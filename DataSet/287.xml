<?xml version="1.0" encoding="UTF-8" standalone="no"?><root><post>
    <category>NEWSPAPER</category>
    <date>
      <year>2013</year>
      <month>12</month>
      <day>22</day>
    </date>
    <link>http://www.silumina.lk/2013/12/22/_art.asp?fn=aj1312221</link>
    <topic>කොමර්ෂල් ක්‍රෙඩිට් රුපියල් මිලියන 346ක බදු පසු ලාභයක්</topic>
    <author/>
    <content>කොමර්ෂල් ක්‍රෙඩිට් රුපියල් මිලියන 346ක බදු පසු ලාභයක්2013 සැප්තැම්බර් 30න් අවසන් මාස 06ක කාලය සඳහා රුපියල් මිලියන 345.9ක බදු ගෙවීමෙන් පසු ලාභයක් වාර්තා කර ඇති බව කොමර්ෂල් ක්‍රෙඩිට් ඇන්ඩ් ෆිනෑන්ස් කියයි. පසුගිය මූල්‍ය වර්ෂයේ පළමු භාගයේ බදු ගෙවීමෙන් පසු ලාභ අගය වූ රුපියල් මිලියන 287.6 හා සැසඳීමේ දී මෙය 20.2%ක වර්ධනයකි.‍ෙගවී ගිය මාස 6ක කාලය තුළ සමාගම විසින් වාර්තා කර ඇති ශුද්ධ පොලී ආදායම රුපියල් බිලියන 1.8කි.එය පෙර වර්ෂයේ සමාලෝචිත කාලපරිච්ඡේදයේ අගය වූ රුපියල් බිලියන 1.2 හා සැසඳීමේ දී 51% ක ඉහළ යාමකි. සමාගමේ පොලී ආදායම පූර්ව මූල්‍ය වර්ෂයේ මුල් භාගය තුළ රුපියල් බිලියන 1.8ක් වූ අතර එහි 72.6%ක වර්ධනයක් සනිටුහන් කරමින් 2013 සැප්තැම්බර් 30න් අවසන් මාස 06ක කාලපරිච්ඡේදය සඳහා රුපියල් බිලියන 3.1ක පොලී ආදායමක් වාර්තා කිරීමට කොමර්ෂල් ක්‍රෙඩිට් ඇන්ඩ් ෆිනෑන්ස් පී.එල්.සී. මෙවර සමත් වී තිබේ.අද වන විට සමාගමේ සමස්ත වත්කම් පදනම දළ වශයෙන් රුපියල් බිලියන 21.5ක් පමණ වේ. එය 2013 මාර්තු 31 දිනෙන් අවසන් වූ මූල්‍ය වර්ෂය අවසානයේ දී පැවති වත්කම් පදනම හා සන්සන්දනයේ දී 17.7%ක වර්ධනයක් පෙන්නුම් කරන්නේ රුපියල් බිලියන 3.2කින් ඉහළ යමිනි.එසේම පූර්ව මූල්‍ය වර්ෂය අවසානයේ දී පැවති කොටසක් සඳහා වන ශුද්ධ වත්කම් අගය රුපියල් 1.45කින් ඉහළ යමින් 2013 සැප්තැම්බර් 30 දින අවසානයේ දී රුපියල් 7.55ක් ලෙසින් වාර්තා වී තිබේ.තවද 2013 මාර්තු 31 දිනට වූ සමාගමේ තැන්පතු පදනම තවත් 21.4%කින් ඉහළ ගොස් රුපියල් බිලියන 16ක් ලෙසින් වාර්තා වේ. එමෙන්ම සමාගමේ ණය දීම් 2013 සැප්තැම්බර් 30න් අවසන් අර්ධ වාර්ෂිකය තුළ දි 13.7%කින් වර්ධනය වී තිබේ.එම අගය දැක්වෙන්නේ රුපියල් බිලියන 16.5ක් වශයෙනි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>22</day>
    </date>
    <link>http://www.silumina.lk/2013/12/22/_art.asp?fn=aj1312222</link>
    <topic>එතෙර නෑ හිතවතුන්ට තෑගි යැවීමේදී ශ්‍රී ලන්කන් සියයට 50ක වට්ටමක්</topic>
    <author/>
    <content>එතෙර නෑ හිතවතුන්ට තෑගි යැවීමේදී ශ්‍රී ලන්කන් සියයට 50ක වට්ටමක්ශ්‍රී ලන්කන් ගුවන් සමාගමේ ගුවන් භාණ්ඩ අංශය විසින් ළඟ එන නත්තල් සමයට සහ උදාවන අලුත් අවුරුද්දට සූදානම් වී සිටින සියලු දෙනාටම ඔවුන්ගේ දෙස් විදෙස් රටවල සිටින නෑ හිතමිතුරන්ට තෑගි දීමටත් විදෙස් ගමන් සඳහාත් වටිනා අවස්ථාවක් ලබාදීමට කටයුතු යොදා ඇත.උත්සව සමයේ දී තෝරාගත් ගමනාන්තයන් සඳහා ගෙන යනු ලබන ගුවන් භාණ්ඩවල ප්‍රවාහන ගාස්තුව සඳහා සියයට 50ක වට්ටමක් ලබාදීමට කටයුතු යොදා ඇත. නගර 100ක් සඳහා කිලෝ ග්‍රෑම් 100ක් යන තේමාව පදනම් කරගනිමින් විදේශීය රටවල සිටින ඔබේ නෑ හිත මිතුරන් වෙත පහසුදායී ලෙස භාණ්ඩ බාර දීමේ සේවාව ද එක්සත් රාජධානියේ දොරින් දොරට භාණ්ඩ බාර දීම ද ශ්‍රී ලන්කන් ගුවන් භාණ්ඩ අංශයේ සත්කාරයෙන් සිදුවේ.ශ්‍රී ලන්කන් ගුවන් සමාගමේ ගුවන් භාණ්ඩ කාර්යාලය නො.28, ඩී වෝස් ඇවිනිව්, කොළඹ 4 ලිපිනයෙහි පිහිටා ඇති අතර එහි දී ඔබ රැගෙන එන භාණ්ඩ සඳහා අවශ්‍ය වන රේගු නියමයන් සම්පූර්ණ කර දී කඩිනමින් ගුවන් භාණ්ඩ ප්‍රවාහනය කිරීමට පහසුකම් සලසා දෙනු ලැබේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>22</day>
    </date>
    <link>http://www.silumina.lk/2013/12/22/_art.asp?fn=aj1312223</link>
    <topic>මයික්‍රසොෆ්ට් ප්‍රජා කටයුතු ප්‍රධානී තාරුණ්‍යයට හෙටක් වැඩසටහන ගැන පැහැදෙයි</topic>
    <author/>
    <content>මයික්‍රසොෆ්ට් ප්‍රජා කටයුතු ප්‍රධානී තාරුණ්‍යයට හෙටක් වැඩසටහන ගැන පැහැදෙයිපාර්ලිමේන්තු මන්ත්‍රී නාමල් රාජපක්ෂ මහතා සහ මයි‍ෙක්‍රාසොෆ්ට් ආසියානු පැසිපික් කලාපයේ ප්‍රජා කටයුතු ප්‍රධානී ක්ලෙයාර් ඩීවී මහත්මිය අතර හමුවක් පසුගියදා හම්බන්තොට දී පැවැත්විණි.මෙහිදී ‘තාරුණ්‍යයට හෙටක්’ සංවිධානය සහ මයික්‍රොසොෆ්ට් ‘යූත්ස්පාර්ක්’ වැඩසටහන අතර සබඳතාවක් ගොඩනඟන අන්දම පිළිබඳව දීර්ඝ වශයෙන් කරුණු සාකච්ඡා කෙරිණි.එමෙන්ම හම්බන්තොට පැවති පොදුරාජ්‍ය මණ්ඩල තරුණ සංසදයට සමගාමීව ‘තාරුණ්‍යය සවිබල ගැන්වීම සහ යහපැවැත්ම’ යන තේමාව යටතේ පැවැති සැසිවාරයකට ද ඇය සහභාගි වූ අතර එහිදී සිය වැඩසටහන් තුළින් මෙරට තරුණ ප්‍රජාවට උදා කර ගත හැකි අවස්ථා පිළිබඳව ද ඇය කරුණු පැහැදිලි කළාය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>22</day>
    </date>
    <link>http://www.silumina.lk/2013/12/22/_art.asp?fn=aj1312224</link>
    <topic>ආරක්ෂක සේවා සපයන්නන්ගේ සංගමයේ සභාපති ධූරයට</topic>
    <author/>
    <content>ආරක්ෂක සේවා සපයන්නන්ගේ සංගමයේ සභාපති ධූරයටබ්‍රෙන් ආරක්ෂක සමාගමේ නිර්මාතෘ හා ජාත්‍යන්තර ආරක්ෂක සමාගමක් වන Securitas සමාගමේ ශ්‍රී ලංකාවේ සභාපති වන මේජර් අලුවිහාරේ මහතා ශ්‍රී ලංකාවේ ආරක්ෂක සේවා සපයන්නන්ගේ සංගමයේ නව සභාපති ලෙස තේරී පත්විය.මේජර් අලුවිහාරේ මහතා මෙයට වසර 23කට පෙර බ්‍රෙන් ආරක්ෂක ආයතනය ආරම්භ කර ස්වීඩනයේ Securitas සමාගම සමඟ 2010 වසරේ අනුබද්ධව සිය ව්‍යාපාරය ඉතා සාර්ථකව මෙහෙයවමින් ආරක්ෂක සේවා සමාගම් අතර ඉදිරියෙන් සිටී.සිය ආරම්භක දේශනයේ දී මේජර් අලුවිහාරේ මහතා කියා සිටියේ පෞද්ගලික ‍ආරක්ෂක සේවයේ තත්ත්වය ඉහළ නැංවීම සඳහා සාමාජිකයින් වශයෙන් පෙරමුණ ගත යුතු බවත් නව දැක්මක් යටතේ එය සාක්ෂාත් කරගැනීම සඳහා සක්‍රිය දායකත්වයෙන් ක්‍රියා කළ යුතු බවයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>22</day>
    </date>
    <link>http://www.silumina.lk/2013/12/22/_art.asp?fn=aj1312225</link>
    <topic>වාර්ෂික වාර්තා සම්මාන‍ උලෙළේ දී කොමර්ෂල් බැංකුවට සම්මාන 4ක්</topic>
    <author/>
    <content>වාර්ෂික වාර්තා සම්මාන‍ උලෙළේ දී කොමර්ෂල් බැංකුවට සම්මාන 4ක්ශ්‍රී ලංකා වරලත් ගණාකාධිකරණ ආයතනය විසින් සංවිධානය කළ 2013 වාර්ෂික වාර්තා සම්මාන ප්‍රදානයේ දී ඉහළම සම්මානය වන ව්‍යාපාරික ක්ෂේත්‍රයේ හොඳම වාර්ෂික වාර්තාව සහ තවත් සම්මාන තුනක් දිනා ගනිමින් පෙරමුණටම පැමිණීමට කොමර්ෂල් බැංකුව සමත් විය.මූල්‍ය වාර්තාකරණයේ සහ ආයතනික යහ පාලන අ නාවරණ‍යන්හි, බැංකුව පවත්වාගෙන යන ඉතා ඉහළ ප්‍රමිතිය මෙයින් නැවත වරක් පෙන්නුම් කිරීමට මෙහිදී බැංකුවට හැකි විය.කොමර්ෂල් බැංකුවේ සභාපති, දිනේෂ් වීරක්කොඩි මහතා සහ කළමනාකාර අධ්‍යක්ෂ රවී ඩයස් මහතා කථානායක චමල් රාජපක්ෂ මහතා අතින් හොඳම වාර්ෂික වාර්තාවට හිමි සම්මානය ලබා ගනිමින්.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>22</day>
    </date>
    <link>http://www.silumina.lk/2013/12/22/_art.asp?fn=aj1312226</link>
    <topic>සුපිරි සෞඛ්‍ය සේවා සැපයුම්කරු ලෙස ලංකා හොස්පිටල්ස් සම්මාන දිනයි</topic>
    <author/>
    <content>සුපිරි සෞඛ්‍ය සේවා සැපයුම්කරු ලෙස ලංකා හොස්පිටල්ස් සම්මාන දිනයිසුපිරි සෞඛ්‍ය සේවා සැපයුම්කරු ලෙස ලංකා හොස්පිටල්ස් - 2013ජාත්‍යන්තර කාර්යඵල සාධන විශිෂ්ටතා සම්මාන උලෙළේදී “World Class Award” විශිෂ්ටතා සම්මානයෙන් පිදුම් ලබයි.ලංකා හොස්පිටල්ස් මෙම ගෞරව සම්මානයට පාත්‍ර වූ ආසියානු සහ ආසියා පැසිපික් කලාපයේ එකම රෝහලයි.ලංකා හොස්පිට්ල්ස් ගෝලීය වශයෙන් හිමිකරගත් සුවිශේෂි ගෞරවය වෙනුවෙන් “ලෝක ප්‍රමිති දිනය” නිමිත්තෙන් ශ්‍රී ලංකා ප්‍රමිති ආයතනය විසින් කොළඹදී පැවති ජාතික තත්ත්ව සම්මාන උලෙළදී ද ලංකා හොස්පිට්ල්ස් සම්මානයෙන් පුදනු ලැබුවේය.ලංකා හොස්පිටල්ස් ජාත්‍යන්තර වශයෙන් සම්මානයක් අත්කර ගැනීම වෙනුවෙන් කරන අගය කිරීමක් ලෙස ඇගයීම් සම්මානය තාක්ෂණ හා පර්යේෂණ අමාත්‍ය පාඨලී චම්පික රණවක අමාත්‍යතුමන් විසින් ලංකා හොස්පිටල්ස්හි ප්‍රධාන විධායක නිලධාරී ලකිත් පීරිස් මහතා‍ වෙත පිරිනමන ලදී.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>22</day>
    </date>
    <link>http://www.silumina.lk/2013/12/22/_art.asp?fn=aj1312227</link>
    <topic>ජනශක්ති රක්ෂණ සමාගමෙන් ෆුල් ඔප්ෂන් ලොකේටර් සේවාව</topic>
    <author/>
    <content>ජනශක්ති රක්ෂණ සමාගමෙන් ෆුල් ඔප්ෂන් ලොකේටර් සේවාවරක්ෂණ ක්ෂේත්‍රයේ ප්‍රථම වරට සිය මෝටර් රථ රක්ෂණ පාරිභෝගිකයින්ගේ පහසුව පිණිස ස්මාර්ට් ජංගම දුරකථන සඳහා ‘ෆුල් ඔප්ෂන් ලෝකේටර්’ යෙදවුම හඳුන්වාදීමට ජනශක්ති රක්ෂණ සමාගමට හැකි විය.මෙමඟින් මෝටර් රථවලට මහ මග දී ඇතිවන ඕනෑම ආපදා තත්ත්වයක් එසැණින් අදාළ ස්ථානය පිළිබඳව නිවැරදි තොරතුරු සමඟින් සමාගමට සන්නිවේදනය කිරීමේ හැකියාව පාරිභෝගිකයින්ට හිමිවේ. ජනශක්ති රක්ෂණ සමාගමේ තොරතුරු තාක්ෂණ අංශය විසින් නිර්මාණය සහ සංවර්ධනය කර ඇති මෙම යෙදවුම ජනශක්ති ෆුල් ඔප්ෂන් පාරිභෝගිකයින් ගේ ස්මාර්ට් ජංගම දුරකථනයන් හී ස්ථාපනය කිරීමෙන් පසු පාරිභෝගිකයාගේ මෝටර් රථයට යම් ආපදා තත්ත්වයකට මුහුණ දීමට සිදුවූ විට රථය පිහිටි ස්ථානය හඳුනා ගනිමින් එසැණින් අදාළ සේවා ක්‍රියාත්මක කිරීමට ජනශක්ති රක්ෂණ සමාගමට ඉඩ ලැබේ.සමාගමේ නව්‍ය භාවිතයන් සඳහා අන්තර්ජාතික පිළිගැනීමක් ඇති අතර 2012 වසරේදී ඒෂියා ඉන්ෂූරන්ස් රිවිව් විසින් සිංගප්පූරුවේ සංවිධානය කළ ඒෂියා ඉන්ෂුරන්ස් ටෙක්නොලජි සම්මාන උලෙළෙහිදී වසරේ විශිෂ්ටතම රක්ෂණ තාක්ෂණ සම්මානය දිනා ගැනීමට ජනශක්ති රක්ෂණ සමාගමට හැකි විය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>22</day>
    </date>
    <link>http://www.silumina.lk/2013/12/22/_art.asp?fn=aj1312228</link>
    <topic>සෙලාන් ක්‍රිස්මස් ප්ලෑනර් ඇදහිය නොහැකි ක්‍රෙඩිට් කාඩ් දීමනා</topic>
    <author/>
    <content>සෙලාන් ක්‍රිස්මස් ප්ලෑනර් ඇදහිය නොහැකි ක්‍රෙඩිට් කාඩ් දීමනාදැවැන්ත දීමනා රැසක් තම ක්‍රෙඩිට් කාඩ් ගනුදෙනුකරුවන් වෙත ලබාදීමට සෙලාන් බැංකුවේ ‘සෙලාන් ක්‍රිස්මස් ප්ලෑනර්’ සැලසුම් කර සිටී.සිකුරාදා සන්ධ්‍යාවේ පස්වරු 4 සිට පස්වරු 8 දක්වා කාලය තුළ ලංකා IOC පිරවුම්හල්වලින් ඉන්ධන ලබා ගැනීමේ දී සියලුම මෝටර් රථ පදවන්නන් සඳහා ලීටරයකට රුපියල් 10ක දීමනාවක් යළි ගෙවනු ලැබේ. තවද සුපර් මාර්කට්වලින් භාණ්ඩ මිලදී ගැනීමේ දී සති අන්තයේ දින දෙක තුළ දීම සවස 4 සිට රාත්‍රි 8 දක්වා කාලය තුළ සිදුකරන මිල දී ගැනීම් සඳහා මුළු බිල්පතට 10%ක මුදල් වට්ටමක් යළි ලබා දෙනු ඇත. එහිදී සුපර් මාර්කට් භාණ්ඩ මිල දී ගැනීමේ දී, තෝරාගත් සුපර් මාර්කට් ජාලයකට පමණක් සීමා නොකර දිවයින පුරා විහිදී ඇති ඕනෑම සුපර් මාර්කට් එකකින් භාණ්ඩ මිල දී ගැනීම සඳහා මෙම දීමනා වලංගු වීම මෙහි ඇති විශේෂත්වයයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>22</day>
    </date>
    <link>http://www.silumina.lk/2013/12/22/_art.asp?fn=aj1312229</link>
    <topic>ජෝර්ජ් ස්ටුවර්ට් ෆිනෑන්ස් ගම්පහ ශාඛාව නව ස්ථානයකට</topic>
    <author/>
    <content>ජෝර්ජ් ස්ටුවර්ට් ෆිනෑන්ස් ගම්පහ ශාඛාව නව ස්ථානයකටජෝර්ජ් ස්ටුවර්ට් ෆිනෑන්ස් ගම්පහ පාරිභෝගිකයන්ට ඉහළ සේවාවක් සැලසීම සඳහා වඩා ඉඩ පහසුකම් සහිත ස්ථානයක සිය ශාඛාව පිහිටුවා තිබේ.සමාගමේ ගම්පහ ශාඛාව අලුතින් පිහිටවූ ස්ථානයේ ලිපිනය නොම්මර 35 ඒ, මේරි බිසෝ මාවත, ගම්පහ වන අතර ජෝර්ජ් ස්ටුවර්ට් ෆිනෑන්ස් සභාපති, ඊස්මන් නාරංගොඩ මහතා ප්‍රධාන ආරාධිතයා ලෙස සහභාගී වී මෙම ස්ථානය විවෘත කළේය. මෙම අවස්ථාවට සමාගමේ අධ්‍යක්ෂවරු, අනිකුත් කළමනාකාරීත්වය, කාර්ය මණ්ඩලය, පාරිභෝගිකයින් ඇතුළු පිරිසක් සහභාගී වූහ.ගම්පහ දිස්ත්‍රික් පාර්ලිමේන්තු මන්ත්‍රී වසන්ත සේනානායක මහතා නව ශාඛාව විවෘත කළ අයුරු. සභාපති ඊස්මන් නාරංගොඩ මහතා සහ විධායක අධ්‍යක්ෂ, උදිත රණවීර මහතා ද ඡායාරූපයේ සිටිති.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>22</day>
    </date>
    <link>http://www.silumina.lk/2013/12/22/_art.asp?fn=aj13122210</link>
    <topic>මල්ටිලැක් පාරිභෝගික පොරොන්දුව තහවුරු කරයි</topic>
    <author/>
    <content>මල්ටිලැක් පාරිභෝගික පොරොන්දුව තහවුරු කරයිවිශ්වාසනීයත්වය, අනර්ඝත්වය සහ අපේකම යන ගුණාංග කැටි කරගත් නවෝත්පාදකයෙකු වන මල්ටිලැක් සමාගම මේ දිනවල දේශීය මාධ්‍ය හරහා විකාශනය වන වෙළෙඳ දැන්වීම සුවිශේෂී වන්නේ එය ශ්‍රී ලාංකිකයින්ගේ ‍හදවතට කතා කරන ආකාරයේ වෙළෙඳ දැන්වීමක් වන නිසා ය.පාරිභෝගිකයා කේන්ද්‍ර කරගනිමින් සේවා සැපයීම අරමුණු කරගත් සමාගමක් හැටියට. මල්ටිලැක් සැමවිට ම පාරිභෝගිකයින්ගේ සිතුවිලි වටහා ගැනීමට සමත් වී තිබෙනවා. සාමාන්‍ය තීන්ත වෙළෙඳ දැන්වීම්වලට වඩා නිර්මාණශීලීත්වය අතින් ඉතා උසස් මට්ටමක පවතින මෙම වෙළෙඳ දැන්වීම මල්ටිලැක් හි පණිවිඩය ජනතාව අතරට රැගෙන යාමට සුදුසුම ආකාරයෙන් නිර්මාණය වී ඇත” යනුවෙන් මල්ටිලැක් හි සමාගම් කටයුතු හා ව්‍යාපාර සංවර්ධන ප්‍රධානී නිල්රුක්ෂි ද සිල්වා මහත්මිය පැවසීය.ශ්‍රී ලා‍ංකේය සංස්කෘතිය හා සිරිත් විරිත් කෙරෙහි මහත් ගෞරවයක් සහ ලැදියාවක් දක්වන මල්ටිලැක් හි කළමනාකාර අධ්‍යක්ෂක මිස්චර් මකීන් මහතාගේ සංකල්පයක් මත පදනම් ව මෙම වෙළෙඳ දැන්වීම නිර්මාණය කරන ලදී. එය නිර්මාණයට කිරීමේදී මකීන් මහතාගේ දැක්ම වූයේ අප සංස්කෘතිය, පැරණි සිරිත් සහ ශ්‍රී ලංකාවේ ජන ජීවිතයට අනුගත වන පරිදි වර්ණ සහ පැහැයන් මඟින් ශ්‍රී ලාංකේය සිතුවිලි හුවා දැක්වීමයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>22</day>
    </date>
    <link>http://www.silumina.lk/2013/12/22/_art.asp?fn=aj13122211</link>
    <topic>අඩු ආදායම්ලාභීන්ට නිවාස ඉදි කරදීමට සණස සහ ලෆාජ් එක්වෙයි</topic>
    <author/>
    <content>අඩු ආදායම්ලාභීන්ට නිවාස ඉදි කරදීමට සණස සහ ලෆාජ් එක්වෙයිඅඩු ආදායම්ලාභී පවුල් සඳහා අඩු වියදමින් නිවාස ඉදිකරදීමේ වැඩපිළිවෙළක් දිවයින පුරා ක්‍රියාත්මක කිරීමට සණස සංවර්ධන බැංකුව සහ ලෆාජ් මහවැලි සිමෙන්ති ආයතනය පසුගියදා අවබෝධතා ගිවිසුමකට අත්සන් තැබීය.කොළඹ කිරුලපන පිහිටි සණස සංවර්ධන බැංකු ප්‍රධාන කාර්යාලයේදී එම ඒකාබද්ධ අව‍බෝධතා ගිවිසුමට අස්සන් තැබුවේ ලෆාජ් මහවැලි සිමෙන්ති ආයතනයේ සාමාන්‍යාධිකාරී අනුරාග් කාක් සහ සණස සංවර්ධන බැංකුවේ ප්‍රධාන විධායක නිලධාරි මහේන්ද්‍ර ගල්ගමුව යන මහත්වරුන් විසිනි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>22</day>
    </date>
    <link>http://www.silumina.lk/2013/12/22/_art.asp?fn=aj13122212</link>
    <topic>ෂ්නයිඩර් ඉලෙක්ට්‍රික් ලංකා සමාගම Premset switchgear හඳුන්වා දෙයි</topic>
    <author/>
    <content>ෂ්නයිඩර් ඉලෙක්ට්‍රික් ලංකා සමාගම Premset switchgear හඳුන්වා දෙයිලොව ප්‍රමුඛතම බලශක්ති කළමනාකරණ සමාගම වන ෂ්නයිඩර් ඉලෙක්ට්‍රික් සමාගමට අනුබද්ධිත ෂ්නයිඩර් ඉලෙක්ට්‍රික් ලංකා සමාගම මෙරට විදුලිබල සැපයුම් ක්ෂේත්‍රයට නව අත්දැකීමක් එක් කරමින් ලොව විදුලිබල බෙදාහැරීමේ නවතම තාක්ෂණය වන ස්මාට් ග්‍රිඩ් සංකල්පයට සරිලන පරිදි නිපද වූ Premset පැනලය පළමුවරට ශ්‍රී ලංකාවට හඳුන්වා දෙයි.ලංකා විදුලිබල මණ්ඩලය හා ලංකා විදුලිබල පෞද්ගලික සමාගමේ ජ්‍යෙෂ්ඨ ඉංජිනේරුවන් හා මෙරට ප්‍රවීණ විදුලිබල උපදේශකයන් 130 ක් පමණ සහභාගි වූ එම හඳුන්වාදීමේ උත්සවයේදී Premset switchgear පැනලයක පහසු ක්‍රියාකාරිත්වය සජීවීව අත්හදාබැලීම අවස්ථාව මෙරට ප්‍රවීණ විදුලි ඉංජිනේරුවන්ට අවස්ථාව ෂ්නයිඩර් ඉලෙක්ට්‍රික් ලංකා සමාගම විසින් උදාකර දුන්නේ ය.ලොවේ විදුලිබල සැපයුම්කරුවන් අනාගතයේදී මුහුණදෙන ඉහළ යන විදුලි පාරිභෝජනයට විසඳුමක් ලෙසින් හඳුන්වා දුන් ස්මාර්ට් ග්‍රිඩ් ක්‍රමවේදය වැඩි කාර්යක්ෂමතාව, සුරක්ෂිත බව හා පහසු නඩත්තුවෙන් පැනලයේ දිගුකාලීන පැවැත්මක් සහතික කෙරෙන්නකි. එම තාක්ෂණය යටතේ ෂ්නයිඩර් ඉලෙක්ට්‍රික් සමාගම නිපද වූ Premset Switchgear පැනලය Shielded Solid Insulation System සහිතව නිපදවූ පළමු මධ්‍ය පරිමාණ වෝල්ටීයතා බෙදාහැරීම් ස්විච්ගියරවීමෙන් එය දැඩි සංයුක්තබවකින් හා සහමුලින් ම කොටස් වෙන් කළ හැකි විප්ලවීය නිෂ්පාදනයක් සේ සැලකෙන්නකි. එහෙයින් එය කාර්යක්ෂමතාව, දිගුකල් පැවැත්ම හා පහසු ස්ථාපනයෙන් යුතු වූවකි. ශ්‍රී ලංකාවේ ජ්‍යෙෂ්ඨ ඉංජිනේරුවන් හා මෙරට ප්‍රවීණ විදුලිබල උපදේශකයන් නව පැනලයක් පහසු ක්‍රියාකාරිත්වය සජීවීව අත්හදා බලමින්.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>22</day>
    </date>
    <link>http://www.silumina.lk/2013/12/22/_art.asp?fn=aj13122213</link>
    <topic>ඉතාලියේ Aquaris දැව ආලේපන මෙරටට</topic>
    <author/>
    <content>ඉතාලියේ Aquaris දැව ආලේපන මෙරටටඒෂියන් පේන්ටිස් සමාගම ඉතාලි නිෂ්පාදනයක් වන Aquaris ‍වෝටර් - බේස්ඩ් පොලියුරතීන් දැව ආලේපන පෙළ ශ්‍රී ලංකාවට හඳුන්වා දෙයි. එම අවස්ථාවට මෙරට ප්‍රමුඛතම ගෘහ නිර්මාණ ශිල්පීන්, ඉදිකිරිම් ක්ෂේත්‍රයේ ප්‍රවීණයින් ඇතුළු වෙළෙඳ මහත්වරු සහභාගී වූහ.Aquaris නිෂ්පාදන සොල්වන්ට්-බේස්ඩ් ආලේපන වලට වඩා ඉතාම අඩු වේගයෙන් වාෂ්ප වන කාබනික රසායනික ද්‍රව්‍ය අඩංගුව තිබීම විශේෂත්වයකි. වේගයෙන් වාෂ්ප වන කාබනික රසායනික ද්‍රව්‍ය නිසා ශ්වසන ආබාධ ඇතිවේ. දිගු කාලයක් දැව වලට ආරක්ෂාව සපයන වේගයෙන් හා ඉතාමත් පහසුවෙන් ආලේප කිරීමට හැකි Aqiaris නිෂ්පාදන පෙළ විෂ රහිත වේ. පරිසර හිතකාමී ප්‍රමිතීන්ට අනුකූලව ‘හරිත’ සහතික කිරීම යටතේ ඉදිකරන ගොඩනැඟිලි සඳහා මෙවැනි නිෂ්පාදන යොදාගනී.වසා තබා ඇති පරිසරයකදී හා වායු සමීකරණය කර තිබෙන පරිසරයකදී භාවිතා කිරීමට හොඳ නිෂ්පාදන පෙළ වන්නේ මෙයයි.මේ අතර, සෙල්ලම් බඩු සඳහා වන ආලේපන වල අඩු විෂ සහිත ලෝහ වලට අදාළ වන යුරෝපීය ප්‍රමිතිය වන ඊඑන්71 සහතික කිරීමේ අවශ්‍යතාවයන්ට Aquaris ආලේපන අනුකූලතාවය දක්වා තිබේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>22</day>
    </date>
    <link>http://www.silumina.lk/2013/12/22/_art.asp?fn=aj13122214</link>
    <topic>විදුරුමස් රෝගය වළකන‍ අලුත් දන්තාලේපයක්</topic>
    <author/>
    <content>විදුරුමස් රෝගය වළකන‍ අලුත් දන්තාලේපයක්විදුරුමස් ආසාදන වැළැක්වීම සහ යහපත් මුඛ සෞඛ්‍යයක් සඳහා තවම විසඳුමක් හඳුන්වාදීමට ලොව ප්‍රමුඛතම පර්යේෂණ මූලික ඖෂධ නිෂ්පාදන සමාගමක් වන ග්ලැක්සෝස්මිත්ක්ලයින් කටයුතු කර තිබේ.Paradontax නම් වන මෙම නවතම නිෂ්පාදනය පසුගියදා එම ආයතනය විසින් මෙරට වෙළෙඳපොළට හඳුන්වා දෙන ලදී.විදුරුමස්වලින් ලේ ගැලීම යනු විදුරුමස් රෝග ඇතිවීමේ පළමු සලකුණ වන අතර එය ඉදිරි කාලයේදී දත් වැටීමට වුව ද මග පාදයි. මෙම ගැටලුව ලොව පුරාම පවතින බවත් ලෝකයේ සෑම පුද්ගලයන් තුන් දෙනෙකුටම එක් අයෙක් මින් පීඩා විඳින බවත් අධ්‍යයන මගින් පෙන්වා දී ඇත.දත් මැදීමෙන් පසු කෙළ ගැසීමේදී රුධිරය දක්නට ලැබෙන නිසා විදුරුමසින් ලේ ගැලීම පහසුවෙන් තමන්ටම නිරීක්ෂණය කළ හැකිය. කෙසේ වුව ද බොහෝ දෙනා විශ්වාස කරන්නේ එසේ ලේ ගැලීමට හේතුව තදින් හෝ වැරදි ලෙස දත් මැදීම බවයි. මෙම ලේ ගැලීම තාවකාලික සහ ඉබේම නැතිවී යාවි යන මතයෙන් සිටින නිසා එය ඉතා සුළු රෝගී තත්ත්වයක් ලෙස සැලකේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>22</day>
    </date>
    <link>http://www.silumina.lk/2013/12/22/_art.asp?fn=aj13122215</link>
    <topic>වැල්වලින් බෙදා හැරීමේ ජාලයේ 60 කට ශූරයන්ගේ සම්මාන</topic>
    <author/>
    <content>වැල්වලින් බෙදා හැරීමේ ජාලයේ 60 කට ශූරයන්ගේ සම්මානඈෂ්ලන්ඩ් කන්සියුමර් මාර්කට්ස් සිය බෙදාහැරීම් නියෝජිත සමුළුව ශ්‍රී ලංකාවේ දී පැවැත්විණි. ආසියාව පුරා ව්‍යාප්තව පවතින සිය අලෙවි ජාලයේ රටවල් 24 කට වැඩි බෙදාහැරීම් නියෝජිතයින්ට ඊට සහභාගිත්වයෙන් කොළඹ සිනමන් ග්‍රෑන්ඩ් හෝටලයේ දී පසුගියදා පැවැත්විණි. එහිදී ලාංකිකයින් ඇතුළු වැල්වලීන් බෙදාහැරීම් ජාලයේ ඉහළ අලෙවියක් පෙන්නුම්කළ 60 දෙනෙකු වෙනුවෙන් සම්මාන පිරිනැමිණි.“වැල්වලින් වෙළෙඳනාමයට ආසියාව විශාල වැදගත්කමකින් යුත් ස්ථානයක්” යන්න ආසියානු කලාපයේ අධ්‍යක්ෂ ආලෝක් ෂර්මන් මහතා කියමි. එහිදී වැඩිදුරටත් අදහස් දැක්වූ ඒ මහතා පෙන්වා දුන්නේ “ශ්‍රී ලංකාව තුළ වැල්වලින් අලෙවි ජාලයට සම්බන්ධ විශිෂ්ට බෙදාහැරීම් නියෝජිතයන් Valvoline Champion Dealer Awards වෙනුවෙන් තෝරාගැනීම ඉතා‍ අසීරු කරුණක් වුණා. ඔවුන්ගේ කැපී පෙනෙන ක්‍රියාකාරිත්වය හා ඒ තුළින් වැල්වලින් හි සාර්ථකත්වය මෙන් ම ඉන් වෙළෙඳපොළ තුළ වෙළෙඳනාමය වෙනුවෙන් ලැබුණු පිළිගැනීම ඉතා විශිෂ්ට මට්ටමක පැවැතුණ අතර යතුරුපැදි හා මගී ප්‍රවාහන මෝටර් රථ මෙන් ම ඩීසල් එංජින් වෙනුවෙන් අපගේ නිෂ්පාදන වලට අදාළ වෙළෙඳපොළ තවදුරටත් සංවර්ධනය කර ගැනීමට පවතින අවස්ථාවන් පිළිබඳව ද අප අවධානය යොමු කර තිබෙනවා” යනුවෙනි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>22</day>
    </date>
    <link>http://www.silumina.lk/2013/12/22/_art.asp?fn=aw1312221</link>
    <topic>සුදු පුතේ අල්මාරියේ පරිස්සමට තිබ්බ ඔප්පු ටික අරන් ආවේ ඇයි?</topic>
    <author>මතුගම මහින්ද විජේතිලක</author>
    <content>“කවුද මේ ශරීරයට රිංගා ගෙන කෑගහන්නේ?” යි ආධ්‍යාත්මීය උපදේශකවරයා භූතාත්මයෙන් ප්‍රශ්න කළේය.“මම මේ සුදු පුතාගෙ තාත්තා” යි සමන්ති ගේ ශරීරයට ආවිශ්ටව සිටි භූතයා කීවේය.“කවුද සුදු පුතා කිව්වෙ?”“මේ සමන්ති දුවගෙ මහත්තයා. මේ ඉන්නේ. මේ මගේ පුතානෙ”“තමන්ගෙ නම මොකක්ද?”“මම සයිමන්. සයිමන් රාලහාමි”“රාලහාමි කිව්වෙ? පොලීසියෙ ද වැඩ කළේ?”“නෑ... නෑ.... මම ගමේ ගම්මුලාදෑනියා.”සමන්ති පනස් පස් හැවිරිදි දෙදරු මවකි. ඇය රජයේ වැදගත් රැකියාවක් කළ අතර ඇගේ ස්වාමි පුරුෂයා තිස්ස ද එවැනිම රැකියාවක් කළේය. ඔවුන්ගේ ගම අම්බලන්තොට වුවද ඔවුන් පදිංචිව සිටියේ දෙහිවලය. ඒ රැකියාවලට යෑම් ඊම් පහසුව සඳහා ය.දැනට මාස තුනක පමණ කාලයක සිට සමන්ති දැඩි ඇඟපත වේදනාවකින් පෙළුණු අතර රාත්‍රි නින්දෙන් බිය වී තිගැස්සී ඇහැරෙන්නට වූවාය. ඊට අමතරව ඇගේ වම් කකුල ඇවිදින්නට අමාරු තත්ත්වයෙන් වූ නොන්ඩියක් ඇති විය. වෛද්‍ය ප්‍රතිකාර ගනු ලැබුව ද කිසි ම සුවයක් නොලැබුවාය. ඇදුරන් ගෙන්වා යන්ත්‍ර මන්ත්‍ර ශාස්ත්‍රාදියෙන් ආරක්ෂා කළ ද බෝධි පූජා පැවැත්වුව ද එයින් සහනයක් නොලැබුණි.“සිළුමිණ” පාඨකයන් වූ මේ පවුලේ අය එහි සති පතා පළවන “පියවි ඇසින් ඔබ්බට” විශේෂාංගය කියවා අඹු සැමි දෙදෙනා ඒ ගැන සාකච්ඡා කොට ඇතුල්කෝට්ටේ ගුප්ත ගවේෂණ මධ්‍යස්ථානය සොයා ගොස් ආධ්‍යාත්මීය උපදේශකවරයා මුණ ගැසුණාහ.පළමු දින ගවේෂණයේ දී සමන්ති වෙව්ලන්නට වූ නමුත් ඉන් එහා දෙයක් මතු වී ආවේ නැත. ඒ නිසා ගමේ පන්සලේ දී දින විසි එකක් බෝධි පූජා පවත්වා නැවත එන ලෙස ද ඒ බෝධි පූජාවේදී සිත ඒකාග්‍ර වන අයුරින් කළ යුතු පිළිවෙත් කීපයක් ද නියම කළේය. මේ පිළිවෙත් කිරීමේ දී තමන්ගේ ශරීරයට හෝ නිවසට හෝ අහිතකර අන්දමින් යම් කිසි අමනුෂ්‍ය බලවේගයක් ක්‍රියාත්මක වේ නම් ඒ භූතාත්මයට වෛර නොකොට, පන්නා දමන අදහස අතහැර, ඒ භූතාත්මය කෙරෙහි කරුණාවෙන් පින් අනුමෝදන් කොට දැනට සිටිනවාට වඩා ඉහළ තලයකට පත් කරන චේතනාවෙන් කටයුතු කරන ලෙස ද ඊට අවශ්‍ය පරිදි වැඩිහිටියන් රෝගීන්, ගර්භනීන්, අසරණයන්, විශේෂයෙන් පුලන්නන් වැනි අයට ආහාර පාන හා වස්ත්‍ර පරිත්‍යාග කොට පින් අනුමෝදන් කරන ලෙස ද උපදෙස් දුන්නේය.ඒ කටයුතු ආරම්භ කරන විට නිවසේ දොර ජනෙල් අරින වහන ශබ්ද ඇසෙන්නටත් වරින් වර නිවස පුරා දරුණු දුර්ගන්ධයක් පැතිරෙන්නටත් පටන් ගත් බව තිස්ස දුරකථනයෙන් ගවේෂකවරයා වෙත දැනුම් දුන්නේය. මේ භූතාත්මය තමන්ගේ සංසාර ගත ඥාතියෙකු විය හැකි බැවින් ඔහු සිටින ප්‍රේතාත්මයෙන් ඉහළ තලයකට පත් කරන බව අවධාරණය කරන ලෙස උපදෙස් දුන්නේ ය.බෝධි පූජා අවසන් කොට තිස්ස සමන්ති සමඟ නැවත ගුප්ත ගවේෂණ මධ්‍යස්ථානය කරා ආවේය.එදින ද සමන්ති ආවිශ්ට වූවාය. ගවේෂකවරයා කිරණ ශක්ති එල්ල කොට භූතාත්මය සමඟ කතා කළේය.“කරුණාකර කතා කරන්න. මේ කවුද?”“මම මේ සුදු පුතාගෙ තාත්තා. සයිමන්. මම ගමේ වැදගත් විදිහට ජීවත් වෙච්ච නම්බුකාරයෙක්. මට හොඳට ඉඩකඩම් තිබුණා. යාන වාහන තිබුණා. ලොරියක් පවා තිබුණා. ගමේ උදවිය මට ගරු සරු කළා. ඒත් අපේ පවුල්වල අය මට ඊර්ෂ්‍යා කළ බවත් මම දන්නවා. උන්ගෙ නොසැලකිල්ල නිසා මුඩු බිම් වෙච්ච පරම්පරාවෙ ගොඩ මට ඉඩම් මම අස්වැද්දුවා. ඒවයේ අස්වැන්න පළදාව දකින කොට, අස්වැන්න ‍ෙනළන කොට, පොල් කඩාගෙන කරත්තෙන් ගෙදර ගේනවා දකින කොට, වී ගෝනි පටවා ගෙන එනකොට උන් ඉරිසියාවෙන් පුපුරන්න වුණා” යි භූතාත්මය තමන් පෙර සිටි තත්ත්වය කීවේය.“හොඳයි, හොඳයි, මේ සමන්තිගෙ කකුලට මොකද වුණේ? ඇයි මෙයා නොන්ඩි ගහන්නෙ?”“ඇයි මහත්තයා, දවසක් කුඹුරුවල කටයුතු බලන්න ගිහින් ඉන්දැද්දි නියරකින් ලිස්සලා වැටිලා මගේ කකුල කැඩුණනේ. ඒ කකුල සනීප වුණත් නොන්ඩිය ඉතුරු වුණා. මම කෙල්ලගෙ ඇඟට ආවා ම කෙල්ල නොන්ඩි ගහනවා.”“ඇයි මේ ලේලිගෙ ඇඟට ඇවිත් කරදර කරන්නෙ? ලෙඩ කරන්නෙ?”“මම කරදර කරන්නේ නෑ. මේ සුදු පුතා කරපු වැරදි වැඩක් නිසයි මම ආවේ. සුදු පුතා එක්ක කතා කරන්න ඕනැ නිසයි මම සමන්ති දුවගෙ ඇඟට ආවේ. කෝ ඉතින් මාස ගණනක් වුණා කතා කරන්න ලැබුණේ නැහැනෙ. මුන් ගෙන්නපු ඇදුරෝ තෙල් නූල් මැතුරුවෙ මාව එළවන්න. පන්නන්න. ඒකයි කතා කරන්න පරක්කු වුණේ. මහත්තයා තමයි අපේ ආගමේ හැටියට දන් පැන් දීලා පින් අනුමෝදන් කරවන්න උපදෙස් දුන්නේ. ඒවයින් තමයි මට කතා කරන්න ශක්තිය ලැබුණෙත්.”“මොනව ද සුදු පුතාට කියන්න තියෙන්නෙ. දැන් කියන්නැ” යි ගවේෂකවරයා භූතාත්මයට සිය පුතණුවන් අමතන්නට අවසර දුන්නේ ය.“ඇයි සුදු පුතේ මම අල්මාරියෙ පරෙස්සමට තියා තිබුණු ඔප්පු ටික අරගෙන ආවේ, අම්බලන්තොට ගෙදර තියෙන්න ඕනෑ ඒවා දෙහිවලට අරගෙන ආවේ, මොකද? අම්මයි අක්කයි ගෙදර ඉන්නවානෙ. ඔයා මොකටද ඔප්පු ටික අරගෙන ආවේ, ඒ ඔප්පු ටික අල්මාරියෙ නෑ. ඒකට මම හිතේ අමාරුවෙන් ඉන්නේ.”“ඇයි තාත්තා දන්නෙ නැද්ද? බාප්පලා ගෙදරට ඇවිත් ඔප්පු ටික ඉල්ලලා අම්මයි අක්කයි එක්ක රණ්ඩු කළා. ඔප්පු ටික ගිනි තියන්න ඕනැ යි කියලා ඔප්පු ටික ඉල්ලන්න ආවා. මම ඔය ගැන කලින් ම දැන ගෙන ඒ ඔප්පු ටික අරගෙන දෙහිවල ගෙනැත් තිබ්බා. ඒ වගේ ම බාප්පලා ඇවිත් රණ්ඩු කළා නෙ. ඔප්පු ඉල්ලලා ගිනි තියන්න. ඉතින් තාත්තෙ මම කළ දේ හොඳ නැද්ද?” යි තිස්ස පියාගේ භූතාත්මයට පිළිතුරු දුන්නේය.“අනේ! පුතේ! මම ඒ වගක් දැන ගෙන හිටියේ නෑ. මම නැති වෙලාවක තමයි ඔය මිනිස්සු රණ්ඩුවට එන්න ඇත්තෙ. අපේ ලෝකෙත් ගමන් බිමන් තියෙනවානෙ පුතේ. ඒ වෙලාවෙ මම වෙන කොහේ හරි ගිහින් ඉන්න ඇති, හොඳයි හොඳයි පුතා කළ දේ හරි, ඒක හොඳයි. එහෙම නම් ඔප්පු ටික පුතා ළඟ තිබුණාවෙ” යි භූතාත්මය කීවේය.ගවේෂකවරයා භූතාත්මය ඇමතීය. “තාත්තගෙයි පුතාගෙයි කතාව අපිත් අහගෙන හිටියේ. දැන් රාලහාමි කිව්වා අපේ ලෝකෙත් ගමන් බිමන් තියෙනවා කියලා. මොකක්ද ඔය කියන ලෝකය?”“මේ ලෝ‍ෙකම තමයි මහත්තයා. ඒ වුණාට මම මැරිලානෙ මහත්තයා.”“අන්න හරි, මටත් ඕනෑ ඔබතුමාට ඔය ටික වටහලා දෙන්න තමයි, ඔබ තුමා දැන් මැරිලා. සයිමන් රාලහාමි මැරිලා. ඉස්සර මිනිස්සු රාලහාමිට සැලකුවා. දැන් ඒ රාජකාරි බලය නෑ. දැන් රාලහාමි නොවෙයි, දැන් ප්‍රේතයෙක්. ගිය ගිය තැන ගඳ ගහනවා. එහෙම වුණේ ඉඩකඩම් තණ්හාවෙන් මැරුණු නිසා. ඒකනෙ ඔප්පු තිරප්පු හොයන්නේ, දැන් ඒවායෙන් වැඩක් නෑ. ඒවා අම්මයි පුතයි දුවයි බලාගනීවි, දැන් මේ ලේලිගෙ ඇඟට ඇවිත් කරදර කරන එකත් මහා පාපයක්. ප්‍රේත දුක තවත් වැඩි කර ගන්නවා. දැන් තමන් දන්න හොඳ සිද්ධස්ථානයක් සිහියට නඟා ගන්න. මේ ලේලිව, පුතාව, ඉඩකඩම්, ඔප්පු තිරප්පු අතහැර ඉහළ තලයකට යන්න සිද්ධස්ථානයක් සිහිපත් කරන්න.”“ම්... ම්... මට සිතුල්පව්ව මතක් වුණා. මම ඉස්සර සිතුල්පව්වට ගිහින් විහාර කර්මාන්තවලට ආධාර කරලත් තියෙනවා.”“එහෙනම් දැන් සිතුල්පව්වට යන්න අධිෂ්ඨාන කරන්න.”“අනේ මහත්තයා මට එතැනට යන්න පින් නෑ.”“ඒ මොකද හිතේ කැකෑරෙන ප්‍රශ්නයක් තියෙනවා.”“ඒ මොකක්ද?”“මම මිනිහෙක් මැරෙව්වා.”“මොනවා! ඒ කොයි කාලෙ ද? කාව ද මැරෙව්වේ? ඒ විස්තරේ කියන්න.”“මහත්තයා, අපේ ගමට පොලිස්කාරයෙක් ඇවිත් පදිංචි වුණා. ඌ ගමේ කසිප්පුකාරයා එක්ක, බූරුවා ගස්සන එකා එක්ක යාළු වුණා. උන් මූට පගාව දුන්නා. මේක ගමට මහා වින්නැහියක් වුණා. මම පොලීසියට ගිහින් කසිප්පු ජාවාරම් කාරයා ගැනත්, සූදු කෙළවන එකා ගැනත් පොලීසියේ ලොකු මහත්තයාට ගිහින් කිව්වාම මූ ගමට ඇවිත් කියනවා අන්න ගම්මුලාදෑනියා අපේ ලොක්කට රපොර්තු කළා කියලා. මූ උන් දෙන්නගෙන් පගාව ගන්නවා. පොලීසියෙන් කසිප්පු අල්ලන්න, සූදු පොළ වටලන්න එනකොට මූ කලින් ම උන්ට දැනුම් දෙනවා. ඔන්න හෙට පොලීසියෙන් එනවා කියලා. උන් එදාට පරෙස්සම් වෙනවා. උන් මම පාරේ යනකොට මට ඇහෙන්න හූ කියන්නත් හිටියා. මේ ගමට තියෙන කරදරය වළක්වන්න මගේ රාජකාරි බලයට බැරුව ගියා. මම මිනිස්සු දෙන්නෙකුට සල්ලි දීලා පොලිස්කාරයව මැරෙව්වා.“තමනුත් ගියා ද පොලිස්කාරයාව මරන්න.”“නෑ මම ඌව මරන්න වියදම් කළා.”“ඔව් ඔබ ඒ දේ කළේ තමන්ගෙ රාජකාරි මට්ටමෙන් කැරගන්න බැරි නිසා ගමට සිදුවෙන අයහපත වළකාලන්න. ඔය අතරේ ඔබ ගමට කළ තවත් හොඳ දේවල් ඇති. මතක් කැර බලන්න.”“ම්... ම්... ම්... මහත්තයා මට මතකයි. ඒ කාලෙ අපේ ගමට ඉස්කෝලයක් තිබුණේ නෑ. ඉතා ම ටික දෙනෙක් ඈත නගරයට යවලා දරුවන්ට ඉගැන්නුවා. දුප්පත් අය ළමයින් ඉස්කෝලෙ යැව්වෙ නෑ. මම ගමේ ළමයින්ට මගේ ඉඩමක ඉස්කෝලයක් හැදුවා. ඒ ඉස්කෝලෙට ගුරුවරු හොයා ගත්තා. අවුරුදු පහක් ඒ අයට වැටුප් ගෙව්වේ මගේ පුද්ගලික ධනයෙන්.”“බලන්න කොයි තරම් ලොකු පින්කමක් ද? කුසලයක් ද? ළමයින් ගේ දෑස් පෑදු පින. ඒ ළමයි අධ්‍යාපනය ලබලා හොඳ මිනිසුන් ලෙස ජීවත්වුණා. සතුටුවෙන්න. තමන් කළ පින්කම ගැන හිතලා සතුටුවෙන්න.”“ඔව් මහත්තයා ඒ ගැන හිතෙන කොටම මම සැහැල්ලු වුණා. මට දැන් ආයෙත් සිතුල්පව්ව මතක් වෙනවා. බුද්ධ පූජාව සඳහා පළතුරු වට්ටියක් සකස් කැරවා ඊට සම්බන්ධ කොට භූතාත්මය සිතුල්පව්වට යැව්වේය. එහි ගොස් ආපසු එන විට ම සමන්තිගේ කකුලේ නොන්ඩිය සුව විය. ඇය දැන් සුවපත්ව ඇත.මතුගම මහින්ද විජේතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>29</day>
    </date>
    <link>http://www.silumina.lk/2013/12/29/_art.asp?fn=aa1312291</link>
    <topic>ඡන්ද තීන්දුවත් සමඟ විපක්ෂය සීසීකඩ</topic>
    <author/>
    <content>දකුණු හා බස්නාහිර පළාත් සභා ඡන්ද පැවැත්වීමට යාමේ ආරංචියත් සමඟ එජාපය ඇතුළු සමස්ත විපක්ෂයේම කඩා වැටීමක ලකුණු පහළ වෙමින් තිබේ. මේ ඡන්ද සටන ප්‍රකාශයට පත්වීමත් සමඟ එජාප දකුණු හා බස්නාහිර පළාත් සභා මන්ත්‍රීවරු කිහිප දෙනෙක්, එජාප ආසන සංවිධායකවරු පිරිසක් හා එජාපයේ ප්‍රාදේශීය සභා විපක්ෂ නායකවරු කිහිප දෙනෙක් ද ආණ්ඩු පක්ෂයට එක්වීමට සූදානමින් සිටින බව දැනගන්නට ඇත.මේ නාය යාමේ ලකුණු පෙන්වමින් රනිල් වික්‍රමසිංහ මහතා විසින් බස්නාහිර පළාත් සභාවට ඉදිරිපත් කිරීමට යෝජනා කරන ලද රුවන් විජේවර්ධන හා හර්ෂ ද සිල්වා යන මන්ත්‍රීවරු එසේ ඉදිරිපත් වීම ද ප්‍රතික්ෂේප කර ඇත.එජාපය මෙම ඡන්දයට ඉදිරිපත් කිරීමට ප්‍රසිද්ධ චරිත සොයමින් සිටියදී එම පක්ෂය තුළ නම් ප්‍රසිද්ධ පුද්ගලයන් මේ දිනවල ආණ්ඩුවේ දොරට තට්ටු කරමින් සිටින බව ආණ්ඩුවේ ප්‍රබල ඇමැතිවරයෙක් ‘සිළුමිණ'ට කීය.එජාප දුර්වල නායකත්වය ඉල්ලු නායකත්ව මණ්ඩලය වෙනුවට නායකයාගේ මණ්ඩලයක් පත්කිරීම හා සිරිකොතට චැනල් 4 කණ්ඩායම ගෙන්වා ගනිමින් පෙන්නුම් කළ ජාතිද්‍රෝහී දේශද්‍රෝහී ප්‍රතිපත්තිය එජාපය කෙ‍ෙරහි ජනතා විශ්වාසය තවදුරටත් බිඳ වැටීමට ප්‍රබල ලෙස බලපා ඇතැයි එම පක්ෂයේම ප්‍රබලයෙක් කීය.එජාප දකුණු පළාත් සභා මන්ත්‍රී මෛත්‍රී ගුණරත්න මහතා පැවැසුවේ මේ ඡන්දයට එජාපයෙන් රනිල් නැත්නම් ඩී. එස්. සේනානායක මහතා ඉදිරිපත් කළත් එජාපය තුන්වැනි තැනට වැටීමේ අවදානමක් ඇතිවී තිබෙන බවයි.රනිල් වික්‍රමසිංහ මහතාගේ හිතවතෙක් ලෙස සැලකෙන එජාප දකුණු පළාත් සභා මන්ත්‍රී ක්‍රිෂාන්ත පුෂ්පකුමාර මහතාගෙන් (රත්තරං) සිළුමිණ කළ විමසීමකදී කියා සිටියේ තමා ඉදිරි සති දෙකේදී දැඩි දේශපාලන තීන්දුවක් ගන්නා බවයි. ආණ්ඩුවට එක්වෙනවාදැයි කළ විමසුමේදී පුෂ්පකුමාර මහතා කියා සිටියේ “බලමු තව දවස් කීපයක් තියනවනේ” කියාය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>29</day>
    </date>
    <link>http://www.silumina.lk/2013/12/29/_art.asp?fn=aa1312292</link>
    <topic>චැනල් 4 බොරුව එළි වෙයි</topic>
    <author/>
    <content>බ්‍රිතාන්‍යයේ චැනල් 4 ආයතනය විසින් නිපදවන ලද වීඩියෝ පට ව්‍යාජ ඒවා බව වීඩියෝ තාක්ෂණය පිළිබඳ විශේෂඥයන් විසින් කරන ලද අධ්‍යනයන්ගෙන් ඔප්පු කර ඇතැයි ශ්‍රී ලංකා තොරතුරු තාක්ෂණවේදීන්ගේ නියෝජිත ආයතනයේ සභාපති මහාචාර්ය පී. ඩබ්ලියු ඈපාසිංහ මහතා පවසයි.මානුෂිකත්වයට හා නැගී ගෙන එන ජාතියකගේ සාධාරණත්වයට එරෙහිව තාක්ෂණය යොදාගෙන ඇති අයුරු ශ්‍රී ලංකාවේ අප සියලු දෙනාම දන්නා බවත්, සමහර මාධ්‍ය සංවිධාන තමන්ගේ න්‍යාය පත්‍රයන් ඉදිරියට ගෙන යන්නට හා තමන්ගේ පටු පෞද්ගලික අරමුණු ඉටුකර ගන්නට තාක්ෂණය යොදා චැනල් 4 මේ ව්‍යාජ වීඩියෝ ඉදිරිපත් කර ඇති බවත් ඒ මහතා තවදුරටත් පැවසීය.මේ රටේ පුරවැසියන් වශයෙන් මේ වීඩියෝ පටවල ඇති ව්‍යාජත්වය මෙන්ම උතුරෙ මානුෂීය මෙහෙයුමේ අවසන් අදියර පිළිබඳ ඔවුන් ගෙන හැර දැක්වූ කරුණුවල අනන්‍යතාවය අපිට හොඳින් සාක්ෂි දැරිය හැකි බවත් මහාචාර්ය ඈපාසිංහ තවදුරටත් පවසයි.කුඩා රටවල් අන්තර්ජාතික අපරාධ අධිකරණයට ගෙන එන්නට උත්සාහ කළත් මේ නීතිය ඇත්තේ ඇමෙරිකානු ජනාධිපතිවරයා හෝ බ්‍රිතාන්‍ය අගමැතිවරයා අන්තර්ජාතික අධිකරණයට ගෙන යන්නට නොවන බව හිටපු බ්‍රිතාන්‍ය විදේශ හා පොදු රාජ්‍ය මණ්ඩල ලේකම් රොබින් කුක් මහතා එක් අවස්ථාවක පැවසූ බවද ඒ මහතා සඳහන් කළේය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>29</day>
    </date>
    <link>http://www.silumina.lk/2013/12/29/_art.asp?fn=aa1312293</link>
    <topic>කෝටි වකුගඩුවලට 90 ක්</topic>
    <author>චිත්‍රාරත්න කළුආරච්චි</author>
    <content>චිත්‍රාරත්න කළුආරච්චිවකුගඩු රෝගය සුව කිරීමට හා වැළැක්වීමට රජය ලබන වසර සඳහා රුපියල් කෝටි 90 ක් වෙන් කර තිබෙන බව උතුරුමැද සෞඛ්‍ය හා ප්‍රවාහන ඇමැති එච්. බී. සේමසිංහ මහතා පවසයි.ඊට අමතරව වකුගඩු බද්ධ කර ඇති සියලු රෝගීන්ට මාසිකව රුපියල් 2000 ක් ලබාදීමටත්, වකුගඩු රෝග සායනවලට එන අයට නොමිලේ සීසන් පතක් ලබාදීමටත් කටයුතු යොදා ඇතැයි ද ඇමැතිවරයා කියයි.ඒ සමඟම වකුගඩු රෝගවලින් මියගිය පවුල්වල දූ දරුවන්ට අධ්‍යාපන ශිෂ්‍යත්ව ලබාදීමට ද කටයුතු යොදා ඇත. මේ අතර පසුගිය වසර 10 ඇතුළත උතුරුමැද පළාතෙන් වකුගඩු රෝගීන් 17500 ක් හමුවී ඇතැයි උතුරු මැද වකුගඩු නිවාරණ ඒකකයේ ප්‍රධානී වෛද්‍ය අසංක රණසිංහ මහතා පවසයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>29</day>
    </date>
    <link>http://www.silumina.lk/2013/12/29/_art.asp?fn=aa1312294</link>
    <topic>දිවි නැඟුම අලුත් වෙයි</topic>
    <author>නිහාල් පී. අබේසිංහ</author>
    <content>නිහාල් පී. අබේසිංහදිළිදු බව තුරන් කර සමාජ සාධාරණත්වය සහතික කර ලක්ෂ 50 ක ජනතාවට සෙත සලසන දිවි නැගුම සංවර්ධන දෙපාර්තමේන්තුව ආයතන පහක් එක්කොට ජනවාරි 3 වැනිදා සිට ආරම්භ කෙරේ.මේ අනුව ශ්‍රී ලංකා සමෘද්ධි අධිකාරිය, ශ්‍රී ලංකා උඩරට සංවර්ධන අධිකාරිය, ශ්‍රී ලංකා දක්ෂිණ සංවර්ධන අධිකාරිය, සමෘද්ධි කොමසාරිස් දෙපාර්තමේන්තුව, ගැමි පුනරුත්ථාපන දෙපාර්තමේන්තුව යන ආයතන නව දෙපාර්තමේන්තුවට එක්වෙයි. ඒවායේ මෙතෙක් සේවයේ යෙදී සිටි 27000 පමණ වන සේවක පිරිස සියලු වරප්‍රසාද සහිතව රජයේ සේවයට අනුයුක්ත කෙරෙනු ඇත.2011 මාර්තු මාසයේදී ආරම්භ වූ දිවි නැඟුම වැඩපිළිවෙළ යටතේ අපේක්ෂාව වූයේ දුප්පත් පවුල් ලක්ෂ 10 ක් පොහොසත් කිරීමයි. නමුත් මේ වන විට දිවි නැඟුම වැඩ පිළිවෙළ යටතේ පවුල් ලක්ෂ 25 කට අධික ගණනක් දුප්පත්කමින් මිදී ව්‍යවසායකයන් බවට පත්වෙමින් ඇතැයි ආර්ථික සංවර්ධන අමාත්‍යාංශය පවසයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>29</day>
    </date>
    <link>http://www.silumina.lk/2013/12/29/_art.asp?fn=aa1312295</link>
    <topic>දිනකට යතුරු පැදි 700ක් පාරට</topic>
    <author>තාරක වික්‍රමසේකර</author>
    <content>තාරක වික්‍රමසේකරදිනකට යතුරු පැදි හත්සියයකට අධික සංඛ්‍යාවක් අලුතින් මහපාරට පැමිණෙන බව මෝටර් රථ ප්‍රවාහන කොමසාරිස් ජෙනරාල් එස්.එම්.හරිස්චන්ද්‍ර මහතා සිළුමිණට කීය. ‍ෙම් වසරේ ද නොවැම්බර් මස අවසානය දක්වා යතුරු පැදි 155242ක් අලුතින් ලියාපදිංචි වී ඇති බවත් පසුගිය වසරේ පමණක් අලුතින් යතුරු පැදි 192284ක් ලියාපදිංචි වී ඇති බවත් ඒ මහතා කීය.2011 වසරේදී යතුරු පැදි 253331ක් අලුතින් පාරට පැමිණ ඇත. 2010 වසරේදී පාරට පැමිණි යතුරු පැදි සංඛ්‍යාව 204811 කි.2012 වසර අවසන් වන විට මෙරට මහා මාර්ගයේ යතුරු පැදි 2546447ක් ධාවනයේ යෙදී ඇති අතර බොහොමයක් යතුරු පැදි අනතුරු සිදුව ඇත්තේ වැරැදි පැත්තෙන් ඉස්සර කිරීම ඇතුළු නොසැලකිලිමත් අයුරින් පැදවීම නිසා බව පෙන්වා දෙන ප්‍රවාහන විශේෂඥයන් ජාතික මට්ටමින් යතුරු පැදිකරුවන් දැනුම්වත් කිරීමේ අවශ්‍යතාව අවධාරණය කර තිබේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>29</day>
    </date>
    <link>http://www.silumina.lk/2013/12/29/_art.asp?fn=aa1312296</link>
    <topic>පන්සිය පනස් ජාතකය දාගැබක</topic>
    <author>රමණී සුබසිංහ</author>
    <content>රමණී සුබසිංහපන්සිය පනස් ජාතක කතා වස්තුව සම්පූර්ණයෙන් ම ස්වාමීන් වහන්සේ ලවා දේශනය කරවා ඒ දේශනා විද්යුත් මෘදුකාංගයක ගබඩා කොට විද්යුත් දාගැබක් නිර්මාණය ‍කර ඇතැයි බුද්ධ ශාසන හා‍ ආගමික කටයුතු අමාත්‍යාංශය පවසයි. වළගම්බා රජු සමයේදී මාතලේ අළු විහාරයේදී ත්‍රිපිටකය ග්‍රන්ථාරූඪ කිරීමෙන් පසුව බුද්ධ දේශනාව සුරක්ෂිත කිරීමට ගත් ප්‍රබල අවස්ථාවක් ලෙස මෙය හඳුන්වාදිය හැකි බව ද අමාත්‍යාංශය පෙන්වා දෙයි. මේ විද්යුත් දාගැබ තුළ පන්සිය පනස් ජාතක දේශනා ගබඩා කිරීමෙන් ක්ෂණයකින් තමන්ට කැමැති ඕනෑම ජාතක කතා වස්තුවක් ශ්‍රවණය කිරීමට හැකියාව ඇත.පන්සිය පනස් ජාතක දේශනා ගබඩා කොට ඇති මේ විද්යුත් දාගැබ ජනාධිපති උපදේශක බෙංගමුවේ නාලක හිමියන්ගේ අනුශාසකත්වයෙන් අග්‍රාමාත්‍යවරයාගේ මෙහෙයවීමෙන් සිදු කෙරේ.මෙහි ප්‍රථම දාගැබ අනුරාධපුර ජය ශ්‍ර‍ී මහා බෝධීන් වහන්සේ, මහනුවර ශ්‍රී දළදා මාලිගාව හා කැලණිය රජමහා විහාරය යන පූජනීය ස්ථානයන් හිදී බල ගන්වා ලබන මස පිළිගැන්වීමට කටයුතු සූදානම් කෙරෙමින් පවතී.පරිගණක තාක්ෂණයේ ආධාරයෙන් දීර්ඝ කාලයක් මේ දාගැබ තුළ ‍ජාතක කතා වස්තූන් සුරක්ෂිතව තබා ගත හැකි බව අමාත්‍යාංශය පවසයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>29</day>
    </date>
    <link>http://www.silumina.lk/2013/12/29/_art.asp?fn=aa1312297</link>
    <topic>2014 දී මතට තිත</topic>
    <author>සුනිල් දයා අල්විස්</author>
    <content>සුනිල් දයා අල්විස්2014 වර්ෂය මතින් තොර සමාජයක් ගොඩනැඟීමේ වර්ෂයක් ලෙස නම් කිරීමට සෞඛ්‍ය අමාත්‍යාංශය තීරණය කර තිබෙන බව සෞඛ්‍ය ඇමැති මෛත්‍රිපාල සිරිසේන මහතා පවසයි‍.මේ වසරේ ඉකුත් මාස එකොළහ තුළ මත්ද්‍රව්‍ය නිසා අත්අඩංගුවට ගත් පිරිස 54,000 ක් පමණ වන බව ද ඇමැතිවරයා කීය. ගර බද පමණක් නොව ගම්බද පාසල් අවට පවා මත්ද්‍රව්‍ය පැතිර ඇති බවත් ජාවාරම් කරුවන්ගේ ඉලක්කය පාසල් ශිෂ්‍යයන් බව කනගාටුවෙන් වුව ද පැවසිය යුතුව තිබෙන බවත් මේ තර්ජනය අනුරාධපුර පොලොන්නරුව වැනි ඈත පළාත්වලට ද පැතිර ඇතැයි ද ඇමැතිවරයා පෙන්වා දුන්නේ යකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>29</day>
    </date>
    <link>http://www.silumina.lk/2013/12/29/_art.asp?fn=aa1312298</link>
    <topic>ධීවරයන්ට නොමිලේ කබා</topic>
    <author>සුභද්‍රා දේශප්‍රිය</author>
    <content>සුභද්‍රා දේශප්‍රියසියලු ධීවරයන්ට නොමිලයේ ආරක්ෂිත කබා ලබාදීමට ආපදා කළමනාකරණ අමාත්‍යාංශය තීරණය කර ඇත. නව වසරේ සිට ධීවර යාත්‍රා නියමුවන් ඇතුළු සියලුම ධීවරයන් ආරක්ෂිත කබා පැළඳීම අනිවාර්ය කිරීමට රජය තීරණය කර තිබේ. එමෙන් ම සෑම ධීවරයකුම රක්ෂණය වීමත් අනිවාර්යය කර ඇත. ඒ පිළිබඳව ධීවර දෙපාර්තමේන්තුවේ සංශෝධිත පනතට අනුව අවශ්‍ය දැනුම් දීම් සියල්ල මේ වනවිටත් දිවයිනේ සහකාර ධීවර අධ්‍යක්ෂකවරුන් හරහා දැනුම් දී තිබේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>29</day>
    </date>
    <link>http://www.silumina.lk/2013/12/29/_art.asp?fn=aa1312299</link>
    <topic>කළුතර බෝධි භාරකාර මණ්ඩලයෙන් සාමණේර හිමිවරුන්ට ලක්ෂ 14ක පොත</topic>
    <author/>
    <content>කළුතර බෝධි භාරකාර මණ්ඩලය මෙහෙයවීමෙන් ඇරැඹි සාමණේර ව්‍යාපෘතිය වසරින් වසර ලත් ප්‍රගතිය තහවුරු කිරීම සඳහා රුපියල් කෝටි පහක අරමුදලක් පිහිටුවා ස්ථාවරත්වයකට පත් කිරීමෙන් බුදුදහමේ ප්‍රගතිය පමණක් නොව භාෂාමය වශයෙන් පාලි, සංස්කෘත, (ප්‍රාචීන) ද්‍රවිඩ සහ ඉංග්‍රීසි භාෂා වැඩිදියුණු කර ලොව වටා බුද්ධ ධර්මය ව්‍යාප්ත කිරීමේ සත්ක්‍රියා පිළිවෙතක් ක්‍රියාත්මක වන බව සමස්ත ලංකා ශාසනාරක්ෂක මණ්ඩලයේ ලේඛකාධිකාරී සහ කළුතර දිස්ත්‍රික් ශාසනාරක්ෂක මණ්ඩලයේ සභාපති ශාස්ත්‍රපති පූජ්‍ය ගෝනදූවේ ගුණානන්ද හිමිපාණෝ පැවසූහ.උන්වහන්සේ මෙසේ ප්‍රකාශ කළේ කළුතර බෝධි භාරකාර මණ්ඩලයේ වාර්ෂිකව සිදුකරනු ලබන කළුතර දිසාවේ පිරිවෙන් අධ්‍යාපනය ලබන සාමණේර හිමිවරුන්ට ඉදිරි වර්ෂය සඳහා ‍ෙපාත් බෙදාදීමේ සාමණේර නියාමක උත්සව සභාව අමතමිනි. මෙවර පිරිවෙන් 47ක අධ්‍යාපනය ලබන සාමණේර හිමිවරු දහසකට පමණ රුපියල් ලක්ෂ දාහතරක් පමණ වැයකර අවශ්‍ය පොත් බෙදාදීම සිදුකරනු ලැබිණ. අනුරාධපුර භික්ෂු විශ්වවිද්‍යාලයේ බෞද්ධ අධ්‍යයන අංශයේ ජ්‍යෙෂ්ඨ කථිකාචාර්ය දර්ශනපති, රාජකීය පණ්ඩිත පූජ්‍ය අක්මීමන ධර්මපාල හිමියන්ගේ සභාපතිත්වයෙන් බෝධි පරිශ්‍රයේ දී සිදු කරනු ලැබිණි. කළුතර බෝධි භාරකාර මණ්ඩලයේ සභාපති අජිත් ද සොයිසා මහතා සාමණේර හිමිවරුන්ට පොත් පරිත්‍යාග කරමින්අලුතින් දහම් පොත් ලැබුණු සාමණේර හිමිවරුන් පිරිසකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>29</day>
    </date>
    <link>http://www.silumina.lk/2013/12/29/_art.asp?fn=ab1312291</link>
    <topic>තර්ජන ගර්ජනවලට බයත් නෑ සැලෙන්නෙත් නෑ</topic>
    <author>සංවාද සටහන</author>
    <content>උතුරු පළාත් ස ප්‍රධාන ලේකම්වරියවිජය ලක්ෂ්මී රමේෂ්භාරජයේ නිලධාරියෙක් ලෙස මහජනතාවගේ අවශ්‍යතාවන් වෙනුවෙන් කටයුතු කිරීම සඳහා පවරා ඇති වගකීම්, තර්ජන කිරීම් බිය ගැන්වීම් නිසා නතර කළ නොහැකි බවත් මේ තර්ජන උතුරේ රාජ්‍ය සේවාව අඩාල කරන්න ගන්නා වෑයමක් ලෙස තමා සලකන බවත් උතුරු පළාත් සභා ප්‍රධාන ලේකම්වරිය විජය ලක්ෂ්මී රමේෂ් මහත්මිය පැවසුවාය.පසුගිය ඉරිදා (22) රාත්‍රී අංක රහිතව ලැබුණ දුරකථන පණිවුඩයක් මඟින් මරණ තර්ජන එල්ල කර ඇයට තනතුරෙන් ඉල්ලා අස්වෙන ලෙස කරන ලද බලපෑම මේ වන විට ආන්දෝලනාත්මක ප්‍රශ්නයක් බවට පත්වී තිබේ.මේ සම්බන්ධයෙන් උතුරු පළාත් සභා ප්‍රධාන ලේකම්වරියට ‘සිළුමිණ’ යොමු කළ ප්‍රශ්නවලට ඇය දුන් පිළිතුරු මෙසේ ය.ඔබේ ජංගම දුරකථනයට පසුගිය ඉරිදා (22) ලැබුණ දුරකථන ඇමතුමක් ගැන දැනගන්න තිබෙනවා. ඒ ගැන පැහැදිලි කිරීමක් කළොත්.පසුගිය ඉරිදා මගේ ජංගම දුරකථනයට අංක රහිතව දුරකථන ඇමතුමක් ලැබුණා. මම හිතුවා ප්‍රභූවරයකුගේ ඇමතුමක් කියා. ප්‍රභූවරයකු ඇමතුමක් එන විට අංක රහිතව ලැබෙන බව මම අසා තියෙන නිසයි එසේ සිතුවේ.මට එම ඇමතුම ලැබෙන විට රාත්‍රී 8.30 පමණ ඇති. සාමාන්‍යයෙන් තත්පර කිහිපයක් ඇමතුම දුන් තැනැත්තා හොඳින් කතා කර එකවරම කටහ‍‍ඬේ ගැඹුරු බවක් තර්ජනාත්මක ස්වභාවයකින් අපි නැහැ කියල ද හිතාගෙන ඉන්නෙ. පරෙස්සමෙන් වැඩ කෙළේ නැතිනම් මැරුම් කන්න වෙයි. ආණ්ඩුවේ වැඩවලට උදව් කළොත් බලාගෙනයි තනතුරින් ඉල්ලා අස්වෙන්න යැයි දිගටම කියාගෙන යද්දි මම දුරකථනය විසන්ධි කළා.ඊට පස්සෙ මොකද වුණේ.මේ පණිවුඩයෙන් පසුව මගේ ජංගම දුරකථනයට විටින් විට ම දුරකථන ඇමතුම් ලැබුණත් ඒවා කවුදැයි කියා අහන්නේවත් නැතිව විසන්ධි කළා.ඔබේ ජංගම දුරකථනයට මේ කරදරකාරී ඇමතුම් ඉන් පසුවත් දිගටම ලැබුණා ද?ජංගම දුරකථනය නාද වුණත් මම ඒවාට කතා කරන්නේ නැතිව විසන්ධි කරමින් ඒ අතරවාරයේම උතුරේ ආණ්ඩුකාර මේජර් ජෙනරාල් ජී. ඒ. චන්ද්‍රසිරි මහතාට අංක රහිතව මට ලැබුණ තර්ජනාත්මක දුරකථන ඇමතුම ගැන දැනුම් දුන්නා.මේ ගැන එතුමාට හැර තවත් කාටත් දැනුම් දුන්නා ද?පළාතේ ඇමැතිවරුන් වන ඩග්ලස් දේවානන්ද සහ රිෂාඩ් බදියුදීන් යන මහත්වරුන්ටත් දැනුම් දුන්නා. ආණ්ඩුකාරවරයා මගේ දුරකථන ඇමතුම ගැන විස්තර අසා සිට අපි මේ ගැන උදේ වනතුරු සිටිමු යැයි සඳහන් කර සිටියා.නැවතත් එවැනි ඇමතුම් ඔබේ ජංගම දුරකථනයට ලැබුණා ද?මුල් ඇමතුමෙන් පැයක පමණ කාලයක් ගතවුණාට පසුව පිටරට අංකයකින් මගේ ජංගම දුරකථනයට කෙටි පණිවුඩයක් ලැබුණා.එහි මොනව ද සඳහන් වී තිබුණේ.ඔයා පරිස්සමෙන් ඉන්න බලය ගැනීමට නොවෙයි නුඹ විනාශ කිරීමටයි වෑයම යැයි එහි සඳහන් වුණා.ඉන් පසුවත් මෙවැනි එස් එම් එස් පණිවුඩ ලැබුණා ද?ඊට පසුව ලැබුණේ නැහැ.ඔබ ඊළඟට මේ දුරකථන තර්ජන ඇමතුම් සහ එස් එම් එස් කෙටි පණිවුඩ ගැන යම් ක්‍රියා මාර්ගයක් ගත්ත ද?ගිය සඳුදා (23) යාපනය පොලිස් මූලස්ථානයට පැමිණිල්ලක් ඉදිරිපත් කර සිටියා.මේ අනුව යාපනය භාර නියෝජ්‍ය පොලිස්පතිවරයාත් යාපනය පොලිස් මූලස්ථානාධිපතිවරයාත් පැමිණ මගේ පැමිණිල්ල ගැන කරුණු විමසා සිටියා.තර්ජන කිරීම් හා බිය ගැන්වීම් නිසා ඔබ දැන් කිසියම් පසුබෑමකට ඒ වගේම අධෛර්යයකට පත්වී සිටිනවා ද?මම රජයේ නිලධාරියෙක්. ඕනෑම ප්‍රදේශයක මම වැඩ කරන්න ඕනේ. නිලධාරීන් වශයෙන් රජයේ සේවාවන් මහජනතාව වෙනුවෙන් ඉටුකිරීම අපේ වගකීමයි. වැඩ කරන කොට අපහසුතා විවිධ ගැටලු හා ප්‍රශ්න මතු වෙනවා. නමුත් ඒ නිසාම ජනතාව වෙනුවෙන් සිදුකළ යුතු සේවා නතර කරන්න බැහැ නේද?තර්ජනය කිරීම්වලට බිය ගැන්වීම්වලට මම සැලෙන්නේ නැහැ. බිය වෙන්නේ නැහැ. අපි කරන සේවය ගැන මහජනතාව දන්නවා ඔවුන් සාක්ෂි දරනවා. ඒ නිසා මේ තනතුරේ ඉන්න තාක්කල් මම මගේ ප්‍රධානීන්ගේ උපදෙස් පරිදි මහජනතාවගේ සේවය වෙනුවෙන් උපරීමයෙන් කටයුතු කරනවා.ඔබ හිතනවා ද ඔබට දුරකථන ඇමැතුම් හා පණිවුඩ අනතුරු හැඟවීමක් කියා.මෙය මට විතරක් කළ අනතුරු හැඟවීමක් පමණක් නොවෙයි. උතුරේ සිටින 30,000 ක රාජ්‍ය සේවයකයන්ට කරන බලපෑමක්. මේ සියලු දෙනාට වැටුප් ගෙවා පරිපාලන කටයුතු සිදු කරන්නේ පළාත් සභාවයි.මම වගේ පළාතේ උසස් තනතුරක් දරන නිලධාරියකුට මේ වගේ තර්ජන සිදු කළාම මගේ යටතේ සේවය කරන රාජ්‍ය නිලධාරීන් හා සේවකයන් සියලු දෙනා ද බියට පත් වෙනවා. ඒ නිසාම මේ අය මන්දගාමී වෙනවා. සේවාවන් හරිහැටි ඉටු කරන්නේ නැතිව යනවා. එතකොට වෙන්නේ මේ ප්‍රදේශවල රාජ්‍ය සේවාව ඉබේම අඩපණ වී යාමක්. මෙවැනි දේ නොසිදුවිය යුතුය.ප්‍රදේශයේ වැඩ කටයුතු කරගෙන යාමට ඔබට අපහසුතා තිබෙනවා ද?මේ ප්‍රදේශයේ කලින් තිබුණ තත්ත්වය දැන් සම්පූර්ණයෙන්ම තුරන් වෙලා. සාමය ගොඩනැඟී තිබෙනවා. සාමය හා සතුට ජනතාව විඳිනවා. සියලු දේ මේ ප්‍රදේශවල අපිටත් ලැබෙනවා. බයක් සැකයක් නැතිව මානසිකව ද නොවැටී වැඩ කරගෙන යන්න පුළුවන්කම තිබෙනවා. මෙහෙම පසුබිමක් වාතාවරණයක් පවතිද්දී මට තර්ජන ගර්ජන එල්ල වීම මට පමණක් කරන තර්ජනයක් ගර්ජනයක් හෝ අනතුරු හැඟවීමක් පමණක් නොවෙයි මේ පළාතේ රාජ්‍ය සේවකයන්ටම කරන තර්ජනයක්. අඩපණ කිරීමට කරන වෑයමක් ලෙසයි මට කියන්න තියෙන්නේ.ඔබට මුහුණ දෙන්න සිදුවුණ ප්‍රශ්නය ගැන උතුරු පළාත් ආණ්ඩුකාර තුමාට, ඩග්ලස් දේවානන්ද සහ රිෂාඩ් බදියුදීන් ඇමැතිවරුන්ට සහ යාපනය පොලිස් මූලස්ථානයට දැනුම් දුන් බව ඔබ කියා සිටියා. ඒවාට ලැබුණ ප්‍රතිචාර කොහොම ද?මට මේ සිදුවීම්වලින් පසු පොලිස් ආරක්ෂාව සලසා දී තිබෙනවා. මේ ආරක්ෂාව මම හිතන්නේ මගේ නිලධාරීන්ට හා සේවකයන්ට ආරක්ෂාවක් ලෙසයි.ප්‍රධානියාට ආරක්ෂාවකින් තොරව රාජකාරී කරන්නට සිදුවන විට සෙසු සේවක පිරිසට රාජකාරි කරන්නට සිදුවන්නේත් බියෙන් හා සැකෙන්. මෙය මුළු උතුර පළාත් රාජ්‍ය සේවාවේම නිලධාරීන් හා සේවකයන් වෙනුවෙන් සලසා දුන් ශක්තිමත් බැම්මක් හා සමාන ආරක්ෂාවක් ලෙස මම සලකන්නෙ.උතුර ආණ්ඩුකාර මේජර් ජෙනරාල් ජී.ඒ.චන්ද්‍රසිරි මහතාගෙන් සිළුමිණ මේ ගැන විමසීමක් සිදු කිරීමේදී ඔහු කියා සිටියේ,උතුරු පළාත් සභා ප්‍රධාන ලේකම් විජය ලක්ෂ්මී රමේෂ් මහත්මිය ඉතා දක්ෂ රජයේ නිලධාරිනියක් බවයි. පවරන ඕනෑම රාජකාරියක් ඉතා ඉහළින් ඇය ඉටු කරන බවත් සිය රාජකාරි කටයුතුවලට ඇගෙන් විශාල පහසුවක් ලැබෙන බවත් පැවසීය.දෙමළ ඩයස්පෝරාව සහ යම් කණ්ඩායම්වල දේශපාලන අරමුණු ඉටු කර ගන්නයි ඇයට මෙලෙස තර්ජනය කිරීම් කරන්නේ. උතුරු පළාත් සභාවේ අය වැය සකස් කිරීම සම්බන්ධව විශාල කාර්යභාරයක් සිදු කළා. මුදල් යටිමඩි ගහන්න කාටත් අමාරුයි. යම් යම් කණ්ඩායම්වල මේ නිසා හිතේ අමාරුකම් ඇති. පළිගන්න චේතනාවන් ඒ නිසා ඇති.කාටවත් මේවාට ඉඩ තියන්න දෙන්න ආණ්ඩුකාරවරයා වශයෙන් මට බැහැ. ඇයට ආරක්ෂාව දැනටමත් ලබා දී තිබෙනවා. මේ සිදුවීම ගැන පුළුල් පරීක්ෂණයක් පවත්වනවා.මහින්ද රාජපක්ෂ ජනාධිපතිතුමාටත් මම මේ සිදුවීම ගැන දැනුම් දුන්නා. උසස් නිලධාරීන් සමඟත් සාකච්ඡා කර තවත් ක්‍රියාමාර්ග රැසක් ගන්න සාකච්ඡා කරමින් යනවා.ලේකම්වරිය අධෛර්යවත් කර පරිපාලන කටයුතු අඩපණ කර යටිසූත්තරකාරයන්ගේ අරමුණ ඉටුකරගන්නයි මේ පසුපස ක්‍රියාත්මක වන්නේ. ඒකට කිසිසේත් ඉඩ තියන්නෙ නැහැ. මගේ යුතුකම හා වගකීම වන්නේ උතුරේ කටයුතු හොඳින් පවත්වාගෙන යමින් එහි සිටින සියලු රාජ්‍ය නිලධාරීන් සියලු දෙනා හා මහජනතාවගේ ආරක්ෂාව හොඳින් පවත්වාගෙන යාමයි.සංවාද සටහනසුනිල් දයා අල්විස්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>29</day>
    </date>
    <link>http://www.silumina.lk/2013/12/29/_art.asp?fn=ab1312292</link>
    <topic>"දකුණේ රත්තරං" රහසක් හෙළි කරයි</topic>
    <author>චන්දන බණ්ඩාර</author>
    <content>එයාගේ වේදිකාවට මං නගින්නේ නෑදින ගණනාවක් පැවැති අයවැය විවාදයන්ගෙන් පසුව අයවැය තෙවන වර ඡන්ද විමසීම ගිය සතියට පෙර සතියේ සිකුරාදා සවස පාර්ලිමේන්තුවේ දී සිදු විය. ඉන්පසුව කථානායකවරයා සාම්ප්‍රදායිකව ලබා දෙන තේ පැන් සංග්‍රහය කතානායක නිල නිවෙසේ දී පැවැත්විණි. ඒ අවස්ථාවට විශේෂ ආරාධිත අමුත්තෙක්ද එක්ව සිටියේය. ඒ පාකිස්ථානු පාර්ලිමේන්තුවේ කථානායකවරයායි. ජනාධිපතිතුමා ද ඒ තේ පැන් සංග්‍රහයට එක් වීම සාමාන්‍ය සාම්ප්‍රදාය වෙයි. ඒ අනුව ජනාධිපතිතුමාත් කථානායක නිල නිවෙසට පැමිණියේය. ජනාධිපතිතුමා ඉතා උණුසුම් ලෙස චමල් රාජපක්ෂ කථානායකතුමා විසින් පිළි ගන්නා ලදී.ජනාධිපතිතුමා එ.ජ.නි.ස මැති ඇමැතිවරුන් සමඟ මෙන්ව එහි පැමිණි සිටි එ.ජා.ප සහ දෙමළ ජාතික සන්ධානයේ පාර්ලිමේන්තු මන්ත්‍රීවරුන් සමඟද කතා බහ කළේ ඉතාම සුහදවය. එදින ජනාධිපතිතුමා ආණ්ඩුවේ මැති ඇමැතිවරුන් සමඟ කතා බහ කරනවාට වඩා වැඩි කාලයක් විපක්ෂයේ මන්ත්‍රීවරු සමඟ සුහද ලෙස කතා බහ කරමින් සිටියේය.ජනාධිපතිතුමා එ.ජා.ප මන්ත්‍රීවරුන් අසලට ගියේ " අපේ විපක්ෂ නායකතුමා හරිම වාසනාවන්තයි" කියමිනි. එතැන සිටි එ.ජා.ප පාර්ලිමේන්තු මන්ත්‍රී සුජීව සේනසිංහ ද ජනාධිපතිතුමාට ඒ ගැන අපුරු පිළිතුරක් දුන්නේය. " සර් මේ වගේ විපක්ෂ නායකයෙක් ලැබුණාට සර් ඊටත් වඩා වාසනාවන්තයි. " මන්ත්‍රී සුජිව කීවේ කවුරුත් සිනහ ගන්වමිනි. " ඒක නෙමෙයි සුජිව එදා මගේ පාර්ලිමේන්තු අයවැය කතාව වේලාවෙ ඔයයි රෝසියි හොඳටම හිනා වෙවි හිටියා‍ නේද? මොකද මගේ කතාවට ද දෙන්නා හිනා වෙවී හිටි‍යේ. " ජනාධිපතිතුමා මන්ත්‍රී සුජීවගෙන් විමසා සිටියේ මන්ත්‍රීවරයා ද පුදුමයට පත් කරවමිනි." අනේ නෑ සර් අපි හිනා වුණේ වෙනත් කාරණයකට. ඔබතුමා අයවැය කතාව කරගෙන යනකොට අපේ විපක්ෂ නායකතුමා හිටියේම වොෂ් රූම් එකේ. එතුමා වොෂ් රූම් එකනේ එළියට ඇවිත් අහනවාලු ජනාධිපතිතුමාගේ කතාව ඉවරද කියලා. එතකොට එතැන හිටපු සේවකයෙක් කියාලා තියෙනවා නෑ තාම ඉවර නෑ කියා. ඊට පස්සේ ආයෙත් අපේ නායකතුමා වොෂ් රූම් එකටම ගිහින් තියෙනවා. කොහොම හරි ඔබතුමාගේ කතාව ඉවර වෙනකම්ම අපේ නායකතුමා ඉඳලා තියෙන්නේ වොෂ් රූම් එකේමයි. ඒකටයි අපි හිනා වුණේ. " එ.ජා.ප මන්ත්‍රී සුජිව කීවේ ජනාධිපතිතුමාද සිනා ගන්වමිනි.ඒ සමඟම එතැන සිටි එ.ජා.ප මන්ත්‍රීනී රෝසි සේනානායක විමසා සිටියේ " සර් එන්න එන්නම තරුණ වෙනවා. මොකක්ද රහස සර්" කියාය. ඒ සමඟම මන්ත්‍රී සුජීව කියා සිටියේ "සර් මෙයාගෙන් පරිස්සම් වෙන්ඩ කියායි." මං නෙමෙයි සුජිව ඔයා පරිස්සම් වෙන්ඩ." ජනාධිපතිතුමා කියා සිටියේ එතැන සිටි සියලු දෙනාම සිනහ ගන්වමිනි.ඉන්පසුව ජනාධිපතිතුමා දුටුවේ රෝසි සේනානායක මන්ත්‍රීවරිය ටික වේලාවක සිටම පිරිසියක දමා ගෙන කට්ලට් එකක් අතේ තියාගෙන සිටින ආකාරයයි. " මොකද රෝසි ඔය කට්ලට් එක අතේ තියාගෙනම. කන්නේ නැද්ද?" ජනාධිපතිතුමා විමසි සිටි‍යේ විහිලුමට මෙනි." අපි ඉතින් සර් විපක්ෂයේනේ. අපිට ඉතින් කට්ලට් විතරයිනේ." මන්ත්‍රීනී රෝසි පිළිතුරු දුන්නේ සිනා වෙමිනි. " අපි ඉතින් විපක්ෂයේ හිටියාට අපිත් කන බොන මිනිස්සු සර්" සුජීව සේනසිංහ මන්ත්‍රීවරයා පිළිතුරු දුන්නේය.මේ අතරතුර එතැනට පැමිණියේ එ.ජා.ප පාර්ලිමේන්තු මන්ත්‍රී සජිත් ප්‍රේමදාස මන්ත්‍රීවරයායි. " ආ සජිත් දැන් බස්නාහිර ඡන්දයත් පැවැත්වෙනවා. හැබැයි ඉතින් ඔයාට විපක්ෂ නායකතුමා නම් කොළඹට එන්ඩ දෙන එකක් නැහැ." ජනාධිපතිතුමා මන්ත්‍රී සජිත්ට විහිළුවක් කළේය." ඒ කියන්නේ සර් රනිල්ට වඩා සජිත් මනාප ගනී කියන එකද ඔය කියන්නේ. හැබැයි ඉතින් සර් සුජීව දැම්මත් ‍ඊට වඩා මනාප ගනීවි සර් " රංජිත් මද්දුම බණ්ඩාර මන්ත්‍රීවරයා ජනාධිපතිතුමාට කියා සිටි‍යේය. මේ අතරතුර එතැන සිටි සජීත් ප්‍රේමදාස මන්ත්‍රීවරයා ඒ සමඟම කීවේ" මෙහෙම ගියොත් ඉතින් මටත් වෙන පක්ෂයකින් තමයි නාම යෝජනා ගන්ඩ වෙන්නේ" කියායි." ආ ඒක නෙමෙයි. අපේ සජිත්ගේ වැඩේ ඉතින් මහින්ද චින්තනයේ වචනයක් අල්ලාගෙන කියවන එකමනේ. " ජනාධිපතිතුමා කීවේ එතැන සිටි සජිත් ප්‍රේමදාස මන්ත්‍රීවරයාද සිනා ගන්වමිනි." මං ඉතින් මහින්ද චින්තනයේ දේවල් කළේ නැහැ කිය කියා යනවා. සර් මහින්ද චින්තනයෙන් කරපු දේවල් කිය කියා යනවා. ඉතින් සර් අපි දෙන්නාම කරන්නේ එකම දෙයනේ." මන්ත්‍රී සජිත් කීවේය." ඒක නෙමෙයි සර්. අපිටත් වඩා සජිත් මහින්ද චින්තනය කියවලා තියෙනවා වගේයි." එතැන සිටි ආණ්ඩු පක්ෂයේ මන්ත්‍රීවරයෙක් කියා සිටියේය. මේ අතරතුර එතැනට එ.ජා.ප කුරුණෑගල දිසා පාර්ලිමේන්තු මන්ත්‍රී නලීන් බණ්ඩාර සහ අරුන්දික ප්‍රනාන්දු ද පැමිණියහ."සර්. මෙයා අපේ කොන්ත්‍රාත් තමයි කරන්නේ. " මන්ත්‍රී අරුන්දික කීවේ සිනා සෙමිනි." ආ මොනවද මෙයා කරන කොන්ත්‍රාත්. මොනවද පාරවල්ද කරන්නේ." ජනාධිපතිතුමා විමසා සිටියේය." නෑ සර් මෙයාලා මේ බොරු කියන්නේ. මං මේ පාරක් කරනවා. ඒ ඇරෙන්ඩ කරන කොන්ත්‍රාත් එකක් නෑ සර්. " නලීන් බණ්ඩාර මන්ත්‍රීවරයා කියා සිටියේය." සර් කටුනායක හයි වේ එකනම් හොඳටම හොඳයි සර්." මේ අතරතුර එ.ජා.ප මන්ත්‍රී නලීන් බණ්ඩාර කියා සිටියේය. " ඒක ඇත්ත. ඒකනම් බොහොම ඇඩ්වාන්ස්. ඒ නිසා හොඳටම තියෙනවා. හැබැයි ඉතින් ගාල්ල හයි වේ එකේ නම් සමහර අඩු පාඩු තියෙනවා. නාමල් මන්ත්‍රීතුමා හැමදාම උදේ හවස එකේ යන නිසා මට ඉතින් තියෙන අඩුපාඩු නිතරම කියනවා." ජනාධිපතිතුමා කියා සිටියේය.ඉන්පසුව ජනාධිපතිතුමා කථානායක තුමාගේ නිවෙසින් පිටව ගියේ පසු දිනයේ තිබෙන රාජකාරී කීපයකටම සහභාගී වීමට තිබු නිසාය. ඉන් අනතුරුව විමල් වීරවංශ ඇමැතිවරයා එහි තිබු වේදිකාවකට ගොඩ වී ගීතයක් ගායනා කරමින් සිටියේය. එය දුටු එ.ජා.ප මන්ත්‍රීවරු කීප දෙනෙකු සහ ආණ්ඩු පක්ෂයේ මන්ත්‍රීවරු කීප දෙනෙකු කියා සිටියේ " ආ දැන් ඉතින් ඊළඟ චාන්ස් එක අපේ සජිත් මන්ත්‍රීතුමාට තමයි. ඔබතුමා ලෑස්ති වෙන්ඩ." මන්ත්‍රීවරු පිරිස කීහ." ආ අපේ විමල් ඇමැතිතුමාද සිංදුව කියන්නේ. මම කන්නාඩිය ගෙනාවේ නැති නිසා. දුර පේන්නේ නෑ. කමක් නැහැ. එයා සින්දු කියපුවාවේ‍. ඒත් ඉතින් එයා නඟින වේදිකාවට මං කවදාවත්ම නඟින්නේ නෑ. " සජිත් ප්‍රේමදාස මන්ත්‍රීවරයා කියා සිටියේ කවුරුත් සිනා ගන්වමිනි.ගිය සතියේ අය වැය ඡන්ද විමසීම නිමාවට පත් වීමත් සමගම එ.ජා.ප යේ මෙන්ම රජයේ මැති ඇමැතිවරු නිවාඩුව ගත කිරීම සඳහා දෙස් විදෙස් සංචාරවල නියලීම නිසා ගිය සතියේ දේශපාලන කේෂේත්‍රයේ වැඩි උණුසුමක් දක්නට ලැබුණේ නැත.ගිය සතියේ ජනාධිපති මැදුරේ දී බස්නාහිර සහ දකුණු පළාතේ මැති ඇමැතිවරුන් සඳහා රාත්‍රී ‍භෝජන සංග්‍රහයක් පැවැත්විණි. ඒ සඳහා එම පළාත‍් දෙකේ ආණ්ඩු පක්ෂය නියෝජනය කරන සියලුම පළාත් මැති ඇමැතිවරුන්ට ඇරයුම් කොට තිබිණි. මේ හමුවට රාත්‍රී හත වෙන විට ජනාධිපතිතුමා පැමිණියේය. මේ හමුවට බස්නාහිර පළාත් ප්‍රධාන ඇමැති ප්‍රසන්න රණතුංග සහභාගී වුයේ තරමක් ‍ප්‍රමාද වීමෙනි. ඒ රාත්‍රී 7.30 ට පමණය. ඊට හේතු වුයේ හෝමාගම ප්‍රාදේශීය සභාවේ අයවැය පිළිබද ඇමැති සුසිල් ප්‍රේමජයන්ත ඇමැතිවරයා සමඟ ප්‍රසන්න රණතුංග මහ ඇමැතිවරයා විශේෂ සාකච්ඡාවකට එක් වීමට සිදු වී තිබීමය.මේ අතරතුර එම පළාත්වල පාර්ලිමේන්තුව නියෝජනය කරන මැති ඇමැතිවරුන්ට ද මේ හමුවට පැමිණෙන ලෙස ඇරැයුම් කොට තිබිණි. මැති ඇමැතිවරුන්ගේ පවුල්වල උදවියගේ ඉල්ලීම අනුව ජනාධිපතිතුමා ඒ අය සමඟ ඡායාරූපයකටද පෙනී සිටියේය."රජය මුහුණ දුන්න ඇතැම් අර්බුදකාරී අවස්ථාවල දී බස්නාහිර පළාතේ මන්ත්‍රීවරු රජයට විශාල සහයෝගයක් දුන්නා. දිවි නැඟුම පනත මුලින්ම සම්මත කළේ බස්නාහිර පළාත් සභාවයි. ආණ්ඩුවට අවශ්‍ය වේලාවට කිසිම ඉල්ලීමක් නොකර රජයට විශාල ශක්තියක් දීපු පළාත් සභාවක් තමයි බස්නාහිර පළාත් සභාව. ඒ වගේම මං සියලුම මැති ඇමැතිවරුන්ට සුබ පතනවා. ඉදිරි පළාත් සභා මැතිවරණයේදීත් සියලු දෙනාටම මැතිවරණයෙන් ජයග්‍රහණය කරලා පළාත් සභාවට තේරී පත් වෙන්ඩ අවස්ථාව ලැබෙන්ඩ කියලා." ජනාධිපතිතුමා මැති ඇමැතිවරුන්ට සුබ පතමින් කියා සිටි‍යේය.මේ අතරතුර බස්නාහිර පළාත නියෝජනය කරන මැති ඇමැතිවරු පිරිසක් ජනාධිපතිතුමාගෙන් විමසා සිටියේ "සර් මේ පාර බස්නාහිර පළාත් සභාවේ යම් වෙනසක් කරන්ඩ බලාපො‍රොත්තු වෙනවාද" කියායි." බස්නාහිර පළාතේ කිසිම වෙනසක් කරන්ඩ අපි බලාපොරොත්තු වෙන්නේ නෑ. එහෙම වෙනසක් කරන්ඩ අවශ්‍ය වෙලා නැහැනේ." ජනාධිපතිතුමා කියා සිටියේ සිනා සෙමිනි. ඉතිහාසයේ ප්‍රථම වරට පළාත් සභාවල මැති ඇමැතිවරුන්ගේ පවුල්වල උදවිය ගෙන්වා සුහද හමුවක් පවත්වා තිබීම ගැන පළාත් මැති ඇමැතිවරුන්ගේ පවුල්වල සියලු දෙනා මහත් සතුටින් පසු වුහ.මේ අතරතුර බස්නාහිර පළාත් මහ ඇමැති ප්‍රසන්න රණතුංග සහ ඔහුගේ බිරිය මේ සුහද හමුවට පැමිණියේ එකටමය. නමුත් මහ ඇමැතිවරයාගේ දරුවන් මේ සුහද හමුවට පැමිණියේ තරමක් ප්‍රමාද වීය. ඒ ගැන ජනාධිපතිතුමට ද මතකයක් තිබිණි. ඉන් අනතුරුව මහ ඇමැති ප්‍රසන්නගේ දරුවන් කැටිව හෙතෙම ජනාධිපතිතුමා ළඟට ගියේ" සර් මෙයාලා එන්ඩ ටිකක් පරක්කු වුණා කියමිනි"" ආ ඒක තමයි මං මේ ප්‍රසන්නගෙන් අහන්ඩ හිටියේ කෝ මෙයාලා ආවේ නැත්තේ ඇයි කියලා. එහෙනම් යමු ඔයාලත් මාත් එක්ක පිංතුරයක් ගන්ඩ" එසේ කියමින් ජනාධිපතිතුමා සමඟ ඡායාරූපයක් ගැනීමට මහ ඇමැති ප්‍රසන්නගේ දරුවන්ට අවස්ථාව ලබා දීමට ජනාධිපතිතුමා කටයුතු කළේය.ජාතික නිදහස් පෙරමුණේ දේශපාලන මණ්ඩලය පසුගිය සතියේ බත්තරමුල්ලේ පිහිටි එහි ප්‍රධාන කාර්යාලයේදී පක්‍ෂ නායක, ඉදිකිරීම්, ඉංජිනේරු සේවා, නිවාස හා පොදු පහසුකම් අමාත්‍ය විමල් වීරවංශ සහ ප්‍රධාන ලේකම් ප්‍රියන්ජිත් විතාරණගේ ප්‍රධානත්වයෙන් රැස්විය.එහිදී පළමුවෙන්ම සාකච්ඡාවට භාජනය වුයේ එළඹෙන බස්නාහිර හා දකුණු පළාත් සභා සඳහා තරග වැදිය යුතු ආකාරය පිළිබඳවය.ඒ අනුව ජානිපෙ දේශපාලන මණ්ඩලය දීර්ඝ වශයෙන් සාකච්ඡා කර ගනු ලැබූ ඒකමතික තීරණය පක්‍ෂ නායක විමල් වීරවංශ අමාත්‍යවරයා මෙසේ පවසා සිටියේය. ‘‘බස්නාහිර පළාත් සභාව සඳහා, කොළඹ දිස්ත්‍රීික් කයෙන් බස්නාහිර පළාත් සභා මන්ත්ත්‍රීී ප්‍රවීණ රංගන ශිල්පී රොජර් සෙනෙවිරත්න, ගම්පහ දිස්ත්‍රීික්කයෙන් කටාන - සීදුව නගර සභා සභාපති ලලන්ත ගුණසේකර, කළුතර දිස්ත්‍රීික්කයෙන් බස්නාහිර පළාත් සභා මන්ත්‍රී සුගත් මතුගමගේ සහ හිටපු පළාත් සභා මන්ත්‍රී ප්‍රියන්ත බෙල්ලන යන සහෝදරවරුන් අපේක්‍ෂකයන් ලෙස ඉදිරිපත් කළ යුතුයි.ඒ වගේම ගාල්ල දිස්ත්‍රීක්කයෙන් ජානිපෙ ගාලූ දිස්ත්‍රීික් නායක ඉන්ද්‍රජිත් විජේවර්ධන, මාතර දිස්ත්‍රීික්කයෙන් මාතර දිස්ත්‍රීික් නායක හිටපු පළාත් සභා මන්ත්‍රී ජයන්ත වන්නිආරච්චි, හම්බන්තොට දිස්ත්‍රීික්කයෙන් ජානිපෙ හම්බන්තොට දිස්ත්‍රීික් නායක සූරියවැව ප්‍රාදේශීය සභා සභාපති සුජිත් මුතුකුමාරණ යන සහෝදරවරුන් දකුණු පළාත් සභාවට අපේක්‍ෂකයන් ලෙස තෝරා ගනු ලබනවා.’’‘‘දැන් බලන්න . විග්නේෂ්වරන් මහ ඇමතිවරයා හමුදා කඳවුරුවලට බලෙන් යන්න හදනවා. මුත්තයියා මුරලිදරන් අපේ ඒ ශ්‍රේෂ්ඨ ක්‍රිඩකයා සැබෑ ශ්‍රී ලාංකිකයකු ලෙස ‘චැනල් 4’ මාධ්‍ය ජාලයට පිළිතුරු දුන්නා. ඉන් පස්සේ උතුරු පළාතේ ඇතැම් පළාත් පාලන ආයතන මුරලිදරන් ක්‍රිඩකයාට විරුද්ධව යෝජනා සම්මත කර ගත්තා. ඒ අවස්ථාවේ දී විග්නේෂ්වරන් මොකද කළේ නිහඬව සිටීම. දකුණේ සමාජය සමඟ ජීවත් වෙමින් වෘත්තිකයකු ලෙස බොහෝ කලක් කටයුතු කළ විග්නේෂ්වරන් මහ ඇමැතිවරයා ශ්‍රේෂ්ඨ දෙමළ ජන නායකයකු වූ ලක්‍ෂ්මන් කදිර්ගාමර් ආදර්ශයට ගනීවි කියලා බොහෝ දෙනකු හිතුවා. නමුත් විග්නේෂ්වරන්ගේ කටයුතු බොහොම පැහැදිලියි. ආණ්ඩුවට බොරු චෝදනා නඟමින් කොටි සංවිධානයට යළි පණ දෙන්න හදන්නේ ඔහු ඇතුළු දෙමළ ජාතික සන්ධාන නායකයන් බව අපි අවධාරණය කළ යුතුයි.මේ වන විට උතුරේ දෙමළ ජනතාවට පැහැදිලි වී තිබෙනවා ජාතිවාදය වපුරනවා විනා ජනතා සුබසාධනය වෙනුවෙන් කටයුතු කරන්න උතුරු පළාත් සභාවට කිසිම උවමනාවක් නැති බව. මේ තත්ත්වය තුළ උතුරේ ජනතාවගේ අවශ්‍යතා සපුරාලමින් ඔවුන් හා වඩ වඩාත් සමීප වීමට ආණ්ඩුව සැලසුම් සකස් කරන්ඩ ඕනේ. එතකොට තමයි ජාතිවාදයට තිත තියන්ඩ පුළුවන් වෙන්නේ." විමල් වීරවංශ ඇමැතිවරයා අවධාරණය කළේය.‘‘ජාතික කොඩියෙන් සිංහයා ඉවත් කරන තෙක් එම කොඩිය ඔසවන්ඩ බැහැ කියලා. උතුරු පළාත් සභා කෘෂිකර්ම අමාත්‍යවරයා කියලා තියෙනවා. මේවා සම්බන්ධයෙන් බොහෝ පිරිස් නිහඬයි.’’ නියෝජ්‍ය අමාත්‍ය වීරකුමාර දිසානායක කීය.‘‘ආණ්ඩුවේ ඇතැම් අය වගේම විපක්‍ෂයත් ඒ ගැන නිහඬයි. විශේෂයෙන් එක්සත් ජාතික පක්‍ෂයෙන් මෙවැනි දේට විරුද්ධවීමක් බලාපොරොත්තු වන්නත් බැහැ. අද එක්සත් ජාතික පක්‍ෂ නායකයා රටේ ජාතික ගීය ගායනය කරන විට සීරුවෙන් ඉන්නවා වෙනුවට තමන් ඇදගෙන ඉන්න කමිසයේ අත නවනවා. එවැනි විපක්ෂ නායකයෙක් අපිට ඉන්නේ. එහෙම පක්‍ෂයක් ජාතික කොඩියෙන් සිංහයා ඉවත් කිරීමේ යෝජනාවට විරුද්ධව කතා කරාවි ද? එදා අපේ ජයන්ත විජේසේකර සහෝදරයා කොටින්ගේ මරණ තර්ජන නොතකා ත‍්‍රිකුණාමලය අධිකරණ භූමියේ පැවැති උත්සවයක දී ජාතික කොඩිය එසවීමට කටයුතු කළා. අපි එහෙම ඉතිහාසයකට උරුමකම් කියන පිරිසකගෙන් සැදුම්ලත් පක්‍ෂයක්. මේ තත්ත්වයට විරුද්ධව ගත යුතු සියලූ පියවර අපි ගත යුතුයි. ඒක අපේ වගකීමක්’’ විමල් වීරවංශ ඇමැතිවරයා පෙන්වා දුන්නේය.මේ වෙන විට දකුණු සහ බස්නාහිර පළාත් සභා විසුරවා හැරීමේ දින වකවානු පවා ප්‍රකාශ වී හමාරය. එවැනි වාතාවරණයකදී ඉදිරියේදී විපක්ෂයේ ප්‍රබල චරිත රැසක්ම ආණ්ඩුවට එක් වීමේ බලාපොරොත්තුවකින් පසු වෙන බව වාර්තාවේ. එහිදී විශේෂයෙන්ම දකුණු පළාතේ විශාල දේශපාලන පෙරළියක් සිදු වෙන ලකුණු පහළ වී තිබේ. ඒ අනුව දකුණු පළාතේ එ.ජා.ප යේ දරුණු නාය යාමක් අත ළඟ තිබෙන බවනම් පැහැදිලිය. එහිදීද ඉදිරියෙන්ම සිටිනුයේ දකුණු පළාත් සභාවේ ජනප්‍රිය චරිතයක් වෙන පළාත් සභා මන්ත්‍රී ක්‍රිෂාන්ත පුෂ්පකුමාර හෙවත්" රත්තරං" ලෙස ප්‍රචලිත පළාත් සභා මන්ත්‍රීවරයා ඉදිරි සති දෙකේදී දැඩි දේශපාලන තීන්දුවක් ගැනීමේ සුදානමක පසු වීමය.මේ අතරතුර හෙතෙම ගිය සතියේදී මාධ්‍යවේදීන් කීප දෙනෙකු හමු වු මොහොතේදී කියා තිබුණේ " බලමු තව දවස් කීපයක් තියෙනවානේ. දැන් ගමට රටට වැඩක් කරන්ඩ ඕනේ. මං අවුරුදු හතරහමාරක් පළාත් සභාවේ විපක්ෂයේ හිටියා වැඩක් වුණේ. අපේ පක්ෂයේ ඉන්න ලොකු ලොකු අයට විපක්ෂයේ හිටියා කියලා ප්‍රශ්නයක් නෑ‍. රනිල් වික්‍රමසිංහට විපක්ෂ නායකකම තියෙනවා. එයාට ලෝකයේ මොන රටකට ගියත් සලකනවා. සජිත් ප්‍රේමදාස හිටපු ජනපතිවරයෙක්ගේ පුතෙක්. එයාටත් සුඛිත මුදිත ජීවිතයක් ලැබිලා තියෙනවා. ඒ නිසා එයාටත් ප්‍රශ්නයක් නෑ." කියායි.මේ අතරතුර එහි සිටි මාධ්‍යවේදියෙක් විමසා තිබුණේ " එතකොට මන්ත්‍රීතුමා ඔබතුමා රනිල් රැක්ක මිනිහෙක් නේද? ඔබතුමා ආණ්ඩුවට යනවා නම් යන්නේ ඇයි කියායි. නමුත් ඒ ප්‍රශ්නයටත් පළාත් සභා මන්ත්‍රී ක්‍රිෂාන්ත පුෂ්පකුමාර සෘජු පිළිතුරක් දී තිබුණේ නැත." මං පුද්ගල චරිත රැක්කේ නෑ. මං රැක්කේ පක්ෂයේ නායකයා. හැබැයි වැඩක් නෑ‍‍. රනිල් සජිත් ගැටුම නිසා පක්ෂයෙන් කී දෙනෙක් ගියාද? ඒත් ඒකට විසදුමක් නෑ. නිකම් මණ්ඩලයක් දාලා කුඩු කරලා වැඩක් නෑ‍. මං පළාත් සභාවේ බුද්ධික පතිරණට පස්සේ මනාප ගත්තා. මනාප 53000 ක් ලබා ගත්තා. ඒත් පාර්ලිමේන්තුවට කරඟකරනකොට මට ආසන සංවිධායකකමක් දුන්නේ නෑ. ගයන්ත පාර්ලිමේන්තු ගියේ මට වඩා මනාප 4000 ක් ලබා ගත්ත නිසායි. මනුෂ ආණ්ඩුවට ගියා. එදා මට ආසන සංවිධායකකමක් දුන්නානම් මං අද පාර්ලිමේන්තුවේ. " මේ ආකාරයට ක්‍රිෂාන්ත පුෂ්පකුමාර ( රත්තරං) පළාත් සභා මන්ත්‍රීවරයා ඉතා කනගාටුවෙන් එම මාධ්‍යවේදීන්ට කරුණු දක්වා තිබේ." බුද්ධික පතිරණ පළාත් සභාවෙන් පාර්ලිමේන්තුවට ගියාම මට පළාත් සභාවේ ඊළඟට වැඩිම මනාප ලාභියා විදියට විපක්ෂ නායකකම දුන්නේ නෑ‍. මං මාතරදී දැනට මාස කීපයකට කළින් මෛත්‍රී ගුණරත්නලාගේ පෙළපාලියෙන් වෙඩි කෑවා. ඒ පක්ෂය රකින්ඩ. මං හැමදාම මං හිටපු දේවාලයට පොල් ගැහුවා. ඒ දේවාලය රකින්ඩ. ඉදිරියේදීත් යන දේවාලයක් රකින්ඩ පොල් ගහනවා. මං රනිල් රැක්කා. යු.ඇන්.පී ය රැක්කා. මං පක්ෂයට අසාධාරණයක් කළේ නැහැ. නායකත්ව මණ්ඩලයකින් යු.ඇන්.පීය ගොඩ ගන්ඩ බෑ." ක්‍රිෂාන්ත පුෂ්පකුමාර මන්ත්‍රීවරයා මාධ්‍යවේදීන්ට කියා සිටියේය." මං තව රහසක් කියන්නම්. මට දැන් ‍මේ අන්තිම මොහොතේ කථා කරනවා පක්ෂයෙන්. මට දකුණු පළාත් එ.ජා.ප මහ ඇමැතිකමට තරඟ කරන්ඩ දෙන්නම්ලු. මං කිව්වා එයාලාට එදා පළාත් සභාවේ විපක්ෂනායයා වුණ බුද්ධික පතිරණ පාර්ලිමේන්තු යනකොට ඊළගට පළාත් සභාවේ වැඩිම මනාප ගත්ත මට විපක්ෂ නායකකම දෙන්ඩ තිබ්බා. පක්ෂය ඒක දුන්නේ නෑ. දැන් මට මහ ඇමැතිකමට තරඟ කරන්ඩලු. නොකෙරෙන එකකට තරඟ කරන්නේ මොකටද? හරියට ෆොන්සේකා ජනාධිපතිවරණයට තරඟ කළා වගේයි. මොකද ෆොන්සේකට ජනාධිපති වෙන්ඩ බෑ කියලා කවරුත් දන්නවානේ. මට දැන් දකුණේ එ.ජා.ප යේ මහ ඇමැතිකමට තරඟ කරන්ඩ කියනාවට වැඩිය හොඳ නැද්ද එදා මට දකුණු පළාත් සභාවේ විපක්ෂ නායකකම දුන්නානම්. එහෙනම් මං අද ඔටෝ මහ ඇමැති අපේක්ෂකයානේ. " මේ ආකාරයට දකුණු පළාතේ එ.ජා.ප යේ ජනප්‍රිය චරිතයක් වෙන ක්‍රිෂාන්ත පුෂ්පකුමාර ( රත්තරං) සිය අදහස් දක්වා තිබේ.හෙතෙම අවසාන වශයෙන් මාධ්‍යවේදීන්ට කියා තිබුණේ මේ කටුක සත්‍ය මාධ්‍යවලට ලිව්වත් කමක් නෑ කියාය. මේ අතරතුර හෙතෙම කියා තිබුණේ ඉදිරියේදී දකුණේ එ.ජා.ප ප්‍රබලයන් රැසක්ම ප්‍රබල දේශපාලන තීන්දුවක් ගැනීමේ සුදානමින් සිටින බවය. ‍ දකුණේ එ.ජා.ප යේ මේ ප්‍රබලයාගේ අනාවැකියෙන් කියනුයේ හෙතෙම ඉදිරි සති දෙක තුනේදී ආණ්ඩුවට එක් වෙනවාද යන්න කීමට තවමත් කල් වැඩිය. පෙනෙන්නට තිබෙන ආකාරයට දකුණු පළාතේ එ.ජා.ප යේ ප්‍රබල දේශපාලන නාය යෑමක ලකුණු පහල වී ඇති බවයි.ගිය සතියේ දී එ.ජා.ප මහලේකම්වරයා විසින් එ.ජා.ප සිරිකොත කාර්ය මණ්ඩලයට මේ වසරේ අවසාන දින කීපය නිවාඩු ලබා දුන්නේය. ඉන් අනතුරුව සිරිකොත කාර්ය මණ්ඩලයට වියළි සලාක අහාර මල්ලක් බෙදා දී ඔවුන්ට නව වසරට සුබ පැතුම් එක් ‍කළේය. පාර්ලිමේන්තු මන්ත්‍රී ගාමිණී ජයවික්‍රම පෙරේරා සහ නැඟෙනහිර පළාත් සභා විපක්ෂ නායක එ.ජා.ප ජාතික සංවිධායක දයා ගමගේද එම අවස්ථාවට එක්ව සිටියහ.මේ අතරතුර ගිය සතියේදී එ.ජා.ප 55 වෙනි සමරුව පැවැත්විණි. එහිදී ප්‍රධාන වශයෙන් එ.ජා.පය විසින් යෝජනා හතරක් සම්මත කර ගන්නා ලදී‍. එනම් එ.ජා.ප නායකයා සතු බලතල දහනවයක් එ.ජා.ප නායකත්ව මණ්ඩලයට පවරා දීම, විධායක ජනපති ක්‍රමය අහෝසි කිරීම, ජීවන බර සැහැල්ලු කරන ලෙස ආණ්ඩුවට බල කිරීම සහ පක්ෂයේ සමඟිය රැකගෙන සියලු දෙනාම එක මතයක් අනුව කටයුතු කිරීම යන යෝජනාය.මෙවර අ.පො.ස උසස් පෙළ ජීව විද්‍යා විෂය ධාරාවෙන් මුළු දිවයිනෙන්ම පළමු ස්ථානය සබරගමුවේ ඇහැලියගොඩ මධ්‍ය මහා විද්‍යාලයේ අමායා මහතන්තිල දැරියට හිමි විය. ප්‍රතිඵල නිකුත් වූ සැණින් පළාතක් වශයෙන් සබරගමුව ලද මේ ජයග්‍රහණය සබරගමුව මහ ඇමති මහීපාල හේරත්ට ආරංචි වෙන විට ඔහු ඉන්දියාවේ නිල සංචාරයක නියැළී සිටියේය. ඒ කර්ණාටක ප්‍රාන්තයේ බැංගලෝර් නගරයේ ය.අමායා මහතන්තිල සබරගමුවේ දැරිය ජීව විද්‍යා අංශයෙන් පළමු තැනට පත්ව ඇතැයි මහ ඇමතිවරයාගේ ලේකම්වරයෙකු විසින් දැන් වූ වහා ඒ පුවතින් මහ ඇමතිවරයා කෙතරම් සතුටට පත්වී ද යත් ඔහුට විනාඩි කිහිපයක් කතා කිරීමට පවා නොහැකි විය.අනතුරුව ඒ මොහොතේම සබරගමුව පළාතේ වැඩ බලන මහ ඇමති භාණු මුනිප්‍රිය සහ පළාත් ප්‍රධාන ලේකම්වරයා සහ අධ්‍යාපන ලේකම්වරයා අමතමින් මහ ඇමතිවරයා සදහන් කළේ මෙවන් තරග විභාග වලදී පළමු තැනට පත්වන සබරගමු දුවා දරුවන් ට මුදලින් රුපියල් ලක්ෂය බැගින් ලබාදෙන වැඩපිළිවෙළ යටතේ අමායා දැරියට ද රුපියල් ලක්ෂයක් පිරිනැමීමට පියවර ගන්නා ලෙස ය.චන්දන බණ්ඩාරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>29</day>
    </date>
    <link>http://www.silumina.lk/2013/12/29/_art.asp?fn=af13122963</link>
    <topic>2013  මතක</topic>
    <author>රූපාන්ති බුලත්සිංහල</author>
    <content>ජනවාරි08 වෙනිදා දිවිනැඟුම පනත පාර්ලිමේන්තුවේ තුනෙන්දෙකක ඡන්දයකින් සම්මත වෙයි.11 වෙනිදා අගවිනිසුරු ආචාර්ය ශිරාණි බණ්ඩාරනායක මහත්මිය වරදකාරිය කරමින් පාර්ලිමේන්තු විශේෂ කාරක සභාව නිකුත් කළ දෝෂාභියෝගය යෝජනාව පාර්ලිමේන්තුවේදී තුනෙන් දෙක බහුතරයකින් සම්මත වෙයි.13 වෙනිදා ශිරාණි බණ්ඩාරනායක මහත්මිය එම ධුරයෙන් ඉවත් කිරීම සඳහා පාර්ලිමේතුවේ සම්මත වූ යෝජනාව ජනාධිපති මහින්ද රාජපක්ෂ මහතා අත්සන් තබයි.15 වෙනිදා ශ්‍රී ලංකාවේ ප්‍රජාන්ත්‍රික සමාජවාදී ජනරජයේ 44 වැනි අගවිනිසුරු ලෙස හිටපු නීතිපති මොහාන් පීරිස් මහතා ජනාධිපති මහින්ද රාජපක්ෂ මැතිතුමා ඉදිරියේ දිවුරුම් දෙයි.18 වෙනිදා දකුණු ආසියාවේ විශාලතම ධීවර වරාය ලෙස සැලකෙන දික්ඕවිට ධීවර වරාය ජනාධිපති මහින්ද රාජපක්ෂ මැතිතුමා අතින් විවෘත වෙයි.22 වෙනිදා පස්ගොල්ල අභිමන්සල‍ට යුද හමුදාපති මුල්ගල තබයි.පෙබරවාරි4 වෙනිදා ලෝකයේ විශාලම මගී නෞකාව වන ක්වින් එළිසබත් මගී නෞකාව කොළඹ වරායට පැමිණෙයි.7වෙනිදා උල්කාපාතයක කොටස් බත්තරමුල්ලට කඩා වැටෙයි.මාර්තු03 වෙනිදා පාසල් මට්ටමින් වෘත්තීය පුහුණු මධ්‍යස්ථානය ඇරැඹෙයි.15 වෙනිදා ජීනීවා පැවැත්වෙන එක්සත් ජාතීන්ගේ මානව හිමිකම කවුන්සලටය ශ්‍රී ලංකාව නියෝජනය කරමින් වැවිලි කර්මාන්ත ඇමැති මහින්ද සමරසිංහ මහතා සහභාගි වීම.17 වෙනිදා පාර්ලිමේන්තු මන්ත්‍රිවරයෙක්, ලේක්හවුස් ආයතනයේ හා ශ්‍රී ලංකා ගුවන් විදුලි සංස්ථාවේ සභාපති වරයෙක් වූ ජ්‍යෙෂ්ඨ මාධ්‍යවේදී ජනදාස පීරිස් මහතාඅභාවප්‍රාප්තවීම.18 වෙනිදා ශ්‍රී ලංකාවේ දෙවැනි ජාත්‍යන්තර ගුවන්තොටුපළ වන මත්තල රාජපක්ෂ ජාත්‍යන්තර ගුවන් තොටුපල ජනාධිපති මහින්ද රාජපක්ෂ මැතිතුමාගේ ප්‍රධානත්වයෙන් විවෘත වෙයි.18 වෙනිදා ලොව ලොකුම ගුවන්යානය ඒ 380 යානයක් ලංකාවට පැමිණෙයි.18 වෙනිදා මත්තල ගුවන් තොටුපළ විවෘත කිරීම නිමිත්තෙන් නව තැපැල් මුද්දරයක් නිකුත් වෙයි.22 වෙනිදා රත්නපුර- මඩකලපු මාර්ගයේ රුපියල් මිලියන 1970ක වියදමින් ඉදිකළ කල්ලඩි පාලම ජනාධිපති මහින්ද රාජපක්ෂ මැතිතුමා අතින් විවෘත වෙයි.23 වෙනිදා අම්පාර හාඩි උසස් තාක්ෂණ ආයතනයේ දී දැයට කිරුළ ජාතික සංවර්ධන ප්‍රදර්ශනය පැවැත්වෙයි.අප්‍රේල්2 වෙනිදා කහවත්තේ කොටකෙතන මවක හා දියණියක ඝාතන සිද්ධිය සම්බන්ධයෙන් රක්ෂිත බන්ධනාගාර ගත කර සිටි එල්. එච්. ධර්මසිරි මහතා නීති උපදෙස් මත නිදහස් වෙයි.7 වෙනිදා මිහින්තලා පුදබිමට සුදු හඳුන් උයනක් පූජා කරයි.10 වෙනිදා සීමාසහිත එක්සත් පුවත්පත් සමාගමේ සරසවි පුවත්පතට වසර 50ක් පිරෙයි.15 වෙනිදා පින්නවල අලි ඇතුන්ට සුබ මොහොතින් හිස තෙල් ගායි.21 වෙනිදා සිළුමිණ හිටපු ප්‍රධාන කර්තෘවරයෙක් වෙන කවුඩානේ පියදාස මහතා අභාවප්‍රාප්ත වෙයි.මැයි10 වෙනිදා මූල්‍ය වංචාවකට හසු වූ සක්විති රණසිංහ දැඩි කොන්දේසි මත ඇප ලැබෙයි.18 වෙනිදා රණ විරු විකුම් සිහිපත් කරන සිවුවැනි විජයග්‍රාහී සැමරුමේ අභිමානී උ‍ලෙළ පවත්වයි.28 වෙනිදා බුරුම රාජ්‍යයෙන් වැඩම කළ චූඩා මාණික්‍යය මිහින්තලයට වැඩම කිරීම.31 වෙනිදා ගම් පහ දිස්ත්‍රික් පාර්ලිමේතු මන්ත්‍රී දොස්තර ජයලත් ජයවර්ධන මහතා අභාවප්‍රාප්තවීව.31 වෙනිදා තායිලන්ත අගමැතිනිය සිංග්ලුක් මනාවත්‍රා ශ්‍රී ලංකා පාර්ලිමේන්තුව ඇමතයි.ජුනි03 වෙනිදා නුවර කොළඹ අධි සුඛෝපභෝගී දුම්රියක් සාමාන්‍ය මගීන් සඳහා ප්‍රථම වරට ධාවනය වෙයි.05‍ වෙනිදා ජගත් පරිසර දිනය.06 වෙනිදා ශ්‍රේෂ්ඨාධිකරණයේ ඇතුළු අධිකරණ සංකීරණයේ මාධ්‍යවේදීන් සඳහා කාර්යාලයක් ආරම්භ වෙයි.20 වෙනිදා මිහින්තලේ රක්ෂිත ප්‍රදේශයේ හදිසි ගින්නක් ඇති වෙයි.21 වෙනිදා ජනප්‍රිය චිත්‍රපටි නළු ජගත් චමිල මහතාට නිව්යෝක් ජාත්‍යන්තර සම්මාන උළෙලදී සැමිගේ කතාව චිත්‍රපටියට හොඳම නළුවාට හිමි සම්මානය ලැබෙයි.28 වෙනිදා මීරිගම දී බදුල්ල ධාවන වූ පොඩිමැණිකේ දුම්රියේ ලොරියක ගැටි‍මෙන් දෙදෙනෙකු මියයාම.28වෙනිදා ප්‍රචීණ සාහිත්‍යධරයෙක් වන අමරහේවා මද්දුම මහතා අභාවප්‍රාප්ත වෙයි.ජූලී02 වෙනිදා මාගම්පුර වරායට තෙල් ගොඩ බෑම ඇරැඹෙයි.06 වෙනිදා කොළඹ හෙල්ලූ අපරාධකරු මාමාස්මි වෙඩිකා මියයි.15 වෙනිදා උසස් පෙළ විදුහලට තාක්ෂණ විෂය ධාරාව හඳුන්වාදීම මිහින්තලේ විදුහලෙන් ඇරැඹෙයි.17 වෙනිදා ශ්‍රී ජයවර්ධන විශ්ව විද්‍යාලයේ ප්‍රථම උපකුලපති ධූරය දැරූ වැලිවිටියේ ශ්‍රී සෝරත නා හිමියන්ගේ පිළිරුව ජනාධිපති මහින්ද රාජපක්ෂ මැතිතුමාගේ ප්‍රධානත්වයෙන් සිදු කරයි.20 වෙනිදා රඹකැන් ඔය ජලාශයේ මංගල දියවර මුදාහරියි.අගෝස්තු01 වෙනිදා ශ්‍රී ලංකා යුද හමුදාවේ විසිවෙනි හමුදාපති ලෙසින් ලුතිනන් ජෙනරාල් දායා රත්නායක මහතා වැඩ බාර ගනියි.08 වෙනිදා සිට 13 දක්වා දකුණු කොළඹ වරාය මහජනතාවට දැක බලා ගැනීමට අවස්ථාව සලසයි.15 වෙනිදා මඩු මංගල්‍ය නිමිත්තෙන් පැවැත්වෙන දේව මෙහෙය සිදු කරයි17 වෙනිදා කොළඹ නගර සභාවේ ලිපි ගොනු 6000ක් බොරැල්ලේ කනත්තේදී ගිනි තබයි.සැප්තැම්බර්10 වෙනිදා ස්වර්ණ පුස්තක සම්මාන උළෙල පැවැත්වීම. කාල සර්ප ග්‍රන්ථයට ප්‍රථම ස්ථානය හිමිවෙයි.21 වෙනිදා වයඔ හා මධ්‍යම දෙපළාතේ ඡන්දයෙන් එක්සත් ජනතා සන්ධානයට විශිෂ්ට ජයක් අත්වෙයි.27 වෙනිදා උතුරු මැද පළාත් සභාවේ හිටපු ප්‍රධාන ඇමැති බර්ටි ප්‍රේමලාල් දිසානායක මහතා අභාවප්‍රාප්ත වෙයි.ඔක්තොම්බර්03 වෙනිදා වයඹ පළාත් මහ ඇමැති ලෙස දයාසිරි රාජපක්ෂ මහතා හා මධ්‍යම පළාත් මහ ඇමැති ලෙස සරත් ඒකනායක මහතා දිවුරුම් දීම.13 වෙනිදා වේයන්ගොඩ කීනවලදී මවක් තම දියණියන් දෙදෙනා රැගෙනා සමඟ දුම්රියට පැනීම.15 වෙනිදා අපනයනකරුවන්ගේ 14 වැනි සංවත්සරය කොළඹ හිල්ටන් හෝටලයේදී පැවැත්වෙයි.20 වෙනිදා රක්වාන කිවුල් ඇල්ල ගමට රතු වැස්ස ලැබෙයි.27 වෙනිදා කොළඹ කටුනාය අධිවේගී මාර්ගය ජනාධිපති මහින්ද රජපක්ෂ මැතිතුමා අතින් විවෘත වෙයි.නොවැම්බර්05 වෙනිදා රුහුණු මාගම්පුර මහින්ද රාජපක්ෂ වරාය ආශ්‍රිත නව කර්මාන්ත ශාලා ඉදිකිරීමට ඇමෙරිකානු ඩොලර් මිලියන 1750 ආයෝජනය කරයි.ජාත්‍යන්තරව පිළිගත් සමාගම් 12ක් එකඟත්වය පල කිරීම06 වෙනිදා පොදු රද සමුළුව නිමිත්තෙන් අලුත් රු 50ක නෝට්ටුවක් නිකුත් කිරීම07 වෙනිදා 2015 සිට අපො.ස සාමාන්‍ය පෙළ විභාගයේදී ඉංග්‍රීසි භාෂාවෙන් කතා කිරීමට ලකුණු 20ක් ලබාදීමේ වැඩ පිළිවෙලක් ක්‍රියාත්මක වෙන බවප්‍රකාශයට පත්කිරීම.10 වෙනිදා පොදු රාජ්‍ය මාණ්ඩලික රාජ්‍යනායක සමුළුව හම්බන්තොටදී පවත්වයි.10 වෙනිදා පාසල් දරුවන් ලක්ෂ 40කට නිළ ඇදුම් බෙදාදීම සිදුකරයි.11 වෙනිදා කොළඹ කොටුවේ සෙන්ට්‍රල් පොයින්ට් ආර්ථීක කෞතුකාගාරය ජනාධිපති මහින්ද රාජපක්ෂ ජනාධිතිතුමා අතින් විවෘත වෙයි.11 වෙනිදා ශ්‍රි ලංකාවට එරෙහිව වාර්තා වීඩියෝ චිත්‍රපටියක් නිපදවූ කැලම් මැක්රේ ලංකාවට පැමිණෙයි.12 වෙනිදා පොදුරාජ්‍ය මණ්ඩල ව්‍යාපාරික සමුළුව නොවැම්බර් සිනමන්ග්‍රෑන් හෝටලයේදී පවත්වයි.13 වෙනිදා ජාත්‍යන්තර කෙඳි සමුළුව ලාංකාවේ පවත්වයි.15 වෙනිදා මාර්ටින් වික්‍රමසිංහ 37 වන ගුණ සමරු උළෙල නොවැම්බර් කොග්ගල වික්‍රමසිංහ ජනකලා කෞතුගාරයේදී සිදු කරයි.15 වෙනිදා පොදුරාජ්‍ය මණ්ඩල විදේශ අමාත්‍යවරුන්ගේ සමුළුව කොළඹ බණ්ඩාරනායක අනුස්මරණ ප්‍රදර්ශන ශාලාවේදී පවත්වයි.15 වෙනිදා නෙළුම් පොකුණේදී පැවැත් වූ පොදුරාජ්‍ය මණ්ඩල සමුළුවේ දී ජනාධිපති මහින්ද රාජපක්ෂ මැතිතුමාට පොදුරාජ්‍ය මණ්ඩල සමුළුවේ සභාපතිධුරය හිමිවෙයි.19 ජනාධිපතිතුමාගේ දෙවන පදවි ප්‍රාප්තිය හා තෙවන වර්ෂ සංවත්සරය සමරයි.20 වෙනිදා කොළඹ කටුනායක අධිවේගී මාර්ගයේ කොළඔ සිට කටුනායක ගුවන්තොටුපොළ දක්වා සුඛෝපභො‍්ගී පෞද්ගලික බස්රථ ප්‍රවාහනය අරඹයි.‍21 වෙනිදා ජනාධිපතිතුමා 2014 අදාළ ඇය වැය ප්‍රකාශයට පත් කරයි.27 වෙනිදා කොළඹ - කටුනායක අධිවේගී මාර්ගය මහින්ද රාජපක්ෂ ජනාධිපතිතුමාගේ අතින් ජනතා අයිතියට පවරයි.දෙසැම්බර්0 2 ‍වෙනිදා දැයේ දරුවන්ට නොමිලේ නිල ඇඳුම් බෙදා දීමේ උත්සවය පැවැත්වෙයි.10 ජිනීවා මානව හිමිකම් සමුළුවේදී ජපානයේ සහාය ලබාදෙන නියෝජිත යෂුෂි අකාෂි මහතා පවසයි.12 ශ්‍රී ලන්කන් ගුවන් යානා 13ක් මිලදී ගනියි.13 වෙනිදා මෙරට ලාබාලම තොරතුරු තක්ෂණ ලෙස වශින්‍ය ප්‍රේමානන්ද සිසුවිය උපාධිය ලබයි.15 වෙනිදා සිරිපා වන්දනා සමය ඇරැඹෙයි.18වෙනිදා ගුරු සහායකයන් 710ක් ගුරුසේවයේ 3-1 ශ්‍රේණියේට පත්කිරීමේ පත්වීම් ප්‍රධානය කරයි21 දෙහිවල සතුන්වත්තේ 19 වෙනිදා ඇනකොන්ඩාවිය ගිල ගත් ඇනකොන්ඩාවා වමාරයි.රූපාන්ති බුලත්සිංහලජනවාරිජනවාරි 2 - එක්සත් ජාතින්ගේ සංවිධානය නිකුත් කළ වාර්තාවක් සිරියා යුද්ධයෙන් මාස විසි දෙකක කාලයක් තුළ හැට දහසක් දෙනා මිය ගොස් ඇති බව ප්‍රකාශයට කරයි.ජනවාරි 25 - ඊජිප්තු ජනාධිපති මොහොමඩ් මෝර්සි ට එරෙහිව එරට ජනතාවගේ ප්‍රබල විරෝධතා ව්‍යාපාර දියත් වේ. ගැටුම්වලදී ජීවිත හානි ද සිදු වේ.ජනවාරි 27 - දකුණු බ්‍රසීලයේ සාන්ත මරියා නගරයේ සමාජ ශාලාවක රාත්‍රී කාලයේ දී ඇති වූ ගින්නකින් පුද්ගලයන් 232ක් මරුට.පෙබරවාරිපෙබරවාරි 8 - ඇමරිකාවේ උතුරු ප්‍රදේශයට සහ කැනඩාවට දරුණු ශීත ඍතුවක් උදා වේ. මැසචූසෙට්ස් සහ බොස්ටන් වැනි නගරවල අඟල් තිහක ගැඹුරු හිම පතනයක්. මරණ සංඛ්‍යාව දහ අ‍ට දක්වා ඉහළ යයි.පෙබරවාරි 11 - දා සය වැනි බෙනඩික් පාප් වහන්සේ තමා ධූරයෙන් විශ්‍රාම ගන්නා බව ප්‍රකාශ කර සිටී. ඒ සඳහා හේතුව ලෙස එතුමා පවසා සිටියේ තමා යහපත් සෞඛ්‍ය තත්ත්වයෙන් නොසිටින බවයි.පෙබරවාරි 12 - උතුරු කොරියාව තුන්වැනි න්‍යෂ්ඨික බෝම්බය අත්හදා බලයි. යුරේනියම් සහ ප්ලූටෝනියම් අඩංගු කර තිබූ මේ බෝම්බය එරට දැනට අත්හදා බැලූ විශාලතම බෝම්බය ලෙසින් ද වාර්තා වේ.මාර්තුමාර්තු 5 - වසර දා හතරක් වෙනිසියුලාව පාලනය කළ ජනාධීපති හියුගෝ චාවේස් පිලිකාවක් වැළඳීමෙන් මිය යයි.මාර්තු 13 - ආර්ජන්ටිනාවේ ජෝර්ජ් මාරියෝ බර්ගෝග්ලියෝ නව පාප් වහන්සේ ලෙසින් පිදුම් ලබයි. හැත්තෑ හය වියැති එතුමෝ ලතින් ඇමෙරිකාවේ පාප් ධූරයට පත්වූ ප්‍රථමයා ද වන්නේ ය.මාර්තු 14 - තරගකරුවන් 2956ක් පරාජයට පත් කරමින් ක්ෂී ජින්ග්ජින් චීනයේ නව ජනාධිපති ලෙසින් පත් වේ.අප්‍රේල්අප්‍රේල් 14 - චාවේස් ගේ අනුප්‍රාප්තිකයා තෝරා ගැනීමට වෙනිසියු‍ලාවේ පැවති විශේෂ මැතිවරණයෙන් නිකලස් මාධුරෝ ජයග්‍රහණය ලබයි.අප්‍රේල් 15 - බොස්ටන් මැරතන් තරගාවලියේ දී බෝම්බ පිපිරීමක් සිදු වේ. තිදෙනෙක් මිය යති. තුවාල ලැබූ සංඛ්‍යාව එකසිය හැත්තෑවකි.අප්‍රේල් 18 - සිරියාවේ ගැටුම් අතරතුර රසායනික අවි ප්‍රහාරයක් එල්ල වූ බවට වාර්තා වේ.අප්‍රෙල් 20 - චීනයේ භූමිකම්පාවකින් 186 ක් මිය ගොස් 8200ක් තුවාළ ලබයි. භූමි කම්පාව රික්ටර් මාපකයේ සඳහන් වූයේ ඒකක 7.0ක් ලෙසිනි.මැයිමැයි 20 - ඇමෙරිකාවේ ඔක්ලහෝමා ජනපදයට වර්ගීකරණ හතර යටතේ ගණනය කෙරුණු මහා ටෝර්නේඩෝ වර්ගයේ සුළි සුළඟක් කඩා වදී.ඉන් නගරය විනාශ වී විසි හතර දෙනෙක් මරු මුවට පත් වේ.මැයි 31 - තුර්කි රජයට විරෝධය පාමින් එරට ජනතාව ගෙන ගිය විරෝධතා රට පුරා ව්‍යාප්ත වේ.ජුනිජූනි 6 - ඇමෙරිකාවේ ජාතික ආරක්ෂක ඒජන්සියේ සේවකයකු වූ එඩ්වර්ඩ් ස්නෝව්ඩන් ඇමෙරිකාව අනිසි ලෙස සෙසු රටවල ඔත්තුබලන බව ලොවට හෙළි කරයි.ජූනි 15 - ඉරානයේ නව ජනාධිපතිවරයා ලෙස හුසේන් රෞහානි තේරී පත් වේ.ජූලිජූලි 1 - ඊජිප්තු ජනාධිපති එරට හමුදා විසින් බලයෙන් පහ කරනු ලබයි.ජූලි 3 - එඩ්වර්ඩ් ස්නෝව්ඩන් රැඳී සිටිතැයි සැක පිට බොලිවියා ජනාධිපති එවෝ මොරාලස් ගමන් ගත් ගුවන් යානයක් ප්‍රංසයේ දී සෝදිසි කිරීමකට ලක් වේ. එයට ලතින් ඇමරිකානු රටවලින් දැඩි විරෝධයක් එල්ල වේ.ජූලි 22 - විලියම් කුමරුගේ බිරිය, කේම්බ්‍රිජ් හි ආදිපාදවරිය පිරිමි දරුවකුට උපත ලබා දේ. අලුත උපන් කුමරා බ්‍රිතාන්‍ය කිරුලේ තුන්වැනි උරුමක්කාරයා ලෙසින් ප්‍රකාශයට පත් කෙරේ.ජූලි 24 - ස්පාඤ්ඤයෙන් දශක ගණනාවකට පසු එරට සිදු වූ දරුණුතම දුම්රිය අනතුර වාර්තා වේ. මිය ගිය ගණන 78කි.අගෝස්තුඅගෝස්තු 5 - ඇමසෝන් වෙබ් අඩවියේ නිර්මාතෘ ඇමෙරිකාවේ ජෙෆ් බේසොස් වොෂිංටන් පෝස්ට් පුවත්පත මිල දී ගනී.අගොස්තු 20 - ඉන්දියාවේ වන්දනාකරුවන් පිරිසක් දුම්රිය මාර්ගයක් හරහා ගමන් කරමින් සිටියදී දුම්රියක ගැටීමෙන් තිස් හත් දෙනෙක් ජීවිතක්ෂයට පත් වේ.සැප්තැම්බර්සැප්තැම්බර් 1 - සිරියාවට හමුදා මෙහෙයවීමට අවසර ඉල්ලමින් ඇමෙරිකානු ජනාධිපත් ඔබාමා විශේෂ ප්‍රකාශයක් කරයි.සැප්තැම්බර් 16 - සිරියාවේ දී රසායනික අවි ප්‍රහාරයක් එල්ල වූ බව එක්සත් ජාතීන්ගේ සංවිධානය වාර්තාවක් මගින් තහවුරු කර සිටී.සැප්තැම්බර් 21 - සෝමාලියාවේ සුඛෝපභෝගී සාප්පු සංකීර්ණයකට ත්‍රස්තවාදී ප්‍රහාරයක් එල්ල වීමෙන් හැත්තෑ දෙනෙක් මරුමුවට පත් වේ.සැප්තැම්බර් 23 - පකිස්තානයේ බලුකිස්තාන් ප්‍රදේශයේ රික්ටර් මාපක 7.7ක භූමි කම්පාවක් සිදු වීමෙන් 327 දෙනෙක් මරුමුවට පත් වේ.සැප්තැම්බර් 30 - අයවැයි සම්මත නොවීම හේතුවෙන් එක්සත් ජනපද ආණ්ඩුව තාවකාලිකව වසා දමුනු ලබයි.ඔක්තෝබර්ඔක්තෝබර් 3 - මධ්‍යධරණී මුහුදේ බෝට්ටුවක් ගිලී යාමෙන් 94ක් මිය ගොස් 250ක් අතුරුදන් වෙයි.ඔක්තෝබර් 15 - පිලිපීනයේ සිදු වූ භූමි කම්පාවකින් 142 දෙනෙකු මරුමුවට පත් වේ . භූමි කම්පාව රික්ටර් මාපක 7.2ක අගයක් ගත් බවට සටහන් වේ.ඔක්තෝබර් 22 - ඇමෙරිකාව ප්‍රංස‍ය පිළිබඳව අනිසි ලෙස ඔත්තු බැලුවේ යැයි එඩ්වර්ඩ් ස්නෝව්ඩන් කළ හෙළිදරව්වත් සමග දෙරට අතර හොඳ හිත බිඳ වැටේ.ඔක්තෝබර් 24 - ඇමෙරිකාව ජර්මනිය පිළිබඳව අනිසි ලෙස ඔත්තු බැලුවේ යැයි එඩ්වර්ඩ් ස්නොව්ඩන් කළ ‍හෙළිදරව්වත් සමග දෙරට අතර හොඳ හිත බිඳ වැටේ.නොවැම්බර්නොවැම්බර් 2 - ඊජිප්තුවේ හිටපු ජනාධිපති මොහොමඩ් මෝර්සිට එරෙහි නඩු විභාගය ආරම්භ වේ.නොවැම්බර් 8 - පිලිපීනය හරහා හමා ගිය හයියාන් සුළි කුණාටුවෙන් දෙලක්ෂ විසි දහසක් දෙනා අවතැන් වේ. ජීවිත සිය ගණනක් ද අහිමි වේ.නොවැම්බර් 17 - රුසියාවේ සිදු වූ ගුවන් අනතුරකින් යානයේ සිටි සියලුම දෙනා මරුමුවට පත් වේ.නොවැම්බර් 25 - චීනයේ නව ගුවන් ආරක්ෂක කලාපය හරහා ඇමෙරිකාව තම ප්‍රහාරක ජෙට් යානා ධාවනය කරවයි.දෙසැම්බර්දෙසැම්බර් 5 - දකුණු අප්‍රිකාවේ හිටපු නායක, නොබෙල් සාම ත්‍යාග ලාභී නෙල්සන් මැන්ඩෙලා මිය යයි.දෙසැම්බර් 19 - රුසියාවේ පුසි රයට් විකල්ප සංගීත කණ්ඩායමේ සිර ගත කරනු ලැබූ සාමාජිකාවෝ නිදහස ලබති.ටිරෝනි වෑවලගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>29</day>
    </date>
    <link>http://www.silumina.lk/2013/12/29/_art.asp?fn=af1312291</link>
    <topic>මහේලගේත් සංගාගේත් දැනුම මිනු පැන විසදුම් තරගය</topic>
    <author>අරුණි මුතුමලී</author>
    <content>  බත්තරමුල්ල , පැලවත්ත ඕවසීස් ස්කූල් ඔෆ් කලම්බු හි ආදි ශිෂ්‍ය‍යකු වන රියාස්ඩීන් ෂාජහාන්ගේ පවුලේ වැඩිමහල් සහෝදරයෙක් හා බාල සහෝදරියන් දෙදෙනෙක් වෙති. 1995 යස් එෆ් ‍එම් නාළිකාවේ නිවේදිකයකු ලෙස සේවයට පැමිණ මේ වනවිට එම්.බී.සී. ප්‍රයිවට් ලිමිටඩ් හි යස් එෆ් එම් නාළිකා ප්‍රධානී ලෙස කටයුතු කරන ඔහු පුතුන් දෙදෙනකුගේ හා දුවකගේ ආදරණීය පියා ය.‍කිසි දිනෙක රූපවාහිනි කැමරාවක් ඉදිරියට නොඑමියි යන දැඩි ප්‍රාර්ථනයෙන් කැමරා වෙත අපුල සිතින් බැල‍ූ ඔහුට අවසානයේ සිදුවූයේ කැමරා අටක් ඉදිරියේ ප්‍රශ්න විචාරාත්මක වැඩසටහනකට පෙනී සිටින්නට ය. ඔබට ද ලක්ෂපති මම ද වැඩසටහන සිංහලෙන් හා දෙමළෙන් විකාශය වෙද්දී ඉංග්‍රීසි බසින් එය මෙහෙයවීමට කෙනකු සොයන අතර අභාවප්‍රාප්ත ප්‍රවීණ මාධ්‍යවේදී මනෝ වික්‍රමනායක මහතා රියාස්ඩීන්ගේ සෙවණැල්ල මෙන් ඔහු පසුපසින් සිටිමින් ‘හූ වෝන්ට්ස් ටු බී අ මිලිය­‍ෙනයර්’ වැඩසටහනට බලෙන් මෙන් යෝජනා කළේ ය.‘මනෝ වික්‍රමනායක මහත්මයා මට පියෙක් වගේ‍. වෙලාවකට මාව රැකගත්තා. වැරදි කළ වෙලාවකට මාව ‘නැති’ කළා. ඒ ඉගැන්වීම් නිසයි අද මම මෙතන ඉන්නේ. රියස්ඩීන් සිය කෘතඥතාව පළ කළේ එසේ ය.‘ස්ලම්ඩෝග් මිලියනෙයර්’ චිත්‍රපටය ඔබ නැරඹුවා ද?’ කුඩා කාලයේ සිට දන්නා හඳුනන සිය පෙම්වතිය ලබා ගැනීමට මුදල් සෙවීම සදහා ප්‍රශ්න විචාරාත්මක වැඩසටහනකට යන ගැටවරයා සිය ජීවිත අත්දැකීම්වලින් නිවැරැදි පිළිතුරු දෙමින් ලක්ෂ විස්ස කරා ළඟා වූ අයුරු ඔබට මතකද? ඒ තරුණයා නොමඟ යවන ප්‍රශ්න විචාරකයාගේ කූට උපායන් ඔබ දුටුවා ද? ඒ පෞද්ගලික අරමුණක් උදෙසා සිය සාමාන්‍ය දැනීම අභියෝගයට ලක් කළ තරගකරුවකු ගැන කතාවකි.එහෙත් අප ඔබට කියන්නේ පොදු අරමුණක් වෙනුවෙන් සිය දැනුම අභියෝගයට ලක් කළ කුමාර සංගක්කාර හා මහේල ජයවර්ධනගේ කතාවයි. ඔවුන් දෙදෙනා පසුගියදා එම් ටී වී නාළිකාවේ හූ වෝන්ට්ස් ටු බී අ මිලියනෙයර් තරගයට සහභාගී වූයේ 'ගුණ ජය සතුට පදනම වෙනුවෙන් සිය දැනුම දිනවන්නටය. ලොව පුරා ක්‍රිකට් පිටිය හෙල්ලූ සංගා හා මහේල සසල කළ ඒ අසුනේ උණුසුම හොඳින් දන්නා ප්‍රශ්න විචාරක රියාස්ඩීන් ෂාජහාන් එය විඳි ආකාරය මෙසේ විස්තර කරයි.අප කැමැතියි ‘හූ වෝන්ට්ස් ටු බී අ මිලියනෙයර්’ තරගය පිළිබඳ විස්තර ටිකක් දැනගන්න.‍ඔව්. මේ වෙද්දී ඔබ දකින්නේ එම වැඩසටහනේ දෙවැනි අදියර. පළමු වැනි අදියරේ කොටස් 52 ක් අවසන් වුණා. ඉන්පසු මේ වසරේ මැයි මාසයේ පමණ තමයි දෙවැනි අදියර ඇරැඹුණේ. මම හිතන හැටියට දැන් මේ අදියරෙත් කොටස් 30 ට වඩා විකාශය වී අවසන්.සාමාන්‍යයෙන් මේ වැනි වැඩසටහන්වල අප දකින්නේ එක තරගකරුවයි. නමුත් ඔබ විශේෂ වැඩසටහනක් කළා?මේ තරගයට සාමාන්‍යයෙන් ඉදිරිපත් වෙන්නේ ඉල්ලුම් කිරීමෙන්. නමුත් අප මහේල ජයවර්ධන හා කුමාර සංගක්කාර ආරාධිතයින් දෙදෙනකු ලෙස අපේ වැඩසටහනට සහභාගි කරවා ගත්තා. එයට හේතුව ඔවුන් මේ වැඩසටහනට සහභාගි වුණේ තමන් වෙනුවෙන් නොවේ අනුන් වෙනුවෙන්. ඒ කියන්නේ. පරිත්‍යාගයක් උදෙසා තමයි ඔවුන් තරග කළේ.මොකක්ද ඒ පරිත්‍යාගය?‘Foundation of goodness’ ගුණ ජය සතුට පදනම වෙනුවෙන් තමයි ඔවුන් මේ වැඩසටහනට සහභාගි වුණේ.මීට පෙරත් මෙවැනි පරිත්‍යාග වෙනුවෙන් දෙදෙනකු සහභාගි වි තිබෙනවා ද?මම දන්නා තරමින් සිංහල හෝ දෙමළ වැඩසටහනකටවත් තරගකරුවන් දෙදෙනකු මීට පෙර සහභාගි වී නැහැ.පිටරටවල?එංගලන්තයේ වැඩසටහන්වලට සහභාගි වී තිබෙනවා. ඒත් මෙවැනි පරිත්‍යාග සඳහා තමයි. ඒ අය දිනන මුදල වගේ දෙගුණයක් සුබසාධන ආයතන සඳහා දෙනවලු අතිනුත් සල්ලි දාලා. එවැනි තරග බොහෝ විට පැවැත්වෙන්නේ නත්තල් සමයේයි.ඔබ මහේල හා සංගා පෞද්ගලිකව හඳුනනවාද?ඔව්. ඔවුන් මගේ යාළුවෝ. නමුත් මේ වැඩසටහනට එය‍ අදාළ වුණේ නෑ.එහෙනම්?මොවුන් දෙදෙනාම හරිම පරිත්‍යාගශීලීයි. එය මම හොඳාකාරවම දන්නවා. ඒ නිසා මාස කිහිපයකට කලින් ම කතා කරල දෙන්නම ලංකාවේ ඉන්න වෙලාවක තමයි වැඩසටහන කළේ.එයින් ඔබ බලාපොරොත්තු වුණේ?අපි මේ දෙදෙනාම හඳුනන්නේ ක්‍රිකට් ක්‍රීඩකයන් ලෙස. නමුත් ඊට අමතර පැති බොහොමයක් ඔවුන්ට තිබෙනවා. ඔවුන්ගේ බුද්ධිය , පෞද්ගලික ජීවිතය, ක්‍රිකට් ඇරුණාම යම් අවස්ථාවකට මුහුණ දෙන විදිහ වගේ දේ ගැන දැනගන්න ඕන කෙනෙක් කැමැතියි. ඒ අවස්ථාව හැම දෙනාටම ලබාදෙන්න තමයි ඔවුන් දෙදෙනා මේ වැඩසටහනට සහභාගි කරවා ගත්තේ.ඉතින් ඒවා ඔබට දැනුණේ කොහොමද?හරිම රසවත්. මොකද සාමාන්‍ය මිනිස් ස්වභාවය තමයි අපි හැමෝටම හැමදේම දැනගන්න බෑ කියන එක. ඔවුන් දෙදෙනාටත් එය පොදුයි. හැබැයි මහේල හා සංගා මේ වැඩසටහනේදී ක්‍රීඩාවේදී වගේ ම කණ්‍ඩාය‍ම් හැඟීමෙන් කටයුතු කළා.එක් ප්‍රශ්නයක් ඉදිරිපත් කළා ම එක්කෙනෙක් එයට පිළිතුර දන්නවා නම් අනෙක් කෙනා ඔහු ගැන විශ්වාසය තබා පසු බහිනවා‍. මම හිතන්නේ එය ‍ඔවුන් දෙදෙනා දිගු කාලයක් තිස්සේ එකිනෙකා දැන හඳුනගෙන එකට කටයුතු කිරීමෙන් ඇති වූ අන්‍යොන්‍ය අවබෝධය වන්න ඇති.මොකද කොයි වෙලාවකවත් පිළිතුර ‍දන්නා කෙනාට එය මම දන්නවා කියා වචනයෙන් කියමින් ඔප්පු කරන්න අවශ්‍ය වුණේ නෑ. මහේල පිළිතුර දන්නවා නම් ඒ බව සංගාට ඉබේම දැනෙනවා. අනෙක් අතටත් එහෙමමයි.පිළිතුරු සෙවීමේදී වඩා හොඳ නායකත්වයක් දුන්නේ කවුද?මේ දෙන්නම නායකත්වයට උපන් හපන්නු. එයට මේ වැඩසටහන නැරඹූ අය සාක්කි. මොකද උපකාරක අවස්ථා 3 ක් මේ තරගයට ඇතුළත්‍. ඒවා ලබාගැනීමේදී පවා ඔවුන් එක්ව තීරණ ගත් ආකාරය හරිම බුද්ධිමත්.ඔබ වරින් වර ඔවුන්ට කීවා ඇහෙන්න කතා කරන්න කියා. ඇයි ඒ?ඔව්. ඇත්තෙන්ම ඔතන ප්‍රේක්ෂකාගාරයේ 200 ක් පමණ බලන් ඉන්නවා. ලක්ෂ සංඛ්‍යාත ප්‍රේක්ෂකයන් ආශාවෙන් ඉන්නවා. මේ දෙදෙනා ප්‍රශ්නවලට පිළිතුරු තීරණය කරන්නේ කෙසේද කියා දැනගන්න. අපේ අභිප්‍රායත් ඒ දේවල් නරඹන්නන්ට විඳින්න අවස්ථාව දීම. ඒ නිසා ඔවුන් ක්‍රිකට් පිටියේ දී වගේ රහසින් කතා කරද්දී මට කියන්න සිදුවුණා. අපටත් ඇහෙන්න කියන්න කියලා.ඒත් ඔවුන් මුලින් පිළිතුරු පිළිබඳ සාකච්ඡා කළේ සිංහලෙන්?මේ වැඩසටහන ඉංග්‍රීසියෙන් කෙරෙන්නේ. ඒ නිසයි සාකච්ඡාවක් ඉංග්‍රීසියෙන් කරන්න කියා මතක් කරන්නට වුණේ.හැබැයි මම හොඳින් ම දන්නා දෙයක් තමයි යම් පුද්ගලයෙක් බොහෝ සසල වුණා ම ඉබේම මවු භාෂාවෙන් කතා කරන්න ගන්නවා‍.ඒ කියන්නේ මහේල - සංගා මේ තරගෙදි සසල වුණා කියන එක ද?අනිවාර්යයෙන් ම. එය ‍ඔවුන්ගේ දුර්වලකමක් ලෙස නම් සිතන්න එපා. මේ පුටුවට එන ඕනෑම කෙනෙකු හොඳටම දන්න දෙයක්වත් හරිද කියලා නොදැනෙන තරමට හිත ව්‍යාකූල වනවා. මොකද එහෙන් ප්‍රේක්ෂකාගාරය, මෙහෙන් අපේ තාක්ෂණික පිරිස අනෙක් පැත්තෙන් තව තරග කරුවන් නව දෙනෙක් බලාගෙන ඉන්නවා. ප්‍රේක්ෂකයන් සියල්ලන්ගේ ම අවධානය තමන් වෙත කියලා දැනුනාම ඕන කෙනෙක්ව හිත කලබල වෙන එක මනුෂ්‍ය ස්වභාවයක්.‍මෙතනදී සංගාට හා මහේලට ඒ ගතිය වැඩියෙන් දැනෙන්න ඕන. මොකද ඔවුන් මෙයට ඉදිරිපත් වන්නේ යම් පරාර්ථකාමී හැඟීමකින්. ඒ සඳහා උපරිමය ලබාදිය යුතුයි. ඒ වගේ ම ලෝකයක් ඔවුන් දෙස බලා ඉන්නවා. හිතන්න හදිසියේවත් පළමුවැනි ප්‍රශ්නයෙන් ම අසමත් වුණොත් ඔවුන්ගේ ආත්ම ගෞරවයට කුමක් වෙයිද? ඒ නිසා ඔවුන්ට පෞද්ගලික තරගකරුවන්ට වඩා දැඩි පීඩනයක් එල්ල වී තිබුණා.ඔවුන් ක්‍රිකට් පිටියෙදිත් සිංහලෙන් කතා කරන්නේ මේ වැනි පීඩනයක් නිසා කියා ද ඔබ සිතන්නේ?නැහැ. මා ඒ ගැන ඔවුන්ගෙන් යන්තමින් ඇසුවා. තම මවුබස භාවිතා කළ හැකි රටවල් කීපයයි තිබෙන්නේ. එය පිටියේ දී ප්‍රතිවාදී පිළට තමන්ගේ කණ්‍ඩායමට දෙන උපදෙස් නොතේරෙන්න කරන දෙයක් කියා ඔවුන් කීවා මතකයි.මේ ප්‍රශ්න අතරින් ඔවුන්ට වඩාත් ම අමාරු ප්‍රශ්නය වුණේ කුමක්ද?ලක්ෂ 20 අවසාන ප්‍රශ්නය‍. ඔවුන් එය අතහැරියා. මේ තරගයේ රීතියක් තමයි තමන්ට ඊළඟ ප්‍රශ්නය කියවලා කැමැති නම් එයට පිළිතුරු දිය හැකියි. නැත්නම් දිනූ මුදල ලබාගෙන ප්‍රශ්නය අතහැරිය හැකියි. අවසාන ප්‍රශ්නය ඒ කියන්නේ 15 වැනි ප්‍රශ්නය කියවා ඔවුන් තීරණය කළා ලක්ෂ 10 අරගෙන ලක්ෂ 20 ප්‍රශ්නය අතහරින්න.ඒ ප්‍රශ්නය හරිම සූක්ෂ්මයි. මොකද ඒ අවස්ථාව දැනුම පිළිබඳ ප්‍රශ්නයකට වඩා පරිත්‍යාග කළ හැකි උපරිම මුදල ලබා ගැනීම කියන කාරණය වැදගත් වූ මොහොතක්. ඒ වනවිට ‍ඔවුන්ගේ උපකාරක අවස්ථා තුනමත් අරගෙන ඉවරයි‍.ඔවුන් ප්‍රශ්නය බාර නොගන්නා බව සහතික කළ පසු මම කීවා නිකමට උත්තරයක් කියන්න කියලා. ඇත්තටම ඔවුන් දෙදෙනාගේ පිළිතුර වැරැදියි. හදිසියේවත් ඒ පිළිතුර දුන්නා නම් ලක්ෂ 20 වෙනුවට දිනපු ලක්ෂ 10 ත් එක්ලක්ෂ විසි පන්දහස දක්වා අඩු වනවා. ඒ නිසා ඔවුන් ගත් ක්‍රියාමාර්ගය හරි.ඒ කියන්නේ මේ තරගය පවත්වන්නේ තරගකරුවන් පරදවන පදනමින් ද?අනේ නෑ. අපට ඕන කොහොම හරි මුදල් ටික දෙන්න. මොකද ඒ මුදල් ටික දීමෙන් තමයි අපට සතුටක් ලැබෙන්නේ.මගේ මතකය හරි නම් පළමු වැනි අදියරේදීත් ලක්ෂ 5 ක් එක් අයකු දිනුවා. ඒ වුණාට බොහෝ දෙනෙක් ලේසි ප්‍රශ්න පවා කලබල වී වරද්දාගෙන පස්වැනි අවස්ථාවේදී වගේ පරදිනවා.ඒක තමයි ‘හොට් සීට්’ එකේ හැටි මටත් 14 වැනි ප්‍රශ්නය දක්වා අහන්න ලැබුණේ මහේල හා සංගාගේ වැඩසටහනේ දී තමයි. එතෙක් කවුරුත් එතරම් දුරකට ආවේ නෑ. එය මටත් සතුටක්.පිළිතුර දෙන්න වැඩිම කාලයක් ගත්තේ මොන ප්‍රශ්නයට ද?නෙල්සන් මැන්ඩෙලා සමඟ නීති සංගමය පිහිට‍ුවූයේ කවුද කියන ප්‍රශ්නයට සංගා සහ මහේල පිළිතුරු දෙන්න තමයි මෙතෙක් වගේ වැඩසටහන්වලින් වැඩිම කාලය අරගෙන තිබෙන්නේ. මම හිතන විදිහට විනාඩි පහළොවකටත් වඩා ඔවුන් ඒ පිළිතුර වෙනුවෙන් සාකච්ඡා කළා.ලස්සන වැඩේ කියන්නේ මුල් විනාඩි දො‍ළහක් විතරම ඔවුන් කැරකුණේ වැරැදි පිළිතුර වටේ. නමුත් මම දන්නේ නෑ. එක පාරටම කොහොම අනෙක් පිළිතුරට පැන්නා ද කියා. අන්තිම මොහොතේ ඔවුන් ටැම්බෝ කියා නිවැරැදි පිළිතුරට ආවා.ප්‍රේක්ෂකයන් දකින්නේ සංස්කරණය කළ වැඩසටහනනේ. ඒත් සම්පූර්ණ වැඩසටහනේ මම හිතන විදිහට සෑහෙන කාලයක් ඒ වෙනුවෙන් ඔවුන් ගත කළ ආකාරය සහ වැරැදි පිළිතුරේ සිරවී සිටි ආකාරය තිබෙනවා.ඉතින් ඔබත් ඒ වෙලාවේ. ස්ලම් ඩෝග් මිලියෙනයර් චිත්‍රපටයේ අනිල් කපූර්ගේ චරිතය රඟපෑවා ද?අවංකවම ඇත්ත කියන්නම්. මට ඒ චිත්‍රපටය අද වෙනකල් බලන්න බැරි වුණානේ. මම හරි ආශාවෙන් ඉන්නේ ඒක නරඹන්න. තාම වෙලාවක් හරියට යෙදුණේ නෑ.චිත්‍රපටයේ හැටියට නම් ප්‍රශ්න විමසන්නා තරගකරු නොමඟ යවන්න විශාල ‍උත්සාහයක් ගන්නවා.ඒත් මට එහෙම කරන්න බෑ‍. අපට එංගලන්තෙන් කණ්ඩායමක් ඇවිත් පුහුණුවක් ලබා දෙනවා. පිටු හාර පන්සීයක බයිබලයක් වගේ පොතක් තිබෙනවා කියවලා අවබෝධ කරගෙන ඒ අනුව කටයුතු කරන්න. මම දැනගෙන ඉන්න ඕන මම මොනවද කෙනකුගෙන් ඇසිය යුත්තේ සහ නොඇසිය යුත්තේ කියලා.ප්‍රශ්න විශාල සංඛ්‍යාවක් බලා ඒවායේ පසුබිම ගැන අවබෝධයක් තිබෙන්න ඕන. උදාහරණයක් විදිහට නෙල්සන් මැන්ඩෙලාට අදාළ ප්‍රශ්නයේදී ඔහු කවුද? කළේ මොනවද? කියා දළ අවබෝධයක් මට තිබිය යුතුයි.මගේ රාජකාරිය තමයි ප්‍රශ්න අසන එක. ඒ අතර ටිකක් තරගකරුවන් වටේ යවන්නත් පුළුවන්.ඔබට ප්‍රශ්න ගැන වටපිට අවබෝධයක් තිබිය යුතුයි කියන්නේ තරග කරුවකුට එන ප්‍රශ්න මොනවද කියා සහ ඒවායේ පිළිතුරු මොනවද කියා ඔබ කලින් දන්නවා කියන එක ද?අනේ නැහැ. අපට සාමාන්‍යයෙන් ප්‍රශ්න දෙසියයක් පමණ කියවන්න දෙනවා. එයින් 15 ක් තමයි තරගකරුවාට ලැබෙන්නේ. ඒ එන 15 මොනවද කියා අපට කියන්නේ නැහැ‍. තරගයට සිටින්න කලින් තරගකරුවාගේ පසුබිම ගැන වගේ ම ඔහු හෝ ඇය වැඩි උනන්දුවක් දක්වන විෂයයන් පිළිබඳ ලිඛිත විභාගයක් වගේ ප්‍රශ්න මාලාවකට පිළිතුරු ලියන්න දෙනවානේ. ඒ අනුව තමයි තරගකරුට ලැබෙන ප්‍රශ්නාවලිය සැකැසෙන්නේ.එක් අයකුට ලබාදුන් ප්‍රශ්න තව වරකදි කවදා හෝ යළි එන්න පුළුවන්ද?කීයටවත් න‍ෑ. එක වරක් අහපු ප්‍රශ්නයක් ආයේ කවදාවත් ම එන්නේ නෑ.සංගා සහ මහේල වැනි තරගකරුවන් දෙදෙනකු සිටීම කොයි වගේ ද?තරගකරුවන්ගේ පැත්තෙන් එය ඔවුන්ට වාසියක්. ඒත් මගේ පැත්තෙන් මම හරිම පරිස්සම් විය යුතුයි. මොකද එක දිගට එක් අයකු වෙතම අවධානය යොමන්න බෑ. දෙදෙනාටම එක විදිහට තුලනාත්මකව කතා කරන්න ඕන. එක් අයකු‍ෙග් පවුලේ විස්තරයක් අහලා අනෙක් කෙනාගෙන් නොඅසා ඉන්න බෑ. ඒ නිසා බොහොම කල්පනාවෙන් තමයි කාලය බෙදාහදාගෙන කටයුතු කරන්න වන්නේ.තරගකරුවන් දෙදෙනකු ගෙන්වන තරග වටයට මහේල හා සංගාවම තෝරාගත්තේ ඇයි?ඇත්තෙන් ම ඒ දෙදෙනා ලෝක ප්‍රසිද්ධ චරිත දෙකක් ඔවුන් ඇත්තටම පරමාදර්ශ චරිත දෙකක් කීවත් හරි.‘හූ වෝන්ට්ස් ටු බී අ මිලියනර්’ ට ලැබෙන ප්‍රතිචාර කොහොමද?මෙය පවුලේ වැඩසටහනක්. බාල මහලු කියලා නෑ අවුරුදු 8 - 9 සිට 80 - 90 දක්වා ම අය මෙය නරඹනවා. ඔවුනොවුන්ගේ දැනුම සඳහා පුංචි තිරය ඉදිරියේ සිට නිවෙසේ දී තරග වදිනවා. එවැනි විනෝදයත් දැනුමත් ලබාදෙන වැඩසටහනක් නිසා මෙය බොහෝ දෙනා අතර ඉතාම ජනප්‍රියයි.අරුණි මුතුමලීඡායාරූපය - සුදම් ගුණසිංහ1. ක්‍රිකට් ක්‍රීඩකයකුට ලකුණක් හිමිකර ගැනීම සඳහා තණතීරුව මත පසු කළ යුතු මායිම් රේඛාව කුමක් ද?A) ග්‍රීස්, B) ක්‍රීස්, C) පීස්, D) ස්ක්වීස්2. විවාහ මංගල උත්සවයකදීත් අශ්ව ගාලකදීත් හමුවන එකම නාමයකින් යුත් පුද්ගලයා ඉංග්‍රීසි භාෂාවේදී හැඳින්වෙන්නේ කෙසේ ද?A) බ්‍රයිඩ්ස් මේඩ්, B) බ්‍රයිඩ්, C) ගෲම්, D) බෙස්ට්මන්3. පිරිමියකුගේ බෙල්ල මත දක්නට ඇති ඉදිරියට නෙරා ආ “උගුරු ගැටය” ඉංග්‍රීසි භාෂාවේදී හඳුන්වන්නේ.A) ඇඩම්ස් ඇපල්, B) ගැරිස් ග්‍රේප්, C) පීටර්ස් ප්ලම්, D) බීන්ස් බනානා.4. සුනඛ විශේෂයකට භාවිත කරන ප්‍රමුඛ නාමයක් මෙන්ම ලෝ ප්‍රකට ගී තරුවක නාමයක් ද වන්නේ මේ අතරින් කුමක් ද?A) ඩොබර්ඔන්, B) රොට්වයලර්, C) බුල්ඩෝග්, D) පිට්බුල්10,000 කඩඉම් ප්‍රශ්නය5. ඔබේ අම්මාගේ, අම්මාගේ, ලොකු පුතාගේ, බාල සහෝදරයාගේ, දුවගේ, සහෝදරයාගේ අම්මා ඔබේ කවුද?A) නැන්දා, B) ලේලිය, C) සහෝදරිය, D) ආච්චි6. ශ්‍රී ලංකාව තුළ භාවිත වන සත දෙකේ කාසියේ හැඩයට සමාන කාසිය මේ අතරින් කුමක් ද?A) සතය, B) සත පහ, C) සත දහය, D) රුපියල7. තම බහුතර ඡන්දය අලියකුට නොදී බූරුවකුට ලබා දී තම ජනාධිපතිවරයා තෝරා ගත්තේ කවර රටක් ද?A) නිකරගුවා, B) ස්වාසිලන්තය, C) දකුණු කොරියාව, D) ඇමෙරිකාව8. බ්ලැක් වොෂ් ක්‍රිකට් තරගාවලිය පදනම් කරගෙන 1970 දශකයේ නිර්මාණය කෙරුණු සිනමා සිත්තම මේ අතරින් කුමක් ද?A) ලගාන්, B) ෆයර් ඉන් බැබිලෝන්, C) කෝච් කාටර්, D) ඉන් වික්ටස්9. වීර හෙන්නැදිගේ ෆ්‍රැන්සිස්කෝ ප්‍රනාන්දු ජාතික විරුවකු ලෙස ප්‍රකට වූයේ කවර නමකින් ද?A) වීර පුරන්අප්පු, B) ගොන්ගාලේගොඩ බණ්ඩා, C) වීදිය බණ්ඩාර, D) මොනරවිල කැප්පෙටිපොළ125,000 කඩඉම් ප්‍රශ්නය10. කෙටි උඩු රැවුලක් නොතිබුණු ලෝක පූජිත චරිතය මේ අතරින් කවුරුන් ද?A) ඇඩොල්ෆ් හිට්ලර්, B) ෆ්‍රෙඩී මර්කරි, C) චාලි චැප්ලින්, D) රොබර්ට් මුගාබේ11. “තමන් තමන්ටම ආදරය කිරීම සදාතනික ආදර අන්දරයක සමාරම්භයයි” යන අදහස ඇති වාක්‍යය අඩංගු ඔස්කා වයිල්ඩ්ගේ වේදිකා නාට්‍යය කුමක් ද?A) අ වුමන් ඔෆ් නෝ ඉම්පෝර්ටන්ස්B) ලේඩි වින්ඩර්වර්ස් ෆෑන්C) ඇන් අයිඩියල් හස්බන්ඩ්D) ද ඉම්පෝර්ටන්ස් ඔෆ් බීං අර්නස්ට්12. පාදයක විලුඹත් දණහිසත් අතර ඇති නාළය පසුපස මස්පිඬුව ඉංග්‍රීසි භාෂාවේදී කෙසේ හඳුන්වයි ද?A) රෙක්ටස් ඇබ්ඩොමිනස් B) ගැස්ටොන්නිමියස්C) කොඩ්‍රිසෙප්ස් D) ඩෙල්ටොයිඩ්ස්13. නෙල්සන් මැන්ඩෙලා තම නීති සංගමය අරඹන්නට සහාය කරගත් වර්ණ භේදවාදයට එරෙහි ක්‍රියාකාරිකයා මේ අතරින් කවුරුන් ද?A) ඩෙනිස් ගෝල්ඩ්බර්ග් B) වෝල්ටර් සිසුලු C) රේමන්ඩ් මිලාබු D) ඔලිවර් ටැම්බුමිලියනයේ ප්‍රශ්නය14. ශ්‍රී ලංකා රාජ්‍ය ලාංඡනයේ දක්නට ඇති නෙත් සලකුණු ප්‍රමාණය කොපමණ ද?A) 1, B) 2, C) 3, D) 4පිළිතුරු නොදුන් ප්‍රශ්නය15. සෘජු රේඛාමය මඟක පිළිවෙළින් රොටර්ඩෑම්, ෆ්රැන්ක්ෆර්ට්, සැන්ග්‍රේඩ්, බැට්‍රිස්ලාවා සහ වෝසෝ නගර හරහා ගමන් කරන විට ලෝක සිතියම මත සිත්තම් වන අක්ෂර හැඩය කුමක් ද?A) W, B) M, C) V, D) Nකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>29</day>
    </date>
    <link>http://www.silumina.lk/2013/12/29/_art.asp?fn=af1312295</link>
    <topic>ජගත් වෙළෙඳපොළක් වූ රේස් කෝස් බිල්ඩිම</topic>
    <author>දයා ඩී. ෆොන්සේකා</author>
    <content>සුද්දන් අශ්වයන්ට ඔට්ටු අල්ලන්නට ඉස්සර ආවේ මේ ස්ථානයටය. සුද්දන් සුද්දියන් මෙන්ම අපේ රටේ ධනවත් පන්තිය ද අශ්වයන්ට ඔට්ටු ඇල්ලු “කොළඹ රේස් කෝස්” නමින් හැඳින්වූ තුරඟ තරග පිටියේ ජරාජීර්ණව දිරාපත් වෙමින් පැවැති නැරඹුම් මැදිරිය එසේ විනාශ වන්නට ඉඩ නොදී අන්තර්ජාතික තත්ත්වයේ සාප්පු සංකීර්ණයකට හරවන්නට ගත් උත්සාහයේ අග්‍ර ඵලය නරඹන්නට අපට පසුගිය දා හැකි විය.අද එය ‘Grand Stand Race Course’ නමින් හඳුන්වන රමණීය ස්ථානයකි. නාගරික සංවර්ධන හා ආරක්ෂක අමාත්‍යාංශයේ ලේකම් ගෝඨාභය රාජපක්ෂ මහතාගේ සංකල්පයකට අනුව ඉපැරණි තුරඟ තරග පිටිය හා එහි නැරඹුම් ස්ථානය (Grand Stand) ඒ තිබුණු ඉපැරැණි ගෘහ නිර්මාණ ශෛලියෙන්ම යුතුව නවීකරණය කරවා සංචාරක ව්‍යාපාරයට ද රුකුලක් වන අයුරින් නිර්මාණය කළේ යුද හමුදා ඉංජිනේරුවරුන් හා සෙබළුන්ගේ නිර්මාණ දායකත්වයෙනි.යුද සමයේ දී සැඟවී තිබු යුද සෙබළුන්ගේ මෙවන් නිර්මාණ කෞශල්‍යය අද රටට ගැළපෙන පරිදි සකස් කරවන්නට ආරක්ෂක ලේකම්වරයාගේ පරිණත බුද්ධිය සමත් වී ඇති සෙයක් පෙනේ.පසුගිය බ්‍රහස්පතින්දා ග්‍රැන්ඩ් ස්ටැන්ඩ් දෙවන අදියර සාප්පු සංකීර්ණය විවෘත කිරීමේ උත්සවය සැණකෙළියක් බඳු විය.නවීකරණය කරන ලද ග්‍රැන්ඩ් ස්ටැන්ඩ් රේස් කෝස් ගොඩනැඟිල්ල ඉදිරිපස සරසා තිබුණේ ඒ අයුරින්ම නවීකරණය කරන ලද යටත් විජිත සමයේ පැරැණි මෝටර් රථ කීපයකිනි.කථානායක චමල් රාජපක්ෂ මහතා ආරක්ෂක ලේකම් ගෝඨාභය රාජපක්ෂ මහතාගේ ආරාධනයෙන් මෙය විවෘත කරන ලද අවස්ථාවට ඇමැතිවරුන් මන්ත්‍රීවරුන් රජයේ උසස් නිලධාරීන් මෙන්ම විදෙස් තානාපතිවරුන් විශාල පිරිසක් එක්ව සිටියහ.භාතිය සන්තූෂ් ඇතුළු ගායක ගායිකාවන්ගේ සප්තප් ස්වරයෙන් අවට පරිසරය නින්නාද විය.මේ උත්සවයේ විශේෂ අවස්ථාවක් වූයේ ජනප්‍රිය ප්‍රවීණ නිළි අයිරාංගනී සේරසිංහ මහත්මිය සමඟ කළ කෙටි පිළිසඳරය.“මං ඉස්සර මගේ තරුණ කාලේ ටයිම්ස් ඔෆ් සිලෝන් පුවත්පතේ වාර්තාකාරිනියක් වශයෙන් මෙතැනට ආවේ මෙහි ආ කාන්තාවන්ගේ ඇඳුම් විලාසිතා ගැන ලියන්නයි. හරිම අපූරු අත්දැකීමක් ඒක. ලස්සන ඇඳුම් ඇඳගත් යුරෝපීය කතුන් තරගයට සිය ඇඳුම් විලාසිතා ප්‍රදර්ශනය කළේ අශ්ව රේස් නරඹන අතරේය. මට මතකයි එක සිද්ධියක්. දවසක් විනිවිද පෙනෙන ග්ලාස් නයිලෝන් රෙද්දකින් මැසු ගවුමකින් සැරසි එක් යුරෝපීය කාන්තාවක් නව විලාසිතාවක් ගෙන ආවාය. හොඳම වැඩේ එයා උඩුකයේ යටට කිසිවක් ඇඳ නොසිටීමයි. එදා නම් ආපු මහත්වරුන් බැලුවේ අස්සයෝ දිහා නෙවෙයි ඒ කාන්තාව දිහා.”මෙසේ කියමින් ඒ සුන්දර ප්‍රවීණ නිළිය නිරහංකාර ලෙස සිනාසුණේ සබයේ සියලු දෙනාම සිනා ගන්වමිනි.අද මෙසේ විදුලි බුබුළු වලින් හා නව විලාසිතාවෙන් හැඩ ගැන්වී තිබුණත් පැරැණි පෙනුම වෙනස් නොවී තිබීම ග්‍රැන්ඩ් ස්ටැන්ඩ් 2 රේස් කෝස් පිටියේ විශේෂත්වයයි.18 වැනි සියවසේ මඩ වගුරක්ව තිබු මේ භූමිය සුදු මහත්වරුන්ගේ අශ්ව රේස් විනෝදාංශය සඳහා තුරඟ තරග පිටියක් බවට පත්වූයේ 1893 වසරේය. එතැන් සිට 1958 වනතුරා ම එය තුරඟ තරග පිටියක්ව පැවතිණ. ඉස්සර අශ්වයන් සිය කුදිරකාරයන් සමඟ මේ ඉසව්වේ එහා මෙහා යනු පුංචිව සන්දියේ බුලර්ස් පටුමඟ පොලිස් නිවාසයක පදිංචිව සිටි මට ද දකින්නට ලැබිණ. අප එකල මහ පාරේ සිට අසුන් දුවනු බලා සිටියෙමු.1958 න් පසු තුරඟ තරග තහනම් කළ පසු රේස් පිටිය රජයේ විවිධ ආයතන සඳහා ප්‍රයෝජනයට ගැනුණු අතර ග්‍රැන්ඩ් ස්ටැන්ඩ් දෙකම කැඩි බිඳී අභාවයට යමින් තිබිණ. එය කඩා වැටීමේ අවදානමෙන් බේරුණේ ආරක්ෂක ලේකම් ගෝඨාභය රාජපක්ෂ මහතාගේ දූරදර්ශී සංකල්පය නිසාය. අද නවීකරණය වූ ග්‍රැන්ඩ් ස්ටැන්ඩ් 1 සුපිරි හෝටලයකි. ග්‍රැන්ඩ් ස්ටැන්ඩ් 2 ද අන්තර්ජාතික මට්ටමේ වෙළෙඳ ප්‍රදර්ශන මධ්‍යස්ථානයකි.එදා ග්‍රැන්ඩ් ස්ටැන්ඩ් හි සිට තුරඟ තරග බැලුව ද අද නැරඹිය හැක්කේ නවීකරණය කළ තුරඟ තරග පිටියේ පවත්වනු ලබන රග්බි තරගය.අතීතයෙන් වර්තමානය දිදුළවන ග්‍රැන්ඩ් ස්ටැන්ඩ් රේස් කෝස් හෙට අනාගතයට ඔබින සුන්දර වෙළෙඳ මධ්‍යස්ථානයක් වීම රටේ භාග්‍යයකි.නවීකරණය කළ ග්‍රැන්ඩ් ස්ටැන්ඩ් දෙවන අදියර ගොඩනැගිල්ලේ අන්තර්ජාතික තලයේ ව්‍යායාම් කළ හැකි ක්‍රීඩාගාරයක්, ලංකා තේ මණ්ඩලයේ තේ ප්‍රදර්ශනාගාරයක්, ඇඳුම් පැලඳුම් සපත්තු ප්‍රදර්ශනාගාර, විෂන් කෙයාර් දුෂ්ඨි පරීක්ෂණාගාරය, විශාල ආපන ශාලාවක් අන්තර්ගත වේ.මේ පහසුකම් දෙස් විදෙස් සියලු දෙනාට නොමිලේ ලබා ගත හැකිය.දයා ඩී. ෆොන්සේකාසේයාරූ - ගයාන් පුෂ්පිකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>29</day>
    </date>
    <link>http://www.silumina.lk/2013/12/29/_art.asp?fn=af1312292</link>
    <topic>හම්බන්තොට කතුන්ට අත දෙන කාන්තා සංවර්ධන සමුළුව</topic>
    <author>ජනාධිපති</author>
    <content>හම්බන්තොට කාන්තා සංවර්ධන මහා සංගමයේ 24 වැනි වාර්ෂික සම්මේලනය මහින්ද රාජපක්ෂ ජනාධිපතිතුමාගේ හා ජනාධිපති ආර්යා ශිරන්ති රාජපක්ෂ මැතිනියගේ ප්‍රධානත්වයෙන් හම්බන්තොට සිංගප්පූරු ප්‍රජා සත්කාරක මධ්‍යස්ථානයේදී අද (29) දින පෙ. ව. 10.30 ට උත්සවාකාරයෙන් පැවැත්වීමට නියමිතය. මේ ලිපිය ඒ වෙනුවෙනි.හම්බන්තොට කාන්තා සංවර්ධන මහා සංගමය ශ්‍රී ලංකාවේ පමණක් නොව දකුණු ආසියාවේ පවතින විශාලතම කාන්තා සංවිධානයකි. එහි විශේෂ ලක්ෂණය නම් අඩු ආදායම්ලාභි පවුල්වල මවුවරුන්ගෙන් යුත් සංවිධානයක් වීමයි. අදින් අවුරුදු විසිහතරකට පෙර ඇරැඹි මෙම සංවිධානයේ කැපී පෙනෙන කරුණක් වන්නේ ශක්තිමත් සංවිධානයක් ලෙස තිරසර ලෙස පැවැත්මක් සහිතව ක්‍රියාත්මක වීමයි. අනෙක් විශේෂ ලක්ෂණය නම් උපරීම ප්‍රජා සහභාගිත්ව ප්‍රවේශයයි.සමූපකාරික ලක්ෂණඑමෙන්ම සමූපකාරික ලක්ෂණ හා ප්‍රජාතාන්ත්‍රීය මූලධර්ම භාවිතය පිළිබඳ දැනට ශ්‍රී ලංකාවේ පවතින ආදර්ශවත්ම සංවිධානය වීමයි. දුගී මිතුරු ප්‍රවේශයක් මෙන්ම දිළිඳු පවුල් හා කාන්තාවන් බලගැන්වීමේ ඊට අන්‍යය දර්ශනයක්, මෙහෙවරක් මෙන්ම පැහැදිලි වැඩ පිළිවෙළක් සහිතව ක්‍රියාත්මක වන හම්බන්තොට කාන්තා සංගමය විසින් සැලසුම්කරණය මෙන් පළල් ප්‍රජා අධ්‍යාපනයක් ඉතාමත් විස්තීර්ණ හා කාර්යක්ෂම ලෙස ද ප්‍රතිඵල දායක ලෙස පවුල් මට්ටමින් අඛණ්ඩව ක්‍රියාත්මක කරමින් සිටී.මේ නිසාම මෙම ව්‍යාපාරයට බැඳී ඇති පවුල්වල වේගවත් චර්යා වෙනසක් හා ප්‍රතිඵලදායක විපර්යාසයක් සිදුවෙමින් පවතී. විශේෂ ලක්ෂණයක් නම් රජය විසින් ක්‍රියාත්මක කරන අතිවිශාල සහාය සේවා ජාලය හා සේවා ධාරාවන් දිළිදු පවුල්වල වැඩිහිටියන් තරුණයන් හා ළමුන්ගේ සුබ සිද්ධිය සඳහා සම්බන්ධ කිරීමට මෙම සංවිධානය සමත්වීමයි. මෙම සංවිධානයේ කටයුතු සඳහා කථානායක චමල් රාජපක්ෂ හා හම්බන්තොට පාර්ලිමේන්තු මන්ත්‍රී නාමල් රාජපක්ෂ යන මහත්වරුන්ගේ ආශිර්වාදය හා සහාය නිරන්තරයෙන්ම ලැබේ.සංවිධාන ජාලයක්ඒ සඳහා ශක්තිමත් සංවිධාන ජාලයක් ගොඩනඟා ඇති අතර ඒවා 05 දෙනාගේ කුඩා කණ්ඩායම්, ග්‍රාමීය කාන්තා සංවර්ධන සමිති කලාපීයව පිහිටුවා ඇති බැංකු සංගම් හා මහා සංගමය ද එකිනෙකට බැ‍ඳෙන ලෙස බද්ධව නිරන්තරව ක්‍රියාත්මක වෙමින් සිටී. මෙම සංවිධානයේ ක්‍රියාදාමය තුළ දැනට විශේෂ ලක්ෂණය නම් දුගී මිතුරු බවට අමතර බහුමානීය සංවර්ධන ප්‍රවේශයයි. එය සාකල්‍යමය ලෙස පවුල්වල සියලුම අංශ ඔස්සේ එම පවුල් හා පුද්ගලයන් නඟා සිටුවීමට මැදිහත් වීමයි.මේ නිසා ආර්ථික වශයෙන් පමණක් නොව අධ්‍යාපනික, සෞඛ්‍ය හා ප්‍රජා සංවර්ධනය වැනි සමාජීය අංශයන් ගෙන් ද ආධ්‍යාත්මික ශක්ති වර්ධනය පාරිසරික හා සංස්කෘතික වශයෙන් ද නඟා සිටුවීමට පුද්ගල මැදිහත්මක් සිදුකර ඇත.දිස්ත්‍රික්ක 2 කඑම නිසා එම පවුල් සෑම අංශයක්ම ආවරණය වන ලෙස පවුල්වල දුර්වල වූ සෑම අංශයක් පුනරුත්ථාපනය වන ලෙසත් නඟා සිටුවීමට මෙම සංවිධානයට හැකි වී ඇත. ආරම්භයේ කුඩා ඒකක කිහිපයකින් ඇරැඹි මෙම සංවිධානය අද හම්බන්තොට දිස්ත්‍රික්කයේ සියලුම ප්‍රාදේශීය ලේකම් කොට්ඨාසවල සියලු කුඩා ගම්මානවල ද මොනරාගල දිස්ත්‍රික්කයේ ප්‍රාදේශීය ලේකම් කොට්ඨාස 04 ක සියලුම ගම් හා දුප්පත් පවුල්වලින් ඉහළම ප්‍රතිශතයක් ආවරණය කර ඇත. දැනට බුත්තල ප්‍රාදේශීය ලේකම් කොට්ඨාසය තුළ ජනශක්ති වැඩසටහන ආරම්භ කරමින් ඇති අතර පියවරෙන් පියවර දීප ව්‍යාප්තව මෙම ව්‍යාපාරය දියත් කරමින් සියලුම දිළිදු කාන්තාවන් ඊට හවුල්කර ගැනීමේ අධිෂ්ඨානය ඇතිව මෙම ව්‍යාපාරය කටයුතු කර ඇත.විශේෂ කටයුතුජනශක්ති කාන්තා සංවර්ධන ව්‍යපාරයේ එක් තවත් සුවිශේෂ කාර්යයක් නම් දිළිදු පවුල්වල ජීවන මාර්ග සංවර්ධනයක් ඇති ආකාරයත් පවුල්වල ආදායම් වර්ධනයට හැකි වන සේ ඉතුරුම්, සකසුරුවම් හා ණය පහසුකම් ද ප්‍රජා මූල රක්ෂණ ක්‍රමයක් ද ක්‍රියාත්මක කිරීමයි.මේ නිසා දුර්වල ආදායම් මාර්ග පැවැති දුප්පත් පවුල්වලට අත දෙන ඉතාමත් ශක්තිමත් ක්ෂුද්‍ර මූල්‍ය සේවාවක් පවත්වාගෙන යන බැංකු සංගම් 149 ක් ස්ථාපනය කර ඇත. සමිති 1180 කි. කුඩා කණ්ඩායම් 13250 කි. ගනුදෙනුකරුවන් 106884 කි. සංසරණය වන ණය මුදල රුපියල් මිලියන 970 කි. මුළු ඉතුරුම් රුපියල් මිලියන 600 කි. මීට අමතරව මත්ද්‍රව්‍ය නිවාරණය, සමාජ සජීවීකරණ ක්‍රියාවලිය, කාන්තා හා ළමා හිංසනයන් අවම කිරීමේ වැඩසටහන් ද ක්‍රියාත්මක වේ.ජනාධිපතිසම්බන්ධීකරණ ලේකම්උපුල් දිසානායකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>29</day>
    </date>
    <link>http://www.silumina.lk/2013/12/29/_art.asp?fn=af1312294</link>
    <topic>සිළුමිණ ප්‍රශ්න පත්‍රයට උසස් පෙළ සමතුන්ගෙන් පිළිතුරු</topic>
    <author>සුභාෂිණි ජයරත්න</author>
    <content>අ.පො.ස (උසස් පෙළ) ගණිත, විද්‍යා, වාණිජ හා කලා විෂය ධාරාවන් ගෙන් හොඳම ප්‍රතිඵල ලැබු ශිෂ්‍ය ශිෂ්‍යාවන්ට අපි එකම ප්‍රශ්න මාලාවක් යොමු කළෙමු. මේ ඒ ප්‍රශ්න මාලාව සහ ඔවුන් ඊට ලබා දුන් පිළිතුරුයි.ප්‍රශ්න පත්‍රය1. ඔබගේ සම්පූර්ණ නම, ගම සඳහන් කළොත්? 2. කුඩා කල සිටම අධ්‍යාපනය ලැබුවේ මේ පාසලේම ද? 3. ශිෂ්‍යත්වය සමත් වුණා ද? 4. සා/පෙළ ප්‍රතිඵල කොහොම ද? 5. ඇයි මේ විෂය ධාරාවම උසස් පෙළට තෝරා ගත්තේ? 6. අමතර පන්තිවලට ගියා ද? 7. කොහොම ද පාඩම් කළේ? 8. ප්‍රශ්න පත්‍ර කොපමණ කළා ද? 9. රූපවාහිනිය නරඹන්න කැමැති ද? මොකද්ද ප්‍රියතම රූපවාහිනි වැඩ සටහන? 10. විනෝදාංශයට මොනව ද කරන්නේ? 11. ලබාගත් සම්මාන ජයග්‍රහණ මොනව ද? 12. කවුද ආදර්ශයට ගන්නේ? 13. මේ ජයග්‍රහණය බලාපොරොත්තු වුණා ද? 14. යන්න කැමැති විශ්ව විද්‍යාලයය? 15. ඉන්ටර්නෙට්, ෆේස් බුක් පරිහරණය කරනවා ද? 16. ඉදිරියට කවුරු වෙන්න ද කැමැති? 17. කවදහරි සේවය කරන්නේ ලංකාවට ද? පිටරටකට ද? 18. පාඩමට පමණ ද දක්ෂ? 19. නංගිලට මල්ලිලට කියන්න තියෙන්නේ මොනව ද? 20. උ/පෙළ විභාගය මීට වඩා සරල විය යුතු ද?ජෛවීය විද්‍යා අංශයෙන් ප්‍රථම ස්ථානයර/ ඇහැලියගොඩ මධ්‍ය මහා විද්‍යාලයේ විතානගේ දෝන තත්සරණි අමායා මහතන්තිල1. විතානගේ දෝන තත්සරණි අමායා මහතන්තිල. ගම - අවිස්සාවේල්ල.2. ප්‍රාථමික අධ්‍යාපනය - ඇහැලියගොඩ ප්‍රාථමිකයෙන්. 6 වසරේ සිට 13 වසර දක්වා මේ පාසලට ගියා.3. සමත් වුණා. ලකුණු 1634. A 9 යි. දිවයිනේ 3 වන ස්ථානයට සමත්වුණා.5. මම වෛද්‍යවරියක් වෙන්නයි කුඩා කල සිටම කැමැති. ඒ වගේම මගේ මවත් පියාත් ජීව විද්‍යා ගුරුවරු. මෙය මට අමතර පහසුකමක්.6. ඔව්. හැම විෂයකට පංති ගියා.7. උදයට නැගිටලා පාඩම් කළේ නැහැ. රෑ 1 - 2 වෙනකම් පාඩම් කළා.8. 1980 සිට මේ දක්වා සියලුම ප්‍රශ්න පත්‍ර කළා.9. ඔව් කැමතියි. රූපවාහිනියේ සවස 6.30 ට පෙන්වන සුජාත දියණි, අභීත දියණි ආසාවෙන් බැලුවා.10. පොත් කියවනවා. පත්තර, රූපවාහිනි බලන්න ආසයි.11. සිංහල භාෂා සමස්ත ලංකා හා ජාතික තරගවලින් ප්‍රථම ස්ථානය ගත්තා. ඉංග්‍රිසි භාෂා දින පළාත් මට්ටමේ ජයග්‍රහණ, සමාජ විද්‍යා හා චිත්‍ර තරගවලින් ජයගත්තා.12. අම්මා තාත්තා.13. හොඳ ජයග්‍රහණයක් බලාපොරොත්තු වුණත් 1 වැනියා වෙයි කියා සිතුවේ නැහැ.14. කොළඹ විශ්ව විද්‍යාලයට.15. ඉන්ටර්නෙට් භාවිත කළා. ෆේස්බුක් පරිහරණය කළේ නැහැ.16. ශල්‍ය වෛද්‍යවරියක් වීම.17. ලංකාවට සේවය කරන්න කැමැතියි.18. සංගීතය - ප්‍රතිඵල එන විට මම සංගීත විශාරද අවසාන විභාගයට මුහුණ දුන්නා.19. තමන් කරන වැඩ කොටස අනුව තමයි ප්‍රතිඵලය ලැබෙන්නේ. ඒ නිසා එදිනෙදා වැඩ හොඳින් කරන්න.20. වෙනස් විය යුතු නැහැ. උසස් පෙළ විභාගයටත් යම් ප්‍රමිතියක් තිබිය යුතුයි.භෞතික විද්‍යා විෂය ධාරාවෙන් ප්‍රථම ස්ථානයගා/ රිච්මන්ඩ් විද්‍යාලයේ කාරියවසම් මාජුවානගමගේ දොන් අජිත වීරසිරි ඩයස්1. කාරියවසම් මාජුවානගමගේ දොන් අජිත වීරසිරි ඩයස්. ගම කෙරදේවල මාජුවාන.2. නැත. බද්දේගම ක්‍රිස්තුදේව පිරිමි විදුහලේ පළමු ශ්‍රේණියේ සිට දෙවැනි ශ්‍රේණිය මැද දක්වා.3. ඔව්. ලකුණු 166.4. ඒ 9, ලංකාවේ 15 වැනියා.5. ගණිත විෂය ධාරාව පහසු නිසා තෝරාගත්තා.6. ඔව් සියලුම විෂයන්ට අමතර පන්තිවලට ගියා.7. උදේ 4 ට නැගිට පාඩම් කළා. පාසල් ගොස් ඇවිත් රාත්‍රී 10 - 11 වන තෙක් පාඩම් කළා. විශේෂ අවස්ථාවල රෑ 1 - 2 වෙනකම් පාඩම් කළා.8. රසායන විද්‍යාව හා භෞතික විද්‍යාව සඳහා 1980 සිට 2012 දක්වා පසුගිය ප්‍රශ්න පත්‍ර කළා. ගණිතය 2000 - 2012 දක්වා ප්‍රශ්න පත්‍ර කළා.9. නරඹන්න කැමැතියි. විශේෂයෙන් හාස්‍යජනක වැඩසටහන් හා ප්‍රවෘත්ති නරඹන්න කැමැතියි.10. නවකතා, කෙටිකතා පොත් කියවනවා. විනෝදයට ව්‍යායාම කරනවා.11. මලල ක්‍රීඩා මීටර් 200 සහ සහාය දිවීම මීටර් 100 තරගවලින් දිස්ත්‍රික් හා කලාප මට්ටමින් ජයග්‍රහණ ලබාගත්තා.12. විශේෂ කෙනෙක් නැහැ.13. මෙතරම් ජයග්‍රහණයක් බලාපොරොත්තු වුණේ නැහැ, හොඳ ප්‍රතිඵලයක් බලාපොරොත්තු වුණා.14. මොරටුව විශ්ව විද්‍යාලයට.15. පාඩම් කරන කාලයේ නම් නැහැ. දැන්නම් ඉඳහිට ෆේස්බුක් යනවා. මිතුරන් 30 ගණනක් ෆේස්බුක් එකේ ඉන්නවා.16. රටට, ලොවට වැඩදායක පුරවැසියෙක් වෙන්න.17. දැන්නම් ලංකාවේ ඉන්න තීරණය කර තියෙන්නේ. අනාගතයේ නම් කියන්න බැහැ.18. නැහැ ක්‍රිකට් ගහන්න, දාම් අදින්න, පිහිනන්න කැරම් ගහන්න දක්ෂයි.19. බාහිර වැඩවලින් පුළුවන් තරම් ඈත් වන්න. උසස් පෙළ විෂයන්ට හිත යොමු කරන්න. හැකි සෑම දෙනාගේම සහාය ලබාගන්න.20. මෙය ප්‍රමාණවත්. මම හිතන්නෙ නැහැ මීට වඩා සරල විය යුතු ය කියලා.වාණිජ විෂය ධාරාවෙන් ප්‍රථම ස්ථානයගම්පහ රත්නාවලී බාලිකා විදුහලේ අබේසිංහ ආරච්චිගේ දෝන එරන්දි කාංචනා1. අබේසිංහ ආරච්චිගේ දෝන එරන්දි කාංචනා. ගම - ගම්පහ දාරලුව.2. එක වසරේ සිට පහ වසර දක්වා වේයන්ගොඩ ප්‍රාථමිකයට ගියා. පසුව ශිෂ්‍යත්වයෙන් කොළඹ ගෝතමි විදුහලට ගියා. උසස් පෙළ සඳහායි ගම්පහ රත්නාවලි බාලිකාවට ගියේ.3. ලකුණු 152 ක් ගත්තා.4. A 8 යි. B එකයි.5. කවදාහරි වරලත් ගණකාධිකාරිනියක් වීමට අවශ්‍ය නිසායි මේ විෂය ධාරාව තෝරා ගත්තේ.6. ඔව්. සියල්ලටම ගියා.7. කාල සටහනකට අනුව එදිනෙදා වැඩ එදිනෙදා කළා. වැඩ ගොඩගසා ගත්තේ නැහැ.8. පාසලේ හවස අමතර පංතිවලට සහභාගි වී වසර 10 ක පමණ ප්‍රශ්න පත්‍ර කළා.9. නරඹන්න කැමැතියි. ප්‍රවෘත්ති විශේෂයි. හොඳ දේ නරඹනවා.10. රූපවාහිනිය නරඹනවා. පොත් පත් කියවනවා.11. විශේෂයෙන් සඳහන් කළ යුතු ජයග්‍රහණයක් නැහැ. සෑම දෙයකින්ම ඉදිරියෙන් සිටියා.12. මගේ මව, පියා හා පාසලේ විදුහල්පතිතුමිය.13. දිවයිනේ ප්‍රථම ස්ථානය බලාපොරොත්තු නොවුණත් හොඳ ජයග්‍රහණයක් බලාපොරොත්තු වුණා.14. ශ්‍රී ජයවර්ධනපුර විශ්ව විද්‍යාලයට.15. ඉඩකඩ ලැබුණොත් ඉන්ටර්නෙට් හරහා අලුත් දැනුම ලබා ගත්තා. ෆේස්බුක් නැහැ.16. වරලත් ගණකාධිකාරිවරියක් වීමට.17. ලංකාවට සේවය කරන්න කැමැතියි.18. අධ්‍යාපනයට තමයි විශේෂයෙන් යොමු වූයේ. සමිති සමාගම්, ක්‍රීඩාවන්ටත් යොමු වුණා.19. මුල සිටම හොඳ අරමුණක් තිබිය යුතුයි. ඒ කරා ළඟාවීමට ධෛර්යයෙන් හා ශක්තියෙන් කටයුතු කරන්න.20. විශේෂ අදහසක් නැහැ. මේ තියෙන ආකාරය හොඳ බවයි මගේ හැඟීම.කලා විෂය ධාරාවෙන් ප්‍රථම ස්ථානයකො/ දේවි බාලිකා මහා විද්‍යාලයේ මෙත්සරණි ලොකුගේ1. මෙත්සරණි ලොකුගේ. ගම - කෑගල්ල. පදිංචිය - නුවර.2. ප්‍රාථමිකය - කෑගලු බාලිකාවට. පසුව තෝලංගමුව මධ්‍ය මහා විද්‍යාලයට. ඉන් පසුව මහනුවර මහාමායා බාලිකාවට. 2006 දී සීෂෙල්ස් රටට ගිහින් සා/පෙළ කළා. 2011 දී තමයි දේවි බාලිකාවට ආවේ.3. නැහැ.4. කේම්බ්‍රිජ් IGCSE විභාගය සීෂෙල්ස් රටේදී කරලා A star - 5 යි A ශ්‍රේණි 2 කුයි ලබාගත්තා.5. විදේශ සේවයට හා නීති පීඨයට යාමේ අරමුණ ඇතිවයිභාෂා හැදෑරුවේ.6. ඉංග්‍රීසි භාෂාවට පමණක් ගියා.7. එදිනෙදා වැඩ හොඳට කළා. නොතේරෙන දේ පසුව නිරාකරණය කරගත්තා. පාඩම් ගොඩගසා ගත්තේ නැහැ.8. අතට හසුවන හැම ප්‍රශ්න පත්‍රයක්ම කළා.9. විශේෂ ආසාවක් නැහැ.10. ඉංග්‍රීසි නවකතා කියවන්න ආසයි. ඡායාරූපකරණයට, සංගීතයට ආසයි.11. IGCSE විභාගයෙන් ලෝකයේ 2 වන ස්ථානය ගත්තා. ඒ වගේම සීෂෙල්ස් රාජ්‍යයේ ප්‍රතිඵලවලට පළමු ස්ථානයට පත්වුණා. ඡායාරූපකරණයේ ජාතික ජයග්‍රහණ අත්පත්කරගත්තා. ඉංග්‍රීසි පාසල් ජයග්‍රහණ ලබාගත්තා.12. විශේෂත්වයක් නැහැ. ජීවිතයේ හමුවූ හුඟක් අය ආදර්ශයට ගන්නවා.13. බලාපොරොත්තු වුණේ නැහැ. හොඳට විභාගය කළ නිසා මුල් දහ දෙනා අතරට එයි කියා හිතුවා.14. කොළඹ විශ්ව විද්‍යාලයේ නීති පීඨයට.15. ඔව්. භාවිත කරනවා.16. තානාපතිනි වැනි විදේශ සේවයේ රැකියාවකට.17. ලංකාවට.18. ඡායාරූපකරණයට, වෙඩි තැබීමට.19. විභාගයක් කරනවා කියා බාහිර වැඩ අත්හරින්න එපා. බාහිර දේ කරන ගමන් අධ්‍යාපන කටයුතුත් සමබරව කරගෙන යන්න.20. උසස් පෙළ විභාගය තරගකාරියි. ටිකක් ලිහිල් වුණොත් හොඳයි.තොරතුරු තාක්ෂණ ගණිත විෂය ධාරාවෙන් ප්‍රථම ස්ථානයකොළඹ මියුසියස් විද්‍යාලයේ දුනීෂා ප්‍රනාන්දු1. දුනීෂා තරංගි ප්‍රනාන්දු. පදිංචිය බත්තරමුල්ල, කොස්වත්ත.2. මේ පාසලටමයි.3. ඔව්. ලකුණු 1514. ඒ 9 ක් ගත්තා.5. ලංකාව අද තාක්ෂණයත් සමඟ දියුණුයි. තොරතුරු තාක්ෂණ ගණිත අංශය හරහා මට රටට සේවයක් කළ හැකියි. ඒ වගේම මම කුඩා කල සිටම මෙයට ආසයි.6. නැහැ.7. පාසල් පුස්තකාලය නිතරම භාවිත කළා. විද්‍යාගාර පහසුකම් නිතරම භාවිත කළා.ස්වයං අධ්‍යාපනයේ යෙදුණා. එදිනෙදා වැඩ එදිනෙදා කළා.8. වසර 30 ක ප්‍රශ්න පත්‍ර කළා.9. කැමැතියි. ප්‍රවෘත්ති බැලුවා. විශේෂ වැඩ සටහනක් නැහැ. මගේ විෂයන්ට අදාළ අධ්‍යාපන වැඩ සටහන් නැරඹුවා.10. බටහිර සංගීතය පියානෝ වාදනයට යොමු වුණා. අමතරව විවේකයක් තිබුණොත් චිත්‍රපට බැලුවා.11. මියුසියස් වාර අවසාන විභාගයෙන් පසු ලබාදෙන පළමු පංතියේ සම්මාන මම හැමදාම හිමිකරගත්තා. උසස් පෙළ සඳහා මට පාසලෙන් ශිෂ්‍යත්වයක් හිමි වුණා. උසස් පෙළ හැම වාරයකම මම පංතියේ පළමුවැනියා. භෞතික විද්‍යා විෂය ධාරාවෙන් 12/13 වසර හොඳම ශිෂ්‍යාව වුණා.12. තාත්තාට.13. ඔව් බලාපොරොත්තුවෙන් හිටියා. අරමුණ වෙනුවෙන් වැඩ කටයුතු කළා.14. කොළඹ විශ්ව විද්‍යාලයේ පරිගණක විද්‍යා පීඨයට ඇතුළත් වෙන්නයි කැමැති.15. ඉගෙන ගන්න කාලයේ නම් නැහැ. දැන්නම් ෆේස්බුක් යනවා.16. මෘදුකාංග ඉංජිනේරුවරියක් වීමට.17. ලංකාවට.18. පහ වසර සිට බටහිර සංගීතය දක්ෂයි. බටහිර සංගීතයේ හා වාග් චාතුර්ය විෂයේ ලියාපදිංචි ගුරුවරියක්. අමතරව ජ්‍යෙෂ්ඨ විද්‍යා සංගමයේ ලේකම්. ජ්‍යෙෂ්ඨ ගණිත සංගමයේ හා තොරතුරු තාක්ෂණ සංගම්වල සාමාජිකාවක්.19. මහන්සි වෙලා පාඩම් කරන්න. පරණ ප්‍රශ්න පත්‍ර පුළුවන් තරම් කරන්න. විභාගයට හොඳ සූදානමකින් සිටින්න. මගේ මේ ජයග්‍රහණයට හේතුව මගේ පාසලයි.20. උ/ පෙළ අමාරු නැහැ. මහන්සියෙන් කළොත් ජයගන්න පුළුවන්. උ/පෙළට හොඳ ප්‍රමිතියක් තියෙනවා.සුභාෂිණි ජයරත්නඑස්. දීයගහගේ (දකුණු පළාත් සංචාරක)ඡායාරූප - සුදම් ගුණසිංහඇහැලියගොඩ විශේෂ - නිමල් විජේතුංගඑස්. දීයගහගේ (දකුණු පළාත් සංචාරක)කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>29</day>
    </date>
    <link>http://www.silumina.lk/2013/12/29/_art.asp?fn=af13122913</link>
    <topic>වාග් චාතූර්යයෙන් ශ්‍රී නේරුගේ සිත් පහන් කළ හෑගොඩ ‍ෙඛ්මානන්ද හිමියෝ</topic>
    <author>දෙනගම සිරිවර්ධන</author>
    <content>හෑගොඩ විපස්සි හිමිභාරත අගමැති ජවහර්ලාල් ශ්‍රී නේරු තුමා ඒ රැස්වීමට පැමිණියේ මඳක් පමාවය. තරුණ භික්ෂුන් වහන්සේ නමක් සභාව අමතමින් සිටියේ ය. චතුර ලෙස හින්දි භාෂාවෙන් සභාව අමතන මේ කථිකයා කවුද? නොඅනුමානවම බුදු දහම වැලඳගත් හින්දි තරුණයකු විය යුතු යි....අගමැතිවරයාට සිතිණ. සභාවේ සංවිධායකයෙක් එතුමා ඉදිරිපෙළ අසුනෙක හිඳවී ය.අගමැතිවරයා මහත් වුවමනාවෙන් දේශනයට කන්දී සිටියේ ය.‍“ලොවට සැබෑම සුවය ලැබෙන්නේ ථෙරවාදී බුදු දහමෙන්. ඒ සුවය කිසිදු ආගමකින්, දර්ශනයකින් ලැබෙන්නේ නැහැ..., දේශකයා කරුණු සහිතව සිය මනස තහවුරු වන සේ කතා කළේ ය.අගමැති නේරුතුමාට ද සභාව ඇමැතීමට ඇරැයුමක් ලැබිණ.“අද දවස මට හරිම වාසනාවන්තයි. ඉතා නිවැරැදි රසවත්, අර්ථවත්, හින්දි බසින් බුදු දහමේ ගැඹුරු කාරණා රැසක් මට අසන්නට ලැබුණා. ඇත්තටම මා මුලදී සිතුවේ මෑතකදී බුදු දහමට පැහැදී පැවිදි වූ හින්දි තරුණයෙක් කියලයි. මා ළඟ සිටි භික්ෂුන් වහන්සේ මට කීවා මේ දේශකයා ලංකාවේ කෙනෙකු බව. මේ තරම් හොඳින් හින්දි භාෂාව බස වහර කරන්නට ඔබ වහන්සේ ඉගෙන ගත්තේ කොහොමද? ඔබ වහන්සේ බුදු දහමේ ගැඹුරු තැනකට අප ගෙන ගියා. මා බුදු දහම හැදෑරූ ඊට ගරු කරන කෙනෙක්. අද මගේ සිත ඔබ වහන්සේගේ දේශනය අසා පිබිදුණා...”මේ මහා විද්වතුන්ගේ රුස්වීම පැවැතියේ 1958 දී ඉන්දියාවේ බිහාර් විශ්ව විද්‍යාලයේ දී ය.විදේශ විශ්වවිද්‍යාල ශිෂ්‍ය සංවිධානය සභාපතිවරයා වූ මේ තරුණ දේශකයා ශ්‍රී ලංකාවේ හෑගොඩ ඛේමානන්ද හිමියෝ ය.* * * * * * * * * * * * *ඛේමානන්ද හිමි 1920 දෙසැම්බර් 29 වැනිදා ගාල්ලේ හෑගොඩ දී උපන්නේ ය. ගිහි නම සුබසේන ය. ගොවියකු වූ පියා වක්වැල්ල ගමගේ ජිනදාස මහතා ය. කලන්සූරියගේ ජිනෝහාමි මහත්මිය මව ය.හෑගොඩ මෙතෝදිස්ත විදුහලේ හත්වන ශ්‍රේණිය දක්වා අධ්‍යාපනය ලැබූ සුබසේනගේ සිත වඩාත් යොමු වූයේ පැවිදි ජීවිතයට ය. හෑගොඩ නිග්‍රෝධාරාමයේ අසුර මැනවින් ලැබූ ඔහුගේ මව සහ පියාගේ ජීවිතය දැහැමි විය‍. කතා බහ ජාතක කතා සහ බණ දහම්වලින් පිරී තිබිණ. නිවසේ දී, ගමේදී සුබසේනට නිරතුරු තේරුවන් ගුණා ඇසිණ. ගමේ පන්සලේ විහාරගෙයි. බුදුරුව අසලදී ඔහුගේ සිත මහත් සැනසිල්ලක පසුවිය.‍“මා පැවිදිවෙනවා... ඔහු මවට ද, පියාට ද කීය.ඉතා කුඩා සන්දියේ සිට තෙරුවනට ඔහුගේ ඇති ලැදියාව දෙමවුපියෝ දුටුවහ. පැවිදිවීමට මාපිය අවසර ලැබිණ.‍සුබසේන 1933 සැප්තැම්බර් 28 වැනිදා හෑගොඩ ඛේමානන්ද නමින් පැවිදි විය. ඒ හෑගොඩ නීග්‍රෝධාරාමයේදී ය. පැවිද්ද ලබාදුන් උපාධ්‍යා‍යයන් වහන්සේ වූයේ ලේල්වල ශ්‍රී පියරතන හිමියෝ ය. හෑගොඩ ජිනරතන, හෑගෙඩ සුමනතිස්ස යන හිමිවරු ආචාර්යයන් වහන්සේලා වූහ.වසරකට පන්සලේ වත්පිළිවෙත් පුරමින් සිටි ඛේමානන්ද පොඩි හාමුදුරුවෝ වැඩි හිටි හිමිවරුන් ගේ සිත් දිනූහ. උන්වහන්සේට අවවාද දීමක් අවශ්‍ය නොවී ය. ඇදුරු හිමිවරුන් අනුව යමින් වත්පිළිවෙත් පිරූහ. ළමා වියේ සිට යහපත් සිහියෙන් ශික්ෂණයෙන් පොඩි හාමුදුරුවෝ දිග ගමනක් යන බව පෙන්වූහ.1934 දී ඉඳුරුවේ කටුකොලියේ සද්ධර්මෝදය පිරිවෙනේ ශිෂ්‍යයකු වූ උන්වහන්සේ සෑම පන්තියකදීම, සෑම විෂයකින් ම පළමුවැනියා වෙමින්, ප්‍රාචීන විභාගයෙන් ද ඉහළම ලකුණු ලැබීය. ගුරු සිත් සොම්නසින් පිරවූහ.සිංහල - පාලි සංස්කෘත භාෂා තුනෙන් ම උන්වහන්සේ හපන්කම් පෑවේ එක අයුරිනි. ඒ භාෂා තුනෙන් ලිවීමේ, කතා කිරීමේ ඉහළ දස්කම් පෑහ.උන්වහන්සේ සාමනේර වියේ දී ද දින පොත් භාවිතා කළහ. සිදුවීම් වාර්තා කළේ සංස්කෘත භාෂාවෙනි. සංස්කෘත ශ්ලෝක වලිනි.සොළොස්වන වියේ දී ඛේමානන්ද හිමියෝ පැපොල රෝගයට ගොදු වී ‍රෝහලක නතර වූහ. පිරිවෙන්පති හිමියනට ඒ බව තැපැල්පතක් මගින් දැන්වූයේ මෙසේ ය.“මිහිරි වූවද පලතුරක් ලෙස අමිහිරියි එය රෝගයක් ලෙස සුවය ලද පසු පිරිවෙනට එමි සමිඳු පා යුග බැතින් නමදිමි”පිරිවෙනට පැමිණ සිවු වසක් ගෙවුණු දා උන්වහන්සේ මෙසේ දින පො‍ෙත් ලියූහ.1941 - 01 - 01 වැනිදා දිනපොත් සටහන මෙසේ ය‍‍. එදා රටටම වැසි වැස්සේ ය.‍;“ශ්‍රී රස්තුනේ ජසුමිනි ප්‍රවද්‍යා සංගර්ජිතෛරද්‍රා සනෛඃ කලාපෛඃ ප්‍රවෘද්ධිහි රාශිර්ජල බින්ද්‍රධා‍ෛරර් ලංකේය මාරි ද්‍රි කෘත භූමි රාශින්”(“ඔබට අද නිතර සිරිසෙත වේවා” කියා ආසිරි පතන ලද වැසි බිඳු දහර ඇති වලාකුළුවලින් යුත් වර්ෂාවෙන් ලංකාව තෙත් වී ගිය භූමියක් විය.)1942 දී ඛේමානන්ද හිමියෝ මල්වතු මහා විහාරයේදී උපසම්පදා වූහ. වැලිවිට ශ්‍රී සරණංකර අනුනා හිමියෝ ඒ සඳහා උන්වහන්සේගේ උපධ්‍යායයන් වහන්සේ වූහ. ආචාර්යයන් වහන්සේලා වූයේ හෑගොඩ ජිනරතන, කළුතර ඥානවිමල, හෑගොඩ සුමනතිස්ස යන හිමිවරු ය‍. ඒ වර්ෂයේදී උන්වහන්සේ විද්‍යෝදය පිරිවෙනට ඇතුළත් වූහ. 1943 දී අවසාන ප්‍රථම පරීක්ෂණයෙන් ත්‍යාග සහිතව ගෞරව පන්තියේ ප්‍රමුඛයා වූ උන්වහන්සේ 1944 අවසාන ද්විතීය පරීක්ෂණයෙන් ද උසස් ම සාමාර්ථය ලැබූහ.උන්වහන්සේ ගැන ‘සිළුමිණ’ පුවත්පත මෙසේ පළ කළේ ය.“දෙවිසි වියේදී ම පණ්ඩිත විභාගයේ ප්‍රාකෘත, තර්ක න්‍යාය, ඉතිහාසය, පුරාවිද්‍යාව, ශිලා ලේඛන, පාලි යන විෂයන්ගෙන් සමත්ව, මහනුවර විද්‍යාර්ථ විද්‍යාලයේහි ඉංග්‍රීසි භාෂාධ්‍යානයෙහි යෙදී සිට 1948 දී ඉන්දියාවේ බෞද්ධ සිද්ධස්ථානයන්හි සැරිසරා ‘සම්බුද්ධ ජන්ම භූමි’ නම් වූ පරියේෂණාත්මක ග්‍රන්ථයක් ද බිහි කළ ලාබාල තරුණ පඬිවරයෙකි හෑගොඩ ඛේමානන්ද හිමියෝ...හෑගොඩ ඛේමානන්ද හිමියෝ අගමැති ශ්‍රී නේරු සමඟ1948 දන්දීමට වන්දනාවෙන් පසු ඒ ගමන සිහිවනු පිණිස උන්වහන්සේ ගිංතොට සහ හෑගොඩ ‘අශෝක ස්ථම්භ’ දෙකක් පිහිටුවූහ.තමාට මඟ පෙන්වූ ආචාර්යපාදයන් වහන්සේලා මහත් බැතියෙන් පිදු අප හිමියෝ “මගේ ගුරු පඬුරක නමින් පොතක් ලියා උන්වහන්සේලා ගිංතොටට වැඩමවා පිදූහ. මහ උලෙළක් පැවැත්වූහ. මේ සද්ගුණය දුටු මල්වතු මහා විහාරය ඛේමානන්ද හිමියන්ට ‘චන්ද්‍රකීර්ති ශ්‍රී භාරතීශ්වරාචාර්ය” යන ‍ෙගෟරව උපාධිය පිදූහ. ඒ 1952 දීය.‍ගාල්ලේ බෝපේ ශ්‍රී පියරතන පිරිවෙන පිහිටුවූ ඛේමානන්ද හිමියෝ පිරිවෙන්පති වශයෙන් ද සේවය කළහ. මාස 18 ක් තුළ මුල සිට පාලි භාෂාව උගන්වා ධම්ම පදට්ඨ කතාවට නිවැරැදිව අර්ථ දැක්විය හැකි ශිෂ්‍ය පිරිසක් තැනූහ. ඒ ශිෂ්‍යයන්ට ඒ දස්කම් සඳහා අගමැති ඩඩ්ලි සේනානායක මහතා ගෙන් තෑගි ලැබිණ.1954 දී ඉන්දියාවේ බිහාර් විශ්වවිද්‍යාලයේ නාලන්දා උපාධි පර්යේෂණ ආයතනයට ඇතුළු වූ අප හිමියෝ එහිදී ආචාර්ය ඩිප්ලෝමා විභාගයෙන් ප්‍රථම පන්තියේ ප්‍රමුඛයා වී ස්වර්ණ මුද්‍රිකාව ද දිනාගත්හ. ශාස්තවේදී ගෞරව (ඉංග්‍රීසි) සහ ශාස්ත්‍රපති ප්‍රථම පන්ති සාමාර්ථය ද දිනූහ.භාරතීය විදේශීය විශ්වවිද්‍යාල ශිෂ්‍ය සම්මේලනයේ සභාපතිවරයා වූ අප හිමියෝ හින්දි භාෂාවේ ප්‍රවීණත්වයක් ලැබූහ. බුදු දහම ඉතා සරලව හින්දි බසින් දේශනා කිරීමේ මහ සමත්කමක් උන්වහන්සේ ලැබූහ. ඒ නිසාම හින්දි තරුණයෝ විශාල පිරිසක් උන්වහන්සේගේ ධර්ම දේශනාවන්ට සවන් දී බුදු දහම පිළිගත්හ.අප මුලදී සඳහන් කළ පරිදි භාරත අගමැති ජවහර්ලාල් ශ්‍රී නේරුතුමා උන්වහන්සේ‍ දේශනයකට සවන් දී පැහැදුණාහ‍. අප හිමියන්ගේ ඇසුර නේරුතුමාට සතුටක් විය. දලයිලාමා තුමා, රාෂ්ටපති රාජේන්ද්‍ර ප්‍රසාද් තුමා, ජනාධිපති රාධක්‍රිෂ්ණන් තුළ සහ විජයලක්ෂ්මී මැතිනිය ඇසුරු කිරීමට ද උන්වහන්සේට හැකි විය.1958 ශ්‍රී ලංකාවට වැඩම කළ අප හිමි‍පාණෝ මොනරාගල මහ විදුහලේ සහ බියගම මහ විදුහලේ සේවය කළහ.අගමැති බණ්ඩාරනායක ඝාතනය සිදුවූයේ උන්වහන්සේ මොනරාගල මහ විදුහලේ සේවය කළ යුගයේ ය.චීවර ධාරියකුගේ වෙඩි පහරින් අගමැතිවරයාගේ මරණය සිදුවූ පුවත රටේ පතළ විය. භික්ෂුන් වහ්නසේලාට පන්සලෙන් පිටතට වැඩ මකිරීම අපහසු විය. අප හිමියන්ට ද මොනරාගල මහ පාරේදී ඇතැම්හු උසුළු විසුළු කළහ.“පිස්තෝලය කොයි දැÓයි ඇසූහ.ඇතැම් භික්ෂූහු මෙය දැරිය නොහැකි ව සිවුරු හැර දමා ගියහ.අපේ හිමියෝ දෙදිනක් නිහඬව සිට මොනරාගල ගුරු දෙගුරු පිරිස් පාසලට කැඳවූහ. ප්‍රසිද්ධ දේශනයක් පැවැත්වූහ.“එක ගිහියෙක් මිනිසකු මැරුවට සියලු මිනිසුන් මිනීමරුවන් සේ සලකනවාද?“එක් චීවරධාරියකු කළ වරදට හැම භික්ෂුවක් ම වගකිව යුතු ද?”“මෙතෙක් කල් සියවස් ගණනක් භික්ෂුව ජාතියට කළ සේවය අර වෙඩි පාරත් සමඟ ඔබ අමතක කරනවාද?” උන්වහන්සේ ඇසූහ.ගුරු දෙගුරු පිරිස, සිසු දරු දැරියෝ කඳුළු පිරි දෑසින් අප හිමියන්ගෙන් සමාව ඉල්ලූහ.“පිස්තෝලය කෝ? අසන්නෝ ඉන්පසු මහ පාරේදී උන්වහන්සේ ඉදිරියට නො ආහ.”1961 දී අප හිමියෝ ගාල්ලේ විද්‍යාලෝක විශ්වවිද්‍යාල පිරිවෙන්පති වූහ. දිනක් ඒ පිරිවෙනේ ගුරුවරයකු සිංහල හෝඩිය ගැන ඉගැන්වූයේ කළු ලෑල්ලේ වැරැදි හෝඩියක් ලියා දක්වමිනි. අප හිමියෝ ගුරුවරයාට දොස් කීහ. විශ්ව විද්‍යාල උපාධිධරයකු වූ ඒ ගුරුවරයා ඇතුළු ගුරු මණ්ඩලයේ සියලු දෙනාටත් සියලු ශිෂ්‍යයන්ටත් පොදු පරීක්ෂණයක් පැවැත්වූහ.සිංහල හෝඩිය සහ ඉංග්‍රීසි හෝඩිය ලියා දක්වන මෙන් ඔවුන්ට කීහ. එය අඩ පැයකින් කළ යුතු විය. ගුරු මණ්ඩලය සහ ශිෂ්‍යයෝ 484 කි. සිංහල හෝඩිය නිවැරැදිව ලියා දැක්වූයේ හතර දෙනකු පමණි. ඒ හතර දෙනාම ගුරුවරු ය. සියලු ශිෂ්‍යයෝ ම වැරදිය. එහෙත් ඉංග්‍රීසි හෝඩිය නිවැරැදිව ලියුවෝ 422 ක් වූහ.අප හිමියෝ මහත් කම්පාවට පත්වූහ. සිංහල ගෞරව උපාධිධාරීහු ද සිංහල හෝඩිය නොදනිති. මේ පුවත සිළුමිණ කතුවරයා ට දී අසන්නට ලැබිණි. ඔහු හිමියන් හමුවී පිළිතුරු පත් ලබාගති.හෝඩිය නො දත් උපාධිධාරී සිංහල ගුරුවරු බිහි වෙති”සිළුමිණේ මහ පුවත වශයෙන් පළවිය. ඉන්පසු සිංහල බෞද්ධයා ඇතුළු අනෙක් පුවත්පත්වලට ද ඒ පුවත ගියේ ය. රට තුළ මහා ඝෝෂාවක් ඇතිවිය. ඒ ඝෝෂාව හෝඩි විප්ලවය නම් විය.ඇතැම් සරසවිවලින් පිටවූ උපාධිධාරී ගුරුවරු පාසල් දරුවන්ට කාමුක හැඟීම් දනවන, ලිංගික කරුණු මතුකරන නවකතා අගය කොට පෙන්වූහ. මෙය රටපුරා පැතිරිණ. මේ පිළිබඳව ද අප හිමියෝ සිය අවධානය යොමු කළහ. ‍උන්වහන්සේ ගාලු නගර සභා භූමියට මහ පිරිසක් කැඳවූහ. ගෝනාපීනුවල පුඤ්ඤසාර නාහිමියන්ගේ ප්‍රධානත්වයෙන් රුස්වීමක් පැවැත්වූහ.“විෂමත් පැන් සහ දූෂිත ආහාර ගැනීමෙන් සිදුවන කායික විනාශයට වැඩි විනාශයක් මේ ‍අසභ්‍ය පොත් වලින් සිදුවේ. දූෂිත පොත් ඇති කරන බලපෑම් බොහෝ කාලයක් සිත්වල පවතී. පරම්පරා ගණන් විනාශ වේ.මෙසේ කියමින් උන්වහන්සේ යළි උපන්නෙමි, කරුමක්කාරයෝ ඇතුළු පොත් රැසක් ගාලු නගර සභා පිටියේදී ගිනි බත් කළහ.“මේ පොත්වලින් බිහිවන්නේ ජනතාවගේ ඇස් වලට ඇසිඩ් ගහන සාහිත්‍යයක්”‍උන්වහන්සේ සිළුමිණට ලියූහ.* * * * * * * * * * * * * * *අප හිමිපාණන් අතින් ථෙරවාදී බුදු දහමේ අති විශිෂ්ට කෘතියක් “ථෙරවාද න්‍යාය” නමින් 1962 දී පළවිය.මේ තරම් ගැඹුරු ලෙස සහ සම්පූර්ණ ලෙස ථෙරවාදය හඳුන්වාදෙන පොතක් නුදුටු බව මහ ගත්කරු මාර්ටින් වික්‍රමසිංහ සූරීහු ප්‍රකාශ කළහ.බළන්ගොඩ ආනන්ද මෛත්‍රෙය හිමියන්ගේ ප්‍රකාශයක් ‘සිංහල බෞද්ධයා’ පුවත්පතේ මෙසේ පළ විය.“මෙවැනි ග්‍රන්ථයක් නිර්මාණය කිරීම නම් ඉතා දුෂ්කරයි. මා ද නොයෙක් පොත් ලියා ඇති නමුත් මෙවැනි පොතක් ලිවීම නම් මටත් අමාරුයි. සිංහල රජකුගේ කාලයක නම් මුළු ලක්දිවින් ම මේ ග්‍රන්ථ කර්තෘ තුමන් පුදනු ඒකාන්තය.”1963 දී උන්වහන්සේ මොරටුව වේල්ස්කුමාර විද්‍යාලයේ ධර්මාචාර්ය තනතුරට පත්වූහ. ඉන්පසු උන්වහන්සේ මොරටුවේ ආදර්ශ නගරයේ ධර්මපර්යේෂණාලය ගොඩ නැගූහ. එබඳු නවාතැනක් උන්වහන්සේට අවශ්‍ය වූයේ සද්ධර්මය පිළිබඳව කැපවීම සඳහා ය. ගුරු තනතුරෙන් ලැබූ වැටුපෙන් ඉතිරි කරගත් මුදලින් ම ඒ ගොඩනැඟිල්ල ඉදි කැරිණ.‍දෙමහල් ගොඩනැඟිල්ලක් වූ එහි එක්කුටියක බුදු පිළිමයක් තැන්පත් කොට තිබිණ. ආරාම සඳහා සහන මිලට විදුලිය ලබාදීම පිළිබඳව ගොඩනැඟිල්ල පරීක්ෂා කිරීමට විදුලි ඉංජිනේරුවෙක් සිය පිරිස සමඟ හිමිවැඩ සිටි තැනට පැමිණියේ ය. ඔහු ගොඩනැඟිල්ල, අවට ද පරීක්ෂා කොට “කෝ බෝධියක්, කෝ චෛත්‍යයක්, කෝ විහාරයක්. මේක පන්සලක් නොවෙයි. සහන මිලට විදුලිය ලබාදෙන්න බැහැ” කීවේ ය.අප හිමියෝ සන්සුන්ව මෙසේ කීහ.“මහත්මයා මා භික්ෂුවක්. භික්ෂුවක් සිටින තැන පන්සල.... ඔච්චර අංග තියෙනවද බලන්න ඕන නැහැ.”“ඒවා ඔක්කොම බලන්න ඕන හාමුදුරුවනේ”“හොඳයි මහත්මයා ඔය එක එක පෝරම පුරවන කොට නම - වයස - ලියල ස්ත්‍රි පුරුෂ බවත් අහනවනේ. ඉතින් මහත්තය ස්ත්‍රි පුරුෂ බව පෙන්වන්න කවදාහරි කලිසම ගලවල තියෙනවද?”ඉංජිනේරුවාගේ ගෝලයන්ට සිනාව පාලනය කරගත නොහැකි විය. ඔහු නිහඬව පොත පෙරළා යමක් සටහන් කළේ ය.“ලොකු හාමුදුරුවනේ සහන මිලට විදුලිය දෙන්නම්...”* * * * * * * * * *වචනයෙන් දෙකෙන් ඕනෑම අයකු මෙල්ල කිරීමේ හැකියාව උන්වහන්සේ සතු විය. ග්‍රහ තාරකාවලට ගරු නොකළ අප හිමියෝ සිය ධර්ම පර්යේෂණාලය ගොඩනැඟුවේ නැකතට නොවේ. ඒ සඳහා මුල්ගල තැබුවේ 1963 ඇසල පුරපසළොස්වක පොහොයදා ය.ගොඩනැඟිල්ල තැනීමට තමාගේ ගුරු වැටුපෙන් ඉතිරි කරගත් මුදලත්, ගොඩනැඟිලි සැලැස්මක් උන්වහන්සේ අතින් නැතිවිය. ඉතින් ගොඩනැඟිල්ල තනන්නේ කොහොමද? අප හිමියෝ කම්පා නොවූහ.“ගොඩනැඟිල්ල තැනීමට මා මුදල් සම්මාදම් කළේ නැහැ. ඒ හැම සතයක් ම මගේ ම ශ්‍රමයේ ඵල. ඒ සාධාරණ මුදල් මා යොදවන්න සිටියේ සම්බුදු දහම වෙනුවෙන්. ධර්ම පර්යේෂණාලයක් ගොඩනැඟීමටයි. මගේ චේතනාව පවිත්‍ර නම් ඒ මුදල මට ආපසු ලැබේවි....”මේ සිතිවිල්ල සත්‍ය ක්‍රියාවක් විය. මුදල නැතිවූ දා රාත්‍රි අපේ හිමිපාණන්ට දුරකථන ඇමතුමක් ලැබිණ. ඒ හෑගොඩ ධම්මින්ද නා හිමියන්ගෙනි.“ඔබේ මුදලක් සහ ගොඩනැඟිලි සැලැස්ම නැතිවුණා නේද...” ධම්මින්ද හිමියෝ ඇසූහ.“එහෙමයි”“මෙන්න නොහඳුනන ටැක්ෂි ඩ්‍රයිවර් මහත්මයෙක් එය මට බාරදීලා ගියා.”සතයක්වත් අඩු නැතිව ඒ මුදල ලැබිණ‍. සත්‍ය ක්‍රියාව සාර්ථක විය. ගිහියන් අතර ගැටුම් සංසිඳුවීමට උන්වහන්සේ කැපවූහ. මේ එක් උදාහරණයක් පමණි.මොරටුවේ මල්ලිකා හෝටලය සහ විශාඛා හෝටලය අතර ගැටුමක් ඇතිවිය. සේවකයෝ එකිනෙකාට පහර දුන්හ. ලේ වඟුරුණාහ. ගැටුම දුර දිගට විහිදෙන බව පෙනිණ. අප හිමියෝ හෝටල් දෙකේ ම මුදලාලිලා හමුවූහ. පන්සලට එන්නැයි කීහ. ධර්මානුකූල අවවාද රැසක් මුදලාලිලාට දුන්හ.“දැන් මල්ලිකා මුදලාලි විශාඛා මුදලාලි ගේ හෝටලයට ගිහින් දෙදෙනාම එක මේසයේ වාඩි වී සේවකයන්ට පේන්න තේ බොන්න. විශාඛා මුදලාලිත්, මල්ලිකා හෝටලයට ඇවිත් මල්ලිකා මුදලාලි සමඟ තේ බොන්න. හෝටල් දෙකේ ම සේවකයන්ට පෙනේවි මුදලාලිලා අතර ගැටුම ඉවර බව. ඊළඟට සේවකයොත් සමඟි වේවි.”හිමිපාණන් වදාළ පරිදි මුදලාලිලා ‍කටයුතු කළහ. හෝටල දෙකේ ගැටුම් අවසන් විය‍.* * * * * * * * * * *දුප්පත් පොහොසත් දායකයන් ය කියා වෙනසක් උන්වහන්සේට තිබුණේ නැත. සියලු දෙනාට ම උන්වහන්සේ සමාන විය. සමානාත්මතාවය අකුරට රැකිණ.ධර්මශාලාව විවෘත කිරීමට ලලිත් ඇතුළත් මුදලි ඇමැතිතුමාට ආරාධනා කොට තිබිණ. නියමිත දිනට පෙරදා එතුමාගේ ආරක්ෂක නිලධාරීහු අප හිමියන් හමුවීමට පැමිණියහ‍.“ඇමැතිතුමා එනවිට ප්‍රධාන පාරේ සිට දිගටම පාර දෙපැත්තේ කොඩි එල්ලා සරසන්නට ඕනෑ. දවුල් හොරණෑ ඕනෑ”නිලධාරීහු කීහ.“ගේට්ටුව ළඟ ඔය බෞද්ධ කොඩියක් දාල තියෙන්නේ” හිමියෝ කීහ.‍“එහෙම මදි - පාර දිගටම ඕනෑ“මහත්තයෝ ඇතුළත්මුදලි කියන්නේ බෞද්ධයෙක්. දායකයෙක්. දායකයො පිළිගන්න අපි කවදාවත් පාරේ කොඩි එල්ලලා නැහැ. දවුල් ගහල හොරණෑ පිඹල දායකයන් පිළිගන්නෙත් නැහැ. ඒවා නැතිව බැරි නම් උන්නැහේ මෙහාට නාවාට කමක් නැහැ.”නිලධාරීහු නිහඬව ගියහ.කොඩි, දවුල්, හොරණෑ නැතිව ඇමැතිතුමා පසුදා පැමිණියේ ය. ධර්මශාලාව විවෘත කොට අප හිමිපාණන් ලියූ ‘ථෙරවාදී න්‍යාය’ පොත ගැන ද සඳහන් කෙළේය.“ඒ පොත පළමු දිනවලම මා කියෙව්වා. ඒ වගේ උසස් කෘතියක් ලියූ හිමි නමක වැඩ සිටින තැනට පැමිණීමත් මට සතුටක්.”* * * * * * * * * * *අප හිමිපාණන්ගේ පැවිදි සහෝදර හෑගොඩ ඉන්දසාර නා හිමියන් සමඟ සාමනේර හිමිවරු 31 නමක් කොටි ත්‍රස්තවාදීන් විසින් ඝාතනය කැරුණාහ. ඒ පුවත අප හිමියනට සැලවූ සැණින් උන්වහන්සේ ඉන්දසර හිමියන්ගේ ජීවිත කතාව ලියන්නට පටන් ගත්හ. එය මුද්‍රණය කොට ආදාහන උලෙළ දා බෙදාහැරීමට උන්වහන්සේ සිතූහ. ජනාධිපති ආර්. ප්‍රේමදාස මහතා උන්වහන්සේට හෙලිකොප්ටරයක් ලබාදෙන්න අම්පාරට වඩින්නැයි කීය. එය පිළිනොගත් හිමියෝ පොත ලියා මුද්‍රණයට බාර දී බසයෙන් ම හිමියෝ අම්පාරට යාමට පිටත්වූහ.‍පන්සලෙන් එළියට බසින විට ම කුණු වැරහැලි ඇඳගත් සිඟන්නෙක් මුණ ගැසිණ.“අසුබ ලකුණක්” කවුදෝ කීහ.“හැමතැනම කොටින්ගේ බෝම්බ.... වෙඩි... ඔය ගමන යන්න එපා කියලයි ඔය අසුබ ලකුණ කියන්නේ.”හිමියෝ එය නොපිළිගත්හ.ග්‍රහ තාරකා නැකත් සුබ අසුබ පෙරමග ලකුණු උන්වහන්සේ නොතැකූහ.බසයෙන් වැඩම කොට, අම්පාරේ ආදහන උලෙළ හොඳින් සංවිධානය කොට, අර චරිත කතාව ද උලෙළේදී බෙදා උන්වහන්සේ ආපසු ධර්මපර්යේෂණාලයට වැඩියහ.* * * * * * * * * * * * *ඛේමානන්ද හිමිපාණෝ ඉතා උසස් සිල්වත්, ගුණවත් , නැණවත් පැවිදි ශිෂ්‍යයින් තැනූහ. කුඩා වියේ සිට ම සංවරශීලී,? ධර්මානුගත පැවතුම් සහිතව ශිෂ්‍යයන් තැනීමට උන්වහන්සේ පරුෂ වචන භාවිතා කළේ නැත. ඉතා සුහද, මිත්‍රශීලී, කාරුණික බස මේ ශිෂ්‍යයන් ගේ ජීවිත ගොඩනැඟූ අයුරු අපූරුය. උන්වහන්සේ අවවාදයට වඩා ආදර්ශයෙන් ම ශිෂ්‍යයන්ට මඟ පෙන්වූහ.හෑගොඩ අස්සජී හිමි, උක්වත්තේ චන්දිම හිමි, හෑගොඩ විපස්සී හිමි, හෑගොඩ පුන්නජි හිමි, කෙන්සිරිගම සුජාත හිමි, උළුවිටකේ සමිද්ධි හිමි උන්වහන්සේගේ පැවිදි ශිෂ්‍යයෝ ය‍.ශිෂ්‍යයකුගේ වරදක් දුටුවිට උන්වහන්සේ ඔහුට අවවාද කරන්නේ බණ දෙසුමක ආකාරයෙනි. ගාථා - ශ්ලෝක - ජාතක කතා කියැවෙයි. දෙසුම අවසානයේ ශිෂ්‍යයාගේ ඇසට කඳුළක් ද සිතට එළියක් ද ලැබෙයි. ශිෂ්‍යයකුගේ යහපත් දෙයක් දුටුවිට ද /උන්වහන්සේ එය අගය කරති.දිනක් හෑගොඩ විපස්සී හිමි කොළඹ බස් නැවතුම් පොළේදී මහ වැස්සකට හසු ව හුදෙකලාව සිටින විට වතුරේ පා වී ආ මුදල් නෝට්ටුවක් දුටහ. එය අතට ගෙන බැලූවිට රුපියල් දාහකි. එය තෙමී ඇති නිසා පොතක පිටු අතර තබා වට පිට බැලුවේ එහි හිමියා ළඟක ඇද්දැයි සෙවීමට ය. කිසිවෙක් නැත. උන්වහන්සේ හැන්දෑවේ මේ සිද්ධිය ගුරු හිමියන්ට කීහ.“මොකක්ද ඒ වෙලාවෙ ඇතිවුණු සිතිවිල්ල?”ගුරු හිමි ඇසූහ.“මට ඒ මුදල ගැන කිසිම ආසාවක් ඇතිවුණේ නැහැ. අයිතිකාරයෙක් දුටුවා නම් දෙනවා... හිතුවා.”ඉන්පසු අප හිමියෝ ධර්මකාරණා රැසක් ඉදිරිපත් කළහ.* * * * * * * * * *උන්වහන්සේ සියල්ල අත්හළ උතුමෙකි. සිය පැවිදි ‍ආචාර්යවරුන් අපවත් වීමෙන් පසු විහාරස්ථාන කීපයක නායක පදවි අප හිමිපාණන්ට පැවරිණ. එහෙත් උන්වහන්සේ ඒවා සිය පරපුරේ කනිෂ්ඨ භික්ෂුන්ට පවරා ධර්ම පර්යේෂණාලයෙහි වැඩ සිටියහ.‍මල්වතු මහා විහාරයීය කාරක මහා සංඝ සභාව ථෙරවාද දර්ශන විශාරද’ යන ගෞරව උපාධිය ද සහිතව බස්නාහිර පළාතේ ප්‍රධාන අධිකරණ සංඝනායක ධූරයට උන්වහන්සේ පත් කළේ ය. 1977 දී අප හිමියෝ විද්‍යෝදය පිරිවෙනේ උප ප්‍රධානාචාර්යවරයා වූහ; 1983 ශ්‍රී ලංකා බෞද්ධ හා පාලි විශ්වවිද්‍යාලයේ විද්‍යෝදය ආයතනයේ කථිකාචාර්යවරයෙක් වූහ. බුද්ධ ජයන්ති ත්‍රිපිටක ග්‍රන්ථ සම්පාදන මණ්ඩලයේ ද නූතන මහාවංශ පාළි ගාථා සම්පාදක මණ්ඩලයේ ද සාමාජිකයකු වූ හෑගොඩ ඛේමානන්ද නා හිමියෝ ප්‍රාචීණ භාෂෝපකාර ස්ථානයේ කාරක සභා සාමාජිකයෙක් ද වූහ‍. ඒ ආයතන තුනටම උන්වහන්සේ ගෙන් මහ මෙහෙයක් සිදුවිය.දිනකට තුන් පැයකට වඩා උන්වහන්සේ සැතපුනේ නැත. රාත්‍රියේ මැදියමට පසුව පැය දෙකක් පමණ ගතවන තුරු උන්වහන්සේ ගේ කුටියේ පහන් දැල්වී තිබිණ.පුටුවේ හිඳගෙන ලිවීමත්, හාන්සි පුටුවේ වැතිරී කියවීමත් සඳහාම දවස ගෙවිණ.ඒ අතර ශිෂ්‍ය හිමිවරුන්ගේ දුක, සැප, ඉගෙනීම් තොරතුරු වත් පිළිවෙත් ගැන විමසීමට ද උන්වහන්සේ කාලය යොදා ගත්හ.උන්වහන්සේ ඇරඹූ අමද්‍යප - අධූමප සංවිධානයේ කටයුතු නිතර සොයා බැලූහ. මත්වතුර, දුම් වැටි අත් හළ අතිවිශාල පිරිසක් උන්වහන්සේ බැලීමට ධර්ම පර්යේෂණාලයට නිතර පැමිණියහ.“ඕක ස්වභාවය. සියල්ල අනිත්‍යයි. අප වහා කළ යුත්තේ ධර්මාවබෝධය ලැබීමයි.”ලෙඩ ගැන විමසන අයට උන්වහන්සේ පිළිතුරු දුන්හ.එදා 2003 මාර්තු 13 වැනිදා අප නා හිමියන්ගේ ශිෂ්‍යයකු වන හෑගොඩ විපස්සී හිමියෝ පිරිවෙනට යාමට සැරසී වීදියගොඩ පියනන්ද හිමියන්ට මෙසේ කීහ.අද මට ලොකු හාමුදුරුවන්ගේ අමුත්තක් දැනෙනවා. මා අද පිරිවෙනට නොගොස් ඉන්නම්....”විපස්සී හිමියෝ පන්සලේ නතර වූහ. නා හිමියන්ට සාත්තු කොට අල්ලපු කාමරේ ඇ‍ඳෙක මඳක් විවේක ගත් විපස්සී හිමියෝ අඩ නින්දකට වැටුණාහ.“විපස්සී, පාරේ කොඩි අඳින්න” ලොකු හාමුදුරුවෝ අණ දුන්හ.විපස්සී හිමියෝ ඇස් ඇර බැලූහ. මේ සිහිනයක්. උන්වහන්සේ නා හිමි අසලට ගියහ.නාහිමි හිස මඳක් ඔසවා බැලූහ. ඒ සමඟ හිස පහත් විය.විපස්සී හිමියෝ අනෙක් හිමිවරුන්ට කතා කොට සිය දෑත මත හිස තබා ගත්හ. අවසන් හුස්ම නිකුත් විය. දහමටම කැපවුණු අති උතුම් ජීවිතයක් ලොවට අහිමි විය.‍නාහිමි පෙර කළ ඉල්ලීමක් පරිදි ඒ සිරුර කොළඹ වෛද්‍ය විද්‍යාලයට බාර කැරිණ.දෙනගම සිරිවර්ධනඡායාරූපය -ටී. ඩී. සිරිසේන (මහරගම සමූහ)කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>29</day>
    </date>
    <link>http://www.silumina.lk/2013/12/29/_art.asp?fn=af13122914</link>
    <topic>මහසෝනා, රීරියකා හා මෝහිනී බිහිවුණේ සමාජ අවශ්‍යතාවටයි</topic>
    <author>රමණී සුබසිංහ</author>
    <content>අමනුස්ස දෝස ද? මානසික රෝග ද?ශාස්ත්‍රපති දොඩම්පහළ ශ්‍රී රාහුල හිමිභූතාවේශයෙන් නන් දොඩවන, බලාගත් අතේ බලා සිටින, කෑම බීම ප්‍රතික්ෂේප කරන, වැඩිහිටි පිරිමින් හා ස්ත්‍රීන් මෙන් ම කුඩා දරුවන් ගැන ද අපි අසා ඇත්තෙමු. මිනිස් සිරුර ලෙඩ කරවූ මේ අමනුෂ්‍ය දෝෂ පලවා හරින්නට යකැදුරන් පසුපස ගොස් කබලෙන් ලිපට වැටෙන අය ගැන ද අසා ඇත්තෙමු. අමනුෂ්‍යයින් කියා පිරිසක් හැබෑවටම මේ ලෝකයේ ඉන්නවා ද? ඔව්. පසුගිය සතියේ ඔබට ඒ පිළිබඳව කියවන්නට ලැබුණි. මරණින් පසු මේ අමනුෂ්‍ය ආත්ම ලබන්නේ කවුද? ඒ අමනුෂ්‍යයින්ට මනුෂ්‍යයින් වෙත බලපෑම් කළ හැකි ද? ඒ බලපෑම්වලට ලක්වෙන්නේ කවුද? අද ලිපියෙන් විග්‍රහ කෙරෙන්නේ ඒ පිළිබඳවයි.මනුෂ්‍යයින් නොවන දේව, භූත, ප්‍රේත, පිසාච ආදි සියල්ලන් ගැනෙන්නේ අමනුෂ්‍ය ගණයටය. විටෙක දෙවියන් කෙරෙහි ගෞරවයෙන්, භක්තියෙන් පුද පූජා තබමින් දේවාශිර්වාදය ප්‍රාර්ථනා කරන මනුෂ්‍යයා අමනුෂ්‍යයන් අතරේ ම සිටින යක්ෂ, ප්‍රේත භූතා දී නොපෙනෙන බලවේගයන් කෙරෙහි මහත් සේ බිය ගනිති. ඒ බියපත් මානසිකත්වය තමන්ගේ යහපතට හරවා ගනිමින් මහත්ඵල ලබන්නෝ ද වෙති. පේන කියන, කේන්දර බලන, අංජනම් එළි යවන, කොටින් ම කියනවානම් විපතට පත් අය ගේ එකම ගැලවුම්කරුවන් සේ පෙනී සිටින මේ වංචනිකයින් ලද අවස්ථාවෙන් ප්‍රයෝජන ගැනීම අත් නොහරී.ඉතා මෑතක එක් දිළිඳු පවුලක දරුවෙක් රෝගාතුර වූයේ ය. මොනතරම් බේත් හේත් කළත් දරුවා සුවපත් නොවන්නේ අමනුෂ්‍ය දෝෂයක් නිසා බව එක් පේන කරුවෙක් කියා තිබුණි. දරුවා සුවපත් කරන්නට නම් රනින් කළ පාත්‍රයක් පූජා කරන්නට ද නියම වුණි. ඒ සඳහා රුපියල් අසු දහසකටත් වඩා වැය කළ ඒ දෙමවුපියන් කබලෙන් ලිපට වැටුණේ දින හතක් හෝ ගතවීමට මත්තෙන් දරුවා ද මියගිය නිසාය. මේ එක් සිදුවීමක් පමණි. මෙවැනි වංචාකරුවෝ මේ සමාජයේ තවත් බොහෝ වෙති. අවශ්‍ය වන්නේ මෙවැනි සොරුන්ට හසු නොවීමට තරම් මනසින් ශක්තිමත් වීමය.මනුෂ්‍යයකුට අමනුෂ්‍ය බලපෑමක් ඇති විය නොහැකි යැයි මින් අදහස් වන්නේ නැත. නොපෙනෙන බලවේග ලෙසින් විවිධ අමනුෂ්‍යයින් අප අතර සිටී. ඒ අමනුෂ්‍යයින් ගෙන් විවිධ බලපෑම් ද ඇති වේ. එහෙත් මේ අමනුෂ්‍ය බලපෑම් සිදුවෙන හැම තැනක දී ම මානසික ප්‍රශ්නයක් මුල් වී ඇති බව පෙනෙන්නට තිබේ. අමනුෂ්‍යයකුට, මිනිසකුට බලපෑම් කළ හැකි වන්නේ මනසින් දුර්වල වූ විටෙක පමණි. තොවිලයක දී වුව ද ආවේශයෙන් දඟලන ආතුරයා හත් අට දෙනකුටවත් අල්ලා මෙල්ල කරගත නොහැකිය. මෙසේ මිනිසකුට අමනුෂ්‍ය මනසක් සම්බන්ධ වන්නේ දුර්වල කමක්, කඩා වැටිමක් වූ අවස්ථාවක දී ය.හිඟන මිනිසෙක් රුපියලක් ඉල්ලන විටෙක අපි, සිඟන්නාට පරිත්‍යාගයක් කරන්නේ ඔහු ගේ ම තත්ත්වයට පත්වුණොත් පමණි. ‘අනේ පවු නේ’ කියන සිතිවිලි ඇති වුණොත් පමණි. මෙවැනි අවස්ථාවක දුර්වල මනස් දෙකක එකතුවක සම්බන්ධතාවක් සිදු විය හැකිය. එවැනි අවස්ථාවක යම් අමනුෂ්‍ය බලපෑමක් වූයේ නම් ඒ පුද්ගලයා පිරිතකින් හෝ පින් දීමකින් සුවපත් කරගත හැකිය. සමහර විට එසේ භූත වේශයක් ගෙන තිබෙන්නේ ද පින් දීමක් කර ගැනීමට විය හැකිය. ඇතැම් අය මළගිය ඥාතියා තාමත් අපි අතරම ඉන්නා බව ප්‍රකාශ කරන්නේ එහෙයිනි. තමන්ගේ මව මියගිය කාන්තාවක් ඇයට පිං දෙන්නේ කෙසේදැයි කල්පනා කරමින් සිටි. එහෙත් ඒ ගැන ස්වාමිපුරුෂයාට කීමෙන් ද පලක් නැත. මෙසේ කල්පනා කරමින් සිටින අතරතුර දී ඇයට භූතයෙක් ආවේශ වේ. දැන් ස්වාමිපුරුෂයා බියපත්ය. දානමය පිංකමක් කොට මියගිය ඥාතියාට පිං දෙන ලෙස මෙහිදී ඔහුට අවවාද ලැබේ. දානමය පිංකම ද කෙරේ. දැන් අර කාන්තාව ගේ අරමුණ ඉෂ්ට වී තිබේ. භූතාවේශය ද නැත. ඇය සුවපත්ය.එහෙත් සමහර අවස්ථාවන් හි කුඩා දරුවන්ට මේ අමනුෂ්‍යයින් දර්ශනය වීමට ඉඩ තිබේ. ආටානාටිය සූත්‍රයේ දී 'කුමර වාහනං කත්වා, කුමරි වාහනං කත්වා' ලෙස දක්වා ඇත්තේ එයයි. පසුගිය දිනෙක කඩුවෙල ප්‍රදේශයේ කුඩා දරුවකුට මියගිය ආච්චි දර්ශනය විය. ඇය මියයන්නට පෙර දරුවාට බොහෝ ආදරය කළාය. දරුවා ද ආච්චි ගැන සිතීය. යම් භූතාත්මයක ඉපදී ඇය දරුවාට දර්ශනය වීය. මෙය සත්‍යයක් ලෙස දැකිය හැකි වන්නේ කුඩා දරුවන් බොරු නොකියන නිසාත්, දරුවෙකුට එසේ මියගිය අය ගැන භ්‍රාන්තියක් (බියක්) ඇති නොවන නිසාත් ය. ඒ අවස්ථාවේ සරල පින්කමකින් ඒ භූතාත්මය දරුවාගෙන් ඉවත් වී ගියේය. එතැන දී, කුසල පින් බලයක් හැදුණ නිසා භූතාත්මයට නැවත එන්නට බැරි බව අපි විශ්වාස කරමු.රිය අනතුරක් සිදු වූ තැනක් ගැන සිතන්න. එතැන හොල්මන් ඇති බව ‍බොහෝ අය පවසනු ඔබ අසා ඇත. එහෙත්, මෙතැන රිය අනතුරක් වූ බව සිත දන්නා නිසා එවැනි දේ මැවී පෙනෙන බව ඔබ සිතන්නට ඇත. එහෙත් එහි රිය අනතුරක් වූ බව නොදන්නා අයට ද හොල්මන් දර්ශනය වූයේ නම්. සිදුවීම නොදන්නා කෙනෙක් එය දුටුවේ කෙසේ ද? වතුර බසින තැන්වල සතරමං සන්ධි, තුන්මං සන්ධිවල, වැට කඩුලු අසළ, පරණ ගොඩනැඟිලිවල විවිධ භූත කණ්ඩායම් සිටින බවට ද ජන සමාජයේ විශ්වාසයක් පවතී. මේ භූතයන් ජීවත්වන්නේ මේ තැන් තම තමන් ගේ වාස භූමි කරගෙනය. ඒ ප්‍රදේශයේ මනුෂ්‍යයින් ගැවසෙනවාට භූතයින් අකැමැතිය. පාළු තැනෙක වූ රිය අනතුරක් ගැන සිතන්න. බොහෝ විට හොල්මන් දර්ශනය වන්නේ එවැනි තැන්වලය. රිය අනතුර වූ පසු එතැනට මිනිසුන් රැස්වේ. තමන්ගේ වාස භූමිය අවට මිනිසුන් ගැවසෙනවාට අකමැති භූතයා මේ අවස්ථාවේ මිනිසුන් බිය කිරීමට යම් උපක්‍රමයක් යොදයි. මැරුණු කෙනා ගේ වේශය, ස්වරූපය ගන්නට භූතයාට හැකිය. ඉතින් ඒ වේශයෙන් ඔහු එතැන ගැවසෙන්නට පටන් ගනී. මිනිසුන් හොල්මන් යැයි බිය වන්නේ මේ භූතාවේශයටය.කරණීම මෙත්ත සූත්‍රය මෙවැනි සිදුවීම් මනාව ඔප්පු වන ධර්ම දේශනාවකි. සිල්වතුන් වහන්සේ ගස් යට බණ භාවනා කරන විට දෙවියන්ට ගස් උඩ සිටිය නොහැකිය. (දේවාදී කොට්ඨාසයන් ද අමනුෂ්‍ය ගණයට අයත් ය.) මේ නිසා සිංහ, වලස් ඈ ආදී එක එක සතුන් ගේ වෙස් ගෙන මේ දෙවියන් අර සිල්වතුන් වහන්සේ ඉදිරියෙන් ඒ මේ අත දිව යන්නට පටන් ගනී. මේ ගැන බිය වී බුදුරජාණන් වහන්සේට සැල කළ පසු උන්වහන්සේ දේශනා කොට වදාළේ මේ සියලු සතුන්ට මෛත්‍රී කරන ලෙසය. ටික දිනකින් ඔවුන් නිහඬ වන බවය. කාලයත් සමඟ මේ සත්ත්ව දර්ශනයන් නැතිවී ගියේය. අමනුෂ්‍යය බලවේගවලට එක් එක් ස්වරූපයෙන් පෙනී සිටිය හැකි බව මේ අනුව පැහැදිලිය. අමනුෂ්‍ය බලවේගවලින් එන විපත් කරදර මෙන් ම උදව් උපකාර ගැන ද අමතක නොකළ යුතුය. මොන තරම් ජන ගංගාවක් ගැලුවත් කතරගම පුද බිමේ එක් දරුවකු හෝ අතරමං වී නැත. යම් හෙයකින් දරුවෙක් මඟ හැරුණත් කාගේ හෝ පිහිටෙන් යළි මවුපිය සෙවණට පත් වේ. ශ්‍රීපාද මළුව ඉතා කුඩා ප්‍රදේශයකි. පාරවල් කිහිපයකින් එහි ඇදී එන මහා ජන ගංගාවට කිසිඳු විටෙක ඉඩකඩ මදි වූයේ නැත. මෙවැනි පූජා භූමිවල අමනුෂ්‍ය බලයක් තිබෙන බව ඒ අනුව විශ්වාස කළ හැකිය.අමනුෂ්‍යයින් වින කරන්නේ නැත යන්න විශ්වාස කරනවානම් ඔවුන් උදව් උපකාර කරනවා කියන කරුණ ද විශ්වාස කළ නොහැකිය. අමනුෂ්‍යයින් ගෙන් අපට උදව් ලැබෙන බව බුදුරජාණන් වහන්සේ විසින් දේශනා කොට තිබේ. රතන සූත්‍රයේ දී උන්වහන්සේ ඒ අමනුෂ්‍යයින්ට මෙසේ නියෝග කළහ.“තස්මාහි භූතා නිසාමේථ සබ්බෙ මෙත්තං කරෝථ මානුසියා පජාය දිවා ච රත්තෝ ච හරත්ති යේ බලිං තස්මා හි නේ රක්ඛථ අප්පමත්තා”අමනුෂ්‍යයිනි, යම් කරුණක් සඳහා මෙහි රැස්වූවාහු ද? එහෙයින් සියල්ලෝ ම මාගේ ධර්මය අසවූ. මනුෂ්‍ය ප්‍රජාව කෙරෙහි මෛත්‍රිය කරවූ. යම් මනුෂ්‍ය කෙනෙක් රෑ දවල්හි තොපට පූජා ගෙනෙත් ද අප්‍රමාදී ව ඔවුන් රකිවු. යනුවෙනි.එහෙත් මෙතැන දී අප ගේ අවධානය යොමු විය යුතු කරුණක් තිබේ. ඒ වත්මන් සමාජය මේ අමනුෂ්‍ය බලවේග පිළිබඳ කරනු ලබන ප්‍රකාශ හා පුද පූජා ක්‍රම පිළිබඳවය. සිදුවීම් ඇති වනවාට වඩා මවා පෙන්වීමත් විකුණාගෙන කන ඕනෑ තරම් විජ්ජා කරුවන් අපේ සමාජයේ කොතෙකුත් සිටී. අද බොහෝ දෙනෙක් අමනුෂ්‍ය බලවේග නිසා රෝගාතුර වී සිටින බව පෙන්වන්නට උත්සාහ කළත් ඔවුන් පෙළන්නේ මානසික රෝගය. හිස්ටීරියාව වැනි තත්ත්වයන් ය. ඒවාට මානුෂික විසඳුම්, ඖෂධ ප්‍රතිකාර, තොවිල් පවිල් ආදි චිකිත්සක ප්‍රතිකාර නොකර රැවටිලි කරුවන්ට හසුවීම සුදුසු නොවේ. එවිට ඔබ තව තවත් විපතට ම වැටෙනු විනා ගොඩ යාමක් නැත. නාට්‍යයක් බැලීම, මාළු ටැංකියක් දෙස බලා සිටීම පවා කෙනෙකුට මානසික චිකිත්සාවකි. ප්‍රධානම දේ ධර්මය විශ්වාස කිරීමයි.බුදුරජාණන් වහන්සේ දේශනා කොට වදාළේ ‘ධම්මො හවෙ රක්ඛති ධම්ම චාරී’ධර්මයෙහි හැසිරෙන පුද්ගලයා ධර්මය විසින් ම ආරක්ෂා කරන බවය. ධර්මය විශ්වාස කරනවා නම්, ධර්මයට අනුව ජීවත්වනවානම් ඔබට අනවින, කරදරවලට මුහුණ දෙන්නට සිදු වන්නේ නැත. භූතයන් ළංවෙන්නේ ද නැත. යම් හෙයකින් අමනුෂ්‍යයෙක් ළංවේ ද ඒ උදව් උපකාර සඳහාය.ආශිර්වාදය හා ආරක්ෂාව පතා දේව පූජා ආදිය පවත්වන්නට එපා යැයි මෙයින් අදහස් වන්නේ නැත. විෂ්ණු, කතරගම ආදි දෙවියන් ගෙන් යමක් ලබා ගන්නට, පුද පූජා තබන්නට එපා යැයි කියන්නේ ද නැත. අප වග බලා ගත යුතු වන්නේ කිසිම දෙයක අන්තයට නොයන්නටය. අන්ත ගාමී, හෝ විනාශකාරි හෝ නොවීමටය. බලි පිදේනි, තොවිල් පවිල් කරන ගුරුන්නාන්සේ අප විසින් රැක ගත යුතුය.අපේ රටේ රිරියකා, මහසෝනා වැනි සංකල්ප බිහි වූයේ සමාජමය අවශ්‍යතාවක් ලෙසය. එකල ගම්මුලාදෑනින් විසින් මහසෝන් සංකල්පය නිර්මාණය කළේ රාත්‍රියේ හොරෙන් පොල් කඩන අය බිය ගැන්වීමට හා රාත්‍රියේ විදී සංචාරය කිරීම වැළැක්වීමටය. රාත්‍රියේ අපේ ඇස ක්‍රියා කරන ආකාරය අනුව ඒ සංකල්පය බැඳී තිබේ. රාත්‍රියේ හොඳින් පෙනෙන්නේ සුදු පාටය. මහසෝනා ද සුදු පාටය. රැයේ පොල් ගස් නඟින්නාට ද පොල් ගසටත් වඩා ඉහළට ඒ සුදුපාට පෙනේ. ඒ දෙස බලන්නට බලන්නට ඉහළ නඟිනු ද පෙනේ. ඒ ඇසේ මායාව මහසෝනා බව සිතන පොල් කඩන්නා ආයෙත් ඒ පැත්ත පළාතේ එන්නේ නැත.රීරි යකා දර්ශනය වනවා යැයි කියන්නේ මහ දවාලටය. ඉරු එළිය වැටී තිබෙන දවාලක දෙනෙත් කුඩා කර බලන විට හොඳින් පෙනෙන වර්ණය රතු පාටය. හිතේ සැකය නිසා පරණ ගෙවල් ළඟින්, සොහොන් බිමක් ළඟින් යන විට ඇස් කුඩා කර හොරෙන් බලන කෙනාට තද රතු පාටට පෙනේ. ඒ රීරි යකා යැයි ඔහු බියපත් වේ. මේ නිසා මිනිසුන් දහවල ඉර මුදුන් වෙලාවේ ගමන් බිමන් යාමෙන් වැළකුණි.දහවල අපගේ සිරුරේ රුධිර දහනය වර්ධනය වේ. එවැනි විටෙක විවේක නොගෙන සිටීමෙන් විවිධ රෝගාබාධයන්ට ලක්වීමට පුළුවන. මේ නිසා දහවල් විවේක ගත යුතු වේලේ මිනිසුන් විවේක ගැන්වීම සඳහා රීරියක් දිෂ්ටිය සමාජගත කරන්නට ඇත.කළු කුමාර දිෂ්ටියක් ගැන ද සංකල්පයක් තිබුණි. ඔහු බැල්ම හෙළන්නේ තරුණියන්ටය. කැලෑ රොදවල, පාළු තැන්වල දී, නාන තොටවලදී, එසේත් නැතිනම් ගැහැනුන් තනි පංගලමේ යන විට දී මේ දිෂ්ටිය වැටේ.මෙවැනි පාළු තැනක දී තරුණියක් අනතුරකට ලක්වීමට ඇති ඉඩ වැඩිය. ඔවුන් එවැනි තැන්වලට තනිවම යාම වැළැක්වීම සඳහා මේ සංකල්පය ගොඩ නඟා ඇත.එදා ගමේ තරුණියන් මෙන් ම තරුණයන් ද අවේලාවේ නාන්නට ගියේ නැත. ඒ වෙලාවට මෝහිණී එන බවට ඇති මතය නිසාය. ශෘංගාර රසය ඉස්මතු වන ආකාරයේ කටයුතු ද සිවුරුහම්බෑම්, බටනලා පිඹීම් වැනි දේ අවේලාවේ කළේ නැත. මෙවැනි වෙලාවට තරුණයන් යම් යම් වැරදි දේට පෙලඹීමට ඇති ඉඩකඩ වැළැක්වීම සඳහා මෝහිණි සංකල්පය නිර්මාණය වුණේය.යක්ෂ සංකල්පයක් සේ ම දේව සංකල්පයක් ද වේ. දෙවියන් කෙරෙහි වූ විශ්වාසය, ගෞරවය හා භක්තිය මෙන් ම බිය ද නිසා සිරිපා අඩවියේ දී කිසිවෙක් කට වරද්දා ගන්නේ නැත. පත්තිනි අම්මාට ද ඇත්තේ බියකි. වෙනත් දානමය පිංකමක දී මස් මාංශ පිසුවත් කිරි අම්මා දානයකට උම්බලකඩ කෑල්ලක් හෝ මුසු කරන්නේ නැත.දෙවියන්ට බාර හාර දී හෝ මිනිසුන් තමන්ගේ සිත් පාදා ගන්නවා නම් එය ද එක්තරා ආකාරයක ධාර්මික පිළිවෙතකි. තමන්ට කරදරයක් වන අයකුට අතින් පයින් පහර දීම හෝ පිහියකින් ඇන මරා දමනවාට හෝ වඩා දේවාලයකට ගොස් පොල් ගැසීම හොඳය. බුදුරජාණන් වහන්සේ ඉදිරියේ එවැන්නක් කළ නොහැකි නිසා දෙවියන් ඉදිරියේ කන්නලව් කරයි. එක් අතකින් මේ සංකල්ප සමාජයේ ගැටුම් අඩු කිරීමට වැදගත් වේ.එහෙත් අප පරෙස්සම් විය යුතු තැනක් තිබේ.ඒ, නැති දේත් මවා පෙන්වමින්, ඇති සුළු දේ විශාල කර පෙන්වන, බඩ වඩා ගන්නා, අසරණයින් බිල්ලට ගන්නා වංචාකාරයින්ට හසු නොවී සිටීමටය. සත්‍ය තේරුම් ගැනීමට අප බුද්ධිමත් විය යුතුය.ලබන සතියේදියුණුව සතුට කඩාකප්පල් කරන්න ප්‍රේතයකුට පුළුවන් ද?රමණී සුබසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>29</day>
    </date>
    <link>http://www.silumina.lk/2013/12/29/_art.asp?fn=af13122915</link>
    <topic>එදා සිළුමිණ</topic>
    <author/>
    <content>විප්ලවයේ නායකයන් සියගණනක් මරාදමන ලද බවට බැවේරීයාවෙන් ලැබුණු සංවෙග ජනක ආරංචිය1932 වර්ෂයේ දෙස් විදෙස් කාන්තා පුවත්මෝටර් රථාචාර්‍ය්‍යවරියන්136 දෙනෙක්පාඨශාලාචාර්‍ය්‍යවරියන් හා මන්ත්‍රීවරියන් වීමෙන් නොනැවතුණු ලක්මවගේ දූවරු මෝටර් රථාචාර්යවරියන් වී මෙහිද යුහුසුල්ල හ. අද ලංකාවේ මෝටර්රිය එළවීමෙහි දක්ෂ කාන්තාවන් 150 ‍කටත් වැඩි දෙනෙක් සිටියි‍. ගිය අවුරුද්දේ බලපත්‍ර ලද්දවුන් 895 දෙනාගෙන් 136 දෙනෙක් කාන්තාවෝ වෙති.සියම්කාන්තාවනටත්ඡන්ද බලයඔටුන්න හිමි කුමරාලංකාවට පැමිණිය හැකියි අප විශේෂ ලියුම්කරුගෙනි සෙනසුරාදා බැංකොක් නුවරදී ය‍.තිහේ දශකයේ අයෝමය පුරුෂයෝසියම් රට ඔටුන්න හිමි තරුණ පාරිභත්‍ර කුමරා ළඟදී ලංකාවට ද එන්නේ යයි සිතිය හැකියි. විප්ලවවාදීන් විසින් සිරකරන ලද එතුමා ගිය සඳුදා නිදහස් කරන ලදී. පාරිභත්‍ර කුමරා සිය පවුල සමඟ යුරෝපය බලා පිටත් වන්නේ ය.අන්කිසි රටකට දෙවෙනි නෑමේ බෞඬ මහා රාජ්‍යයෙහි ඇතිවූ හදිසි දියුණුව අද්භූතය. සියම් රට මහාජන නිදහස අතින් පෙර'පර දෙදිග අන්කිසි රටකට දෙවෙනි නොවේ. අලුත් ආණ්ඩුව නිසා අවුරුදු විස්ස ඉක්මවූ ස්ත්‍රි පුරුෂ සියලුදෙනාටම ඡන්ද බලය ලැබේ.සර්‍වජන ඡන්දය පිළිබඳ සර්‍වජන ඡන්දය පිළිබඳ ශුභාරංචිය සන්තෝෂයෙන් පිළිගන්නා ලදී. මන්ත්‍රීන් තේරීම පිළිබඳ අභිනව නීති මෙසේයි.අවුරුදු විස්ස ඉක්මවූද නීතිය මගින් වරදට පත්ව ඡන්ද බලය නැති කර නොගත්තා වූ ද සියලු ස්ත්‍රී පුරුෂයන් තම ගම වෙනුවෙන් මන්ත්‍රණ සභාවට නියෝජිතයෙකු යැවිමේ දී ඡන්දය දීමේ බලය තිබේ.අමාරු ප්‍රශ්නයක්ඡන්ද ඉතා වැඩි ගණනක් ලත් තැනැත්තා මන්ත්‍රණ සභාවට පත් කරනු ලැබේ. දෙදෙනෙකුට සමාන ලෙස ඡන්ද ලැබුණේ නම් තවත් ඡන්ද විමසීමක් පවත්වනු ලැබේ. දෙවන වාරයේත් දෙදෙනෙකුගේ ඡන්ද ගණන සමානව නම් ඒ දෙපක්ෂය විසින් අවසාන තීරණය දීම සඳහා විනිශ්චයකාරයෙක් පත්කළ යුතු ය.කයිසර්ගේ පුත්‍රයායන්තම් මරණයෙන් බේරීමහිට්ලර්ට විරුඬ ජනනායකයන් 150 දෙනෙකු මරණ ලද ‍බව බැවේරියාවෙන් ලැබුණු අලුත් ආරංචියයි. පෙර අග්‍රාමාත්‍ය ධුර සහ මහ සෙන්පති ධුර ආදී උසස් නිලතල ඉසිලූ හිට්ලර්ගේ බොහෝ මිතුරෝ ද මොවුනතර වූහ. විප්ලවයේ නායකයෙක්වූ වන් පාපන් මහතා තවමත් උප චාන්ස්ලර් ධුරයේ සිටීම දේශපාලනඥයන්ගේ විමතියට හේතුවී තිබේ. “ඔහු මෝඩයෙකැÓයි කියා ගෝරිං සෙන්පතිතැන ඔගස්ට් විල්හෙම් කුමාරයාට සමාව දුන්නේය. ඇඩල්ප් හිට්ලර් සහ හින්ඩන් බර්ග් ජනාධිපතිතුමා මේ භයානක සිදුවීම ගැන රහස් සාකච්ඡාවක යෙදුණහ.පාපන් මහතා පිළිබඳ අබිරහස ජූලි 5 වෙනිදා බර්ලින් නුවරදීය. ‍ආණ්ඩුවට විරුඬ ක්‍රියා සම්බන්ධ ලියකියවිලි ආදී යම් යම් සංඥා මාත්‍රයන් නමුදු මෙකල යුහුසුළුව සොයනු ලැබේ.හිට්ලර්ගේ පක්ෂපාත නිලධාරීහු නාසි යුඬභට සමුදාවේ කාර්‍ය්‍යාලයන්හි ඇති පොත්පත් ලියකියවිලි පරීක්ෂාකර බලති. ආණ්ඩුවේ යුඬ හමුදාවේ බලවත් ක්‍රියාමාර්‍ගයෙන් බේරීම පිණිස පලාගිය නාසි නිලධාරීන් දුර්‍ගමාර්‍ගයන්හි හෝ දේශසීමාවේ දුම්රිය පොළවල සිටිද්දැයි නිතරම පරීක්ෂා කරනු ලැබේ.මේ සතියේ සිදුවීම්වලට පෙරාතුව නමුදු 2,50,000 ක් පමණවූ නාසි යුඬභටයන්ගේ තුනෙන් එක් පංගුවක ජනයා කොමියුනිස්ට් මතධාරීන් සංඛ්‍යාව 150 කැයි සමහරු කියති. මේවා නිකම් මති මාත්‍රයෝය. (රොයිටර්)අබිරහස් මිනිමැරුම්ජූලි 4 වෙනිදා මියුනික්හිදීයඅබිරහස් මිනීමැරුම් පිළිබඳ ආරංචි මුළු බැවෙරියාවේ එකහෙළා පැතිරේ.විදේශීය ශිෂ්‍යයන්ගේ සංගමයේ අධ්‍යක්ෂ තැන්පත් ඩැක් මහතා ස්වකීය නිවසේදී මරුමුවට පත්කරන ලද බව ඊයේ රාත්‍රියේ දැනගන්නට ලැබුණේය.ඩැකවු ප්‍රදෙශය අසල ඕවිටි බිම්වල සැලකිය යුතු ජනප්‍රභූවරයන් කීපදෙනෙකුගේ මළකඳක් සම්බවී තිබේයයි සැලයි. ඒ අතර බැවේරියාවේ හිටපු මහා අමාත්‍ය කාර් මහතාගේත් අර්මන් යුඬ හමුදාවේ නිලධාරියෙක් වූ ස්කැරින්ගර් මහතාගේත් මෘතශරීර තුබුණේය. (රොයිටර්)ජූලි 4 වෙනිදා බර්ලින්හිදීයපාපන් මහතා ස්වකීය පදවියෙන් අස්නොවී සිටීම තවම අබිරහසක්ව පවතින නමුත් ආණ්ඩුවෙහි පවත්නා අසමගිය ප්‍රකාශ නොවන පිණිස තව ටික කලක් එම පදවිය දැරිය යුතුයයි හින්ඩන්බර්ග් ජනාධිපති තුමා කළ ප්‍රකාශය ඊට හේතුවීයයි සලකනු ලැබේ. නමුත් පාපන් මහතා උප චාන්සලර් පදවියෙන් ප්‍රස්තාව ලැබුණු වහාම අස්වෙනවා ඇත.මේ මහතා තමන් රොගාතුර බව හඟවා සති කීපයක් නිවාඩුගෙන ස්වකීය ඨානාන්තරයෙන් අස්වන්නේය. (රොයිටර්)කුමාරයා “මෝඩයෙකි”ජූලි 4 වෙනිදා බර්ලින් නගරයේදීය.හිට්ලර් මහතා හින්ඩන්බර්ග් ජනාධිපති තුමාත් සමඟ කළ සාකච්ඡාව ඉතා වැදගත් එකක්වූ බව සැලයි. ඕගස්ට් විල්හැල්ම් කුමාරයා නිදහස් කරමින් “කවර දෙයක් නමුත් කිරීමට ඔහු මෝඩ වැඩිය” යි ජනාධිපති ගෝරිං මහතා ප්‍රකාශ කෙළේය.වෙඩි තබන ලැබූ නාසි යුඬ හමුදාවේ නායකයෙක්වූ කාර්ල් අර්නස්ට් මහතාගේ භාර්‍ය්‍යාව අද බර්ලින් නුවරට පැමිණියාය. මාස කීපයකට පෙර ඈ විවාහ වූ දවසේ මනමාලයාගේ ප්‍රධාන යහළුවා වශයෙන් පෙනී සිටියේ හිට්ලර් මහතාය. මේ බලාපොරොත්තු රහිත සිදුවීම ගැන බියපත්වූ මේ වැන්දඹුවගේ මිත්‍රයෝ ඇගෙන් වෙන්වූහ. (රොයිටර්)හිරගෙයක අසරණ ස්ත්‍රීන් සනහනකොළඹ ලක්ෂපති සමාජ රැජිනියබලවත් පශ්චාත්තාපයවිශේෂ ලියුම්කරුවෙකු විසිනිගගන යාත්‍රා මගිනි පැරිස් නුවරදීයකොළඹ හා නුවරඑළියේ, කල්කටාවේ හා ලන්ඩන් නුවරද, සමාජ රැජිනියක්වූ සුරූප ප්‍රංශ කාන්තාවක් දැන් පැරිස් නගරාසන්න හිරගෙයක සාත්තුකාරියකි.ඕ කලක් ප්‍රසිඬ නළඟනක් ද වූවාය.මධ්‍යධරණි මුහුදුබඩ විනෝද මන්දිරයකදී වෙඩි කීපයක් තබා තම පෙම්වතාවූ වෛද්‍යවරයෙකු මැරීමේ චෝදනාවට වැරදිකාරියවූ ඕ තොමෝ තමාට වඩා අභාග්‍ය ස්ත්‍රීන් සැනහීමෙන් හිරගෙයිදී තමාද සැනසිල්ල ලබයි.අද දුකින් සිටින මේ කාන්තාව එඩ්මිඔවන් ආර්‍ය්‍යාවයි. ඉංග්‍රීසි පියෙකුගෙන් හා ඉන්දියන් මවකගෙන් උපන් සර් තියඩෝර් ඔවන් මහතාගේ බිරිඳ වන ඕ තොමෝ බොහෝ කලක් ලංකාවේ සිටියාය. එකල ඔවුන් ආර්‍ය්‍යාව රූපය නිසා ප්‍රසිඬ විය.ලංකාවේ නියෝජිතයෙක්ලක්ෂපති වැවිලිකරුවෙක්වූ සර් ඔවන් මහතා ලංකාවේ යුරෝපීයයන් අතර ප්‍රමුඛ විය. ලංකාව වෙනුවෙන් යුරෝපයේ වාණිජ සම්මේලනවලද පෙනී සිටියේය.දෙවසකට පෙර ප්‍රංශ විනිශ්චය සභාවක් විසින් හිරගෙට යවනලද ඔවන් ආර්‍ය්‍යාව බැලීමට මම ඇගේ මිත්‍ර නීතිඥයෙකු සමග ගියෙමි. වර්සේල්ස් නුවර උසාවියෙදි කොපයෙන් රතුවූ එඩ්ම්ගේ මුහුණ අද ශොකයෙන් සුදුය. ඒ සුරතල් මුහුණේ ශාන්තියක් ද ඇත්තේය. එඩ්මි පශ්චාත්තාපව සිටී.මා සමඟ ඕතොමෝ මෙසේ කීවාය. “නඩු විභාගයේදී මම ඇත්ත එළි කෙළෙමි. සෞභාග්‍ය බිරිඳක් වීම හා ප්‍රෞඪ මවක් වීම මාගේ ජීවිතයේ බලවත් එක් ආශාවක් බව මම ලොකයට කීමි. මා වනාහි මාතෘභාවය හා එහි චොදනා නුරුස්නා සමාජ කිරිල්ලියක් නොවෙමි. මා පව් කෙළේ නම් ඒ පව්කම් කෙළේ මා ජීවිතයේ මහත් ආශාවන් සිදුකර ගැනීම සඳහාය. නමුත් මට හිරගෙයින් පිටවීයන්නට නිදහස ලැබෙනවිට කල්පසුවීම නිසා ඒ අදහස් මුදුන්පත්කර ගතනොහැකි බව දැන් මට දැනගන්ට තිබේ. මාගේ ජීවිතයේ ලොකුම අභාග්‍යය මෙයයි. මාගේ වැරදිවලට දෙනලද ඉතාම දරුණු දඬුවම මෙයයි.විහිළු කිරීම“එබැවින් නිදහස්වීමෙන් පසු ප්‍රීතිමත් විවාහ ජීවිතයකට ඇතුළත්වීම පිළිබඳ මේ ආරංචි ඔක්කොම විහිළුය. නඩු විභාගයෙන් පසු මට ලෝකයේ හැම රටවලින්ම සියගණන් ලියුම් ලැබුණු බව ඇත්තකි. ඒවා මා නළඟනක් කල හා සමාජ රැජිනියක් කල මා හා මිත්‍රව සිටි මිනිසුන්ගෙනි. බොහෝ දෙනෙක් තමා මට ප්‍රේම කරන බව කියති.ජීවිත පූජාව“එක් ලියුමක් මා තරුණකල මට ප්‍රෙමකළ මිතුරෙකුගෙනි. මමද ඔහුට මහත්සේ ආලය කළ නමුත් ආත්මාර්‍ථකාමී බව නිසා මේ ප්‍රෙමවන්තයා හා දුක්විඳීමට ඉදිරිපත් නොවී ධනවත් තියඩෝර් හා විවාහවීමි. දැන් පූර්‍ව පෙම්වතාද ධනවතෙකි. මා විවාහවූ බව නොදැන ඔහු බොහෝකල් මා සෙවීය. මා හිරගෙන් එළියට ආවිට තමා මා හා විවාහවීමට ඉතා සතුටින් සිටින බව දැන් ඔහු කියයි. නමුත් අවුරුදු ගණනකට පෙර උපන් ආදරය නිසා මා වෙනුවෙන් තම ජීවිතය පුදනොකළ යුතුයයි මම ඔහුට ලිවීමි.“මාගේ උතුම් ආශාව සිදු නොවේ. හි‍රගෙයින් දැන් ඉතින් මට නිදහස් වීත් වැඩක් නැත. මෙහි සිට මාගේ අසරණ සොහොයුරින්ට සාත්තු කිරීමෙන් මට මින් පිටදි නොලැබෙන උතුම් සතුටක් ලැබේ. එසේ සිටීම මාගේ ආශාවයි.”කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>29</day>
    </date>
    <link>http://www.silumina.lk/2013/12/29/_art.asp?fn=af1312296</link>
    <topic>තාත්තා අන්තිම කාලෙ හිටියෙ ජීවිතේ ගැන කළකිරීමෙන්</topic>
    <author>චන්දරේ හැඟුම්බරව කීවේය.</author>
    <content>වීරපුරගේ ප්‍රැන්සිස් ප්‍රනාන්දු හෙවත් ‘නවරියන්’ මට මුල්වරට හමුවුණේ 1987 දීය. ඒ මීගමුව කටාන මෝල හන්දියේ ඔහුගේ අක්කාට අයත්ව තිබූ කඩයකදීය. ඔහු පුරා වසර හතළිහක් පමණ සිපිරි ගෙදරම ගත කළ ජීවිතය අකුරු කරන්නට මම එදා වෙහෙසුණෙමි. ලේක්හවුස් ‘ජනතා’ පුවත්පතේ තෙමසක් පුරා ඔහුගේ ජීවිත කතාව පළවිය. වසර 40ක් හිර ගෙදර යන්නට තරම් බරපතළ මංකොල්ලකෑම් ආදිය සිදුකැර තිබුණත් ඔහු කවරදාවත් මිනිසුන් මරා නැත. කාම අපරාධ දූෂණ ආදියට සම්බන්ධ වුයේ ද නැත.සමාජ අසාධාරණයට එරෙහිව මුලින්ම නැඟී සිටි නවරියන් පසු කාලයක සුපිරි ධනවතුන්ගෙන් මංකොල්ල කා දුප්පතුන්ට බෙදූ කෙනෙකි. පාරේ ගියත් ටොෆි චොකලට් බෝතලයක් අහිංසක දුවා දරුවන්ට බෙදමින් යාම ඔහුගේ සිරිතය. ඒ නිසා ප්‍රැන්සිස් අයියා එන විට දුප්පතුන් මතු නොව පුංචි දරුවෝ ද ඔහු වටා රොද බැඳුණාහ.දැන් ප්‍රැන්සිස් අයියා ජීවතුන් අතර නැත. ඔහු කොල්ලකෑ මහා ධන සම්භාරය ද අන්තිම දවස්වල ඔහු ළඟ තිබුණේ නැත. මෝල හන්දියේ ජීවත් වූ සුද්දකුට අයත් පොල්වත්තක පොල් අත්තක් ඇහිඳීමේ වරදට එක්තරා උදෑසනක ‘කර’ ආච්චි නම් වයස 90ක පමණ වියපත් මැහැල්ලකට ඒ පර සුද්දා දස වධ දුන්නේය. පළාතේ කොලු කුරුට්ටන් රැස්ව බලා සිටියදී සුද්දාගේ පහර ඉවසනු නොහී ‘කර’ ආච්චි කෙඳිරි ගෑවාය. ප්‍රැන්සිස් වත්තට පැන සුද්දා අල්ලා පොළොවේ ගැසුවේය. ‍ඒ ජීවිතය නරක ඉසව්වට පාවී ගියේ ඒ සිද්ධිය හරහාය.‘නවරියන්’ හෙවත් ප්‍රැන්සිස් අන්තිම දවස්වල ජීවත් වුණේ මීගමුවේ නීතිඥයන්ට නඩු අල්ලා දීමෙන් යම් අත මිටක් හොයා ගනිමිනි. නඩු පනස් ගණනක් තිබූ නවරියන් ජීවිතය පිළිබඳ බලවත් පශ්චාත්තාපයකින් සිට අනුරාධපුරය පැත්තේ ගමකදී අවසන් හුස්ම හෙළූ බව කියයි. මේ අතීතයෙන් හමාගිය කුණාටුවක් බඳු මිනිසාගේ වත්මන් කතාව සොයමින් මම නැවත ඒ ගම් පීරුවෙමි.එදා නවරියන් පදිංචිව සිටි නිවෙසේ අද පදිංචිව සිටින්නේ අයිරින් ප්‍රනාන්දු හා ඇගේ දරුවන්ය. අයිරින්ට ද දැන් වයස අවුරුදු 60කි. ඇය නවරියන්ගේ අක්කාගේ දුවයි.“නවරියන් කියන්නෙ අපෙ මාමා. එයා හුඟාක් උසයි. ශක්තිමත්. පොලිසියෙන් එයා පසුපස පන්නන ගමන් විශාල වැටකින් පැනලා දුවලා. පොලිස් රාළහාමිලා ලොකු මහත්වරුන්ට කීවේ ඌ නවරියන් වැටකින් පැන්නා සර් කියලයි. එදා ඉඳන් ප්‍රැන්සිස් මාමා ‘නවරියන්’ වුණා. ඇත්තටම මාමා ළඟ හොඳ ගතිගුණ තිබුණා. නරක විදියට හම්බ කළා. හැබැයි! මිනීමැරුම් කළේ නෑ. ස්ත්‍රී කාම අපරාධ ආදිය කරන අය‍ටත් විරුද්ධයි. මං ඒ කාලෙ කෙල්ල. ගමේ ගැහැනු නම් මාමාට ආදරය කළා. ඒක අපි දන්නවා. මගෙ අම්මා කඩයක් කළා.මාමා හිරෙන් ආවාම ඉන්නෙ ඒ කඩේ. නැත්නම් මේ අපි කතා කරන නිවසෙ. එයාට දියණියක් හිටිය. දරුවාට හරිම ආදරෙයි. ඒ දරුවාගෙ අම්මත් අකාලෙ මිය ගිහින්. ජීවිතයෙ අවසාන කාලෙ එයා ගමෙන් නැවත පිටවෙලා ගියා. බන්ධනාගාර දෙපාර්තමේන්තුව දීර්ඝ කාලයක් හිරේ විලංගුවෙ වැටී හිටි අයට ඒ කාලෙ අනුරාධපුරෙන් ඉඩම් වගයක් දුන්නා. මාමා එහෙ තමයි අන්තිම කාලෙ හිටියෙ. හම්බ කළ දේවල් දුප්පතුනට බෙදීමට එයා ආසා කළා.ඒත් මේ ජීවිතේ නිස්සාරයි. අපේ ජීවිත අපි නාස්ති කරගත්තා. පුතේ නුඹලා හොඳට හැදියල්ලා කියන කතාව තමයි අන්තිම කාලෙ කිය කියා හිටියෙ. එයාගෙ නඩුවලට වියදම් කළේ අපේ අම්මයි අනෙක් ලොකු අම්මයි. අපෙ මාමා හම්බ කළේ මනුස්සයෝ විතරයි. හම්බ කළ සල්ලි තේරුමක් නැතිව නාස්ති කළා. අන්තිමට තමාටවත් දුවටවත් ඉන්ඩ මේ ගමේ ගෙයක් දොරක්වත් හදාගත්තෙ නෑ. මගෙ අම්මත් (නවරියන්ගේ අක්කා) දැන් ජීවතුන් අතර නෑ. එයා ඉන්න කාලෙ මේ ගෙදර ඉන්ඩ ඉඩ දීලා තිබුණා.නවරියන් මුලින්ම ප්‍රේම කළේ වයලට් නමැති තරුණියකටය. වයලට් නවරියන් හිරගෙදරින් මිදී එන දවස ගැන ඇඟිලි ගැන ගැන හුන්නාය. ඒත් හිරෙන් මිදී ආ විගස නැවතත් ඔහු වරදකට පැටලෙයි. නැවත සිපිරි ගෙට යයි. මේ විදියට කා‍ලය ගතකරන්නට බැරිව දවසක ඈ ප්‍රැන්සිස් අයියට යෝජනාවක් කළාය.ප්‍රැන්සිස් අයියෙ, මට ඔයා විවාහ කරගන්ඩ තව කාලයක් ඉන්ඩ වෙනවා. ඒ නිසා මං කැමතියි මඟුල් ඇඳුමින් සැරසිලා ඔයත් එක්ක ඡායාරූපයක්වත් අරගෙන තියාගන්ඩ... ඇය කීවාය. ප්‍රැන්සිස් ඊට එකඟ විය. මංගල ඡායාරූපයක් ගැනිණි. ඊට දින දෙකකට පසු නඩුවකින් ප්‍රැන්සිස් නැවතත් හිරේ ගියේය. වයලට් තීරණයක් ගත්තාය. ප්‍රැන්සිස් හැර වෙනත් කෙනෙක් එක්ක මම යන්නෙ නෑ. ඒ නිසා මං කන්‍යා සොයුරියක් වෙනවා.. ඇය ඒ තීන්දුව ප්‍රැන්සිස් වෙත දන්වා යැවුවාය.ඒ ආදර කතාව ද නිමා වූයේ කඳුළු බිඳුවක් දෑස තවරමිනි. වයලට් කන්‍යා සොයුරියක් වූවාය. මම ඇය සොයා වෙහෙසෙමි. ඒත් ඇය ද ස්වර්ගස්ථ වී දැන් අවුරුදු 8කි.නවරියන්ගේ ළඟම ඥාතියා ඒ දියණිය සෙවීම මගේ ඊළඟ කාර්යය වීය. එය අතිශය දුෂ්කර වුවද මම එය ද ජය ගත්තෙමි. ඇය දැන් සිටින්නේ මීගමුවේ පොල් වත්තක් බාරව කටයුතු කරමිනි. එහි අයිතිකාර නෝනාට මේ දුව මැණිකකි. ඇය පැමිණි පසු පොල්වත්තේ ආදායම සරු විය. වටපිට ගැවසුණු පොල් හොරුන් නිසා ද පොල් ඵලදාව අඩු විය. එදා පොල් 1500කි. දැන් මසකට පොල් 7000ක් පමණ කැඩෙයි. ඒ නවරියන්ගේ දියණිය වත්තේ සිටීම නිසා නොව අග්ගොන චන්දරේ වත්තේ සිටීම නිසාය. නවරියන්ගේ දියණිය වීරපුරගේ දීප්ති දර්ශිකා දැන් අවුරුදු 44ක ගැහැනියකි. ඒත් ඇයට දරුවන් නැත. ඇගේ ස්වාමියා අග්ගොන චන්දරේය.දිවයිනේ නමගිය භයානක මංකොල්ලකරුවකු හා අපරාධකරුවකු වශයෙන් එදා රට හෙල්ලූ චන්ද‍රේ නවරියන් හා මෙහි ආ ගිය ගමන්වලදී මේ දුව ගැන බලාපොරොත්තු තැබුවේය. මිනීමැරුම් නඩු 3කටත් තවත් නඩු 48කටත් ඒ නම ඈඳිණි. එහෙත් චන්දරේ හැර තම දුවට වෙනත් ස්වාමියකු ලබාදීමට නවරියන් ද වෑයම් ‍ෙනාකළේය. ඔහුගේ ආශිර්වාදය ඒ දියණියට හා චන්දරේට ලැබිණ. දැන් ඔවුහු මේ වත්තේ මුරකරුවෝ වෙති.වීරපුරගේ දීප්ති දර්ශිකා නවරියන්ගේ දුව මා සමඟ කතා කළාය.මට මතකයි ඒ කාලෙ තාත්තා ගැන ලියන්ඩ ඔබ ආවා. අපේ තාත්තා ජීවිතය ගැන හිතුවෙ හරිම සැහැල්ලු විදියට. මං පුංචි කාලෙ හැදුණෙ නුවර මඩමක. තාත්තා වියදමට සල්ලි එව්ව. මගෙ අම්මත් මං පුංචි කාලෙම මිය ගියා. තාත්තා හම්බ කළ සල්ලි කිසිම තේරුමක් නැතිව වියදම් කරලා අන්තිමේ එයාට ජීවත් වෙන්ඩවත් සල්ලියක් තිබුණෙ නෑ.තාත්තා වීරයෙක් කියලා මට එදා හිතුණත් මගෙත් වයස පහුවෙද්දි මට හිතෙනවා අපේ තාත්තා ජීවිතේ තේරුම් ගත්තෙ නැති අකාලයේ නාස්ති වුණු කෙනෙක් විදියට. අඩුම තරමේ තාත්ත මටවත් යමක් ඉතිරි කරලා නෑ. තාත්තා අනුරාධපුරේ ජීවත්වූ ඉඩම් පවා එයා ආශ්‍රය කළ අයට දීලා. මේ පොල්වත්ත මුරකරලා අද අපි ජීවත්වන්නෙ. තාත්තා මැරුණායි එයාව වැළලුවයි කියලා දැනගත්තෙත් පස්සෙ. ඒ තරමට එයා ජීවිතේ අන්තිම කාලෙ කළකිරිලා ගමෙන් හා අපෙන් ඈත් වෙලා හිටියෙ.මගෙ මහත්තයා චන්දරේ. චන්දරේ නැත්නම් මේ වත්ත මුර කරන්ඩ බෑ. එදා මේ වත්ත වටේටම පොල් හොරු හිටියෙ. දැන් ඒ අයට ඒවා කරන්ඩ අපි ඉඩ දෙන්නෙ නෑ. ඒ නිසා වාසි නැතිවෙන කොට ඒ අය අපිත් එක්ක විරුද්ධයි. චන්දරේ කලින් විවාහ වෙලා දරුවො ඉන්න කෙනෙක්. මට වඩා වැඩිමල්.එයා ඒ පවුලෙන් ඈත් වෙලා නිසා මට තීන්දුවක් ගන්ඩ සිදුවුණා. මගෙ තත්ත්වෙ හැටියට, මගෙ පවුලෙ හැටියට මං ඒ තීන්දුව ගත්තා. චන්දරේ හොඳයි. මාව බලාගන්නවා. එයා තාත්තාගෙ යාළුවෙක් වගේම හිතවත් කෙනෙක්. මේ ඊයෙ පෙරේදා මගෙ කුසේ විශාල ගෙඩියක් ඇවිත් ඒක ඔපරේෂන් කරන්ඩ ලක්ෂ ගණනක් ගියා. ඒකත් කළේ චන්ද‍ෙර්.තාත්තා එදා නිතරම කිව්වා, පුතේ මං ජීවිතේ නාස්ති කරගත්තා. මේ සමාජයේ දුප්පතුන්ට මං උදවු කළා. ඒ සතුට මට තිබුණත් මට තිබුණේ හොඳ පුරවැසියෙක් වගේ ජීවත් වෙන්ඩ. පුතා ඒ ගැන හිතලා හොඳින් ඉදිරි ජීවිතේ ගත කරන්න කියලා.අපේ තාත්තගෙන් උදව් ගත්තු ලොකු ලොකු මුදලාලිලා, ප්‍රභූවරු ඕනෑ තරම් මේ රටේ ඉන්නවා. ඒත් ඒ එක්කෙනෙක්වත් අද අපි ගැන හොයා බලන්නෙ නෑ. අපිට ජීවත්වෙන්ඩ යම්තම් මේ මුර රස්සාවවත් නොතිබුණා නම් ඉවරයි. අපි සාධාරණව හොයන රුපියල් පනහ, සියය අපට වටිනවා. තාත්තලාට නිකම් සල්ලි ලැබුණා. ඒක නිරපරාදෙ වියදම් කළා.චන්ද‍රේ ද මා හා කතාවට සම්බන්ධ කැර ගත යුතුය. මම ඔහුට ඇරයුම් කළෙමි. එදා සිටි ශක්තිමත් චන්දරේ අද පොඩි දරුවකු ගානය. ඔහු අපූරු කතා රැසක් අපට කීවේය.ප්‍රැන්සිස් අයියා හොඳ ගතිගුණ තිබුණු මිනිහා. වයසට ගියත් මිනිහට තිබුණෙ තරුණ හිතමයි. මාත් අද වයසයි. මට අද අවුරුදු 63ක්. ඒත් තාමත් හිත එදා වගේමයි. මගේ ගොලයෝ 25ක් හිටියා. ඒ ඹක්කොම අපරාධ කල්ලි හා හමුදාවෙන් මරල දැම්මා.මට ඔක්කොම නඩු 48ක්. මිනීමැරුම් නඩු තුනක් ද තිබුණා. ඇත්තටම මගේ ජීවිතය වෙනස්‍ කළේ ප්‍රැන්සිස් අයියා. මං මගේ මුල් පවුලෙන් ඈත් වෙලා ඉන්නෙ. සමහරු හිතන්නෙ මං අද මැරිලා කියලයි. ඒත් මං තවම මැරිලා නෑ. මැරි මැරී ජීවත්වෙනවා.මේ ජීවිතේ මට ආයිත් පටන්ගන්ඩ පුළුවන්නන් මං නරක මිනිහෙක් ඉන්න ළඟකවත් ඉන්නෙ නෑ. හොඳ වැදගත් මනුස්සයෙක් වෙලා ජීවත් වෙනවා.අපි කළේ ඔක්කොම බොරු වැඩ. බුද්ධාගමේ හැටියට පාපකාරී වැඩ. ගහපු බෙරයකුත් නෑ බෙරේ පලුවකුත් නෑ කිව්වා වගේ සමාජ අවනම්බුව, දඬුවම විතරයි ලැබුවේ. අපි දිනා ගත් දෙයක් නෑ. මේ ටිකමයි ප්‍රැන්සිස් අයියත් කිව්වෙ. අසාධාරණයෙන් හොයන රුපියල් කෝටි සියයකට වඩා දහදිය මහන්සියෙන් හොයන රුපියල් සියය වටිනවා.චන්දරේ හැඟුම්බරව කීවේය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>29</day>
    </date>
    <link>http://www.silumina.lk/2013/12/29/_art.asp?fn=af1312297</link>
    <topic>දිවි සරි කළ මහ පොළවම ඔවුන්ට අකාරුණික විය</topic>
    <author>සුභද්‍රා දේශප්‍රිය</author>
    <content>රත්නපුර මැණික් පතලේ ඛේදවාචකයමලානික වූ රන්වන් හිරු රැස් මුළු පරිසරයම වසා ගනිද්දී නිශා සමය උදා වත්ම ඈත අහසේ කුරුල්ලෝ කූඩු කරා පියාඹන්නට වූහ. සැඳෑ අඳුර ටිකෙන් ටික ගහ කොළ ස්පර්ශ කරත්ම ඒ අතුරින් ඈත නොයෙක් වර්ණයෙන් විචිත්‍රවත් වූ වළාකුල් රත්පැහැයෙන් බැබළෙමින් තිබිණි. පරිසරය පුරා දැඩි නිහඬතාවයක් සහ මූසල ස්වභාවයක ගිලී ගොස්ය. පතලේ වැඩ හමාර කිරීමට තිබුණේ තවත් හෝරාවකටත් අඩු කාලයකි. එහෙත් කිසිවෙක් නොසිතූ මොහොතක දෝනාවෙන් මතු වූ විශාල ජල පහරින් මුළු පතලම පිරී ගියේය. විටක ස්වභාවධර්මය පරිසරය සෞම්‍ය බවකින් නහවන අතර තවත් විටෙක රළු බවට පෙරළයි. ඒ ස්වභාවධර්මයේ ආශ්චර්යයට සියල්ලෝම අවනත විය යුතුය.ස්වභාවධර්මයෙන්ම ලැබුණු මිණි මුතු සෙවීමට දෝනාවට බට සය දෙනකුගේ ජීවිත අනතුරට හෙළමින් මහා ජල කඳක් දෝනාව තුළට ගලා එන්නට විය. එයින් සතර දෙනකුට දෝනාව තුළින් ගොඩ ඒමට හැකි වුවද සරත් සහ සුනිල්ට ගොඩට ඒමට හැකිවූයේ නැත.සරත් සහ සුනිල් මැණික් ඉල්ලම් කැපීමට දෝනාව තුළට බැසීය. තට්ටු 16කින් යුත් මෙම මැණික් පතල අඩි පනහක් පමණ ගැඹුරු වන අතර දෝනාව හරහට පිහිටා තිබිණි. සිද්ධිය වූ පසුගිය 22 වැනිදා උදෑසන පතලේ වැඩට පැමිණි පිරිස සුපුරුදු පරිදි ජලයෙන් පිරුණු පතලේ ජලය මෝටර් දමා ඉසීය. එහෙත් කිසිවෙකුත් නොසිතූ මොහොතක එදින සවස දෝනාවෙන් මතු වූ විශාල ජල පහරට මුළු පතල් වළම පිරී ගියේය. දෝනාව තුළින් ගලා ආ ජල ධාරාවට හසුවී දියේ ගිලී මිය ගියේ පැල්මඩුල්ල සන්නස්ගම දොඹගහවත්ත පදිංචි සනත් රණසිංහ (42) සහ ඇලපාත පදිංචි කළුවාමහතලාගේ සුනිල් සුජිත් කුමාර (39) යන දෙදෙනාය.2013 වසර ගෙවී යාමට තිබුණේ තවත් දින කිහිපයකි. නව වසර පිළිගන්න සියලු දෙනාම සූදානම් වී සිටිය ද සුනිල්ට සහ සරත්ට තම දරුවන්ට අලුත් පන්තියට ගෙන යෑම‍ට පැන්සලක් හෝ ගන්නට මුදල් තිබුණේ නැත. වෙනදාට වඩා බිම් කළුවර වැටෙන තෙක් දෝනාවේ වැඩ කළේ කීයක් හෝ වැඩිපුර සොයාගෙන යෑමටය. දවසින් වැඩි කොටසක් පතලේ ගෙවා දමන ඔවුන් එන පෙර මඟ බලා සිටින දරුවන් ගැන දහස් වර සිතන ඔවුන්ට නිවසට යෑමට ඉඩහසරක් ලැබුණේ නැත.“අපි කසාද බැඳලා අවුරුදු 15ක් පමණ වෙනවා. අපිට දූලා හතරදෙනෙක් ඉන්නවා. දරුවෝ හතර දෙනාම පාසල් යනවා. දරුවන්ට අවශ්‍ය පොත් පත් හා ගෙදරට අවශ්‍ය බඩුමුට්ටු ගෙදරට ගේන්න හිතාගෙනයි එදා දූලාගේ තාත්තා ගෙදරින් ගියේ. පතල් රස්සාවෙන් ලැබෙන මුදලිනුයි අපි එදා ඉඳලා ජීවත් වුණේ” මියගිය සරත් රණසිංහගේ බිරිය රංජනී මහත්මිය පැවැසුවාය.ස්වභාවධර්මයාගේ කිසිදු අරියාදුවක් ගාණකට නොගත් සුනිල් හා සරත් සිය දරු පවුල රැකගැනීමට දෝනාව තුළට බැස්සේය. විටෙක මිණිමුතු මහ පොළොව පෙරළා සොයාගත් ඔවුන්ට ඒ ස්වභාවධර්මයාම අකාරුණික විය.‍‍ “මගේ මහත්තයා අංගම්මන මැණික් පතල් රස්සාවට ගියේ පවුලේ අගහිඟකම් නිසයි. අපි විවාහ වෙලා අවුරුදු 17ක් පමණ වෙනවා. අවුරුදු 13 ක දියණියක් ඉන්නවා. දැන් අපි දෙන්නා හරිම අසරණයි” මිය ගිය සුනිල්ගේ බිරිය වන සුනේත්‍රා ප්‍රියදර්ශනී මහත්මිය පැවැසුවාය.රත්නපුර පැල්මඩුල්ල පාරේ අංගම්මන පිහිටි මැණික් පතලක තට්ටු 16කින් ගැඹුරකින් යුත් මැණික් පතලේ හදිසියෙන් මතු වූ විශාල ජල පහරට හසුවීමෙන් පසුගියදා සරත් රණසිංහ සහ සුනිල් සුජිත් කුමාර යන දෙදෙනාගේ ජීවිත බිලි වූ ඒ පුවත මුළු අංගම ප්‍රදේශයම කම්පා කළේය.සුභද්‍රා දේශප්‍රියපූර්ණ අතපත්තු - පී.රාජදොරේරත්නපුර විශේෂ වාර්තාකරුකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>29</day>
    </date>
    <link>http://www.silumina.lk/2013/12/29/_art.asp?fn=as1312291</link>
    <topic>කඩයක් ඇතුළේ පවත්වාගෙන යන පුබුදුගම පුස්තකාලය</topic>
    <author>ඉනෝකා සමරවික්‍රම</author>
    <content>කඩයක් ඇතුළේ පවත්වාගෙන යන පුබුදුගම පුස්තකාලයඅපි සාමාන්‍යයෙන් කඩේ යන්නේ ගෙදරට අවශ්‍ය කරන කෑමක් බීමක් එහෙම නැත්නම් බඩුවක් ගෙන ඒමටය. ඇතැම් විට පාසලට අවශ්‍ය එක්සසයිස් පොතක් පෑනක් ගන්නටද ළඟ පාතක ඇති කඩයකට ගොඩවෙමු. එහෙත් ඈතින් ඈතින් ගෙවල් පිහිටි පුත්තලම පුබුදුගම වැසියෝ නම් බී. ඒ. ශ්‍රියාලතා (කුමාරිගේ) වෙළෙඳසලට ඒ කියන්නේ පුබුදුගම සඳකිරණ ස්ටෝර්ස් එකට ගොඩවෙන්නේ බඩුවක් මුට්ටුවක් ගන්නට විතරක් නොවෙයි. දැනුම වර්ධනය කිරීමටත්, අලුත්ම නවකතා පොතක් කියවීමටත් පුබුගම වැසියෝ දිනපතා මෙහි ගොඩවෙති.“මම කඩේ අරින්නේ උදේ හතට. ආයෙමත් කඩේ වහන්නේ රෑ අටට විතර. ඇතැම් දවසක මට පුත්තලම නගරයට යන්න ඕන වුණොත් දෙකේ ඉඳලා සවස හතර වනතුරු කඩේ වහනවා. අපේ කඩේට ගොඩක් අය එන්නේ බඩු ගෙනියනවට වඩා පොත් ගෙනියන්න. මේ අය කියවන්න හරි කැමතියි. අපි මේ පුංචි පුස්තකාලය පටන් ගන්න කොට අපට තිබුණේ පොත් පනහක් විතර. දැන් නම් පොත් සියයක් විතර තියෙනවා. ඒත් මේ වෙනකොට අපේ පුස්තකාලේ සාමාජිකයෝ ඒ පොත් හැම එකම වගේ කියවලා අවසානයි.”කුමාරි දරුවකුට පොතක් ලබාදෙන අතරේම අප සමඟ පවසයි.“අපි ආසයි පොත් කියවන්න. මේ තියෙන පොත් ඔක්කෝම වගේ කියවලා තියෙන්නේ. සමහර පොත් දෙතුන් සැරේ කියවලා තිබෙනවා. ඒ වගේම අපි ආසයි ඉංග්‍රිසි ඉගෙන ගන්න. නමුත් අපිට පන්තිවලට යන්න සල්ලි නැහැ. පන්තියකට යනව නම් පුත්තලම නගරයටම යන්න ඕන. අපේ පුස්තකාලයට ඉංග්‍රිසි පාඩම් මාලාවක් සහිත පොත් ලැබෙනවා නම් හුඟක් හොඳයි. එතකොට අපිට පොත් කියවලා හරි ඉගෙන ගන්න පුළුවන්.”එහෙම කියන්නේ අසේන් නිර්මාල්. ඔහු දෙදහස් ‍දොළහ වසරේ සාමාන්‍ය පෙළ විභායට පෙනී සිට සම්මාන හයක් සහිතව විභාගය සමත්ව සිටී. ඔහු දැන් පුබුදුගම කරඬුපුවාල් විද්‍යාලයේ උසස් පෙළ කලා විෂයන් හදාරන්නේය.මාස ගණනක නියඟයෙන් පසුව දැන් වැසි වැටෙන්නට පටන් ගෙන ඇත. අලුත් වැස්සට වියළී ගිය ගහකොළ නිල්ල නැගෙන්නට පටන් ගෙන ඇත්තේ ක්‍රමයෙනි. මේ වලාල කාලයයි. වලාලයට ධීවරයන්ගේ අතමිට සරු වන්නේය. හිමිදිරි පාන්දරම ගොස් කළපුවේ දැල් එළා බලා හිදින ඔවුහු හිරු නැගෙන විට දැළද අකුළා මෙගොඩ එන්නාහ. ඉස්සන් අස්වැන්නෙන් කෙනෙකුගේ අතමිට සරුවන විට තවකෙක් අවට වතුවල හෝ කුමන හෝ තැනෙක කුලී වැඩ යන්නාහ. පුත්තලමේ සිට කිලෝ මීටර දහතුනක් ගිය තැනදි හමුවන අටේ කණුව හන්දියෙන් වමට හැරීගිය අපට හමුවන්නේ පුබුදුගමයි.අටේ කණුව හන්දියෙන් මදක් මෙහාට වන්නට ඇත්තේ කරඬුපුවාල් විද්‍යාලයි. පටුමාවත දිගේ ගිය විට හමුවන පුබුදුගම වැසියෝ අටේ කණුව හන්දියට ඒමට නම් දිගු දුරක් පයින් ආ යුතුය. විවිධ දුෂ්කරතා තිබුණ ද පුබුදුගම ගැමියෝ, ගැමි දරුවෝ අමුතුම ප්‍රබෝධයකින් ජීවත් වෙති. මේ අමුත්ත ඔවුන්‍ට ගෙන ආවේ පොත්පත්ය. ආර්ථික අපහසුතාවලින් පෙළෙන එහෙත් පොතපත කියවීමේ ආශාවෙන් පෙළෙන දැනුම සොයා යෑමට කැමති මේ දරුවන්ට පුංචි පුස්තකාලයක් ආරම්භ කිරීමට මූලික අඩිතාලම යෙදුවේ සෑම් පෙරේරා හා අමීනා හුසේන් යුවළයි. පෙරේරා හුසේන් ප්‍රකාශන ආයතනය නමින් පොත් ප්‍රකාශ කරනු ලබන ඔවුන්ගේ ආයතනයෙන් විශේෂයෙන් ම ප්‍රකාශයට පත්කරනු ලබන්නේ ඉංග්‍රිසියෙන් ලියන දේශීය ලේඛකයන්ගේ පොතපතය. සතියකට දෙවරක් පමණ කොළඹ සිට පුබුදුගම එන ඔවුහු දෙදෙනා ඒ එන හැම විටම අලුත්ම පොතක් දෙකක් මේ දරුවන්ට ගෙන එන්නෝ ය.“අපේ අරමුණ මේ රටේ මිනිස්සුන්ට කියවීම හුරු කිරීම. ඒක අපිට එකපාරම කරන්න අමාරුයි. අපි මෙහි යන එන ගමන්වලදි මේ දරුපැටවුන්ව වැඩිහිටියන්ව නිතර දුටුවා. මට හිතුනා ඔවුන් වෙනුවෙන් පුස්තකාලයක් ආරම් කෙරුවොත් හොඳයි කියලා. නමුත් මහ ලොකු ගොඩනැගිලි හදාගෙන ඒ දේ කරන්න අමාරුයි. එවැනි දෙයක් කිරීමට තරම් මම ලොකු ව්‍යාපාරිකයෙක් නෙමෙයි. එනිසයි මම ඊට මූලාරම්භයක් ලෙස කුමාරිගේ වෙළෙඳ සලේ ගමේ අය වෙනුවෙන් පුංචි පුස්තකාලයක් ආරම්භ කළේ. මේ පොත් බැහැර ගෙන යන්න දෙන්නේ ඒ පිළිබඳව තොරතුරු පොතක සටහන් කර ගැනීමෙන් පසුවයි.”සෑම් පවසන්නේ කුමාරිගේ වෙළෙඳසලේ පසෙක ඇති කුඩා පොත් රාක්කය පෙන්වමිනි.බෞද්ධ කතෝලික මුස්ලිම් ආදි වූ විවිධ ජන කොටස් වෙසෙන පුබුදුගම පොත් කියවීමට කැමති කොයි කවුරුත් පාහේ දැන් කුමාරිගේ වෙළෙඳසලට පැමිණීමට හුරුවී සිටිති.සචිනි ඉගෙනුම ලබන්නේ හයවැනි ශ්‍රේණියේය.“අපේ ඉස්කෝලේ පුස්තකාලයක් තියෙනවා. ඒත් අපි පොත් ගෙනියන්නේ මෙහෙන්. අයියයි මල්ලියිත් පොත් කියවන්න කැමතියි. දැන් තියෙන පොත් ඔක්කොම වගේ අපි කියවලා තියෙන්නේ. පාසල් පොත් අරගෙන දෙනවා ඇරෙන්න අපිට අමතර පොතක් අරගෙන දෙන්න අම්මලා තාත්තලට සල්ලි නැහැ. ඒත් මේ කඩේට ආවහම අපිට පොතක් ගෙදර ගෙනිහිල්ලා කියවලා ඉක්මනින්ම ගෙනැත් දීලා නැවත පොතක් ගෙනියන්න පුළුවන්. අපිට තව අලුත් පොත් ලැබෙනවා නම් ගොඩක් හොඳයි.”කඩේ පසෙකින් ඇති රාක්කයේ උඩින්ම ඇත්තේ බීම බෝතල්ය. එම රාක්කයේ දෙවැනි හා තුන්වැනි තට්ටුවේ ඇත්තේ රාජ්‍ය සම්මාන දිනූ, ස්වර්ණ සම්මාන දිනූ නවකතා මෙන්ම යොවුන් නවකතා හා ළමා පොත් දෙක තුනකි. මෙහි එන යන අයගේ වයස් බේදයක් නැත. එක දෙක වසරවල දරු දැරියන්ගේ පටන් අවුරුදු හැට ගණන්වල වැඩිහිටි කාන්තාවෝ ද පොත් කියවීමට පොත් රැගෙන යාමට පැමිණෙති. තම මවත් සමඟ පුස්තකාලයට පැමිණෙන අවීෂ - කවීෂ නිවුන් සොයුරන් දෙදෙනා තවමත් පෙර පාසල් වත් ගොසින් නැත. එහෙත් ඔවුන් දෙදෙනා ඉතාම පරිස්සමට රාක්කයෙන් පොත් ඒ මේ අත පෙරලමින් බලන්නේ හරියට පොත් කියවන්නට අකුරු දන්නා අය සේය. මේ හුරුව දිනෙක ඔවුන්ට පොත් කියවීමට පුරුද්දක් ඇති කරනු නිසැකය. බැහැර ගෙනියන පොත් යළි ගෙන ඒම ප්‍රමාද වූ විට ඒ සඳහා දඩ මුදලක් ද අය කැරේ.ඩබ්ලිව්. තෙරේසා. ඇය දැන් මිත්තනියකි. වයස අවුරුදු හැට අටයි. වයසට යෑම නිසා පෙනිමේ දුර්වලතාවයෙන් පෙළෙන ඇයට පොත්වල ඇති කුඩා අකුරු කියවීමට අපහසුය. එහෙත් ඉඩක් ලැබෙන ඇය සඳකිරණ වෙත පැමිණ එපිට කොහේ හේ ඉඩක වාඩි වී ලොකු අකුරු ඇති ළමා පොතක් කියවන්නීය.“මම ඉස්කෝලේ ගියේ දෙකේ පන්තියට විතරයි. කන්නාඩියක් පාවිච්චි කළාට දැන් ඒක පරණයි. ඒක අලුත් කරගන්න ආයෙමත් රෝහලට යන්න වෙලා තියෙන්නේ. මට ලොකු අකුරු කියවන්න පුළුවන්. මං ආසයි පොත් කියවන්න. මගෙ දරුවෝ බැඳලා. එයාලටත් දරුවෝ ඉන්නවා. ඒ දරුවොත් මෙහෙන් පොත් අරගෙන යනවා. මම ආණ්ඩුවේ වත්තක උදුළු ගාන වැඩවලට යනවා. සමහර දවස්වලට මම ගෙදර ගෙනහිල්ලත් ළමා පොත් කියවනවා. පත්තර කියවන්නත් ආසයි. ඒත් ඉතිං පුංචි අකුරු කියවන්න පේන්නේ නැහැ. අනිත් එක අපිට පත්තරයක් ගන්න අමාරුයි.” එසේ පවසන්නේ තෙරේසාය.ඇයට පමණක් නොව ගමේ කාටත් ඒ වෙනුවෙන් අමතර මුදලක් වෙන් කිරීමට අමාරුය. එමෙන්ම පත්තරයක් මිලට ගැනීමට නම් ඔවුන් පුත්තලමටම යා යුතුය. ඔවුන්ට ඇති දුෂ්කරතා බොහෝය. කිවුල් රස තියන ජලය බීමට අපහසුය. එවිට දිනකට වරක් පැමිණෙන වතුර ලොරියෙන් ඔවුන් බීම සඳහා රුපියල් පනහේ වතුර කෑන් දෙක තුනක් මිලට ගනී. වැස්ස වුව අවුරුද්ද පුරාම නැත. එනිසා කාලයකට ඔවුහු දැඩි පෑවිල්ලකට ද හසුවේ.පාපැදියෙන් පාසල් යන දරුවන් අතර ඇතැම් දරුවෝ සැතපුම් හය හත යන්නේ පා ගමනිනි. මේ සියලු දුෂ්කරතා හමුවේ වුවද ඔවුහු ඉගෙනීමේ වටිනාකම දැනගෙන ඒ මඟ ජය ගැනීමට සිතට දිරිගෙන ඇත්තාහ. පුබුදුගම දරුවන් වෙනුවෙන් සුළුවෙන් හෝ පොත් එකතුවක් ආරම්භ කර දුන් සෑම් අමීනා යුවළ කියන්නේ මේ දරුවන් වෙනුවෙන් පොතක් පරිත්‍යාග කිරීමට යම් අයෙක් ඉදිරිපත් වන්නේ නම් එය තමන් ඉතා අගය කොට පවසන බවය.“යුද්ධය නිමා වී ඉතා කෙටි කලකින් ම අපි යාපනයට ගියා. අපි එහිදී යාපනය පුස්තකාලයටත් ගියා. අපි එයට පොත් පරිත්‍යාග කළා. පුබුදුගම දරුවන්ගේ මේ පුංචි පුස්තකාලයටත් පොත් පරිත්‍යාග කරන්නට ඕනැම කෙනෙකුට අවස්ථාව තිබෙනවා. ඒත් මං මේ දේ කියන්න කැමතියි පොත් දෙනවා කියලා ගෙදර තිබෙන කැඩී බිඳීගිය පොත්පත් දෙන්න එපා. ඔබට පුළුවන් එක පොතක් දෙන්න ද එය මේ දරුවන්ට තෑග්ගක් ලෙස දෙන්න. ඒ දෙන පොත අලුත්ම පොතක් වෙනවට අපි කැමතියි. මං එහෙම කියන්නේ මේ දරුවෝ ඒ පොතේ අලුත් සුවඳත් සමඟ පොතට ආදරය කරාවී. එය රැක ගනීවී. බලන්න මේ තියෙන පොත් දැන් මාස පහක් පරණයි. ඒත් මේ දරුවෝ කොතරම් හොඳින් පාවිච්චි කරලා තියෙනවද කියලා ඒ දිහා බැලුවම ඔබට තේරේවී.අමීනා හුසේන් පවසන්නීය.සෑම් අමීනා යුවළට තම සද්කාර්යය පිළිබඳව නොව සමාජයට කීමට වෙනත් බොහෝ දේ ඇත. ඒ කීමට ඇති දේ අතර ඔවුන් සමාජයෙන් කරන ඉල්ලීමක් ද ඇත. කොළඹ සිටින සෑම් අමීනා යුවළ සතියකට වරක් දෙවරක් පුබුදුගම පැමිණෙන්නේ තම වත්තටය. එහෙත් ඒ එන සෑම ගමනකම පරමාර්ථය තම වත්තේ කටයුතු සොයා බැලීම ම නොවේ. ඔවුහු විටෙක එහි එන්නේ කොළඹ තම ආයතනයට දන්නා නොදන්නා අය විසින් ගෙනැත් දෙනු ලබන පොත්පත් පුබුදුගම දරු දැරියන්ට ගෙනැත් දීම සඳහාය.“මං කැමතියි මේ රටේ අයගෙන් ඉල්ලීමක් කරන්න. අද වගේ සමාජයක අපේ මේ දරුවන්ව කියවීමට හුරුකරන එක ලොකු දෙයක්. අපි වගේ කොළඹ ඉඳන් මේ වගේ දුෂ්කර පළාත් වලට එන යන අය ඇති. මං ඒ අයගෙන් ඉල්ලීමක් කරන්න කැමතියි. ඔවුන් ඉන්න ගම්වල මහා පරිමාණයෙන් නොවුණත් මේ වගේ පුංචියට හරි පොත් එකතුවක් පවත්වාගෙන යාමට ඒ ගම්වල අයට උදව් කරන්න කියලා.”සෑම් අමීනා යුවළ වෙහෙසෙන්නේ ඒ සද්ක්‍රියාව වෙනුවෙනි.කුමාරිගේ වෙළෙඳ සලෙන් රාක්කයක පවත්වාගෙන යන මේ පුංචි පුස්තකාලයට තවත් රාක්ක දෙකතුනක් එකතු වී එහි පොත් සංඛ්‍යාව ද වැඩි වන්නේ නම් එය පුබුදුගම දරුදැරියන්ගේ වැඩිහිටියන්ගේ බලාපොරොත්තු ඉටුවීමකි. එමෙන්ම කොයි කවුරුන් හෝ ඉදිරිපත් වී මේ පුංචි පුස්තකාලය ගොඩනැගිල්ලකට ගෙන යාමට අඩිතාලමක් දමන්නේ නම් හෝ එය ගොඩනඟා දෙන්නේ නම් මේ දරුවන්ට කරන යහපතකි. ඉංග්‍රිසි පාඩම් මාලා ඇතුළත් පොත පත මෙන් ම සිංහල නවකතා පාසල් දරුවන්ට අවශ්‍ය අධ්‍යාපනික පොත් මෙන් ම වීරකතා යොවුන් කතා ආදි පොත්පත් ලැබෙන්නේ නම් ඔවුහු ඒවා ඉතා පරිස්සමෙන් කියවීම පරිහරණය කිරීමට සැදී පැහැදී සිටිති.සඳකිරණ වෙළෙඳ සල ඉදිරිපිට ඇති පුටුවක හෝ බැම්ම උඩ හෝ එහෙමත් නැත්නම් ගහකට හේත්තු වී හෝ මේ නිවාඩු සමයේ එහි පැමිණෙන දරුවෝ පොත් කියවති. ඇත්තේ සීමිත පොත් සංඛ්‍යාවක් නිසා ඔවුහු එක පොතම දෙතුන් වර කියවති. සෑම් අමීනා යුවළ ආරම්භ කළ මේ පුංචි පුස්තකාලය පුළුල් කිරීමට පාඨකයිනි ඔබ කැමති ද?ඉනෝකා සමරවික්‍රමඡායාරූප - විමල් කරුණාතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>29</day>
    </date>
    <link>http://www.silumina.lk/2013/12/29/_art.asp?fn=as1312292</link>
    <topic>ඇඹිලිපිටියේ බෝධිරාජාරාමයේ සුනාමි චූටි</topic>
    <author>දෙනගම සිරිවර්ධන</author>
    <content>ඇඹිලිපිටියේ බෝධිරාජාරාමයේ සුනාමි චූටිසිය නිවසෙන් පිටතට පැනගත් ඒ පැටියා දිව ආයේ, ගෙයින් ගෙයට වැඩම කරන පූජ්‍ය ආචාර්ය ඕමල්පේ සෝභිත හිමියන්ගේ අතෙහි එල්ලුණේය.හිමියෝ නතර වූහ.“ඇයි පැටියෝ?”උඩ ඇන්දේ දත් දෙකක් නැති කටින් ඒ දරුවා සිනාවක් පෑවේය.“‍ෙකා දත්?”“ලේනා අරන් ගියා”දරු පැටියාගේ ඇඟෑලුම්කම හිමිපාණනට දරාගත නොහැකි විය.“කොහෙද ඉන්නේ?”දරුවා අත දිගුකොට සිය නිවස පෙන්වූයේය. දරු දෙදෙනකු සමඟ මවක් ගෙමිදුලේ වූවාය.“ඔබ වහන්සේ මේ පාරේ වැඩම කරන කොට මේ දරුවා බලාගෙන ඉන්නවා. මට අර සාදුත් එක්ක යන්න ඕනෑ.. කියනවා. අද අපටත් හොරා ඔබ වහන්සේ ළඟට දුවලා ඇවිත්..” මව කීවාය.“‍ෙකා් තාත්තා?”“තාත්තා නැහැ.,”ඇගේ ඇසට කඳුළක් නැඟිණ.“මේ පුතා පන්සලට එක්ක යනවා නම් මම කැමැතියි” ඉකිබිඳුම් ස්වරයෙන් ඇය කීවාය.“අපි කොහොමද මේ තරම් පුංචි ළමයි හදාගන්නේ” හාමුදුරුවෝ කීහ.“මම එනවා”දරුවා හිමිපාණන්ගේ අත අත නොහැරම කීවේය. එදාම ඔහු සෝභිත හිමි සමඟ ඇඹිලිපිටියේ බෝධිරාජාරාමයට පැමිණියේය.2004 දෙසැම්බර් සුනාමිය දහස් ගණනක් ජීවිත විනාශ කළේය. විනාශ වූ නිවාස ද දහස් ගණනෙකි.සුනාමියෙන් නිවාස නොරැකුණු, ජීවිත රැකුණු පවුල් හත්සියයකට සෝභිත හිමියෝ නිවාස තනා දුන්හ. එයින් නිවාස දෙසියයක් හම්බන්තොට ‘මෙත් සෙවණ ගම’ නමින් බිහිවිය.සෝභිත හිමියෝ විටින් විට මේ මෙත් සෙවණ ගම්මානයට වැඩම කොට නිවැසියන්ගේ දුක සැප සොයා බලති. තවදුරටත් අවශ්‍ය දේ සපයා දෙමින් පිහිට වෙති. මේ ගමෙහි උපන් සය හැවිරිදි දරු පැටියාගේ නම දිනුජක මධුරංගය. ආරාමයේ ඔහු හැඳින්වෙන්නේ චූටි නමිනි. අද ඔහු මේ ආරාමයේ මහ සඟරුවන සමඟ ජීවත් වෙයි.ඔහුට තුන් වේලටම කෑම ද, තේ සහ රස කැවිලි ද දන්ගෙයි අමරසිරි මාමාගෙන් ලැබෙයි.විටින් විට ඔහු සෝභිත නාහිමියන්ගේ කුටියට එයි.“මොකද බඩගිනිද?”“එහෙමයි. පොඩි බඩගින්නක්”පොඩි බඩගින්නට ටොෆියක්, විස්කෝතුවක් ලැබෙයි.නාහිමියෝ ඔහුට අකුරු කියා දෙති; අකුරු ලිවීම උගන්වති; ගණන් උගන්වති.‍ ඔහු නාවන්නේ, ඔහුගේ ඇඳුම් සෝදා දෙන්නේ පොඩි හාමුදුරුවරුය. ඔහුට නිදන්නට වෙනම තැනක් තිබේ. එහෙත් වඩාත් කැමැති පොඩි හාමුදුරුනමකගේ කුටියක නිදන්නටය.ඔහු උදැසනම පිබිදෙයි; මල් නෙළයි; පහන්වලට තෙල් වත්කරයි; පොඩි හාමුදුරුවන්ගේ කොට්ට අව්වට දමයි; වේළුණු පසු ඒවා කුටියට ගෙන යයි;බෝ මළුවේ වැලිවලින් ඇළවේලි බඳී; වැව් සාදයි; වෙහෙර තනයි; ගාථා කියා වැලි වෙහෙරට වඳියි.සිඟන කාන්තාවක් පන්සලට එයි. ඇගේ කුඩා දරුවා මේ දරු පැටියාට පෙනෙයි. ඔහු මේ දරුවාට තමාට ලැබුණු චොකලට් කෑල්ලෙන් අඩක් දී කන හැටි බලා සිටී.“ගෙදර ගිහිල්ල එන්න යමුද?” කිසිවෙක් අසති.“බැහැ.. බැහැ..”ඔහු ගේ මුහුණ මඳක් අඳුරු වෙයි.“මට මහණ වෙන්න ඕන..” ඔහු කියයි.“කවදද?”“තව ටිකක් අකුරු ඉගෙන ගත්තම”දැන් ඔහු මහ සඟරුවන සමඟය. ඔහුගේ කනට වැටෙන්නේ බණ පදය; ගාථාය; කරුණාව මෛත්‍රිය පිරුණු මිහිරි වචනය. මා පිය සෙනෙහස ඔහුට මේ ආරාමයෙන් නොඅඩුව ලැබේ.ආරාමයේ වතාවත්වලට හුරු වී සිටින මේ සුරතල් පැංචා, මතු බුදු සසුන බබුළුවන මහ තෙර නමක් වනු නිසැකය.දෙනගම සිරිවර්ධනඡායාරූපය - රංජිත් අසංකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>29</day>
    </date>
    <link>http://www.silumina.lk/2013/12/29/_art.asp?fn=as1312293</link>
    <topic>දෙව්යානිගේ ප්‍රශ්නය ඉන්දියාවට ජන්ද ගුණ්ඩුවක් වේද?</topic>
    <author>- රෝහණ ආර්යරත්න</author>
    <content>දෙව්යානිගේ ප්‍රශ්නය ඉන්දියාවට ජන්ද ගුණ්ඩුවක් වේද?ඇමෙරිකාවේ ඉන්දියානු නියෝජ්‍ය කොන්සල් ජනරාල් ලෙස කටයුතු කළ දෙව්යානි ඛොබ්‍රාගඩේ මහත්මිය විසින් වැරදි තොරතුරු ඉදිරිපත් කරමින් සිදු කරනු ලැබුවේ යැයි කියන වීසා වංචාවකට හා තම සේවිකාවට අඩු වේතන ගෙවීම වැනි චෝදනා මත අත්‍අඩංගුවට ගෙන මාංචු දමා ගෙන ගොස් නිරුවත් කොට පරීක්ෂා කිරීම ආදී සිදුවීම් රැසක් මුල් කරගෙන ඉන්දියාවත් ඇමෙරිකාවත් අතර දේශපාලනමය ගැටුමක් උද්ගත වී ඇත.මෙම ගැටුමේදී ඉන්දියා‍ව මෙන් ම ඇමෙරිකාවත් දැඩි පිළිවෙතක් අනුගමනය කිරීම මේ ප්‍රශ්නය තවතවත් සංකීර්ණ තත්ත්වයකට පත්වී ඇත.ඉන්දියාව මෙහිදී දැඩි ලෙස ක්‍රියා කරමින් ඉන්දියාවේ පවත්නා ඇමෙරිකන් තානාපති කාර්යාලය වටා පැවති ආරක්ෂිත වළල්ල ඉවත් කිරීම, ඇමෙරිකන් කොන්සල් නිලධාරීන්ගේ හැඳුනුම්පත් ආපසු ගනිමින් එම නිලධාරීන්ට සේවය කරන ඉන්දියානුවන්ට කරනු ලබන ගෙවීම් පරීක්ෂාවට ලක් කිරීම ඇමෙරිකන් තානාපති නිලධාරීන්ට දී තිබෙන මත්පැන් ආනයන කිරීමේ පහසුකම් ඉවත් කිරීම පමණක් නොව ඉන්දියානු සංචාරය කිරීමට පැමිණි ඇමෙරිකන් කොංග්‍රස් සභිකයින් හමුවීමට කොංග්‍රස් පක්ෂයේ හා භාරතීය ජනතා පක්ෂයේ නායකයින් ප්‍රතික්ෂේප කිරීම වැනි පියවර ගැනීම ඉන්දියාව මහත් සේ කෝපයට පත්වී පළිගැනීමට පවා සූදානම් වීමක් ලෙස පෙන්විය හැකි ය.ඉන්දියාවේ මාධ්‍ය ඇමැති මතිෂ් තිවාර ප්‍රකාශයක් කරමින් ඇමෙරිකානු නිලධාරීන් මේ සිද්ධියේ’ දී කටයුතු කර ඇත්තේ ඉතාම අවිනීත ලෙසටයි. ඒ ක්‍රියා නියමාකාරයට පත් කිරීම ඇමෙරිකන් රජය සතු වගකීමක්” යැයි පැවසීය.‍ඔහු වැඩිදුරටත් ක්‍රියා සිටියේ ඇමෙරිකාව වහාම සමාව ගත යුතු බවයි.ඉන්දීය විදේශ ඇමැති සල්මන් තුර්ෂිඩ් මෙම උණුසුම් වෙමින් පවතින ගැටුම්කාරී තත්ත්වය සමථයකට පත් කිරීමට කටයුතු කළ නමුත් පාර්ලිමේන්තු කටයුතු පිළිබඳ ඇමැති කමල් නාත් ප්‍රකාශ කරන්නේ “ඇමෙරිකාව හොඳින් තේරුම් ගත යුතු වන්නේ ලෝකය බොහෝ දුරට වෙනස් වී ඇති බව ඉන්දියාවත් වෙනස් වී තිබෙන බවයි.” එය ‘ලෝකයේ පොලිස් කාරයා’ ලෙස කටයුතු කිරීම තවදුරටත් ඇමෙරිකාවට කළ නොහැකි බව පෙන්වා දීමකි.දෙව්යානි සම්බන්ධයෙන් උද්ගත වී ඇති තත්ත්වය කෙරේ ඉන්දියාව දැඩි ක්‍රියා පිළිවෙතක් අනුගමනය කිරීමට තවත් හේතුවක් වන්නේ ලබන වසරේ පැවැත්වීමට නියමිත මැතිවරණය බව සුප්‍රකට දේශපාලන විචාරකයෙකු හා ඉන්ඩියන් එක්ස්ප්‍රස් පුවත්පතේ දේශපාලන‍ ලෙස කටයුතු කළ නිරාජ් චෞද්රි ප්‍රකාශ කරයි. ඔහු ප්‍රකාශ කරන අන්දමට ඉදිරියේ පැවැත්වීමට නියමිත මැතිවරණය නිසා ඡන්ද දායකයින් ඉදිරියේ දුර්වල වීමට අකැමැතිවීම හේතුවෙන් ප්‍රධාන පක්ෂවල නායකයින් ඉතාම දැඩි ලෙස කෝප වූ ආකාරයකින් කටයුතු කිරීමට පෙලඹී ඇත.”මේ අතර ඉන්දියාවේ විශාලතම ප්‍රාන්තය වන උත්තර ප්‍රදේශය දැනට පාලනය කරනු ලබන සමාජවාදී පක්ෂය දෙව්යානිට පාර්ලිමේන්තුවට තරගවදින ලෙස ඉල්ලුම් කර ඇති බව වාර්තාවේ.මේ අතර ඉන්දියා‍ව පුරා මේ සම්බන්ධයෙන් දැඩි මහජන මතයක් පැතිර ඇත. විරෝධතාකරුවන් ඇමෙරිකානු තානාපති කාර්යාලය වැටලීම සහ ඇමෙරිකන් සමාගමක් වන ඩොමිනෝ ගොඩනැඟිල්ලට පහරදීම වැනි ක්‍රියා පවා සිදුවී ඇත. දැනට එම විරෝධතාවලින් ඇති විය හැකි ප්‍රතිඵල වැළැක්වීම සඳහා ආරක්ෂිත වැඩපිළිවෙළක් අරඹා ඇතත් දෙව්යානිට සිදුවූ අපහාසය ඉන්දියානු මනස තුළ දැඩි ලෙස ස්ථාපිත වී ඇති බව පෙනේ.මේ අතර මේ සිද්ධියට පෙර දින තුනකට පමණ පෙර දෙව්යාන් ගේ සේවිකාව වන සංගීතා රිචඩ්ගේ පවුලේ සාමාජිකයින් ඇමෙරිකාවට ගෙන්වා ගැනීමට ඇමෙරිකානු නිලධාරීන් ක්‍රියා කිරීම ඉන්දියාවේ ජනතා විරෝධය තවත් දරුණු අතට පත්වීමට හේතු වී ඇත. එම ක්‍රියාව ඇමෙරිකාව මේ සම්බන්ධයෙන් කුමන්ත්‍රණකාරී වැඩපිළිවෙළක් දියත් කළ බවට සාධකයක් යැයි යන්න ඔවුන්ගේ මතය වී ඇත්තේ ය.කෙසේ වෙතත් දෙව්යානි එක්සත් ජාතීන්ගේ ඉන්දියානු කාර්යාලයට සම්බන්ධ කිරීම නිසා ඇයට පූර්ණ තානාපති වරප්‍රසාද හිමිවී ඇති බව ඉන්දීය රජය ප්‍රකාශ කර ඇති අතර ඇයගේ සේවිකාව සමඟ ඇති කරගෙන තිබූ ගිවිසුම ප්‍රකාර ගෙවීමට ඇති මුදල් සියල්ල ගෙවා ඒවාට රිසිට් පත් ද ලබාගෙන ඇති බවත් ප්‍රකාශ කරයි.එහෙත් ඇමෙරිකන් නිලධාරීන් එය පිළිනොගන්නා අතර ඇයට එරෙහිව පවතින චෝදනා ඉල්ලා අස් කරගැනීම ද ප්‍රතික්ෂේප කර ඇත. ඇයගේ නීතිඥවරයා ඉල්ලා ඇති පරිදි ‍උසාවිය ඉදි‍රියේ පෞද්ගලිකව පෙනී නොසිටීමට ද ඇයට නීති නිලධාරීන් ඉඩ දී ඇත. එය දැනට උද්ගත වී ඇති සංකීර්ණ ‍තත්ත්වයට විසඳුමක් ලබා ගැනීම සඳහා උපකාරී විය හැකි බව දේශපාලන විචාරකයෝ පවසති.එසේ ම දෙව්යානි ඛෝබ්‍රාඩේ කුලහීන ඩාලිට් කුලයට අයත් කෙනෙකුවීම මෙන් ම කුඩා දරුවන් දෙදෙනෙකු ගේ මවක වීම ද ඉන්දීය මාධ්‍ය මගින් පුන පුනා හුවා දැක්වීම ද ඇමෙරිකාව කෙරේ ඉන්දියානුවන් තුළ දැඩි කෝපයක් හා කලකිරීමක් ඇති කිරීමට සමත් වී තිබේ‍.මේ අතර අනාගත අගමැති වරයෙකු ලෙස සලකනු ලබන ගුජරාටයේ ප්‍රධාන ඇමැති නරේෂ් මෝඩි මානව හිමිකම් උල්ලංඝනය කළ අයෙකු ලෙස ඇමෙරිකාව සැලකීමත් සෝනියා ගාන්ධි, හිටපු ජනාධිපති අබ්දුල් ක්ලාම් වැනි නායකයින්ට කරනු ලැබූ කෙණහිලිකම් ගැන ද මාධ්‍ය මඟින් හෙළිදරව් කිරීම සිදු කර ඇත.ඒ සියල්ලටම වඩා ඉන්දියානු මානසික තත්ත්වය අවුල් කිරීමට හේතු වී ඇත්තේ දෙව්යානි ගේ සිද්ධිය පිළිබඳව ඇමෙරිකන් නිලධාරීන් වෙනුවෙන් පෙනී සිටි නීතිඥ ප්‍රිත් භරාර් ඇමෙරිකාවේ පදිංචි වී සිටින ඉන්දීය ජාතිකයෙකු වීමයි. දෙව්යානිට එරෙහි දැඩි නීතිමය ක්‍රියාමාර්ගය ගැනීම කළ යුතු බවත් තානාපති නිලධාරීන්ට පාඩමක් ලෙස පෙන්වීමට එය යොදාගත යුතු බවත් හෙතෙම පවසා ඇත.අමෙරිකානු රාජ්‍ය ලේකම් ජෝන් කේරි තම කනගාටුව ඉන්දියන් රජය වෙත ප්‍රකාශ කර ඇතත් ඉන්දියාවත් ඇමෙරිකාවත් මෙම සිද්ධිය සම්බන්ධයෙන් දැඩි මතධාරී ක්‍රියා පිළිවෙතක් අනුගමනය කිරීම නිසා විසඳුමක් ගැන සිතීම දැනට අපහසුවී ඇති බව විචාරක මතයයි.ඉන්දියාවේ හිටපු විදේශ ලේකම්වරියක හා ඇමෙරිකාවේ හිටපු තානාපතිවරියක ද වන නිරූපමා රාවෝ මේ අතර සිද්ධිය සම්බන්ධයෙන් අදහස් පළ කරමින් මේ සිද්ධිය නිසා දෙරට අතර රාජ්‍ය තාන්ත්‍රික හිඩැසක් නිර්මාණය වී ඇතැයි ද එනිසා ඉන්දියානුවන්ට විරෝධය පළ කිරීමට හේතුවක් නිර්මාණය වූ බවද පැවසුවාය.- රෝහණ ආර්යරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>29</day>
    </date>
    <link>http://www.silumina.lk/2013/12/29/_art.asp?fn=as1312294</link>
    <topic>පිකාසෝගේ චිත්‍රයක් ලොතරැයි දිනුමකට</topic>
    <author/>
    <content>පිකාසෝගේ චිත්‍රයක් ලොතරැයි දිනුමකටඇමෙරිකාවේ පෙන්සිල්වේනියාවේ පදිංචි ජෙෆ්රි ශොනැසේට පසුගිය දිනක ජීවිතයේ කිසිදා නොසිතූ අන්දමේ දුර්ලභ එමෙන්ම අගනා කලා කෘතියක හිමිකාරයකු වීමේ අවස්ථාව ලැබිණි.ඔහු මිලදී ගත් පවුම් 100 ක් වටිනා ලොතරැයියක දිනුම ලෙසින් ඔහුට ලැබුණේ අගනා චිත්‍රයකි. එය එසේ මෙසේ චිත්‍රයක් නොවීය. ලෝක ප්‍රකට චිත්‍ර හා මූර්ති ශිල්පී පැබ්ලෝ පිකාසෝගේ ‘Man with Opera Hat’ නම් වූ ශ්‍රේෂ්ඨ චිත්‍රයයි.මේ කලා කෘතිය පැරිසියේ පැවැති වෙන්දේසියකදී විකුණනු ලැබ ලොතරැයියේ මුල් ත්‍යාගයක් ලෙස එක්කර තිබිණි.චිත්‍රය ජෙෆ්රි සතු වීම ගැන අදහස් පළ කළ පිකාසෝ ගේ මුනුපුරා පවසා ඇත්තේ එම චිත්‍රය විකිණීමේ අරමුණ දැනගතහොත් පිකාසෝ ඒ ගැන ඉත සිතින් සතුටු වන බවය.ලොතරැයි විකිණීමෙන් ලැබෙන ආදායම වත්මන් ලෙබනනයේ පිහිටි පුරාණ නගරයක් සංරක්ෂණය කිරීම සඳහා යෙදවීමට නියමිතය.ලෝකයේ වැඩි දෙනෙක් ප්‍රිය කරන මල් අතරින් රෝස මල් මුල් තැනක් ගනී. රෝස මල් අතර විවිධ පැහැති මල් වූවත් කළු පැහැති රෝස මල් ඉතා විරලය. මේ කතා කරනුයේ ඉතා විරල වූ කළු රෝස මල් ගැනය.ගිම්හානයේදී පමණක් ඉතා සුළු ප්‍රමාණයක් පිපෙන මේ කළු රෝස මෙවර පිපී ඇත්තේ තුර්කියේ ඈත පිටිසර කුඩා ගම්මානයක් වන හල්ෆෙට් ගමේ ය. ඒ පළාතේ පසේ ස්වභාවය සහ යුප්‍රටීස් ගංගා නිම්නයෙන් පෝෂණය වන භූගත ජලයේ පවතින Ph අගය නිසා මේ රෝස මල්වල ඉතා තද අඳුරු පැහැය ලැබෙතැයි වාර්තා වේ.වසන්ත සමයේ දී කළුවට හුරු රතු පැහැයෙන් පිපෙන හල්ෆෙට් හි මේ රෝස මල් ගිම්හානය එ‍ළඹෙද්දී කළු පැහැයක් ගනී.ගම්බද තුර්කි ජාතිකයෝ මේ දුර්ලභ කළු රෝස ගුප්ත බවේ, අපේක්ෂාවේ සහ රාගයේ සංකේතයක් ලෙස සලකති. එසේම මේ කළු රෝස මල් පිපීමත් සමඟ ඔව්හු මරණයක් ගැන හෝ වෙනත් නරක ආරංචියක් ගැන බලාපොරොත්තු වෙති.පැරැණි හල්ෆෙට් ගම්මානය යුප්‍රටීස් ගංගාධාරය ඔස්සේ වේල්ලක් තනා වෙනත් ස්ථානයක නව හල්ෆෙට් ගම්මානය ලෙස ගොඩනැඟීමත් සමඟ මේ දුර්ලභ කළු රෝස ද වඳ වීමේ තර්ජනයට මුහුණ පා තිබේ.ඉතා මෑතකදී තවත් ශුද්ධ යුද්ධයක් පැවැත්වෙන බවට තොරතුරු වාර්තා වේ. රෝමයේ වතිකානුව සහ එංගලන්ත සභා පල්ලිය අතර පැවැත්වෙන මේ ශුද්ධවු යුද්ධය පැවැත්වෙනුයේ ආගම සම්බන්ධයෙන් නොව ක්‍රිකට් ක්‍රීඩාව සම්බන්ධයෙනි.ලන්ඩනයේ ලෝඩ්ස් පිටියේදී ලබන වසරේ සැප්තැම්බර් මස පැවැත්වෙන මේ සුහද ක්‍රිකට් තරගය සඳහා ආරාධනා ලැබී ඇත්තේ රෝමයේ වතිකානු පිලෙනි. දෙපිලම මේ සුහද ක්‍රිකට් තරගය සඳහා දැනටමත් එකගත්වය පළ කර ඇත්තේය. දෙපාර්ශවය අතර මෙලෙස පළමු වරට සුහද ක්‍රිකට් තරගයක් පැවැත්වෙන්නේ වෙන්වීමෙන් වසර 500කට පමණ පසුවය.එංගලන්ත සභා පල්ලියේ පිලට මේ තරගයට මුහුණ දීම එතරම් පහසු නොවනු ඇතැයි පැවසෙන අතර ඊට හේතු වන්නේ වතිකානු පිල හොඳට පුරුදු පුහුණු වී මේ වෙද්දීත් ශාන්ත පීතර ක්‍රිකට් සමාජ ලීගය සමග තරගමාලා ගණනාවකට තරග වැද ශක්තිමත්ව සිටීම බවද පැවසේ.එසේම වතිකානු පිල පූජකවරුන්ගෙන් සහ ආධුනික පූජකවරුන්ගෙන් සමන්විතවෙයි. එහෙත් එංගලන්ත සභා පිල එහෙන් මෙහෙන් එකතු කර ගත් පිලකින් සමන්විත වන බව පැවසේ. නමුත් එංගලන්ත සභා පිල ද දැඩි උද්යෝගයකින් යුතුය තරගයට මුහුණ දීමට සූදානම් වන බව වාර්තා වෙයි.නත්තලේ විශේෂ අවස්ථාවක් වන්නේ නත්තල් ත්‍යාග පිරිනැමීමයි. එංගලන්තයේ සරේ ප්‍රාන්තයේ වෙසෙන එක් මිත්තණියක් නත්තල් ත්‍යාග සඳහා විශේෂයෙන් සැරසුණාය. ඩොරීන් නමැති මේ මිත්තණිය 78 හැවිරිදිය. සිය දරු මුනුපුරු මිනිබිරියන්ට නත්තල වෙනුවෙන් ඇය විශේෂ තෑග්ගක් පිළියෙල කළාය. ඒ පවුලේ සැමටම එකම පාටින් එකම මෝස්තරයේ වූල් ජම්පර ගොතා තෑගි දීමය.ඇගේ පවුලේ සාමාජික සංඛ්‍යාව 21 කි. මේ සැමටම එකම ආකාරයේ වූල් ජම්පර ගෙතීම ඇය ආරම්භ කළේ ජනවාරි මාසයේය. ඒ සඳහා ඇය දිනකට පැය 8 ක් වෙන් කළාය. පවුලේ 21 දෙනාට සහ ඇගේ සුරතල් බල්ලා ද ඇතුළු සැමට වූල් ජම්පර ගෙතීම සඳහා ඇයට සැතපුම් 25 ක් දිග වූල් නූල් අවශ්‍ය විය. ඩොරීන් මී මිත්තණියකි. ඇය මෙවර නත්තල සඳහා පරම්පරා තුනක දරුවන්ට වූල් ජම්පර ගෙතුවාය. ඒ දරුවන් අතර ඇගේම දරුවෝ සිවුදෙනා ද මුනුපුරු මිනිබිරියන් 9 දෙනා ද මී මුනුපුරු මිනිබිරි 10 දෙනෙක් ද වූහ.ඇය ලබන නත්තල සඳහා ජම්පර ගෙතීම දැන්ම ඇරැඹීමට බලාපොරොත්තු වන්නීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>29</day>
    </date>
    <link>http://www.silumina.lk/2013/12/29/_art.asp?fn=as1312295</link>
    <topic>රූනාට දැන් හිස ඔසවන්න පුළුවන්</topic>
    <author>- සේමාලි කැල්ලපත</author>
    <content>රූනාට දැන් හිස ඔසවන්න පුළුවන්රූනා ඉපදුණේ ඊසානදිග ඉන්දියාවේ දුප්පත් ගම්මානයකය. ඇය තවමත් දෙහැවිරිදිය. ඉපදුණු දා සිටම විරල රෝගයකින් පෙළෙන ඇය කෙරෙහි මුළු ලෝකයේම අවධානය යොමු වූයේ රූනා ඇගේ පියාත් සමඟ පෙනී සිටි සේයාරුවක් මාධ්‍ය හරහා ලොව පුරා ප්‍රචලිත වීමත් සමඟය. ඇගේ රෝගී තත්ත්වය වන්නේ හිස් කබලේ අසාමාන්‍ය වර්ධනයයි. හිස ලොකු දැරියක ලෙසින් ඇගේ සේයාරූ මාධ්‍ය හරහා පළවීමත් සමඟ ඇය වෙත බොහෝ දෙනා දයාවේ හස්තය දිගු කළහ.ඒ වෙද්දී රූනාගේ හිසේ වට ප්‍රමාණය සෙන්ටිමීටර් 94 ක් හෙවත් අඟල් 37 ක් විය. මේ විශාල හිස නිසා ඇයට හිස ඔසවා කෙළින් සිටීමට ද නොහැකි විය.රූනාගේ පියා කම්කරුවකු ලෙස දිනකට උපයන්නේ ඉතාම සොච්චම් මුදලකි. මේ නිසා ඇයට ප්‍රතිකාර ලබාදීම ඔවුන්ට මහත් ප්‍රශ්නයක් විය. ‍රූනා ගැන පුවත වාර්තා වීමත් සමඟ ඇයට ප්‍රතිකාර කිරීමට නවදිල්ලියේ ෆෝර්ටීන් අනුස්මරණ පර්යේෂණ ආයතනය ඉදිරිපත් විය. එහි වෛද්‍යවරුන් ඇයට නොමිලයේ ප්‍රතිකාර කිරීමට එකඟ වූ අතර රූනා මේ වසරේ අප්‍රේල් මාසයේ දී එම වෛද්‍ය ආයතනයට ඇතුළත් කෙරිණි.“අපි හරිම දුප්පත්. දියණියට ප්‍රතිකාර කරන්න අපට ශක්තියක් නෑ. පුවත්පත්වල පළවූ ඇගේ සේයාරුව දැකීමෙන් පසු බොහෝ දෙනා අපට උදව් කිරීමට ඉදිරිපත් වුණා.”අප්‍රේල් මාසයේ රෝහල් ගත කෙරුණු රූනාගේ හිසේ මැයි සහ ජූනි වෙද්දී සැත්කම් ගණනාවක් සිදු කෙරිණි. ඒ අනුව ක්‍රමයෙන් ඇගේ හිස්කබල කුඩා වීම ආරම්භ විය.ඇගේ හිසේ වූ වැඩිපුර තරල ඉවත් කිරීම සැත්කමක් මඟින් සිදුකළා. ඉන්පසු ඇගේ හිස්කබල පුදුමාකාර ලෙස ක්‍රමයෙන් කුඩා වුණා. දැන් එහි වට ප්‍රමාණය සෙන්ටිමීටර් 58 ක් වෙනවා. ඉදිරියේදී තවදුරටත් ඇයට සැත්කම් කීපයක්ම සිදුකිරීමට නියමිතයි.” වෛද්‍යායතනයේ වෛද්‍යවරු පැවසූහ.දින 105 ක් නවදිල්ලියේ රෝහල් ගතව සැත්කම් ගණනාවකට මුහුණ දී හිසේ වට ප්‍රමාණය අඩුකර ගත් රූනා පසුගිය අ‍ගෝස්තු මාසයේදී රෝහලෙන් නික්ම ගියාය.එලෙස මාස ගණනක් නිවෙසට වී සිටි රූනා යළිත් මේ මාසයේ රෝහල් ගතවූයේ ඉතිරිව ඇති තවත් සැත්කමක් සඳහාය.ඇය මුලදී රෝහල් ගත වෙද්දී ඇගේ තත්ත්වය ඉතා අයහපත්ව තිබුණා. අපට ඇගේ ජිවිතය ගැන පවා විශ්වාසයක් තිබුණේ නැහැ. නමුත් ප්‍රතිකාර හා සැත්කම් ගණනාවකින් පසු ඇයට හොඳ ප්‍රතිඵල ලැබුණා. දැන් ඇය සෞඛ්‍ය සම්පන්නයි.” යනුවෙන් ෆෝර්ටීන් වෛද්‍යායතනයේ ස්නායු ශල්‍ය අංශයේ අධ්‍යක්ෂ වෛද්‍ය සංදීප් පසුගියදා ප්‍රකාශ කළේය.රූනාට තවමත් ඇත්තේ අසාමාන්‍ය ප්‍රමාණයේ හිසකි. එහෙත් ඇය සෞඛ්‍යසම්පන්න වීම නිසා වෛද්‍යවරු ඇය කෙරෙහි බලාපොරොත්තු තබති. හිස්කබල කුඩා කිරීම සඳහා රූනා ලබන මාසයේ දී තවත් සැත්කමකට මුහුණ දීමට නියමිතය.රූනාගේ හිස විශාලව තිබියදී ඇගේ ගෙලට විශාල හිස දරා ගැනීමට නොහැකි වුවත් වෛද්‍යවරුන් විසින් ඇගේ ගෙලට බද්ධ කරන ලද මාංශපේශීන් ශක්තිමත්ව වර්ධනය වීම නිසා දැන් ඇයට හිස දරාගෙන සිටීම ද පහසු වී තිබේ.- සේමාලි කැල්ලපතකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>29</day>
    </date>
    <link>http://www.silumina.lk/2013/12/29/_art.asp?fn=as1312296</link>
    <topic>මම ගියේ නැත්තම් සීයා තවමත් හොදින් ඉන්නවානේ</topic>
    <author>ලබන සතියට</author>
    <content>මම ගියේ නැත්තම් සීයා තවමත් හොදින් ඉන්නවානේනිකැළැල් බිත්ති මත රැඳුණු දෙනෙතින් නිහඬව පසුවන අමරා හුස්ම ඉහළ පහළ හෙළන වගක් වත් නිශ්චිතව කිව නොහැක. සියල්ල විනාශ වී ගියේ යැයි ඇයට පළමුව සිතුණේ එකම පුත්‍රයාගේ භාර්යාව අකල් හී මිය ගිය දින ය. එ‍ෙස් වුව ඔහු ජීවිතය අලුතින් පටන් ගත්තේ ය. නිර්මලා මිය ගියේ ද දියණියක මොලොවට බිහි කිරීමෙන් පසුවය. ඒ නිසාම එතැන මරණය පමණක් නොව ජීවිතය ද තිබුණි. එහෙත් දැඩි සත්කාර ඒකකය අබියස බංකුවක වාඩිවී සිටින ඇය මේ මොහොතේදී දකින්නේ විනාශය ද මරණය ද පමණි. සියල්ලෙහි නිමාව එළැඹ තිබේ. පසුගිය වසර කීපය මුළුල්ලෙහිම ඇය මහත් සේ වෙහෙසුණේ මෙබඳු විපතක් සිදු වනු ඇත්දැයි සැකයෙනි. කිනම් මොහොතක හෝ සැමියා තමා හැර දමා යන බව ඇය දැන සිටියාය. ඇයට උවමනා වූයේ එය මඳකට පමා කරවන්නටයි. ඔව් ඔහු නික්ම ගිය කළ තමා හුදෙකලා වන බව සිහිකිරීමෙන් පවා ඇය තැතිගත්තාය.“සුදු ආච්චි..”ඒ හැඬුම්බර හඬ අමරාගේ ඇසි පිය සලිත කරවන්නට සමත් විය. එහෙත් ඇය හිස හරවා බැලුවේ ඉතාමත් සෙමින්ය. සෝබර යුවතිය දැකීමෙන් ඇගේ දෑසට කඳුළු නැඟුණා පමණි.“නදී..? ඔයා තාම මෙතනද? ඇයි තාත්තලා එක්ක නොගියේ?”වියළි දෙතොල ඈත් මෑත් කිරීමෙන් පවා අමරා වෙහෙසට පත් වූවාය.“මං යන්නෙ කොහොමද සුදු ආච්චි..?යි අසමින් ඇය දණින් වැටුණාය.“අනේ මං හින්ද නේ... මං හින්දනේ සීයා ලෙඩ වුණේ.. අයියෝ මං නං මහා අවාසනාවන්තියක්”යුවතිය අමරා‍ෙග් දෙපා දෑතින් බදා ගනිමින් ඉකි බින්දාය.“ඔයාට පිස්සුද නදී? මොනවද මේ කියන්නෙ?”“අම්ම කියන්නෙ එහෙම තමා සුදු ආච්චි... අම්ම මට බණිනවා... මං නොගිය නං සීයා තාමත් හොඳට ඉන්නවා කියලා...”අමරාගේ මුවඟ සානුකම්පිත සිනාවක් මතු විය. ඇය නදීගේ හිස අත ගෑවාය.“අනේ ඇත්තට ම මේ ලාලනීට මොනව වෙලා ද? වචනයක් කටින් පිට කරන්න කලින් ටිකක් හිතල බලන්න එපායැ. ඔහේ කියල දානවා. එක වචනයකින් තව කෙනෙකුගෙ හිත මොන තරම් රිදෙන්න ඉඩ තියෙනවද කියල පොඩ්ඩක්වත් කල්පනා කරන්නෙ නෑ...” කියාගෙන යන්නට උවමනා වුව ද ඇය “ඔයා ඕව ගණන් ගන්න එපා” මිමිනුවා පමණි.“අනේ සුදු ආච්චි අපි දැං මොකද කරන්නෙ...?”හැඬීමෙන් රත් පැහැ ගැන්වුණ දෑස ද බැරෑඬිව ගිය හඬ ද නදී වෙත එක් කරන්නේ මහත් අසරණ බවකි.“අපිට කරන්න කිසිම දෙයක් නෑ නදී... බලන් ඉන්නවා ඇරෙන්න...”සත්‍යය එයම විය. ඒ බැව් පසක් කරගත් යුවතියත් ගැහැනියත් විලාප නඟන්නට තරම් වන ශෝකය යටපත් කරගන්නට වෙහෙස දැරූහ. ඒ නිසා ම තමන් වෙත පැමිණෙන තරුණයා දැකගන්නට සමත් නොවූහ.“නදී..”නාඳුනන තරුණයා දෙස අමරා විමසිලිමත් බැල්මක් හෙළුවාය. ඒ ආමන්ත්‍රණයෙහි ගැබ්ව තිබූ ළෙන්ගතුකම හැඳිනගත් ඇය උත්සුක වුයේ නදීගේ ප්‍රතිචාරය දැක බලා ගන්නට ය. වහා නැඟී සිටි යුවතිය“සුජිත් අයියාÓයි හඬ ගෑවාය.“සීයට දැන් කොහොමද?”සුජිත් කාරුණික සිනාවක් පෑවේ අමරා උදෙසාය. ඇය සාරි පොටින් දෑස වසාගත්තේ පිළිතුරු දීම මිනිබිරියට ම පැවරූ කලෙක මෙනි.“සීයට තාම අඩුවක් නෑ සුජිත් අයියා..”ශෝකාකූල යුවතිය දෙස ඔහු බලා සිටියේ කනස්සල්ලෙනි. ඇය මේ සා ශෝකයෙන් පසුවනු ඇතැයි අපේක්ෂා නොකළ ඔහු කුමක් කිව යුතු දැයි නොදැන වික්ෂිප්ත විය.“සුජිත් අයිය දැනගත්තෙ කොහොමද සීයා ඉස්පිරිතාලෙ කියල?”“චාපා කීවෙ..Óයි කී ඔහු සුසුමක් හෙළුවේය.ඇය නොදුටු තෙමසක කාල පරිච්ඡේදය පිළිබඳව නෝක්කාඩුවක් වැනි ඒ සුසුමින් ඇය කැලඹී ගියාය.“සුජිත් අයියෙ මේ සුදු ආච්චි..”අමරා වෙත අත දිගු කළ ඇය “සුදු ආච්චි මේ සුජිත් අයියාÓයි කියන්නට පැකිළුණාය.“මේ ළමයා කවුද?”අමරා සාරි පොට පහත හෙළමින් ප්‍රශ්න කළාය.“මම රන්රස බේකරියේ.. අපි තමා මේ ගොල්ලන්ගෙ ලේන් එකට පාන් බනිස් ෂෝට් ඊට්ස් සප්ලයි කරන්නෙ”සුජිත් විනීත ආකාරයෙන් පවසා සිටියේය. එබඳු හැඳින්වීමක් කරන්නට හැකිවීම පිළිබඳව ඔහු ඒ හාම පුදුමයට පත්විය. ඒ තරම් ධෛර්යයක් තමා වෙත තිබිණිද? නැතහොත් පෙම් බැඳි යුවතියගේ කඳුළු පිරි දෑස තමාට ශක්තිය පිදුවේද?“හ්ම්..Óයි කොඳුළ අමරා සාරි පොටින් මුව වසා ගත්තේ නොමනා යමක් පිටවනු ඇතැයි බියෙන් මෙනි.මේ තරුණයා‍ත් නදීත් අතර ඇත්තා වූ හිතවත්කම පිළිබඳව ඇයට දුර දිග හිතා බලන්නට උවමනාය. ඔහු නදී වෙත හෙලන බැල්මම ඇයට ‍ෙක්ලම් කියන්නාක් බඳු ය. ඒ නිසා ම මෙය සාමාන්‍ය හිත මිතුරු කමකැයි අස්වැසෙන්නට ඇයට නුපුළුවන. එහෙත් සැකයෙන් ද නොමනාපයෙන් ද ඔද්දල් වන සිත සනහාලන්නේ ගිලන් යහන මත ජීවිතයත් මරණයත් අතර සටන් වැද සිටින සැමියා ය.“ගෑනු දරුවකුට පිරිමි යාළුවොත් පිරිමි දරුවකුට ගෑනු යාළුවොත් ඉන්න බැරිකමක් නෑනෙ අමරා. අනිත් එක ඉතිං තරුණ වයසෙදි ආදර සම්බන්ධකම් වුණත් ඇති වෙන එක ස්වභාවිකයිනෙ. ඒ දිහා වපර ඇහෙන් බලන්න එපා. හෙමීට හොයල බලල නොගැළපෙන දෙයක් නම් කරුණාවෙන් ආදරෙන් කරුණු වටහල දෙන එකයි කරන්න ඕන. එහෙම නැතුව මේ මිනී මැරුව වගේ ළමයින්ට කඩාපනින්න නරකයි...”ඔව්. ඔහු සන්සුන් ලෙස තෙපලනවා ඇත්තේ ඔවැනි වදන්මය.“අනේ මට ඔයාව දැම්ම නැතිකරගන්න බෑ රණේ.. මං කොහොමද ඔයා නැතිව අර ගෙදර තට්ට තනියම ඉන්නෙ.. අනේ දෙයිය‍ෙන් මට මේ මනුස්සයව සනීප කරවල දෙන්න...”අමරා හඬ නොනැ‍ඟෙන ලෙස හඬන්නට වූවාය.“අඬන්න එපා සුදු ආච්චිÓයි නදී ඇය අසල හිඳගනිමින් ඉල්ලා සිටියාය.වීදුරු දොරින් පිටතට ආ හෙදියක් මොහොතක් නිහඬව සිටියාය. අනතුරුව ඇය සුජිත් දෙස බලා හිස වැනුවාය. ඔහු ඉක්මන් ගමනින් ඇය වෙත ගියේය.“ඔයා පේෂන්ට්ගෙ කව්ද?”“මම..? මම? මිස් මම එයාගෙ නෑදෑයෙක්'’ඇය හිස සැලුවාය. දින ගණනාවක පටන් දැඩි සත්කාර ඒකකය අබියස කල් මරන මහලු ගැහැනියත් තුරුණු යුවතියත් දෙස ඇය හෙළුවේ දුක්මුසු බැල්මකි.හිස නඟා බැලූ නදී හෙදිය සමීපයෙහි සිටින සුජිත් දැක තිගැස්සුණාය. ඔහු රෝගියාගේ සුවදුක් විමසන්නේ ද? නැතහොත් හෙදිය ඒ අසුබ පණිවුඩය පවසන්නීද?“සුදු ආච්චිÓයි ඇය කෑගැසුවේ නැඟී සිටිමිනි. නොසන්සුන් වූ අමරා ද වහා නැඟී සිටියාය.සුජිත් ගේ මුහුණේ අඳුර ද ඔහුගේ හිස පහතට නැඹුරුවන අයුරු ද දුටු ගැහැනිය ද යුවතිය ද ඒ වෙත ගමන් කළේ දෙපා අද්දමිනි. ඔහු ඔවුන් දෙස බැලුවේය. ඔහු ගේ ශෝකාකූල බැල්මෙහි ඒ අසුබ පණිවුඩය ලියැවී තිබේද?ලබන සතියටකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>29</day>
    </date>
    <link>http://www.silumina.lk/2013/12/29/_art.asp?fn=as1312297</link>
    <topic>රෝහලක ප්‍රතිකාර ලබද්දී තමන්ට විදින එන්නත් ගැන පරීක්ෂාවෙන් ඉන්න</topic>
    <author>ඉනෝකා පෙරේරා බණ්ඩාර</author>
    <content>රෝහලක ප්‍රතිකාර ලබද්දී තමන්ට විදින එන්නත් ගැන පරීක්ෂාවෙන් ඉන්නමුහුදු නැවියකු සේ රැකියාව කළ සිසිර ශාන්ත, එක් නිවාඩුවක සිය නිවෙසට පැමිණියේ බොහෝ කලකට පසුවය.සිය දියණිය, බිරිය හා සතුටින් ගෙවන්නට ලැබෙන මේ පුංචි නිවාඩුව වේගයෙන් ගෙවී යනවාදෝයි ඔහුට සිතුණේ වරක් දෙවරක් නොවේ.විවාහ වී සිටියද තාත්තා ගෙදර පැමිණි විට දූගේ සතුටට නිමක් නැත.පුංචි කාලෙ පටන් ගේ පුරා දුව පැන නැටූ එකම දූ, දීගෙක ගියද තාත්තාට නම් තවම ඈ පොඩි කෙල්ලකි.මේ, ඇ‍ෙමරිකාවේ සිට තාත්තා පැමිණි තවත් එක් නිවාඩු සමයෙකි.නොසිතූ මොහොතක ඔහුගේ කකුල තුවාල වූ අතර එය එතරම් ලොකු තුවාලයක්ද නොවූ හෙයින් දියණිය හොඳින් බෙහෙත් දමා වෙළුමක් ද දැමුවාය.දින කිහිපයක් ගත වුවද තුවාලයේ අඩුවක් නැති බවත් එය සිදුවූ දකුණු පාදයේ යම් ඉදිමීමක් ඇති බවත් දැනෙද්දී සිය පියා කළුබෝවිල රෝහලට රැගෙන යන්නට ඈ තීරණය කළාය.වෛද්‍යවරු පරීක්ෂා කළ අතර බෙහෙත් දමා තුවාලය පිරිසුදු කෙරිණි. එහෙත් පියා දැඩි අපහසුවෙන් බව ඇයට දැනිණි.“තාත්තෙ අපි මහ රෝහලට යමු...”දියණිය යෝජනා කළේ වැඩි පරෙස්සමටය. දකුණු කකුලේ පහළින් ඉදිමී තිබුණද ඇවිදීමට එය විශාල බාධාවක් නොවූයෙන් වාහනයෙන් බැස ඔහු රෝහල වෙත ඇවිදගෙන ගියේ දූගේ අතත් අල්ලාගෙනමය.එසේ, 2010 වසරේ මාර්තු මාසයේ දවසක සවස 3.30 ට පමණ කොළඹ ජාතික රෝහලේ වාට්ටු අංක 30 ට ඒ දියණී සිය පියා ඇතුළත් කළාය.‍ඉන් පස්සෙ රෝහලින් දැනුම් දුන්නා සිරින්ජර් අටක් සහ I.V. සෙට් දෙකක් රැගෙන එන්නට. ඒ සමඟම ලේ සාම්පල දෙකක් ද දී අසල තිබූ පෞද්ගලික රෝහල් රසායනාගාරයට දී පරීක්ෂා කරගෙන එන ලෙසත් දැන්වූවා. මම ඒවා රසායනාගාරයට දීලා කියූ ඒ අවශ්‍ය බඩුත් රැගෙන යළි රෝහලට ආවා. ඒ වෙනකොට තාත්තට ඉන්ජෙක්ෂන් එකක් විදලා තිබුණා. අසාත්මිකතාවක් තියෙන නිසා ඒ බෙහෙත නැවැත්තුවා....’ හෙදියක් කිව්වා. ඉන්‍පස්සෙ තවත් බෙහෙතක් අරගෙන පරීක්ෂණයකින් තොරවම ඈ යළිත් විදිනවා මම දැක්කා.තාත්තා හිටියේ නිසොල්මනේ. ටික වෙලාවකට පස්සෙ මං තාත්තට කිව්වා, ‘ගිහින් එන්නම් තාත්තෙ...’ කියලා.මගේ අත අල්ලගෙන හරිම අහිංසක විදියට මං දිහා බලලා බුදු සරණයි පුතේ! ගිහින් එන්න....’ කියල අමාරුවෙන් කියනවත් එක්කම තාත්තට තද කැස්සක් ආවා.මං දැක්කා තාත්තගෙ දිව ගිලෙනවා. මට ගෑගැහුණා. අනේ මං තාත්තගෙ හිස අල්ලගෙන හිටියේ. මොහොතක් ගියේ නෑ මගේ අත උඩට තාත්තගෙ බෙල්ල කඩා වැටුණා.නර්ස්ලා දුවගෙන ආවා. ඩොක්ටරුත් ආවා. තාත්තව පැත්තට හරවලා ඔක්සිජන් දුන්නා. මට පැත්තකට වෙන්න කියලා තාත්ත‍ගෙ පපුවට ‘ඉලෙක්ට්‍රික් ෂොක්’ එකක් දුන්නා. මට බලා ඉන්න බැහැ. ඒත් දාලා යන්න හිත දුන්නෑ.‘ඩොක්ට ඇහුවා නර්ස්ගෙන්, මොනවද දුන්නු ඉන්ජෙක්ෂන් එක... කියලා.. ඩොක්ටර්ගෙ මූණ ඇඹුල් වුණා. නොසන්සුන්ව වගේ හිස දෙපැත්තට වැනුවා. මගේ මහත්තයත් එතැන හිටියා. මට කිව්වා එතැනින් යන්න කියලා. විනාඩි 30 ක් විතර හැමෝම තාත්තා වටේ ඉඳගෙන ලොකු උත්සාහයක. මං හිතුවේම තාත්තට සිහි නැතිවෙලා කියලා.ඒත් පැය බාගෙකට විතර පස්සෙ කියනවා, ම‍ෙග් තාත්තා මිය ගියා කියලා. දෙයියනේ! මීට පැය කිහිපයකට ඉස්සර මාත් එක්ක ඉස්පිරිතාලෙට ඇවිදගෙන ආපු තාත්තා. තිබුණෙ කකුලෙ තුවාලයක් විතරයි. මං කොහොම විශ්වාස කරන්නද මැරුණා කියලා... මේක තනිකරම නොසැලකිල්ලෙන් සිදු වුණු දෙයක්... ඇයි අසරණ වෙලා එන රෝගීන්ට මෙහෙම සලකන්නේ...”ඒ දියණිය හඬමින් මං ඉදිරියේ මෙහෙම සාක්ෂි දුන්නේ ඇගේ පියාගේ මරණ පරීක්ෂණය වෙලාවේ.ඇත්තටම කරුණු විමසද්දී ඈ කියූ කතාව හරි වග තේරුණා. සහකාර අධිකරණ වෛද්‍ය නිලධාරියාගෙන් වාර්තාවක් මා ඉල්ලුවා.එකපාරටම වාර්තාවක් දිය නොහැකි බවත් පරීක්ෂණ කිහිපයක් කළ යුතු නිසාත් පරීක්ෂණය කල් දැමුණා.ඊළඟට මා අදාළ හෙද නිලධාරියගෙන් සාක්ෂි විමසුවා. නිවාස වෛද්‍ය නිලධාරියා නිර්දේශ කළ පරිදි පමණක් ඔහුට බෙහෙත් විද්ද බවයි ඈ පැවසුවේ. පෙනිසිලින් දීමට පෙර සංවේදිතා පරීක්ෂණය කළ බවත් එතැන් පටන් වෛද්‍ය නිර්දේශය අනුව බෙහෙත් එන්නත් කළ බවත් දිගින් දිගටම මාත්‍රා පිළිබඳ දීර්ඝව සඳහන් කරමින් ඈ කරුණු කිව්වා.ඇඳ ඉහපත් වාර්තාවේ එය සටහන් කළ බවත් ඈ පැවසුවා.මාස 11 කට පසු‍ වෛද්‍ය වාර්තාව එන විට, අර වෛද්‍යවරයා වෙනත් රෝහලකට මාරු වී ගිහින්.ඔහුවත් කැඳවා යළි පරීක්ෂණ ඇරැඹුවා. ඒ වාට්ටුව භාර විශේෂඥ වෛද්‍යවරයාගෙන් ද ප්‍රකාශයක් ලබා ගත්තා. පෙනිසිලින් වලට අර රෝගියා අසාත්මිකතාවක් පෙන්නුම් කර තිබූ නිසා, ‘Cloxacellin’ යම් මාත්‍රාවක් පැය 6 කට වරක් අන්තර් ශිරා මගින් දෙන්නත් ceffazidine ග්‍රෑම් එකක් පැය 12 කට වරක් දෙන්නත් නියම කොට තිබුණා.නමුත් දීර්ඝ වෛද්‍ය පරීක්ෂණ මාලාවකින් පසුව අනාවරණය කර ගත් දේ තමයි, පෙනිසිලින් යම් රෝගියකුට අසාත්මිකතාවක් දක්වනවා නම්, ක්ලොක්සසිලීන් කියන බෙහෙතත් එසේම අසාත්මික වන බව. මොකද මේ දෙකම එකම පවුලේ බෙහෙත් දෙකක් නිසා. අර රෝගියාට කර තිබුණේ පෙනිසිලින් සංවේදිතා පරීක්ෂණය පමණයි. අර ඔහුගේ දුව දුටුවා යැයි කී පරීක්ෂණයෙන් තොරව විදපු බෙහෙත තමයි ක්ලොක්සසිලීන්.ඔහු මරණයට පත් වුණේ ඒ එකම පවුලේ අනෙක් බෙහෙත අසාත්මික වීමෙන්. මෙය රෝහලේ නොසැලකිල්ල නිසා සිදු වූ මරණයක් බව කාට වුණත් පැහැදිලියි...”අහංගම මහතා පවසන මේ සිදුවීම, තවත් එක් මරණයක් පමණක් යැයි බැහැර නොකරන ලෙස අපි ඔබට යළිත් කියමු.රෝහලක ප්‍රතිකාර ලබන විට තමන්ට විඳින එන්නත් හෝ බෙහෙත් හෝ සිදුකරන ශල්‍ය කර්මය පිළිබඳ හෝ දැඩි අවධානයෙන් දැනුවත්ව සිටින්නැයි අපි ඔබට යළි මතක් කර සිටිමු.  කොළඹ විශ්‍රාමික නාගරික හදිසි මරණ පරීක්ෂක එඩ්වඩ් අහංගම මහතාගේජීවන අත්දැකීම්ඉනෝකා පෙරේරා බණ්ඩාරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>29</day>
    </date>
    <link>http://www.silumina.lk/2013/12/29/_art.asp?fn=as1312298</link>
    <topic>නෙළුම්විල</topic>
    <author/>
    <content>නෙළුම්විලසැමියාත්, මාත් මාතරින් කොළඹ බලා යන පෞද්ගලික බස් රියකට ගොඩ වූයේ ඔහු ගේ දෑසට ප්‍රතිකාර ගනු පිණිස කොල්ලුපිටිය බලා යෑමට ය.බසය ඉඳුරුවේ දී තේ පානය පිණිස නැවැත්විණ.මගීන් බැස යන අතර මා සැමියා ද තේ එකක් බීමට බැස්සේ ය. මම අසුනේ ම රැඳී සිටියෙමි.ගත වූයේ විනාඩි කිහිපයකි.බසය පණගැන්විණි.මඟීහු දඩිබිඩියේ බසයට නැඟගත්හ. බසය ඇද්දුවේය. මා සැමියා ඒ අතර නොසිටියේ ය.“බස් එක නතර කරන්න! බස් එක නතර කරන්න. මහත්තය ආවෙ නෑයි මම කෑ ගෑමි.ඒ ඇසූ මඟීහු ද බසය නතර කරන ලෙස ඉල්ලූහ. එහෙත් බසය ඉදිරියට ම ඇදිණ. සමහරු බෙල් එක ද එබූහ. එය ක්‍රියාත්මකව නොතිබිණ.පිම්මේ යන බසයේ කොන්දොස්තර අසරණ මට කෑගැසුවේ “බස් එක නැවැත්තුවෙ නිදාගන්න නෙවෙයි කියමිනි.බසය නතර වූයේ අලුත්ගම බස් නැවතුමේ ය. මම වහ වහා බසයෙන් බැසගතිමි.ඒ බසයෙන් බට තරුණ පුතෙක් මා කරා ආවේ ය.“අම්ම මෙතනම ඉන්න. මහත්තය ඊළඟ බස් එකේ ඒවි” ඔහු මගේ හිත හැදුවේය.ඒ අතර මගේ ජංගම දුරකථනයට ඇමතුමක් ආයේය.ඊට පිළිතුරු දෙන්නට ද මගේ හිත එකලස්ව නොතිබිණ. මා පත්ව සිටි තත්ත්වය තේරුම් ගත් අර දරුවා එය ඉල්ලාගෙන ඊට පිළිතුරු දුන්නේය.දුරකථන ඇමතුම ඇවිත් තිබුණේ මගේ සැමියාගෙනි.ඔහු අතේ ජංගම දුරකථනයක් නොවීය. අවස්ථාවේ හැටියට ඔහු අසල සිටි අයකුගෙන් උදව් ඉල්ලාගෙන තිබිණ.“මහත්තය ඊළඟ බස් එකේ එනව කීව. එයා එනකං අපි ඉම්මු” දරුවා කීවේය.මගේ දරුවකු වගේ මට සැනසීම ගෙන දුන් මේ දරුවා මා තනිකොට නොගියේ ය. බසය එනතෙක් අපි අපගේ විස්තර කතා කළෙමු.කී පරිදිම ඊළඟ බසයේ මා සැමියා ආයේ ය.“අම්ම දැන් නඟින්න” දරුවා මා එහි ගොඩකර බසය අදිනතුරු රැඳී සිටියේය.බසයට නැඟගත් මම දරුවා දෙස බලා සැනසුම් සුසුමක් හෙළීමි.ගාල්ලේ බටපොළ මහ විදුහලෙහි ඉගෙනුම ලබන ආදරණීය පුතුනි, මම නුඹටත් නුඹ හැදූ වැඩූ මාපියන්ටත්, උගන්වන ගුරුවරුන්ටත් පින්දෙමි.මා සැමියාට පණිවුඩය දෙන්නට ජංගම දුරකථනය දුන් අර බසයේ සිටි මහතාට ද තුති පුදමි.මාතර රාහුල පාරේ, කේ.ඩී.කේ.රෝහිණී තිලකරත්න මහත්මිය විසින් යොමු කරන ලද ලිපියක් ඇසුරිනි.එක්තරා උදෑසනක මම ප්‍රකට නීතිඥවරියක ගේ කාර්යාලය විවෘත කැරෙන තෙක් ඒ ඉදිරියේ රැඳී සිටියෙමි.ටිකකින් මැදි වයසේ කාන්තාවක් මා අසලට ආවා ය.“කීයට ද දන්නෑ ඔෆිස් එක අරින්නෙ නේද? අද නඩු නැති දවසක් නම් අරින එකකුත් නැතුව ඇති නේද?” ඇය ඇසුවා ය.මම ඇය වෙත හැරුණෙමි. මැලවුණු වතකි. විඩාබර දෙනෙතකි.“නඩු ඇතත් - නැතත් නවය වෙනකොට ඔෆිස් එක අරිනව” මම කීමි.නන්නාඳුනන අප දෙදෙනා අතර එතැන් පටන් පැවතිය යුත්තේ නිහඬතාවකි. එහෙත් ඇය කතා කළා ය. මම ද කතා කළෙමි.මා හොඳ සවන්දෙන්නෙකැයි ඇයට සිතෙන්නට ඇත. ඇය තම කතාව මා ඉදිරියේ දිගහැරියේ එක්කෝ එනිසා ය. නැත්නම් කාට හෝ එය කියා හිත සැහැල්ලු කරගනු පිණිස විය යුතු ය.ඒ දිගු කතාව කෙටියෙන් මබසින් පවසතොත් මෙසේ ය.ඈ වූ කලි පිටිසර දුප්පත් ව උපන්නියකි. ගම්බද පාසලක උසස් පෙළ ලියා අවසන් කළ කාලයේ ම ඇය පළමු පෙමින් ද රැවටුණා ය. එතැන් පටන් ඇය ගෙවා දැමූයේ ශෝකී දිවියකි. අගහිඟ පිරිමසා ගන්නට යද්දී ඇයට තවත් කයිකතන්දර ද හැදිණ.ගමේ ජීවිතය තිත්ත වුණු ඇය ගේ එක ම අපේක්ෂාව වූයේ ගමෙන් පිට ව රැකියාවක් කර තම දිළිඳු මාපියන්ට සරණ වීම ය. පුවත්පතක වූ දැන්වීමකට ඇගේ ඇස ගියේ ඔය අතර ය.දැන්වීමට අදාළ තැන සොයා ඇය කොළඹ ආ‍වා ය. ව‍ැඩේ හරි ගියේ ය. ලොකු ව්‍යාපෘතියක් භාර නිලධාරියකුගේ පෞද්ගලික ලේකම් හැටියට ඇයට රැකියාව ලැබිණ.මේ වන විට ඇය පසු වූයේ තිස් හැවිරිදි වියේ මුවවිට ය. නිලධාරියා පනස් හැවිරිදි වියේ මුවවිටට ළං ව සිටියේ ය.රැකියාව කරන ඇය ගේ වාසස්ථානය වූයේ ද නිලධාරියා ගේ බංගලාවේ කොටසකි. ඒ වන විට ඇය ඕනෑම අභියෝගයකට මුහුණ දීමට සූදානම් ව සිටියා ය.නිලධාරි තෙමේ සිය බිරිය ගෙන් තාවකාලික ව වෙන් වී සිටි බව ඇය දැන ගත්තේ ‍ෙම් අතර ය. ඒ දැන දැනත් ඇය ඔහු හා එක වහලක් යට ජීවිතයට හුරු වූවා ය.ඔහු ඇයට හොඳින් සැලකුවේ ය. ඇයට ජීවිතයේ එතෙක් නොලැබුණු සැප සම්පත් ඔහු නිසා ලැබිණ. සැබැවින් ම ඔහුට ඇය හා විසීමට වුවමනා විය. එහෙත් බිරිය දික්කසාදය නොදීමට වගබලාගෙන සිටියා ය.වසරින් වසර ගෙවී ගියේ ය. ඇගේ අලුත් ජීවිතය ඈ දන්නා කියන අයට රහසක් නොවී ය. ඇය මාපියනට කරදර නැති ව ජීවත් විය හැකි තරම් මුදල් ද යැව්වා ය.ඇගේ ලෝකය දෙදරා ඇද වැටුණේ නොසිතූ ‍ෙමාහොතක නිලධාරියා ලෙඩ වී ඉන් ම මියගිය පසු ය. ඇය හඬා වැටෙන්නට වූවා ය. එතෙක් රහසක් ව සේ සිටි විවාහක බිරිය වහා පැමිණ මෘත දේහය බාරගෙන අවමඟුල් කටයුතු සිදු කළා ය.අවමඟුල අවසන්වූ හැටියේ ම විවාහක බිරිය කළේ තම සැමියා සතු ව තිබූ යාන වාහන සහ දේපළ තම අත්අඩංගුවට ගෙන ‘දෙවන බිරිය'ට වහා පිටවන ලෙස නියෝග කිරීම ය.මැය වසර 15කට පෙර යළි මහමඟට වැටුණා ය. වාසනාවකට මෙන් ඉතිරි කරගත් යමක් තිබුණෙන් ඇය ගමට නොගොස් නගරයේ ම කුලී කාමරයක ජීවිතයට හුරු වූවා ය.ඉතින්, ඇය මේ නීතිඥවරිය සොයා පැමිණ තිබුණේ කලක් එකට විසූ සිය අනියම් සැමියාගේ බූදලයෙන් තමා ගේ ජීවත්වීම පිණිස යමක් ලබා ගැනීමට නීතියෙන් පිළිසරණක් ලබා ගත හැකි දැයි දැනගනු පිණිස ය.ඈ තුරුණු විය පරදුවට තබා ඇති සැටි පුදුම සහගත ය. ඇගේ හැඳි මිටේ නුවණ ගැන මට අනුකම්පාවක් ද ඇතිවිය.මේ අතර නීතිඥවරිය සිය කාර්යාලයට ආවා ය.“කමක් නෑ ඔයා ඉස්සෙල්ල ගිහින් රාජකාරිය කරගන්ඩ!” මම ඇයට පළමු තැන දුනිමි. මට තුති පුදා ඇය එහි ගියා ය.ටිකකින් කාර්යාලය තුළින් ඇගේ ඉකි හඬ ඇසිණ.අවසානයේ ඇය පිටතට ආවා ය.“මොකද වුණේ?” මම ඇසීමි.පෞද්ගලික ලේකම්වරිය තියා ගෙදර වැඩකාරි හැටියට හිටිය කියල ඔප්පු කරන්ඩවත් සාක්කි නැහැල්ලු. අරය ඒ ලියවිලි සේරම අරගෙන ගියා‍නෙ. ඒත් පෙරකදෝරු නෝන කිව්ව “මම නඩුවක් ගොනු කරල කතා කරන්නං. මට සල්ලි සතයක්වත් එපා” කියල. එයත් කම්පා වුණා!”මම ගොළුවීමි.“යන්නං” ඇය මගෙන් සමුගත්තා ය.මැකී යන ඇගේ හුදෙකලා රුව දෙස මම බලා සිටියෙමි.ගම්පහ සිරි පෙරේරා කහවල මහතා විසින් යොමු කරන ලද ලිපියක් ඇසුරිනි.මා සිටියේ එක්තරා සිල්ලර බඩු වෙළෙඳසලක් ළඟ ය.මැදිවියේ කාන්තාවක් වෙළෙඳසලට ආවා ය.“මුදලාලි පරණ පත්තර විකුණන්ඩ තියෙනවද?” ඇය ඇසුවාය.“ඔව්. තියනව” මුදලාලි කීවේය.“කිලෝ එකක් කීය ද?”“විසි පහයි”“ඒව සිංහල පත්තරද?”“ඔව්”“මට කිලෝ දෙකක් දෙන්ඩකෝ”“ඇයි මේ පරණ පත්තර? කඩේක බඩු ඔතන්ඩවත්ද?”“නෑ, කියවන්ඩ. පරණ පත්තර වුණත් ඒවයෙ අපිටයි, ළමයින්ටයි කියවන්ඩ කොච්චර නං දේවල් තියනවද? නිකං ඉන්න වෙලාවට මාත් ඒව කියෝනව. ඉස්කෝලෙ යන දරුවන්ටත් ඉතිං ප‍්‍ර‍යෝජනයිනේ”ඒ කතාව මගේ හිතට තදින් වැදිණි.ඇය පත්තර කිලෝ දෙක කිහිලි ගන්නාගෙන ආපසු යන්නට හැරුණාය.මම ඇය වෙත ගියෙමි“අම්ම දුප්පත් වුණත් ශ්‍රේෂ්ඨ මාතාවක්” මම ඇයට කීවෙමි. ඇය විස්මය දනවන හැඟුමින් මදෙස බැලුවාය.“අපි ඉතිං තියන හැටියට ජීවත්වෙන්ඩ එපෑ” ඇය කීවාය.“ලෝකෙ ශ්‍රේෂ්ඨයො වෙලා හිටපු හුඟ දෙනෙක් ගෙදරට බඩු ඔතාගෙන ආපු පත්තර කෑලිත් කියවපු අය! අම්ම‍ෙග උනන්දුව යහපත්” මම කීමි.ඇය කෘතගුණ පූර්ණ හැඟුමක් පා යන්නට ගියාය.නැතිබැරිකමට පරණ පත්තර කිලෝ ගාණට අරගෙන ගිහින් කියවන අයත් අපේ සමාජයේ සිටීම විස්මය දනවන ආඩම්බරයකි.පරගම්මන නන්ද විසින් යොමු කරන ලද ලිපියක් ඇසුරිනි.තමන් දැකීමළා අඳුර පැවති වැසි බර සැන්දෑවකි.මම පැලවත්තේ සිට යටදොළ බලා යතුරු පැදියෙන් යමින් සිටියෙමි.යටදොළ කඩ පෙළ පසු විය. පීටර්ස් වත්තට හැරෙන තැන ආසන්න විය. යතුරු පැදියේ දකුණු එළි සංඥාව දැල් වූ මම එය වහා දකුණු පසට හැරවීමි.මට පිටුපසින් තද තිරිංග ශබ්දයක් ඇසිණ. ඒ පිටුපසින් පැමිණි වාහනය නැංවූවකි.මම දකුණට ගත් යතුරු පැදිය නවතා සිදුවූයේ කුමක් දැයි සැක හැර දැනගනු පිණිස පිටුපස හැරුණෙමි.ලේලන්ඩ් වර්ගයේ බසයක් පාර හරහා නැවතී තිබිණ. එසේ වී තිබුණේ හිටි හැටියේ තදින් තිරිංග පෑගීම නිසා බව මට වැටහිණ.දකුණට හැරවීමට මා ඉක්මන් වැඩි වූ නිසා මේ අනපේක්ෂිත දෙය සිදු වූ බව මට වැටහිණ. මා කළ යුතු වූයේ හදිසියේ සිග්නල් නොදා පිටුපස වාහනයට ගමන පාලනය කර ගැනීමට හැකි වන සේ කල්තියා සිග්නල් දැමීම ය.බසය යාබද කුඹුරට ලිස්සා නොවැටී බේරී තිබුණේ රියැදුරු මහතාගේ දක්ෂතාව නිසා ය.වාහන පදවන විට ඉවසීම නැමැති මහඟු ගුණය අත්‍යවශ්‍යම බව මම මේ සිද්ධියෙන් පසක් කර ගතිමි.රියැදුරු මහතාණෙනි, මගේ ඉක්මන් වීමෙන් ඔබට සිදු වූ කරදරය සහ පීඩාව ගැන කනගාටු වෙමි.ඔබේ දෑතට, දෙපයට ශක්තිය ලැබේවා!පැලවත්තේ පී. ආර්. ඒ. ජයසේකර මහතා විසින් යොමු කරන ලද ලිපියක් ඇසුරිනි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>29</day>
    </date>
    <link>http://www.silumina.lk/2013/12/29/_art.asp?fn=av1312292</link>
    <topic>Hollywod News</topic>
    <author>සුජීව තේවහෙට්ටිගේ</author>
    <content>Hollywod Newsසුප්‍රසිද්ධ නළු නිළි යුවළක් පසුගියදා ඇමෙරිකාවේ ලොස් ඇන්ජලීස් නුවර වෙළෙඳ පොළක් තුළ බඩුමුට්ටු මිලට ගනිමින් සක්මන් කරනු කාටත් දැකගත හැකි වුණා. මේ දෙදෙනා තමයි, බෲස් විලීස් සහ එමා හේමින්. දෙදෙනාගේ බිලිඳු දියණිය එමාගේ තුරුලෙහි සිටින අයුරු ද කවුරුත් දැක්කා. එමා දැන් දෙවැනි වතාවටත් මවු පදවිය ලබන්නට සැරසෙනවා.මේ වන විට 58 වැනි වියෙහි පසුවන බෲස් විලීස් මීට පෙර විවාහ කරගෙන සිටියේ සුපිරි නිළි ඩෙමී මුවර්වයි. ඇගෙන් වෙන්වූ බෲස්, 2009 දී එමා සමඟ යුග දිවි ගමන් ඇරඹුවා. ඇය දැන් 35 වැනි වියෙහි පසුවෙනවා.බෲස් සහ ඩෙමි විවාහයෙන් දරුවන් තුන් දෙනෙකු සිටිනවා. ඒ අයගෙන් වැඩිමලා 23 වියැති රුමර්. දෙවැන්නා 20 වියැති ස්කෞට් සහ බාලයා 18 වියැති ජලුලායි.ලෝක ඉතිහාසයේ මහා ඛේදවාචකයක් සනිටුහන් කළ කතා පුවතක් රැගත් ‘පොම්පෙයි’ නම් වූ අලුත්ම චිත්‍රපටයේ රූගත කිරීම් මෑතකදී නිමාවට පත්වුණා. ත්‍රිමාණ දර්ශන සහිත ත්‍රාසජනක සිදුවීම් මුසු වූ මේ චිත්‍රපටයෙහි එමිලි බ්‍රවුනින්, කීෆර් සදර්ලන්ඩ් සහ කිට් හැරින්ටන් ඇතුළු නළු නිළියන් රැසක් චරිත නිරූපණය කරනවා.එමිලි බ්‍රවුනින් කියන්නේ තමන්ට ‘පොම්පෙයි’ චිත්‍රපටයේ සටන් ජවනිකාවක රඟපාන්නට නොලැබීම ගැන දුක්වන බවයි. සාමාන්‍යයෙන් මෙවැනි වදනක් නිළියකගේ මුවින් පිටවන්නේ නැහැ. ඒ වුණත් එමිලි, චිත්‍රපටවල සටන් ජවනිකා නිරූපණය කරන්නත් ලෑස්ති පිටයි සිටින්නේ. ‘පොම්පෙයි’ චිත්‍රපටයේ සටන් කරන්නට අවස්ථාවක් නොලැබුණත් සටන් ජවනිකාවක් තුළ වෙනත් රංගනයක් ඉදිරිපත් කරන්න නම් ඇයට ඉඩක් ලැබුණා.දෙපාර්ශවයක් සටන් කරද්දී එම ස්ථානයෙන් පැන යාමේ අවස්ථාවක් නිරූපණය කරන්නයි ඇයට සිදුවුණේ.සතුන්ගේ අයිතිවාසිකම් රැක ගැනීම වෙනුවෙන් පෙනී සිටින ලෝක ප්‍රකට ‘පෙටා’ (PETA) සංවිධානය පසුගියදා සුපිරි නළු ලියනාඩෝ ඩි. කැප්රියෝ වෙතට තදබල දෝෂාරෝපණයක් එල්ල කළා. ඔහු, චිම්පන්සියෙකුට හිරිහැර කරමින් චිත්‍රපටයක රඟපෑමක් ඉදිරිපත් කළ බවයි ‘පෙටා’ සංවිධානය චෝදනා කළේ.ලියනාඩෝ, චිම්පන්සියෙකු සමඟ එලෙස රඟපෑවේ ළඟදී තිරගත වීමට නියමිත ‘වුල්ෆ් ඔෆ් වෝල් ස්ට්‍රීට්’ චිත්‍රපටයේයි. එහි එක්තරා දර්ශනයක ලියනාඩෝ එම චිම්පන්සියා ඇදගෙන යන අවස්ථාවක් නිරූපණය කළ බව ද අහිංසක සතුනට එලෙස හිරිහැර කිරීම තම සංවිධානය හෙළා දකින බව ද ‘පෙටා’ හි නිලධාරීන් පැවසුවා. එම සංවිධානයේ නිලධාරිනියක වන ජුලියා ගැලුසි එහි වෙබ් අඩවියෙහි ලියනාඩෝගේ ක්‍රියාවට එරෙහිව සටහනක් ද තබා තිබෙනවා.ඔස්ට්‍රේලියාවේ හිටපු ක්‍රිකට් ක්‍රීඩක ශේන් වෝන් සහ සුපිරි නිළි එලිසබෙත් හර්ලේ අතර ලියලා ගිය ප්‍රේමය මුළු ලොවටම රහසක් වුණේ නැහැ. දෙදෙනා ගේ ආදර කතාව කිසිඳු බාධාවක් නැතිව ගලා ගියා. ඒත් කවුරුත් නොසිතූ විලසින් ශේන් - එලිසබෙත් පෙම් කතාව නිමාවට පත්වුණා. පසුගිය සැප්තැම්බර් මාසයේදීයි දෙදෙනා දෙපසට වුණේ.44 වියැති ශේන් සහ 48 වියැති එලිසබෙත් නැවතත් ළං වනු ඇතැයි බොහෝ දෙනා විශ්වාස කළේ නැහැ. ශේන් ගේ ජංගම දුරකථනයෙහි කිසියම් නාඳුනන අයෙකු විසින් එවන ලද ශෘංගාරාත්මක පණිවුඩ කිහිපයක් එලිසබෙත්ගේ සැකයට හේතුවීම නිසයි දෙදෙනා විරසක වුණේ. කොහොම වෙතත්, සති කිහිපයක් ගතවෙද්දී ශේන් සහ එලිසබෙත් නැවතත් එක්වුණා.ඒත්, පසුගිය සතියේ හොලිවුඩ් පුරයෙන් වාර්තා වුණේ මේ පෙම්වතුන් දෙදෙනා දෙවැනි වතාවටත් වෙන්වී සිටින බවයි.ජස්ටින් බීබර් ලබන වසරේදී ගායන දිවියෙන් සමුගැනීමට සැරසෙන බවට පුවතක් පසුගිය සතිය තුළ ලොව පුරා විද්යුත් සහ මුද්‍රිත මාධ්‍යය තුළ පළ වුණා. මේ නිසා බීබර් ගේ රසික රසිකාවියන් කනස්සල්ලෙන් පසුවුණා.මේ ආරංචිය පැතිරුවේ වෙනින් කවුරුන්වත් නොවෙයි. බීබර්ම තමයි. ඔහු පසුගියදා රූපවාහිනී සම්මුඛ සාකච්ඡාවකට සහභාගි වෙමින් මේ බව ප්‍රකාශ කර තිබුණා.ඒ වුණත් ඔහුගේ කළමනාකරු, ස්කූටර් බ්‍රවුන් කීවේ බීබර් එවැන්නක් ප්‍රකාශ කළේ හුදු විනෝදයට බවයි. බීබර් දැන්ම ම ගායන දිවියෙන් සමු නොගන්නා බවත් ඔහු ප්‍රකාශ කළේ මාධ්‍යවේදීන් අමතමින්.කොහොම වෙතත් ලබන වසරේදී චිත්‍රපටවල සහ ටෙලි වෘත්තාන්තවල රඟපෑමෙන් ඉවත් වී තම දෙමවුපියන් සමඟ වැඩි කාලයක් ගත කරන්නට නම් බීබර් බලාපොරොත්තු වන බවයි ස්කූටර් පැවසුවේ.සුජීව තේවහෙට්ටිගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>29</day>
    </date>
    <link>http://www.silumina.lk/2013/12/29/_art.asp?fn=av1312293</link>
    <topic>මවක වීමේ ආශාව ඉටු කරගන්නේ ලබන අවුරුද්දේ මැද</topic>
    <author>ගාමිණී සුසන්ත</author>
    <content>මවක වීමේ ආශාව ඉටු කරගන්නේ ලබන අවුරුද්දේ මැද - හිමාලි සිරිවර්ධනකොහොමද හිමාලි මේ දවස්වල කාර්ය බහුල ද?ඔව්! තරමක්. මම ප්‍රධාන චරිතයක් රඟපෑ ‘රජ හොරු’ චිත්‍රපටය මේ දවස්වල තිරගත වෙනවා. එය අධ්‍යක්ෂණය කළේ සුරංග අල්විස්. සුරංග අයියාගේ දෙවැනි චිත්‍රපටය ‘අපිත් සූරයෝ’ රූපගත කිරීම් ජනවාරි මුල පටන් ගන්න නියමිතයි. ඒ වගේ ම මම රංගනයෙන් එක් වුණු සුදේශ් වසන්ත පීරිස්ගේ ‘රංජා’ චිත්‍රපටයත් ලබන වසරේදී තිරගත වේවි. මේ දිනවල රූපගත කිරීම් කෙරෙන නාලක විතානගේ ගේ ‘අග්නි වර්ෂා’ චිත්‍රපටයටත් මම දායක වෙලා තියෙනවා. ඒ වගේ ම ලබන අවුරුද්දේ මුල ආරම්භ කිරීමට නියමිත ‘සිදම්බරම්’ ටෙලිනාට්‍යයටත් මම එක්වුණා. මගේ රංගන ජීවිතය වැදගත් අවස්ථාවක් වන ‘ස්වර්ණපාලි’ ටෙලිනාට්‍යයේ වැඩත් මේ දිනවල කෙරීගෙන යනවා. ඒ නිසා මම තරමක් දුරට කාර්ය බහුලයි. ඒ කියන්නෙ ඔබ දැන් නර්තනයෙන් බැහැර වෙලා ද?නැහැ. කොහෙත් ම නැහැ. මම කලාවට එක් වුණේ නර්තනයෙන්. මට නර්තන කණ්ඩායමක් තියෙනවා. මගේ සහ මගේ නර්තන කණ්ඩායමේ සාමාජිකාවන් වෘත්තිය නර්තනයේ යෙදෙන අය. ඒ නිසා මම එයින් කොහෙත් ම බැහැර වෙන්නේ නෑ. මුලදී මම අවුරුද්දකට වැඩ කළේ ටෙලිනාට්‍ය දෙක තුනක පමණයි. ඒ නර්තනයට වැඩි කාලයක් යොමු කරන්න ඕන නිසා. නමුත් මට පසුගිය කාලෙ හොඳ නිර්මාණ කීපයකටම ආරාධනා ලැබුණා.ඒ නිසයි මම ඒ චිත්‍රපට සහ ටෙලිනාට්‍ය බාරගත්තේ. මම නර්තනයත් රංගනයත් දෙකම සමබරව කරගෙන යන්න උත්සාහ කරනවා.ටෙලිනාට්‍ය තුළ දැනෙන යමක් කරන්න ඔබට හැකි වු‍ණත් සිනමාව තුළ ඒ අවස්ථාව තවම ඔබට හිමිවුණේ නෑ නේද?ඔව්. ඒක ඇත්ත. මට ලැබුණේ කොමඩි ටෙලිනාට්‍ය සහ චිත්‍රපට. ඒ නිර්මාණ හොඳ නෑ කියන එක නෙමෙයි මම මෙතැනදි කියන්න යන්නේ. ඒවා ඉතාම හොඳ නිර්මාණ. මම ඒ චිත්‍රපට සහ ටෙලිනාට්‍යවල ඉතාම ආශාවෙන් රඟපෑවා. ප්‍රේක්ෂකයින්ට හොඳ වින්දනයකුත් ලැබුණා‍. දැන් මට උසස් මට්ටමේ නිර්මාණවලට දායකවීමේ අවස්ථාව ලැබෙනවා. මට ලැබුණු ආරාධනා කීපයක් ම ප්‍රතික්ෂේප කළ අවස්ථාත් තියෙනව. ඒ එම චිත්‍රපටවල ඇතැම් දර්ශනවලට පෙනී සිටීමට මට නොහැකි නිසා. මගේ රංගන සහ නර්තන හැකියාව යන දෙකම පෙන්වන්න අවස්ථාවක් ලැබෙන චිත්‍රපටයකට දායක වෙන්න මම හරිම කැමැතියි. මම දන්නව සිනමාවට තුළ හොඳ යමක් කරන්න හැකියාව මට තියෙනව කියලා.ඔබේ නර්තන දකින්න ලැබෙන්නේ ප්‍රසංග වේදිකාවේ පමණක් ද?නැහැ. අපේ නර්තන කණ්ඩායම ඕනෑම ආකාරයේ අවස්ථාවකට නර්තන ඉදිරිපත් කරන්න බාර ගන්නවා.ළඟදීම විකාශය වීමට නියමිත ‘ස්වර්ණපාලි’ ටෙලිනාට්‍යය ඔබට කොතරම් වැදගත් වේවි කියල ඔබ හිතනවද?‘ස්වර්ණපාලි’ විකාශය වෙන්නෙ දෙරණ නාළිකාවෙන්. මෙය දීර්ඝ ටෙලිනාට්‍යයක්. හැබැයි දැන් හැදෙන බොහොමයක් දීර්ඝ ටෙලිනාට්‍යවලට වඩා ගොඩක් වෙනස්. මෙය ඓතිහාසික කතා පුවතක් රැගත් අපූරු ටෙලිනාට්‍යයක්. මෙහි රඟපෑමට ලැබීමම මා ලැබූ විශාල භාග්‍යයක්. මෙහි වැඩ කරන විට අපේකම ගැන සිංහලකම ගැන ලොකු හැඟීමක් මට දැනුණා.මේ ටෙලිනාට්‍යය අපේ රටේ දීර්ඝ ටෙලිනාට්‍ය කලාවේ විශාල පෙරළියක් කරාවි. ඒ වගේ ම ප්‍රේක්ෂකයන්ට ඉතාම නැවුම් අත්දැකීමක් වේවි.කොහොමද පවුල් ජීවිතේ?ඉතාම සමගියෙන් සතුටින් ගෙවෙනවා. ලබන ජනවාරි 20 වැනිදාට අපි බැඳලා අවුරුදු 6 ක්. මේ කාලය තුළ මගේ නර්තන රංගන කටයුතු හොඳින් කරගෙන යන්නේ මගේ සැමියාගෙන් මට ලැබුණු සහයෝගය නිසා. අපේ ලාංකේය සමාජයේ ‘නිළිය’ කියන කෙනාට ලොකු පිළිගැනීමක් නැති අවස්ථාත් තියෙනව. ඒක කොයිතරම් දුරට මට බලපානවද කියන එක තේරුම් අරගෙන, මගෙ සැමියා මට උපරිම සහයෝගයක් දෙන නිසයි මම මගේ කලා කටයුතු හොඳින් කරගෙන යන්නේ.ලබන අලුත් අවුරුද්දේ බලාපොරොත්තු ගොඩක් ඇති...?බලාපොරොත්තු ගොඩක් නෑ. නමුත් බාරගන්න වැඩ ඉතාම හොඳින් කරන්නත්, ලබන අවුරුද්දේ මැද වනවිට මගේ කාර්ය බහුලත්වය අඩු වුණාම මවක් වීමේ ආශාව ඉටු කරගන්නත් බලාපොරොත්තු වෙනවා.ගාමිණී සුසන්තඡායාරූප - අශෝක පරණගමහැඩ ගැන්වීම - ප්‍රියදර්ශනීකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>29</day>
    </date>
    <link>http://www.silumina.lk/2013/12/29/_art.asp?fn=av1312294</link>
    <topic>සිනාකතා</topic>
    <author> එඩ්වඩ් චන්ද්‍රසිරි</author>
    <content>සිනාකතාරිවර්ස් එක පරක්කුයිවසන්ත තමා හට ලැබුණු පොලී රහිත වාහන ණය මුදලෙන් අලුත් මෝටර් රථයක් මිලදී ගෙන තම වෘත්තීය සගයකු වූ මහානාම ද සමඟ එම රථයෙන් අනුරාධපුරය බලා ගියේ ය. එහි දෙසතියක් ටෙලිනාට්‍යයක රූපගත කිරීම් වලට සහභාගි වූ හෙතෙම ආපසු පිටත්වීමට පෙර තම බිරියට දුරකථනයෙන් කතා කළේ ය.‍අනුලා අද අපි මෙහෙන් පිටත් වෙනවා. මට හිතෙන්නෙ රෑ වෙන්ඩ කලින් ගෙදර එන්ඩ පුළුවන් වේවි” හේ කීවේ ය. අනුලා බොහෝ රෑ බෝ වන තෙක් බලා සිටිය ද වසන්ත පැමිණියේ නැත. වසන්ත ආපසු පැමිණියේ පහු වෙනිදා හවස් යාමයේ ය.“ඇයි අනේ ඔයා කිව්වේ ඊයේ රෑ වෙන්ඩ කලින් එනවා කියලනෙ.‍ ඇත්තටම මොකද වුණේ?” අනුලා දෑස් ලොකු කොට විමසුවා ය.මේ අලුත් කාරෙක මහ අමුතු එකක් අනුලා. මේකෙ ඉස්සරහට යන්ඩ ගියර් 4 ක් තිබුණට ආපහු එන්ඩ තියෙන්නෙ එකම එක ගියර් එකයිනෙ. වසන්ත තට්ටය අතගාමින් කීවේ ය.මිනී මැරුමක්රහස් පරීක්ෂක තනතුරක් සඳහා වූ සම්මුඛ පරීක්ෂණයක අවසන් වටය සඳහා සෙනරත්, දාබරේ සහ අමල් තේරුණි. අමල් මුලින් ම සම්මුඛ පරීක්ෂණ මණ්ඩලය හමුවට පමුණුවනු ලැබීය.“කවුද යේසුස් ක්‍රිස්තුන් වහන්සේව මැරුවේ?”පරික්ෂණ මණ්ඩලයේ ප්‍රධානියා අමල් ගෙන් ඇසීය.“රෝමන්වරු.” අමල් ඍජුව පිළිතුරු දුන්නේ ය. ඔහුට ස්තුති කළ පරීක්ෂණ මණ්ඩලය අනතුරුව දාබරේ කැඳවීය. ඉහත පැණයම ඔහු වෙත ද යොමු කෙරිණ.“ජුදාස්වරු තමයි එතුමා මැරුවේ.” දාබරේ වහා පිළිතුරු දුන්නේ ය. අනතුරුව කැඳවනු ලැබුවේ සෙනරත් ය. සුපුරුදු පැනය ඔහු වෙතද යොමු කෙරිණ. පිළිතුරු දීමට පෙර මඳක් වේලා සිතුවිල්ලක නිමග්න වූ හේ අනතුරුව මෙසේ ඇසීය.“ඒ ගැන හිතන්න මට ටිකක් කල් දෙන්න පුළුවන් ද?”“හොඳයි. හෙට උදේ 9.00 ට ඇවිත් අපව හමුවෙන්න” සම්මුඛ පරීක්ෂණ මණ්ඩලය ඔහුට සමුදෙමින් කීවෝ ය.“සම්මුඛ පරීක්ෂණයේදී මොකද වුණේ?” පාසල ඇරී තම දියණිය ද සමඟ ගෙදර පැමිණ සිටි ඔහුගේ බිරිය ගෙට ගොඩවත් ම සෙනරත් ගෙන් ඇසුවා ය.“මට හිතෙන විදියට වැඩේ හරි. මිනී මැරුමක් ගැන හොයන්ඩ මට භාර දුන්නා. හෙට ඒක කොහොම හරි ඉවරයක් කරන්ඩ ඕනෙ” සෙනරත් සතුටින් කීවේ ය.තාත්වික රංගනයතම හැකියාවන් පිළිබඳව අධිතක්සේරුවකින් නිතර දෙවේලේ කථාබහ කරන නාට්‍ය ශිල්පියකු වූ කීර්ති තම මිතුරකු වූ ප්‍රියන්ත සමඟ මෙසේ කීවේ ය.“මගෙ අලුත් නාට්‍යයෙ මම මැරෙන ජවනිකාවෙදි ප්‍රේක්ෂකයො මාර විදියට මූඩ් ගහලා අඩන්ඩ පටන් ගන්නව නෙ...”“ඇත්තට...? එහෙම වෙන්ඩ පුළුවන් ද?”“මොකෝ බැරි බං. අපි අන්තිමට නාට්‍යය පෙන්නපු දවසෙ මම මැරෙන සීන් එක කළායින් පස්සෙ ඒක දැකලා මගෙ ‍රක්ෂණ නියෝජිතයා, මගෙ ජිවිත රක්ෂණ වන්දි මුදල අපෙ හාමිනේට ගෙවලනෙ” කීර්ති ඔළුව අතගාමින් කීවේ ය.බිලත් එහෙමම“මගෙ පුතාගෙ ජීවිතේ බේරල දුන්නට දොස්තර මහත්තයට මම කොහොම කෘතඥ වෙන්නද කියල මට හිතා ගන්නවත් බැහැ.” තම පුතා අසාධ්‍ය රෝගී තත්ත්වයෙන් මුදාගත් වෛද්‍යවරයා වෙත ගිය ධම්මික කීවේ ය.“පුතාගේ ජීවිතේ බේරලා දුන්නෙ මම නෙමෙයි දෙවියන් වහන්සේ” පුතාගෙ අසනීපෙට කරපු බෙහෙත් වලට ගෙවන්ඩ බිලක් ඉතුරු වෙලා තිබුණා නේද? ඒක ගෙව්වාම ඇති” වෛද්‍යවරයා කාරුණිකව කීවේ ය.“ආ... එහෙම නං ඒ බිලට චෙක් එකක් මම දෙවියන් වහන්සේටම යවන්නං” කී ධම්මික යන්නට ගියේ ය.කොහොමත් දිනුම්සුගත් තම ඇල්ශේෂන් බල්ලා සමඟ කාඩ් ගැසීමට පුරුදු වී සිටියේ ය.“ඈ බං උඹේ බල්ලට ඔය කාඩ් කුට්ටමේ කොළ අඳුරගන්ඩ පුළුවන්ද?” චන්ද්‍රසේන සුගත්ගෙන් ඇසීය.“මොකෝ බැරි? ඌ හොඳට අඳුරනවා. ඒ වුණාට හැමදාම දිනන්නෙ මම? සුගත් කීවේය.“ඒ කොහොමද උඹම දිනන්නෙ?” චන්ද්‍රසේන පුදුම වෙමින් ඇසීය.තුරුම්පු නොලැබුණාම ඌ බුරනවා. එතකොට මම දිනුම්. ඒ කියන්නෙ ඌ බුරනකොට මම දිනුම්. තුරුම්පු ඌට ගියාම මම හෙමිහිට තුරුම්පුවක් දෙකක් හොරෙන් ගන්නවා. එතකොටත් ඌ බුරනවා. ඒ කියන්නෙ මම දිනුම්” සුගත් පැහැදිලි කළේ ය. එඩ්වඩ් චන්ද්‍රසිරිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>29</day>
    </date>
    <link>http://www.silumina.lk/2013/12/29/_art.asp?fn=av1312295</link>
    <topic>තොල් ආලේපන භාවිත කරන හැටි</topic>
    <author> </author>
    <content>තොල් ආලේපන භාවිත කරන හැටිතොල් ආලේපන භාවිත කිරීමේදී මේ ටිකත් ඔබ හොඳින් මතක තබා ගන්න. අපි උත්සව අවස්ථාවකට සම්බන්ධ ‍වන්නේ නම් ඊට ගැළපෙන ආකාරයේ තොල් ආලේපන තෝරා ගත යුතුයි. එසේම මේ තොල් ආලේපන උදේ වරුවේ භාවිත කරන්නේ නම් ඊට සුදුසු වර්ණත් රාත්‍රි කාලයක නම් ඊට සුදුසු වර්ණත් තෝරා ගැනීමට ඔබ දැනුම්වත් වී සිටිය යුතුයි.සාමාන්‍යයෙන් අපි විශේෂ උත්සව අවස්ථාවකට සහභාගි වන්නේ නම් අපි අඳින ඇඳුමේ පැහැයට ගැළපෙන අයුරින් තොල් ආලේපන තෝරා ගැනීම් සිදු කරනු ලබනවා. සාමාන්‍යයෙන් අපි උදේ වරුවේ පැවැත්වෙන උත්සවයකට සහභාගි වන්නේ නම් ඒ සඳහා බොහෝ දුරට භාවිත කරන්නේ ළා වර්ණ. තද රතු, මෙරූන් වැනි වර්ණ උදේ වරුවේ උත්සව අවස්ථාවකට සුදුසු නෑ. එසේම තම තමන්ගේ මුහුණේ පැහැය අනුව තොල් ආලේපන තෝරා ගැනීමටත් ඔබ සැලකිලිමත් විය යුතුයි.විශේෂයෙන් ඔබේ මුහුණේ සම අඳුරු පැහැයක් ගත්තක් නම් ළා වර්ණයෙන් යුත් තොල් ආලේපන ඔබට ගැළපෙන්නේ නෑ. අඳුරු සමක් ඇති අයට ටිකක් තද පැහැති තොල් ආලේපන ගැළපෙනවා. ඒ වගේම තමයි ලිප් ග්ලොස් (Lip gloss) ආලේපනයේදීත් ඔබ තොලේ හැඩය පිළිබඳ හොඳින් දැන සිටියා යුතුයි. මඳක් විශාලව තොල් තිබෙන අයට gloss පාවිච්චිය ඒ තරම් දුරට සුදුසු වෙන්නේ නෑ. gloss ආලේප කිරීම වඩාත් සුදුසු වෙන්නේ රාත්‍රී කාලයට තමයි.ඉහතින් සඳහන් කළ කරුණුවලට අමතරව අපි අපේ දෙතොල් ආරක්ෂා කර ගැනීම සඳහා පුරුදු පුහුණු කළ යුතු දේත්, අපේ ආහාර රටාව ඒ සඳහා බලපාන අන්දමත් පිළිබඳ යම් යම් කරුණු කිහිපයක් අපි පසුගිය සතියේත් සාකච්ඡා කළා.දෙතොල්වල ආරක්ෂාව, පරිස්සම සඳහා බල පවත්වන තවත් දෙයක් වනුයේ පිරිසුදුකමයි. අපි අපේ මුඛ සෞඛ්‍යය රැක ගැනීමට නිරන්තරයෙන් උනන්දු විය යුතුය. දවසට තුන් වරක්වත් අපි දත් මැදීමට පුරුදු විය යුතුය. එහිදී දත් මැදීමට පාවිච්චි කරන දත් බෙහෙත් (tooth paste) වර්ගය පිළිබඳ ඔබ හොඳින් දැනුවත් විය යුතුය. හොඳ ප්‍රමිතියකින් යුතු දත් බෙහෙත් වර්ග සේම කට සේදීමේ දියර (mouth wash) ද නිසි ප්‍රමිතියකින් යුතු ඒවා තෝරා ගත යුතුය.දෙතොල් පැලීම මෙන්ම කට දෙපැත්ත වණ වීම ආදිය සඳහා බොහෝ විට තමන් භාවිත කරන බෙහෙත් වර්ග හේතු වෙන්න පුළුවන්. බටහිර වෛද්‍ය විද්‍යාවේ දෙන සමහර බෙහෙත් වර්ග නිසා මේ තත්ත්වය ඇතිවෙන්න පුළුවන්. එසේම සමහරුන් මුහුණ සුදු වීම සඳහා ආලේප කරන විවිධ ක්‍රීම් වර්ග නිසාත් මෙවැනි තත්ත්ව ඇතිවිය හැකිය. මුහුණ සුදුකර ගැනීමට එවැනි ආලේපන මුහුණේ ආලේපනයේදී දෙතොල් අවට කට වටේත් ආලේප කරනවා. මුහුණේ සමට වඩා දෙතොල් අවට හා දෙතොල් මත සම සියුම් නිසාවෙන් ඇලර්ජි තත්ත්වයක් මතු වී වණවීමේ අවස්ථා ඇතිවෙන්න පුළුවන්.දෙතොල්වල සෞඛ්‍ය තත්ත්වය රැකගෙන නිරෝගී දෙතොලක් පවත්වාගෙන යාමට මේ කියන කරුණු කාරණාවලින් වැළකී සිටීමත් අත්‍යවශ්‍යය. විශේෂයෙන්ම ඔබ දුම් පානයෙන් වැළකී සිටිය යුතුයි. උෂ්ණාධික ආහාරවලින් වැළකී නිතරම ඇඟ සිහිල් කරන ආහාර ලබා ගැනීමට සැලකිලිමත් වෙන්න. මේක්අප් පාවිච්චියේදී ලිප් බාම්, ලිප්ස්ටික්, ලිප් ගොස් පාවිච්චියේදී මෙන්ම ක්‍රීම් ආලේප කිරීමේදීත් ඒවායේ අඩංගු රසායනික ද්‍රව්‍ය පිළිබඳ හා ph අගය ගැන ද සොයා බලා පාවිච්චියට ගැනීමට පරිස්සම් විය යුතුයි.විශේෂයෙන් ඕනෑම skin product එකක් පාවිච්චි කිරීමට පෙර skin test එකක් කිරීමෙන් පසු ඒවා පාවිච්චියට යොදා ගැනීමට කල්පනාකාරී විය යුතුය. සෑම මාස හයකටම සැරයක් දන්ත වෛද්‍යවරයකු හමු වී තමන්ගේ මුඛ සෞඛ්‍ය තත්ත්වය පරීක්ෂා කරවාගෙන ඊට නිසි පිළියම් යොදා ගැනීමටත් පුරුදු වන්න. මෙවැනි ක්‍රම වේද අනුගමනය කරන්නට ඔබ පුරුදු වුවහොත් ඔබටත් නිරතුරුවම දීප්තිමත්, සෞඛ්‍ය සම්පන්න, නිරෝගී දෙතොලක් හිමිකර ගත හැකිය.       හේමාලිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>29</day>
    </date>
    <link>http://www.silumina.lk/2013/12/29/_art.asp?fn=av1312296</link>
    <topic>මීට පස්සෙ රනිල්ට අපිත් එක්ක සින්දු කියන්න තහනම්</topic>
    <author>ජෝජ් රොබ්සන් ද සිල්වා</author>
    <content>මීට පස්සෙ රනිල්ට අපිත් එක්ක සින්දු කියන්න තහනම්“මචං කිව්වට යාළුවෙක් නොවන රනිල් මල්ලවආරච්චි මට එරෙහිව කාරණා අටක් ඉදිරිපත් කරමින් කළ චෝදනා එකක් වත් මට හෝ මගේ ‘මේරියන්ස්’ කණ්ඩායමට අදාළ නොවන නමුත් ඒ බැව් සනාථ කිරීමට මම මෙහිලා එයාගේ එම කාරණා අටටම පිළිතුරු සපයනවා. ඕනෑම ප්‍රසංගයක ගී ගැයීම සඳහා ප්‍රසංග සංවිධායකවරු හෝ මම හෝ එයාට කතා කළාම කතාබහ කරගෙන එකඟ වූ අයුරින් තමයි හැමදේම සිදු වුණේ. ඒ අනුව එයා කවදාවත් කොන්දේසි ඉදිරිපත් කරලා නැහැනේ - “මගේ පියාගේ නම හෝ ඡායාරූපය පාවිච්චි කරන්න බැහැ” කියලා.ඉතින් අවසර දුන්නාට පසුව ප්‍රසංග සංවිධායකවරු ඔය ලෙස කටයුතු කර තියෙනවා. එයා කට ඉස්සර කර ගන්න එකේ හොඳ සහ නරක තමයි අද එයාට ඔය ලැබිලා තියෙන්නේ. කෙළින් ම රනිල් මේ කාරණාව හරි හැටි පහදා වටහා නොගැනීමේ වරදයි මෙතැනදී සිදුවී තියෙන්නේ. එච්චරයි. ඒ අනුව එයාගේ පියාගේ ගීත සහ ඡායාරූපය භාවිතා කිරීම සම්බන්ධයෙන් මා වරදකරුවෙකු කිරීමට වෑයම් දැරීම නිෂ්ඵල කාරණයක් බවත් මා ඒ හා සම්බන්ධයෙන් කිසිදු වරදක් කර නොමැති බවත් වගකීමෙන් යුතුව සහතික කොට මම ප්‍රකාශ කරනවා.”“මේරියන්ස් නලින්ට මිල්ටන් මල්ලවආරච්චිගේ ගී තහනම් ද” සංවාදයට අවසන් වරට එක්වෙමින් “මේරියන්ස්” නලින් පෙරේරා සිය අදහස් අපට පැවසුවේ “මම මචං කිව්වට නලින් මගේ යාළුවෙක් නෙමේ” මැයෙන් දෙසැම්බර් 15 වැනිදා ‘රසඳුන’ පළ කළ රනිල් මල්ලවආරච්චිගේ අදහස් ඇතුළත් වූ ලිපියට පිළිතුරු ලෙසින් ය. “රනිල්ගේ බොරු චෝදනා වන්ට පිළිතුරු දෙන්න ඕනෑ නිසා ම මෙහෙම අපේ අදහස් පත්තරේට කිව්වට මිල්ටන් මල්ලවආරච්චි කියන ඒ උතුම් ගායකයාණන්ට හෝ ඔහුගේ බිරිය හැටියට ස්වර්ණක්කාට (ස්වර්ණමාලි මල්ලවආරච්චිට) හෝ පවුලේ කිසිවෙකුට හෝ අපහාසයක් කරන්න නෙමේ මේ කාරණා කියන්නේ. මේ සංවාදය ඇතුළේ මේරියන්ස් නලින් වරදක් කර නොමැති බවට පවතින සැබෑව සනාථ වෙන්න ඕනේ” යයි අවධාරණය කරමින් නලින් රනිල් ඉදිරිපත් කළ කරුණු අනු‍පිළිවෙළට සිය පිළිතුරු ප්‍රකාශ කරන්නට වූවේ මෙසේ ය.“රනිල් පවසනවානේ වැරැද්ද පිළිගන්නේ නැතුව ඔවුන්ට අපහාසත් කරලා” කියලා. හරිම හතර බිහිරි කතාවක්නේ ඒක. නොකරපු වැරැද්දක් පිළිගන්නේ කොහොමද? කොයිම වෙලාවක වත් මම ඒ චෝදනාව බාර ගන්නේ නැහැ. රනිල්ගේ පියා වෙනුවෙන්, රනිල්ලා වෙනුවෙන් අවශ්‍ය තැන්වලදී නිසි ගරුත්වය පුද කරලා තියෙනවා. ඉන් එක් අවස්ථාවක් තමයි මේරියන්ස් කණ්ඩායම මිල්ටන් මල්ලවආරච්චි ගායකයාණන්ගේ ගී 16 කළ අවස්ථාව. එම ගී එකතුවේ සංගීත නිර්මාණය අපි කළේ එවකට ජීවත් වෙලා උන්නු සංගීත ශිල්පීන් ගෙන්වා ගෙන ඔවුන්ගේ අධීක්ෂණය යටතේයි. ඊට එක ‍උදාහරණයක් කියන්නම්. ‘නිල්ල නගන’ ගීතය කරද්දී සරත් දසනායකයන්ව අපි සහභාගි කරවා ගත්තේ මුලින් ම ඒ ගීතය නිර්මාණය කිරීමට දායක වූ බෙර වාදන ශිල්පීන් ද සමඟයි.කොත්තු රොටී සංගීත සම්ප්‍රදායෙන් අපි එම ගීත ඉදිරිපත් කළේ නැහැ. ඒවා ගෞරවයෙන් හා ඉතා පූජනීය අයුරින් ‘මිල්ටන් මල්ලවආරච්චි’ කියන නාමයට තුති පැසසුම් දී අපි කරලා තියෙන්නේ. අදටත් ඒ උතුම් නාමයට අගෞරව කිරීමේ චේතනාවක් අපිට නැහැ. පත්තරේකට මම යමක් කියා තිබෙනවා නම් ඒ ඇත්ත මිසක් අපහාසයකට නෙමේ. රනිල් දැන් මානසිකත්වයක් හදාගෙන තියෙනවා නම් මා පිළිබඳ ඔය විදිහට කතා කරන්න මට ගැටලුවක් නැහැ. ඒ, මම මේ සංගීත ක්ෂේත්‍රයේ කටයුතු කරන්නේ දශක ගණනාවක පළපුරුද්දෙන්, දැනුමෙන් හා මනා අවබෝධයකින් නිසා.”1‍. රනිල් පළමු කාරණය ලෙස පවසන 2012 දෙසැම්බර් මාසයේ රුපියල් 25000 ක මුදලක් ලැබුණු ප්‍රසංගය කියන්නේ ධර්මපාල විද්‍යාලයේ පැවැති ප්‍රසංගයට යි. එයා මුලින් ම හැමදේටම ‘හා, හ්ම්’ කියලා පොරොන්දු වෙලා ඊට පසුවනේ නෙළුම් පොකුණේ ප්‍රසංගයක් කරනවා කිව්වේ. ඒ වනවිට ධර්මපාල විද්‍යාලයේ ප්‍රසංගයේ සියලුම කටයුතු සූදානම් කෙරිලා ඉවරයි. එම නිසා එහි සංවිධායකවරු කතා කරගත් විදිහට එම කටයුත්ත කර රනිල්ගේ ගිණුමට මුදල් යවලා. (අදාළ රිසිට් පත සහ ධර්මපාල විද්‍යාලයේ පැවැති ප්‍රසංගයේ සංවිධායකවරුන්ගේ ලිපියක් ඉදිරිපත් කරමින්...) ඉතින් එම කාරණය මට අදාළ කරගන්න විදිහක් නැහැනේ. ඒ පිළිබඳ සාක්ෂියට ධර්මපාල විද්‍යාලයේ ආදි ශිෂ්‍ය සංගමයත් ඉන්නවා.අපි සින්දු කිව්වේ ප්‍රසංග සංවිධායකවරුන්ගේ වගකීම ඇතුවයි. මෙවැනි අවස්ථාවල අපි ගී ගයන පදනම තමයි අදාළ ගී ගයන්න අවසර ලබා ගත් ලිඛිත සාක්ෂියක් ප්‍රසංගයේ සංවිධායකවරුන් සතුව තිබීම. හැබැයි එයා කියා ඇති පරිදි ‘මගේ පියාගේ ගී ගයන්න එපා’ කියා කිව්වා නම් මම කියන්නෙම නෑ තමයි. මොකද බුද්ධිමය දේපළ වල තියෙන අයිතිවාසිකම් මොනවද කියා දැනගෙනයි මම වැඩ කරන්නේ. බලහත්කාරයෙන් අනුන්ගේ ගී ගයන්න තරම් මන්ද බුද්ධිකයෙකු‍ නෙමේ මම. රුපියල් 25000 අ‍රගෙන එයාට රජ වෙන්න බැරි කාරණය එයා කියන්න ඕනේ මට නෙ‍ෙම්. ප්‍රසංගයේ සංවිධායකවරුන්ටයි. මොකද මම එයාට කවදාවත් එහෙම මුදලක් ගෙවලා නැහැනේ. එයා ගිවිස ගත්ත මුදල තමයි එයාට සංවිධායකවරු ගෙවලා තියෙන්නේ. රනිල් පොඩ්ඩක් හරි කල්පනා කරලා නෙමේ ඔය චෝදනාව මට කරලා තියෙන්නේ. පැහැදිලිවම මට අදාළ නැති කාරණාවක් එය.‍(2). ‘මිල්ටන් අන්ප්ලග්’ ප්‍රසංගයට නලින් සමඟ බැඳුණේ නැහැ. මා ගනුදෙනු කළේ දමයන්ත කුරුප්පු සමඟයි” කියා රනිල් පවසන කාරණයත් හාස්‍යජනකයි. Coyle ladies සංවිධානය වෙනුවෙන් දමයන්ත තමයි එම ප්‍රසංගයේ සම්බන්ධීකරණ කටයුතු කළේ. අන්ප්ලග් ප්‍රසංග කලාව ලංකාවට හඳුන්වා දුන්නේ මේරියන්ස් අපියි. අපි කරපු ‘ක්ලැරන්ස් අන්ප්ලග්’ ප්‍රසංගයේ සම්බන්ධීකරණය කෙරුවෙත් දමයන්තමයි. ශීලා විජේවර්ධන සහ සිරි හෙට්ටිආරච්චි සමඟ එවකට මගේ සම්බන්ධයක් නොතිබුණු නිසා ඒ ප්‍රසංගයට පාලම හදලා දුන්නේ දමයන්තයි. ඉතින් එය සාර්ථක වූ නිසා අන්ප්ලග් ප්‍රසංග මාලාවක් ලෙස ඉදි‍රියට කරගෙන යන්න ඊළඟට ‘මිල්ටන් අන්ප්ලග්’ ප්‍රසංගය කරන්න මම යෝජනා කරපුවාම දමයන්තගේ සම්බන්ධීකරණයෙන් Coyle ladies ලස්සනට එය සංවිධානය කර දුන්නා. අංක වශයෙන් ගීත එහෙට මෙහෙට වෙන්න ඇති. ඒත් රනිල් මගේ හලාවත ස්ටුඩියෝ එකට ඇවිල්ලා ප්‍රසංගයට පුහුණු වෙද්දී අපි කතා කරගත්ත විදිහටයි ‘මිල්ටන් අන්ප්ලග්’ ප්‍රසංගය කළේ. මුදල් ගනුදෙනු කා සමඟ කළත් ප්‍රසංගයේ ගීත ගනුදෙනුව ‘අපි මෙහෙම කරමු මචං’ උඹලා මේ ටික කියපල්ලා.මම මේ ටික කියන්නම්’ කියලා රනිල් අප සමඟ ඉතා සුහදශීලීවයි කෙරුවේ. බොහොම ලස්සන ප්‍රසංගයක් වුණා ඒ ප්‍රසංගය. රනිල් වගේ ම රනිල්ගේ මල්ලිත් එදා ප්‍රසංගයේ සින්දු කිව්වා. එය අවසන් වී මම ස්වර්ණක්කාට කිව්වා ‘අපි මේ වැඩේ දිගටම කරගෙන යමු’ කියලත්. ඒකයි ඇත්ත කතන්දරේ. ඒ හැරුණු විට දැන් රනිල් කතා හද හදා කියන්නේ මොන තරහක් පිරිමහගන්නද මන්දා. ඉල්ලලා සින්දු කියන්න මම මයික් පෙරේතයෙක් නෙමේ. එහෙම ඕනෑකමක් තිබුණා නම් ප්‍රසංගයට රනිල්ව යොදා නොගෙන අපිටම කරන්න තිබුණානේ. එම කාරණය මම සම්පූර්ණයෙන් ම ප්‍රතික්ෂේප කරන අතර එය අමූලික බොරුවක් බවත් එකහෙළාම පවසනවා.”(3). රනිල්ගේ Phone එකේ වගේ ම මගේ Phone එකෙත් එයා එවපු message තියෙනවා. එයා දැන් මෙතැනටත් කතාවක් හදන්න හදනවා. මම අහන්නේ මම ද එයාගේ පවන් පුතාගේ ගීතයට comment දැම්මේ. නැත්නම් මම ද ප්‍රසංග සංවිධානය කෙරුවේ. ‘උඹලගේ අර කීබෝඩ් ගහන දිලීප කියන ....... ට කියපන් බේරිලා ඉන්න’ කියලා SMS එයා මට එව්වේ ඇයි...? comment දාපු පුද්ගලයා සමඟ නේද ඒ පිළිබඳව ගනුදෙනු බේරාගන්න ඕනේ. ඒ වගේම මුදල් ගනුදෙනු නම් ප්‍රසංග සංවිධායකවරු සමඟනේ ඒ ගනුදෙනු. ඇයි මේ මාව පටලවා ගෙන කතා හද හදා චෝදනා නගන්නේ. ඒ මදිවාට එයාදැන් මේ කතාවට අදාළ නැති කෑල්ලකුත් පුතා ගැන ලොකු වර්ණනාවක් සමඟ දාලා තිබු‍ණානේ. එයාගේ පවන් පුතා මගේ ‘අංජලිකා’ ගීතය නොදන්නවා වුණාට, නොගැයුවාට ප්‍රශ්නයක් නැහැ. මටත් පුතෙක් ඉන්නවානේ. ඔහු කවදා හරි දවසක මේ රටේ ලක්ෂ සංඛ්‍යාත ජනතාවක් දන්නා මගේ ඒ ගීතය ගයයි.මගේ පුතා ඉපදුණේ එංගලන්තයේදී. මම පුතා ඉපදිලා දවස් දහයෙන් ඌව මගේ මවු රටට ගෙනල්ලා මේ ර‍ෙට් පාසල්වලට යවලා අද සිංහල ඉංග්‍රීසි හොඳට දන්න කොල්ලෙක් කරලා තියෙනවා. මගේ අභිප්‍රාය අභිමානය වෙන්නේ මගේ පුතා මතු දවසක මේ රටේ අභිමානවත් චරිතයක් වී ලෝකෙට යාමයි. සුද්දන්ට ආවඩන්න මම ඒ දරුවාට උගන්වලා නැහැ. කලාකරුවෙක් හැටියට යුද්දේ වෙලාවෙත් මම මේ රට අතහැරලා නොගිය මිනිහෙක්. අවස්ථාවක් තිබුණත් අපි රට රටවල් වල පදිංචියට ගියේ නැහැ. රනිල් කළේ ඒකේ අනිත් පැත්තයි.කොටින් ම මෙයට පුතාලා ගාව ගන්න තරම් අපි මෝඩයින් විය යුතු නැහැ තවදුරටත්. ඒ කෙසේ වුවත් band එකේ ලීඩර් වුණාට මම මගේ ‘මේරියන්ස්’ සාමාජිකයින්ගේ පෞද්ගලික සිතුවිලි වලට බලපෑම් කරන්න යන නායකයෙක් නොවන බවත් මේ කාරණයේ දී විශේෂයෙන් සඳහන් කරන්න ඕනේ. ඒ වගේ ම රනිල් කියන විදිහට band එකේ අය ලවා කාටවත් ම පහර ගහන්න තරම් දුර්වල මිනිහෙකුත් නෙමේ මං. මට හොඳට ‘කට’ තියෙනවා. ඒක කාටවත් කොතැනත් එක විදිහයි. කිසිම ගැටලුවක් නැහැ කියන්න තියෙනවා නම් දෙයක් කෙළින් කියනවා. පැහැදිලිවම බළල්ලු ලවා කොස් ඇට‍ බාවන චරිතයක් නෙමෙයි මේ නලින් කියන්නේ. රනිල් දැනගන්න ඕනේ, නලින් අදත් කෙළින් කියලා. කොන්ද පණ නැති පිරිමියෙක් නෙමේ මේ නලින්. අපි වරදක් කරලා නැත්නම් බයවෙන්න ඕනේ නැහැ. ඒකයි මෙහෙම කෙළින් කතා කරන්න පුළුවන්”(4). රනිල්ගේම වචනයෙන් කියනවා “මේ පාර නම් පන්නිපිටියෙන් මට මෙහෙට කතා කළා සුර‍ංග කියලා කෙනෙක් දෙසැම්බර් මාසයේ පවත්වන ප්‍රසංගයට අවසර ගන්න” කියලා. (ඒ කතා කරලා තියෙන්නේ ධර්මපාල විද්‍යාලයේ OB එකෙන්) එයින් ම ඔප්පු වෙනවා නේද එයා මට චෝදනා කළාට ප්‍රසංග සංවිධායකවරු මෙම ගනුදෙනුව කරන්නේ රනිල් සමඟ බව. මේ ප්‍රශ්නය මතු වුණාට පසුව අපි සංවිධායකවරුන්ට කතා කරලා ලබා ගත්ත ලිඛිත සාක්ෂි අපි ළඟ තියෙනවා. රනිල් මේ රටේ නොමැති නිසා ප්‍රායෝගිකව ගැටලු මතු වුණු අවස්ථාත් තියෙනවා. ඒ කොහොම වුණත් මිල්ටන් මල්ලවආරච්චි ගායකයාණන්ගේ ගීත ගායනා කළා කියලා අපි කවදාවත් සත පහක් වත් වැඩිපුර අරගෙන ප්‍රසංග කරලා නැහැ. මෙතැනදී රනිල් පවසනවානේ ලංකාවේ පාසල්වල අඩු පාඩු හදන්න මගේ පියා පළි නැහැ.ජෝජ් රොබ්සන් ද සිල්වාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>29</day>
    </date>
    <link>http://www.silumina.lk/2013/12/29/_art.asp?fn=av1312297</link>
    <topic>මා කැමැතිම පිරිමි දහ දෙනා</topic>
    <author>තුෂාරි නේරංජා වික්‍රමසිංහ</author>
    <content>මා කැමැතිම පිරිමි දහ දෙනාජීවිතයේ මතක අතර සැරිසරමින් සොඳුරුම මතක එක්තැන් කරන ‘මා කැමැතිම පිරිමි දහදෙනා’ විශේෂාංගයට මෙවර එක් වන්නේ ජාත්‍යන්තර සම්මානලාභී ප්‍රවීණ සිනමාවේදිනී ඉනෝකා සත්‍යාංගනීයි‍1.කැමැතිම ක්‍රීඩකයා - කුමාර් සංගක්කාරලංකාව වගේ පුංචි රටක පුරවැසියෙක් ජාත්‍යන්තර තලයේදී ගනුදෙනු කළ යුතු විශිෂ්ටත්වය, විවෘතභාවය සහ ශික්ෂණය යන කාරණා තුන මැනවින් හඳුනාගත් ක්‍රීඩක‍යෙක් ලෙස මම ඔහුව දකිනවා.2.කැමැතිම සිනමාකරුවා -ක්‍රිස්ටොෆ් කිසලොව්ස්කිඔහු මගේ ප්‍රියතම අධ්‍යක්ෂකවරයා වන්නේ ඔහුගේ සිනමා කෘති අතිශය හෘදයාංගම වගේම අව්‍යාජ නිසයි. ඔහු තාක්ෂණයට වඩා මනුෂ්‍ය ජීවිතයේ ඇති සියුම් තැන්වලට ප්‍රමුඛත්වය දී තම කලා කෘති ඉදිරිපත් කළ අධ්‍යක්ෂකවරයෙක්.3. කැමැතිම ආගමික නායකයා -ගෞතම බුදුන් වහන්සේලොව පහළ වූ සියලුම ආගමික නායකයන් කිනම් දහමක් දේශනා කළත් ඔවුන් මිනිසාගේ සහ ලෝකයේ යහපත වෙනුවෙන් තමයි තම තමන්ගේ දර්ශනය ලොවට කියා පා තිබෙන්නේ. නමුත් ඒ අතුරෙන් ගෞතම බුදුන්ගේ දර්ශනය මට ප්‍රමුඛ වන්නේ බුදුන් වහන්සේ ලෝකයේ තිබෙන හොඳ නරක වගේම එහි අනිත්‍ය ස්වභාවය වගේම එතැනින් අපිට ගැළවීමේ මාර්ගය පෙන්වා පෙන්වා දී තිබීම නිසයි.4.කැමැතිම ජීවිතයට සමීපතම ‍හොඳම පුද්ගලයා -- සැමියා සමන් වික්‍රමරත්නමම ඔහුට කැමැති ඔහු මගේ සැමියා වීම නිසාමම නෙවේ. ඇත්තටම අපි මනුෂ්‍යයන් හැටියට අපි හැමෝම ආත්මාර්ථකාමියි. අපි මිනිසුන් විදිහට අපේ සුඛ විහරණය නිදහස සතුට හැම මොහොතේම බලනවා. නමුත් ඔහු හැමවෙලාවෙම ඔහුගේ සතුට නිදහස සුඛවිහරණය මා වෙනුවෙන් මගේ ජයග්‍රහණ වෙනුවෙන් කැපකරලා ඒ වෙනුවෙන් තම ජීවිතය පේ කරපු පුද්ගලයෙක්. ඒ මට්ටමින් පරාර්ථකාමී පුද්ගලයෙක් මම මීට පෙර දැකලා නැහැ.5.කැමැතිම ලේඛකයා- පියදෝර් දොස්තයෙවුස්කි.ඔහු ජීවත් වු කාලයේ රුසියානු ලේඛකයන් වන ගෝර්කි, තෝල්ස්තෝයි වැනි ලේඛකයන් තරම් පාඨක ජනතාව අතර එතරම් ජනප්‍රිය නොවුණත් ඔහුගේ මරණින් පසුව ඔහු ගේ ලේඛන භාවිතාව සමකාලීන ලේඛකයන් ගේ ලේඛන ප්‍රතිභාවට වඩා ඉහළ බව රුසියානු පාඨක සමාජය පිළිගත්තා.සමකාලීන ලේඛකයන් පවා ඔහුගේ කලා කෘති ගැන කලා භාවිතාව ගැන සුබවාදී අදහස් පළකර තිබුණා. දොස්ත­‍ෙයවුස්කිගේ කලා භාවිතාව අනාගතය වෙනුවෙන් කරන ලද දෙයක් ලෙස මම දකිනවා. ඒ තුළ, සියුම්ව කැටිවුණු සමාජීය, සංස්කෘතික දේශපාලනික භාවිතාවක් තිබෙනවා.6.කැමැතිම චිත්‍ර ශිල්පියා - පිකාසෝපිකාසෝ ඔහුගේ පෞද්ගලික ජීවිතය ගත කළේ අසම්මත විදිහටයි. ඔහුගේ චිත්‍ර කලාවත් ඔහුගේ ජීවිතය වගේම අසම්මත වුවක්. ස්වාභාවික ජීවිතයෙන් පිටපැනලා ආත්ම ප්‍රකාශනවාදී කලාව කියන දේ චිත්‍ර ශිල්පය තුළින් ප්‍රකට කළ චිත්‍ර ශිල්පියෙක්.7.කැමැතිම නළුවා- චාලි චැප්ලීන්ජනප්‍රියවාදී කලාව තුළ සියුම් මිනිස් දහම කතා කරපු අපි දන්න ඉතිහාසයේ ප්‍රථමයා. බ්ලැක් කොමඩි සංකල්පය සමාජ ගත කළ කලාකරුවා. සදාතනිකවම රංගන ශිල්පීන් පිළිබඳ විෂය ගැන කතා කරත්දී පසුකාලීනව කුමන විශිෂ්ට ගණයේ නළුවන් බිහිවුණත් චාලි චැප්ලීන්ව ඉවත් කරලා ඒ ගැන කතා කරන්න බැහැ.8.කැමැතිම දාර්ශනිකයා- සොක්‍රටීස්සොක්‍රටීස් කියන්නේ දාර්ශනිකයන් අතර දාර්ශනිකයෙක්. ඔහුගේ දර්ශනයේ තිබෙන වැදගත්කම අද වැනි කාලෙක ඉතාම හොඳින් වටිනවා. මුල් කාලවකවානුවලදී ලෝකයේ දාර්ශනිකයන් පිළිබඳ එතරම් පිළිගැනීමක් නොතිබුණු යුගයක තමාගේ දාර්ශනික අදහස් ලෝකයා ඉදිරියේ තම ජීවිතය පවා කැප කරමින් ඔහු ඉදිරිපත් කළා. ලෝකය පිළිබඳ යථාර්ථවාදීව අදහස් ඉදිරිපත් කළා.9-කැමැතිම දේශපාලනඥයා - මහත්මා ගාන්ධිඔහු හොඳ පවුල් පසුබිමක ඉපැදී උසස් අධ්‍යාපනය ලබා නීතීඥයෙක් ලෙස වෘත්තීය ජීවිතය අරඹා අධිරාජ්‍යවාදීන් තම රටට ජාතියට තම ජනතාවට ගෙන දෙන පීඩා මැඬලීමට දේශපාලනයට පිවිසුනා මිස සාමාන්‍යයෙන් හුඟක් වෙලාවට අපි දකින අද සිටින දේශපාලනඥයන් වගේ පෞද්ගලික අරමුණු උදෙසා දේශපාලනයට පිවිසුණේ නැහැ.එතුමා අතිශයින්ම සරල පුද්ගලයෙක්.ඇදුමින් පැළදුමින් පවා සාමාන්‍ය මනුෂ්‍යයටත් වඩා සරල නිර්ව්‍යාජ මනුෂ්‍යයෙක්.10.කැමැතිම සංගීතඥයා- මොසාට්ඔහු ලෝක මට්ටමේ අද්විතීය සංගීතඥයෙක්. ඔහු ජනප්‍රියවාදී කලාව නැතිව ආත්මවාදී කලාව වෙනුවෙන් සටන් කළ කලාකරුවෙක්. තමන්ගේ ජීවිතය ගොඩනගා ගැනීමට කලා කෘති අලෙවි කරමින් මුදල් උපයමින් වරප්‍රසාද ලබා ගැනීමට උත්සාහ ගත් කලාකරුවෙක් නෙවෙයි. ඔහුගේ කලා නිර්මාණවලට නොයෙක් අන්දමේ ගැරහුම් චෝදනා එල්ල වුණත් ඒ සියලු දෙයට නොබියව මුහුණ දුන්නා. ඔහු වචනයේ පරිසමාප්ත අර්ථයෙන්ම කලා භාවිතය වෙනුවෙන් පෙනී සිටි කලා කරුවෙක්.තුෂාරි නේරංජා වික්‍රමසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>29</day>
    </date>
    <link>http://www.silumina.lk/2013/12/29/_art.asp?fn=av1312298</link>
    <topic>විජේ මල්ලිගෙ කොලම</topic>
    <author/>
    <content>විජේ මල්ලිගෙ කොලමවිජේ මල්ලිට අද හුඟාක්ම හැපි දවසක්. හැපි ක්‍රිස්මස් ඉවර වෙලා හැපි නිව් ඉයර් එන්න කලින් හැපි නිව්ස් එකක් අහන්න ලැබෙනව කියන්නෙ ඉතින් කියල වැඩක් නෑ. අපේ කාලෙ අපිට බය නැතිව ලිස්ට් එකක ෆස්ට් කැටගරි එකේ තියන්න පුළුවන් අපේ ෆිල්ම් මේකර් කෙනෙකුව ෆෙලිසිටේට් කරන දවස.එයාගෙ බර්ඩේ දවස. ඔය හැමදාම හැමතැනම ලාබෙට කියවෙන විදිහට කිව්වොත් උපහාරයක් පවත්වන දවස.ඔන්න නොකිව්වයි කියන්න එපා වරද්දන්නෙ නැතුව හැන්දෑ කරේ තරංගනිය පැත්තට එන්න කෝ. තරංගනිය කිව්වම ආයෙමත් කියන්න ඕන නෑනෙ ෆිල්ම් කෝපරේෂන් එකේ සිනමා හෝල් එක කියලා. එතන අද හවස සුන්දර ඉවෙන්ට් එකක් ඕගනයිස් කරලා තියෙනවා.අපි කියමුකො බර්ත ‍ඩේ බෑෂ් එකක් කියලා.ඒ වගේ එකක් වුණාට පොඩි විශේෂත්වයකුත් එක්කලු මේ සෙලි‍බ්‍රේෂන් ‍ෆෙලිසිටේෂන්ස් .මෑන්ස්ගේ සෙවන්ටි ෆිෆ්ත් (75) බර්ත් ‍ඩේ එක කියන්නේ. මේ බර්ත්ඩේ ‍බෝයි කවුද කියලා විජේ මල්ලි අලුතෙන් කියන්න ඕනද මන්දා. මොකද මේ වෙන කොටත් කට්ටිය දන්න හින්දා කවුද මේ අපේ කාලෙ ෆිල්ම් මේකර් කියලා.ලෙස්ටර්ලගෙ පතීලගෙ නම් ගම් කියවෙන ලිස්ට්එකක මෙයත් ඉන්නෙ ඒ ළඟින්ම.මෙයා වෙනින් කවුරුත් නෙමෙයි ඔබේසේකර. වසන්ත ඔබේසේකර හෙවත් ඒ කාලෙ විමල් කුමාර ද කොස්තල ජයසිරිල අහංගමල තෙන්නකෝනල කියන විදියට වී.ඔබේ. වසන්ත ඔබේසේකර ලොක්කල අපේ සිනමාවට මොනවද කරල තියෙන්නෙ කියල ඇහුවොත් ඒකට උත්තර බඳිනන වෙනමම සෙෂන් එකක් ඕනවෙයි කියලයි විජේ මල්ලිගෙ කල්පනාව.ලේක්හවුසියේ ජර්නලිස්ට් රෝල් එකකින් පටන් ගත්ත කැරියර් එක ෆිල්ම් සීන් එකට ට්‍රාන්ස්ෆර් වෙන්නෙ හැත්තෑවෙදි වෙස්ගත්තෝ එක්ක.ඔන්න ඉතින් ෆිල්ම් ෆීල්ඩ් එකට ආපු ලේටස්ම ඩිරෙක්ටර් ගෙ මාස්ටර් පීසස් අාගන්තුකයට එනකල්.වල්මත් වූවෝ පළගැටියෝ දඩයම කැඩපතක ජායා දොරකඩ මාරාව තීර්ථ යාත්‍රා වගේ ෆිල්ම්ස් ලිස්ට් එකක අයිතිකාරයා.සත් සමුදුරේදි ඩොක්ටර් සිරි ගුනසිංහ එක්ක ඒඩී වෙලා ස්ක්‍රිප්ට් එක දෙන්න එක්කම එකතුවෙලා ලියලා හැත්තෑව සීන් එකට එන්ටර් වෙන වසන්තගෙ ෆිල්ම්ස් ගැන විජේ මල්ලි මෙහෙම කියන්නම්කො ඉන්ෂෝට්.ෆිෆ්ටි ඉයර්ස් ඔෆ් ශී්‍ර ලන්කන් සිනමා කියලා 97 දි මේ රටේ ෆිල්ම්ස් ක්‍රීටික්ස්ලගෙ ෆිල්ම්ස් දහය ඇතුළෙ ලෙස්ටර්ගෙ ෆිල්ම්ස් තුනක් තියෙන කොට ෆිල්ම්ස් දෙකක්ම ඒ ලිස්ට් එකට ගියා නම් ඒ වසන්තගෙ.වසන්තගෙ පළගැටියෝ (7) දඩයම (8).වසන්ත ඔබේසේකරගෙ ෆිල්ම් සීන් එකේ කොලිටිය ගැන තවත් මොනවා ලියන්නද? මෑන්ස්ලගෙ ෆිල්ම් ආර්ට් එක පස්සෙ කාලෙ යන්ග් ෆිල්ම් මේකර්ස්ලට හඳගම ප්‍රසන්න සුදත්ල ව‍ගේ කට්ටියට ගයිඩ් කෙනෙක් වුණා කියලනෙ කට්ටිය කියන්නේ. අද ඉවෙන්ට් එකේදි හඳගම වසන්තගේ සිනමාව ගැන ෂෝට් ඕවර්වීව් එකක් කරල දඩයම බලන්න ඉන්වයිට් කරනව කියලයි විජේමල්ලිට ආපු නිව්ස් එකේ තියෙන්නේ.වසන්ත කියන්නේ කවුද මොනව ද ෆිල්ම් සීන් එකට කලේ කියන කරුණු කාරණා ගැන ෂෝට් ඩොකියුමන්ට්‍රි එකක් හදයගෙ ෂෝට් ස්පීච් බර්ත්ඩේ කේක් කැපිලි දඩයම ස්ක්‍රීනින් ඉවෙන්ට් එකේ ලයින් අප් එක කියලයි කියන්නේ.විජේ මල්ලි නිකමට හොයල බැලුව වසන්ත වගේ සිනමා පර්සනැලිටි කෙනෙක්ව මතක් වුණේ කාටද කියලා.ෆිල්ම් කෝපරේෂන් එකට ද ප්‍රසිඩන්ෂල් සෙක්‍රටේරියට් එකටද කල්චරල් මිනිස්ට්‍රියටද නැත්නම් ඒකෙ ෆිල්ම් පැනල් එකටද තවුසන් ඇපොලොජීස් කල්චරල් එකේ සිනමා පැනල්ස් නෑනේ.තියෙන්නේ ටෙලි ෆැනල්ස් ද ගාණක් නෑ. ඔය මොන කෝපරේෂන් එකක්වත් සෙක්‍රටේරියට් එකක්වත් පැනල් එකක්වත් නැතුව වැඩේ ඕගනයිස් වෙලා. කෝපරේෂන් පැනල්ස් නැති වුණාට මේ රටේ කලාකාරයො ගැන දන්න කියන ඉන්ඩිවිජුවල්ස් දෙතුන් දෙනෙක් එකතු වුණාම මේවා කරන්න ප්‍රළුවන් කියලයි විජේ මල්ලිගෙ විශ්වාසෙ. දන්න කියන විදිහට රවී සමන් ප්‍රේම් රවී ගුරුගේ සමන්අතාවූද ප්‍රේම් දිසානායක කට්ටිය සෙට් වෙලා කල්පනා කරපු වැඩක් විදියට අද හවස වසන්ත ඔබේසේකර කියන ෆිල්ම් මේකර්ගෙ බර්ත්ඩේ සෙලිබ්රේට් සයිඩ් ලයින් එකේ ෆෙලිසිටේෂන් එකකුත් වෙනවලු.විජේමල්ලිට නිතරම අහන්නවෙන ප්‍රශ්නෙ තමයි මොකද අපේ රටේ රියල් ආර්ටිස්ට්ලට මෙහෙම කුඩම්මගෙ සැලකිලි කියලා. ඩොක්ටර් ලෙස්ටර් පණ්ඩිත් අමරදේව හැමදාම මතක් කරන්න වටිනවා. ඒකෙ අවුලක් නෑ. ඒ වුණා ඊට පස්සෙ ලීඩර්ෂිප් ගන්න කට්ටිය? සිනමාවෙ වසන්ත, පතී, තිස්ස ලියනසූරිය, ධර්මසිරි වගේ තව කී දෙනෙක් ඉන්නවද? අලුත් ජෙනරේෂන්වලට මතක් කරල දෙන්න.කෝ මොනම ස්ටේට් ඕර්ගනයිසේෂන් එකකටවත් ඕනැකමක් නෑ සිනමා ෆීල්ඩ් එකේ විතරක්ද? තියටර්වල මියුසික් ෆීල්ඩ් එකේ, ලිටරේචර්, ඇනුවල් ඩ්‍රාමා ෆෙස්ටිවල් එකේදි ලිටරරි ෆෙස්ටිවල් එකේදි දෙන්නෙක් තුන්දෙනෙක් තෝරගෙන සාහිත්‍යරත්න නාට්‍ය කීර්ති වගේ එවෝඩ්ස් දීල හරියන්නෙ නෑ. කට්ටිය හතර පස් දෙනෙක් එක වතාවකට තෝරගෙන ඒගොල්ලො වීල් චෙයා එකෙන් යන්න ඉස්සරවෙලා නැත්නම් තව කෙනෙකුගෙ වාරුවෙන් ඇවිදින්නට පෙර ගරු බුහුමන් දක්වන එක නේද වැඩිය ලස්සන. වැඩිය මීනින්ෆුල් තියන ප්‍රශ්නත් එක්ක විජේ මල්ලි බායි කිව්වා. සී යූ ලේට් ඉන් ද ඉවිනින් ඇට් ‘තරංගනී'.වකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>29</day>
    </date>
    <link>http://www.silumina.lk/2013/12/29/_art.asp?fn=av1312299</link>
    <topic>මැන්ඩෙලා ගැන හැදූ චිත්‍රපටය දැන් ලොව පුරා</topic>
    <author>‍සේමාලි කැල්ලපත</author>
    <content>මැන්ඩෙලා ගැන හැදූ චිත්‍රපටය දැන් ලොව පුරාඒ අදින් වසර 39කට එපිට දිනයකි. රුදුරු මිනී මෝරුන් ගහන මුහුදේ හුදෙකලා දූපතක සිරකුටියක සිටි මිනිසෙක් හොර රහසේ ලිවීමක් ඇරැඹීය. දහවල් කාලය පුරා හුණුගල් කොරියක හුණුගල් කඩන මේ පුද්ගලයා රෑ තිස්සේ පහන් දල්වාගෙන හොර රහසේ ලියයි. ඒ ලියන සෑම පිටුවක්ම ඔහු සමඟ හවුලේ සිරබත් කන මිතුරෝ දෙදෙ‍ෙනක් අකුරක් නෑර කියවති. එදා එලෙස ඔවුන් හොර රහසේ ලියූ ඒ ලේඛනය පසුකලෙක මුළු ලොව පුරා පතළ වූ මහා කෘතියක් වූයේය. පොත ලියූ පුද්ගලයා මිනිස් වර්ගයා වෙනුවෙන් අනූපමේය මෙහෙවරක් ඉටු කළ ශ්‍රේෂ්ඨ යුග පුරුෂයෙක් වූයේය.ඒ මිනිසා අන් කවරකුවත් නොව මීට දින 24කට පෙර ලොවෙන් සමුගත් වර්ණබේදවාදයට එරෙහිව සටන් කරමින් දකුණු අප්‍රිකාවට නිදහස දිනා දුන් අසහාය නායක නෙල්සන් මැන්ඩෙලාය. මේ යුග පුරුෂයා මේ කියන කාල වකවානුවේ 56 හැවිරිදිය. දකුණු අප්‍රිකාවේ කේප් නුවර වෙරළ තීරයට සැතැපුම් 6ක් එපිටින් පිහිටි රෝබ්ස් දූපතේ සිරකුටියක සිරදඬුවම් විඳිමින් සිටි ඔහු‍ෙග් ජීවිතාන්තය දක්වා වූ සිරදඬුවමින් ඒ වෙද්දී ගෙවී තිබුණේ වසර 10කි. 1974 දී සිය ස්වයං චරිතාපදානය ලිවීම ඇරැඹූ මැන්ඩෙලා ඒ ලේඛන සිරගෙදර සුදු පාලකයන්ගෙන් වසන් කර ගැනීමට මහත් වෙහෙසක් දැරුවේය.නිදහස් සටන වෙනුවෙන් කළ අරගලය හේතුවෙන් ඔහු සමඟම සිරබත් කමින් සිටි මිතුරෝ දෙදෙනා නිරන්තරයෙන්ම මැන්ඩෙලාගේ සෙවණැල්ල සේ සිටිමින් ඒ ලේඛන ආරක්ෂා කළහ. අහමඩ් කත්‍රාඩා සහ වෝල්ටර් සිසුලු නම් වූ මේ මිතුරෝ මැන්ඩෙලා ලියන පිටුවක් පාසා කියවූහ.අප්‍රිකානු ජාතික කොංග්‍රසයේ සාමාජිකයෝ දස දෙනෙක් මේ වෙද්දී මැන්ඩෙලා ද සමඟින් රෝබ්ස් දූපත් හි සිරගෙදර සිරබත් කමින් සිටියහ. ඉන් එක් සගයෙක් මැන්ඩෙලා ලියන ලියවිලි ඉතා සියුම් ලෙසින් ලඝු‍ෙල්ඛන ගතකළේය. මැන්ඩෙලා තමන් ලියූ ලේඛන සුදු පාලකයන්ගෙන් වසන් කරලීම සඳහා එහි අත් පිටපත් 500ක් කොකෝ ටින් තුනක බහා සිරගෙදර වත්තේ වළදැමීය. එහෙත් වෙනත් ඉදිකිරීම් කටයුත්තක් සඳහා බිම හෑරීමේදී එම අත්පිටපත් හසුවීමෙන් මැන්ඩෙලාට වූයේ දඬුවම් විඳීමටය. එපමණක් නොව වසර හතරක් ගතවන තුරු ඔහුට පතපොත පරිහරණය ද තහනම් කෙරිණි. මේ කිසිදු දෙයකින්වත් මැන්ඩෙලා සිය ප්‍රයත්නය අත් නොහළේය. දිගින් දිගටම හොර රහසේ ලිවීම කරගෙන ගියේය.1976 වසරේ දී සිරෙන් නිදහස් වූ සිරගෙදර මිතුරෙක් මැන්ඩෙලාගේ මේ අත්පිටපත් හොර රහසේම සිරගෙදරින් පිටකර ගත්තේය. තමා නිදහස්ව යද්දී රැගෙන ගිය මේ අත්පිටපත් ඔහු මහත් පරිශ්‍රමයක් දරා දකුණු අප්‍රිකාවෙන් ද පිටකර ගත්තේය. එදා සිට ඒ පුද්ගලයා දහදිය කඳුළු වගුරන්නේ ඒ කෘතිය මුද්‍රණය සඳහාය. වර්ණබේදවාදයට විරුද්ධ කීප දෙනකුගේ ම සහාය ඒ සඳහා ලැබුණේය. මෙලෙස කාලය ගතවෙද්දී 1990 පෙබරවාරි 11 වැනිදා උදාවිය. වසර 27ක් තිස්සේ සිරදඬුවම් විඳි මැන්ඩෙලා හිරෙන් නිදහස් වූයේ එදිනය. ඔහුගේ මිතුරෝ ඒ වෙද්දී ඔහු සිරගෙදර සිට ලියූ ඒ කෘතිය මුද්‍රණය සඳහා සූදානම් කරමින් සිටියහ. ‘Mandela - Long Walk To Freedom’ නමින් මැන්ඩෙලාගේ ස්වයං චරිතාපදානය නිකුත් වූයේ ඉනුත් සිවු වසරකට පසුවය.නෙල්සන් මැන්ඩෙලා ගේ මේ මහා කෘතිය එළි දැක්වීමත් සමඟ ඇමෙරිකාවේ හොලිවුඩ් පුරයේ සිනමා අධ්‍යක්ෂවරු නෙල්සන් මැන්ඩෙලා වටා එක්රොක් වන්නට වූහ. ඒ මැන්ඩෙලාගේ කෘතිය සිනමාපටයකට නැඟීම සඳහා අවසර ලැබ ගැනීමටය. එහෙත්, මැන්ඩෙලා ඒ වෙද්දීත් චිත්‍රපටය තැනීම සඳහා තමන්ට අවශ්‍ය පුද්ගලයා තෝරාගෙන අවසන්ය. ඔහු දකුණු අප්‍රිකානු සිනමාකරුවකු වූ ආනාස් සිංග්ය. පාසල් වියේ සිටම වර්ණභේද වාදය පිටුදකිමින් එවකට සිරගතව සිටි මැන්ඩෙලා ඇසුරු කළ ආනාස් මැන්ඩෙලා ගේ කෘතිය සිනමාවට නැඟීමට තීරණය ‍කළේ මින් වසර 25කට පෙරදීය.“මං මේ කෘතිය සිනමාවට නැඟීමට ම‍ෙග් අදහස පවසමින් එකල සිරගතව සිටි මැන්ඩෙලාට ලිපියක් ලිව්වා. ඔහුගේ අත්අකුරින් ඊට එවූ පිළිතුරු ලිපි මා ළඟ තිබෙනවා. “ජනතාවට ඇත්තටම මගේ ජීවිතය ගැන දැනගන්න උවමනාද?” යනුවෙන් මැන්ඩෙලා ඒ ලිපියකින් මගෙන් විමසා එවා තිබුණා.” යැයි පසුගියදා මැන්ඩෙලාගේ ස්වයං චරිතාපදානය ඇසුරෙන් බිහිවූ Mandela - Long Walk To Freedom සිනමා පටය එළිදැක්වූ දා එහි නිෂ්පාදක ආනාස් සිංග් පැවසීය. චිත්‍රපට 80ක් පමණ නිෂ්පාදනය කර ඇති ආනාස් මේ දැවැන්ත කර්තව්‍යයට කර ගැසුවේ මින් වසර ගණනාවකට එපිටදීය. ඒ උත්සාහය මල්ඵල දරමින් අද මැන්ඩෙලා ගැන වූ ඒ සිනමා පටය එංගලන්තය, ඇමෙරිකාව සහ දකුණු අප්‍රිකාව ඇතුළු රටවල් ගණනවක තිරගත වේ. මේ සිමාපටය දකුණු අප්‍රිකාවේ මෙතෙක් බිහිවූ දැවැන්තම සිනමා කෘතිය ලෙස සැලකේ.සිනමා පටයේ මැන්ඩෙලාගේ චරිතය නිරූපණය කරන්නේ අප්‍රිකානු සම්භවයක් සහිත බ්‍රිතාන්‍ය ජාතික නළුවකු වන ඉඩ්රිස් එල්බාය. මැන්ඩෙලාගේ දිගුකාලීන පෙම්වතිය සහ දෙවැනි බිරිය වන විනී මැන්ඩෙලාගේ චරිතය රඟපාන්නේ ද බ්‍රිතාන්‍ය නිළියකි. ඇය නඕමි හැරිස් ය. මේ නළු නිළි යුවළ හැර චිත්‍රපටයේ රඟපෑ අනෙකුත් නළු නිළියන් 143 දෙනාම අප්‍රිකානුවන්ය. ඊටත් අමතරව 12000ක පමණ පිරිසක් මේ චිත්‍රපටය සඳහා දායක වූහ.නෙල්සන් මැන්ඩෙලා සිය කෘතිය ‍චිත්‍රපටයට නැඟීම සඳහා අවසර දුන්නේ 1997 වසරේ දී ය. ඩොලර් මිලියන 35ක වියදමකින් තැනුණු මේ චිත්‍රපටයේ අධ්‍යක්ෂවරයා වන්නේ ජස්ටින් චැඩ්වික්ය. තිරනාටක රචකයා ෂැඩෝලෑන්ඩ්, ලෙස් මිසරාබ්ලේ සහ ග්ලැඩියේටර් වැනි චිත්‍රපට ද තිර රචනය කළ සම්මානනීය තිර නාටක රචකයකු වන විලියම් නිකොල්සන්ය.මැන්ඩෙලා දකුණු අප්‍රිකාවේ ඈත එපිට හුදෙකලා ගම්බද පරිසරයක හැදී වැඩී අධ්‍යාපනය ලබා නීතිඥයකු වී වර්ණභේදවාදය පිටුදකිමින් තම රටට නිදහස පතා සටන් වදින අන්දමත් මුළු තරුණ ජීවිතයම සිරගතව සිට පරිණත මහලු පුද්ගලයකු ලෙස එළියට ඒමත් මේ චිත්‍රපටයන් නිරූපණය කෙ‍ෙළ්. ඊට අමතරව නෙල්සන් මැන්ඩෙලාගේ විශේෂිත වූ ආදර කතාව ද ඊට එක්කර ඇත. දකුණු අප්‍රිකානු ඉතිහාසයේ ඉතාමත්ම බිහිසුණු කාලපරිච්ඡේදය ද මේ චිත්‍රපටයෙන් විදහා පායි.මේ අසහාය නායකයාගේ වසර 90ක් පමණ වූ ජීවිතය පැය දෙහමාරක සිනමා පටයකට නැඟීම තමන්ට දැවැන්ත අභියෝගයක් වූ බව චිත්‍රපටයේ අධ්‍යක්ෂවරයා පැවැසීය.‍ෙම් කෘතිය නොබලා අත් නොහළ යුතු කෘතියක්” යැයි මේ සිනමා කෘතිය ගැන අදහස් පළ කරමින් විචාරකයෝ පවසති.‍‍චිත්‍රටයේ ප්‍රධාන චරිතය සඳහා ඉඩ්රිස් තෝරාගනු ලැබුයේ දකුණු අප්‍රිකානු නළුවන් රාශියක් ප්‍රතික්ෂේප කරමිනි.“ඉඩ්රිස් මේ සඳහා සුදුසුකම් ලැබුවේ ඔහුගේ උස මැන්ඩෙලාගේ උසට සමාන වූ හෙයිනි. "මැන්ඩෙලා චරිතය සඳහා සූදානම් වෙද්දී නළුවකු ලෙසින් මා සතු හැකියාව සහ දක්ෂතා ගැන මට ඇති වූයේ සැක සංකාවක්. එහෙත් මා උපරිමව මගේ රංගනය කළා" යැයි ප්‍රධාන නළු ඉඩ්රිස් සී. එන්. එන් ප්‍රවෘත්ති සේවයට පවසා තිබිණි.ඉඩ්රිස් ගේ මේ රංගනය සඳහා ඔහුට ඔස්කාර් සම්මානය පවා හිමිවෙතැයි ඇතැම්හූ පවසති. එසේම මීළඟ ජේම්ස් බොන්ඩ් චරිතය සඳහාද ඔහු සුදුසුකම් ලබනු ඇතැයිද පැවසේ. ඉඩ්රිස් 41 හැවිරිදිය. මැන්ඩෙලා මුණ ගැසී නොතිබුණත් ඔහු චිත්‍රපටයේ රඟපෑමට පෙර දකුණු අප්‍රිකාවේ අදාළ ප්‍රදේශවල සංචාරය කරමින් රොබන් දූපතේ සිර කුටියක දවසක් ද ගත කර ඇත්තේය."මේ චිත්‍රපටයේ රඟපෑම නිසා මා ඉවසීම, කැපවීම සහ දකුණු අප්‍රිකාව යන වදන්වල තේරුම මැනවින් වටහා ගත්තා" යැයි ඉඩ්රිස් පවසයි.ටොරොන්ටෝ ජාත්‍යන්තර සිනමා උලෙළට පසුගිය සැප්තැම්බර් 07 වැනිදා ඉදිරිපත් කෙරුණු මේ චිත්‍රපටයේ දකුණු අප්‍රිකානු මංගල දර්ශනය නොවැම්බර් 03 වැනිදා ජොහැන්නස්බර්ග් නුවරදී පැවැත්විණි. නෙල්සන් මැන්ඩෙලා ලෙඩ ඇඳේ සිටීම හේතුවෙන් ඔහුට එයට සහභාගි වීමට නොහැකි වුවද අයිපෑඩ් මගින් චිත්‍රපටයේ කොටස් පෙන්වනු ලදුව ඉතා සතුටට පත්වූ බව පැවසිණි."ඇත්තටම මේ ඉන්නේ මා ද ?" යනුවෙන් ඔහු විමසූ බවද සඳහන්ය.ධවල මන්දිරයේදී ඇමෙරිකානු ජනාධිපති බැරැක් ඔබාමා විසින් ද නරඹනු ලැබූ මේ සිනමා කෘතියේ ලන්ඩන් මංගල දර්ශනය දෙසැම්බර් 05 වැනිදා පැවැත්විණි. විලියම් කුමරු සහ කේට් ද සහභාගි වූ මේ අවස්ථාවට මැන්ඩෙලා ගේ දියණියන් දෙදෙනෙක් වන සින්ඩි සහ සීනානි ද සහභාගි වූහ.මේ අසහාය නායකයා මෙලොවින් සමු ගත්තේ චිත්‍රපටයේ ලන්ඩන් දර්ශනය පැවැත්වෙමින් තිබියදීය. ‍ඒ ‍‍ශෝකජනක පුවත වහාම රාජකීය යුවළට පමණක් දැනුම් දෙනු ලැබූ අතර සිනමා පටය අවසාන‍යේ නිෂ්පාදක ආනාස් සහ දියණිය සින්ඩි වේදිකාවට ගොඩවී පුවත ප්‍රේක්ෂකයනට සැළ කළහ. ඒ මොහොතේ රාජකීය යුවළ ඇතුළු ප්‍රේක්ෂකාගාරයම ශෝක වෙමින් හඬා වැලපුණු බවද වාර්තා විය.නොවැම්බර් 28වැනිදා දකුණු අප්‍රිකාව පුරා චිත්‍රපටය ප්‍රදර්ශනය ආරම්භ වූවත් මැන්ඩෙලාට ගරු කිරීමක් ලෙසින් දෙසැම්බර් 05වැනිදා සිට දින කීපයක් ප්‍රදර්ශනය නතර කෙරිණි. දැන් මේ චිත්‍රපටය ලොව පුරා ප්‍රදර්ශනය කෙරේ.‍සේමාලි කැල්ලපතකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>29</day>
    </date>
    <link>http://www.silumina.lk/2013/12/29/_art.asp?fn=av13122910</link>
    <topic>සුමිගෙන් අහන්න</topic>
    <author/>
    <content>සුමිගෙන් අහන්නමාතර සරත් කාරියවසම්ප්‍රශ්නය - සමහර රේඩියෝ, රූපවාහිනී චැනල් ඒවා අහන, බලන අයට සල්ලි දෙන්නේ ඇයි?පිළිතුර - නැතුව මෙලෝ යකෙක් ඕවා අහයි ද? බලයි ද?පොල්ගහවෙල අනුර බණ්ඩාරප්‍රශ්නය - ‘ගෝරා ඕර් කාලා’ චිත්‍රපටය ගැන තොරතුරු ටිකක් කියන්න?පිළිතුර - රාජ් කුමාර් කොහිල් අධ්‍යක්ෂණය කළ මේ චිත්‍රපටයේ රාජේන්ද්‍ර කුමාර්, හේමා මාලිනී, රේඛා, ප්‍රේම් චොප්රා, මදන් පූරි, ප්‍රේම්නාත් රඟපෑවා. සංගීතවත් කළේ ලක්ෂ්මී කානත් ප්‍යාරේ ලාල්.උතුරු කළුතර තොටුපළ පාරේ සිරි අබේසේකරප්‍රශ්නය - ‘සිග්නිස්’ සම්මාන උලෙළේ හොඳම චිත්‍රපටය වූයේ ‘ඉනි අවන්'. ඒ තීරණය නිවැරදි ද?පිළිතුර - මා කොතෙක් නිර්දය විචාරයකට ලක්කළත් එහිදී හොඳම චිත්‍රපටය විය යුතුව තිබුණේ ‘කර්ම’ යි. එහි සිනමානුරූපී භාවය ‘ඉනි අවන්’ අබිබවා යනවා.මාතලේ ධර්මා ඒකනායකප්‍රශ්නය - ‘ඉසිවර වෙදැදුරු’ ටෙලි නාට්‍යයේ දෙබස් කැවීම් සාර්ථක ද?පිළිතුර - සමස්තයක් ලෙස සාර්ථකයි. එහෙත් ඇතැම් නිළියන් පාමංකඩ වෙසක් නාට්‍යයක වගේ කෑගහමින් දෙබස් කැවීම ජුගුප්සාජනකයි.අනුරාධපුරයේ විනීතා සුලක්ඛනාප්‍රශ්නය - දොස්තර ආරියසේන යූ. ගමගේ මහතාගේ ලිපිනය සොයා දෙන්න?පිළිතුර - ඩී. 121, පාලේගොඩ පාර, බෙලිගම්මන, මාවනැල්ල.ගුන්නෑපානේ විමල් ජයසිංහප්‍රශ්නය - සිංහල වේදිකාවේ සිටින දක්ෂතම නළුවා කවුද?පිළිතුර - කවුද ඉතිං ජයලත් මනෝරත්න මිසක්.මීගමුව මහහුණුපිටියේ යොහාන් කුමාර් ද සිල්වාප්‍රශ්නය - ‘කති පතන්ග්’ නමින් චිත්‍රපටයක් හැත්තෑ ගණන්වල මෙරට තිරගත වුණා නේද?පිළිතුර - ඔව්. එහි රාජේෂ් ඛන්නා, ආශා පරෙක්, ප්‍රේම් චොප්රා, බිංදු රඟපෑවා. සංගීතය රාහුල් දේව් බර්මන්ගේ.දෙදියවල වස්කඩුවේ ගාමිණි ගුණතිලකප්‍රශ්නය - චන්න විජේවර්ධන දක්ෂ නැට්ටුවෙක් ද?පිළිතුර - ඔව්. විශේෂයෙන්ම නාකි නිළියන්ව නටවන්න දක්ෂයා.මෝදර එම්. ආර්. සී. ඩයස්ප්‍රශ්නය - ජින්ජර් නමැති ගායිකාව ප්‍රසංග වේදිකාවේ ගී ගයන ආකාරය ගැන ඔබට මොනව ද හිතෙන්නෙ?පිළිතුර - ගායිකාවන්ටත් ලැජ්ජාවක්. පොදුවේ ගැහැනුන්ටත් ලැජ්ජාවක්. කේ. සුජීවාගේ ගීතත් ගායන විලාසයත් හරිම අප්‍රසන්නයි.කඩුගන්නාවේ පියල් ගුණතුංගප්‍රශ්නය - ‘කළු කෙල්ලේ ඔබ හරිම හැඩයි’ නම්වූ එකල අතිශය ජනප්‍රිය වූ ගීතය ලිව්වේ කවුද?පිළිතුර - මොරටුවේ ස්ටැනිස්ලෝවුස් ප්‍රනාන්දු.මත්තේගොඩ අජිත් ජෝතිය කරසිංහප්‍රශ්නය - ‘බ්‍රහ්මචාරි’ චිත්‍රපටය මෙරට තිරගත වූ ද?පිළිතුර - ඔව්.මීගමු කට්ටුවේ ඇම්. ඩී. විල්ෆ්‍රඩ්ප්‍රශ්නය - චිත්‍රා සෝමපාල පසුබිම් ගී ගැයූ චිත්‍රපට මොනවා ද?පිළිතුර - මා දන්නා තරමින් ‘අසෝකා’ චිත්‍රපටයට පමණයි ඇය ගී ගැයුවේ.ගම්පහ අඹන්විට සිරිවර්ධනප්‍රශ්නය - සමන් වික්‍රමාරච්චිගේ සාහිත්‍ය විචාරය ගැන ඔබේ අදහස් දක්වන්න?පිළිතුර - සමන් ඉතාම නිර්දයයි. පිට කසන විචාරයක් ඔහු ළඟ නැහැ. අනික ඔහු සාහිත්‍ය කලාව හොඳට දැනගෙනයි විචාරය කරන්නේ.පහත නම් සඳහන් අයත් මෙවර ප්‍රශ්න එවා තිබුණා. හලාවත අනුර ශාන්ත පීරිස්, ගල්කිස්සේ නදී කරුණාරත්න, කන්දෙගෙදර කිත්සිරි ගුණසේන, අවිස්සාවේල්ලේ පී. වයි. අනුලාවතී, රාගම වැලිසර අයිලින් සෝවිස්.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>29</day>
    </date>
    <link>http://www.silumina.lk/2013/12/29/_art.asp?fn=av13122911</link>
    <topic>සින්දුවක් ‘හිට්’ වුණොත් ලක්ෂ 60 ක් අතේ</topic>
    <author>‍ජෝජ් රොබ්සන් ද සිල්වා</author>
    <content>සින්දුවක් ‘හිට්’ වුණොත් ලක්ෂ 60 ක් අතේරුවන් හෙට්ටිආරච්චිනොදැක ඉන්න බෑ මට නම් මගෙ ආදරී නොලැබ ඉන්න බෑ තව නම් ඔබේ ආදරේ...!(පද - සජිත් වී. චතුරංග) තාරුණ්‍යයේ චමත්කාරජනක සොඳුරුතම හැඟීම ආදරය නම් ඒ ආදරය වෙනුවෙන් නිර්මාණය වූ ගීතාවලියේ නැවුම් ගී අතරට රුවන් හෙට්ටිආරච්චිගේ සිත් ගත් ගීත කිහිපයක් ම එක්ව තිබෙනවා. වර්තමානයේ දී ඇතැම් නිර්මාණකරුවන් එක් ගීතයක් ජනප්‍රිය කරවා ගන්නට රුපියල් ලක්ෂ ගණනින් වැය කරද්දී ‘නොදැක ඉන්න බෑ’ - ‘සුරංගනාවී මගේ හඳක් වගේ පායලා’ - ‘රැවටුණු තරම් ඔබ හින්දා මං’ - ‘මතකද හැන්දෑවේ’ - ‘සීත මාරුතේ’ වැනි ගීත කිහිපයකින් ම රුවන්ට ශ්‍රාවක සිත් දිනාගන්නට හැකි වී තිබීම භාග්‍යයකි. ජනප්‍රිය යොවුන් නිළි ෂෙරිල් ඩෙකර්ගේ ආදරණීය සහකරු ද වන රුවන්ට මෙවර ‘ස්වර වර්ණ’ වර්ණ ගන්වන්නට අපි ආරාධනා කරමු.  “පසුගිය දවස්වල නම් උන්නේ හරිම සිත් වේදනාවෙන්. ඒ මොකද මගේ ශබ්දාගාරය මංකොල්ල කාලා එහි තිබුණු ලක්ෂ දොළහක් දොළහමාරක් පමණ වටිනා නවීන තාක්ෂණික උපකරණ වගේ ම මගේ අලුත් ම ගී නිර්මාණ 13 කුත් සොරකම් කරගෙන යාම හින්දා. සියල්ලටම වඩා හොරකම් කළා මදිවාට මට අපහාස කරලා නොයෙකුත් දේවල් බිත්තිවල ලියලත් ගිහිල්ලා තිබුණා.ඒකෙන් තේරෙන්නේ අපේ දියුණුවට අකමැති ඊර්ෂ්‍යාකාර හිතක් ඇති, අපිව හොඳටම දන්නා කවුරු හරි මේ හොරකම කර ඇති බවයි. ෂෙරිල්ගේ සැලුන් එක විවෘත කළ දවසේ තමයි මේ හොරකම සිදුවෙලා තියෙන්නේ. මම දුක් මහන්සි වෙලා අමාරුවෙන් උපයා ගත්ත හැමදේම ඒ එක රෑට හොරු ගෙනිහිල්ලා තිබුණා. මම හිතනවා සියල්ල දකින සර්ව බලධාරි දෙවියන් වහන්සේ සාධාරණ විනිශ්චයක් ලබාදෙයි කියා. අපි අපේ පාඩුවේ අහිංසකව ජීවත් වෙන කලාකරුවෝ. ඒ නිසා කවුරු වුණත් අපිට මේ කළ දේ වැරදියි.”. ඔබ සංගීත පන්තියක් පවත්වා ගෙන ගියෙත් ඔබේ ශබ්දාගාරයේ ම නේද?“ඔව්. ඒත් මේ සොරකමෙන් පස්සේ හිස් ගොඩනැගිල්ලක සංගීත පන්ති පවත්වන්නේ කොහොමද. ඒ නිසා මගේ ශබ්දාගාරය පවත්වා ගෙන ආ ගොඩනැඟිල්ල ආපසු බාර දුන්නා. සංගීත පන්තියත් නැවැත්ව‍ූවා තාවකාලිකව.”. ඔබේ ගී නිර්මාණ කටයුතු නැවතේවිද...?“නැවත මගේ ම ශබ්දාගාරයක් අරඹා නිර්මාණ කටයුතු කරන්න නම් දැන් ම බැරිවේවි. ඒ සඳහා විශාල මුදලක් ඕනෑ. ඒත් මං නිර්මාණ කටයුතු නවත්වන්නේ නැහැ. මොන දේ මංකොල්ල කෑවත් මේ රුවන්ගේ හැකියාවන් (ටැලන්ට්) මංකොල්ල කන්න ඒ කාටවත් ම බෑ. ෂෙරිල්ගේ රඟපෑම් කටයුතු, රූපලාවණ්‍යාගාරයේ කටයුතු සහ මගේ සංගීත කටයුතු අපි දිගටම කරගෙන යනවා.”රැවටුණ තරම් ඔබ හින්දා මං‍ කවුරුත් ම දන්නෙ නෑ තවත් කඳුළක තරම් දැනුණා හොඳින් සමුගත්ත දා ඔයා මගෙන්...! . ජනප්‍රිය ගීත ගණනාවක් ම ඔබ සතුව ඇති හින්දා ‘රිංගින්ටෝන්ස්’ වලින් සෑහෙන ආදායමක් ලැබෙනව ඇති නේද?“රිංගින්ටෝන්ස් කියන්නේ මෑතකදී ආ කලාවක්. කාලයෙන් කාලයට එක එක ක්‍රමවේද මේ සංගීත ක්ෂේත්‍රයේ ඇති වෙනවනේ. ගායකයෙක් වුණාම යැපෙන්න ප්‍රසංග වේදිකාව හැරුණු විට වෙන ක්‍රමයක් නැහැ. රජයෙන් ගෙවීමක් කෙරෙන්නෙත් නැහැ. රූපවාහිනී, ගුවන් විදුලි වැනි විද්‍යුත් මාධ්‍ය වලින් අපේ ගී කොපමණ ප්‍රචාරය කළත් රුපියලක්වත් ගෙවන්නෙත් නැහැ. තමන්ගේ නිර්මාණයක් කරලා උපයා ගත්තාට කමක් නැහැ. නිර්මාණයන්ට වටිනාකමක් ඕනේ.”. ඔබේ පරපුරේ ගායන ශිල්පීන් පෙර පරපුරේ ශිල්පීන්ට වඩා ගීත කලාවෙන් මුදල් උපයනවා. ඒ කොහොමද...?“සාමාන්‍යයෙන් ඕඩියෝ ගීතයකට රුපියල් ලක්ෂයක් වැය කරනවා. වීඩියෝ ගීතයකට රුපියල් ලක්ෂ තුනක් වත් වියදම් කරනවා. ඊට අමතරව ගුවන් විදුලි, රූපවාහිනී නාළිකා වල ප්‍රචාරය කරන්න සහ ‘Youtube’ වල ඩවුන්ලෝඩ් කරන්න වැනි කටයුතු සඳහාත් වියදම් කරනවානේ. මගේ ගී මමම නිෂ්පාදනය කරනවා මගේ පැවැත්ම උදෙසා. මම ගායකයෙක් නම් මගේ පැවැත්මට නිර්මාණ කරන්න ඕනේ. අද තිබෙන ක්‍රමය එයයි. ඉතින් ලක්ෂ ගණන් වියදම් කරලා ලක්ෂ ගණන් උපයා ගැනීමයි සිදුවෙන්නේ. පෙර පරපුරේ ශිල්පීන්ටත් මේ ක්‍රමය තිබුණා නම් එයාලත් කරයි.ඔවුන් අපේ පරපුර පිළිබඳව ද්වේශයෙන් හෝ ආවේගශීලීව නොබලා ඔවුනුත් අලුත් ගී නිර්මාණ කළොත් ඔවුන්ටත් හැකිවේවි අපේ ‍පරපුර වගේ ම ලක්ෂ ගණනින් මුදල් උපයන්න.”. ජනප්‍රිය ගීතයකින් කොපමණ මුදලක් උපයාගන්න පුළුවන් ද?“හරියට ජනප්‍රිය වුණොත් ලක්ෂ සීයක් වුණත් ඉක්මවා උපයන්න හැකිවෙයි. සාමාන්‍යයෙන් ජනප්‍රිය එක ගීතයකින් රුපියල් ලක්ෂ 50 ක් හෝ 60 ක් නම් උපයන්න පුළුවන්.”. ඔබ ඔබේ ගීතවල ජනප්‍රියත්වය පවත්වා ගෙන යන්නේ කෙසේ ද?“මම එකම රැල්ලේ ගීත කරන්නේ නැහැ. බොහෝ දෙනෙක් ගායනා කරන්නේ දුක් ගායනා වුණත් මම සුවදායක යහපත් සිතුවිලි ගීතවලින් පවසන්නයි කැමති. මාස හයෙන් හයට වත් නව නිර්මාණයක් කරන්න වෑයම් කරනවා.”සීත මාරුතේ වෙළෙමින් ඇස් දිහා බලන් ඔබ මට ආදරේ කියූ මතකය හීනයක් වගේ...!(පද - නිලාර් එන්. කාසිම්) . ‘සීත මාරුතේ’ ගීතය ඔබ ගැයුවේ ෂෙරිල් වෙනුවෙන් ද...?‍හ්ම්...., ෂෙරිල් වෙනුවෙන් තමයි. ඔය ගීතයේ රූප රචනාවේදියි ෂෙරිලුයි මමයි අත‍ෙර් දැන හැඳුනුම්කම් වැඩි වුණේ. හැබැයි මුලින් ම මම මේ ගීතයට ෂෙරිල්ට කතා කළාම එයා කැමැති වුණේ නැහැ.”. සංගීත ක්ෂේත්‍රයට මුලින් ම එක් වූ මතකය බිඳක් අවදි කළොත්....?‍පාසල් කාලේ ඉඳලාම මං සංගීතය හැදෑරුවා. මගේ ගම මාතලේ. දෙව් මැදුරේ ගීතිකා කණ්ඩායමට සම්බන්ධ වෙලා වැඩිදුර හදාරන අතර වාදනයත් ඉගෙන ගත්තා. පසුව සංගීතය වැඩිදුර හදාරන්න බෙල්වුඩ් සංගීත නිකේතනයට ඇතුළත් වුණා. අද මේ ඉන්න තැනට එන්න මම ලොකු කට්ටක් කෑවා. මගේ දක්ෂතාවන් දැක්කාට කවුරුත් ම මට අවස්ථාවක් ලබාදුන්නේ නැහැ. 2000 වසරේ ඉඳලා මම මේ ගමන එන්න ලොකු කැපවීමක් කළා.‘සිංහාවලෝකන’ චිත්‍රපටයේ ගැයූ ‘මතකද හැන්ඳෑවේ’ ගීතයෙන් පසුව ‘නොදැක ඉන්න බෑ’ ගීතය කරන්න මම පුදුම දුකක් වින්දා. යාළුවන්ගේ මුදල් ණයට ඉල්ලා ගෙන ආව මේ ගමන ගැන අද මම නිහතමානීව සතුටු වෙනවා.”. ඔබේ නවතම ගීතය කුමක්ද?“දැන් එළිදක්වා තිබෙන ‘හිතද්දි හිත මට’ මගේ අලුත් ම ගීතයයි. දැනටමත් එයට ගීත රසිකයින්ගේ හොඳ ප්‍රතිචාරයක් ලැබෙනවා. මීට ඉහත කළ ‘රැවටුණු තරම්’ ගීතයටත් තවම ප්‍රතිචාර ලැබෙද්දී මෙහෙම මගේ අලුත්ම ගීතයටත් ප්‍රතිචාර ලැබීම කලාකරුවෙකු වශයෙන් මා ලද දේවාශිර්වාදයක් කියා මං හිතනවා. මගේ රසිකයින් සතුටු කරමින් මේ ක්ෂේත්‍රයට තවත් රසවත් ගී නිර්මාණ කිහිපයක් ම ලබන වසරේ එක් කරන්න මං බලාපොරොත්තු වෙනවා.”හිතද්දි හිත මට නවත්වන්න බෑ‍ ඔයා මතක් වෙනවා කියද්දි නෙතු මට ඔයා ගැනම කවි කඳුළු හදේ පිරුණා...!(පද - ජගත් පෙරේර‍ා) ‍ජෝජ් රොබ්සන් ද සිල්වාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>29</day>
    </date>
    <link>http://www.silumina.lk/2013/12/29/_art.asp?fn=av13122912</link>
    <topic>ගී මිහිර</topic>
    <author>රොබ්සන්</author>
    <content>ගී මිහිරහිම රේණු වැටෙනා සීතලේ නෙත ගාව රඳවා ආදරේ සුදු සේළ සුළ‍ඟේ පා කළේ ඔබ නේද මාගේ බිසෝරන්තෝඩු සැලෙනා රාවයේ සිත ගාව බැන්දූ මාළිගේ රතු රෝස යහනා සෑදුවේ මට නේද මගෙ මල් සරෝමධුපානයක් සේ වෑහිලා යනවා ද දෙතොලේ ගෑවිලා මනමාලයන්ගේ චේතනා නොකියා ද පානා සිනාමුතු මාලයක් සේ යාවුණේ අපි ආත්ම ගණනේ පෑ සෙනේ මනමාලියන්ගේ චේතනා පවසාවි දෑසේ ලතාපද රචනය - සමන් චන්ද්‍රනාත් වීරසිංහසංගීතය - සරත් දසනායකගායනය - ලතා වල්පොල සමඟ ග්‍රේෂන් ආනන්ද “එච්. ආර්. ජෝතිපාලයන් සංගීත ක්ෂේත්‍රයේ සිටිද්දීමයි ග්‍රේෂන් ආනන්ද ගායන ශිල්පියෙකු ලෙස මතු වී ආවේ. ජෝතිගේ වියෝවෙන් පසුව ඇතැම් ගායකයින් මතුවීමට වෑයම් කළත් ග්‍රේෂන්ගේ පැමිණීමත් මතුවීමත් ජෝති සිටිද්දීම වීම විශේෂයක් ලෙස මං හිතනවා. ගායන මාධූර්යයත් සංගීතය පිළිබඳ දැනුමක් ඇතුව සිය ප්‍රතිභාවෙන් මතු වී සිටි ග්‍රේෂන් වැඩය (ගායනය) දැනගෙන කළ ශිල්පියෙකු බවයි මගේ හැඟීම. ජෝතිගේ හඬ මෙන්ම ග්‍රේෂන්ගේ හඬත් ඕනෑම අපේ රංගන ශිල්පියෙකුට ගැළපුණා. සංගීතඥ සරත් දසනායකයන් තමයි ග්‍රේෂන්ගේ හඬ සිනමා නළු සනත් ගුණතිලක වෙනුවෙන් යොදා ගැනීම පටන් ගත්තේ. ‘ආත්මා’ චිත්‍රපටයේ දී ද සනත් වෙනුවෙන් ග්‍රේෂන්ගේ හඬ යොදා ගත් අතර එහි මතක සටහනක් ලෙස මා පද රචනය කළ ‘හිම රේණු වැටෙනා සීතලේ’ ගීතය අද ද ජනප්‍රියත්වයේ රැඳී පැවතීම සුවිශේෂයි.”අදට යෙදී ඇති සංගීතඥ ගායන ශිල්පී ග්‍රේෂන් ආනන්දයන්ගේ අනුස්මරණය වෙනුවෙන් එලෙස ඔහු පිළිබඳ මතක අවදි කරමින් මෙවර “ගී මිහිර” ගෙනෙන්නට අප හා සමඟ එක්වන්නේ ජ්‍යෙෂ්ඨ ගී පද රචකයෙකු හා මාධ්‍යවේදියකු වන සමන් චන්ද්‍රනාත් වීරසිංහ යි.මේ දිනවල තිරගත වන චිත්‍රපට කිහිපයක මෙන්ම තරුණ පරපුරේ ගායක ගායිකාවන් වැඩි දෙනෙකුගේ ද ගී පද රචනය කරමින් නිර්මාණකරණයේ නියැළී සිටින සමන් චන්ද්‍රනාත් අද “ගී මිහිර” ගෙනෙන්නට අපි තෝරා ගත් “හිම රේණු වැටෙනා සීතලේ” ගීතය නිර්මාණය වූ අයුරු අප සමඟ පැවසූ අයුරුයි මේ.“මීට අවුරුදු විස්සකට පමණ පෙර තමයි මම මේ ගීතයේ පද රචනය කළේ. සරත් දසනායකයන් නිෂ්පාදනය කළ ‘ආත්මා’ චිත්‍රපටයට ඔහුගේම තනුවක් අනුව තමයි මම මෙම පදමාලාව ලිව්වේ. මම ගීතය ලියද්දී සම්පූර්ණයෙන්ම තනුව නිර්මාණය කර තිබුණෙත් නැහැ. සරත් අඩක් නිර්මාණය කර තිබුණු තනුව අනුව මම නිදහසේ වචන යෙදුවා. සරත්ගේ නිසඟ කුසලතාවක් පැවතියා චිත්‍රපට පසුබිම් ගී නිර්මාණයේ දී සුදුසු පදමාලා හඳුනාගෙන සුදුසු අයුරු තනු නිර්මාණය කිරීමට. නිර්මාණයකදී සරත්ගේ සංගීතයත් අපේ වචන තරමට කතා කරනවා.”“සරත් මේ ගීතයේ වචන ලියද්දී මට පැවසුවේ - ‘රන් තෝඩුවකට නියපටින් තට්ටු කළාම ඇහෙන හඬ ගැන හිතේ තියාගෙන මනමාල (ප්‍රේමාන්විත) පදමාලාවක් ලියන්න” කියලයි. ඒ අදහස හිතේ තිබිලා තමයි ‘රන්තෝඩු සැලෙනා රාවයේ’ යන යෙදුම මේ ගීතයට ඇතුළත් වුණේ. චිත්‍රපටයේ මේ ගීතයට ඇතුළත් ජවනිකාවල රඟපෑවේ සනත් සමඟ සබීතා පෙරේරා යි. යුවළ මධුසමය ගත කරන්න යන ගමන්මඟදී ගැයෙන ආදර ගීතයක් ලෙසයි මෙය නිර්මාණය කෙරුණේ. සරත්ට ඕනෑ කළ අයුරුම පදමාලාව මා අතින් ලියැවුණු අතර ලතාගේත්, ග්‍රේෂන්ගේත් ගායනයෙන් ‘හිම රේණු වැටෙනා සීතලේ’ ගීතය වඩාත් රසවත් නිර්මාණයක් බවට පත් වූ බවයි මගේ විශ්වාසය. ග්‍රේෂන්ගේ පුත් මාරියෝ ආනන්දන් අද මේ ගීතය ගායනය කරමින් විශාල ලෙස ගීතලෝලීන්ගේ ආකර්ෂණය දිනා ගනිමින් සිටින්නේ ඒ නිසා විය යුතුයි.”රොබ්සන්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>29</day>
    </date>
    <link>http://www.silumina.lk/2013/12/29/_art.asp?fn=av13122913</link>
    <topic>2013  වසරේ වැඩිම ආදායම් ලැබු චිත්‍රපට</topic>
    <author>කුමාර සිරිවර්ධන</author>
    <content>2013  වසරේ වැඩිම ආදායම් ලැබු චිත්‍රපටලොව විශාලතම සිනමා කර්මාන්ත දෙක හොලිවුඩය සහ බොලිවුඩය. 2013 වසරේ ද කරට කර සටනක නියැළී ඇති සේය. 2013 දී බොලිවුඩය වසර සියය සපුරමින් හින්දි චිත්‍රපට පමණක් 125 ක් නිපදවා භාරතීය සිනමාවේ අනෙකුත් භාෂාවලින් විශේෂයෙන්ම දෙමළ, තෙළිඟු, මලයාලම් හා කන්නඩ භාෂාවන් ගෙන් ද නිපැයුණු චිත්‍රපට සංඛ්‍යාව ද එක්කළ විට එරට 2013 වසරේ නිපැයුණු සම්පූර්ණ සිනමා පට සංඛ්‍යාව 500 ඉක්මවයි. හොලිවුඩය 2013 වසර ඇතුළත අලුත් චිත්‍රපට 281 ක් ප්‍රදර්ශනයට එක්කර තිබේ.මේ ගෙවී යන වසරේ බොලිවුඩයේ වඩාත්ම සාර්ථක නිළිය ලෙස හැඳින්විය හැක්කේ දීපිකා පදුකෝන්ය. ඇය වසරේ ඉහළම ආදායම් වාර්තා පිහිටුවූ චිත්‍රපට දහයෙන් හතරකම ප්‍රධාන චරිත නිරූපණය කර තිබේ. බොලිවුඩයේ රජු ෂාරුක් ඛාන් රඟපෑ ‘චෙන්නායි එක්ස්ප්‍රස්’ මෙම මස මුල වන විට වැඩිම ආදායම් ලැබු චිත්‍රපටය ලෙස පැවැති නමුත් මෙම ලිපිය ලියන විට ලැයිස්තුවේ මුල් තැනට පැමිණ ඇත්තේ රිතික් රොෂන් හා ප්‍රියංකා චොප්රා ප්‍රධාන චරිත රඟපෑ ‘ක්‍රිෂ්-3’ ය.2013 වසරේ වැඩිම ආදායම් ලැබු හින්දි චිත්‍රපට දහය මෙසේ ය.1. ක්‍රිෂ් - 3රාකේෂ් රොෂාන් ගේ අධ්‍යක්ෂණයක් වූ මෙහි රිතික්, ප්‍රියංකා, විවේක් ඔබ්රෝයි හා කන්ගගා රනෝත් ඇතුළු නළු නිළි පිරිසක් රඟපෑ අතර ලබා ඇති ආදායම ඉන්දීය රුපියල් කෝටි 240.50 ‍ක් වෙයි.2. චෙන්නායි එක්ස්ප්‍රස්රෝහිත් ෂෙට්ටිගේ නිර්මාණයක් වූ මෙහි ෂාරුක් සමඟ දීපිකා පදුකෝන් ප්‍රධාන චරිත රඟපෑ අතර ලබා ඇති ආදායම ඉ. රුපියල් කෝටි 226.70 කි.3. යේහ් ජවානි හායි දිවානිනව පරපුරේ නළු නිළි යුවළක් වන රන්බීර් කපූර් හා දීපිකා පදුකෝන් ප්‍රධාන චරිත රඟපෑ මෙය අයාන් මුඛර්ජිගේ අධ්‍යක්ෂණයකි. ඉ. රුපියල් කෝටි 190. 03 ක ආදායමක් උපයා තිබේ.4. රාම් - ලීලාසම්මානනීය අධ්‍යක්ෂ සංජේ ලීලා බන්සාලිගේ නිර්මාණයක් වූ මෙහි ප්‍රධාන චරිත රඟපෑවේ ද නව පරපුරේ නළු නිළි යුවළක වන රන්වීර් සිං හා දීපිකා පදුකෝන් ය. තවමත් මුල් සිනමාහල්වලම තිරගත වන ‘රාම් ලීලා’ මේ වන විට ඉන්දීය රුපියල් කෝටි 110 ක් උපයා තිබේ.5. භාග් මිල්කා භාග්ඕම් ප්‍රකාශ් මෙන්රුගේ සිනමා නිර්මාණයකි. නව පරපුරේ නළු නිළියන් වන ෆර්හාන් අක්තාර් හා සෝනම් කපූර්, ප්‍රධාන චරිත රඟපෑ මෙය ඉන්දීය රුපියල් කෝටි 109 ක් උපයා තිබේ.6. ග්‍රෑන්ඩ් මස්තිඉන්ද්‍ර කුමාර්ගේ අධ්‍යක්ෂණයකි. නව පරපුරේ රිතෙයිෂ් දේශ් මුක් හා අෆ්ටාබ් ෂිව්දාසනී ප්‍රධාන චරිත රඟපෑ මෙය උපයා ඇති ආදායම ඉන්දීය රුපියල් කෝටි 102.50 ඉක්මවයි.7. රේස් - 2සායිෆ් අලි ඛාන්, දීපිකා පදුකෝන්, ජෝන් ඒබ්‍රහම් ආදීන් රඟපෑ අබ්බාස් - මස්තාන් නිර්මාණයක් වූ ‘රේස් - 2’ උපයා ඇති ආදායම ඉ. රුපියල් කෝටි 102.00 කි.8. ආශිකි - 2නව පරපුරේ නළු නිළියන් වූ ආදිත්‍ය රෝයි කපූර්, ෂාරදා කපූර්, ෂාද් රන්ද්පා වැන්නන් රඟපෑ මෙය මොහිත් සූරිගේ නිමැවුමකි. තාරුණ්‍යය ආකර්ෂණය කරගත් මෙම චිත්‍රපටය ඉ. රු. කෝටි 85.40 ක් උපයා තිබේ.9. ස්පෙෂල් - 26ඉන්දීය රුපියල් කෝටි 70 ක් උපයා ඇති නීරාජ් පාන්ඩේ ගේ සිනමා නිර්මාණයක් වූ මෙහි අක්ෂේ කුමාර්, අනූපම් කර් හා කාජල් අගර්වාල් ප්‍රධාන චරිත නිරූපණය කළහ.10. සත්‍යග්‍රහබොලිවුඩයේ මහා නළු අමිතාබ් බච්චන්, අජේ දේව්ගන් හා කරීනා කපූර් රඟපෑ ප්‍රකාශ් ජා ගේ මෙම සිනමා පටය ඉ. රුපියල් කෝටි 67.85 ක් උපයා ඇත.බොලිවුඩයේ ඉහළම ආදායම් ඉපැයූ චිත්‍රපට දහය අතරට එම සිනමාවේ නව පරපුරේ නළු නිළියන් රඟපෑ චිත්‍රපට වැඩි ප්‍රමාණයක් ඇතුළත්ව තිබීම විශේෂයකි.හොලිවුඩයේ ඉහළම ආදායම් ඉපැයූ චිත්‍රපට දහය මෙසේ ය. ඒවායින් තුනක් ම සජීවීකරණ චිත්‍රපට වීම හොලිවුඩයෙන් විද්‍යමාන වන විශේෂයකි.1. අයන් මෑන් - 3ෂේන් බ්ලැක් ගේ මෙම චිත්‍රපටයේ රොබට් ඩවුනි ප්‍රධාන චරිතය නිරූපණය කළේය. ඩොලර් 1,215,439,994 ක් උපයා තිබේ.2. ඩිස්පිකබල්මී - 2ක්‍රිස් රෙනෝඩ් ගේ සජීවීකරණ සිනමා නිර්මාණයකි. ඩොලර් 918,754,000 ක් උපයා ඇත.3. ෆාස්ට් ඇන්ඩ් ෆියුරියස් - 6මෑතකදී මියගිය පෝල් වෝකර් සමඟ වින් ඩීසල් ප්‍රධාන චරිත රඟපෑ මෙය ජස්ටින් ලින්ගේ අධ්‍යක්ෂණයකි. ඩොලර් 788,679,850 ක් උපයා තිබේ.4. මොන්ස්ටර්ස් යුනිවර්සිටිඩෑන් ස්කැලන්ගේ සජීවීකරණ සිනමාපටයකි. ඩොලර් 743,544,940 ක ආදායමක් උපයා ඇත.5. ද හන්ගර් ගේම්ස්; කැඩිං ෆයර්සයිමන් බියුෆෝයිගේ අධ්‍යක්ෂණයක් වූ මෙම ක්‍රියාදාම චිත්‍රපටයේ ජෙනිෆර් ලෝරන්ස් ප්‍රධාන චරිත මැවුවාය. ඩොලර් 730,403,666 ක ආදායමක් උපයා ඇත.6. මෑන් ඔෆ් ස්ටීල්අලුත්ම සුපර් මෑන් චිත්‍රපටයයි. සැක් ස්නයිඩර් ගේ අධ්‍යක්ෂණයක් වූ මෙහි හෙන්රි කැවිල් සුපර් මෑන් ලෙස රඟපෑවේය. ඩොලර් 662,845,518 ක ආදායමක් උපයා තිබේ.7. ග්‍රැවිටිවිචාරක අවධානය දිනු චිත්‍රපටයකි. අල්ෆොන්සො කුආරොන්ගේ අධ්‍යක්ෂණයකි. ජෝර්ජ් කුල්නි සහ සැන්ඩ්‍රා බුලොක් ප්‍රධාන නිරූපණය කළ ග්‍රැවිටි ඩොලර් 642,179,195 ක් උපයා තිබේ.8. තෝර් - ද ඩාක් වර්ල්ඩ්ඇලන් ටේලර් ගේ අධ්‍යක්ෂණයකි. ක්‍රිස් හැම්ස්වර්ත් හා නතාලි පෝට්මන් ප්‍රධාන චරිත රැඟු මෙය ඩොලර් 620,045,744 ක් උපයා ඇත.9. ද කෲඩ්ස්කර්න් සිම්කෝ හා ක්‍රිස් සෝන්ඩර්ප් එක්ව නිමැවූ සජීවීකරණ චිත්‍රපටයකි. උපයා ඇති ආදායම ඩොලර් 587,204,668 කි.10. වර්ල්ඩ් වෝ - Zමාක් ෆොස්ටර් අධ්‍යක්ෂණය කළ මෙහි බ්‍රැඩ් පිට් ප්‍රධාන චරිතය රඟපෑවේය. ඩොලර් 540,007,876 ක් උපයා ඇත.2013 වසරේ උක්ත ලැයිස්තුවට අයත් චිත්‍රපට දහයෙන් හයක් ම මෙයට පෙර ප්‍රදර්ශනය වූ සිනමා පටවල දිගුවක් ලෙස හැඳින්විය හැකිය. ‘අයන් මෑන්’, ‘ඩිස්පිකබල්මී’, ‘ෆාස්ට් ඇන්ඩ් ෆියුරියස්’, ‘ද හන්ගර් ගේම්ස්’, ‘මෑන් ඔෆ් ස්ටීල්’, හා ‘තෝර්’ එම දිගුවන් වෙයි.කුමාර සිරිවර්ධනකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>29</day>
    </date>
    <link>http://www.silumina.lk/2013/12/29/_art.asp?fn=av13122914</link>
    <topic>හැරී කුමරු මෝස්තර නිරූපණ ශිල්පිනියකගේ කන්පෙති සිප ගනී</topic>
    <author>කුමාර සිරිවර්ධන</author>
    <content>හැරී කුමරු මෝස්තර නිරූපණ ශිල්පිනියකගේ කන්පෙති සිප ගනී“කවුරු කොහොම විරෝධය පෑවත් හැරී කුමරු හා චෙල්සි අතර පැවතියේ ඉතා දැඩි සම්බන්ධතාවක්” රජ පවුලේ සහායකයකු ලෙස කලක් සේවය කළ අයකු ‘ද ඩේලි ටෙලිග්‍රාෆ්’ පුවත්පතට පවසා තිබිණි. “ඊට පසුබිම් වූ හේතු පැහැදිලියි. ඩයනා කුමරියගේ අභාවයෙන් පස්සෙ බකිංහැම් මාලිගාව ඇතුළත හැරී කුමරු සිටියේ දෙවැනි පෙළ පුරවැසියෙක් වගේ. කුමරුට ආදරය ඉතා වැඩියෙන් අවශ්‍ය වුණත් තම පෙම්වතිය කැමිලා නිසා චාල්ස් කුමරුට හැරී කුමරුගේ අවශ්‍යතා අමතක වුණා. විලියම් කුමරුට රැජන හිටියා. හැරී කුමරුට කවුරුවත්ම හිටියේ නැහැ. ඒ වගේ වාතාවරණයකදී තමන්ට චෙල්සි මුණ ගැහුණම කුමරු ඇගේ ආදරයෙන් පිස්සු වැටීම පුදුමයක් නෙවෙයි.”බොහෝ අය හැරී කුමරුව දුටුවේ චාල්ස් කුමරුගේ සොහොයුරා හා යෝර්ක් හි ආදිපාදවරයා වූ ඇන්ඩෲ කුමරු හා සමානවය. බොහෝ අය එකල ඇන්ඩෲ කුමරු හැඳින්වූයේ ‘ප්ලේ බෝයි ප්‍රින්ස්’ නැතිනම් ‘සෙල්ලක්කාර රජ කුමරු’ යනුවෙනි. එහෙත් මාමා හා බෑනා අතර කැපී පෙනෙන වෙනස්කම් තිබිණි. 1982 ෆෝක්ලන්ඩ් අර්බුදයේදී ඇන්ඩෲ කුමරු හෙලිකොප්ටර් නියමුවකු ලෙස යුද පෙරමුණට ගියේය. ඔහු යුද්ධය නිමාවී නැවත සිය රට පැමිණියේ වීරයකු ලෙසිනි.“ඉරාක යුද්ධයට සහභාගි වීමට බ්‍රිතාන්‍ය හමුදා යැවුණත් ඒ සෙබළ පිරිස්වලට හැරී කුමරු එකතු කෙරුණේ නැහැ. ඒ ගැන කුමරු දැඩිව කනස්සල්ලට පත්වුණා” හැරී කුමරු හා පුහුණුව ලැබු හමුදා නිලධාරියකු මාධ්‍ය වෙත පවසා තිබිණි. “ඇත්තෙන්ම හැරී කුමරු හමුදා පුහුණුවේදී දක්ෂතා දැක්වූවා. කුමරු ඉරාකයට යැවීමට කිසිම බාධාවක් නොතිබුණත් ඔහුව එසේ යැවුණේ නැහැ.”“එසේ ඉරාකයට නොයැවීම හැරී කුමරු දුටුවේ තමාගේ පසුබෑමක්, පරාජයක් හැටියටයි” රජ පවුලේ තොරතුරු මාධ්‍ය වෙත සපයන්නකු පවසා තිබිණි. “කොහොම වෙතත් කුමරුගේ සිත එවෙලේ හදා තිබුණේ චෙල්සියි. ඉරාකයට යා නොහැකි වීම පරාජයක් ලෙස නොදකින්නැයි ඇය කුමරුට අවවාද කර තිබුණා. කොහොමටත් කුමරු එකල අන් කාගේ අවවාද ගණනකට නොගත්තත් චෙල්සි කියන දේ ඇහුවා.”“හැරි කුමරු චෙල්සිව ආශ්‍රය කරන්නේ විවාහ වෙන්නම බලාගෙනයි” එකල හැරී කුමරුගේ සමීපතම මිතුරකු ‘සන්’ පුවත්පතට පවසා තිබිණි. “කේට් මිඩ්ල්ටන්ට වඩා චෙල්සි ඩේව් වින්ඩ්සර් නිවෙසට තමාට හොඳ බිරියක් වේවි කියා හැරී කුමරු සිතනවා.”රැජන චෙල්සි ඩේව් හමුවීම ප්‍රතික්ෂේප කිරීම හැරී කුමරුට දැඩි වේදනාවක් වන්නට ඇත. ඉරාක යුද පෙරමුණට ඔහු නොයැවීම ඔහුගේ කනස්සල්ලට හේතුවක් වූ බව ද රැජන වටහා ගන්නට ඇත. ඇය එක් රැයක පෞද්ගලිකවම හැරී කුමරු තමා හමුවට කැඳවා පවසා තිබුණේ ඇෆ්ගනිස්තාන යුද පෙරමුණට යන්නට කියාය. ඒ අනුව ඇෆ්ගන් යුද පෙරමුණට ගිය කුමරු එහි දින 77 ක් සේවය කළේය. සමකාලීනව මාධ්‍යවලින් පැවසුණේ රැජන හැරී කුමරු ඇෆ්ගන් යුද පෙරමුණට යැවීමේ යටි අරමුණ ඔහු චෙල්සි ඩේව් වෙතින් ඈත් කිරීම බවය.රැජනගේ අරමුණ එය වී නම්, 2008 මැයි මාසය වන විට පැහැදිලි වෙමින් තිබුණේ එම අරමුණ සාර්ථක වී නැති බව ය. යුද පෙරමුණට ගොස් ආපසු සිය රටට ආ කුමරු පෙර පරිදිම චෙල්සි හා ඇසුර පවත්වා ගෙන ගියේය. 2008 මැයි මාසයේ ඇෆ්ගන් යුද පෙරමුණට ගිය බ්‍රිතාන්‍ය සෙබළුන්ට පදක්කම් පිරිනැමීමේ උත්සවය පැවැත්විණි. ‍හැරී කුමරු ද පදක්කම් ලැබු එම උත්සවයට සහභාගි වූ චෙල්සි ඩේව් අසුන්ගෙන සිටියේ චාල්ස් කුමරු හා විලියම් කුමරු සමඟිනි.රාජකීයයන් සහභාගි වූ තවත් උත්සවයකදී චෙල්සි ඩේවි දැකගන්නට ලැබිණි. ඒ හැරී කුමරුගේ ඥාති සොයුරකු වූ පීටර් ෆිලිප්ස් ගේ විවාහ මංගලෝත්සවයේදීය. එදින කුමරු තම පෙම්වතිය එලිසබෙත් රැජනට මුණගැස්වූ බවත් රැජන චෙල්සි හා සුහදව කතාබස් කළ බවත් මාධ්‍ය මඟින් පැවැසිණි.කෙසේ වෙතත් 2010 වසරේදී චෙල්සි - හැරී පෙම් සබඳතාව බිඳ වැටිණි. සමහර අය කීවේ මාධ්‍යයන්හි දැඩි අවධානය පැපරාසීන් නිතර තමා පසුපස එළවීම, මාවත්වලදී සාමාන්‍ය ජනතාව පවා ජංගම දුරකථන භාවිතයෙන් තම සේයාරූ ගැනීම ආදිය වදයක් වූ හෙයින් චෙල්සි කුමරු වෙතින් ඈත් වූවා කියාය.හැරී කුමරු හා චෙල්සි එකිනෙකාගෙන් වෙන් වීමට ඉතා සුහදව තීරණය කර ඇති බව මාධ්‍ය වාර්තා කළේ 2010 මැයි මසදීය. චෙල්සි තම ‘ෆේස්බුක්’ පිටුව හරහා හැරී සමඟ පෙම් සබඳතාව නිමවූ බව නිවේදනය කළාය. එහෙත් එම වෙන්වීමේ සැක කටයුතු බව ගැන විවිධ කටකතා පැතිර ගියේය. වෙන්වූවත් දෙදෙන රහසේ එකිනෙකාට පෙම් කරන බව බොහෝ අය කීහ. 2011 දී හැරී කුමරු අන්තර්ජාලය හරහා ප්‍රකාශ කළේ තමා දැන් 100% ක්ම තනිකඩය කියායි. එම වසරේ අප්‍රේල් 29 දා විලියම් කුමරු හා කේට් මිඩ්ල්ටන් විවාහ වෙද්දී චෙල්සි ඩේව් මාධ්‍යයන්ට ප්‍රකාශ කළේ ‘රාජකීය ජීවිතය තමාට නොගැළපීම නිසා තමන් කුමරුගෙන් ඈත්වූවා’ කියාය.ඊළඟට හැරී කුමරු වෙතින් යළි විද්‍යමාන වූයේ සෙල්ලක්කාර ජීවිතයකි. වරෙක ඔහු හා හැසිරුණේ අයිස් මත නර්තනයේ යෙදෙන්නියක වූ නතාලී පින්ක්හැම්ය. එක් සාදයක් අවසන මැදියම් රැයේ නතාලී හැරී කුමරු තමාව සිපගන්නා තුරු එතැනින් පිටව යාම ප්‍රතික්ෂේප කළ බව ද වාර්තා විය.ඊළඟට ටැබ්ලොයිඩ් පුවත්පත්වලින් පැවසුණේ හැරී කුමරු ඇස්ට්‍රිඩ් හාබෝර්ඩ් නමැති රූමතිය හා රාත්‍රී සමාජ ශාලාවන්හි හැසිරෙනවා කියාය. නතාලී මෙන්ම ඇස්ට්‍රිඩ් ද කුමරුට වඩා වැඩි මල් යුවතියන් වීම විශේෂයකි. මේ සමකාලීනව දෙදරු මවක වූ ජෝ ඩේවිස් තමන් හැරී කුමරු හා ගත කළ රැය පිළිබඳ තොරතුරු මුදලට මාධ්‍ය වෙත ලබා දුන්නාය. මෝස්තර නිරූපණ ශිල්පිනියක වූ කැසී සමර් කීවේ කුමරු තම කන්පෙති සිපගත්තා කියාය. නතාලී පින්ක්හැම්ගේ මිතුරියක වූ කැරලයින් ‍ෆ්ලැක් කීවේ තමා කුමරුගේ කුටියේ රැයක් ගත කළ බවය.කුමරුට යුවතියන් ගෙන් අඩුවක් නොතිබිණි. එහෙත් 2012 අගදී කුමරුගේ මිතුරකු කී කතාවක් නිසා මාධ්‍ය යළි ඇවිස්සිණි.“කොතරම් යුවතියන් තමාව වටකරගෙන සිටියත් ඊයේ රැයේ සමාජ ශාලාවකදී හැරී කුමරු හැඬුවේ චෙල්සි සිහිවීම නිසායි.”චෙල්සි ගැන තව දුරටත් සිතූ හැරී කුමරු ක්‍රෙසිඩා බොනාස් හා ගෙන ගියේ කෙටි කාලීන ප්‍රේමයක් ද? මේ වන විට ඔහු ක්‍රෙසිඩාගෙන් ඈත්ව යළි චෙල්සිට සමීපව සිටින්නේ ද? එම තොරතුරු අපි ලබන සතියේ කියවමු.කුමාර සිරිවර්ධනකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>29</day>
    </date>
    <link>http://www.silumina.lk/2013/12/29/_art.asp?fn=av13122915</link>
    <topic>දීපාවලියෙන් නවීකරණය වූ ALTO</topic>
    <author>වසන්ත ජයසිංහ ආරච්චිගේ</author>
    <content>දීපාවලියෙන් නවීකරණය වූ ALTOතාක්ෂණයත් එක්ක පෙරැළි කරමින් කාලයේ තාලයට අලුත් දෑ නිපදවනවා වගේම ඇල්ටෝ මෝටර් රථයත් බොහෝ දෙනාගේ හිතසුව පිණිස වෙනස් වෙන්න ගන්නවා. අඩු ඉන්ධන දහනය නිසාම අතිශය ජනප්‍රිය වෙන ඇල්ටෝ මෝටර් රථය 2012 දීපාවලි උත්සවය පාදක කරගනිමින් ඉන්දියාවේදි තවත් නවීකරණය වෙන්න ගන්නවා. කේබල් තිරිංග පද්ධතිය ඇතුළුව මුල් ඇල්ටෝ රථයට වඩා වෙනස්කම් රැසක් සිදුකරමින් ඉන්දියාව හරහා ලක්ෂ දෙකක පමණ සුසුකි ඇල්ටෝ මෝටර් රථ බෙදීයන්න ගන්නවා.මෑත කාලයේ කාර් පාර්ක් එකට එන මෝටර් රථ අතර කුඩා සැහැල්ලු මෝටර් රථ වලට වැඩි ඉල්ලුමක් තියෙන බව කොයි කවුරුත් දන්නවා. මතකද පසුගිය දවසක කාර් පාර්ක් එකේදි අපි කිව්ව මරුටියේ කතාව. හැබැයි මරුටි මෝටර් රථයත් එක්කම ජපානයේ සොයා ගැනීම් අතර තවත් කුඩා මෝටර් රථයක් අපේ අසල්වැසි ඉන්දියාවට එන්නේ බොහෝ දෙනෙකුගේ අවධානයද දිනා ගනිමින්.අන්න ඒ විදිහට ඉන්දියාවට ආව මේ කුඩා මෝටර් රථය මරුටි මෝටර් රථයට වඩා හැඩයෙන් වෙනස් මුහුණුවරක් ගනිමින් වර්ණ කිහිපයකින් නිපද වුණේ සුසුකි ‘ඇල්ටෝ’ නමින්. අන්න ඒ ඇල්ටෝ මෝටර් රථයේ අලගිය මුලගිය තැන් දැනගන්න අපි කවුරුත් කැමැතියි. ඒ නිසයි අපි ඇල්ටෝ ඉතිහාසයට එබිකම් කරන්න හිතුවේ.ඒ ඉතිහාසය පටන්ගන්නේ 1979 අවුරුද්දේ. මේ ඉතිහාසය ලියවෙන්නෙත් තාක්ෂණයෙන් හැමදාමත් අලුත් දෑ නිපදවන ජපානයෙමයි. 1979 මැයි මාසයේදි පළමු ඇල්ටෝ මෝටර් රථය ලෝකයට එකතුවීමත් එක්කම මේ හුරුබුහුටි මෝටර් රථය අතිශය ජනප්‍රිය වෙන්න ගන්නවා. හැබැයි ආරම්භයේදිම ඇල්ටෝ රථය දොරවල් දෙකක් පමණක් හා ඉදිරි අසුන්වල පමණක් ගමන් කළ හැකි අයුරින් නිර්මාණය වෙන්න ගන්නවා. 1979 පටන් 1984 දක්වා කාලය හැඳින්වෙන්නේ ඇල්ටෝ මෝටර් රථයේ පළමු පරම්පරාව නිර්මාණය වූ කාල පරිච්ඡේදය විදිහටයි.එතැන් පටන් මේ වනවිට පරම්පරා හතක් පසුකරමින් කළින් කලට විවිධ තාක්ෂණික උපක්‍රම මෙන්ම හැඩයෙන් ද වෙනස් වෙමින් ලෝකය පුරා බෙදීයන්න ගන්නවා.අන්න ඒ ගමන්මගේ හැරවුම් ලක්ෂ්‍යය ලාංකේය අප තුළට ගෙන එන්නේ ඒ.එම්. ඩබ්ලිව් (AMW) ආයතනයයි. 2002 ඔක්තෝබර් මාසයේදි පළමු ඇල්ටෝ මෝටර් රථය ලංකාවට එන්නේ අශ්වබල 800CC සහ 1100CC කාණ්ඩ යටතේයි. ආරම්භයේදිම මෝටර් රථ විස්සක් ලාංකේය අප තුළ බෙදී යනවා. 2002 ඔක්තෝබර් මාසයේදි ලංකාවට එන පළමු ඇල්ටෝ මෝටර් රථයකට හිමිකම් කියන්නට වාසනාව උදා කර ගත්තේ වත්තල ප්‍රදේශයේ ජේ.ඩබ්ලිව්. ෆැරඩි මහතායි. රුපියල් අටලක්ෂ පනස්හත්දහසක මුදලකින් මෙරට ඇල්ටෝ රථයක් ලබා ගත් පළමු පුද්ගලයා ලෙස ඔහු ඉතිහාස ගතවෙන්නේ කිසිවකුටත් නැවත හිමිකර ගත නොහැකි තැනක්ද නිර්මාණය කරගනිමින්.ඒත් සමඟම අතිශය ජනප්‍රිය වන සුසුකි ඇල්ටෝ මෝටර් රථය 2003 වසරෙදි 134 ක් ලාංකිකයන් තුළ බෙදීයද්දි 2013 වන විට ඇල්ටෝ මෝටර් රථ හැටදහසකටත් අධික ප්‍රමාණයක් ලාංකිකයන් තුළ බෙදී ගිහින්.නමුත් හැමදාමත් තාක්ෂණයත් එක්ක පෙරැළි කරමින් කාලයේ තාලයට අලුත් දෑ නිපදවනවා වගේම ඇල්ටෝ මෝටර් රථයත් බොහෝ දෙනාගේ හිතසුව පිණිස වෙනස් වෙන්න ගන්නවා. අඩු ඉන්ධන දහනය නිසාම අතිශය ජනප්‍රිය වෙන ඇල්ටෝ මෝටර් රථය 2012 දීපාවලි උත්සවය පාදක කරගනිමින් ඉන්දියාවේදි තවත් නවීකරණය වෙන්න ගන්නවා. කේබල් තිරිංග පද්ධතිය ඇතුළුව මුල් ඇල්ටෝ රථයට වඩා වෙනස්කම් රැසක් සිදුකරමින් ඉන්දියාව හරහා ලක්ෂ දෙකක පමණ සුසුකි ඇල්ටෝ මෝටර් රථ බෙදීයන්න ගන්නවා.එලෙස නවීකරණය වූ සුසුකි ඇල්ටෝ මෝටර් රථයක් ප්‍රථම වරට ලංකාවට එන්නේ මේ වසරේ ජුනි මාසේ 15 දා. පළමු මාසය ඇතුළත පන්සීයයකට අධික ලාංකිකයින් මෙම නව සුසුකි ඇල්ටෝ රථයකට හිමිකම් කියන්නට ලියාපදිංචි වූ අතර මේ වන විට නව ඇල්ටෝ මෝටර් රථ දහසකට අධික ප්‍රමාණයක් ලාංකිකයින් තුළ බෙදීගොස් අවසන්.නව හැඩයත් තාක්ෂණයත් නිසාම මෙරටට ආ සුසුකි ඇල්ටෝ නව මෝටර් රථයක් ඒ.එම්.ඩබ්ලිව් ආයතනය හරහා ලබාගන්නට වාසනාව උදාකර ගත්තේ කළුතර ප්‍රදේශයේ වෛද්‍යවරයකු වන සමන් මාතරආරච්චියි. රුපියල් විසිලක්ෂ අසූහයදහසක වටිනාකමකින් යුක්ත එම මෝටර් රථයත් එක්කම ලාංකිකයින් තුළ ජනප්‍රිය මෝටර් රථයක් බවට ඇල්ටෝ මෝටර් රථය පත්වෙන්න ගන්නවා.මෙලෙස දිනෙන් දින දියුණු වෙන නව තාක්ෂණයත් සමඟ 1979 නිපදවුණු ප්‍රථම ඇල්ටෝ මෝටර් රථයේ ඉතිහාසයට වෙනස්කම්වලට ලක්වෙමින් තව තවත් ඉදිරියේදි සුසුකි ඇල්ටෝ මෝටර් රථ එකතුවේවි. එදාට ඒ ගැනත් අපි කාර් පාර්ක් එකේදි මේ වගේම කතා කරමු.වසන්ත ජයසිංහ ආරච්චිගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>29</day>
    </date>
    <link>http://www.silumina.lk/2013/12/29/_art.asp?fn=av13122916</link>
    <topic>BOLLYWOOD NEWS</topic>
    <author>සුජීව තේවහෙට්ටිගේ</author>
    <content>BOLLYWOOD NEWSප්‍රේක්ෂකයන් අතර ජනප්‍රිය වූ ‘ධූම්’ චිත්‍රපට මාලාවේ තුන්වැන්න, ‘ධූම් - 3'. විජේ ක්‍රිෂ්ණා ආචාර්යා අධ්‍යක්ෂණය කළ මේ චිත්‍රපටය ඉන්දියාව, ශ්‍රී ලංකාව ඇතුළු රටවල් රැසක තිරගත කෙරෙනවා.අමීර් ඛාන්, කට්රිනා කායිෆ්, අභිෂේක් භච්චන් සහ උදේ චොප්රා චරිත නිරූපණය කරන ‘ධූම් - 3’ චිත්‍රපට නිසා හොලිවුඩ් සිනමාවේ අලුත්ම චිත්‍රපටයකට පසුබසින්න සිදුවෙලා. මේ හොලිවුඩ් චිත්‍රපටය තමයි, ‘වුල්ෆ් ඔෆ් වෝල් ස්ට්‍රීට්'. ලියනාඩෝ කැප්රියෝ රඟන මේ චිත්‍රපටය ඉන්දියාවේ සිනමාහල් කිහිපයක තිරගත කරන්නට යොදා ගෙන තිබුණේ දෙසැම්බර් මාසයේ දිනයක සිටයි. ඒත්, එම චිත්‍රපටයේ බෙදා හැරීම් කටයුතු කරන සමාගමට සිදුවුණේ එහි තිරගත කිරීම් ලබන ජනවාරි 3 දා දක්වා කල් තබන්නටයි‍ මෙයට හේතුව වුණේ දෙසැම්බර් 20 දා සිට තිරගත කෙරෙන ‘ධූම් - 3’ චිත්‍රපටය නැරඹීමට විශාල ප්‍රේක්ෂක පිරිසක් සිනමාහල්වලට එක්රොක් වීමයි.‘ධූම් - 3’ චිත්‍රපටය නරඹන ප්‍රේක්ෂකයන්ගෙන් බහුතරයක් වයස අවුරුදු 18 ත් 35 ත් අතර පසුවන බව මේ වන විට වාර්තා වී තිබෙනවා. ‘වුල්ෆ් ඔෆ් වෝල් ස්ට්‍රීට්’ නරඹන්නට පැමිණෙනු ඇත්තේ ද මෙම වයස් කාණ්ඩයේ පිරිස් නිසා එම චිත්‍රපටය තිරගත කිරීමේ කටයුතු ජනවාරි මාසයට කල් දැමූ බවයි පැවසෙන්නේ.බොලිවුඩ් චිත්‍රපටයකට ලැබෙන උණුසුම් ප්‍රේක්ෂක ප්‍රතිචාර නිසා හොලිවුඩ් චිත්‍රපටයකට මෙලෙස පසුබසින්නට සිදුවුණේ ඉන්දීය සිනමා ඉතිහාසයේ පළමු වතාවට බවයි, බොලිවුඩ් සිනමා කර්මාන්තයේ ප්‍රබලයන් පවසන්නේ.බොලිවුඩ් සිනමා රසික පරපුරේ ආදරය දිනූ යුවළක් අද වන විට විරසක වෙලා. රිතික් රෝෂන් සහ ඔහුගේ බිරිය සුසෑන් තමයි, එලෙස වෙන්වී සිටින්නේ. පසුගියදා ඇමෙරිකා එක්සත් ජනපදයට ගිය රිතික් මාධ්‍ය අමතා විවෘතව ප්‍රකාශ කළේ සුසෑන් තමන්ගෙන් වෙන්වීමට තීරණය කර ඇති බවයි. රිතික් ගේ මේ ප්‍රකාශය ඉන්දීය රූපවාහිනී චැනල්වල හදිසි පුවතක් බවට පත්වුණා. මෙය ඇසූ බොහෝ දෙනෙකු දැඩි කම්පාවට පත්වී එහි ඇත්ත නැත්ත දැනගන්නට යුහුසුලු වුණා. රිතික් සහ සුසෑන්ගේ ඥාතින් සහ සමීප හිතවතුන්, හිතවතියන් ඔවුන් දෙදෙනා නැවතත් සමඟි කරන්නටත් ඉදිරිපත් වුණා.ඒ වුණත් එයින් ප්‍රතිඵලයක් අත්වුණේ නැහැ. මේ වන විට රිතික් සහ සුසෑන් නිත්‍යනුකූලව වෙන්වන්නටයි බලාපොරොත්තුව සිටින්නේ. ඔය අතරේදී නොයෙකුත් කටකතා රැසක් ද පැතිරී ගියා. ‘සුසෑන් රිතික්ගෙන් වෙන්වුණේ රුපියල් කෝටි 500 ක වන්දියකුත් අරගෙනලු.’ පැතිරී ගිය එක් කටකතාවක රැඳුණේ එවැන්නක්. එහි ඇත්තක් ද? නැත්නම් එය බොරුවක් ද? ඒ ගැන තවම වගතුග හෙළි වී නැහැ.රිතික්, සුසෑන් අද වෙන්වුණත් ඔවුන් දැන හඳුනාගෙන සිටියේ කුඩා කල පටන්මයි. ඒත් දෙදෙනා අතර පෙම් සබඳකමක් ඇතිවුණේ 1996 දීයි. එතැන් සිට මුළු හදවතින්ම එකිනෙකාට ආදරය කළ රිතික් සහ සුසෑන් අතිනගත ගත්තේ 2000 වසරේදීයි.පිවිතුරු පැතුමන් සිත් තුළ රඳවාගෙන විවාහ දිවියට එළඹුණු මේ යුවළ මුල් වරට මවුපිය පදවි ලැබුවේ 2006 දීයි. එදා සුසෑන් බිහි කළේ පුතෙක්. රිහාන් නම් වූ ඔහු දැන් 7 වැනි වියෙහි පසුවෙනවා. දෙවැනි වරට ද රිතික් - සුසෑන් යුවළට ලැබුණේ පුතෙක්. රිධාන් නම් වූ ඒ පුංචි පුතා දැන් 5 වැනි වියෙහි පසුවෙනවා. මේ දරු දෙදෙනා මින් මතුවට සුසෑන් ළඟ හැදී වැඩෙනු ඇති.පසුගිය මාස කිහිපය තිස්සේම සුසෑන්, රිතික් සමීපයෙහි පසුවන බවක් මාධ්‍යයන් ඔස්සේ දකින්න ලැබුණේ නැහැ. මේ වෙනස විශේෂයෙන්ම කැපී පෙනුණා. පසුගිය කාලයේ රිතික් අසනීප වූ අවස්ථාවලදී පවා සුසෑන් ඔහු ළඟ සිටියේ නැහැ. මේ නිසා බොහෝ දෙනා කියන්නට පටන් ගත්තේ සුසෑන් රිතික් ගෙන් වෙන් වී සිටින බවයි. පසුගියදා රිතික් නැවත වතාවක් ගිලන් වී ඊට ප්‍රතිකාර ගන්නට ඇමෙරිකානු රෝහලකට ගිය අවස්ථාවේදීත් සුසෑන් දකින්නට සිටියේ නැහැ. ඔහුගේ කටයුතු සොයා බැලුවේ හිතවතෙක්. රිතික්ට දෙවැනි වතාවටත් ඔහුගේ මොළයෙහි ශල්‍යකර්මයක් සිදු කෙරෙනු ඇතැයි පැවසෙනවා. සුසෑන් තමන්ගෙන් වෙන් වූ බවට ‘නිල ප්‍රකාශය’ රිතික් විසින් පවසනු ලැබුවේ ඔහු ඇමෙරිකානු රෝහලේ නතර වී සිටිද්දීයි.“රිතික් මගේම පුතෙක් වගෙයි. අපි හැමෝම එයාට ගොඩක් ආදරෙයි. රිතික් වගේම මගේ දුවත් බුද්ධිමත් දරුවෝ. මං හිතන්නෙ ළඟදීම ඒ දෙන්නා හොඳ තීරණයක් ගනීවි.” එලෙස කීවේ සුසෑන්ගේ පියා වන ප්‍රවීණ නළු සන්ජේ ඛාන්. ඔහු සිතා සිටින්නේ රිතික් - සුසෑන් නැවත එක්වේවි ය කියලයි.සුසෑන්, රිතික් ගෙන් ඈත්වීමට ප්‍රබලව හේතු වුණේ ඔහුගේ අනියම් සම්බන්ධයක් යැයි පැවසෙනවා. මෑතකදී තිරගත වූ ‘කයිට්ස්’ චිත්‍රපටයේ රඟපෑ බාබරා මෝරි සමඟ රිතික් තහනම් ප්‍රේමයක පැටලීම ගැන පැතිරුණු ආරංචි වලින් සුසෑන් කලකිරීමට පත්ව සිටියේ යැයි සමහරු පවසනවා. රිතික් ගේ මවගේ ඇතැම් ගති පැවතුම් ද සුසෑන්ගේ වෙන්වීමට බලපා තිබෙනවා.සුසෑන් දැන් පදිංචිව සිටින්නේ වර්සොවා ප්‍රදේශයේ නිවෙසක දරු දෙදෙනා ද සමඟයි. ඇය ගෘහ අලංකරණ ශිල්පිනියක් ලෙස එහි සිට තම රැකියාව කරමින් පසුවෙනවා.සුජීව තේවහෙට්ටිගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>29</day>
    </date>
    <link>http://www.silumina.lk/2013/12/29/_art.asp?fn=am1312291</link>
    <topic>බඩ වේළුණා කියා හිතුමතේට විරේක පෙති බොන්න එපා</topic>
    <author>සාකච්ඡා කෙළේරමණී සුබසිංහ</author>
    <content>බඩ වේළුණා කියා හිතුමතේට විරේක පෙති බොන්න එපාගර්භණී කාලයේ මුල් අවදියේ බොහෝ මවු වරුන්ට කෑම අරුචිය ඇතිවේ. සමහර අය තෝරා බේරා ගත් ආහාර පමණක් ම ගනී‍. එය මලබද්ධයට හේතුවක්. ගර්භණී මවුවරුන්ට ලබාදෙන යකඩ පෙති ද මලබද්ධය ඇති කළ හැකියි. අනෙක ගර්භය නිසා බඩවැල් හා ගුද මාර්ගය තෙරපීම නිසා ද එම ‍‍රෝග ලක්ෂණ පෙන්නුම් කළ හැකියි.මලබද්ධය ඇති බව ස්ථිරවම දැනගත්තේ කෙසේද?කිසිදු අපහසුවකින් තොරව මෘදු වූ මල ඔබ සෑහීමට පත් වූ අයුරින් පිට වූවා නම් ඔබට මලබද්ධය නැත. එහෙත් මලපහ ගන වී ඇත්නම්, පිට කිරීමේදී අපහසුවක්, වේදනාවක් දැනේ නම්, වෙනදාට වඩා දින ගණන් පසුවී මල පහවන්නේ නම් ඔබට එම රෝග ලක්ෂණය ඇති බවට සැක කළ හැකියි.මල බද්ධයට වැඩියෙන් ම ගොදුරු වන්නේ කවුද?ඕනෑම වයස් කාණ්ඩයක අයට මේ රෝග ලක්ෂණය ඇති විය හැකියි. බොන වතුර ප්‍රමාණය, ගන්නා සමහර ඖෂධ වර්ග වගේ ම විවිධ රෝගී තත්ත්වයන් ද ඊට බලපෑ හැකියි. උදාහරණ ලෙස බඩවැලේ ගෙඩියක්, පිළිකාමය තත්ත්වයක් ඇති අයකුට මලබද්ධය ඇතිවෙන්න පුළුවන්. එය රෝගයක ලක්ෂණයක් පමණයි.මලබද්ධය දිගින් දිගටම පැවතීම අහිතකරද?ඔව්. මේ රෝග ලක්ෂණය දීර්ඝකාලීනව තිබීමෙන් බඩවැලේ යම් හිරවීමක් ඇතිවිය හැකියි. සමහර විට එවැනි තත්ත්වයකදී අධෝවාතය පවා පිට නොවී තිබෙන්නට පුළුවන්. මෙවැනි අවස්ථාවක දී ශල්‍ය කර්මයකට පවා යාමට සිදුවිය හැකි බැවින් රෝග ලක්ෂණයට හේතුව සොයා බලා ඉක්මනින් ප්‍රතිකාරවලට යොමුවිය යුතුයි. එවිට රෝගය සුව වීමත් සමඟ මලබද්ධය ද දුරු වී යයි.බඩවැල් හා මලබද්ධය අතර සම්බන්ධතාවක් තිබෙනවාද?ඔව්. ජීර්ණය වූ ආහාර අවශෝෂණය ප්‍රධාන වශයෙන් සිදුවන්නේ කුඩා අන්ත්‍රය (කුඩා බඩවැල) තුළයි. ආහාරයේ ඉතිරි වූ ද්‍රව්‍ය (රෙ‍ාඩ්ඩ) මහාන්ත්‍රය (මහ බඩවැල) කරා ගමන් කරන අතර එහි ප්‍රධාන වශයෙන් අඩංගු වන්නේ ජීර්ණය නොවූ කෙඳි වර්ග, ජලය වැනි දේ.බඩවැල් ඇති පේශීන් සංකෝචනය වීම නිසා මල ගුදය දෙසට තල්ලු වී යයි. එවිට මලවල ඇති ජලය තවදුරටත් මහාන්ත්‍රයට උරාගැනීම නිසා ඒවා ගන බවට පත්වේ. මලවල මෘදු බව ඇතිවීමට ප්‍රධාන වශයෙන් හේතු වන්නේ එහි ඇති තන්තු ප්‍රමාණයයි.අපි පානය කරන ජල ප්‍රමාණය අඩු නම්, අධික ව්‍යායාම හෝ තද හිරු එළියේ සිටීම නිසා අධික ලෙස දහදිය දැමීමෙන් මලවල ඉතිරිව ඇති ජලය සියල්ල බඩවැලෙන් උරාගනියි. එවිට මල අධික ලෙස ගන වී පහ කිරීමට අපහසුවෙයි.අප ගන්නා ආහාර මලබද්ධයට බලපානවාද?ඔව්. අප ගන්නා ආහාරවල තන්තුමය කොටස් (ශාක කොටස්) අඩු නම් එය ද මලබද්ධයට හේතුවිය හැකියි. අලුත් පලතුරු, පලාවර්ග සහ එළවළු වැඩි වැඩියෙන් ආහාරයට එක් කර ගැනීම වඩාත් සුදුසුයි. ප්‍රමාණවත් පරිදි ජලය පානය ද අත්‍යවශ්‍යයි. එමෙන් ම ව්‍යායාම සහ නිසි ආහාර රටාවක් මඟින් නිරෝගී සිරුරක් පවත්වා ගන්නේ නම් මලබද්ධය පහසුවෙන් ම වළක්වා ගත හැකියි.පුරුද්දක් ලෙස යම් කාලසීමාවකට වතාවක් බඩ විරේක කිරීමෙන් මලබද්ධය ඇතිවෙන්නේ නෑ කියන ‍මතය ඇත්තක් ද?තමන්ගේ හිතුමතයට කිසිදු ඖෂධයක් නොගත යුතුයි. මලපහ වීමේදී අපහසුවක් වේදනාවක් දැනෙනවා නම් ඔබ කළ යුතු වන්නේ වෛද්‍යවරයකු හමුවීමයි. ආවට ගියාට විරේක පෙති හා ඖෂධ ගැනීම අනුවණකමක්. හිතුමතේට එවැනි ඖෂධ ගැනීම නිසා මහ බඩවැල දුර්වල වීමේ හේතුවෙන් පවා මලබද්ධය ඇතිවිය හැකියි. මේ නිසා විරේක ඖෂධ ගැනීමේ දීත් කල්පනාකාරී විය යුතුයි.කල්පවතින මලබද්ධයට පැහැදිලි හේතුවක් තිබෙනවාද?තමන් ගන්නා ආහාරවල ගුණාත්මක බව අඩු නම්, කාලයක් තිස්සේ තන්තු අඩු ආහාරවලට හුරු වී සිටී නම් එවැනි කෙනකුට මේ තත්ත්වය ඇතිවිය හැකියි. ව්‍යායාමයෙන් තොරව අලසව සිටින අයටත් මේ රෝග ලක්ෂණයෙන් ගැලවී සිටිය නොහැකියි. කාලයක් තිස්සේ විරේක පෙති භාවිත කිරීම හේතුවෙන් මහන්ත්‍රයේ පේශීන් දුර්වල වී ඇති අයෙකුටත් කල්පවතින මලබද්ධය ඇතිවීමේ ඉඩ වැඩියි.සමහර ඖෂධ වර්ග මලබද්ධයට හේතුවන බව ඔබ සඳහන් කළා. ඒ ඖෂධ වර්ග මොනවාද?මලබද්ධය වැඩි පුරම ඇතිවන්නේ කෝ‍ෙඩ්න් (Codein) අඩංගු වේදනා නාශක ඖෂධ ඒ වගේ ම මෝෆීන් නමැති ප්‍රබල වේදනා නාශක ඖෂධය නිසාත් මලබද්ධය ඇතිවිය හැකියි. අධි රුධිර පීඩනය පාලනය කිරීමට ගන්නා වෙරපමිල් ඖෂධය හා ප්‍රෙපැන‍ලෝල් ඖෂධය නිසාත් එම රෝග ලක්ෂණ පෙන්නුම් කළ හැකියි.මානසික අවපීඩනයේ දී භාවිත කරන සමහර ඖෂධ ද මීට හේතුවේ. කැල්සියම් සහ යකඩ අඩංගු ඖෂධ නිසාත් මලබද්ධය ඇතිවේ.එවැනි ඖෂධ ගන්නා අයට මලබද්ධය ඇති වුවහොත් ඖෂධ නවතා දැමිය යුතු ද?එයත් හිතුමතේට නොකළ යුතු දෙයක්. ඔබගේ වෛද්‍යවරයා හමු වී තමන් මුහුණ පා සි‍ටින තත්ත්වය, රෝග ලක්ෂණ පැහැදිලි කළේ නම් ඔහු ඖෂධ මාත්‍රාව වෙනස් කිරීමට උපදෙස් ලබාදෙයි. එසේත් නැතිනම් ඒ වෙනුවට වෙනත් ඖෂධයක් ලබාදෙයි.මලපහ කරනවිට ගුදයෙහි අධික වේදනාවක් හට ගන්නේත් මලබද්ධය නිසා ද?ඒ තත්ත්වයට ප්‍රධාන හේතු දෙකක් තිබිය හැකියි. එකක් අර්ශස් ගෙඩි. දෙවැන්න ගුදයේ කෙළවර ඉරී ගියා සේ ඇතිවන තුවාල. මලපහ කරනවිට අධික වේදනාවක් ඇතිවන නිසා එම රෝගීන් මලපහ කිරීමට අකමැතියි. එසේ නිසි ලෙස මලබැහැර නොකිරීම නිසා ම මලබද්ධය ඇතිවිය හැකියි.ඇතැම් අයට මලපහ සමඟ රුධිරය පිටවෙනවා. එසේ වන්නේ ඇයි?මලපහ සමඟ තද රතුපාට රුධිරය පිටවනවා නම් ඒ බොහෝ විට අර්ශස් රෝගය නිසා වීමට පුළුවන්. IBS රෝගය හා මහාන්ත්‍රය වණ වීමේ රෝගය නිසාත්, මහ බඩවැලේ හට ගන්නා සමහර ගෙඩි සහ පිළිකා වර්ග නිසා මල සමඟ රතු පැහැ රුධිරය පිටවිය හැකියි. ආමාශයේ සහ කුඩා අන්ත්‍රයේ තුවාල වීමක් නිසා රුධිර වහනයක් වූවා නම් මලපහ තාර, කළු පැහැති ස්වභාවයක් ගනී‍. මීට අමතරව සිරප් වර්ග, යකඩ අඩංගු පෙති වර්ග නිසාත් මලවල පැහැය වෙනස්වේ. බොහෝ විට කළු පැහැයට හැරේ.මලපහ කිරීම අවසන් වූ පසු නැවත නැවත එවැනි අවශ්‍යතාවක් දැනෙන්නේත් මලබද්ධය නිසා ද?එවැනි තත්ත්වයකට හේතු වන්නේ ගුද මාර්ගයේ හටගත් ගෙඩියක්. එසේත් නැත්නම් IBS රෝගය.මොකක්ද මේ IBS රෝගය කියන්නේ.බඩ වේලීම සහ බඩ බුරුල්වීම කාලයක් තිස්සේ මාරුවෙන් මාරුවට සිදුවීම, වරින්වර යටි බඩේ වම්පස වේදනාවක් වැනි ස්වභාවයක් ඇතිවීම, බඩ පිපුම් ගතිය හා ඔක්කාරය වැනි ලක්ෂණ ඇත්නම් ඔබට IBS (Irritable Bowl Syndrome) රෝගය ඇති බවට සැක කළ හැකියි.එවැනි රෝගීන්ට මලපහ කිරීමෙන් පසුවත් නැවත මලපහ කිරීමේ අවශ්‍යතාව දැනේ. සමහර විට මලපහවල හැඩය වෙනස් වී සිහින් පැතලි දිගටි රිබන් ස්වරූපයක් ගනී. මල සමඟ රුධිරය පිටවීමට ද පුළුවන.එම රෝගී තත්ත්වය අති බව ස්ථිරවම දැනගත්තේ කෙසේද?IBS රෝගී තත්ත්වයට මුහුණ දෙන්නේ වැඩිපුරම කාන්තා පාර්ශ්වයයි. සිත් තැවුල්, කරදර පීඩා ඇති කාලවල රෝගය උත්සන්න විය හැකියි. ඇතැම්විට මෙය කාන්තාවන් ගේ ස්ත්‍රී ලිංගික පද්ධතිය හා සම්බන්ධ ‍‍ රෝග, ආමාශයේ තුවාල හා ඇපන්ඩිසයිටිස් රෝගය සමඟ වරදවා තේරුම් ගැනීමටත් පුළුවන. මල මූත්‍ර හා රුධිර පරීක්ෂණ මඟින්, Sigmoidoscopy පරීක්ෂණයෙන් එනම් ගුද මාර්ගයට බටයක් වැනි උපකරණයක් ඇතුළු කොට කරන පරීක්ෂාවෙන් මෙම ‍‍රෝගී තත්ත්වය හඳුනා ගත හැකියි.සමහර අය නිවෙසින් බැහැරව ගිය දිනවලට තමන්ට මලබද්ධය ඇතිවන බවට මැසිවිලි නඟනවා. එහෙම වන්නේ ඇයි?ඊට ප්‍රධානතම හේතුව දින චර්යාව වෙනස්වීම හුරු පුරුදු තැනින් බැහැරවීම නිසා වන මානසික ආතතිය නිසාත්, ගමන් තෙහෙට්ටුව නිසාත් එවැනි තත්ත්වයක් ඇතිවිය හැකිය. නුපුරුදු වැසිකිළිය, හා ඉන් හමන දුගඳ පවා ‍ඔබේ මලබද්ධයට හේතු වන්නට පුළුවන්.දුම්පානයට ඇබ්බැහි වූ කෙනෙක් එය අත් ‍හළොත් මලබද්ධය ඇතිවෙන්න පුළුවන්?ඔව්. ඒ තත්ත්වය ඇති වෙන්නේ දින කිහිපයකට පමණයි. දුම්පානයේදී පෙණහලුවලට ඇතුළුවන නිකොටින් නමැති රසායනික ද්‍රව්‍ය ආහාර මාර්ගයේ ක්‍රමාකුංචන සංකෝචන උත්තේජනවත් කරන අතර එය මලපහ කිරීම පහසු කරවයි. දුම්පානය නතර කිරීමෙන් පසු දින කිහිපයක් මලබද්ධය ඇතිවන්නේ ඒ නිසයි. එය දුම්පානය අත්හැරීම නිසා ඇති වූ බවට සැක කරමින් නැවත දුම්පානයට පුරුදු නොවිය යුතු යි. නිවැරැදි ආහාර රටාවකට හුරුවීමයි කළ යුතු හොඳම දේ.සමහර කුඩා දරුවන් දින දෙක තුනක් පමණ මල පහ නොකර සිටින්නේ මලබද්ධය නිසා ද?හොඳින් මවු කිරි බොන දරුවෙකු ප්‍රමාණවත් ලෙස මුත්‍රා පහ කරනවා නම් දින දෙක තුනක් මලපහ නොකළාට බිය විය යුතු නෑ. ඒත් මලපහ කිරීමේදී දඟලනවා නම්, අපහසුවකින් සිටිනවා නම්, වේදනාවෙන් හඬනවා නම් ඒ ගැන සැලකිලිමත් විය යුතුයි. දින කිහිපයකින් වුව ද හොඳින් මලපිට වෙනවා නම් ගැටලුවක් ඇතිවිය නොහැකියි.ගැබිනි මවුවරුන් වැඩි දෙනෙක් තමන් මලබද්ධයෙන් පීඩා විඳින බව පවසන්නේ ඇයි?ගර්භණී කාලයේ මුල් අවදියේ බොහෝ මවුවරුන්ට කෑම අරුචිය ඇතිවේ. සමහර අය තෝරා බේරාගත් ආහාර පමණක් ම ගනී‍. එය මලබද්ධයට හේතුවක්. ගර්භණී මවුවරුන්ට ලබාදෙන යකඩ පෙති ද මලබද්ධය ඇති කළ හැකියි. අනෙක ගර්භය නිසා බඩවැල් හා ගුද මාර්ගය තෙරපීම නිසා ද එම ‍‍රෝග ලක්ෂණ පෙන්නුම් කළ හැකියි.මලපිට කිරීම අපහසු අවස්ථාවක වස්ති කිරීම සුදුසු ද?එවැනි දෙයක් කළාට කිසිදු වරදක් නැත. එහිදී සිදුවන්නේ මල මෘදු වීමක්. වෛද්‍ය උපදෙස් අනුව කිරීමයි වඩාත් වැදගත් වන්නේ.මලබද්ධයෙන් පෙළෙන අයට දිය හැකි පොදු උපදේශය කුමක්ද?ප්‍රධානම දේ ආහාර රටාව වෙනස් කරගැනීම‍. ක්ෂණික ආහාර වෙනුවට තන්තු අධික පෝෂණ ගුණයෙන් ඉහළ ආහාර ගැනීම ඉතා ම වැදගත්. වතුර ටිකක් වැඩිපුර පානය කරන්නට පුරුදුවීම, නිතිපතා ව්‍යායාම වල යෙදීම වඩාත් සුදුසුයි‍. වෛද්‍ය උපදෙස් නැතිව විරේක පෙති ගැනීමෙන් ද වැළකිය යුතු ය. එවිට ඔබට පහසුවෙන් ම මලබද්ධයෙන් බේරෙන්නට පුළුවන්.සාකච්ඡා කෙළේරමණී සුබසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>29</day>
    </date>
    <link>http://www.silumina.lk/2013/12/29/_art.asp?fn=cr1312291</link>
    <topic>පොත් ප්‍රතිපත්තියක්?</topic>
    <author>පීටර් කැනියුට් පෙරේරා</author>
    <content>පොත් ප්‍රතිපත්තියක්?ජාතික පොත් ප්‍රතිපත්තියක් සම්පාදනය කර එය රජයට ඉදිරිපත් කර, එම ප්‍රතිපත්ති බලාත්මක කිරීම සඳහා කටයුතු කිරීමට ජාතික පොත් ප්‍රතිපත්ති සම්පාදන කමිටුව යනුවෙන් සංවිධානයක් පොත් ප්‍රකාශකයින්ගේ සංගමය පසුගියදා පිහිටුවන ලදී. “අලුත් පොත් සංස්කෘතියක්” ඇතිකර ලේඛකයන්ට, ප්‍රකාශකයන්ට සහ පාඨකයින්ට ද සෙත සැලසීම පොත් ප්‍රතිපත්තිය සම්පාදනය කිරීමේ මූලික අදහස බව පොත් ප්‍රකාශකයින්ගේ සංගමය පවසයි. සම්පාදනය කිරීමට සැලසුම් කරන මෙම පොත් ප්‍රතිපත්තිය පිළිබඳව එම කමිටුවේ සභාපති ගුණසේන විතාන, බුදධිමය දේපළ පනත පිළිබඳව පුළුල් දැනුමක් ඇති නීතිඥ අශෝක සේරසිංහ, සම්මානනීය ලේඛිකා ශාන්ති දිසානායක, විදර්ශන ප්‍රකාශන ආයතනයේ අධිපති ජනක ඉනිමංකඩ සමඟ සිළුමිණ සාකච්ඡාවක නිරත විය.අපේ උදවිය කියවීමෙන් ඈත් වෙනවාජාතික ‍පොත් ප්‍රතිපත්තියක් සම්පාදනය කිරීමේජාතික කමිටුවේ සභාපති ගුණසේන විතානඑක්දහස් නමසිය හැත්තෑදෙකේ දී යුනෙස්කෝව ප්‍රතිපත්තිමය තීරණයක් අරගත්තා, තමන්ගේ සාමාජික රටවල සංස්කෘතියට ගැළපෙන පොත් ප්‍රතිපත්තියක් ක්‍රියාත්මක කළ යුතුය කියලා. මෙයට සමාන්තර කාල වකවානුවකදී ආසියා පැසිෆික් රටවල නියෝජිතයින්, මැනිලා නුවර දී තීරණයකට එළඹිලා හිටියා පොත් සංවර්ධනය සඳහා ආයතනයක් පිහිටුවීමට.යුනෙස්කෝව 1972 සම්මත කරගත් තීරණය අනුව පිලිපීනය, බංගලාදේශය, මැලේසියාව, ජපානය, පකිස්ථානය වැනි රටවල් තම රටවලට ගැළපෙන පොත් ප්‍රතිපත්ති සම්පාදනය කර ගත්තා: ඉන්දියාව තමන්ගේ අධ්‍යාපන ප්‍රතිපත්තියට පොත් ප්‍රතිපත්තිය ඇතුළත් කරගත්තා. අද ආසියාවේ වැඩියෙන්ම පොත් ප්‍රකාශනයට පත්වෙන්නෙත්, අලවි වෙන්නෙත් කියවන්නෙත් ඉන්දියාවෙ.අපේ කලාපයේ සාක්ෂරතාවයෙන් ඉහළින්ම අපි හිටියත් අපේ මිනිස්සු කියවීමෙන් ටිකින් ටික ඈත්වේගෙන යනවා. කෝටි දෙකහමාරකට වැඩි ජනගහනයක් ඉන්න රටක එක පොතකින් මුද්‍රණය කරන පිටපත් සංඛ්‍යාව දාහයි. සමහර විටක පන්සියයයි. සමහර පොත්වල මුද්‍රණය පිටපත් දෙසියපණහකටත් සීමාවෙලා.පොත් ප්‍රතිපත්තියක් සම්පාදනය කරන්න රාජ්‍යය අංශයෙන් හතර වරක් උත්සාහ කළා. නමුත් එයට පත්කරනු ලැබූ රාජ්‍ය නිලධාරීන් මාරුවීම් නිසා එම කටයුත්ත ඇනහිටියා.පසුව පොත් ප්‍රකාශකයින්ගේ සංගමයේ දී ඉදිරිපත් වුණ යෝජනාවක් අනුව, පොත් ප්‍රකාශකයින්ගේ සංගමය පොත් ප්‍රතිපත්තියක් හදල එය රජයට ඉදිරිපත් කරන්න බලාපොරොත්තු වෙනවා. රටේ කියවීමේ සංස්කෘතිය දියුණු කරන්න පොත් ප්‍රතිපත්තියක් සකස් කරල සංස්කෘතික කටයුතු පිළිබඳ අමාත්‍යාංශයට ඉදිරිපත් කරනවා.මෙහිදී අපි සංස්කෘතික අමාත්‍යාංශය,අධ්‍යාපන අමාත්‍යාංශය, ප්‍රවෘත්ති අමාත්‍යාංශය සහ මුදල් අමාත්‍යංශයෙන් උපදෙස් සහ අදහස් ලබාගෙන අපේ කටයුත්ත සිදුකරන්න බලාපොරොත්තු වෙනවා.පොත් ප්‍රතිපත්තියක් සම්පාදනය කර, එය බලාත්මක කිරීමේ දී මෙන්ම පොත් ප්‍රකාශනයේ දීත් රාජ්‍ය මැදිහත්වීම අත්‍යාවශ්‍ය වෙනවා. විශේෂයෙන් ගුණාත්මක පොත් සාධාරණ මිලට ලබාදීමට රාජ්‍ය මැදිහත්වීම අත්‍යාවශ්‍ය සාධකයක්. ඉන්දියාවේ ළමා පොත් ප්‍රකාශනය සඳහා රජයෙන් විශාල වශයෙන් සහාය ලැබෙනවා. ශ්‍රී ලංකාවෙ අන්තර්ජාතික පොත් ප්‍රදර්ශනය පොත් ප්‍රකාශකයින්ගේ සංගමය මෙහෙයවීමෙන් පැවැත්වූවත්, ඉන්දියාවේ දිල්ලි අන්තර්ජාතික පොත් ප්‍රදර්ශනය පැවැත්වෙන්නෙ රාජ්‍ය මැදිහත්වීමෙන්.පොත් ප්‍රකාශනය සඳහා භාවිතා කරන කඩදාසි පිළිබඳව, පොත් මුද්‍රණයේ ගුණාත්මකකම පිළිබඳව, පොත්වල මිල වගේම, පොත්වල අන්තර්ගතය පිළිබඳවත් මේ පොත් ප්‍රතිපත්තියේ දී සැලකිල්ලක් දක්වනවා.‍අධ්‍යාපන අමාත්‍යාංශය, පළාත් පාලන ආයතන ඇතුළු රාජ්‍ය ආයතන රාශියක පුස්තකාල තියෙනවා. ප්‍රකාශනයට පත්වෙන පොත් එම පුස්තකාල වෙත යන හරි ක්‍රමවේදයක් දැනට නැහැ. නිසි ක්‍රමවේදයක් අනුව එය විධිමත් කිරීමත් මෙම ප්‍රයත්නයේ එක් බලාපොරොත්තුවක්.ලේඛකයකු පොතක් ලියනවා. ප්‍රකාශකයකු එය ප්‍රකාශයට පත්කරනවා. නමුත් ලේඛකයකු ලියූ පොතක් සංස්කරණ මණ්ඩලයක් වෙන යන ක්‍රමවේදයක් අපේ රටේ නැහැ. මෙනිසාම හරසුන් පොත් රාශියක් එළිදැක්වීමක් සිදුවෙනවා. බොහෝ රටවල පොතක් ප්‍රකාශනයට පත්වෙන්නෙ සංස්කරණ මණ්ඩලයක නි‍ර්දේශය හරහා. ඒ පිළිබඳව විද්වතුන්ගේ වගේම ලේඛකයින්ගේත් අදහස් විචාරන්න අපි අදහස් කරනවා.අ‍ෙප් රටේ ද්‍රවිඩ භාෂාවෙන් ලියන ලේඛකයින් ලොකු අසාධාරණයකට ලක්වෙනවා. ඉන්දියාවෙන් එන ද්‍රවිඩ පොත් නිසා ශ්‍රී ලාංකික ද්‍රවිඩ ලේඛකයින්ගේ පොත්වලට ලොකු අසාධාරණයක් වෙනවා. මෙම වැඩ පිළිවෙළ යටතේ එය වැළකීමටත් අපි අදහස් කරනවා.ප්‍රකාශකයා ලාබ තීරුව අඩුකරගන්න කැමති වෙයිද?නීතිඥ අශෝක සේරසිංහඅද පොත් ප්‍රකාශනය පිළිබඳව සලකා බලද්දි නිශ්චිත ප්‍රතිපත්තියක් නැති එක කැපී පෙනෙන ලක්ෂණයක්. කොළඹ මරදාන එක බිත්තියෙන් වෙන්වෙන ප්‍රකාශන ආයතන දෙකක පොත් ප්‍රකාශකයින් දෙදෙනකු, පොත් ප්‍රකාශනයේ දී අනුගමනය කරන්නෙ සපුරා වෙනස් ප්‍රතිපත්ති දෙකක්.අද ලේඛකයන් බොහෝ විට කරන්නෙ අත් පිටපත ප්‍රකාශකයෙකුට භාර දී ගෙදරට වෙලා බලා සිටීම. පොත ප්‍රකාශනයට පත්වුණායින් පසුව මාසයකට දෙකකට වාරයක් ප්‍රකාශකයා පොත් අලෙවි වූයේ මෙපමණයි කියල ගෙදරට චෙක්පතක් එවනවා. නැතිනම් ලේඛකයා ප්‍රකාශකයා වෙත ගිහිල්ල පොත් විකිණිලා තියෙන්නෙ මෙපමණයි කියලා කියන විදියට තමන්ගෙ කර්තෘ භාගය ඉල්ලා ගන්නවා.පොතේ පිටපත් කොපමණ මුද්‍රණය වුණාද කියල කී වාරයක් මුද්‍රණය වුණා ද කියල දැනගන්න ක්‍රමයක් ලේඛකයාට නැහැ. සමහර විට ලේඛකයා දන්නෙ නැතිවම ප්‍රකාශකයා හතර පස් වතාවක් පොත මුද්‍රණය කරලා.මම පෙනී සිටිය නඩුවකදී හෙළිවුණා ලේඛිකාවට එක මුද්‍රණයකට පමණයි ගෙව්වෙ. නමුත් එම ප්‍රකාශකයින් එම පොත එකොළොස් වරක් මුද්‍රණය කර අලෙවි කර ඇති බව. මෙය හෙළිවූ එක් සිද්ධියක් පමණයි. බොහෝ ප්‍රකාශකයින් මේ විදිහට ඉතා දරුණු ලෙස බුද්ධිය ආර්ථික වශයෙන් සූරාකනවා ඇති. සියලුම ප්‍රකාශකයින් නොවන්න පුළුවන්. නමුත් බහුතරයක්.පොත් පිළිබඳව ජාතික ප්‍රතිපත්තියක් සැකසීමේ දී විශේෂයෙන්ම ලේඛකයින් එක වේදිකාවකට ගොනුවෙන්න ඕන. තමන්ගේ අයිතිවාසිකම් ආරක්ෂා වෙන විදියේ වගන්ති එයට ඇතුල් කරගන්න අවශ්‍යයි. ඒ වගේ පොදු පොත් ප්‍රතිපත්තියක් තියෙනවා නම් ප්‍රකාශකයින්ට තමන්ට රිසි පරිදි එක ලේඛකයාගෙන් එක ලේඛකයාට වෙනස් ප්‍රතිපත්ති අනුගමනය කිරීමට ලැබෙන්නෙ නැහැ. ලේඛකයකු තමන්ගේ නිර්මාණයක් ප්‍රකාශනයට පත්කිරීමේ දී එම ජාතික පොත් ප්‍රතිපත්තිය මත සිටගෙන තමන්ගේ කේවල් කිරීම සිදු කිරීමට පුළුවන්.ඕනෑම පොදු ප්‍රතිපත්තියක් සැකසීමේ දී කේවල් කිරීමේ ශක්තිය ලබාදෙන්න ඕනෙ පීඩාවට පත්වෙන පුද්ගලයාට. එනිසා ජාතික පොත් ප්‍රතිපත්තියේ දී අනිවාර්යයෙන් ‍කේවල් කිරීමේ ශක්තිය ලේඛකයාට ලබා දෙන්න අවශ්‍යයයි.පොත් ප්‍රකාශනයේ දී, ලේඛකයාට, මුද්‍රණයට අලෙවියට එක් එක් සියයට ප්‍රතිශතකයන් වෙන් වූවත් වැඩි ලාභය ලැබෙන්නෙ ප්‍රකාශකයින්ට.පොත් ප්‍රකාශකයින් වෙස්සන්තරල‍ා නොවෙයි. ඔවුන් ඔවුන්ගෙ ලාබ තීරුව අඩුකරගන්න කොහෙත්ම කැමැති වෙන්නෙ නැහැ. පොත් ප්‍රතිපත්තියක් සම්පාදනයේ දී ඔවුන්ගේ ලාබ තීරුව අඩුවෙන වගන්ති ඔය පොත් ප්‍රතිපත්තියෙ ඇතුළත් වේය කියල හිතන්න අමාරුයි.ජාතික පොත් ප්‍රතිපත්තියෙන් වැඩිපුර වාසි සැලසෙන්නෙ ප්‍රකාශකයින්ට පමණක් නම් එය ක්‍රියාත්මක කිරීමේ දී ගැටලු සහගත වෙනවා මෙන්ම ඒ සඳහා ගනු ලබන ව්‍යායාමය ද ඵල රහිත වේවි. එනිසා කොයි තැනටත් කොයි කාටත් පොදු පොත් ප්‍රතිපත්තියක් ඇතිවිය යුතුයි. එවැනි ජාතික පොත් ප්‍රතිපත්තියක් සැමට සුබ සෙත සදන ප්‍රතිඵලදායී එකක් වේවි.රජය මැදිහත් විය යුතු නැහැවිදර්ශන ප්‍රකාශන අධිපති ජනක ඉනිමංකඩජාතික පොත් පදනමින් ප්‍රකාශන සංස්කෘති‍යක් ඇති කිරීම සඳහා මූලික පදනමක් සැකසීම ඉතාමත් වැදගත් කරුණක් වෙනවා.දියුණු ප්‍රකාශන සංස්කෘතියක් තිබෙන රටවල ලේඛකයින් ලියන වචනවල වටිනාකම සමාජගත වෙන්නෙ යම් හදාගත් නිර්ණායක පද්ධතියක් මතයි සිදුවෙන්නෙ. ලියන සෑම දෙයක් පළවෙන්නෙ නැහැ. කෘතියක්, නියම කෘතියක් බවට පත්වෙන්නෙ කොහොමද, ඒක සමාජගත විය යුත්තේ කොහොමද කියල ප්‍රමිතීන් නිර්ණායක දියුණු ප්‍රකාශන සංස්කෘතියක් ඇති රටවල තියෙනවා.අද ශ්‍රී ලංකාවෙ කර්තෘ ප්‍රකාශන විවෘත වෙළෙඳ පොළේ විකුණන්න පුළුවන්. නමුත් බොහෝ රටවල කර්තෘ ප්‍රකාශන කියල දෙයක් නැහැ. ලේඛකයො ලියනවා ප්‍රකාශකයෝ ප්‍රකාශනයට පත්කරනවා. ඇත්තම කියනවා නම් දියුණු ප්‍රකාශන සංස්කෘතියක දී කර්තෘ ප්‍රකාශකයින් සිටින්න ඕනෙ නැහැ. කර්තෘ ප්‍රකාශකයින් ඉන්න විදියක් නැහැ.‍‍ජාතික පොත් ප්‍රතිපත්තියක වැදගත්කම මතුවෙන්නෙ මම ඉහත සඳහන් කළ තත්ත්වය මතයි.ජාතික ‍ෙපාත් ප්‍රතිපත්තියට අනුකූලව පිළිගත් ප්‍රමිතීන්ට අනුව හැදෙන්නෙ නැති පොත් මුද්‍රණය, ප්‍රකාශනය නොකළ යුතුයි. එවැනි පොත් සම්මාන තරග සඳහා පිළිනොගත යුතුයි. පිළිගත් ප්‍රමිතීන්ට අනුව හැදෙන්නෙ නැති පොත්වලට සම්මාන නොදිය යුතුයි. පිළිගත් ප්‍රමිතීන්ට අනුව නොහදන පොත්, සමාජගත කිරීම ඒ කියන්නෙ පොත් වෙළෙඳුන් විසින් අ‍ෙලවි කිරීම නොකළ යුතුයි. අපිට ඒව ක්‍රියාත්මක කරන්න පුළුවන් පොත් ප්‍රතිපත්තියක් ඇතුළෙ පමණයි.පොතක් මුද්‍රණය කිරීම පිළිබඳත් ප්‍රමිතියක් මේ පොත් ප්‍රතිපත්තිය තුළ ඇතිවෙන්න ඕනෙ. අන්තර්ජාතික ප්‍රමිතිය අනුව පොතක් මුද්‍රණය කිරීමේ දී එහි මුල් පිටු අට සකස් විය යුතු ආකාරය පිළිබඳව සම්මතයක් තියෙනවා. බොහෝ රටවල පොත් මුද්‍රණය කිරීමේ දී එය අනුගමනය කරනවා. නමුත් ශ්‍රී ලංකාවේ අපේ පොත් සමාගම පමණයි එය අනුගමනය කරන්නෙ.පොතක් ප්‍රකාශනයට පත්වීමට පෙර එය කිසියම් සංස්කරණ මණ්ඩලයකට යොමු කිරීම වැදගත්ය කියන මතයේ මමත් ඉන්නවා. ප්‍රකාශනයෙන් සමාජගත වන පොතක් කොච්චර කාලයක් සමාජයේ තියෙනවද කියල අපිට හිතන්න බැහැ. අවුරුදු දහයක්, විස්සක්, සීයක්, අවුරුදු දාහක් වුණත් වෙන්න පුළුවන්. ඒක නිසා ප්‍රකාශනයට පත්විය යුත්තේ පරිපූර්ණ කෘතියක්.නිර්මාණයක් සංස්කරණ මණ්ඩලයක් වෙත යොමු නොකළ යුතුයි කියල කවුරු හරු කියනවා නම් ඒ ප්‍රකාශන සංස්කෘතියක් පිළිබඳ නොදන්නා අයයි.දියුණු ප්‍රකාශන සංස්කෘතියක් ඇති රටවල හැම කෘතියක්ම සමාජගත වෙන්නෙ සංස්කරණ මණ්ඩලයක් හරහායි. එම සංස්කරණ මණ්ඩල හොඳට මෙන්ම නරකට ද බලපාන්න හැකි බවත් එක විදියකට ඇත්තය.බටහිර රටවල මෙම සංස්කරණ මණ්ඩල මඟින් යම්කිසි කාලවල සමාජ විපර්යාසයන් ඇතුළත් කරන්නය කියලා බල කරන අවස්ථා තියෙනවා. කාලයකට ඉහත බොහෝ නවකථාවල මුස්ලිම් විරෝධී අදහස් ඇතුළත් වුණේ එම සංස්කරණ මණ්ඩලවල බලකිරීම් මත බව හෙළි වෙලා තියෙනවා. සල්මන් රුෂ්ඩිගෙ සැටනික් වර්ඩ් කෘතියට මුස්ලිම් විරෝධී අදහස් එකතු කරන්නය කියලා සංස්කරණ මණ්ඩලය යෝජනා කළ බව සල්මන් රුෂ්ඩි හෙළි කළා. පසු කාලයක ඔහුගේ වර්ධනය වූ පෞරුෂය නිසා සංස්කරණ මණ්ඩලවලින් එවැනි යෝජනා නොඑන්න ඇති.සංස්කරණය යන වචනයත් එක්ක අපේ හිතට එන්නෙ කැපීම කෙටීම. නමුත් අපේ ප්‍රශ්තුත කාරණාවේදී කැපීම කෙටීම පමණක් නොවෙයි. නිර්මාණකරුවා සමඟ සංවාදශීලීව එහි වෙනස් කළ යුතු තැන් අලුතෙන් එක් කළ යුතු කොටස් යෝජනා කිරීමයි.මෙම සංස්කරණ මණ්ඩල බිහිවිය යුත්තේ රජය හරහා නොවෙයි. පොත් ප්‍රකාශකයින්ගේ මැදිහත් වීමෙනුයි එය සිදුවිය යුත්තේ.ලේඛක නිදහසටවැට බැ‍ඳේවිද?සම්මානනීය ලේඛිකා ශාන්ති දිසානායකපොත් ප්‍රතිපත්තියක් සැකසීම පිළිබඳ ජාතික වැඩසටහනේ දී ලේඛකයින්ගේ නිර්මාණ සංස්කරණ මණ්ඩලයක් වෙත යොමු කිරීම කිසියම් ප්‍රතිපත්තියක් ඇතුළත් කිරීමට අදහස් කරනවා නම්, එය සිදුවන්නේ රාජ්‍ය මැදිහත්වීමක් ඇතිව නම් ලේඛකයින් විදියට ඒ ගැන අපිට දෙපාරක් හිතන්න වෙනවා. කෘතියක ගුණාත්මක භාවය ගැන හිතල ලේඛකයන්ගේ ලිවීමේ නිදහසට වැට බැ‍ඳේද කියන සැකයකුත් එනවා.අනුන්ගෙ මත ගැන අනුන්ගෙ ආගම් ගැන නොඉවසන සුලු ගතියක් අද සමාජය තුළ ඉතාමත් භයානක අත්දමින් වර්ධනය වන ස්වභාවයක් ති‍ෙයනවා. සංස්කරණ මණ්ඩලයක් හරහා ලේඛකයින්ගේ නිර්මාණ විමර්ශනයට භාජනය කිරීමේ දී අර අනුන් නොඉවසන සුලු ස්වභාවයත් එම කටයුතුවලට මැදිහත්වේවි ද කියන කුකුස මතු වෙනවා.නිර්මාණකරණයේ දී වල් බූරු නිදහසක් අවශ්‍ය නැහැ. එහිදී සංස්කරණ මණ්ඩලයක මැදිහත්වීම පිළිබඳ ගැටලුවක් නැහැ. පොත් ප්‍රකාශකයින්ගේ සංගමය වැනි ආයතනයක් මඟින් එම කටයුත්ත විධිමත් ලෙස විද්වත් ලෙස සිදුකරන්න පුළුවන්. එයට රාජ්‍ය මැදිහත් වීමක් අවශ්‍ය නැහැ.එවැනි රාජ්‍ය මැදිහත්වීමක් පිළිබඳ හරි අවබෝධයක් එන්නෙත් නැහැ. රාජ්‍ය පෙරළි එක්ක රාජ්‍ය තන්ත්‍රයේ සිදුවන වෙනස්කම් විපර්යාසයන් අපි අනන්ත අප්‍රමාණවත් දකිනවා. අලුත් ඇමැතිවරු එනවා. අලුත් නිලධාරීන් එනවා. පවත්වාගෙන ආ සම්පූර්ණ ක්‍රියාදාමයන්ම කනපිට පෙරළෙනවා. නිර්මාණාත්මක කාර්යයකට එය අහිතකරයි.අද පොත් මිල අධිකයි. හැත්තෑව දශකයේ කෙනෙකුගේ වැටුපෙන් මාසයට සැරයක් පොතක් මිලදී ගන්න මුදලක් වෙන්කරන්න පුළුවන්කම තිබුණා. අද බොහෝ දෙනකුට එය කරන්න බැහැ. ඇත්ත කඩදාසි මිල වැඩියි. අපි කඩදාසි ගෙන්වන්නෙ පිටරටින්. ඒක නිසා පොතක මිල වැඩි‍වෙනවා. මෙම ජාතික පොත් ප්‍රතිපත්තියෙ පාඨකයන්ට සහන මිලට පොත් ලබාදීමේ වැඩ පිළිවෙළක් සකස් කරන්න පුළුවන් නම් එය හුඟාක් වැදගත් වෙනවා.මේ පොත් ප්‍රතිපත්තිය හරහා ලංකාවේ පුස්තකාල සේවාව විධිමත් සහ සිත්ගන්නා සුලු අන්දමින් පවත්වාගෙන යෑමට ක්‍රම සැලැස්මක් සම්පාදනය කරන්න පුළුවන් නම්, රට තුළ හොඳ කියවීමේ සංස්කෘතියක් ඇතිවීමට එය ඉවහල් වේවි. බොහෝ පළාත් පාලන ආයතන මඟින් පාලනය වන පුස්තකාලවලට වැඩියෙන් එන්නෙ විභාගවලට ඉගෙනගන්න ළමයි. කියවීම ඉලක්ක කරගත් පාඨකයින්ට බොහෝ පුස්තකාල එතරම් සිත්ගන්නාසුලු නැහැ. පාසල් පුස්තකාලත් හුඟාක් වෙලාවට භාරවෙලා තියෙන්නෙ පුස්තකාල විද්‍යාව පිළිබඳ කිසිදු දැනුමක් නැති ගුරුවරුන්ට. පොත් ටික ලස්සනට අල්මාරියෙ දාල වහල තියෙන මානසික පසුබිමකින් ඉන්න අය. පාසල් ළමයි වැඩිපුර කියවීමට යොමු කළොත් - පුහුණු කළොත් අනාගතයේ හොඳ කියවන පරපුරක් බිහිවේවි. වැඩිදෙනා කියවීමට යොමුවෙලා නම් පොතක අ‍ෙලවිය පිළිබඳ ගැටලුවත් බොහෝ දුරට විසඳිලා.ලේඛකයින් සමඟත් පුළුල් සංවාදයකට ගිහින් පොත් ප්‍රතිපත්ති හදනවා නම් ඇත්තෙන්ම එය වැඩදායක වේවි.පීටර් කැනියුට් පෙරේරාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>29</day>
    </date>
    <link>http://www.silumina.lk/2013/12/29/_art.asp?fn=cr1312292</link>
    <topic>නිශ්ශංක තාරා නමින් ගොලු හදවත නැවත ලියයි</topic>
    <author>සමන් වික්‍රමාරච්චි</author>
    <content>නිශ්ශංක තාරා නමින් ගොලු හදවත නැවත ලියයිනිශ්ශංක විජේමාන්නගේ තාරා මගේ දෙව්දුව (මින් ඉදිරියට ඒ නම තාරා යනුවෙන් කෙටිකර දැක්වේ.) නවකතාවේ ප්‍රස්තූතය නැතහොත් තේමාව අවරෝධනය (Repression) ලෙස මම නම් කරමි. එවිට ඔබ තුළ විලි පහරන ප්‍රශ්න නම් නවකතාවේ අවරෝධනය කරන්නේ කුමක්ද? කවරකු විසින්ද? එක් අවරෝධන ක්‍රියාවලියට එහි කතුවරයාගේ සම්බන්ධතාව කවරේද? යනාදිය විය හැක.මේ ප්‍රශ්න පත්‍රය එසේම තිබෙන්නට ඉඩ හරිමින් මට ලිවීමට ප්‍රවේශයක් සපයා ගැනීමට මම ෆ්‍රොයිඩ් වෙත හැරෙමි. යම් නිර්මාණකරුවකුගේ අවිඥානික ආශාව ඔහුගේ නිර්මාණය තුළ කුළුගැන්වී තිබෙන බව මුලින්ම සොයා ගත්තේ ෆ්‍රොයිඩ්ය. කලා කෘතිය එහි නිර්මාපකයාගේ චරිතාපදානමය සාක්කි ලෙස සැලකීම සහ එය සෞන්දර්ය වස්තුවක් ‍ෙස් ගැනීම අතර වෙනස ‍ ෆ්‍රොයිඩ් මනාව දැන සිටියේය.එහෙයින් ෆ්‍රොයිඩ් ලියනාඩෝ ඩාවින්සි චරිතාපදානය ලියමින් මොනාලිසා සිතුවම විනිවිදව ඔහුගේ අවරෝධිත (Repressed) ළමා කාලය ගවේෂණය කරද්දී ඔහු ලියන Delusions and Dreams in Jensens Gardiva (1907) නමැති වියමන ග්‍රාඩිවා නවකතාවේ ප්‍රධාන චරිතය වූ නෝබර්ට් හැනෝල්ඩ් ගේ ළමා කළ අවරෝධිත ආශාවන් එම චරිතයාගේ ක්‍රියාකාරකම් තුළින් මතුවන සැටි විමසීමට වියදම් කරයි. හැනෝල්ඩ් පුරා විද්‍යාඥයෙකි. ඔහු වැලලුන පොම්පෙයි නගරයේ නටබුන් පිළිබඳ ගවේෂණය කරයි. මෙම ගවේෂණය තුළ ඔහු අවිඥානිකව තමාගේ වැළලුන ළමා කාලයත් ගවේෂණය කරයි.මෙම පුරා විද්‍යාඥයාගේ ෆැන්ටසිමය කල්පනාවන්ට කේන්ද්‍රීය වූ රෝමානු කැටපතක දැක්වු‍ණ ඇවිදගෙන යන යෞවනියකගේ රූපයකි. ඔහු එය සැරිසරන්නිය යන අරුතින් ග්‍රාඩිවා යනුවෙන් නම් කරයි. ෆ්‍රොයිඩ් මෙහිදී අවරෝධිතය ආපසු පැමිණීම (Returnof the repressed) පිළිබඳ ගවේෂණයේ දී සොයා ගන්නේ ග්‍රාඩිවා යන නාමයෙහි ලතින් අර්ථ දැක්වීමෙහි ළමා කල ඔහු පෙම් කළ දැරියක වූ ZeoBertgang යන අවරෝධිත නාමය ගැබ්ව තිබෙන බවය. එම නමෙහි අර්ථය නම් සාර සුබාවට පිය නඟා යන්නිය (One who steps along brightly) යන්නය.තාරා දැනටමත් කියවා තිබේ නම් ග්‍රාඩිවා නවකතාව පිළිබඳ යට කී ෆ්‍රොයිඩියානු කියවීම එයට කොතෙක් අදාළ වන්නේ දැයි ඔබට පසක් විය යුතුය. තාරා නවකතාවේ කතා නායකයා පුරා විද්‍යා ගවේෂකයෙකි. ඔහු තාරා දෙව්දුවගේ වැළලී ගිය රූපයක් සෙවීමේ ව්‍යවෘතව සිටී. ග්‍රාඩිවා හි එන හැනෝල්ඩ් සේම තාරා සෙවීමට ඔහු මෙහෙයවන්නේ ෆැන්ටසිමය කල්පනාවන්ය. නැතහොත් ඔහු නිරන්තරව දකින සිහිනය. ඔහුගේ එම ෆැන්ටසීන් තාරා දෙවඟන පිළිබඳ පුරාවෘත්තවලින් පෝෂණය වේ. හැබැයි ‍ ෆ්‍රොයිඩ් මෙන් මේ ළමා පෙම්වතියගේ නම සොයමින් අපට වද වෙන්නට අවශ්‍ය නැත. ඇගේ නම තාරාය. ඉතින් හැනෝල්ඩ් මෙන් ඔහු සොයන්නේ තම ළමා කල ප්‍රේමය ද? තමාට අහිමි වී ගිය පෙම්වතිය ද?මගේ සරල පිළිතුර නම් ‘නැත’ යන්නය. තාරා නවකතාවේ එන පුරා විද්‍යාඥයා සොයන්නේ ඔහුගේ නැතිව ගිය ප්‍රේමය නම් ඔහුට එය දැනටමත් හමුවී ඇත. ඔහු තාරා තමාගේ ම අඹුව සමඟ එකගෙයි තබාගෙන ප්‍රේම කරයි. එහෙයින් සවිඥානික තලයක ඔහුට අහිමි වී ගිය ආශාවක් නැත. ඔහු හැනෝල්ඩ් මෙන් ‍තමාගේ අධ්‍යයන කටයුතුවලට සහ ගවේෂණයන්ට කැපව සිටීමෙන් ජීවිතය හා එහි සතුට යන දෙකෙන් දුරස් වූවකු නොවේ. ලුබ්ධිමය (libidinal) ලෙස කිරි ගරුඬින් සහ ලෝහයෙන් නිමවුණ ස්ත්‍රී රූප කෙරේ ඇඳුන හැනෝල්‍ඩ්ගේ හැඟීම් ජීවමාන ස්ත්‍රීන් විෂයෙහි පිබිදුණේ නැත. නිශ්ශංක විජේමාන්නගේ පුරා විද්‍යාඥයා එවැන්නකු නොවේ.ඇත්ත. මෙම නවකතාව තුළ සංඥාමය ලෙස යමක් සොයන බව කියවේ. පුරා විද්‍යාඥයකු වූ භාණුක තම ෆැන්ටසීන්ගේ ඇනවුමින් තාරා දෙවඟන සෙවීම විතැන් වූ ආශාවක් බව ද සැබැය. එහෙත් එලෙස කිසිත් සොයන්නේ නවකතාවේ එන භාණුක නමැති පුරා විද්‍යාඥයා නොවන බව මම එළිදරව් කරමි. එකී සොයන්නා අනෙකකු නොව නවකතාවේ කතුවරයාමය. ඔහු මෙහි චරිතයක් වී සිටින සැටි ඔබට නොපෙනේද? මතක පුරා බිම අවිධිමත් කැනීමක්ව ... නමින් ලිපිනය ද සහිතව තමාගේ නමින් ලියන සටහනෙහි තාරා තමාට සිහිනෙන් පෙනුන බව ඔහු නොකියන්නේ ද? පළමු සිහිනයේ දී ඇය පුර පෝයට සඳ පෑවූ රැයෙක මල් වෙඩි වර්ෂාවකට මැදිව ඒ ආලෝකයේ තෙමෙමින් අංගනය මැද වාඩි වී සිටිනයුරු ඔහු දැක ඇත. පොත ලියා ඇයට පුදන්නට දැයි අවසාන හීනයේ දී ඔහු ඇගෙන් අසා ඇතත් අනේ ඇය කියා ඇත්තේ තමන්ට ඒවායේ ඇල්මක් නැතැයි යනුවෙනි. දැන් ඉතින් අප ඇසිය යුතු ප්‍රශ්නය නම් නවකතාවේ කතුවරයා ලෙස ඔහු සොයන්නේ කුමක්ද? යන්නය.අජිත් තිලකසේනට පසු සිංහල කෙටි කතාවේ හැරවුම් ලක්ෂය වූයේ නිශ්ශංක විජේමාන්නය. ඔහු එහිදී සමාජ යථාර්ථය නම් වූ කල්පිත අනෙකා ඉදිරියේ අපගේ පැවැත්ම ෆැන්ටසිකරණය වන සැටි ගවේෂණය කිරීමෙන් ඔහුගේ කෙටිකතා අතිශය දේශපාලනික විය. එහෙත් එකී අරුමැසි ලිවීම තුළ ඔහු යටපත් කර දැමූ ආශාව කුමක්ද? ඔහු එලෙස යටපත් කර දමා තිබුණේ අන් කිසිවක් නොව වසු වියේ දී ගොලු හදවත කියවීමෙන් ලද ප්‍රහර්ශයයි. ඒ පන්නයේ නවකතාවක් ලියා වසු වියේ ප්‍රේමය (බාග විට ඔහු එය අත්දකින්නට ඇත) ඉදිරියේ හුරතල් වීමේ ආශාවයි. නිශ්ශංක විජේමාන්න මෙවර එම යටපත් කළ ආශාව හාරා ගොඩගෙන ඇත. එසේය, ඔහු තාරා නමින් ගොලු හදවත නැවත ලියයි.මෙතැනදී ඔහු තාරා දෙවඟනගේ පිළිරුවක් හාරා ගොඩගැනීමේ සංඥාව හරහා තමා‍ෙග් පාසල් දිවියට ආපසු යයි. මෙහි එන භාණුක නමැති තරුණයා සොයන්නේ ද තම පාසල් කාලයයි. ඔහු ප්‍රියංගා නමැති පාසල් වියේ සිටි කුළුපග මිතුරියක සමඟ විවාහ වීම නවකතාකරුවා අහම්බයක් ලෙස පෙන්වා සිටියත් එය ඔහුගේ අවිඥානික ආශාව පිළිබඳ නිර්වචනයක් සපයන්නකි. පාත්‍ර වර්ගයාගේ ආශාවන් අතරින් නවකතාකරුවාගේ ආශාව මතුවී එන ආකාරය කියවා බලන්න.“ඔහු විරාගයේ අරවින්දවත්, මළවුන්ගේ අවුරුදු දා හි දෙනෝදොරාසං වත් ගොලු හදවතේ සුගත් මතු නොව වදරින් හයිට්ස් හි හීත් ක්ලිප් ද ඇසුරු කොට තිබිණි.මෙතැනදී අරවින්ද දෙවෙන්දොරා සං, හිත් ක්ලිප් යන නම් අතර සුගත් යනු නොගැළපෙන නමකි. සුගත් යනු බොළඳ නවකතාකරුවකුගේ භාවතිෂම කියවීමක් බව නිශ්ශංක නොදන්නවා නොවේ. එහෙත් අර ගාම්බීර නම් අතරට ඒ නම රැගෙන ඒමෙන් ඔහු තම අවිඥානික ආශාව එළිදරව් කරයි. හැබැයි ‍ෙගාලු හදවත නැවත ලිවීම තුළ නිශ්ශංක විජේමාන්න සන්දර්භීය වෙනසකට ගැළපෙන ලෙස එම චරිත හසුරුවා ඇති බව මම පිළිගනිමි.නවකතාකරුවා මෙම ලිවීම තුළ තම අවරෝධිත ආශාව සොයා යන නමුදු එහි කතා නායකයා ඊට වඩා වූ දෙයක් ගවේෂණය කරයි. ඔහු වූ කලී හඳුනාගත හැකි අතීතයක් නැති චරිතයකි. නවකතාකරුවා තම ලිවීම මඟින් එම චරිතයේ යම් අඩුවක් නැතහොත් පරතරයක් (gap) නිර්මාණය කරයි. එක් අතකින් ඔහු තාරා දේවිය තුළ සොයන්නේ ඔහුගේ ඒ අංග චේදනය වූ ජීවිතය විය නොහැකිද? කනගාටුයි! ඊට වඩා වූ දෙයක් ඒ ගැන කියන්නට මෙම ලිවීමේ වපසරිය මට ඉඩ නොදෙයි.සමන් වික්‍රමාරච්චිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>29</day>
    </date>
    <link>http://www.silumina.lk/2013/12/29/_art.asp?fn=cr1312293</link>
    <topic>ආදර හසුන්</topic>
    <author>පරිවර්තනය</author>
    <content>ආදර හසුන්ඔස්ට්‍රේලියානු ජාතික ලේඛිකා කේට් වෝකර්ගේ“ලව් ලෙටර්ස්” නමැති කෙටි කතාවේ සිංහල පරිවර්තනයයි, මේ.මගේ නම නික්. මගේ පෙම්වතියගේ නම ප්ලවුර්. ඇයට හෙලන් නමින් මිතුරියක් සිටියාය. හෙලන්ගේ පෙම්වතාගේ නම ක්ලයිව්. මේ ක්ලයිව් අරුම පුදුම ජාතියේ කෙනෙක්. මා දන්නා, ඔහුගේ අරුම පුදුම වැඩවලින් එකක් තමයි, ඔහු තම පෙම්වතිය වූ හෙලන්ට දිනපතාම පිටු තුනක ලියුමක් ලියන එක.එදින දිවා ආහාර විවේක කාලය මුළුල්ලේම ප්ලවුර් මා සමඟිනුයි සිටියෙ, ඇය දිගින් දිගටම කතා කළේ ක්ලයිව් ගැනයි. “මොකක්ද ඒ හාදයාගේ වැරැද්ද...?” අන්තිමේදී මම ප්ලවුර් ගෙන් ඇසුවෙමි.“වැරැද්ද...? එයාගෙ ඇති වැරැද්දක් නෑ නික්..., ඒ උණාට ඔයාගෙ කිසි ප්‍රේමණීය බවක් නෑනෙ...”“නෑ... නෑ... ඇත්ත වශයෙන්ම මම ඔයාට ගොඩාක් ප්‍රේම කරනවා... මේ බලන්න” යැයි කියමින් මා ඇයට ප්‍රේම කරන බව ඔප්පු කිරීම පිණිස, දිව ගෑම සඳහා මගේ අයිස් ක්‍රීම් එක ඇගේ මුව වෙත දික් කළෙමි.‍‍“ඇයි... ඇයි මොකද...?” මම ඇගෙන් ඇසුවෙමි.“ඔයා මට ආදරේ නැහැ” ඇය කීවාය.“නැහැ... ඇත්ත වශයෙන්ම මම ඔයාට ආදරෙයි.” මම ඇයට පැවසුවෙමි.“ඔබ මට ඇති තරම් ආදරය කරන්නේ නැහැ...” ඇය කීවාය.“ඇති තරම්...? ඇති තරම් කියන්නෙ කොච්චරක් විතරද? අයිස් ක්‍රීම් කීයක් විතරද ඇති තරම් කියන්නෙ...”“ක්ලයිව් හෙලන්ට ලියනවා වගේ ඔයා මට ලියුම් ලියන්නෙ නැහැ” ඇය කීවාය.“ලියුම් ලියන්ට උවමනාවක් නැහැනෙ. මම හැමදෑම ඔයාව කොම්පියුටර් ක්ලාස් එකේදී දකිනවනෙ. කෙමිස්ට්‍රි ක්ලාස් එකේදිත් දකිනවනෙ.”“ඒකට මොකද... ක්ලයිව් හැමදාම හෙලන්ව දකිනවනෙ.“හරි.. හරි.. මම ඔයාට ලියුමක් ලියන්නම්කො” මම කිව්වෙමි.ලියුම් ලියන්නම් යැයි ඇයට අවනතවීම ගැන මම සතුටු වූයෙමි. ප්ලවුර් ඇත්තටම ලස්සනයි. කොළ කෑල්ලක පේළි දෙක තුනක් කුරුටුගා නොඉඳීම වෙනුවෙන් මට ඇයව අහිමිකර ගත නොහැකිය. ඇය මගේ පෙම්වතිය කරගැනීම නිසා ලොකර් කාමරයේදී මා අනෙක් පිරිමි ළමයින්ගේ ඊර්ෂ්‍යාවට ලක් වූයෙමි.මම එදින රාත්‍රියේදී ඇයට ලියුමක් ලිවීම සඳහා ඉඳගතිමි. “ආදරණීය ප්ලවුර්...” පසුව පැය භාගයක්ම ගතවන තෙක් මම කොළය දෙස බලා සිටියෙමි. හැමදාම දකින කෙනෙකුට ලියුම්වල ලියන්නේ මොනවාද. මම පැන්සල විකුවෙමි. නියපොතු විකුවෙමි. කිසිවක් හිතාගත නොහැකිවූ මම අන්තිමේදී අම්මාගෙන් විමසුවෙමි.“එදිනෙදා සාමාන්‍ය දේවල් ගැන ලියන්න...” මව පැවසුවාය. ඉතින් මම මෙසේ ලියුවෙමි. “අඟහරුවාදා පරිගණක පන්තියේ සිද්ධවුණේ හරිම ජංජාලයක් නේද..., ඒකෙ හොඳම දේ තමයි, පතුලෙ තියෙන පුංචි බොත්තම පෙන්නන්ඩ කියල බ්‍රැන්ඩො කොම්පියුටරේ ඇල කරද්දි මොනිටරය බිමට වැටීම. නැද්ද මං අහන්නෙ...”එච්චර ප්‍රියජනක පාඩමක් නොවුණත් මම රසායන විද්‍යා පන්තිය ගැනත් ලියුවෙමි.මෙලෙස මම ඉතාමත් නිර්මාණාත්මක ලෙස ලිපිය හමාර කොට අවසානයට පසුවදනක්ද ඊට එක් කළෙමි.ඊළඟ දිනයේදී ලියුම මට ආපසු ලැබුණි. ‘විස්සෙන් පහමාරයි’ යනුවෙන් එහි පහළින් ලකුණු කර තිබුණි.“මොකක්ද ඒකෙ ඇති වැරැද්ද...?” මම ප්ලවුර් ගෙන් විමසුවෙමි.“එකක් කියල කියනව නම් ඔයාගෙ ස්පෙලින් මිස්ටෙක් (අක්ෂර වින්‍යාසය දුර්වලයි) බොහොමයි.”“මම ඒකෙ ලිව්වෙ අපට පුද්ගලිකවූ දේවල්නෙ.”“ඒ වගක් මම දැක්කෙ නැහැ” ඇය පැවසුවාය. “පුද්ගලිකවූ කිසිම දෙයක් ඔබ ලියල තිබුණෙ නැහැ.”එවැන්නක් ද ඇයට ඕනැකරල තියෙන්නෙ...? පුද්ගලික ලිපියක්?මම ඒ ගැන විනාඩි පහක් පමණ කල්පනාකර බැලුවෙමි.අනුන්ට නොකියන තරමේ පුද්ගලික කාරණාවල් දෙක තුනක් හෙළිකළොත් ඇය මටම තියා ගන්නට හැකිවෙයි. ඔව් මම එය කරමි.‘ආදරණීය ප්ලවුර්...’ මම ඒ රැයේ දෙවන ලියුම පටන් ගත්තෙමි. මෙය නම් කිසිවකුටවත් කියන කාරණාවක් නොවේ. ක්‍රීඩා දිනවලදී පමණක්, නැත්නම් ඌෂ්ණ දිනවලදී ඇත්ත වශයෙන්ම මම දහදිය ගඳ යන්නට සෙන්ට් ජාතියක් ගානවා.නෑ, එය ගොඩක්ම පුද්ගලික වැඩියි. මම කොළය ඉරා දමා නැවතත් පටන් ගතිමි. ‘ආදරණීය ප්ලවුර් ඔයා අනුමාන කරන්නෙ කුමක් කියාද? අද ඉතිහාසය පා‍ඩමේදි, මිසිස් හැසල් නිකම් නිස්කාරණෙ මාව හොඳටම මැඩෙව්වා. ලැජ්ජාවෙ පණ ගියා. බරියං ඇස් හරව හරවා ගිල්ඩා මං දිහා බැලුවා. ඒ මදිවට හිචි හිචි ගගා මහ හයියෙන් හිනාවුණෙ මට අපහාසෙට.’ලියාගෙන යනකොට ඇත්ත වශයෙන්ම පුද්ගලික කාරණාවල් ලියන එක අරුමයක් නොවන බව මට තේරුම් ගියා. අර්ධ වාර්ෂික ඉංග්‍රීසි විභාගවලදි ඇත්ත වශයෙන් මා ලද ලකුණු මම ඇයට කිව්වෙමි. මෑතකදී නැරඹූ චිත්‍රපටයක් ගැනත් කිව්වෙමි. එම චිත්‍රපටයේ ප්‍රධාන ගොවි තරුණයාට ඔහුගේ සීසාන අශ්වයා නැතිවීම, ඔහුගේ බිරිය නැතිවීම, ඊළඟට ඔහුගේ දරුවාත් නැතිවීම, ඔහුගේ එළදෙනුන්ට කුර රෝගය වැලඳීම ආදිය ගැනත් කිව්වෙමි. මෙම අහිමිවීම් සියල්ල විඳ දරා, ඉඳගෙන සිටි ඔහුගේ දෑස්වල දුක්මුසු කෝපය පිටාර ගැලුවද, අවසානයේදී ඔහු නැගිට, බැසයන සූර්යයා දෙසට දිරිමත් ශක්තිමත් මිනිසකු වගේ උදාරම් ලෙස ඇවිද ගිය ආකාරය ගැනද කිව්වෙමි.මගේ අංක දෙක ලියුම සඳහා ඇගේ එකම විවේචනය වූයේ, ‘ඔබ මා ගැන කිසි දෙයක් කියා නැත’ එදින ඇය දවල් ආහාර ගැනීම සඳහා හෙලන් වෙත ගියාය.දැන් නම් ඉතින් හදිසි අනතුරු ඇගවීමේ බොත්තම ඔබන්නටයි තියෙන්නෙ. ප්ලවුර් මාගෙන් ඈත්වී යමින් සිටියාය.මම සැන්ඩ්විච් ටික ආපසු බෑගයට ඔබාගෙන ක්ලයිව් සොයා ගියෙමි. හිණිපෙත පාමුලදී මම ඔහුව කොටුකර ගතිමි.“හරි... ඔබ හෙලන්ට දෙන ලියුම්වල මොනවද ලියන්නෙ?” මම ඔහුගෙන් විමසුවෙමි.ක්ලයිව් සියල්ල හෙළිකරන්ට තරම් ත්‍යාගශීලි ළමයෙක් විය.මම මෙය කියවිය යුතුයි.“ප්‍රේමණීය හෙලන්, ඔයාගේ කෙස් රන්කෙඳි වගෙයි... ඔයාගේ දෙනුවන් මට සිහිගන්වන්නේ සැඳෑ හිරුගේ ආලෝක ධාරාවන් වැටුණ තෝරස්බි නදියේ දිය රැලි තරංග නංවන ආකාරයයි... ඔයාගෙ කන් පෙති... ඔයාගෙ ඇස් පිහාටු... හරියට... ඔන්න ඔය විදිහට තව තව දේවල්. ඒක හරියට කාව්‍යාත්මක වර්ණනාවක් වගෙයි.එය එතරම්ම ආහ්ලාද ජනක වර්ණනාවක් නොවුණාම නොවේ. ඊළඟට ඔහු යොමුවී තිබුණෙ ඔහුගේ ආදරය ප්‍රකාශ කිරීමටයි. ‘ඔබව මට සුවිශේෂ වන්නේ..., ඉතිහාස පාඩම් වෙලාවේදී ප්‍රේමාර්ධ දෑසින් මා ඔබ දෙස බලා සිටියේ..., ඔබ ගැන නොසිතා මට නූඩ්ල්ස් එක රැලක් වත් කන්නට නොහැකියි... ඒ මක්නිසාද කියනවා නම්....’“මේ වගෙ දේවල් ලියනවාට ගෑනු ළමයි ඇත්තටම ආසද?” මම ඔහුගෙන් ඇසුවෙමි.“හෙලන් ආසයි.” ඔහු කිව්වේය. “ලියුම් ලියන එක නැවැත්තුවොත් හෙලන් හෙටම මාව අත්හැර දමාවි. ඔබේ පෙම්වතිය තියා ගන්නට ඕන නම් මේ ව‍ගේ කැපකිරීම් කරන්ට වෙනව.”ආදර්ශයක් ලෙස ක්ලයිව්ගේ පොටෝ කොපිය මේසය මත තියාගෙන මම මගේ තුන්වන ලියුම ලිවීම ආරම්භ කළෙමි.‘ආදරණීය ප්ලවුර්, ඔයාගෙ කෙස් මොනවගේද කියනව නම්...’ මම පටන් ගතිමි. ‘ඈතට ඒවා සියුම් සිල්ක් කෙඳි වගේ පියකරුව පෙනෙන බව මා සිතාගෙන සිටියත් ඇත්තටම ඒවා ඇල්ලුවොත් දැනෙන්නේ ලාටු ගෑමෙන් එකට ඇලි හැඩපලු ගෙතී ඇති බවකි. මම හිතන්නෙ හෙයාර් ස්ප්‍රේ ගොඩක්ම වැඩියි වගේ.”මම ඒ ආරම්භය ඉවත ලා නැවතත් පටන් ගතිමි.‘ආදරණීය ප්ලවුර්... ඔබේ ඇස්...’ සත්‍ය වශයෙන්ම ඒවා කුඩා වැඩියි. අනිත් එක වපරයි. මම හිතන්නෙ ඇය කණ්ණාඩි දෙකක් දානවා නම් හොඳයි. ඒත් ඇය ඒකට කැමැතිවෙන එකක් නැහැ.මම ඇස් යන්න මකා දැමුවෙමි.‘ආදරණීය ප්ලවුර් ඔබේ මුහුණ සැබැවින්ම ලස්සනයි. ඔබ හරියට සබන් දැන්වීම්වල පෙනී සිටින ලස්සන විකට නෘත්‍යාංගනාවක් වගෙයි...’ මට හිතෙනවා වරුවක් වුණත් ඇගේ මුහුණ ගැන ලියන්ට පුළුවන් කියා. නමුත් අර විදිහට කිව්වහම ඇය ගැන කියන්නට ඇති සියලු වර්ණනාවල් එහි අඩංගුවී ඇති බවයි පෙනෙන්නට තිබුණෙ.අනතුරුව මම මගේ ප්‍රේමය ප්‍රකාශ කිරීමට යොමු වුණෙමි. ‘මම ඔයාට ප්‍රේම කරන්නේ..., මම මගේ පැන්සල විකුවෙමි. නියපොතු විකුවෙමි. මේ වතාවේ නම් අම්මාගෙන් අහන්නට බැරිය.මම කල්පනාවේ නිමග්නව සිටියෙමි. එකට එක්ව ආ ගිය, පහුවුණ සුමාන තුනේදීම අප කතාබස් කළේ මොනවාද? ඇත්තටම අපි බොහෝ දෙයක් කතා කළේ නැත. මා හොකී සෙල්ලම් කිරීම ගැනත් ඒ ගැන ගැඹුරින් කතා කිරීමටත් ඇය කිසිදු උනන්දුවක් නොදැක්වූවාය. ඒ වගක් තබා, අඩිය ගෙවීගිය මගේ සුදුපැහැ බූට්ස් දෙක ගැනවත් ඇය කිසිවක් ඇසුවේ නැත.ඇයට ලියුම් ලිවීම මගේ හිතට මහත් කරදරකාරී ක්‍රියාවක් වීම පුදුමයට කරුණක් නොවේ. ඒ අප දෙදෙනා අතර පොදු වශයෙන් කතා කළ හැකි කිසිවක් නොමැති නිසා. මම ඇය ගැන දැන සිටියේද මඳ වශයෙනි.න්‍යෂ්ටික අවි හරණය ගැන ඇගේ අදහස කුමක්ද?. සමහරවිට ඇයට ඒ ගැන කිසිදු අදහසක් නැතිව ඇති. මා නොදැනු වත්ව ඈ ලිබියාවට පක්ෂපාතී කෙනෙක්ද?.මම ලියුම ඉරා පොඩිකර දැමුවෙමි. ක්ලයිව්ගේ පොටෝ කොපියද ඉරා විසි කළෙමි. හිතේ කිසිදු අවුලක් නොමැතිව මේ වර ලියන්නම්. මම නැවතත් ආරම්භ කළෙමි.‘ආදරණීය ප්ලවුර්, මේ ලියුම් ලිවීම ඉතා හොඳ කාර්යයක් වන්නේ එමඟින් වැදගත් දේ ඔබට පැවසීමට මට අවස්ථාව උදාවන නිසාය. මම හිතනවා ඔබ ප්‍රසන්න ගැහැනු ළමයෙක් කියා. පසුගිය සුමාන තුනේදී ස්ථිර හැඟීමෙන් යුතුව, ඔබ සමඟ කළ ආශ්‍රයෙන් මා ලද්දේ මහත් ආහ්ලාදයකි. එනමුත් දැන් අප එය නතර කළ යුතුයැයි මම කල්පනා කරමි. එය අප දෙදෙනාටම පුද්ගලික වශයෙන් දරා ගැනීමට බැරි පාඩුවක් වුණත්, අප දෙදෙනාටම උදාරම් ලෙස වෙන්වී යා හැකියයි විශ්වාස කරමි... මේ වගට ඔබේ ආදරණීය නික්.’කොම්පියුටර ක්ලාස් එකේදි මම ලියුම ඇගේ ඩෙස්ක්එක මතට අතහැරියෙමි. කිසිදු අමනාප හැඟීමක් නොපෙන්වා එය රැගත් ඇය වහාම කවරය විවෘතකොට ලියුම එළියට ගත්තාය. නමුත් ඊට දින දෙකකට පසුව මගේ පුද්ගලික ලියුමේ ඡායා පිටපත් පාසල පුරා විසුරුවා හරිමින් තිබිණ.මම ඒ ගැන තැකීමක් නොකළෙමි. නමුත් එහි ප්‍රතිඵලයක් ලෙස ඇස් බරියං ගිල්ඩා, ඉතිහාසය පන්තියේදී තුණ්ඩු කෑල්ලක් රහසේ මා වෙත විසිකළාය. ‘නික්, ඔබේ අදහස් ගැඹුරුයි. මම ඔබේ විලාසයට ඇලුම් කරමි. යි’ එහි ඉතා සැකෙවින් සටහන් කර තිබුණි. මම නැවත වරක් බරියං දෑස දෙස බැලුවෙමි. මට ඇගේ විලාසයට සත්තකින්ම කැමැත්තක් තිබුණේ නැත. ඉතිහාස පා‍ඩමේදී මරු හිනාවක් දැම්මත් ඇය කොම්පියුටර්වලදී අති ශූර තැනැත්තියක් වූවාය.මම මගේම පිළිවෙළ අනුව, මෙ වතාවේදී අවංක හා කෙළින්ම කාරණයට අදාළව වහාම පිළිතුරක් ලිව්වෙමි; ‘ආදරණීය ගිල්ඩා, එදා කතා පැවැත්වීමේ දිනයේදී, තුන්වන ලෝකයේ සාගත සහන කටයුතු පිළිබඳව ඔබ පැවැත්වූ මිනිත්තු තුනක කතාව ඉතාමත් අනර්ඝයි. ඔබ මා සමඟින් එකතුවන්නට කැමති නම්, විදුහල් චතුරශ්‍රයේදී මා දවල් කෑම කන්නේ ඔබ සමඟයි.පරිවර්තනයඩී.එම්. රණවීරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>29</day>
    </date>
    <link>http://www.silumina.lk/2013/12/29/_art.asp?fn=cr1312294</link>
    <topic>ගමන් කරත්තයෙන් මුන්නේශ්වරම් ගමන</topic>
    <author>මහාචාර්ය</author>
    <content>ගමන් කරත්තයෙන් මුන්නේශ්වරම් ගමනඅවුරුද්දේ කිසියම් නිශ්චිත අවස්ථාවකදී මහගෙදරට පැමිණෙන අපි විනෝද සවාරි ගියෙමු. විටෙක අපේ මාමලා හා පුංචි අම්මලා සමඟත් මහගෙදරට සමීපකම් කියන හිතවතුන් සමඟත් මුන්නේශ්වරම් දේවාලෙට යාම එබඳු එක් ගමනක් වීය. ඒ ගමන ගියේ කිනම් හේතුවක් නිසාදැයි මම ‍නොදැන සිටියෙමි. එහෙත් ඒ ගමනින් නොඅඩු ලෙස ලැබුණේ විනෝදය බව නම් මතක ඇත. ගමන ඇරඹෙන්නේ මහගෙදර ඉදිරියෙනි. සියල්ල සූදානමින් ඇත. පුංචි අම්මලා දෙන්නා හෙවත් මම්මලා දෙන්නා නම් නිසැකයෙන්ම ‍ එක්වෙයි. ඊළඟට එක්වන්නේ අ‍ෙප් පුංචි මාමා සහ තවත් මාමා කෙනෙකි. විටෙක ආච්චි ද එක්වෙයි. එහෙත් ඇය නොගොස් සිටි වාර ද විය. ඊට හේතුව ආච්චිට (අලවතුපිටියේ අම්මාට) කොතෙකුත් මහගෙදර වැඩ කටයුතු තිබූ බැවිනි.මහගෙදර පිටුපස විශාල පිදුරු මඩුවට ආසන්නව ගොඩ නඟා ඇති රථගාලින් එළියට ගනු ලබන්නේ ගමන් කරත්තයයි. විටෙක එය පදවනු ලබන්නේ ආරොන් මාමා නම් වැඩිමහල් ගැල්කරුවකු විසිනි. විශාල ගමන් කරත්තයේ විය ගහට වඩක්ක ගොනුන් දෙදෙනකු බඳිනු ලැබේ. උන්ගේ අං ඉතා උසට හා උල්ව පෙනේ. අං කෙළවර සරසා ඇත්තේ රිදී විල්ලකිනි. එබැවින් උවමනා වූවත් උන්ට කෙනකුට ඇනීමට පුළුවන්කමක් නැතිවේ. කල් ඇතිව ගොනුන්ට ලාඩම් ගසනු ලබන්නේ මේ ගමනට කෙරෙන පෙර සූදානමක් ලෙසිනි.මහ ගෙදර ගමන් කරත්තය ඇතුළත කෙතරම් ඉඩක් තිබු‍ණද කිවහොත්, එහි එක්පැත්තක වැඩිමහල්ලන් හතරදෙනකුට පහසුවෙන් වාඩිවීමට හැකිවිය. එබැවින් කරත්තය ඇතුළේ වැඩිමහල්ලන් අටදෙනකුට හා ගැල්කරුවාට වාඩිවීමට ඉඩකඩ ලැබිණ. ඊට අතිරේකව කුඩා අපගෙන් යටත්පිරිසෙයින් හතරදෙනකුට ද වැඩිමහල්ලන්ගේ උකුළු මත ගමන් කළ හැකිවිය.එසේ ගමන් කරත්තය ඇදගෙන යන වඩක්ක ගොනුන්ට කරන අනුකම්පාවක් වශයෙන් ගමන් කරත්තය ඇතුළත වැඩිමහල්ලන් උපරිම වශයෙන් හයදෙනකුටත් කුඩාවුන් හතර දෙනකුටත් සීමාවිය. මේ හේතුවෙන් කරත්තය පිටුපස රොද බැඳ පයින් ගමන් කරන පිරිසක් ද ඇතිවිය. පයින් ගමන් කළේ අපේ මාමලා හා හිතවතුන්ය. රාත්‍රි ආහාරයෙන් පසුව ඇරඹෙන මේ ගමන හලාවතත් පසුකොට මුන්නේශ්වරමට එන විට උදෑසන වෙයි. එහෙත් මඟදී අපි ‍ෙකාතෙකුත් ගමන් කරත්තය නතර කොට කෑම්බීම් ගැනීම සිදු කළෙමු. ඒ සියල්ල සිදුවන්නේ පුංචි අම්මලා අතිනි. මුන්නේශ්වරම් දේවාල භූමිය එකල මට පෙනුණේ විශාල සැණකෙළි ශ්‍රීයකින් ඇලලී ගිය භූමිභාගයක් ලෙසිනි. එහි වෙළෙඳසල් රාශියක් විය. ඒවායේ කෑම්බීම් පමණක් නොව, සෙල්ලම් බඩු හා රෙදිපිළි අඩුවක් නොවීය. යම් යම් දේ මිලදී ගැනීමට බෙහෙවින් කාලය කැප කිරීම නිසා, ගිමන් නිවීමේ ඇල්මක් ඇති අයට පැදුරක් එළාගෙන වැව අසබඩ නිදාගැනීමට වුවද කාලය ලැබිණ.මගේ බාල පුංචි අම්මා හෙවත් පොඩි මම්මා ‍ලවා මම එක්තරා සුන්දර භාණ්ඩයක් මිලදී ගත්තෙමි. එය එකල තරුණයන් අතර දැක ගත හැකි වූ ‘මවුත් ඕර්ගන්’ නමින් හැඳින්වූ සංගීත භාණ්ඩයකි. ජපානයෙන් හෝ ඉන්දියාවෙන් ගෙන්වන ලද ඒ ‘මවුත් ඕගන්’ එක මම සෑහෙන කාලයක් තිස්සේ සුරැකිව තබා ගත්තෙමි. පුදුමයකට මෙන් මට එය වාදනය කිරීමේ හැකියාව ද ලැබිණි. දැන්නම් ඒ ගැන හිතුන විට ද මා තුළ ඇතිවන්නේ පුදුමයකි. ඒ මන්ද කිවහොත් මට කිසිදු සංගීත භාණ්ඩයක් වාදනය කිරීමේ කුසලතාව පිහිටියේ නැත. මහගෙදර මිදුලේ කොතෙකුත් රබන් ගැසීමට ගැහැනු ආහ. පින්කම්වලදී බෙර වැයිණි. එහෙත් මට ඉන් එකකුදු හුරුකර ගැනීමට තරම් කාලයක් නොලැබුණේ මක්නිසාදැයි මට වටහාගත නොහැකිය. එහෙත් කිසියම් ගීයක් තනුවකට අනුව ගැයීමේ ශක්තියක් නම් නොතිබුණා නොවේ. එය ද ප්‍රගුණ කරගැනීමට තරම් වාසනා ශක්තියක් නොලැබීම්ද? වතාවක් ධර්මරාජ විද්‍යාලයේ එක් උත්සවයකදී මම ආර්.ඒ.චන්ද්‍රසේන සංගීතඥයාගේ‘දශබල ධාරී - බුදුරදු පෙර කල ඉපිද හිමාලේ - කිඳුරකු වී...’යන ගීතය ගායනා කළෙමි. එහෙත් ඒ ගීතයේ එක් උච්චාවස්ථාවකදී මට ස්වර නිසි ලෙස හසුරුවා ගැනීමට ‍ෙනාහැකි විය. ‍කෙසේ වෙතත් අපේ සංගීත ගුරුවරයා පසුව මට කී දෙයක් මතක් වේ.“ටිකක් පුරුදු වුණොත් ගායනයත් බැරි වෙන එකක් නෑ”එහෙත් මට ගීත ගායනය තබා කවියක්වත් හරියට ගායනා කිරීමේ නිසි උපදෙස් සහිත පරිචයක් නොලැබිණි. පුදුමයකට මෙන් මා ආනන්ද විද්‍යාලයේ ඉගෙනුම ලද මුල් කාලයේ අපේ සංගීත ගුරුවරයා වූයේ ආර්.ඒ.චන්ද්‍රසේන මහතාය. ඔහු පුදුම වෑයමක් ගෙන අපට රාග තාල ඉගැන්වීය. මට එහිදී වඩාත් මැනවින් මතක ඇත්තේ බිලාවල් රාගයයි. අප ඉතා කුඩා කලම අපට එසේ රාග තාල ඉගැන්වූයේ මක්නිසාදැයි මට වටහාගත නොහැකිවීය. එහෙත් දෙහිවල ලොකු මම්මලාගේ නිවසේ නතර වී සිටි කාලයේ මම බයිලා සන්දර්ශන බැලීමට පුංචි මාමා සමඟ ගියෙමි. බොහෝ බයිලා ගායකයන් දෙහිවලදී රැස්වූ එක් ස්ථානයක් වූයේ දෙහිවල හන්දියේ පිහිටි වොලීස් ස්ටුඩියෝ නමින් හැඳින්වූ ඡායාරූප සාප්පුවය.මෙතැනට බයිලා ගැයුමට පැමි‍ණි එක බයිලා ගායකයකුගේ නම මට මතකය. ඔහු වොලී බැස්ටියන්ය. පාර දෙපස බයිලා රසිකයෝ රැස් කකා සිටියහ. හිටි ගමන් ‘ඇන්කෝර්’ යන හඬ ඇසේ. එවිට ගායකයා නැවතත් පෙනී සිට තවත් බයිලාවක් ගයන්නට පටන් ගනියි. බයිලා සන්දර්ශනවල අපූරුතම අංගය වූයේ වාද බයිලා පැවැත්වීමය. එය සමාන කළ හැක්කේ සංගීතමය ‘හිටිවන කවි මඩුවකට’ ය. අපේ පුංචි මාමා ඒ කාලේ ඉගෙනුම ලැබුවේ දෙහිවල ලොකු මම්මලගේ නිවසේ ඉදිරි කාමරයේ නවාතැන් ගනිමිනි. ඔහු සැවෝයි චිත්‍රපට ශාලාවට හා පුෂ්පා චිත්‍රපට ශාලාවට ආ හැම චිත්‍රපටයක්ම නැරඹීමට සාමාන්‍යයෙන් ගියේ නවයයි තිහේ දර්ශන වාරයටය. පෙරළා පැමිණෙන්නේ උදේ පාන්දරය. තේ බොන්නේ ද පමාවීය.පුංචි මාමාගේ ලැගුම් සගයා බොහෝ දුර බැහැර සිට පැමිණි කෙනකු විය. ඔහු හැඳින්වූයේ අමරසේකර යනුවෙනි. දෙදෙනා එකතුවී කාමරයට වී විටෙක කතාබහ කරමින් සිටියහ. විටෙක පොත් කියවූහ. අපේ මාමා නම් එතරම් පොත් කියවීමෙහි රුසියකු නොවීය. එහෙත් අමරසේකර පොතපත කියවීමට රුසිකම් දැක්වූවෙකි. වතාවක් ඔවුන්ගේ කාමරයේ පර්ල් එස්.බක් නමැති නවකතාකාරියගේ “ද ගුඩ් අර්ත්” නමැති කෘතිය විය. මම එය අමරසේකරගෙන් ඉල්ලා ගත්තෙමි. එවිට ඔහු මා සමඟ කතාකරන්නට පටන් ගත්තේ ඉංග්‍රීසියෙනි. ඔහු කතා කළ ඉංග්‍රිසිය හා ඔහුගේ උසුරුවීම් අනුව මට හැඟුණේ ඔහු මැනවින් ඉංග්‍රිසි බස ප්‍රගුණ කර ඇති බවකි. ඔහු‍ෙග් කතාබහ මට ප්‍රියමනාප විය. එබැවින්ම මම ඔහු හා සමඟ නිතරම ඉංග්‍රිසියෙන් කතාබහ කරන්නට පටන් ගත්තෙමි.ඔවුන් දෙදෙනාටම බයිසිකල් දෙකක් විය. ඒවායේ හැන්ඩලයට සවි කරන ලද කූඩයක් විය. හැන්ඩ්ල්වලට සවිකරන ලද ඒ කම්බි කූඩවල විවිධාකාර බඩුමුට්ටු විය. ඒ බයිසිකල් දෙකේම රෝදයට සවිකරන ලද ඩයිනමෝ හා ඉදිරිපසට හා පසුපසට එළිය විහිදුවන පහන් විය. මේවා කෙරෙහි විශේෂ අවධානයක් යොමු කරන්නට පටන් ගතිමි. ඒ බව මාමාත් ඔහුගේ සගයාත් දැන සිටියහ. ඔවුන් හා සමඟ වැඩි භජනය ලොකු මම්මා එතරම් ප්‍රිය කරන බවක් මට නොපෙනිණ.“ඒගොල්ලන්ගේ පාඩුවේ ඒගොල්ලන්ට ඉන්ඩ දෙන්න - ඒ කාමරේට යන්ට ඕනැ නෑÓයි වතාවක් ලොකු මම්මා මට අවවාද කළාය. ඒ කිනම් කාරණයක් නිසා කරන ලද අවවාදයක් දැයි මට වටහාගත නොහැකි විය. ලොකු මම්මා ලොවට බිහිකළ කුඩා දියණිය - මගේ නැඟනිය - කෙමෙන් වැඩෙන අයුරු අපට පෙනිණි. හැම අවධානයක්ම ඇය කෙරෙහි යොමුවී පැවතිණ. ඇයට සුවපහසු සේ නිදාගැනීමට සැලැස්වෙන සේ තරමක් ‍ලොකු ප්‍රෑම් රථයක් ද බාප්පා විසින් මිලදී ගෙන තිබිණි. ප්‍රෑම් රථයේ රඳවනු ලබන නැඟණිය ඔබ මොබ පැදවීම ද කළේ මම්මා විසිනි. මම ද ඇය සමඟ ඔබ මොබ සක්මන් කළෙමි. විශාල සාලයේ ඒ සඳහා බොහෝ ඉඩකඩ තිබිණි. ඇතැම් හවස් යාමයක දී මම්මාත් මාත් නැඟණිය රඳවාගත් ප්‍රෑමය තල්ලු කරගෙන විජය ඇවනිව් එක දිගේ ගාලු පාරේ කෙළවරටම ගියෙමු.ගාලු පාර දෙස බලා සිටින මට පෙනෙන්නේ රතුපාටින් යුත් බස් රථ ධාවනයයි. ඒ බස් අයත් වුයේ ‘සවුත් වෙස්ටර්න්’ නමැති බස් සමාගමකටය. අලුතින් ගෙන්වන ලද තට්ටු දෙකේ බස් රථ බැලීමට ද අපි පාර අයිනේ සිටගෙන සිටියෙමු.මහාචාර්යසුනන්ද මහේන්ද්‍රකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>29</day>
    </date>
    <link>http://www.silumina.lk/2013/12/29/_art.asp?fn=cr1312295</link>
    <topic>සාහිත්‍ය ප්‍රශ්න පත්තරය</topic>
    <author>ඉනෝකා පෙරේරා බණ්ඩාර</author>
    <content>සාහිත්‍ය ප්‍රශ්න පත්තරයපොත් කියැවීමේ පුරුද්ද විමසන මෙම ප්‍රශ්න මාලාව ඇරැඹෙන්නේ, පාඨක ඔබටත් ගත හැකි යමක් එහි ඇති බැවිනි.ප්‍රියතම ප්‍රබන්ධ කෘතිය?සිංහල (ස්වතන්ත්‍ර නිර්මාණ) ප්‍රබන්ධ කෘතිය නම් ජී.බී. සේනානායකයන්ගේ ‘මේධා'.ප්‍රබන්ධ නොවන කෘතිය?මෑතකදී ප්‍රකාශයට පත් වුණ මහාචාර්ය එම්.එම්.ජේ. මාරසිංහයන්ගේ ‘බුදුදහම හා බුඬාගම’ කෘතිය. මුල් බුදුදහමේ කේන්ද්‍රීය ධර්ම සංකල්පවල ඇති කරන ලද වෙනස්කම් ඇත, ඇදහිලි ක්‍රම ඊට එකතු කිරීම නිසා බුදුදහම බරපතළ ප්‍රශ්නයකට මුහුණ දී ඇති අයුරු මෙහිදී ඉතා හොඳින් විස්තර කෙරෙනවා.මේ දිනවල කියවන්නේ?මේ දිනවල මා නැවත කියවන්නේ ‘සෙන් බුදුදහම හා මනෝවිශ්ලේෂණය’ කෘතියයි. එය ප්‍රංස-ඉංග්‍රීසි දෙබසින් සිංහල භාෂාවට නගා ඇත්තේ මණ්ඩාවල පඤ්ඤාවංස හිමියන්. සෙන් කෘතිවලින් අප දකින දාර්ශනික, සාහිත්‍යයික වටිනාකමට අමතරව මේ පොතේ අපූරු විග්‍රහයක් කෙරෙන්නේ ‘පෙරදිග මනස’ හා ‘අපරදිග මනස’ පිළිබඳයි. පෙරදිග හා අපරදිග චින්තනයේ අසමානතා, ඊට තුඩුදුන් හේතු කාරණා මට හොඳින් ම වැටහුණේ මේ කෘතියෙන්. හැබැයි එය එකවරක් කියෙවුවාට මදි.කියවන්න යැයි නිර්දේශ කෙරෙන කෘති 3 ක්?Anton Donchev නම් වූ සම්මානනීය බල්ගේරියානු ලේඛකයාගේ Time ofParting කෘතියේ සිංහල පරිවර්තනය වන ‘බෙදී වෙන්වූ අවධිය’ කුමාර පෙරේරා පරිවර්තනය කළ මේ විශිෂ්ට කෘතිය කාලීන වශයෙන් ඉතාම වැදගත්. මෙය එතරම් කතාබහට ලක් නොවීම මට මහත් පුදුමයක්. ඒ සමඟම සම්භාව්‍ය ජපන් ලේඛක හරුකි මුරකාමිගේ මුල් කෘතියේ (ගාමිණි වියන්ගොඩ) සිංහල පරිවර්තනය ‘කෆ්කා මුහුදු වෙරළේ'. අනෙක ඩබ්.ඒ. අබේසිංහයන් ලියූ ‘ගෞතම බුද්ධ රාජ්‍යය හා තවත් විවාදාපන්න ලිපි'. මේ පොත් තුනම තුන් ආකාරයකින් අපූර්වත්වයක් ප්‍රකට කරනවා. සාහිත්‍යයික, දාර්ශනික වගේ ම දේශපාලන අර්ථයෙන් ගත්තත් මේවා සුවිශේෂයි. අපව, අප විමසන්නට යොමු කෙරෙන මේ‍ පොත් අපේ බුද්ධියේ නිම් වළලු ප්‍රසාරණය කරන බව තමයි මගේ අදහස නම්.පොතක වැදගත් කොට සලකන්නේ රචනා ශෛලිය ද? අන්තර්ගතය ද? අවසානය ද?රචනා ශෛලිය දුප්පත් වුණොත් අන්තර්ගතය මොන තරම් පොහොසත් වුණත් එය නොපෙනී යනවා. පාඨකයාට එය ග්‍රහණය කරගන්න බෑ බොහෝවිට. නවකතාවකට කිසියම් කතා වස්තුවක් තියෙනව තමයි. ඒත් ඒ කතා වස්තුව කියන එකෙත් පොඩි ප්‍රශ්නයක් තියන බව පෙනී යන්නේ විශිෂ්ට නවකතා කියවන විටයි. මං කියවලා තියන සමහර හොඳ නවකතාවලට එහෙම කතාවස්තුවක් කියල කියන්න දේකුත් නෑ වගෙයි පේන්නේ.හොඳ නවකතාවක් (කතාන්දරයක් විදිහට) කාටවත් කියල දෙන්න බැහැයි කියලත් මට හිතෙනවා. අර මං කලින් කිව්ව ‘කෆ්කා මුහුදු වෙරළේ’ කෘතිය වුණත් ටිකක් ඒ වගේ. ඒ වගේ පොත් සංකේතානුසාරීව අපට ජීවිතේ යම් යම් දේ තෝරා බේරා පෙන්වා දෙනවා. පොතක අවසානය කියන එක නං කොහෙත් ම වැදගත් නෑ, ඒක අපට හුඟක් වැදගත් වුණේ මුලක්, මැදක්, අගක් තියන මරණයෙන් හෝ විවාහයෙන් කෙළවර වන කතා කියවපු ඒ කාලෙදියි.ළමා කාලයේ කියවූ හොඳම පොත?කුමාරතුංග මුනිදාසයන්ගේ ‘හීන්සැරය'.කියවීමට කැමති විශේෂ වර්ගයේ ග්‍රන්ථ තියෙනවා ද?එහෙම වර්ගීකරණයක් නම් නැහැ. විශිෂ්ට කතුවරයකුගේ නව දැක්මක් ප්‍රකට කරන නිර්මාණ සාහිත්‍ය කෘතියක් වුණත්, චරිත කතාවක් වුණත්, වෙනත් ශාස්ත්‍රීය, පර්යේෂණාත්මක කෘතියක් වුණත් ගැඹුරක් ඇත් නම් මා එය උනන්දුවෙන් කියවනවා. මේ කවර කෘතියක් හෝ කියවා නිම වූවාට පසුව මා සිටි තැනින් එක පියවරක් හෝ ඉදිරියට තැබුවා වගේ දැනෙනව නං ඒ පොත ගැන තෘප්තිමත් වෙන්න පුළුවන්. එය කවර වර්ගයකට අයත් වුණත් කමක් නෑ.මෙතෙක් කියවූ පොත්වලින් ජීවිතයට ලැබුණු දේ...?මං හිතන්නේ හොඳ පොත් අපට වැඩියෙම්ම උදවු කරන්නේ චරිත අඳුරගන්න. චරිතවල විවිධත්වය තේරුම් ගන්න. ලෝකය විවිධයි. විෂමයි. මිනිස්සුත් ඒ වගේ. මිනිස් චරිත ස්වභාවයන් තේරුම් ගැනීම ජීවිතේ සියලු ගනුදෙනු සඳහා වැදගත්. ලෝකය තේරුම් ගන්න තරමටම ඒකේ ප්‍රයෝජනයක් තියෙනවා. ඒ ඔක්කොටම වැඩියෙන් මට, මාව අඳුරගන්න උදවු කරපු පොතුත් තියෙනවා. ඉතිං ඒක මොනතරම් ලොකු දෙයක් ද?පොතකින් තැනුණ හොඳම චිත්‍රපටය?පොතකින් කොහොම වුණත් සිංහල කෙටිකතාවකින් නම් හොඳ චිත්‍රපටයක් නිෂ්පාදනය වුණා. ඒ තමයි ‘නිධානය'.ඉහළින්ම අගයන කතුවරයා?උත්තර දෙන්න නං ලේසි නෑ. අමාරුවෙන් කියන්නං ලියෝ තෝල්ස්තෝයි කියල.ප්‍රියතම සම්භාව්‍ය කෘතිය?මුල් ප්‍රශ්නයටත් වැඩියෙන් උත්තර දෙන්න අමාරුයි. ඉස්සරහටම ගන්න පුළුවං සම්භාව්‍ය කෘතියක් ගැන හිතද්දි වෙන එකක් ඉස්සරහට එනවා. ඒ නිසා ඒ ප්‍රශ්නය විතරක් මගහරින්නම්.ප්‍රියතම පරිවර්තන කෘතිය?මේ ප්‍රශ්නයත් දුෂ්කරයි තමයි. ඒත් මට බොහෝ දුරට හිතෙනවා ඉසබෙල් අය්යන්දේ ලියූ The House of Spirits නවකතාවේ සිංහල පරිවර්තනය ‘මායාවාස’ (පරිවර්තනය - ගාමිණී වියන්ගොඩ) මගේ ප්‍රියතම කෘතිය කියලා.ඉනෝකා පෙරේරා බණ්ඩාරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>29</day>
    </date>
    <link>http://www.silumina.lk/2013/12/29/_art.asp?fn=cr1312296</link>
    <topic>දොස් නිදොස්</topic>
    <author/>
    <content>දොස් නිදොස්ඩී. එ‍ෆ්. කාරියකරවනසිනාවවජිර ප්‍රභාත් විජයසිංහ මිත්‍රයා ‘සිනාව’ ගැන මෙසේ ලියයි.සිනාව පැරැන්නෝ වර්ගකොට දැක්වූහ. ඒ සිනාවම නොව සිනාවේ පරිණත අවධියයි. හෙවත් මුහුකුරා ගිය සිනාවයි. එය නමින් ප්‍රීතිය නම් වේ.එම ප්‍රීතිය පස්වැදෑරුම් කොට දක්වන පැරැන්නෝ, “පස්වනක් ප්‍රීතිය” යනුවෙන් ද හැඳින්වූහ. අයකුගේ හදවත තුළ ජනිතවන එම “ප්‍රීතිය” ආකාර හෙවත් තත්ත්ව පසක් ඇසුරු කරන බවයි ඔවුන්ගේ එම විග්‍රහයෙන් පැහැදිලි වනුයේ.පස්වනක් ප්‍රීතිය ‍නම්,1. ඛුද්දක 2. ඛණික 3. ඔක්කන් තික4. උබ්බේග හා 5. ඵරණ යනුවේ.1 ඛුද්දක නම් හදවතෙහි ප්‍රීතියක් ඇතිවූ විට මුහුණෙහි ජනිතවන පැහැදිලි පහන් බවයි.2. ඛණික නම් විදුලි කොටන්නාක් මෙන් මුහුණෙහි විද්‍යමාන වන ක්ෂණික එහෙත් පැහැදිලි ප්‍රසන්න භාවයයි.3. ඔක්කන්තික ප්‍රීතිය නම් දසන් විදහා දැක්වීම හා දෙ ඇස්වලින් ප්‍රීතිය ප්‍රකට කිරීමයි.4. උබ්බේග ප්‍රීතිය නම් හමුවෙහි සිටින්නවුන් පවා ප්‍රසාදයට පත්කර වන අයුරින් මුලු සිරුර ම ප්‍රීතියට නතුකරලීමයි.5. ඵරණ නම් සිරුර පුරා පැතිරී යන ප්‍රීතිය හේතුවෙන් දුටු දුටුවන් පවා ප්‍රමෝදයට පත්කරවන උච්චතම ප්‍රීතියය.මේ පස්වැදෑරුම් ප්‍රීතිය බොහෝ සෙයින් ම ප්‍රකට වන්නේ සංයත ආත්මධාරී, මාර්ගස්ථ හා ඵලස්ථ පුද්ගලයින් කෙරෙන්ය. එහෙයින් ම එය ආගමික අංශයට බරය.ප්‍රීතියේ ප්‍රාථමික අවස්ථාව වන “සිනාව” ද පස්වැදෑරුම් වේ. එනම්,1. සිත 2. හසිත 3. උපසිත 4. අපහසිත(හෝ අවහ සිත) හා 5. අතිහසිත යනුයි.1. සිත නම් දත් යන්තමකට හෝ නොපෙ-නෙන, එහෙත් මුහුණෙහි සිනාරැලි නැ‍ඟෙන මද සිනාවයි. මෙය මන්දස්මිතයයි.2. හසිත නම් දත් පෙනෙන පරිදි දෙතොල් විවරකොට, එහෙත් හඬක් නොනැ- ගෙන පරිදි කරන සිනාවයි.3. උපහසිත නම් මුව විවර කොට හඬනඟා සිනාසීමයි.4. අප හසිත (අවහසිත) නම් නිගරුවට හෙවත් අවඥාවට සිනාසීමයි.5. අතිහසිත නම් මුලු සිරුරම සෙලවෙන පරිදි (කොක්හඬලා) සිනාසීමයි.මේ සිනාව බොහෝසෙයින් ම ලෞකික පුද්ගලයින් තුළ ජනිත වන්නකි.කැරැල්ල1. කොත් කැරැල්ලට 2. ලනු කැරැල්ල - යතුරු කැරැල්ල 3. රජයට එරෙහිව නැගී සිටීමපසන්1. ප්‍රසන්න 2. ක්‍රිස්තියානි (කතෝලික) ආගමිකයන්ගේ (දුක්) ගායනා විශේෂයක්පරට්ට1. දුරාචාර - නින්දිත - නින්දා සහගත 2. විදේශිකකැරකොප්පුවමිනි පිට්ටනිය - සොහොන් බිම (කැරකොප්පුව පරංගින්ගෙන් ලැබුණු වදනෙකි)කරනැමියා (කරනවෑමියා)ඇම්බැට්ටයා - හිසකෙස් කපන්නා - බාබර් මලීන කිලුටු, අපවිත්‍ර මලිත්ත කෙසෙල් කැනක අවසාන ඇවරියඑක්වන් වැරැදි“පුද්ගලයන් තිදෙනකු තුවාල ලැබූහ” යන්නත් “නිලධාරියකු කියයි” යන්නත් ප්‍රධාන පුවත්පත් දෙකක දක්නට ලැබුණු එකම ජාතියේ වැරැදිවලින් යුක්ත වැකි දෙකක්. මේ දෙකම උක්තාඛ්‍යාත වැරැදි වේ.ආඛ්‍යාතය උක්තයට නො ගැළපේ නම් අන්න එයයි උක්තාඛ්‍යාත වැරැද්ද. ‘තුවාල ලැබූහ’ යන්නෙන් උක්ත වන්නේ ‘පුද්ගලයන් තිදෙනකු’ යන දෙපදයයි. මේ දෙවදනේ උක්ත රූපය ‘පුද්ගලයෝ තිදෙනෙක්’ යන දෙවදනය. එහෙයින් ඒ දෙවදන ම උක්ත රූපයෙන් විය යුතු ය.ඇතැමෙක් ‘තිදෙනෙක්’ යන්න පමණක් උක්ත රූපයෙන් තබා ඊට පෙර වදන ‘පුද්ගලයන්’ යන අනුක්තයෙන් තබති. එහෙත් එසේ කරනු බැරිය. දෙවදන ම උක්ත රූපයෙන් විය යුතු ය.“නිලධාරියකු කියයි” යන්න නිවැරැදි වන්නේ “නිලධාරියෙක් කියයි” යනුවෙනි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>29</day>
    </date>
    <link>http://www.silumina.lk/2013/12/29/_art.asp?fn=cr1312297</link>
    <topic>ගඟුලැල්ල</topic>
    <author/>
    <content>ගඟුලැල්ලවිදු­මව් තුරුල්ලේ නිත­රම දව­ස­රින නෙක අව­වාද දී නුඹ යහ­මඟ ගැනුණ සෙනෙ­හස නොවෙ­නස් ය හද පතු­ලෙන් ගලන ඇක­යට ගනිමි මගෙ දරු­වන් ලෙස පෙමින නුඹ නැති නිසා පන්තිය පාළුයි කීවා දුව­විත් ඇ‍ඟේ දැවටී සෙනෙ­හස පෑවා හස­රැලි මල් පිපී වික­සිත වනු දුටුවා දැක ඒ සතුට නෙත'ගට කඳු­ළක් ඉණුවා නෙක විරු­දා­වලී ලැබ බුහු­මන් ලබන ගුණ ගායනා මැද ලද නොයෙ­කුත් තිළිණ නොල­දත් දුකක් නැත හද සතු­ටින් පිරිණ මට මේ පැටව් දී ඇත ඉහ­ළම තිළිණදිස්නා කේශරි රණ­සිංහ විහා­ර­මහා දේවි බාලිකා විද්‍යා­ලය කිරි­බ­ත්ගොඩ  මහ­ත්තයා... සමා­වෙලා දෙන­වද මට ඔන්න ඔතන පොල් ගහ ළඟ මගෙ වළල්ල අනේ ආයි­බොවං ඕක කකු­ලෙන් විසි කර­න්නෙපා ටිකක් ඔහොම ඉන්ඩ හොඳයි මං ඇවි­දින් ඇර­ගන්නං මොකද ? මේක රත්ත­රන්ද?.. ඊට වඩා මට වටි­නව හාම­තේට පිහිට වෙන්නෙ ජීවි­තේට වාරු දෙන්නෙ මාත් එක්ක දරු පවු­ලක් මේ වෙනකං හුස්ම ගන්නෙ අවු­රුදු ගාන­කට කලිං හාබ­ර්රෙකෙ වැඩ කරාපු ජෝන් අයියා ගෙනැත් දීපූ ඔය කිත්තං ඛඹ කෑල්ල අව්වට පින්නට වැස්සට මූණ දීපු කම කෑල්ල එදා ඉදන් ගස් නඟි­නවා මාත්තෙක්ක කිටි කිටියේ මගේ කකුල් දෙක බදාන ඉහළ පහළ යන එන­කොට කෙඳ­රි­ගාන මගේ උද­ව්වක් නැති­වට තඹ සතේක අපි වෙනු­වෙන් කර­දර උහු­ලන අනේක හිත් පිත් ඇති එය වළල්ල.... ලොකු කෙලීව ගෙට වුණ දා අතේ දැම්ම රං වළල්ල පොඩී කෙලීව ගෙට වුණ දා අතේ දැම්ම රං වළල්ල ලොකු කොලු­වගෙ පොඩී එකීගෙ අතේත දැම්ම රං වළල්ල අරං දුන්නේ මහ­ත්තයෝ ඔතන තියෙන ඔය වළල්ල... ටිකක් ඔහොම ඉන්ඩ හොඳයි කකු­ලෙන් විසි කර­න්නෙපා මම ම ඇවිත් රගන්නංදර්ශන රත්නා­යක(ගාලු අට­ප­ට්ටම් විහාර බුදු පිළි­මයේ නිල් මැණික් දෙනෙත සොරුන් විසින් උගුලා ගනු ලැබු­වාට පසුව නේත්‍රා නැති එම පිළි­මයේ ඡායා­රූ­ප­යක් පත්‍රයේ පළ විය.)නහ­ර­යෙන් ඇදී පහ­ළට වැටෙන ඇස,ඇසින් දැක වේදනා සිඳුණ බෝස­තුන් වු ඔබ ම පෙර බවෙක උගු­ලලා දුනි දෑස බුදු­වෙන්ට අඳ ඇසට එළිය දුන් ඒ දෙ ඇස නොව­ටිනා මස් රොදක් විය ලොවට ඉගි­ලීය නිල් මැණික් නෙත් සඟල අඳ ව ධන කාම -පිරි­හුණු මනස හිමි සඳිනි බුදු වීත් පෙර විලස නෙත් දෙන්නට සිත් වීද කිව මැනව නැඟ උරෙක ඇසක් උගු­ලන ස‍‍ඳෙක අන් ඇසෙහි නැති කඳුළ පුදු­ම­යෙක එදා ඉවසු ඔබ ම මස් කැපිය කෙසේ අද ඉව­සුවෙ ද වුව බුදුව හිමි සඳිනි පිළි­ම­යක් වී මෙලොව මහා වේද­නා­වද මෙය ලැබුව ?සෙන­රත් ගොන්සල් කෝරාළ (මේ බිමේ කඳුළු කාව්‍ය සංග්‍ර­හ­යෙනි)  ඇසෙන සිනා හඬ හේතු­වක් නැති­ව­මත් බොහෝ ඈතින් ඈතට ඇසු­ණද.... හද­ව­තට දැනෙන දුක හද හඬන හඬ හද­කින් හද­කට නොඇ­සෙන හැටි... ඒ දුකට උපන් කඳුළු දෙනෙ­තෙහි තිබෙන බව නොපෙනෙ හැටි හරි පුදු­මයිඋතුරු තලං­ගම ජේ .ඒ තිලිණි ප්‍රසං­ගිකා  අනු­නගෙ දෙයට ලොබ බැඳ තම දේ රකිති ගනු දෙනු වලට නිත­රම හොර මැර කරති දිනු­මෙන් තුටුව පැර­දුම පිළි­කෙව් කරති මනු සතු නිතර දුසි­රිත අව­ටම සරති ළිදෙන් වතුර බී සැන­සෙන   මිනිසා බිදෙන් මතක නැත කළ­ගුණ එය වනසා ගලින් ගසා දිය බොර­කර ගොස් විගසා බලන් ගඟට ආ වඩනා හැටි මෙලෙසා තිරි­සන් සතු­නට ම නොව අටවා උගුල වරි­ගෙන් තම මිනිස් පළි ගන්නට අපුල හරි හරි දේ කරයි පුදු­මෙකි මේ අපල හිරි­කිත වැඩට මිනි­සුන් පෙලඹී මෙකල සුළු කල දිවි පෙවෙත ගත කර­නට ඉපිද අළු­යට ගින්න මෙන් ඉන්නට හිත ඇයිද මලු ටික පුර­ව­ගෙන පව් කඳ කොහි යයිද දලුලමු මිනි­ස්කම මර­නෙට පෙර සබඳසරත් කුමාර වික්‍ර­මගේ  කඳුළු තොටු­පො­ළෙන් එතෙ­රට යන්න බැරි සුසුම් වැල් මැදින් හිත සන­සන්න බැරී විසල් තනි­ක­මක් සසරේ පවක් සරී නුඹෙන් වෙන් වැ මේ ලෙස දුර ඉන්න බැරී සඳුන් සිහි­ල­සින් පෙම් සඳ පහන් රැයේ පැතුම් කිරි දියෙන් හද ගිම් තැවුල් නිවේ පුරන් සිතට රන් අස්වනු විමන් කොහේ නුඹෙන් මිසක ගිනි­ලන සිත පහන් නොවේ ළඟින් රැඳුණ කැට­යම් හැම සිහින පුරා දිනෙන් දිනම සුහු­ඹුල් ලෙස පොහොණි වුණා දුකින් නොඉඳ සිහි­නෙන් වත් ගිමන් නිවා රැ‍ඳෙන්නට කියමි නිදි නැති නුවන් පියා මී මෙනි එක්ව විඳි හැම කර­දර බෝම එන­මුදු දෙතැන මෙතැ­වුල් ඉව­සමි කෝම නිම් නැති ලෙසින් රැය දිගු බව දැනු­ණාම ගිනි­ලයි සියො­ල­ඟම හද­වත පුපු­රානහඳ­පා­න්ගොඩ වරුණි පූර්ණිමා අම­ර­සිංහ  මාස­යක් තනි කර­න්නට බැරිව ගුරු ගෙදර මාසෙ­ටම සරි­ලන්න කෙළි කවට සිනා හඬ පිය­පෙ­ළට - කෙළි­බි­මට - තුරු සෙවණ - පැන්තො­ටට එක්වෙලා රොක්වෙලා කසු කුසුව ඇහෙ­නවා වෙන­දාට ඉසි­ඹු­වක් නොලද තණ­නිල්ල අද බෝල - පිති හරඹ සැර ඉව­සන්න බෑ වගේ කාරි නැහැ මාස­යක් විවේ­කය තියෙ­නවා කියනු සේ විදුලි සැර වැදි වැදී ඉන්නවා පොතෙන් සිත වෙන් කර­න්නට බැරිවූ යාළුවෝ සෝපාන පේළි මත හිර­වෙලා - ගුලි­වෙලා ප්‍රශ්න වල ලකුණුවල ඇද පලුදු හොය­නවා ලබන වසරේ අලුත් පන්ති ගැන කිය­නවා පන්ති­යෙන් පන්ති­යට එතුණු සෙනෙ­හස මැදින් තුරු සෙවණෙ සිහිල් සුව නොදැ­නෙනා විලා­සෙන් අතු අගින් - නිල්ප­තින් දිරිය ලැබුණා වගේ සිපිරි ගෙයි සිතු­විල්ල මුමු­නනා හඬ සිහින් පැන්තොටේ මායිමේ වාඩි­ගත් කිරිල්ලෝ නිවා­ඩුව - නෑසි­යන් - විනෝ­දෙට යන ගමන් ගැන කියන කෙටි කතා දිග කතා හරි සරුයි ලතා­වට කතා­වට කිචි­බි­චිය පිය­ක­රුයි මද්ද­හන ළංවෙද්දි රැව් දුන්න සීනු හඬ හැමෝ­ගෙම සිත් වලට යකුළු පහ­රක් වුණා ගුරු මවුන් - පිය­ව­රුන් දෙපා වැඳ බුහු­ම­නින් දෙනෙත කඳු­ළින් දොවා හිත­ව­තුන් සමු­ග­නියිකුසුමා වර්ණ­සූ­රිය  තම යුතු­කම් කොටස ඉටු­කර නොවී පමා ගම රට ලොවට සිදු­කළ මෙහෙ­ව­රය නිමා හැම මොහො­ත­කම සිහි­ක­ර­මින් දෙනෙත් යොමා මම සමු ගනිමි පාසල වෙත සිරස   නමා දිගු­කල්  සිප් සතර තුළ නිර­තව  සිටිය සිහි­කල් පනා­වට ගෙන ඉගෙ­නුමෙ   අගය පැන්සල්  පෑන් සහ පොත්පත් රැගෙන  ගිය පාසල්  යුගය අද මෙතෙ­කින් නිමා   වියපුෂ්පලතා මාපා විජේ­සිංහ  ගස් නැති බිමෙක පැළ වුණු පිනෙන වන­ස්පති ලෙසින වැජ­ඹෙමි නිතින වරෝ කුරා කුහු­ඹු­වනි, මා සෙව­ණට සල­සමි රැක­ව­රණ සද­හ­ටම නුඹ­ලට...!ප්‍රභාත් චින්තක මීගො­ඩගේ  පෙම්මා දරය ලබ­නට තම දරු­වන්නේ නිම්මා නොමැති වෙහෙ­සකි පිය­වරු ගන්නේ නම්මා සිරස මවු පම­ණක් නම දින්නේ අම්මා වරුන් පම­ණද මතු බුදු­වන්නේ මෙතේ බුදුන් දැක විව­රණ ගෙන යෙහෙනි හිතේ කෙලෙස් මළ හා බැමි බිඳ­ල­මිනි මතේ ලෙසට බුදු­වරු නිව­නට පැමිණී හිතේ දිරිය ගෙන බුදු­වනු පිය­තු­මණිකොටිකාවත්තේ මද්දුම බණ්ඩාර පළි­හේන  ආද­රය බෙදන අය ආද­රය සිඟන අය කාසි­යට ගන්න අය මුණ ගැසෙන මුත් නිබඳ මඟ තොටදී යනෙන මගේ නෙත් යුග සොයන මට සැන­සු­මක් දෙන නිමල ආද­රය මට මිරි­ඟු­වක් වුණේ කිමතෙල්මා වයෝමි  වනන්තරෙන් බිහි වුණාට - නිර­න්ත­රෙන් හැඩ වුණාට මලක් වෙමින් පිබිදුණාට - මගෙන් පලක් නෑ සිදා­දි­යට - ගමට යන්න දෙපා වරම් නෑ හිමි­දි­රියේ සළු ඇදලා - හිරු කුම­රුට රුව පුදලා සව­සට මිහි මව වැඳලා - සමු­ග­න්නට බෑ වන දෙව්ලොව මල් රැජ­නක් - සේ - ඉන්නට නෑ පිණි මුතු ලාගෙන බෙල්ලේ - තවුස් දැහැන් සිල් බිඳිලා පවක් උනාදෝ කියලා - සිතා­ගන්න බෑ වන­න්ත­රෙන් අත­මි­දිලා - යන්න තැනක් නෑ කලට - මලට පැණි පිරු­ණට - සලෙල බමර රස බැලු­වට අමුතු වෙසක් ගෙන ඔළු­වට - නොපිපි ඉන්න බෑ උපන් වනේ මිය ඇදෙන්න - නිසං­සලේ බෑ මා වැනි මල් රුව ලස්සන - පැළ­වුණ පොළ­වෙම පස්වෙන මනු ලොව ගුණ­දම් හඳු­නන - හද­වත් අද නෑ පරෝ­ප­කා­රය ලබන්න - මගෙත් පිනක් නෑ ලොව විසි­තුරු දේ දකින්න - සිල­ව­තු­නගෙ අත රැ‍ඳෙන්න බුදු සිරිපා මුල පිදෙන්න - සසර පිනක් නෑ ලිය­ත­ඹරා මලක් පිපිල - නෙළපු කෙනෙක් නෑධන­සේන බන්නැ­හැක  (සමස්ත ලංකා සිංහල කවි සම්මේ­ල­නයේ 82 වැනි කවි ජය­න්තිය)එදා සිටම දෑ නිද­හ­සට    වෙහෙ­සුණ අපේ ස.ල.සි.ක.ස මව් කිරුළු  පල­දින අසු දෙවෙනි ජය ටැඹ වෙතට පිවි­සෙන රසා­ලිප්ත පුව­තින් දැයම හැඩ විණ ඉපැ­දුණ සිහල බිම වැදූ මව ලෙස අදහා අප හෙළ සුබස රජ බස කර­වනු සඳහා ඇය කළ සටන ගැටෙ­මින් අදි­ර­ දහා ඉති­හා­ස­යක් රන්'කුරු විය සිරි විදහා පිළි­ය­න්ද­ලින් කැස්බෑ­වෙන් ලද ජවය ඉස්මතු කරන් දුන් සේ දැය­ටම සුවය සිත් පුබු­දුවා මැද හර­සර ගවු­ර­වය ජය ගොස මාම්පෙට ඇය පැමි­ණෙන බවය මේ මාසයේ තිස් වැනි දින සැබැ­වින්ම ඇය පිය නගනු ඇත බල සෙන් සම­ඟින්ම ඒ ගැන තුටුව රස විම­සන විල­සින්ම අපි යමු දර්ම රාජය වෙත උද­යෙන්මස.ල.සි.ක.ස.නියෝජ්‍ය ලේකම් පැල්පිට උබ­ය­ව­ර්ධනකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>29</day>
    </date>
    <link>http://www.silumina.lk/2013/12/29/_art.asp?fn=cr1312298</link>
    <topic>පොත් පුවත්</topic>
    <author/>
    <content>පොත් පුවත්තාරකා ජ්‍යොතීර් විද්‍යාවකර්තෘ - ජී. එම්. ඩබ්ලියු. සිල්වාමිල - රු. 350ප්‍රකාශනය - ඇස්. ගොඩගේ සහ සමාගමවසර හතළිහක පමණ කාලයක් ජ්‍යොතිෂ ශාස්ත්‍රීය කටයුතුවල යෙදී සිටින කතුවරයා ක්‍රිෂ්ණ මූර්ති පද්ධතිය පිළිබඳව හසළ දැනුමක් ඇත්තෙකි. මේ ග්‍රන්ථයෙන් ක්‍රිෂ්ණ මූර්ති පද්ධතිය අනුව ජ්‍යොතිෂ කටයුතු සිදුකරන අයුරු පිළිබඳව පැහැදිලි විස්තරයක් දන්වා ඇත.ප්‍රකාශනය - සුවඳරේණු කලා සංගමය, ජාඇළනොමිලයේ බෙදාහරින ජනතා නත්තල් වාර්ෂිකයකි. 1976 දී ඇරඹුණු මේ සඟරාවේ කාලීන නත්තල් ලිපි රාශියක් ගැබ්ව ඇත. ලිපිනය 32 බී, රණසිංහ පාර, පළමු පටුමඟ, ජාඇල. දු. ක. 0112234779.සංස්කාරක - බන්දුල ආර්. ගුලවත්තමිල - රු. 250ප්‍රකාශනය - රයිගම්පුර ස්වාධීන ලේඛක සංසදයමෙය රයිගම්පුර ස්වාධීන ලේඛක සංගමයේ තුන්වැනි කෙටිකතා සංග්‍රහයයි. මේ සමඟ එක්වී ඇති කෙටිකතා කරුවන් අතර හැටේ හැත්තෑවේ දශකවල කෙටිකතා සඳහා සම්මාන දිනු අය හා ප්‍රාදේශීය මට්ටමෙන් කෙටිකතා ලියා ජයගත් අය ද වෙති.කර්තෘ - ඒ. ඩි. ගුණසේකරමිල - රු. 500ප්‍රකාශනය - කර්තෘ ප්‍රකාශනයකි.පුනරුත්පත්තිය හා විද්‍යාව අතර ඇති මනා සම්බන්ධතාවය විග්‍රහ කරමින් තවමත් මිථ්‍යාවේ හා අවිචාරයේ අඳුර අතර සිටින ජනතාව වෙත පුනරුත්පත්තියේ ඇති විද්‍යාත්මක පසුබිම මෙයින් අවධාරණය කරයි. සමාජයේ පවතින මිථ්‍යාවන් කෙරෙහි ඇබ්බැහි වීම නිවැරැදි කොට ලෝකය දකින්නට ඉඩ සලසන කෘතියකි.පරිවර්තනය - තරංගා දිසානායකමිල - රු. 380ප්‍රකාශනය - සාරා ප්‍රකාශනග්වේන් වෙස්ට්වුඩ් ගේ A Place for Lovers නම් වූ නවකතාවේ පරිවර්තනයයි. එකම සෙනෙහසක් වෙනුවෙන් නැවතී බලා උන් යුවතියකගේ කතාවකි. ජනප්‍රිය බටහිර ඉංග්‍රිසි නවකතාව සාර්ථක අයුරින් පරිවර්තනය කර ඇත.කර්තෘ - එඩ්වඩ් මල්ලවආරච්චිමිල - රු. 300ප්‍රකාශනය - මල්ලවආරච්චි ප්‍රකාශකයෝවනජීවි පශු වෛද්‍යවරයකු ලෙස වෘත්තීය අරඹන අජිත් පෙරේරා නම් වූ තරුණ වෛද්‍යවරයකු මුහුණ දෙන ප්‍රශ්න හරහා උදක නවකතාව නිර්මාණය වී ඇත.එඩ්වඩ්ගේ අනෙකුත් නවකතාවලට වඩා වෙනස් තේමාවක් වටා ලියැවුණු මෙය වකුගඩු රෝගය පැතිර යාමට හේතු වන විවිධ හේතුන් පිළිබඳව හා එළිකිරිම අලි ඇතුන්ගේ නිජබිම අහිමි වීම පිළිබඳව සාකච්ඡා වෙයි.ජනප්‍රිය නවකතා රැසක් රචනා කළ ජයකොඩි සෙනෙවිරත්න මහතා ලියූ ‘ආදර ගඟ ගලන දෑස’ සහ එහි දෙවැනි කොටස වන ‘දෙමස්සිනෝ’ නවකතා ද්විත්වයේ නවතම මුද්‍රණ මේ මස 31 වැනිදා අඟහරුවාදා උදේ 10.00 ට කොළඹ මරදානේ, පූජ්‍ය ඇස්. මහින්ද හිමි මාවතේ, දයාවංශ ජයකොඩි සහ සමාගමයේ නව පොත් ප්‍රදර්ශනාගාරයේ දී දොරට වඩී.1956 දේශපාලන පෙරළිය බිහි කළ දේශපාලන ආර්ථික හා සමාජ වෙනස්කම් පසුබිම්කොට ලියැවුණු ‘ආදර ගඟ ගලන දෑස’ පුරා වසර හතළිස් හතරකට අධික කලක් පාඨක ලෝකය තුළ රැඳී පැවතුණේ එය හුදෙක් ග්‍රන්ථ නාමයෙන් ගම්‍ය වන අන්දමේ ප්‍රේම වෘත්තාන්තයකින් ඔබ්බට විහිදී ගිය නිසාය.ආදර ගඟ ගලන දෑසෙහි දෙවැනි කොටස වන ‘දෙමස්සිනෝ’ නවකතාව තුළින් බිඳී විසිරී යන අලුත් පරම්පරාවේ පවුල් සබඳතා රැක ගන්නට දයාව, දරුහැවිකාරය, සහෝදර ප්‍රේමය හා මවුපිය සෙනෙහස යනාදී උතුම් මිනිස් ගුණාංග ඉවහල් වන අයුරු විදහා දැක්වෙයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>29</day>
    </date>
    <link>http://www.silumina.lk/2013/12/29/_art.asp?fn=ay1312291</link>
    <topic>මගේ අතේ හුනු මිසක් කුණු නැහැ</topic>
    <author>සුනිල් මිහිඳුකුල</author>
    <content>උපුල් ශාන්ත සන්නස්ගලමොකද්ද සම්පූර්ණ නම?සන්නස්ගල සන්නස් මුදියන්සේලාගේ උපුල් ශාන්ත සන්නස්ගල.ඉපදුණේ?1964 මාර්තු 02.පියා.සන්නස්ගල සන්නස් මුදියන්සේ‍.මව?උඩගෙදර මුදියන්සේලාගේ පුංචි මැණිකා.පවුලේ කී දෙනයි ද?මමත් එක්ක 11 යි. වැඩිමලා පුංචි කාලේම මියගිහින්. ඊට පස්සේ අපි 10 දෙනයි. ගැහැනු පහයි; පිරිමි පහයි. මම පවුලේ බාලයා.ගම?හපුතලේ යහලබැද්ද ගැටහැවෙල.ඒක මොන වගේ ගමක් ද?අපේ ගමට දීර්ඝ ඉතිහාසයක් නැහැ. සුද්දා උඩරට දුම්රිය මාර්ගය හදනවත් එක්ක තමයි මේ ගම් ජනාවාස වෙන්න පටන්ගත්තේ. විවිධ පළාත්වලින් මිනිස්සු ඇවිත් තිබෙනවා; රේල් පාර හදන්න. ඒ නිසා විවිධාකාර සංස්කෘතීන්ගෙන් සුසැදි ගමක් විදියට අපේ ගම හඳුන්වන්න පුළුවන්. අපේ මුත්තා (ඒ කියන්නේ අප්පච්චිගෙත් අප්පච්චි) ඇවිල්ලා තියෙන්නෙත් රේල් පාර හදන්න.අපේ ගම පිහිටියේ වැලිමඩ මිටියාවතේ නොඑසේනම් වැලිමඩ සානුවේ පතුලේ. උඩ තිබුණේ සුදු අධිරාජ්‍යවාදීන්ගේ තේ වතු. මතුපිටින් හරි ලස්සනයි. මීදුම තියෙනවා; සීතල තියෙනවා. දිය ඇලි තියෙනවා. හරිම සෞන්දර්යාත්මකයි. හැබැයි මේ පතුල හරිම දුඃඛිතයි. මේක තමයි පාතාලය.තාත්තා වෘත්තිය වශයෙන් මොනවද කළේ?අප්පච්චි ගොවියෙක්. හැබැයි අප්පච්චිගේ සහෝදරයා මහාචාර්යවරයෙක්. ඒ පුංචි බණ්ඩාර සන්නස්ගල.පියා ගොවියෙකු වෙන්නෙත් බාප්පාමහාචාර්යවරයකු වෙන්නෙත් කොහොම ද?අපේ මුත්තට ඉවක් තිබුණා, ඒ ඥානය රැස්කිරීමෙන් තමයි ජීවිතය ගොඩගන්න පුළුවන් ය කියන කාරණය. ඒ නිසා මුත්තා තමන්ගේ දරුවන්ට හොඳට ඉගැන්වූවා. ලොකු අප්පච්චි මහාචාර්යවරයෙක් වුණා. නැන්දා කෙනෙක් ලංකාවේ ප්‍රථම විවාහ රෙජිස්ට්‍රාර්වරිය වුණා. ඒත් අපේ අප්පච්චි මුත්තාගේ අරමුණ සාක්ෂාත් කළේ නැහැ. එයා බිව්වා; රේස් දැම්මා, බූරු ගැහැව්වා, සහෝදරයන් එක්ක විරසක වෙලා ඉඩම් නඩු කියලා අන්ත දුගී අසරණ භාවයේ පතුලටම වැටුණා. ඒකයි වුණේ. ඒ නිසා දැන උගත් ඥාතින් අතරත් අප අතරත් ආර්ථික, සාමාජික හා සංස්කෘතික වශයෙන් විශාල පරතරයක් ඇතිවුණා. කොටින්ම ඒක ඥාති සම්බන්ධකම් පවත්වන්න බැරි තරමේ දුරස්ථභාවයක්. ඔය ක්ෂණිකා හිරිඹුරේගම ලොකු අප්පච්චිගේ දුවෙක්. මගේ ඥාති සහෝදරියක්.එතකොට අම්මා කොහොම කෙනෙක් ද?අප්පච්චි ආරාජිකවාදී චරිතයක් නම් අම්මා අතිශය හෘද ගෝචරයි. ඇය ධෛර්යසම්පන්න ගැහැනියක්. ඇයට ප්‍රඥාව පහළ වන්නේ අංක එක ආදරය නිසා. ඇය දරුවන්ට තියෙන අප්‍රමාණ, අනන්ත ආදරයත් එක්ක දරුවන් ගොඩනඟන්න උත්සාහ කරනවා.ඔබේ ගමේ ජීවිතය කොහොම එකක් ද?කුඩා කාලයේ මම මන්දපෝෂණයෙන් පෙළෙන දරුවෙක්. කුසගින්න කියන එක මට හොඳට දැනිච්ච දෙයක්. මම ඉපදෙන කොට අපේ පවුල ආර්ථික වශයෙන් පිරිහිලා ඉවරයි. අම්මත් වයසට ගිහිල්ලා. මම තනේ කටේ ගහගෙන හිටියට අම්මට කිරි එරෙන්නේ නැහැ. ඒත් අදටත් මට ඒ කිරි සුවඳ දැනෙනවා. මාව අනාථ නිවාසයකට දාන්න යෝජනා වෙලාත් තියෙනවා. ඇත්තටම මාව එක්ක යන්න ජීප් එකකුත් ඇවිල්ලා තියෙනවා. මගේ ලොකු අක්කා තමයි මාව තේ පඳුරක් අස්සේ හංගලා මාව බේරගෙන තියෙන්නේ.ඉස්කෝලේ ගියේ කොහේ ද?මුලින්ම ගියේ යහලබැද්ද කනිෂ්ඨ විද්‍යාලයට. මගෙ අක්කා කෙනෙක් ඉස්කෝලෙට එක්ක යන අතරවාරයේ තමයි මට අකුරු කියෙව්වේ. පළමු දවසෙම මගේ ජීවිතයට විශාල ප්‍රභාවක් ලැබුණු බව මට දැනුණා. මම ශිෂ්‍යත්වය පාස් වුණා. පාස්වෙලා දියතලාවේ ජනානන්ද මධ්‍ය මහා විද්‍යාලයට ආවා. එතැනින් මම සාමාන්‍ය පෙළින් බදුල්ල දිස්ත්‍රික්කයේ හොඳම ප්‍රතිඵල ගත්තා.ඔබ කොළඹට එන්නෙ?මම ගෙදරින් පැනලා එනවා. මම කිව්වනේ තාත්තත් එක්ක මගේ ගැටුමක් තිබ්බ කියලා. හරියට ‘සිංහබාහු’ නාට්‍යයේ වගේ. මගේ අයියා කෙනෙක් හිටියා කොළඹ. මම එහෙ ඉඳන් පිළියන්දල සෙන්ට්‍රල් එකට ගියා. ඊට පස්සෙ තමයි ‘තර්ස්ටන්’ එකට ආවේ. එතැනින් මාව කොළඹ විශ්වවිද්‍යාලයට තේරෙනවා.හැට ගණන්වල ‘හන්තානේ කතාව’ චිත්‍රපටයේ තිබුණු විශ්වවිද්‍යාල ජීවිතේ නෙමෙයිනේ ඔබේ යුගයේ තිබුණේ. මොකද්ද ඔබ අත්දැක්කයථාර්ථය?මා ප්‍රමුඛ හුඟක් විශ්වවිද්‍යාල තරුණයන්ට තිබුණු ලොකුම ප්‍රශ්නයක් තමයි කුසගින්න කියන එක. අඩුම ගාණේ පෙම්වතියක්වත් මේන්ටේන් කරගන්න අපිට ආර්ථිකයක් තිබුණේ නැහැ. ඒ නිසා යම් යම් සම්බන්ධකම් මඟහැරුණා. ඊට උත්තර හොයන්න මම විවිධ උපක්‍රම භාවිත කරලා තියෙනවා. මං පොළවල්වල ක්‍රෝට්න් වික්කා. පත්තරවලට නවකතා ලිව්වා. කුමරි පත්තරේට මං ‘සරසවි දියණියෝ’ (ඒක මගේ මුල්ම නවකතාව) ලිව්වා. එක කොටසකට රුපියල් පනහයි. මාසෙට දෙසීයයි. සමහර මාසවල සති පහක් වැටෙනකොට මට හරි ජොලි. මොකද දෙසීය පනහක් හම්බ වෙනවා. මම දෙහිවල සරණංකර පාරේ ළමයි දෙන්නෙකුට ටියුෂන් දෙන්න පටන් ගන්නවා. ඒක තමයි මගේ ටියුෂන්වල පටන්ගැන්ම.පොඩි කාලේ ඉඳන්ම ඔබ තුළ අරගලකාරයෙක් ජීවත්වුණා ය කියල මම හිතනවා?ඔව්. මගේ ආතා මැරුණු වෙලාවේ (ආතා කියන්නේ අපේ ගම් පැත්තේ ස්ත්‍රි ලිංග පදයක්. ආතා කිව්වේ අපේ ආච්චිට) පාංශුකූලේ දෙන්න ආපු ලොකු හාමුදුරුවෝ වර්ණනා කළේ ලොකු අප්පච්චිව. නමුත් හැමදේම කරපු අපේ අප්පච්චි ගැන වචනයක් නැහැ. මට මේකට යකා නඟිනවා. මම හාමුදුරුවන්ට කුණු හරුපෙන් බැණලා “මගේ අප්පච්චි මැරුණුදාට මං උඹලව ගෙන්වන්නේ නැහැ” කියලා තියනවා. ඒක තමයි මගේ අරගලය පටන්ගත්තු තැන.ගමට සාපේක්ෂව ඔබේ කොළඹ ජීවිතේ කොහොම එකක් ද?කොළඹදී මට විවිධ අය ඇසුරු කරන්න ලැබුණා. පාතාලේ චණ්ඩි, ගණිකාවෝ, සමලිංගිකයෝ, පිංපියෝ, ගංජා කාරයෝ මේ හැම දෙනාම. මේ සියලු චරිතත් එක්ක මම එක්තරා කාලයක් ඉඳලා තියෙනවා. රෑට නිදාගන්න තැනක් නැති වුණාම ගෝල්ෆේස් එක ඉස්සර තියෙන බණ්ඩාරනායක පිළිමේ යට නිදාගෙන තිබෙනවා.ඔබත් බණ්ඩාරනායක බිහිකළ පනස් හයේදරුවෙක්?ඔව්. ඒක තමයි උත්ප්‍රාසය. දවසක් එතැන හිටපු හිඟන්නෙක් එක්ක මං එක බත් එක දිග හැරගෙන කෑවා. මොකද හිඟන්නට තේරුණා මං බඩගින්නේ ඉන්නෙ කියලා. මං පස්සේ කාලේ ඒ හිඟන්නා හොයාගෙන ගියා. ඒත් හම්බු වුණේ නැහැ. මොකද ඔහු මට මගේ නෑ සනුහරේ කෙනෙක් වගෙයි මට දැනුණේ.ඔබේ ජීවිතයේ හැරවුම් ලක්ෂ්‍යය ටියුෂන් වෘත්තිය?අපේ රටේ නවකතාකාරයන් 25 දෙනෙක් ගත්තොත් ඒ අතර මං ඉන්නවා කියලා මම හිතනවා. අපේ රටේ ගීත රචකයෝ 50 දෙනෙක් ගත්තොත් ඒ අතර මං ඉන්නවා කියල මම හිතනවා. අපේ රටේ විචාරකයෝ 150 දෙනෙක් ගත්තොත් ඒ අතර මං ඉන්නවා කියලා මම හිතනවා. හැබැයි අපේ රටේ ගුරුවරු ලක්ෂයක් ගත්තොත් පළමුවැනියට ඉන්නේ මං කියලා මම විශ්වාස කරනවා. පස්දෙ‍නාගෙන් එක් කෙනෙක් නෙමෙයි පළමුවැන්නා. මම ළමයින්ට උගන්වන්නේ නැහැ; සිලබස් එක හරියට කවර් කරන්නේ නැහැ කියන චෝදනා මට කවදාක්වත් ඇවිල්ලා නැහැ.ඔබ සිංහල උගන්වපු උසස් පෙළ සිසුන්ගෙන් සියයට කීයක් විතර මේ වන විට පාස්වෙලා තිබෙනවා ද?විෂයයන් තුනටම ‘ඒ’ ගත්තු සිසුන් විතරක් 13 දාහක් ඉන්නවා.කෙනෙකුට කියන්න පුළුවන් ඔබ ඒ අය පාස් කරලා තියෙන්නේ ප්‍රශ්න පත්තර හොරකම් කරලා කියලා? මොකද, එහෙමචෝදනාවක් 2003 දී ඔබට ආවනේ.ඒක විහිළුවක්නේ. මම දැන් අවුරුදු 25 ක් තිස්සේ ටියුෂන් දෙනවා. ඒ හැම අවුරුද්දකම ප්‍රශ්න පත්තර හොරකම් කරල ද මං ළමයින්ව පාස් කරලා තියෙන්නේ. ඒක සහගහන චෝදනාවක්.ඔබේ ගෝලයෝ වෙන්නේ කිංස්ලි රත්නායක, මොහාන් රාජ් මඩවල, තමාලි පීරිස්, සෙනේශ් දිසානායක බණ්ඩාර, පබෝධා සංදීපනී, ජයසිරි ජයසේකර, මල්කුමාරි ගීතරාණි, ප්‍රනීතා අබේවික්‍රම වගේ අය. ඔබට පුළුවන් වෙලා තිබෙනව ද මේ අවුරුදු 25 ට එක සිංහලමහාචාර්යවරයෙක් බිහි කරන්න.ගෝලයෝ කියනවට වඩා මම කැමැතියි ශිෂ්‍යයෝ කියලා කියන්න. මගේ ශිෂ්‍යයන්ගෙන් හුඟ දෙනෙක් අද ඉන්නේ නීති ක්ෂේත්‍රයේ. විශ්වවිද්‍යාලවල කථිකාචාර්ය මට්ටමිනුත් සමහර අය නැතුවා නෙමෙයි.ටියුෂන්වලින් ළමයි පාස්වන රටකට පාසල්අධ්‍යාපනයක් අවශ්‍ය නැහැනේ?රට ඇතුළේ තියෙන අධ්‍යාපන පුනරුදයේ ගාමක බලවේගයක් විදියට අද ටියුෂන් පවතිනවා කියලා මම විශ්වාස කරනවා.අද ගුරුවරුත් දූෂිතයි; විදුහල්පතිවරුත් දූෂිතයි. ඒ අය පගා ගහනවා; ලිංගික අල්ලස් ගන්නවා කියලා චෝදනා නැ‍ඟෙනවා.ගුරුවරුන් විතර ද? අද ලංකාවේ හැම ක්ෂේත්‍රයක්ම දූෂිතයි. සමස්තය ඇතුළේ විශාල පිරිහීමක් තියෙන්නේ. එබඳු පසුබිමක ගුරු වෘත්තිය විතරක් ක්ෂේම භූමියක් වෙන්නෙත් නැහැ. ගුරුවරයා උත්තම පුරුෂයෙක් වෙන්නෙත් නැහැ.බැරි වේලාවක හරි අනාගතයේ ඔබට අධ්‍යාපන ඇමැති ධුරය ලැබුණොත් ඔබ මොනව ද මුලින්ම කරන්නෙ?මං කොච්චර අමාරුවෙන් ජීවිතේ ගොඩනඟා ගත්ත ද කියන එක තේරුම් අරන් මං වගේ අය වෙනුවෙන් මගේ පළමු ව්‍යාපෘතිය ක්‍රියාත්මක කරනවා. උදේට වට්ටක්කා ගෙඩියක් තම්බලා හතරට කපලා කාලා ඉස්කෝලේ යන දරුවෝ ඉන්නවා. අපි මෙහේ තොරතුරු තාක්ෂණය ගැන කතා කරනවා. පාසලට, ගෙදරට විදුලිය නැතිව ඉගෙන ගන්න ළමයි තාම ගම්වල ඉන්නවා. ඔවුන්ට ප්‍රඥාව සම්පාදනය කරන්න මම විශේෂ වැඩපිළිවෙළක් ක්‍රියාත්මක කරනවා.ඔබ සාමාන්‍යයෙන් කඩවසම් පුරුෂයෙක්. ඒත් ටියුෂන් ගුරුවරයකු වශයෙන් ඔබ කිසිමදාක මඩ නාගෙන නැහැ. ඔබ කොහොම ද මේ විනය පවත්වගත්තේ?මම අත් දෙකේ හුණු ගා ගත්තා මිසක් කුණු ගා ගත්තේ නැහැ. මට මතකයි මං පුංචි කාලේ අම්මා උණු කැවුම් ගෙඩියකින් මගේ අත තවනවා. ඒ තවන ගමන් කියනවා, “මගේ රත්තරන් පුතාට කෝටියක් දේවල් ලියන්න වාසනාව, ශක්තිය ලැබෙන්න” කියලා. ඒ නිසා මේ අත් දෙකින් වැරදි කරන්නෙ නැහැ කියන අදහස මගේ උප විඥානයේ තිබෙනවා. අනෙක ශිෂ්ට සම්පන්නව ජීවත්වෙන්න ඕනැ කියන හැඟීම මට තියෙනවා. රස්සාවක් නැති කාලේ වුණත්, අසීමිතව කුසගිනි දැනුණු වෙලේ වුණත් මම මේ අත් දෙකින් නරක වැඩක් කරල නැහැ. මට සමහර වෙලාවල්වලට සමහරුත් එක්ක මරාගෙන මැරෙන්න හිතිලා තියෙනවා. ඒත් මගෙ අම්මා වම් අතින් පස්ස හෝදන්නයි දකුණු අතින් බත් කන්නයි උගන්වලා තිබුණු නිසා ඒ අවස්ථාවලදී පවා ශිෂ්ට සම්පන්නව හැසිරිලා තියෙනවා.ඔබ දවසකට තරුණයන් සෑහෙන පිරිසක් ආශ්‍රය කරනවා. ඔබ තේරුම් ගත්තු විදියට ඔවුන්ගේ සිතුම් පැතුම් කොයි වගේ ද?අද ඉන්න තරුණයන්ට ජීවිතය සම්බන්ධ සාහසික කියැවීමක් තියෙනවා. ඔවුන් ඒක පෙන්වන්නේ නැහැ. ඔවුන් සිගරැට් අරක්කු බොන්නෙ නැහැ. ජාතිවාදි නැහැ. ආගම්වාදී නැහැ, කුලවාදි නැහැ. ඔවුන් දන්නෙ නැහැ, තමන් ළඟ ඉන්න යාළුවා සිංහල ද නැද්ද කියලා. ඔවුන්ට වැඩකුත් නැහැ. ඔවුන් දේශපාලනඥයන්, නළු නිළියන්, මීඩියාවල පොරවල් කියලා හිතාගෙන ඉන්න අයට හිනා වෙනවා. මොවුන් මේ අයට හොඳ බයිට් එකක්. මේ කොල්ලන්ට මං ආදරෙයි. මොවුන් පුංචි පුංචි පැළ වගේ. ඒක මහා වනාත්තරයක් දක්වා වගා කිරීමයි අපි කළ යුත්තේ.මේ වෙනකොට ඔබේ සමාජ කියැවීම මොකද්ද?ඉස්සර අපිට පුළුවන් සමාජය ගැන අනාවැකි කියන්න. ඒත් අද බැහැ. අද කළ හැක්කේ පශ්චාත් මරණ පරීක්ෂණ තියන්න විතරයි. ඊළඟ මොහොතේ වෙන්නෙ මොකද්ද කියන එක ගැන කියවන්න තරම් මෝරා වැඩුණු සමාජ විද්‍යාවක් අපි ළඟ නැහැ. මොකද, සමාජය ඒ තරම්ම සංකීර්ණයි. අපිට පුළුවන් මේ පවතින මොහොත ගැන යමක් කියන්න විතරයි.ඔබ ජ්‍යෝතිෂය විශ්වාස කරනව ද?නැහැ. මම මගේ ගෙදරට මුල්ගල තිබ්බේ මමම හදපු බොරු නැකතකට.ඔබේ බිරිය ඔබත් එක්ක විශ්වවිද්‍යාලයේම හිටපු ශිෂ්‍යාවක්?ඔව්. ඇය රසාංගනී. එයා බඳිනවා කියලා හිතාගෙන ලව් කරපු ප්‍රථම එක්කෙනා.ඔබේ දරුවන්?මට පුත්තු දෙන්නයි. ලොකු පුතා විශ්වවිද්‍යාලයේ තුන්වැනි වසරේ. දෙවැනි පුතා ලබන පෙබරවාරියේ විශ්වවිද්‍යාලයට ඇතුළු වෙනවා.ඔබ ඩ්‍රින්ක්ස් එහෙම ගන්නව ද?මම බිව්වා. ඒත් බයිපාස් එකෙන් පස්සේ මම කිව්වා; ආයෙ බොන්නෙ නැහැ කියලා. ඒ නිසා මං දැන් හොරෙන් බොනවා. මොකද මට පොඩි ඩ්‍රින්ක් එකක් නැතුව මනෝරාජික ලෝකයකට යන දොර ඇරගන්න බැහැ. ගැහැනුන්ට පුළුවන් නොබී මත් වෙන්න. ඒත් අපිට බැහැ. ගැහැනු ඇස් අඩවන් කරනවා වෙන ස්වරයකින් කතා කරනවා; කොඳුරනවා, අඬනවා. දැක්කම හිතෙන්නේ බීල වගෙ කියලා. තරුණ ජෝඩුවක් අවන්හලක සිසිල් බීම වීදුරුවක් බිබී ඉන්නකොට පෙම්වතියගේ හැසිරීම බලන්න. එක්කෝ කොල්ලගේ ෂර්ට් එකේ දිගට තියෙන අත කොට කරනවා. ඊට පස්සේ ආයේ දික් කරනවා. නැත්නම් ගෑරෙප්පුවක් අරගෙන අතේ ඇඟිලි අතරේ ඇනගෙන ඇනගෙන යනවා. මොන මොන විකාර කරනව ද? දැක්කම හිතෙන්නේ මේකී බීල ද කියලා.සුනිල් මිහිඳුකුලඡායාරූප - දුෂ්මන්ත මායාදුන්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>29</day>
    </date>
    <link>http://www.silumina.lk/2013/12/29/_art.asp?fn=ay1312292</link>
    <topic>මාවත වැව ළඟදි සිත ඉබේම සමාධිගත ‍ෙවනවා</topic>
    <author>අරුණි මුතුමලී</author>
    <content>එප්පාවල යන නම ඇසෙන විටම එහි තොරතුරු දන්නා අයට ඇපටයිට් නිධිය තරමටම මතකයට නැ‍ඟෙන්නේ පරිසරවේදීන් එදා එය රැක ගැනීමට කළ අරගලයයි. ඉහළ කොත්මලේ, නොරොච්චෝලේ, කණ්ඩලම යන ග්‍රාම නාම සමඟ ද එවැනි විරෝධතා මතු වූ සැටි අපට සිහි කළ හැකිය. ඌව පැල්වත්ත සීනි ගොවි අරගලය, කුකුළේ ගඟ මුල් ව්‍යාපෘතිය සිංහරාජය තුළ සැකැසීමට මෙන්ම කොළඹ කටුනායක අධිවේගී මාර්ගයේ මුල් සැලැස්මට විරුද්ධ වීම වැනි පරිසරයට හා මිනිසාට හානිදායක සිදුවීම්වලට මතු වූ විරෝධතා ක්‍රියාවලි අතර ප්‍රමුඛව කියැවුණු නමක් වූයේසුරංජන් කොඩිතුවක්කුය. පසුකාලීනව පාර්ලිමේන්තු පනතකින් සම්මත වූ ශ්‍රී ලංකාවේ විශාලතම පරිසර සංවිධානය වන ශ්‍රී ලංකා හරිත ව්‍යාපාරයේ නිර්මාතෘ හා සභාපති ලෙස ජනතාව ඔහු හඳුනා ගත්තේ මෙරට ප්‍රමුඛ පෙළේ ක්‍රියාකාරී පරිසරවේදියකු යන විශේෂණ පදය ද සමඟිනි.මැලේරියා උණ අට වතාවක් වැලඳුණු කෙනෙකුගේ තත්ත්වය කෙබඳු වේ ද? වෛද්‍ය විද්‍යාත්මකව ඔප්පු කළ නොහැකි තරමට ඒ වසංගතය තම සිරුර විසින් හැම වතාවකම දරාගත්තේ තමන් සිටි පරිසරයෙන් ලැබුණු ශක්තිය නිසා බවයි සුරංජන් කොඩිතුවක්කු විශ්වාස කරන්නේ.“මේ වෙද්දි මම රටවල් 70 ක පමණ සංචාරය කර තිබෙනවා. එහෙම බලද්දි වැසි වනාන්තර ලෙස ගත්තොත් ඇමසන් වනයට වගේම සිංහරාජයටත් මට එක වගේ ආදරය කළ හැකියි. නමුත් මගේ රටේ නිසා සිංහරාජයට මගේ ආදරය ටිකක් වැඩියි.කොහොමත් පරිසරවේදීන් වගේම සෞන්දර්යවාදීන් නොඉඳුල් වනාන්තරවලට උත්කෘෂ්ට ආදරයක් දක්වනවා. මගේ පසුබිම අනුවත් තෙත් කලාපීය වනාන්තරවලට කෙතරම් ආශා කළත් මගේ විශ්වාසයට අනුව පරිසර පද්ධතියක් ලස්සන වෙන්න මිනිසුන් සිටිය යුතුයි. පූර්ණ පරිසර පද්ධතිවල සොබාදහමත් මිනිස් ක්‍රියාකාරකමුත් එක් වී භූමි වර්ණ වන කොළපාට කැලෑවත්, නිල්පාට වැවත්, ගුරු පැහැයෙන් ගොවිකම් ආදියත් සංයෝග වී තිබෙන විට ඒ ගැළපීම ඉතාම සෞන්දර්යාත්මකයි. එවන් පරිසරයක් මා දැක්කේ කොළඹ සිට අනුරාධපුර පාරේ ගොස් එප්පාවලින් හැරී සැතපුම් තුනහතරක් යන විට දකින්නට ලැබෙන ‘මාවත වැව’ අද්දරයි.නුවර කලාවිය කියන නුවර වැව, පදවිය වැව, කලා වැව සීමාවේ කලා වැවේ සිට තිසා වැවට යෝධ ඇළ ගමන් කරන මැද හරියේ නිම්නයේ තිබෙන මේ මාවත වැව තරම් අයස්කාන්ත පරිසර පද්ධතියක් මගේ සිතේ රැඳුණේ නෑ.අපට නොපෙනෙන ජීවයක් ඒ පරිසර පද්ධතිවල තිබෙනවා. ඒවා අප ආරක්ෂා කරන බවට විශ්වාසය තහවුරු වුණේ අට වතාවක් මැලේරියාව හැදිලත් වෛද්‍ය විද්‍යානුකූලව සිරුරේ ඇතිවිය යුතු බිඳ වැටීම් සිදු නොවුණ නිසයි.”ඔහු ඒ පරිසරයට කෙතරම් ආකර්ෂණය වී ඇත් ද යත් මීට වසර දහයකට පමණ දුටු ඒ සුන්දරත්වය මේ මොහොතේත් අත්විඳින බව අප හා කතා කරන අතර වරින්වර චිත්තරූප මැවෙන අයුරින් පවසන සිද්ධි අනුව පැහැදිලි වේ.“රජරට සම්ප්‍රදාය රැකගෙන මාවත වැවේ ඉන්න ඒ මිනිස්සු දන්නවා අලි එන වෙලාව. ඒක ඔවුන් සලකන්නේ කරදරයක් හැටියට නෙවෙයි. සහජීවනයක් හැටියට.‘මහ එකාගෙන් බේරිලා යනවා’ කියලා ඒ වෙලාවට කලින් තමන්ගේ ගෙවල් දොරවල්වලට ඇවිත් සැනසිල්ලේ ඉන්න ඒ අය ක්‍රම හදාගෙන තිබෙනවා. විදුලි වැටක් නෑ. වගා රැකගන්නේ කෙම් ක්‍රමවලින්. උදේ ළාහිරු එළිය පැතිරෙද්දී අලි රංචුව පැටව් එක්ක එනවා වැවේ පැළැටි තණකොළ ආදිය කන්න. මිනිස්සුත් ඒ වැවේ නානවා. දෙගොල්ලන්ටම කරදරයක් නෑ. ගොයම් ටිකක් කෑවත් මුකුත් වරදක් කියන්නෙත් නෑ. මොකද කුරුලු පාළුව කියලා කුරුල්ලන්ටත් කොටසක් වෙන් කරලනේ තියෙන්නේ. ඉතින් අලිත් ඉන්න ඕන බව දන්න නිසා ඒ අය ගැටුමකට යන්නේ නැහැ.”මේ ඉර හඳ යටම මේ මහ පොළොව මත ජිවත්වන මේ මිනිසුන් අපට වඩා ගහකොළ සතා සීපාවා සමඟ සංවාදයක් ගොඩනඟාගෙන ඇති නිසාම ඒ දෙපිරිස තම තමන්ගේ හැඟීම් හඳුනන බව ඔහු පවසන්නේ අධි යථාර්ථවාදී නව කතාවක කොටසක් කියවන අයුරිනි.“මේ ප්‍රදේශය මට නම් වෙනම සුන්දර ලෝකයක්. මිනිසුන්ගේ කතාබහවල පවා වාණිජ වටිනාකම් නැති අධ්‍යාත්මික හා මානසික පෞරුෂය ඇගැයීමට ලක්කරන සහනශීලී, ක්‍රමවේදයක් ඔවුන් ළඟ තිබෙනවා. ඒ පරිසර පද්ධතියේ තිබෙන ජලජ පැළැටි, මත්ස්‍යයින්, උරගයින්, කුරුල්ලන්, සිව්පාවුන්, සමනලුන් වැනි සෑම දෙයක් සමඟම ඔවුන් නිහඬ කතාබහක යෙදෙනවා. මම දැකලා තියෙනවා පුංචි දරුවන් පවා ජලජ පැළැටි සමඟ වගේම ඒ වැවට එන කුරුල්ලන් සමඟ කතා කරන හැටි. වසු පැටවුන් සමඟ ඔවුන් කතා කරන්නේ සමහරවිට කවියකින්. ඒවාට ඔවුන්ට පරිසරයෙන් ප්‍රතිචාරත් ලැබෙනවා. ඔවුන් පරිසර පද්ධතිය දිහා ආදරෙන් බලන්නේ නීති පනවා ඇති නිසා නොවෙයි. වාණිජකරණයට නතු නොවනතාක් කල් මිනිසුන් තුළ පවතින මහා කරුණා ගුණය පෙරදැරි කරගත් පින් පව් අදහමින් ජීවත්වන පිරිසක් ලෙසයි.”අයිතිවාසිකම් දිනා ගැනීමට සටන් කරන බහුතරයක් අතරේ අපෙන් ඉටුවිය යුතු යුතුකම් හා වගකීම් පිළිබඳ මේ ජනයා සිතන බවයි සුරංජන් කොඩිතුවක්කුගේ අදහස.“මහවැලි එච් කලාපය යටතේ දියුණු කරන්න උත්සාහ කරද්දි ඒ ජනතාවම මැදිහත් වෙලා කොන්ක්‍රීට් මාර්ග ආදිය නැතිව දුප්පත් අහිංසක කියන වචනවලින් තොරව ඉතිරි කරගත් ගමක් මේක. අපේ පැරැණි ජන සමාජයේ ගුණවලින් පෝෂණය වූ විට අපට ලැබෙන දේට වඩා අපෙන් විය යුතු දේ ගැන හිතන ගතිය ඔවුන්ට තිබෙනවා.”“ඉන්න බැරි තරම් රස්නයක් දහවලට දෙන හිරු එළිය ගැන වගේම වැස්ස, හුළඟ වුණත් අපට වැදගත් කියන හැඟීම ඔවුන්ට තිබෙනවා. හේන් කුඹුරු කොටා බුද්ධ භෝගය වපුරන්නේ එහි අස්වැන්න එන විට වපුරන්න කැපු හේන්වල ගස යළි ලියලා පරිසර පද්ධතිය යථා තත්ත්වයට පත් විය යුතුයි කියන අදහසින්. මොකද අහස පොළොව අපට ණය නැහැ කියන මතය ඔවුන් අදහනවා.”ඒ පාරිසරික මතය මෙන්ම සම්ප්‍රදායික ඥානය ද ආගමික විශ්වාස ද පිළිබඳ මානව පරිසරවේදියකු දකින ආකාරය ඔහු මෙසේ විස්තර කරයි.“අපේ සම්ප්‍රදායික ඥානය භාවිත කරන ආකාරය ගැන සොයන්න ක්‍රමයක් වගේම වුවමනාවක් මේ රටට නැහැ. නමුත් මේ මිනිස්සු ඒ දේවල් සමඟ පරිසරයත් රකිමින් තමනුත් රැකෙනවා. ඔවුන්ගේ සංකල්ප 2 ක් තිබෙනවා. මිනිසුන්ට තමන්ට වඩා විශාල අභියෝගයක් ආ විට ප්‍රචණ්ඩත්වයෙන් නොව අතට අසුවන මලක්, පැන් ටිකක් ශ්‍රී මහ බෝධියට පූජා කර පරිසර පද්ධතිය බේරා දෙන්න කියා ඉල්ලීම එකක්. අනෙක අපි වැරදි කර නැත්නම් කාටවත් අපට වැරැද්දක් කළ නොහැකි ය යන සංකල්පය මත හිඳ කළු බණ්ඩාර දේවතාවුන් වහන්සේගෙන් කරන ඉල්ලීම.ඒ විශ්වාසයන් හා බැඳුණු ගුප්ත බව අත්විඳින්නට සුරන්ජන් කොඩිතුවක්කු මහතා සවස 7 ට කලා වැවේ සිට පරණ යෝධ ඇළ දිගේ ඇවිදගෙන යද්දි මුලින්ම කඩවර දේවාලයත් ඉන් පසු ශ්‍රී මහා බෝධින් වහන්සේ වෙතත් ළඟාවුණේ පාන්දර 4 පමණ වන විටය.“හඳපානට පොස්පෙට් කඳුවැටිය වෙනම පේනවා. මාවත වැව රිදී පාටට දිලිසෙනවා. යෝධ ඇළේ නාදය හරියට සංගීත සන්ධ්වනියක් වගේ. රැහැයියන්, උලමා, මොනරු ඒ අතර අලින්ගේ සංවාද, ගැටුම් එය වචනයෙන් විස්තර කරන්න බෑ අත්විඳිය යුතුමයි. ඒ ගුප්ත ගම්භීර බව හා බලය රැඳුණු ආශ්චර්යය ලෝකේ කිසිම මිනිසකුට මිලදී ගන්න බෑ.”“අද තිබෙන කනගාටුදායකම දේ අපේ අය මේවා අත්විඳින්න නොදන්න කම. පරිසරය නියම විදිහට අත්නොවිඳ එය තාක්ෂණික ලෙස භාවිත කරනවා. මේ ගම්බද පරිසරය නොවේ ‘දියත උයන’ වුණත් අරගෙන බලන්න. එහි ව්‍යායාමයට ඇවිදිනවා විනා අවට පරිසරයේ සුන්දරත්වය රස විඳින්නේ කීයෙන් කී දෙනා ද? ලෝක සංගායනාවක් ඇති වන්න ඕන මේවා විඳින හැටි කියා දෙන්න.”වසර 25 ක් පුරා ප්‍රචණ්ඩකාරී ලෙස ප්‍රතිචාර දක්වමින් ක්‍රියාකාරකම්වල යෙදීම ත්‍රාසය දනවන අයුරින් ඇතැම් විට සිදුවන්නට ඇතැයි සුරන්ජන් මහතා අද සිතයි. එහෙත් පරිසරය රැකගත යුත්තේ සියල්ලන්ගේම පැවැත්ම උදෙසා ය යන පරාර්ථය වෙනුවෙන් යැයි සිතන විට ඔහු ඒ සියල්ල සාධාරණීකරණය වන බව පවසයි.“දවසට කිලෝමීටර 40 ක් වත් පයින් ගිය පරිසරවේදියකු ලෙස මම නිහතමානීව ආඩම්බර වෙනවා. එප්පාවල, කණ්ඩලම වැව ආදිය ගැන කතා කරද්දි රාජ්‍ය ත්‍රස්තවාදයට මුහුණ දුන් අපව බේරා ගත්තෙත් මේ පරිසරයම තමයි.”නගරෙදි තර්ක, විතර්ක, ගැටුම්, නීති ප්‍රශ්න, රාජ්‍ය ආයතන සමඟ මතවාදවල සිටි මට ඒ මාවත වැවේ වැව් තාවුල්ලේ ඇවිදගෙන යද්දි දැනුණේ පුදුම නිදහසක්, සැහැල්ලු බවක්. ඒ ගමේ මිනිස්සුත් හරිම නිරෝගියි. ලේසියෙන් ලෙඩ වෙන්නෙත් නෑ. වුණත් ගහක කොළයක ගුණය රැඳුණු අත්බේත් ඕනතරම් තිබෙනවා ඔවුන් ළඟ. ඒ ගමේ හුස්මේ තිබුණු බර ගතිය, වතුරේ තිබුණු පිවිතුරු පැහැය, නැවුම් රසය හා ගණකම මම අත්වින්දා. මාවත වැව ඉස්මත්තෙදි සිත ඉබේම සමාධිගත වෙනවා.සැම දවසක්ම අලුත් වෙනසක් ඇසටත් ගතටත් සිතටත් ගේනවා. රේඩියො ශබ්ද නෑ. ලයිට් නෑ. මොන ප්‍රශ්නයක් ආවත් අපට වෙන තැන්වලදි අසන්න ලැබෙන අ‍ඳෝනා මැසිවිලි නෑ. ඒ අත්දැකීම දිගු කාලයක අධ්‍යයනයකින් ලබා ගත හැකි මිල මුදලට ලබා ගත නොහැකි දෙයක්.”එප්පාවලට නුදුරු මාවත වැවේ පරිසර සෞන්දර්යයට හා මිනිස් ගුණාංගවලට ආකර්ෂණය වී සිටින සුරන්ජන් කොඩිතුවක්කු පරිසරවේදියා රට රටවල සිය අත්දැකීම ද සමඟ අපේ රට ගැන, එහි පරිසරය ගැන මෙන්ම පරිසරයට ලොල් කරන්නන් ගැන පවසන්නේ මෙබන්දකි.“පරිසරයේ සෞන්දර්යයට හෝ අධ්‍යයනයට යොමුවෙලා එහි කිමිදිලා මෙය වෙනස් නොවිය යුතුයි කියන මතයේ ඉඳීමෙන් අවසානයේ ඇතිවන්නේ වෛරයක්. හැම පරිසරයකටම අගයක් තිබෙනවා. එය අපේ අධ්‍යාත්මයට කා වැද්දීමයි කළ යුත්තේ. අදටත් මේ රටේ කිලෝමීටර 10 ක් දුර එළැඹි සිහියෙන් යනවානම් අත්විඳින්න පරිසර පද්ධතියක් තිබෙනවා. මම රටවල් විශාල ගණනක ඇවිදලා තියෙන කෙනෙක් හැටියට කියන්නේ ඈත තිබෙන දේට වඩා ළඟ තිබෙන දෙයට ආදරය කරන්න කියලයි. එයින් කියන්නේ සංචාරය කරන්න එපා කියන එක නොවෙයි. අධ්‍යාත්මික පරිසරය වගේම බාහිර පරිසරය රැකුණොත් තමයි හරියට පරිසරය රැකගන්න පුළුවන් වෙන්නේ. ඒ නිසා පළමුව රැක ගත යුත්තේ ළඟ තිබෙන දෙයයි.”අරුණි මුතුමලීඡායාරූප - සුදම් ගුණසිංහබන්දුරංග කාරියවසම්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>29</day>
    </date>
    <link>http://www.silumina.lk/2013/12/29/_art.asp?fn=aw131229</link>
    <topic>සහෝදරයා ප්‍රේතයෙක් වී දේපළ අයිතිය ඉල්ලයි</topic>
    <author>මතුගම මහින්ද විජේතිලක</author>
    <content>“මුන් අම්මව රවටලා දේපළ ලියා ගත්තා. මගේ කොටස දියල්ලා නැත්නම් මම උඹලගෙන් පළි ගන්නවා” යි ජයවතී ගේ ශරීරයට ආවිශ්ට වූ භූතයා තම දේපළ අයිතිය පිළිබඳ ආශාවෙන් කියා සිටියේය.“නොදුන්නොත් තමන් මොකද කරන්නෙ?” යි ආධ්‍යාත්මීය උපදේශකවරයා ඇසීය.“නොදුන්නොත් මේකිව ලෙඩ කරනවා. මරාගෙන යනවා.”“තමුන් කවුද?”“මම මේකිගෙ අය්යා. මම ආවේ මගේ ඉඩම් දේපළ අයිතිය ඉල්ලන්න.”ජයවතී කොබවක ප්‍රදේශයේ පදිංචි හැට එක් හැවිරිදි දෙදරු මවකි. ඇගේ සැමියා රජයේ සේවයෙන් විශ්‍රාම ගිය කෙනෙකි. පවුලේ දියුණුව කඩා වැටීම, ඇඟ පත දැඩි වේදනාව, හීනෙන් බිය වී කෑ ගසා ගෙන අවදි වීම, නිවසේ රාත්‍රියට පැතිර යන දුර්ගන්ධය ආදි දුක් කරදරවලින් ඇයත් පවුලේ අයත් අවුරුදු හත අටක සිට දුක් වින්දාහ.“සිළුමිණ” පත්‍රයේ පළවන “පියවි ඇසින් ඔබ්බට” විශේෂාංගය කියවා එහි සඳහන් ඇතුල්කෝට්ටේ ගුප්ත ගවේෂණ මධ්‍යස්ථානය සොයා ගෙන ඇය සිය සැමියා සහ වැඩිමහල් දියණිය සමඟ පැමිණියාය.ආධ්‍යාත්මීය උපදේශකවරයා ඔවුන් සමඟ සාකච්ඡා කොට ශක්ති කිරණ එල්ල කරන විට ජයවතී තුළින් භූතාත්මයක් අවදි වී වෙවුලා සිහිසුන්ව වැටුණාය. ජයවතීගේ ශාරීරික දුර්වලතාව හෝ භූතාත්මයේ දුර්වලතාවක් නිසා එසේ සිදුවන බැවින් පවුලේ අයට ගමේ පන්සලේ දී බෝධි පූජා විසි එකක් පවත්වා නැවත පැමිණෙන ලෙස උපදෙස් දුන්නේය. බෝධි පූජා පැවැත්වීමේදී සජ්ඣායනය කළ යුතු පිරිත් සූත්‍ර කීපයක් නියම කොට සිත ඒකාග්‍ර වන ලෙස සරල භාවනාවක් ද නියම කළේය.ඊළඟ දිනයේ ජයවතී සමඟ සාකච්ඡා කොට මීට පෙර යම් කිසි අවස්ථාවක දිෂ්ටි ගැන්වී ඇත්දැයි ප්‍රශ්න කළ විට එවැන්නක් මීට කලින් සිදුව නැතැයි ඇය කීවාය. එදින ජයවතී ප්‍රලය වී කෑ ගසන්නට වූවාය. මීට පෙර ඇය දිෂ්ටි ගැන්වී ඇති බව වටහා ගත් ගවේෂකවරයා ඔවුන්ට පිටව ගොස් තව පැය බාගයකින් නැවත ඇතුළට එන්නැයි කීවේය.පැය බාගයකට පසු නැවත ගවේෂකවරයා ඉදිරියට පැමිණ ජයවතී මීට පෙර ප්‍රලය වී ඇති බව ප්‍රකාශ කළාය. “මහත්තයා සමාවෙන්න කලින් ඇත්ත කියන්න බැරි වුණා. මම මීට කලිනුත් ආවේශ වෙලා තියෙනවා. මීට කලිනුත් තොවිල් දහයක් විතර කළා. මාස දෙකකට කලිනුත් තොවිලයක් කළා. ඒකට ලක්ෂ දෙකක් විතර වියදම් වුණා. කලින් ඇත්ත නොකිව්වේ ඒ තොවිලයෙන් වැඩක් වුණා ද කියලා දැනගන්න. ඒ අමනුෂ්‍යයා තවම ශරීරයේ ඉන්නවා ද කියලා දැනගන්නයි අපි මෙහෙට ආවේ” යි කීවාය.ජයවතීට ශක්ති කිරණ එල්ල කරන විට නැවත ප්‍රලය වූවාය. ගවේෂකවරයා කතා කළේය.“කවුද මේ ශරීරයට ආවිශ්ට වුණේ?”“මම මේකිගෙ අය්යා”“මොකක්ද නම?”“ගුණදාස”“මොනවා වෙලා ද මැරුණේ?”“පපුවෙ අමාරුවක් හැදිලා”“කවදද මැරුණේ?”“අවුරුදු අටකට කලින්”“ඇයි මේ නංගිට අසනීප කරන්නෙ?”“මම අසනීප කරන්නෙ නෑ. මම ආවේ මගේ දේපළ අයිතිය ඉල්ලන්න.”“මැරිච්ච අයට කොයින් ද දේපළ අයිතිය?”“මට නොවෙයි, මගේ ගෑනිටයි දරුවන්ටයි මගේ දේපළ කොටස අරගෙන දෙන්න ඕනෑ.”“ඇයි තමන්ට දේපළ නොලැබුණේ?”“නංගි අම්මාව ගෙදර ගෙනැත් තියාගෙන ඉඳලා ඉඩම ලියාගෙන.”භූතාත්මය ජයවතීගේ ශරීරයෙන් ඉවත් කොට භූතයා කියන කතාවේ ඇත්ත නැත්ත කෙසේ දැයි ගවේෂකවරයා විමසීය.“මහත්තයා, අය්යාට ඉඩම් නොලියන්න හේතුවක් තිබුණා.”“ඒ මොකක්ද?”“අපේ අම්මා පෙන්ෂන් ගුරුවරියක්, තාත්තා නැතිවුණ දවසේ ඉඳලා අපිව හදා වඩා ගත්තේ ඉගැන්නුවේ අම්මා. අම්මා ජීවත්වුණේ මහ ගෙදර, අය්යා ජීවත්වුණෙත් මහගෙදර. අය්යා අම්මාට සැලකුවේ නෑ. අය්යාගේ නෝනා අම්මාට වෙනස්කම් කළා. අම්මා ඉගෙන ගත්ත කෙනෙක් නිසා මේ කිසි දෙයක් කාටවත් කිව්වේ නෑ. මගේ මහත්තයාටවත් කීවේ නෑ. ඔක්කොම හිතේ දරාගෙන හිටියා.”“දවසක් අය්යගෙ ගෑනි අම්මාව ගෙයින් දොට්ට දාල පන්නාගෙන තිබුණා. අම්මා අපට කරදර කරන්නත් කැමති නෑ. අපේ මහත්තයා දැන ගන්නවට කැමතිත් නෑ ලැජ්ජයි කියලා. ඔහේ ඔළුව හැරුණු අතේ ගිහින්, අපි මේ මොකවත් දන්නේ නෑ. මේ වෙනකොට අම්මාගේ වයස අවුරුදු අසූ පහක්. ඒ වුණාට සිහිය කල්පනාව හොඳට තිබුණා.”“දවස් හතරකට පස්සේ අපට ආරංචි වුණා අපේ අම්මා පාණදුරේ බස්ටෑන්ඩ් එකේ බිම වාඩි වෙලා ඉන්නවා කියලා. අපි අඳුනන කෙනෙක් අපට ඇවිත් කිව්වා, මමයි මගේ මහත්තයයි ඒ වෙලාවෙම ත්‍රීවීල් එකකින් ගිහින් අම්මාව අරගෙන ආවා. ඒ වෙනකොට අම්මා ඇඳගෙන හිටපු ඇඳුම් හොඳට ම කිලුටු වෙලා. අම්මවත් දූවිලිවලින් කළු වෙලා. අපි ත්‍රීවිල් එකේ දාගෙන අපේ ගෙදර ගෙනාවා. වතුර උණු කරලා නාවලා කන්න බොන්න දුන්නට පස්සේ අම්මා අඬන්න ගත්තා. ඒත් කිසි දෙයක් කීවෙ නෑ.”“අම්මා ගෙදරින් ගිහින් අය්යයි ගෑනියි සද්ද නැතුව හිටියා. අපේ ලොකු දුව ටෙලිෆෝන් කරලා මාමගෙන් අහලා තිබුණා කෝ මාමෙ ආච්චි කියලා. කොහේද ගිහිල්ලා. ගෙදර නෑ, කියලා තිබුණා. අපි ඊට වඩා දෙයක් ඇහුවෙ නෑ.”“අපේ මහ ඉඩම පර්චස් අසූවයි, ගේ තියෙන කොටස පර්චස් විස්සයි, මට පර්චස් විස්සක් දුන්නා. අය්යට දෙන්න පර්චස් හතළිහක් ඉතුරු කරගෙන හිටියා. අය්යයි ගෑනියි අම්මව දොට්ට දාපු නිසා ඒ පර්චස් හතළිහ මට ලිව්වා. අය්යගෙ ගෑනියි දරුවොයි දැනුත් ඉන්නේ ඉතුරු නොලියපු පර්චස් විස්සෙ තියෙන ගෙදර.” යැයි ජයවතී සම්පූර්ණ විස්තරය කීවාය.නැවතත් ජයවතී දිෂ්ටි ගන්වා ප්‍රේතයා සමඟ ප්‍රශ්න කළේය.“දැන් ගුණදාස මොකද කියන්නෙ?”“මට මගේ දේපළ කොටස ඕනෑ.”“ඒ දේපළ කාගෙ ද? කාට ද අයිතිව තිබුණේ.”“අම්මාට. මුන් අම්මා ඇ‍ඳේ ඉන්දැද්දි අස්සන් කරවාගෙන.”“කෝ දැන් අම්මා.”“අම්මා මැරිලා”“අම්මාට සාත්තු කළේ කවුද?”“.........” ප්‍රේතයා නිහඬ ය.“තමුන් අම්මාට සාත්තු සප්පායම් කළා ද?”“නැහැ”“ඒ මොකද?”“මගේ ගෑනි අම්මාට සලකන්න ඉඩ දුන්නේ නෑ.‍”“අම්මා අන්තිමට කොහේද හිටියේ?”“නංගිගේ ළඟ.”“ඊට කලින්?”“අපේ ගෙදර”“අම්මා කෑවෙ බීවෙ කොහොම ද?”“එයා වෙන ම උයාගෙන කෑවා.”“ඇයි එහෙම වුණේ?”“මගේ ගැනි අම්මාට කන්න දුන්නෙ නෑ.”“තමන් අම්මාට උයාගෙන කන්න බඩු ගෙනැත් දුන්න ද?”“නෑ”“ඉතින් එයා බඩු ගෙනාවෙ කොහොම ද?”“එයාගෙ පැන්ෂන් පඩියෙන්”“අම්මා ගෙදරින් ගියේ මොකද?”“මගේ ගෑනි අම්මාව දොට්ට දාලා දොර වහලා තිබුණේ.”“ඊට පස්සෙ අම්මාට මොකද වුණේ?”“දන්නෙ නෑ”“තමුසෙ මහා අසත්පුරුෂයෙක්. මේ ලෝකෙට නොගැළපෙන අයෙක්.”“මගේ අයිතිය මට දීපල්ලා. මගේ දේපළ කොටස මට ඕනෑ.”“තමුසෙගෙ ගෑනිගෙන් ඉල්ලා ගන්නවා.”“මගේ අයිතිය මට ඕනෑ”“තමුසෙ උසාවි යනවා. මම තමුසෙට දවස් හතක් කල් දෙනවා. තමුසෙයි ගෑනියි අම්මාට කළ වෙනස්කම් නිසා ඉඩම් දේපළ අම්මා නංගිට දුන්නා. මේ ලෝකෙ සාධාරණය කියලා දෙයක් තියෙනවා. අම්මා ඒක ඉෂ්ට කැර තියෙනවා. මේ දවස් හත ඇතුළේ මේ ශරීරයෙන් ඉවත් වෙන්න හිත හදාගෙන එන්න ඕනෑ. නොගියොත් අල්ලලා මූදට දානවා” යි කී ගවේෂකවරයා තවත් බෝධි පූජා හතක් පවත්වා නැවත එන්නැයි ජයවතීට කීවේය.ඊළඟට පැමිණි දිනයේ ද ජයවතී අවිශ්ට විය. ප්‍රේත ජීවියා සමඟ ගවේෂකවරයා කතා කළේය.“තමුසෙ මේ ශරීරයෙන් ඉවත් වෙලා යනවා ද නැද්ද?”“නැහැ මම යන්නෙ නෑ. මගේ ඉඩම් කොටස මට දෙනකම් මම යන්නේ නෑ.”“අම්මාට නොසලකපු එකා දැන් පෙරේතයෙක් වෙලා. ඉඩම් තණ්හාව මිස අම්මට සලකන්න, තමන්ව වදාපු හදාපු ණය ගෙවන්න හිතුණෙ නෑ. ගෑණිත් එක්ක අම්මට වෙනස්කම් කරලා අන්තිමේ අම්මා ඔක්කොම අතහැරලා යන්න ගියා. පාණදුරේ බස්ටෑන්ඩ් එකේ මැරෙන්න කියලා හිතාගෙන ඉන්දැද්දි නංගි ගිහින් අරගෙන ඇවිත් සාත්තු සප්පායම් කළා. උඹට දේපළ තණ්හාව තියෙනවා නම් අම්මව ගෙදරින් එළවපු ගෑණිගෙන් ඒවා ඉල්ලාගනින්” යැයි කී ගවේෂකවරයා ප්‍රේතයා ජයවතීගේ ශරීරයෙන් එළියට ඇද පන්නා දැම්මේය.ජයවතීටත්, පවුලේ අයටත්, ඉඩමටත්, ඔවුන් පදිංචි නිවසටත් ආධ්‍යාත්මික ආරක්ෂාවක් යොදා දිනපතා නිවසේ භාවිත කළ යුතු පිළිවෙත් කීපයක් නියම කොට, පන්සලට හීල් දානයක් පූජාකොට මෑණියන්ට පින් අනුමෝදන් කරන ලෙස ද කීවේය.මතුගම මහින්ද විජේතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>05</day>
    </date>
    <link>http://www.silumina.lk/2014/01/05/_art.asp?fn=aa1401051</link>
    <topic>මා අත්අඩංගුවට ගත්තේ නෑ මාධ්‍ය ප්‍රචාර බොරු</topic>
    <author>විජයානි එදිරිසිංහ</author>
    <content>කැනේඩියානු පාර්ලිමේන්තු මන්ත්‍රීනී රාධිකාවිජයානි එදිරිසිංහමෙරට පොලිසිය හෝ වෙනත් ආරක්ෂක අංශයක් තමා අත්අඩංගුවට ගත් බවට වෙබ් අඩවි හා ඇතැම් මාධ්‍ය මඟින් ලෝ පුරා ගෙන ගිය ප්‍රචාරය සම්පූර්ණ අසත්‍යයක් බවත් ඒ කතා තමා සම්පූර්ණයෙන් ප්‍රතික්ෂේප කරන බවත් මෙරට සංචාරයකට පැමිණ සිටි යාපනේ උපත ලැබූ කැනේඩියානු පාර්ලිමේන්තු මන්ත්‍රීනී රාධිකා සිට්සබේසන් කියයි.මෙරට ආගමන විගමන නිරීක්ෂණ නිලධාරීන් සමඟ කැනේඩියානු මන්ත්‍රීවරිය මේ ප්‍රකාශය කර ඇත්තේ මුලතිව් ප්‍රදේශයේ දී ඇය හමුව‍ූ අවස්ථාවේදී ය.අනතුරුව ඇය ආගමන විගමන පාලක ජෙනරාල් චූලානන්ද පෙරේරා මහතා සමඟ ද මුලතිව් සිට බුද්ධි නිලධාරීන් ඉදිරියේ දුරකථනයෙන් ද සම්බන්ධ වී තමා සංචාරයක් සඳහා පැමිණි බවත් ආගමන විගමන නීති උල්ලංඝනය වන පරිදි කටයුතු නොකරන බවත් ප්‍රකාශ කර තිබේ.කැනේඩියානු මන්ත්‍රීවරිය මෙරටට පැමිණ ඇත්තේ පසුගිය 28 වැනිදා ය.ඒ සංචාරක වීසා මඟිනි.මා මේ රටට පැමිණියේ සංචාරයක් සඳහා පමණයි. ඒ අතර බොහෝ වෙබ් අඩවි සහ මාධ්‍ය අසත්‍ය තොරතුරු පළ කෙරුවා. ඒවා මා ප්‍රතික්ෂේප කරනවා. මා සිර අඩස්සියට ගැනීමක් තබා කිසිදු ආරක්ෂක නිලධාරියෙක් මා සමඟ කතා කිරීමටවත් මුණගැසුණේ නැතැයි පාර්ලිමේන්තු මන්ත්‍රීවරිය පවසා තිබේ. තව ද ද්‍රවිඩ දේශපාලනඥයකු වන ශ්‍රීධරන් මහතා ඇය හමුවී ඇති අතර තමා ඔහු මුණ ගැසුණේ ඔහු තමාගේ මාමා නිසා බව ද මන්ත්‍රීවරිය ප්‍රකාශ කර තිබේ‍.‍මේ කැනේඩියානු මන්ත්‍රීවරිය අත්අඩංගුවට ගත් බවට අසත්‍ය ප්‍රවෘත්ති පළවීම නිසා ආගමන විගමන බුදධි නිරීක්ෂණ අංශ නිලධාරීන් කිහිප දෙනෙකු උතුරට යවා තිබුණේ ආගමන විගමන පාලක චූලානන්ද පෙරේරා මහතා ය.කැනේඩියානු ඩිමොක්‍රටික් පක්ෂයේ මන්ත්‍රිනි රාධිකා සිට්සබේසන් අසත්‍ය ප්‍රවෘත්ති ඔස්සේ කැනඩා ආණ්ඩුව අපහසුතාවට පත්කරන ආකාරයේ ආන්දෝලනයක් ඇති කිරීම නිසා ඇයට එරෙහිව විනයානුකූල පියවර ගැනීමට ඉඩ ඇතැයි කැනඩා ආරංචි මාර්ග සඳහන් කරයි.මේ සම්බන්ධයෙන් නව ඩිමොක්‍රටික් පක්ෂයේ නායක තෝමස් මුල් කායිර්, ඔටාවාහි සිටින ශ්‍රී ලංකා මහා කොමසාරිස් චිත්‍රාංගනී වාගීස්වර මහත්මියට දුරකථනයෙන් කතා කර සිට්සබේසන් මන්ත්‍රීවරියගේ ආරක්ෂාව සහ සුරක්ෂිතතාව සම්බන්ධයෙන් විමසා ඇතැයි ද පැවසේ.සංචාරය නිමා කිරීමෙන් කැනේඩියානු මන්ත්‍රීවරිය ගිය සිකුරාදා කැනඩාව බලා පිටත්ව යාමට නියමිතව සිටියාය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>05</day>
    </date>
    <link>http://www.silumina.lk/2014/01/05/_art.asp?fn=aa1401052</link>
    <topic>මානව හිමිකම් ගැන කියන්න අපේ දූත පිරිසක් සාමාජික රටවලට යති</topic>
    <author>සුනිල් දයා අල්විස්</author>
    <content>සුනිල් දයා අල්විස්ජගත් මානව හිමිකම් සමුළුවේදී ශ්‍රී ලංකාවට එරෙහිව එල්ලවිය හැකි අභියෝග ජයගැනීමට ඇති තතු පහදා දීම සඳහා රජයේ ජ්‍යෙෂ්ඨ මැති ඇමැතිවරුන් දෙදෙනකු බැගින් යුතු විශේෂ දූත කණ්‍ඩායම් මානව හිමිකම් කොමිසමේ සෑම සාමාජික රටකටම පිටත්කර යැවීමට රජය පියවර ගන්නා බව විදේශ කටයුතු නියෝජ්‍ය ඇමැති නියෝමාල් පෙරේරා මහතා ‘සිළුමිණ’ ට කීය.එම රටවල ශ්‍රී ලංකා තානාපතිවරු ද මෙහිදී ඇමැතිවරුන්ට එම රටවල රාජ්‍ය ප්‍රධානීන්ට කරුණු පැහැදිලි කර දීමට සහාය වනු ඇත.1983 සිට මේ දක්වා කාල සීමාව තුළ ශ්‍රී ලංකාවේ පැවැති තත්ත්වය ද විශේෂයෙන් වසර 30 කාලයක් මුළුල්ලේ පැවැති යුද තත්ත්වයට ශ්‍රී ලංකාව මුහුණ දුන් ආකාරය හා එල්.ටී.ටී.ඊ‍. ය පරදා ලැබූ ජයග්‍රහණය ද 2009 සිට මේ දක්වා රටේ පවතින සාමකාමී තත්ත්වය උතුරු නැ‍ඟෙනහිර හා සෙසු ‍ප්‍රදේශවල සංවර්ධනය ගැන ද මේ හමුවීම්වලදී පැහැදිලි කර දෙනු ඇත.දරුස්මාන් වාර්තාව මෙන් ම රජයේ එල්එල්ආර්සී වාර්තාව ගැනත් රජයට එරෙහිව ජාත්‍යන්තරයෙන් මානව හිමිකම් කඩ කිරී‍ම් පිළිබඳව නඟන චෝදනා පදනම් විරහිත බව පැහැදිලි කරදීමත් මේ දූත පිරිසේ අරමුණ වී ඇත.ශ්‍රී ලංකාවට පැමිණ වර්තමාන තත්ත්වය පැහැදිලිව දැක බලාගැනීමට ඕනෑ අයකුට අවස්ථාව තිබෙන බව ද පහදා දෙනු ඇත.ශ්‍රී ලංකාවට එරෙහිව විවිධ ප්‍රචාර සිදු කරන්නේ දෙමළ ඩයස්පෝරාව හා ඔවුන්ට හිතැති කණ්ඩායම් බව ද ඔවුනගේ අරමුණ මානව හිමිකම් කොමිසම හරහා, ඔවුන්ගේ යටි අරමුණු ඉටු කර ගැනීමට යයි ද නියෝජ්‍ය ඇමැති නියෝමාල් පෙරේරා මහතා වැඩිදුරටත් කීය.ජගත් මානව හිමිකම් සමුළුවේ සාමාජික රටවලට අප්‍රිකානු හා ආසියානු රටවල් 13 ක් නැ‍ඟෙනහිර යුරෝපයේ රටවල් 6 ක් ඇමෙරිකානු හා කැරිබියානු රටවල් 8 ක් සහ බස්නාහිර යුරෝපා රටවල් 07 ක් ද අයත් වේ. ජගත් මානව හිමිකම් සමුළුවේ සමස්ත සාමාජික රටවල් සංඛ්‍යාව 47 කි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>05</day>
    </date>
    <link>http://www.silumina.lk/2014/01/05/_art.asp?fn=aa1401053</link>
    <topic>පොලීසියට එරෙහි පැමිණිලි වැඩිවෙයි</topic>
    <author/>
    <content>පොලිස් නිලධාරීන් අතින් සිදුවන අසාධාරණයක් හෝ වරදක් පිළිබඳව පැය 24 පුරා පැමිණිලි ඉදිරිපත් කිරීමට අවස්ථාව සැලසීමෙන් පසු සතියක් තුළ මහජනතාවගෙන් පැමිණිලි සියයක් පමණ ලැබී ඇතැයි ජාතික පොලිස් කොමිසමේ ලේකම් ටී. එම්. කේ. බී. තෙන්නකෝන් මහතා කියයි.පොලිස් නිලධාරීන්ට විරුද්ධව ලැබෙන පැමිණිලිවලින් බොහොමයක් පැමිණිලි පිළිබඳව පොලීසිය ක්‍රියා නොකිරීම හා පොලිස් නිලධාරීන්ගේ උදාසීනත්වය පිළිබඳව යැයි පැවැසු ලේකම්වරයා ලැබෙන පැමිණිලි අනුව වහාම සහනයක් ලබාදිය හැකි අයට සහන සැලසීමට ක්‍රියා කරන බව ද කීය.මින් පෙර කාර්යාල වේලාව තුළ පමණක් මහජනයාට පැමිණිලි ඉදිරිපත් කිරීමට අවස්ථාව තිබුණත් ජාතික පොලිස් කොමිසම ලබා දී ඇති දුරකථන අංකයට (0710361010) පැය 24 පුරාම පැමිණිලි ඉදිරිපත් කිරීමට අවස්ථාව ලබා දී ඇත.දුරකථන මාර්ගයෙන් කොමිසමට ලැබෙන පැමිණිලි පිළිබඳව ක්ෂණික සහන ලබාදීමට අමතරව තවදුරටත් කටයුතු කළ හැකි පැමිණිලි පිළිබඳව ලිඛිතව පැමිණිලි ලබාගෙන තම ප්‍රාදේශීය කාර්යාල නවය මාර්ගයෙන් විමර්ශන කර එම චෝදනා පත්‍ර විනයානුකූල ක්‍රියාමාර්ග ගැනීම සඳහා පොලිස්පතිවරයා වෙත යොමු කරන බව ජාතික පොලිස් කොමිසම කියයි.ජාතික පොලිස් කොමිසමට 2013 වසරේ දී ලැබී ඇති පැමිණිලි සංඛ්‍යාව 400 ක් පමණ වන අතර ඊට කලින් වසරේ ලැබී තිබු පැමිණිලි සංඛ්‍යාව 600 කි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>05</day>
    </date>
    <link>http://www.silumina.lk/2014/01/05/_art.asp?fn=aa1401054</link>
    <topic>රෝහල් වටලයි</topic>
    <author/>
    <content>රජයේ සියලුම රෝහල් මේ මාසයේ සිට හදිසි පරීක්ෂණවලට ලක් කිරීමට සෞඛ්‍ය අමාත්‍යාංශයේ මෙහෙයවීමෙන් සිදු කෙරේ.සෞඛ්‍ය ඇමැති මෛත්‍රීපාල සිරිසේන මහතා අමාත්‍යාංශ නිලධාරීන් රැස් කරවා අලුත් අවුරුද්දට  ලබා දුන් උපදෙස් අනුව මේ වැඩ පිළිවෙළ ක්‍රියාත්මක කරනු ඇත. රෝහල්වල සේවාව තවදුරටත් ඉහළ නැංවීම මෙම පරීක්ෂණවල ඉලක්කය වෙයි.මේ යටතේ ශික්ෂණ රෝහල් මෙන්ම පළාත් සභාවලට අයත් රෝහල් ද පරීක්ෂාවට ලක්කරන්නැයි ද ඇමැතිවරයා උපදෙස් ලබා දී තිබේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>05</day>
    </date>
    <link>http://www.silumina.lk/2014/01/05/_art.asp?fn=aa1401055</link>
    <topic>ශිෂ්‍යත්වය අහෝසි කිරීමේ තීරණයක් නෑ</topic>
    <author/>
    <content>රජය පහ වසර ශිෂ්‍යත්ව විභාගය අහෝසි කිරීමේ කිසිදු තීන්දුවක් ගෙන නැතැයි කැබිනට් ප්‍රකාශක හා ජනමාධ්‍ය හා ප්‍රවෘත්ති අමාත්‍ය කෙහෙළිය රඹුක්වැල්ල මහතා පවසයි. පසුගියදා පැවැති ශ්‍රී ලංකා නිදහස් පක්ෂ මධ්‍යම කාරක සභාව හමුවේදී මහින්ද රාජපක්ෂ ජනාධිපතිතුමා අවධාරණය කළේ රජය 5 වසර ශිෂ්‍යත්ව විභාගය අ‍හෝසි කිරීමේ කිසිදු තීන්දුවක් ගෙන නොමැති බවය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>05</day>
    </date>
    <link>http://www.silumina.lk/2014/01/05/_art.asp?fn=aa1401056</link>
    <topic>ලෝක සාමයට තර්ජනයක්</topic>
    <author>දයා ඩී. ෆොන්සේකා</author>
    <content>දයා ඩී. ෆොන්සේකාලෝක සාමයට විශාල තර්ජනයක්ව ඇත්තේ ඇමෙරිකාවෙන් බව අන්තර්ජාතික සමීක්ෂණ ආයතනයක් වන ද පොල්ස්ටර් වින් / ගැලෙප් ඉන්ටර්නැෂනල් කියයි.www.News.lk වෙබ් අඩවිය වාර්තා කරන අන්දමට ලෝකයේ රටවල් 65 ක් සහභාගි කරවාගෙන කරන ලද මේ අධ්‍යයනයේදී ඒ සඳහා සහභාගිවූ රුසියානුවන් ගෙන් සියයට 54 ක්ද චීන ජාතිකයන් ගෙන් සියයට 49 ක්ද මේ අදහස් අවධාරණය කර ඇත. කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>05</day>
    </date>
    <link>http://www.silumina.lk/2014/01/05/_art.asp?fn=aa1401057</link>
    <topic>පරිගණක සන්නිවේදනයෙන් රටම එක් වන ‘ස්මාර්ට් ශ්‍රී ලංකා’ ලබන වසරේ එයි</topic>
    <author>නිහාල් පී. අබේසිංහ</author>
    <content>නිහාල් පී. අබේසිංහශ්‍රී ලංකාවේ පරිගණක සන්නිවේදන තාක්ෂණය තවත් දියුණුකර පරිගණක සන්නිවේදනය මගින් රට පුරා ඒකාබද්ධවූ වැඩපිළිවෙළක් ක්‍රියාත්මක කිරීමට ‘ස්මාර්ට් ශ්‍රී ලංකා’ වැඩපිළිවෙළ මේ වසරේ සිට ක්‍රියාවට නංවන බව ශ්‍රී ලංකා තොරතුරු හා සන්නිවේදන තාක්ෂණ නියෝජිතායතනයේ (ICTA) ප්‍රධාන විධායක නිලධාරි රොෂාන් දේවපුර මහතා පවසයි.මේ අනුව මෙතෙක් කල් අපේ රටේ පරිගණක සන්නිවේදන තාක්ෂණ කටයුතු දියුණු කළ ඉ. ශ්‍රී ලංකා වැඩසටහන වෙනුවට ස්මාර්ට් (නිපුන) ශ්‍රී ලංකා වැඩසටහන ක්‍රියාත්මක වන බව ද දේවපුර මහතා කියයි.ස්මාර්ට් රාජ්‍යය හා ඒකාබද්ධ රාජ්‍යය සංකල්පය යටතේ ඉදිරියේදී මුළු රටම ඒකාබද්ධ පරිගණක ජාලයක් බවට පත් කිරීමට මේ යටතේ කටයුතු කරන බව ද දේවපුර මහතා පෙන්වා දුන්නේ ය. ඒ යටතේ නිපුණතාවයන් පරිපූර්ණ සමාජ, ව්‍යාපෘති, නිපුණ රැකී රක්ෂා, ව්‍යාපෘති නිපුණ දැනුම්වත් නගර, නිපුණ නායකත්වය, නිපුණ ව්‍යාපෘති කළමනාකාරත්වය සිදුවන බවත් ඒ මගින් මුළු රටම එකම ‘වයි ෆයි’ කලාපයක් කෙරෙන බවත් දේවපුර මහතා කීය.‘ස්මාට් ශ්‍රී ලංකා ආයතනය’ පිහිටුවීම පිළිබඳ ගැසට් පත්‍රය පසුගිය සැප්තැම්බර් මාසයේ කැබිනට් මණ්ඩලය මගින් අනුමත කර ඇත.නව වැඩපිළිවෙළ යටතේ මුළු රාජ්‍ය සේවයම ඒකාබද්ධ පරිගණක සන්නිවේදන ක්ෂේත්‍රයක් යටතේ ක්‍රියාත්මක කර ජනතාවට සිය කටයුතු කීපයකට ක්‍රියාත්මක කිරීමට අවස්ථාව සලසා දෙනු ලැබේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>05</day>
    </date>
    <link>http://www.silumina.lk/2014/01/05/_art.asp?fn=aa1401058</link>
    <topic>ජනපති කතරගම ආගමික වතාවත්වල</topic>
    <author>ඊ.එච්.සෝමපාල කතරගම විශේෂ</author>
    <content>ඊ.එච්.සෝමපාල කතරගම විශේෂජනාධිපති මහින්ද රාජපක්ෂ මහතා දෙසැම්බර් මස 31 වැනි දින පස්වරුවේ කතරගම කිරිවෙහෙර රාජ මහා විහාරස්ථානයට පැමිණ මල් පහන් ගිලන්පස චෛත්‍යයට පූජා කිරීම සිදු කරන ලදී.මෙම අවස්ථාවේ ආගමික කටයුතු සිදුකරනු ලැබුවේ කතරගම කිරිවෙහෙර රාජමහා විහාරස්ථානයේ නව විහාරාධිපති පූජ්‍ය කොබවක දම්මින්ද නාහිමියන් විසිනි.කිරිවෙහෙර රාජමහා විහාරාධිපති නාහිමියන් ප්‍රධාන මහා සංඝරත්නය විසින් සෙත් පිරිත් දේශනාකර තෙරුවන් සරණ ආශිර්වාද ප්‍රාර්ථනා කරමින් පිරිත් ‍පැන් දී පිරිත් නූල් බැඳීම ද සිදුවිය.අනතුරුව දිවංගත අගමැතිවරුන් වන එස්.ඩබ්.ආර්.ඩී.බණ්ඩාරනායක, සිරිමාවෝ බණ්ඩාරනායක යන දෙපළ වෙනුවෙන් රුහුණු කතරගම මහා දේවාලය අසල විශේෂ පිරිත් මණ්ඩපයේ රුහුණු කතරගම මහා ‍ෙද්වාලයේ හිටපු බස්නායක නිලමේ ලලිත් ගමගේ මහතා විසින් වාර්ෂිකව පවත්වනු ලබන සර්වරාත්‍රික පරිත්‍රාණ ධර්මදේශනාවට ද ජනාධිපතිතුමා සහභාගි විය.කතරගම අෂ්ඨඵල බෝධීන් වහන්සේ වෙතට පැමිණ විශේෂ බෝධි පූජාවකට ද ජනාධිපතිතුමා සහභාගි වූහ.2014 ජනවාරි මස 01 දින අලුයම නව වසර වෙනුවෙන් රුහුණු කතරගම මහා දේවාලයේ විශේෂ දේව පූජාවකට ද ජනාධිපතිතුමා සහභාගි විය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>05</day>
    </date>
    <link>http://www.silumina.lk/2014/01/05/_art.asp?fn=aa1401059</link>
    <topic>පාරට එන බස් 50% කින් බැහැලා</topic>
    <author>තාරක වික්‍රමසේකර</author>
    <content>තාරක වික්‍රමසේකර2013 වසරේ මෙරට ලියාපදිංචි කළ බස් රථ සංඛ්‍යාව 2012 වසරට වඩා 50% කින් පමණ අඩුවී ඇතැයි ප්‍රවාහන නියෝජ්‍ය අමාත්‍ය රෝහණ දිසානායක මහතා සිළුමිණට කීය.2012 වසරේදී බස්රථ 3095 ක් මෙරට ලියාපදිංචි කර ඇතත් පසුගිය වසරේදී ලියාපදිංචි කළ බස්රථ සංඛ්‍යාව 1805 කි.මෙසේ බස්රථ ලියාපදිංචිය අඩුවී ඇත්තේ ලංගම බස්රථ වැඩි වශයෙන් යොදවන තත්ත්වයක් මත බවත් ඇමැතිවරයා පෙන්වා දෙයි.ලංගම පෞද්ගලික ඒකාබද්ධ කාල සටහන් ක්‍රමය ලංගම විනාශ කරන බව ඇතැමුන් පැවසුවත් මේ සංඛ්‍යා ලේඛන දෙස බැලීමෙන් එසේ නොවන බව පැහැදිලි බවත් මේ තත්ත්වයට ඉක්මන් විසඳුමක් ලබාදීමට පෞද්ගලික අංශයේ සහාය ද ලබාගැනීමට රජය කටයුතු යොදවන බවත් නියෝජ්‍ය ඇමැතිවරයා කීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>05</day>
    </date>
    <link>http://www.silumina.lk/2014/01/05/_art.asp?fn=aa14010510</link>
    <topic>ළමා හිංසනයට එරෙහි ජාතික වැඩ සටහන කොළඹ දී</topic>
    <author>රමණී සුබසිංහ</author>
    <content>රමණී සුබසිංහළමා හිංසනයට එරෙහිව ප්‍රජාව දැනුම්වත් කිරීමේ ජාතික වැඩ සටහන මෙවර කොළඹ දිස්ත්‍රික්කය කේන්ද්‍ර කරගනිමින් පැවැත්වීමට කටයුතු යොදා ඇතැයි ජාතික ළමාරක්ෂක අධිකාරිය පවසයි.ළමා හිංසනයෙහි අනර්ථකාරී ප්‍රතිඵල ළමයාගේ ශාරීරික හා මානසික සෞඛ්‍ය පිරිහීමටත් සමාජ ජීවිතය කඩා වැටීමටත් හේතු වන නිසා ඉන් ජාතියේ දරුවන් මුදා ගැනීම අරමුණු කරගනිමින් මෙම වැඩ සටහන සංවිධානය කර ඇත. ළමාරක්ෂාව පිළිබඳව දැනුම්වත් කිරීමේ පා ගමනකින් ද සමන්විත මෙම වැඩ සටහන ලබන 07 දා පෙරවරු 8.00 සිට පස්වරු 12.00 දක්වා කොළඹ රාජකීය විද්‍යාලයේ දී පැවැත්වීමට කටයුතු යොදා ඇත.කොළඹ දිස්ත්‍රික්කයේ පාසල් සිසු සිසුවියන් 1500 ක් පමණ ද මෙම වැඩ සටහනට සහභාගි වීමට නියමිත අතර ජාතික ළමාරක්ෂක අධිකාරිය මඟින් සංවිධානය කරන ලද සමස්ත ලංකා ළමා චිත්‍ර තරගයේ ජයග්‍රාහකයන්ට පදක්කම් සහ සහතික පත්‍ර ප්‍රදානය ද මෙහි දී සිදු කෙරේ.ළමා සංවර්ධන හා කාන්තා කටයුතු අමාත්‍ය තිස්ස කරල්ලියද්ද මහතාගේ ප්‍රධානත්වයෙන් මේ වැඩසටහන පැවැත්වෙයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>05</day>
    </date>
    <link>http://www.silumina.lk/2014/01/05/_art.asp?fn=ab1401051</link>
    <topic>දිවි නැඟුම ජයගනී දුප්පත්කමේ අපල දුරු වෙයි</topic>
    <author>ධර්මන් වික්‍රමරත්න</author>
    <content>නෛතික, දේශපාලනික හා සමාජීය ආන්දෝලනාත්මක වටපිටාවක් ගොඩනඟමින් ඉකුත් කාල පරාසය තුළ විවාදයට ලක්වූ දිවි නැඟුම සංවර්ධන දෙපාර්තමේන්තුව ජනවාරි 03 වැනි සිකුරාදා ගැසට් නිවේදනය නිකුත් වීමත් සමඟම සමස්ත ජනතාවගේ අවධානය එය කෙරෙහි යොමු විය. දිවි නැඟුම සංවර්ධන දෙපාර්තමේන්තුවේ දීර්ඝ ගමන් මාර්ගය විමසා බැලීම ඉතාමත් කාලෝචිතය. මේ ඒ පිළිබඳව කෙරෙන පසු විපරමකි.දිවි නැඟුම සංවර්ධන දෙපාර්තමේන්තුව පිහිටුවනු ලැබුවේ සමෘද්ධි කොමසාරිස් ජනරාල් දෙපාර්තමේන්තුව, උඩරට ගැමි පුනරුත්ථාපන දෙපාර්තමේන්තුව යන රජයේ දෙපාර්තමේන්තු සහ ශ්‍රී ලංකා සමෘද්ධි අධිකාරිය, ශ්‍රී ලංකා දක්ෂිණ සංවර්ධන අධිකාරිය, ශ්‍රී ලංකා උඩරට සංවර්ධන අධිකාරිය යන ව්‍යවස්ථාපිත මණ්ඩලවල ක්‍රියාකාරකම් අන්තර්ගහණය කිරීමෙනි.ඒ ඔස්සේ සමෘද්ධි ව්‍යාපාරයේ අරමුණ පියවර දස දහසක් ඉදිරියට ගෙන යමින් සමෘද්ධි ව්‍යාපාරය ගමේ ප්‍රජා මූල සංවිධාන හරහා ප්‍රජාවට භාර දෙන දිවි නැඟුම බැංකුව පිහිටුවීම වැනි උතුම් අරමුණු එයට මුල් විය.දිවි නැඟුම සංවර්ධන දෙපාර්තමේන්තුව නිත්‍යානුකූල බවට පත්කරන ගැසට් නිවේදනයට ආර්ථික සංවර්ධන අමාත්‍ය බැසිල් රාජපක්ෂයන් ජනවාරි 03 වැනිදා පෙරවරු 10.27 ට යෙදුණු සුබ මොහොතින් අස්සන් තැබීය.ඒ නිමිත්තෙන් දිවයින පුරා දිස්ත්‍රික්ක 25 ක පිහිටා ඇති සමෘද්ධි මහ සංගම් 332 ක සහ සමෘද්ධි බැංකු 1,074 ක ආගමික වතාවන්ට මුල්තැන දෙමින් උත්සව පැවැත්විණි. ග්‍රාම සේවා වසම් 14,023 ක ජීවත්වන සමෘද්ධි සහ දිවි නැඟුම ප්‍රතිලාභී පවුල්වල දස දහස් සංඛ්‍යාත පිරිසක් එයට එක්වී සිටියහ.ක්‍රියාත්මක කිරීමේ අරමුණුදිවි නැඟුම ප්‍රජා මූල්‍ය සංවිධාන ස්ථාපිත කිරීම, ජනතාවට ක්ෂද්‍ර මූල්‍ය පහසුකම් සැපයීම, ආහාර සුරක්ෂිතතාව ඇති කිරීම, සමාජ ආරක්ෂණ ජාලයක් නිර්මාණය කිරීම, නිෂ්පාදන ගබඩා කිරීම, සැකසීම සහ අලෙවි කිරීම, දිවි නැඟුම ප්‍රතිලාභීන්ගේ රැකියා අවස්ථා වැඩි කිරීම, පරිසර හිතකාමී ජීවන රටාවකට ජනතාව උනන්දු කිරීම, ජනතාවගේ ඉතිරි කිරීමේ පුරුද්ද වර්ධනය කිරීම, ආයෝජන හැකියා වැඩි දියුණු කිරීම, දිවි නැඟුම ප්‍රතිලාභීන්ගේ ආත්ම විශ්වාසය වැඩි දියුණු කිරීම, සමාජය කෙරෙහි සාමූහික වගකීම යහපත් ගුණාංග සහ ගුණධර්ම ප්‍රවර්ධනය කිරීම යනාදී ශීර්ෂයෙන් දිවි නැඟුම පනත ක්‍රියාත්මක කිරීමේ අරමුණ විය.පවුල් ලක්ෂ 18 ක ජනතාවගේ ජීවන තත්ත්වය සවිමත් කරමින් ලක්ෂ පනහක් පමණ ජනතාවට සෙත සැලසෙන මෙම දිවි නැඟුම පනත 2005 මහින්ද චින්තනය ඔස්සේ සමෘද්ධි නිලධාරීන් හා කළමනාකරුවන්ගේ විශ්‍රාම වැටුප් ඇතුළු අනෙකුත් ප්‍රශ්න පිළිබඳව විමසා බැලීම සඳහා කොමිසමක් පත්කිරීම මඟින් මුල් බීජයන් ලබා ගත්තේය.එතෙකින් නොනැවතී අතු පතර විහිදුවමින් දසත පැතිරෙන වෘක්ෂයක් බවට පත්වීමට මෙම දිවි නැඟුම පනත සමත් විය. 2010 මහින්ද චින්තන ඉදිරි දැක්ම ඔස්සේ සමෘද්ධි පවුල්වල ආර්ථිකය ශක්තිමත් කිරීම සඳහා ජීවනෝපාය කටයුතු වර්ධනය කිරීම පහසු වන පරිදි වැඩපිළිවෙළවල් සකස් කළ අතර සමෘද්ධි අධිකාරියේ සේවකයන් විශ්‍රාම වැටුප්වලට හිමිකම් කියන රාජ්‍ය සේවකයන් බවට පත්කිරීම සඳහා සේවා ව්‍යවස්ථාවක් සකස් කරනු ලැබේ යන්න දක්වා තිබීම ද මෙම දිවි නැඟුම පනතට පදනම විය.දිවි නැඟුම සංවර්ධන දෙපාර්තමේන්තුව පිහිටුවීමත් සමඟම සමෘද්ධි අධිකාරියේ සේවකයින් 24,082 ක් ඇතුළු ආයතන 05 ක සේවකයින් 26,000 කට ආසන්න පිරිසක් විශ්‍රාම වැටුප් මෙන්ම රාජ්‍ය සේවකයෙකු සතු සියලු වරප්‍රසාද සහිතව අන්තර්ගහණය කෙරිණි.දිළිඳු බව තුරන් කිරීම සහ සමාජ සාධාරණත්වය සහතික කරනු ලබන සමාජයක් බිහි කිරීම සඳහා අවශ්‍ය වන සංවර්ධන කටයුතු ක්‍රියාත්මක කරමින් ජාතික සංවර්ධනය වේගවත් කිරීමට ජනතාව සවිබල ගැන්වීම ඇතුළු පරමාර්ථයන් උදෙසා දිවි නැඟුම සංවර්ධන දෙපාර්තමේන්තුව ස්ථාපනය කර තිබේ.වසම් 14,023 ක් ක්‍රියාත්මකයිඒ අනුව පවුලේ ආර්ථිකය හා පෝෂණය වැඩි දියුණු කරන ගෘහ ආර්ථික ඒකක දස ලක්ෂයක් නිර්මාණය කිරීම පෙරදැරි කරගෙන දිවි නැඟුම ජාතික ව්‍යාපාරය 2011 මාර්තු මස 12 වන දින ආරම්භ කරන ලදී. ඉසුරුමත් නිවහනක් අසිරිමත් මවුබිමක් යන්න තේමා කරගත් දිවි නැඟුම ජාතික ව්‍යාපාරය දිවයින පුරා පිහිටි ග්‍රාම නිලධාරී වසම් 14,023 ක් ආවරණය වන පරිදි ක්‍රියාත්මක වේ.2011 අගෝස්තු මස 17 වන දින දිවි නැඟුම පිළිබඳ යෝජනාව කැබිනට් මණ්ඩලයට ඉදිරිපත් කළ අතර 2011 ඔක්තෝබර් 27 වන දින දිවි නැඟුම දෙවන අදියර දීප ව්‍යාප්තව ආරම්භ කරන ලදී. දිවි නැඟුම දෙවන අදියර යටතේ බීජ සහ එළවළු, පලතුරු, සුළු අපනයන බෝග යනාදී පැළ වර්ග ප්‍රතිලාභීන් වෙත බෙදා දීම සිදු කළේය.දිගු කාලීන සංවර්ධන ව්‍යාපෘතියක් ලෙස ක්‍රියාත්මක කිරීමට නියමිත මෙම දිවි නැඟුම වැඩසටහනේ තෙවන අදියර ද 2012 අප්‍රේල් මස 05 වන දින ආරම්භ කළේය. දිවි නැඟුම පස්වන අදියර ආරම්භ වූයේ 2013 ඔක්තෝබර් 11 වැනිදාය.සංවර්ධනය වෙමින් පවතින රටක සිට සංවර්ධිත රාජ්‍යයක් දක්වා ගමන් කිරීමට පදනම් සලසන කැබිනට් මණ්ඩලයට ඉදිරිපත් කළ දිවි නැඟුම දෙපාර්තමේන්තුව සඳහා යෝජනාව සඳහා කැබිනට් මණ්ඩලයේ අනුමැතිය 2012 ජූලි මස 24 වන දින ලැබීමත් සමඟ එම යෝජනාව 2012 ජූලි මස 30 වන දින රජයේ ගැසට් පත්‍රයේ පළ කළේය. ඉන් අනතුරුව දිවි නැඟුම පනත් කෙටුම්පත ආර්ථික සංවර්ධන අමාත්‍ය බැසිල් රාජපක්ෂයන් විසින් 2012 අගෝස්තු මස 08 වන දින පාර්ලිමේන්තුවට ඉදිරිපත් කරන ලදී.මෙම පනතට අදාළ විෂයන් පළාත් සභාවන්ට පැවරී ඇති නිසා ඒ පිළිබඳව පාර්ලිමේන්තුවේ විවාද කිරීමට පෙර පළාත් සභාවල අනුමැතිය ලබාගත යුතු බවටත් දිවිනැඟුම පනත් කෙටුම්පතේ ඇතැම් රෙගුලාසි ආණ්ඩුක්‍රම ව්‍යවස්ථාවට පටහැනි බවට වෘත්තිය සංගමයක් විසින් 2012 අගෝස්තු 16 වැනි දින ශ්‍රේෂ්ඨාධිකරණයට පෙත්සමක් ගොනු කළේ ය.ශ්‍රේෂ්ඨාධිකරණ පෙත්සමේ පාර්ශ්වකරුවන්ගේ පිටපතක් කථානායක වරයාට ලැබිය යුතු වුවත් එය ඔහුට ලබා නොදී පාර්ලිමේන්තු නිලධාරියෙකුට ලබාදීම නිසා ජනතා පරමාධිපත්‍යය හෑල්ලු වී ඇති බවට නිරීක්ෂණය වී ඇතැයි කථානායකවරයා විසින් 2012 අගෝස්තු 18 වැනි දින පාර්ලිමේන්තුවේදී ප්‍රකාශ කළේ ය.සුළු හා මධ්‍ය පරිමාණ කර්මාන්ත, කෘෂි කර්මාන්තය, මාර්ග, වාරිමාර්ග යනාදී කරුණුවල ඇතුළු කොටස් පළාත් සභා බලතලවලට පැවරී ඇත. ඒ අනුව අදාළ ආයතන ඒකාබද්ධ කර දෙපාර්තමේන්තුවක් පිහිටුවීම සඳහා පළාත් පාලන ආයතනවල කැමැත්ත විමසා බැලිය යුතු බව අධිකරණයේ තීන්දුව විය.පළාත් සභා අනුමැතියඒ අනුව 2012 සැප්තැම්බර් 25 දින දිවි නැඟුම පනත් කෙටුම්පත් පත බස්නාහිර පළාත් සභාවේ වැඩි ඡන්ද 40 කින් සම්මත විය. 2012 සැප්තැම්බර් 26 දින එම පනත් කෙටුම්පත වයඹ පළාත් සභාවේ වැඩි ඡන්ද 36 කින් සම්මත විය. 27 වැනි දින ඌව පළාත් සභාවේ අනුමැතිය ලැබුණේ වැඩි ඡන්ද 17 කින් සම්මත වීමෙන් ය.ඔක්තෝබර් 02 නැ‍ඟෙනහිර පළාත් සභාවේ මුස්ලිම් කොන්ග්‍රසයේ ද සහය ඇතිව වැඩි ඡන්ද 06 කින් සම්මත විය. එමෙන් ම එදිනම දිවි නැඟුම පනත් කෙටුම්පත මධ්‍යම පළාත් සභාවේ වැඩි ඡන්ද 19 කින් සම්මත විය. සබරගමුව පළාත් සභාවේ වැඩි ඡන්ද 15 කින් ද දකුණ පළාත් සභාවේ වැඩි ඡන්ද 21 කින් ද එය සම්මත විය.මෙම පළාත් අනුමැතිය ලබා ගැනීමෙන් අනතුරුව දිවි නැඟුම පනත් කෙටුම්පත සම්මත කරගැනීමට සෑම පළාත් සභාවකම එකඟතාවය ඇති බව ආණ්ඩුකාරවරුන් ජනාධිපතිවරයාට දන්වා ඇති බව ජනාධිපතිවරයා දැනුම් දී ඇතැයි කථානායකවරයා ඔක්තෝබර් 09 වැනි දින පාර්ලිමේන්තුවට දැන්වීමත් සමඟම එදින දිවි නැඟුම පනත් කෙටුම්පත දෙවන වර පාර්ලිමේන්තුවට ඉදිරිපත් කළේ ය. 2012 ඔක්තෝබර් 24 දිවි නැඟුම ජාතික වැඩසටහන සඳහා ත්‍රෛනිකායික මහා නායක හිමිවරුන්ගෙන් ආශිර්වාදය ලබාගැනීමත් සමඟ ම 25 වැනිදා දිවි නැඟුම සිව්වන අදියර ද ආරම්භ කළේ ය.පාර්ලිමේන්තු අනුමැතියදිළිඳුකමින් තොර ශ්‍රී ලංකාවක් තැනීමේ අරමුණ පෙරදැරි කරගෙන 2013 ජනවාරි 08 වැනිදා සංශෝධන සහිතව පාර්ලිමේන්තුවට ඉදිරිපත් කරන ලද දිවිනැඟුම පනත් කෙටුම්පත වැඩි 117 කින් සම්මත විය. මෙම පනත ක්‍රියාත්මකවීමත් සමඟම දිවි නැඟුම සංවර්ධන දෙපාර්තමේන්තු‍ව ඉකුත් ජනවාරි 03 වැනිදා ගැසට් නිවේදනය නිකුත් කරන ලදී.දිවි නැඟුම සංවර්ධන දෙපාර්තමේන්තුව අධ්‍යක්ෂ ජනරාල්වරයෙකුගේ මෙහෙයවීමෙන් සහ කලාප පහක අතිරේක අධ්‍යක්ෂ ජනරාල්වරුන් යටතේ දිස්ත්‍රික්ක කාර්යාල 25 නියෝජ්‍ය අධ්‍යක්ෂවරුන්ගේ සහාය ඇතිව ක්‍රියාත්මක වේ.දිවි නැඟුම ප්‍රජා මූල සංවිධාන, දිවි නැඟුම බැංකු, දිවි නැඟුම වැඩසටහන් ඒ යටතේ ක්‍රියාත්මක වන අතර 26 දෙනෙකුගෙන් සමන්විත දිවි නැඟුම ජාතික සභාවේ සහාය එයට හිමිවේ. දෙපාර්තමේන්තුවේ විශේෂත්වය වන්නේ මෙතෙක් සමෘද්ධිය හිමිවූ ප්‍රතිලාභීන්ට පමණක් නොව ජාතික නිෂ්පාදනයට දායක වන ඕනෑම දිවි නැඟුම ප්‍රතිලාභීන්ට එයට එක්වීමට හැකිවේ. සමෘද්ධිලාභීන් ගේ ප්‍රතිලාභ වඩාත් කාර්යක්ෂමව සහ විධිමත්ව ලබාදීම එමගින් සිදුවේ‍.ලක්ෂ 50 කට සෙතලක්ෂ 50 ක ජනතාවට සෙත සලසන දිවි නැඟුම මගින් එම ප්‍රතිලාභීන්, ප්‍රජා මූල්‍ය සංවිධාන, ප්‍රාදේශීය සංවිධාන, දිස්ත්‍රික් කමිටු හරහා ජාතික සම්මේලනයක් මගින් ඒකාබද්ධ වනු ඇත. එමෙන් ම දිවි නැඟුම ප්‍රජා මූල බැංකු මහ සංගමය මගින් දිවි නැඟුම ව්‍යාපාරයේ තිරසාර භාවය සහ කළමනාකරණය වඩාත් ඔප නැංවෙනු ඇත.ධර්මන් වික්‍රමරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>05</day>
    </date>
    <link>http://www.silumina.lk/2014/01/05/_art.asp?fn=ab1401052</link>
    <topic>එජාපයෙන් ආපු මන්ත්‍රීවරු අනාථ කරලා නෑ</topic>
    <author>චන්දන බණ්ඩාර</author>
    <content>දෙහිවල මාලා ස්ටෝර්ස් අධිපතිවරයාගේ බිරිය ගිය සතියේදී අභාවප්‍රාප්ත වූවාය. ජනාධිපතිතුමා සහ මාලා ස්ටෝර්ස් අධිපතිවරයා අතර තිබෙන හිතවත්කම දිගු කාලීන එකකි. මාලා ස්ටෝර්ස් අධිපතිවරයාගේ බිරියගේ මරණ ගෙදරට ජනාධිපතිතුමාට පැමිණිමට නොහැකි විණි. ඒ නිසා ගිය ඉරිදා ජනාධිපතිතුමා දෙහිවල මාලා ස්ටෝර්ස් අධිපතිවරයාගේ නිවෙසට ගියේය. ජනාධිපතිතුමා පැමිණීමට පෙර ජනාධිපති ආරක්ෂක අංශයෙන් දෙහිවල ගල්කිස්ස නගරාධිපති ධනසිරි අමරතුංගට එම ස්ථානයට පැමිණෙන ලෙස දැනුම් දි තිබිණි.ඒ වෙන විට ධනසිරි අමරතුංග සිටියේ නිවෙසේ සාදයකට සහභාගී වෙමිනි. ඒ ඇමෙරිකාවේ පදිංචි තම හිතවතුන් පිරිසක් සමඟය. කෙසේ වෙතත් ධනසිරි අමරතුංග දෙහිවල මාලා ස්ටෝර්ස් අධිපතිවරයාගේ නිවෙසට රාත්‍රී අට හමාර පමණ වෙන විට ගියේය. ඒ සමඟම ජනාධිපතිතුමා එහි පැමිණියේය.ඉන්පසුව ජනධිපතිතුමා ධනසිරිගෙන් විමසා සිටයේ " ආ මොකද ධනසිරි මේ රතුපාට ටී ෂර්ට් එකක් ඇදගෙන" කියාය. " සර් අපේ ගෙදර ඩිනර් එකක් තියෙනවා. දැන් ඒකේ ඉඳලා ආවේ. නත්තල් පාටියකට අපේ යාළුවෝ ඇවිත් ඉන්නවා. " නගරාධිපති ධනසිරි ජනාධිපතිතුමාට කීවේය." ආ එහෙමද. එහෙනම් ඔයා නඟින්ඩ මගේ වාහනයට. අපි දැන් ඔයාලාගේ ගෙදර යමු. ගෙදර දුවලා දෙන්නත් ඉන්නවා ‍නේද මං එයාලා දෙන්නත් කාලෙකින් දැක්කේ නැහැ. ." ජනාධිපතිතුමා නගරාධිපති ධනසිරි අමරතුංගට කීවේය.මේ අතරතුර ධනසිරි විසින් ජනාධිපතිතුමාගේ පැමිණීම සිය නිවෙසට දැනුම් දීමට සිය දියණියන් ඇමැතීමට උත්සාහ කළද එය අසාර්ථක වීය. එය දුටු ජනාධිපතිතුමා කීවේ " ධනසිරි දූලා දෙන්නට මං එනවා කියලා කියන්ඩ එපා. එයාලා පුදුම කරවන්ඩත් එක්කම අපි නොකියා යමු "කියායි.ඉන්පසුව ජනාධිපතිතුමා ධනසිරිගේ නිවෙසට පැමිණි පසුව එහි සිටි සියලු දෙනාම පුදුමටය පත්වූහ. ධනසිරිගේ නිවෙසේ සාදයට පැමිණි සිටි සියලු දෙනාම ජනාධිපතිතුමාට ස්තුති කළේ ර‍ට ‍බේරා ගැනීමට ජනාධිපතිතුමා කටයුතු කිරීම ගැනයි. ජනාධිපතිතුමාට ස්තුති කරමින් එහි සිටි ඇමෙරිකාවේ පදිංචි ශ්‍රීලාංකිකයන් පිරිස ජනාධිපතිතුමාට දණ ගසා වැදීමට අමතක නොකළහ." අපි කාලයක් තිස්සේ ලංකාවට එන්ඩ බයේ හිටියේ. යුද්ධය නිසා අපි හැමෝම අපේ මවුබිමට අවුරුදු ගණනාවක් ආවේ නෑ. නමුත් ඔබතුමාට පින් සිද්ධවෙන්ඩ අද අපි බය නැතිව ලංකාවට එනවා. " ඒ පිරිස කියා සිටියහ." නෑ‍. මං මේ ධු‍රයේ ඉන්නා තුරු මේ රට කාටවත් පාවා දෙන්නේ නෑ. මේ ර‍ට ඔයාලාගේ." මේ රට වෙනුවෙන් දිවි හිමියෙන් කැපවෙන්න. ජනාධිපතිතුමා එම පිරිසට කියා සිටියේය." ඒක ඇත්ත සර්. අපි විශ්‍රාම ගියාම අපි ආයෙත් ලංකාවට එනවා." එම පිරිස පෙරළා ජනා‍ධිපතිතුමාට කීහ. පැයක පමණ කාලයක් නගරාධිපති ධනසිරිගේ නිවෙසේ සිටි ජනාධිපතිතුමා සියලු දෙනාටම ආයුබෝවන් කියා පිටව ගියේය.ගිය සතියේ දී ජනාධිපතිතුමා ගාල්ල ලබුදුව ප්‍රදේශයට ගියේ එම ප්‍රදේශයේ ඉදිවු දක්ෂිනෝපාය ගොඩනැඟිල්ල ජනතා අයිතියට පැවැරීමේ උත්සවයට සහභාගී වීමටය. ජනාධිපතිතුමා මේ උත්සවයට පැමිණියේ ගාල්ල රිච්මන්ඩ් විද්‍යාලයේ ක්‍රිඩා පිටියට හෙලිකොප්ටරයකිනි.ඒ වෙන විටත් ගාල්ල රිච්මන්ඩ් විද්‍යාලයේ ක්‍රිඩා පිටියට දකුණු පළාත් මහ ඇමැති ශාන් විජයලාල්ද සිල්වා, නියෝජ්‍ය ඇමැති නිශාන්ත මුතුහෙට්ටිගම සහ පාර්ලිමේන්තු මන්ත්‍රී මනුෂ නානායක්කාර පැමිණ සිටියේ ජනාධිපතිතුමා පිළිගැනීමටයි.ජනාධිපතිතුමා රිච්මන්ඩ් විද්‍යාල භූමියට පැමිණි පසුව ජනාධිපතිතුමාගේ පැමිණීම බලාපොරොත්තුව විශාල පිරිසක් විදුහල් ක්‍රීඩා පිටියට පැමිණ සිටියහ. එම පිරිස ජනාධිපතිතුමා පිළි ගත්තේ " ජයවේවා. ජයවේවා" කියමින් ඔල්වරසන් දෙමිනි.එය දුටු ජනාධිපතිතුමා මහ ඇමැති ශාන් විජයලාල්ද සිල්වාට කීවේ " ආරාධනාවක් නැතිව මෙහෙම සෙනඟ එනවා නම් මේ පැත්තේ දකුණු පළාත් සභාවට රැස්වීම් තියන්ඩ ඕනේ වෙන එකක් නැහැ "කියාය." ඔව් සර් ජයග්‍රහණය ස්ථිරයි." මහ ඇමැති ශාන් වියජලාල් කීවේ සිනා සෙමිනි.ඉන්පසුව මහ ඇමැති ශාන් විජයලාල් ද සිල්වා සිය මෝටර් රථයට නංවාගත් ජනාධිපතිතුමා කෙළින්ම ගියේ ලබුදුවේ ඉදිකළ දක්ෂිණෝපාය ගොඩනැඟිල්ල විවෘත කිරීමටයි. ඒ යන අතරතුර ජනාධිපතිතුමා මහ ඇමැති ශාන් විජයලාල් ද සිල්වාගෙන් විමසා සිටියේ " ශාන් ගාල්ලට ඉදිරි මැතිවරණයේ දී ඉදිරිපත් කරන මුස්ලිම් අපේක්ෂකයා කවුද? දැන් පළාත් සභා මැතිවරණය කියන්නේ පාර්ලිමේන්තු මැතිවරණයක් වගේනේ. මතකනේ වයඹ " ජනාධිපතිතුමා කියා සිටියේය." ඒක තමයි සර්. මනුෂ මන්ත්‍රීතුමාත් එක්ක කතා කරලා අපි මුස්ලිම් අපේක්ෂකයා ගැන හිතමු " මහ ඇමැති ශාන් කියා සිටියේය.ඉන් අනතුරුව ජනාධිපතිතුමා අතින් ගාල්ල දක්ෂි‍ණෝපාය සුබ මොහොතින් විවෘත විය. එම උත්සවයේ දී ජනාධිපතිතුමා රාජ්‍ය සේවකයන්ට වැදගත් කතාවක් සිදු කළේය. " මං අද කතා නොකරන්නයි හිටියේ. නමුත් මේ තරම් විශාල රාජ්‍ය සේවකයන් පිරිසක් ඉන්නකොට මට කතා නොකර යන එක ඒ අයට කරන මදිපුංචිකමක් කියලා හිතුණා." ජනාධිපතිතුමා කියා සිටියේය.ඉන් අනතුරුව තේ පැන් සංග්‍රහය පැවැති අවස්ථාවේ මහ ඇමැති ශාන් විජයලාල්ද සිල්වා කියා සිටියේ " සර් රාජ්‍ය සේවකයන් ඔබතුමාගේ කතාවක් බලාපොරොත්තු වුණා . සර්ගේ ඒ කතාව බොහොම අර්ථවත් "කියායි." ඒක නෙමෙයි ශාන් බස්නාහිර වගේම මේ පැත්තෙත් මහ ඇමැතිවරු ගොඩක් ඉන්නවාද" ජනාධිපතිතුමා විමසා සිටියේය. " ඔව් සර් ඡන්දයට ‍කලින් නම් මං තමයි මහ ඇමැති කියපු අය හිටියා" මහ ඇමැති ශාන් පිළිතුරු දුන්නේය." ශාන් මෙවර මැතිවරණයේ දී දක්ෂ උගත් තරුණයන්ට ඉඩක් දෙන්ඩ ඕනෑ. ඉසුරු දොඩංගොඩ ඉදිරිපත් කරන්ඩ තීරණය කරලා තියෙන්නේ. " ජනාධිපතිතුමා කීවේය." ඒක හොඳ තීරණයක්. කවුරුත් විරුද්ධ වෙන එකක් නෑ සර් " මහ ඇමැති ශාන් පිළිතුරු දුන්නේය.ඉන්පසුව ජනාධිපතිතුමා ඇතුළු පිරිස වෙනුවෙන් එදින දිවා ආහාරය පිළියෙළ කොට තිබුණේ හම්බන්තොට දිස්ත්‍රික් පාර්ලිමේන්තු මන්ත්‍රී වි.කේ ඉන්දිකගේ නිවෙසේය. මන්ත්‍රීවරයාගේ නිවෙසට ගිය පසු ජනාධිපතිතුමා වි.කේ ඉන්දික මන්ත්‍රීවරයාගේ දරුවන්ගෙන් විමසා සිටියේ " ආ පුතාලා කීය වසරේ ද දැන් ඉන්නේ. පුතාලා නිවාඩු කාලේ සෙල්ලම් කරනවා වගේම පාසල් වැඩ අතපසු කරන්ඩත් අමතක කරන්ඩ එපා." ජනාධිපතිතුමා කුඩා දරුවන්ගේ හිස අත ගාමින් කීවේය.ජනාධිපතිතුමා ඇතුළු පිරිස දිවා ආහාරය ගනිමින් සිටිය දී ජනාධිපතිතුමාට ආරක්ෂක අංශයෙන් කීවේ ඇමැති විමල් වීරවංශගෙන් දුරකථන ඇමැතුමක් තිබෙන බවයි. " මොකද විමල් ප්‍රශ්නයක්ද?" ජනාධිපතිතුමා විමසා සිටියේය. " සර් හෝමාගම ප්‍රාදේශීය සභාව දෙවෙනි වරටත් පැරැදිලා. සර් ජා.නි.පෙ අපේ ප්‍රාදේශීය සභා මන්ත්‍රීවරයාට ප්‍රාදේශීය සභාවේ සියලුම මන්ත්‍රීවරු කැමැතියි. එයා සභාපති කරමුද? " ඇමැති විමල් විරවංශ ජනාධිපතිතුමාගෙන් විමසා සිටියේය." මං දන්නවා විමල්. ඒත් මට දැන්ම කියන්ඩ බෑ. සන්ධානයේ මහ ලේකම් සුසිල් ප්‍රේමජයන්ත, මෛත්‍රීපාල සිරිසේන මහ ලේකම්තුමා වගේම බන්දුල ගුණවර්ධන ඇමැතිතුමාගෙන් අහලා තමයි තීරණයක් ගන්ඩ වෙන්නේ. " ජනාධිපතිතුමා කියා සිටියේය.ජනාධිපතිතුමා ඇතුළු පිරිස දිවා ආහාරය ගැනීමෙන් පසුව කතා බහ කරමින් සිටියේ දකුණු පළාත් සභා ඉතිහාසයේ ෆැන්සිස්කුකරණයෙන් පසුව ඇතිවු දේශපාලන ගැටුමක් ගැනය." සර් අපි දකුණු පළාත් සභාවේ එක වැඩි මන්ත්‍රී ආසනයකින් තිබිලත් අපිට පළාත් සභාවේ බලය පිහිටුවන්ඩ එදා දකුණු පළාත් සභාවේ ආණ්ඩුකාර බාකීර් මකාර් ඉඩ දුන්නේ නෑ. සර් ඒකට විරුද්ධව නීතීඥයකු විදියටත් සටන්කාමී දේශපාලනඥයකු විදියටත් ලොකු සටනක් කරලා තමයි අපි පළාත් සභාවේ බලය පිහිටෙව්වේ. එදා සර්ගේ නායකත්වය නොතිබෙන්නට අපිට පළාත් සභාවේ බලය ගන්ඩ ලැබෙන්නේ නෑ. එහෙම වුණා නම් අපිට 1994 ආණ්ඩුවක් හදන්ඩ ලැබෙන්නෙත් නෑ. " මහ ඇමැති ශාන් විජයලාල්ද සිල්වා අතීතය සිහිපත් කළේය.ඒ ගැන අසාගෙන සිටි ජනාධිපතිතුමා කීවේ " ශාන් මේ පාරත් දකුණු පළාත් සභාව අපිට විශිෂ්ට විදියට ජය ගන්ඩ පුළුවන්" කියායි.ගිය සතියේ බදාදා දිනයේ අධ්‍යාපන ඇමැති බන්දුල ගුණවර්ධනගේ නිවෙසේ උදේ වරුවේ පුවත්පත් කර්තෘවරුන් සහ මාධ්‍ය ආයතන ප්‍රධානීන් වෙනුවෙන් සුහද හමුවක් සංවිධානය කොට තිබිණි. මේ හමුවට පැමිණ සිටි මාධ්‍ය ආයතන ප්‍රධානීන් කීප දෙනා හට ඇමැතිවරයා ශිෂ්‍යත්ව විභාගය අහෝසි කිරීම ගැන වු පුවත ගැන තොරතුරු පැහැදිලි කොට සිටියේය." මේ තීන්දුව අරගෙන නැහැ. මං ඒ ගැන අධ්‍යාපන කොමිෂන් සභාවේ යෝජනාව පෙන්වා දුන්නා විතරයි. දැන් අපේ රටේ මධ්‍ය මහා විද්‍යාල 54 ක් තියෙනවා. ඒවාට තමයි මුලින්ම ශිෂ්‍යත්වය සමත් ළමයි ඇතුළත් කර ගත්තේ. අද ජාතික පාසල් 300 ක් විතර තියෙනවා. මහින්දෝදය පැසල් 1000 ක් ඉදිරි වසර කීපයේ ඉදි වෙනවා. දැන් මේ වර්ෂයේ මහින්දෝදය හෝමාගම පාසලට පළමු වසරට දරුවෝ 946 ක් ඇතුළත් කරලා තියෙනවා. මේ එක පාසලක් හදන්ඩ මිලියන 92 ක් වෙන් කරලා තියෙනවා.එතකොට මහින්දෝදය පාසල් 1000 හැදුණට පස්සේ ජනප්‍රිය පාසල් කියන දෙය නැති වෙලා යාවි. එතකොට මං හිතන්නේ ශිෂ්‍යත්ව විභාගයක් අවශ්‍ය ද කියන තර්කයයි ගෙනාවේ. " අධ්‍යාපන ඇමැති බන්දුල ගුණවර්ධන පැහැදිලි කළේය.ඉන්පසුව ඇමැති බන්දුල අපුරු කතාවක් කීවේය." ගමේ ඉපදුණ හැදුණ වැඩුණ අය තමයි මේ ආණ්ඩුව ගෙනියන්නේ. මේ ගහන්නේ ගමට. ජනාධිපතිතුමාගේ ඉඳලා බන්දුල ගුණවර්ධන , නිමල් සිරිපාලද සිල්වා , විමල් විරවංශ මේ හැමෝම ගමෙන් ආපු මිනිස්සු . ඒ නිසා අපි වගේ අය මොනවාහරි පාර්ලිමේන්තුවට ගේන්ඩ හදන කොට අපිට ගොඩයෝ කියලා ගහනවා. මේක මාධ්‍යවේදීන් වන ඔයාලා තේරුම් ගන්ඩ ඕනේ" ඇමැති බන්දුල ගුණවර්ධන කියා සිටි‍යේය.ගිය සතියේ තංගල්ල කාල්ටන් නිවෙසට හම්බන්තොට දිසාවේ සියලුම ආණ්ඩු පක්ෂ ප්‍රා‍දේශීය සභා සහ නගර සභා මන්ත්‍රීවරුන් කැදවා තිබිණි. ඒ අවස්ථාවට විශේෂ අමුත්තෙකුටත් අරැයුම් ලැබී තිබිණි. එනම් දකුණු පළාත් සභාවේ එ.ජා.ප මන්ත්‍රී ක්‍රිෂාන්ත පුෂ්පකුමාර ( රත්තරං) මන්ත්‍රීවරයාය. එදින එ.ජා.ප මන්ත්‍රීවරයා නිල වශයෙන් ආණුඩුවට එක් වෙන බව කියා සිටියේය.මේ අතරතුර ප්‍රාදේශීය සභා නගර සභා මන්ත්‍රී හමුවේ දි ජනාධිපතිතුමා එ.ජා.ප මන්ත්‍රීවරයාට එක් වරම කියා සිටියේ මන්ත්‍රීතුමා මේ වෙලාවේ මේ සභාව අමතන්ඩ කියාය. ඒ සමඟම නොසිතූ ලෙස එ.ජා.ප මන්ත්‍රී ක්‍රිෂාන්ත පුෂ්පකුමාර එම මන්ත්‍රී හමුව ඇමැතුයේ අපුරු කතා කීපයක්ද කියමින් මන්ත්‍රීවරු සිනා සාගරයක ගිල්වමිනි." සර් දන්නවානේ යුද්ධය කාලෙත් මං ඔබතුමාට සෙත් සාන්ති කළා. එහෙම කළේ රට වෙනුවෙන්" එ.ජා.ප මන්ත්‍රී ක්‍රිෂාන්ත පුෂ්පකුමාර කියා සිටියේය." හොදයි එහෙනම් මන්ත්‍රීතුමා ඔබතුමා නාමල් මන්ත්‍රීතුමා එක්ක වැඩ කරගෙන යන්ඩ. නාමල් මන්ත්‍රීතුමා උදව් කරාවි." ජනාධිපතිතුමා එසේ කියමින් කාල්ටන් නිවෙසින් පිටව ගියේ තවත් රැස්වීම් කීපයකට යාමට තිබු නිසාය." ක්‍රිෂාන්ත අයියා බය වෙන්ඩ එපා. ජනාධිපතිතුමා එ.ජා.ප යෙන් ආපු කිසිම මන්ත්‍රීවරයෙක් අනාථ කරලා නෑ. ජනාධිපතිතුමා මට කිව්වා ගාල්ලට ඇවිත් අයියට මැතිවරණයේදී උදව් කරන්ඩ කියලා. අපි උදව් කරනවා." මන්ත්‍රී නාමල් රාජපක්ෂ එ.ජා.ප මන්ත්‍රී ක්‍රිෂාන්ත පුෂ්පකුමාරට කීවේය.මෙවර සමස්ත ලංකා දහම් පාසල් උළෙල කෑගල්ල නගරයේ පැවැත්විණි. ප්‍රධාන ආරාධිතයා වශයෙන් අග්‍රාමාත්‍ය සහ බුද්ධ ශාසන අමාත්‍ය දි.මු ජයරත්න මහතාට ඇරයුම් ලැබී තිබිණී. අස්ගිරි පාර්ශ්වයේ මහ නායක උඩුගම රතනපාල සහ රාමඤ්ඥ නිකායේ මහ නායක නාපානේ පේමසිරි හිමිපාණන් දෙපොළද උත්සවයට වැඩම කර සිටියහ.දිවයිනේ රජයේ පාසල්වල දරුවන් හතලිස් ලක්ෂයක් පමණ ඉගෙනුම ලබනවා. ඔවුන්ගෙන් තිස්පන් ලක්ෂයක්ම බෞද්ධ දූදරුවෝ වෙති. එසේ කී ගුණානන්ද හිමි අනතුරුව අගමැතිතුමා දෙස හැරෙමින් " අගමැතිතුමනි, මේ රටේ බෞද්ධ දරුවන් අතුරින් දහම් පාසල්වලට යන්නේ දරුවන් දහනව ලක්ෂ හැටදහසක් විතරයි.ඉතිරි පහළොස් ලක්ෂයම දහම් පාසලකට යන්නේ නෑ. මෙම අවාසනාවන්ත තත්ත්වයට මේ වන විටත් කදිම පිළිතුරක් දී තිබෙන්නේ සබරගමුව පළාත් සභාව විතරයි. එම පළාත් සභාව දැනට වසර 04කට පමණ පෙර ඉරුදින සහ පසළොස්වක පෝය දින උපකාරක පන්ති පැවැත්වීම නතර කිරීමට අදාළ අණපනත් පැනවූවා..එවන් අණපනත් පනවා සබරගමුවේ දූ දරුවන් උපකාරක පන්ති වෙනුවට දහම් පාසල්වලට කැඳවමින් සබරගමුව ආණ්ඩුකාර වි.ජ.මු ලොකුබණ්ඩාරත් මහ ඇමති මහීපාල හේරත් ගනු ලැබූ නිර්භය නිවැරදි තීන්දුවට ශ්‍රී ලංකාවේ සියලු ශාසනාරක්ෂක බලමණ්ඩල වල ප්‍රණාමය අප මේ අවස්ථාවේ පළ කරනවා.අගමැතිතුමනි සබරගමුවේ එම ආදර්ශය අන් පළාත් ද පිළිපැදිය යුතුයි ඔබතුමා අනෙක් මහ ඇමතිවරුන්ටත් දන්වා යවන්න ඕනී." ගුණානන්ද හිමි සිය දෙසුම අවසන් කරමින් කීහ.එදින අස්ගිරි හා අමරපුර නිකායේ මහ නාහිමි දෙපොළ ඇතුළු දිවයිනේ සිව් දිගින් කෑගල්ලට වැඩි 200කට ආසන්න භික්ෂූන් වහන්සේට දහවල් දානය කෑගල්ල බාලිකා විද්‍යාලයීය ශාලාවේ දී සූදානම් කර තිබුණේ මහ ඇමතිවරයාගේ දායකත්වයෙනි. අගමැතිවරයා කැටිව දාන ශාලාව වෙත ගිය මහ ඇමතිවරයා කනක හේරත් මන්ත්‍රිවරයා ද ‍දානය පිළිගැන්වීමට යුහුසුලු වූහ.නිල රාජකාරි කටයුතු ආරම්භය ආණ්ඩුකාර වි.ජ.මු ලොකුබණ්ඩාර සහ මහ ඇමති මහීපාල හේරත් යන මහත්වරුන්ගේ ප්‍රධානත්වයෙන් සිදු විය. එදින උදෑසන මැති ඇමතිවරු සියල්ලට මත්තෙන් සබරගමුව පළාත් සභා භූමියට පළමුව පැමිණියේ දිගුකලක් පුරා රෝගාතුරුව සිටි දැන් සුව වෙමින් සිටින සබරගමුව ඉඩම් හා කෘෂිකාර්ම අමාත්‍ය ශ්‍රී ලාල් වික්‍රසිංහය.දෙදෙනෙකුගේ වාරුවෙන් ඔහු සිය කාර්යාලයට පැමිණ අනතුරුව ජනවාරි පළමුවන දින උත්සවය පැවති ස්ථානයට ද අපහසුවෙන් පැමිණෙන අයුරු ඒ වන විටත් එහි පැමිණි සිටි මහ ඇමති මහීපාල හේරත්ගේ නෙත ගැටිණි. එම දසුන මහ ඇමතිවරයාගේ සිතේ ඇතිවූ කැලඹීම ශ්‍රී ලාල් වික්‍රමසිංහ වත්තම් කර ගැනීමට හෙතෙමම ඉදිරිපත්වීමෙන් පෙනී ගියේය.චන්දන බණ්ඩාරchandananewspolitic@gmail.comකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>05</day>
    </date>
    <link>http://www.silumina.lk/2014/01/05/_art.asp?fn=ab1401053</link>
    <topic>සංවාද මණ්ඩපය</topic>
    <author>සංවාද සටහන</author>
    <content>පළාත් සභා මන්ත්‍රීක්‍රිෂාන්ත පුෂ්පකුමාරඇයි ඔබ ආණ්ඩුවට එන්ඩ හිතුවේ?මං ආණ්ඩුවට ආ‍වා නෙමෙයි. එ.ජා.ප යේ නායකයන් මාව ආණ්ඩුවට එව්වා. රනිල් වික්‍රමසිංහ වගේම සජිත් ප්‍රේමදාසත් එ.ජා.ප යේ මේ ගරා වැටීමට වග කියන්ඩ ඕනේ. රනිල් වගේම සජිත් කටයුතු කරන්නෙත් පෞද්ගලික න්‍යාය පත්‍රවලටයි. රනිල් හෝ සජිත් පාක්ෂිකයන්ගේ මතයට ඇහුන්කම් දෙන්නේ නෑ. රනිල්ට වගේම සජිත්ට තියෙන්නෙත් පෞද්ගලික න්‍යාය පත්‍ර.මේ දෙන්නාම පක්ෂයේ බලය තහවුරු කර ගන්ඩ හදනවා. මේ වෙනකොට පාක්ෂිකයන් අනාථ වෙලා ඉන්නේ. මට කරන්ඩ වෙන දෙයක් නෑ. අපේ මේ මන්ත්‍රීකමෙන් වැඩක් කරන්ඩ බැරි නම් මන්ත්‍රීකමක් මොකට ද. ඒ නිසායි මං මේ තීරණය ගත්තේ.දැන් බලන්ඩ බලයේ ඉන්න ආණ්ඩුවක් පිරිහෙන්ඩ ඕනෑ. එත් මේ රජය දවසෙන් දවස ඡන්ද ප්‍රතිශතය වැඩි කර ගන්නවා‍. විපක්ෂයේ ඡන්ද ප්‍රතිශතය දිනෙන් දින අඩු වෙනවා. එතකොට ජනතා මතය තියෙන්නේ කොතැනද එතැන අපි සිටිය යුතුයි. මං ගත්ත තීන්දුව වැරැදි නම් ගාල්ල දිසාවේ ජනතාව මාව ගෙදර යවාවි. මං ජනතාවගෙන් ඉල්ලන්නෙත් වැරැදි නම් මාව ගෙදර යවන්ඩ කියලායි.කොහොම වුණත් ඔබ එ.ජා.ප යට ද්‍රෝහි වුණා ?නෑ මං ද්‍රෝහි වුණේ නෑ. මං ආණ්ඩුවට යන්නේ එ.ජා.ප මන්ත්‍රීකම සහ එ.ජා.ප සන්නිවේදන බළකා කමිටු සාමාජිකත්වය ඒ හැම දෙයක්ම පක්ෂයට දීලයි. මං ඒවා අරගෙන ගියොත් තමයි ද්‍රෝහියෙක් වෙන්නේ. මට ගිය පළාත් සභා මැතිවරණයේදී මනාප 53000 ක් ලැබුණා.නමුත් එ.ජා.පය ජනතා මතයට ඇහුම්කන් දුන්නේ නෑ. මට දකුණු පළාත් සභාවේ විපක්ෂ නායකකම දුන්නේ නෑ. පාර්ලිමේන්තුවට මං තරග කරන කොට මට ආසන සංවිධායකකම දුන්නේ නෑ. මට ආසන සංවිධායකකමක් දුන්නා නම් මං පාර්ලිමේන්තු යනවා. ඒ හැම දෙයක්ම කමක් නෑ‍. මට දක්ෂයන් අතරේ දෙවැනියා තුන්වැනියා වෙන්ඩ පුළුවන්. ඒත් අදක්ෂයන් අතරේ දෙවැනියෝ තුන්වැනියෝ වෙන්ඩ මං කැමැති නෑ.‍පෞද්ගලික වාසි බලාගෙන නෙමෙයි ද ආණ්ඩුවට ආවේ ?ගාල්ලේ ජනතාව දන්නවා මේ රත්තරං කවුද කියලා. රත්තරං මුදල් පස්සේ පන්නන්නේ නැහැ කියලා ජනතාව දන්නවා. මං මගේ සල්ලිවලින් ගෙවල් හැදලා දුන්නා, ලයිට් , වතුර , රෝද පුටු සහ ඇස් කන්නාඩි දුන්නා. මට සල්ලි ඕනෑ නම් මං දේවාලයෙන් හම්බකර ගන්නවා.මං සල්ලිවලට විකිණෙන්නේ නෑ. අනික සල්ලි දීලා එ.ජා.ප මන්ත්‍රීවරු ගන්ඩ ආණ්ඩුවට පිස්සු නෑ. ආණ්ඩුවට දැන් කොහොමත් ප්‍රශ්නයක් නෑ‍‍. ජනාධිපතිතුමාගේ කීර්තිනාමයට හානි කරන්ඩ කාටවත් බෑ. නමුත් විපක්ෂ නායකතුමාගේ සහ එ.ජා.ප යේ කිර්තිනාමය දිනෙන් දිනම විනාශ වෙනවා.රත්තරං හොඳ කට්ටඩියෙක් කියලා අපි අහලා තියෙනවා. ඔය දන්න ගුරුකමක්වත් කරලා එ.ජා.ප නායකයා දිනවන්ඩ ඔබට බැරි වුණේ ඇයි?රනිල් වික්‍රමසිංහ මැතිතුමා දෙයියෝ බුදුන් පිළි ගන්න කෙනෙක් නෙමෙයි. මං ඔය අවස්ථා කීපයකදී නම් එතුමා වෙනුවෙන් ශාන්තිකර්ම කීපයක් කළා. ඒවායින් හොඳ ප්‍රතිඵල ලැබුණා. ගිය වර එ.ජා.ප සම්මේලනය ප්‍රශ්නයක් නැතිව පවත්වාගන්ඩ මං ශාන්තිකර්මයක් කළා. එ.ජා.ප යේ රනිල් සහ සජිත් ඉන්නාතුරු මොන ශාන්තිකර්ම කළත් සක්කරයාටවත් එ.ජා.පය දිනවන්ඩ බෑ‍.මතක තියා ගන්ඩ එ.ජා.පය දකුණු පළාත් සභා ඉතිහාසයේ දරුණුම පරාජය මෙවර ලබනවා. දැන් එ.ජා.පයට ඉන්න පළාත් සභා මන්ත්‍රීවරුන්ගෙන් භාගයක්ම අඩු වෙනවා. එ.ජ.නි.ස ය දකුණේ තුනෙන් දෙකකට වැඩි බලයක් දකුණෙන් ලබා ගන්නවා.ඔහොම කිව්වාට එ.ජා.ප පාක්ෂිකයන් ඔබ සමඟ එ.ජා.පයට ඒවිද?ඇයි නැත්තේ. විශාල පිරිසක් මා සමඟ එ.ජ.නි.ස යට සහයෝගය දක්වන්ඩ එනවා. අපි මොනවද කරන්නේ කියලා මෙතෙක් කාලයක් පාක්ෂිකයෝ අපිට බැන්නා. ඒ නිසා අපි නියම තීන්දුව ගත් නිසා එ.ජා.ප සාමාජිකයෝ බුරුතු පිටින් අපිත් එක්ක එකතු වේවි.ඇත්තටම යු.ඇන්.පී යේ ඉදගෙන ඔබ ආණ්ඩුව වෙනුවෙන්ද සෙත් ශාන්ති කළේ ?ඔව් මං ආණ්ඩුව වෙනුවෙන් සෙත් ශාන්තිකර්ම කරලා තියෙනවා. ඒ යුද්ධය පවතින කාලයේ ජනාධිපතිතුමා වෙනුවෙන් මං සෙත් ශාන්ති කරලා තියෙනවා. මගේ දේශපාලනය මොනවා වුණත් මේ රට බේරා ගන්ඩ නායකත්වය දෙන රාජ්‍ය නායකයා ආරක්ෂා කිරීම සහ එතුමාට ශක්තිය ලබා දීම ඒ වෙලාවේ රටේ පුරවැසියෝ විදියට අපේ යුතුකමක්. ඒ යුතුකම මං කරලා තියෙනවා.ඔබ මෙවර එ.ජ.නි.ස යෙන් තරග කරනවා. එ.ජ.නි.ස යේ උදවියගෙන් කැ‍පිලි එයිද?අර කතාවට කියනවානේ වව්ලාගේ මඟුල් ගෙදර ගියා නම් එල්ලිලා හිටපන් කියලා. ඒ නිසා මාත් එ.ජ.නි.සයට ගිහින් ඒ වගේ ඉන්නවා. එ.ජා.ප යෙන් ආණ්ඩුවට ආපු කිසිම මන්ත්‍රීවරයෙක් ජනාධිපතිතුමා අසරණ කරලා නෑ. මං කවදත් සැහැල්ලුවෙන් දේශපාලනය කළේ.මං එ.ජා.ප යේ ඡන්දය ඉල්ලුවත් මට කිසිම කෙනෙක් ගහලත් නෑ. මං කාටවත් ගහලත් නෑ. මට විරුද්ධව එක පැමිණිල්ලක් පොලීසියේ නෑ. මට හරිනම් ආණ්ඩුවෙන් වෙඩි තියන්ඩ ඕනෑ‍. මොකද ගාල්ලේ මං තරම් මේ ආණ්ඩුව විවේචනය කරපු කෙනෙක් නෑ‍. නමුත් මට වෙඩි තිබ්බේ එ.ජා.ප යෙන්.ඔබ ඉතා තදින්ම ආණ්ඩුව විවේචනය කරපු කෙනෙක්. දැන් කොහොමද ආණ්ඩුවේ හොඳ කියන්ඩ දිව නැවෙන්නේ?මං ඉන්න දේවාලයේ හොඳට පොල් ගහනවා. ඉන්න නායකයා රකිනවා. මං ඒ විදියට තමයි රනිල් රැක්කේ. ඉදිරියට දිවි හිමියෙන් මං මහින්ද රාජපක්ෂ ජනාධිපතිතුමා රකිනවා. මහින්ද චින්තනය වගේම ශ්‍රී.ල.නි.ප යේ ව්‍යවස්ථාව රකිනවා. ඒ නිසා මං ප්‍රතිපත්ති ගරුකව දේශපාලනය කරන්නේ. ඒ නිසා අපි ඉන්න තැන නායකයා සහ පක්ෂය රකින්ඩ දිව නැමෙන්ඩ ඕනේ. එකේ වැරැද්දක් තියෙනවාදදකුණු පළාතේ මහ ඇමැති හීනය ඔබට නැද්ද?අනේ නෑ‍. මගේ තුන් හිතකවත් නෑ‍. බලය තනතුරු මට වැඩක් නෑ‍. මට පළාත් සභාවේ සභිකයෙක් වුණාම ඇති. අපට හොඳ මහ ඇමැතිවරයෙක් ඉන්නවානේ. ශාන් විජයලාල්ද සිල්වා මැතිතුමා හොඳ මහ ඇමැතිවරයෙක්. තවත් අපිට මොකටද මහ ඇමැතිවරු. එතුමාට පුළුවන් පළාත් සභාවේ එ.ජා.පය සහ ආණ්ඩුවේ මන්ත්‍රීවරු සම සමව හිටියත් පළාත් සභාව පවත්වාගෙන යන්ඩ.මොනවා වුණත් ඔබ රනිල්ගේ හොඳ ගෝලයෙක් නේද?නෑ. ඒක වැරැදියි. මං එ.ජා.ප නායකයාගේ ගෝලයෙක්. එහෙම නැතිව රනිල් කියන පුද්ගලයාගේ ගෝලයෙක් නෙමෙයි. එ.ජා.ප පාක්ෂිකයෝ මට ඡන්දය දුන්නේ එ.ජා.පය , පක්ෂ ව්‍යවස්ථාව සහ පාක්ෂිකයන් රැක ගන්ඩයි. ඒ වෙනුවෙන් මං වෙඩි කාපු ඌරා වගේ වැඩ කළා.රනිල්ගේ සජිත්ගේ ගැටුම තව කොච්චර කාලයක් තියෙයි කියලාද ඔබට හිතෙන්නේ?ඔය ගැටුම චිරාත් කාලයක් තියේවි‍. සජිත් බලාගෙන ඉන්නේ 2021 දී ජනාධිපති වෙන්ඩ. රනිල් හදන්නේ එ.ජා.ප නායකත්වය රැක ගන්ඩ. මේ දෙන්නා බලය තහවුරු කර ගන්ඩ වලි කනවා. එ.ජා.ප ය විනාශම වෙලා යනවා. මෙහෙම කාලයක් යනකොට අපේ ජනාධිපතිතුමාටම තමයි එ.ජා.පය බලා ගන්ඩත් වෙන්නේ.ඇත්තටම ඇයි මෛත්‍රී ගුණරත්නගේ පෙළපාළියට ඔබ ඇතුළු පිරිස පහර දුන්නේ.?නෑ. ඒක වැරැදියි ඒ පෙළපාළියට පහර දෙන කිසිම වීඩියෝ එකක මං ඉන්නවාද . එදා පක්ෂයේ නියෝගය වුණේ සියලුම ආසන සංවිධායකවරු මාතරට පැමිණිය යුතුයි කියන එකයි. මං පදික වේදිකාවේ ඉන්නකොට තමයි මට වෙඩි තිබ්බේ. මටත් මෛත්‍රී ගුණරත්නටත් පෞද්ගලික ආරවුල් නෑ.මං රනිල්ගේ පිලේ ,මෛත්‍රී සජිත්ගේ පිලේ හිටියේ ‍අපි අතර වෙනස වුණේ ඒකයි. නමුත් අපි හොඳ යාළුවෝ. කොහොම වුණත් දැන් මං එ.ජා.ප යෙන් යනවා. ඒ නිසා මං නීතිමය උපදෙස් පතාගෙන යනවා නඩුවෙන් ඉවත් වෙන්ඩ. මං එ.ජා.ප යේ තනතුරු තියලා යන්නේ ඉතින් නඩුව විතරක් ගෙනියන්නේ මොකටද?ගාල්ල දිසාවෙන් පාර්ලිමේන්තුවට යන්ඩ එ.ජා.ප යේ ඊළග සුදුස්සා ඔබ. ඇයි පාර්ලිමේන්තුව පෙනි පෙනී යන්නේ?ඔබ කිව්වා හරි. ඉදිරි පාර්ලිමේන්තු මැතිවරණයකදී මට පාර්ලිමේන්තුව පෙනි පෙනී ඉන්නේ. මට ලේසියෙන්ම පාර්ලිමේන්තු යන්ඩ පුළුවන්. ඒත් මං අදක්ෂයන් අතරේ එ.ජා.ප පාර්ලිමේන්තු මන්ත්‍රීකමේවත් ඉන්ඩ මං කැමැති නෑ. කම්කරු පවුලකින් ආපු අපි වගේ අයට එ.ජා.ප යේ තැනක් නැතිනම් මට පළාත් සභාවේ මන්ත්‍රීකම හොඳයි.ලේසියෙන් කෙනෙක් නොකරන විදියට ඔබ පාර්ලිමේන්තු මන්ත්‍රීකම පෙනි පෙනී යන ගමන දේශපාලන ගමනක අවසානය වේවිද?රනිල්ට සජිත්ට එ.ජා.ප යේ ප්‍රශ්න විසඳාගන්ඩ බැරිව එ.ජා.පය මේ රටේ කෝටි දෙකක ජනතාවගේ ප්‍රශ්න විසඳන්නේ කොහොමද?. එහෙව් තැනක ඉන්නේ කොහොමද? රනිල් සජිත් මේ දෙන්නාම කරන්නේ බොරුවක්. ඒ නිසා මං ගාල්ල දිසාවේ ජනතාව විශ්වාස කරනවා. මේක දේශපාලන ගමනක ආරම්භයක් වේවි.සංවාද සටහනචන්දන බණ්ඩාරඑජාප පාර්ලිමේන්තු මන්ත්‍රීසුජීව සේනසිංහඑජාපයට ජනතාවාදී නායකත්වයක් ඇත්නම් හැම ඡන්දයක්ම ජයගත හැකි බවත් මෙතරම් ආණ්ඩුවට විරුද්ධව චෝදනා තිබියදීත් ඡන්ද ජයගත නොහැකි නම් ඒ විපක්ෂයෙන් වැඩක් නැති බවත් එජාප කොළඹ දිස්ත්‍රික් පාර්ලිමේන්තු මන්ත්‍රී සුජීව සේනසිංහ මහතා කියයි.සිළුමිණ සමඟ සම්මුඛ සාකච්ඡාවකට එක්වෙමින් සේනසිංහ මහතා මේ ප්‍රකාශය කළේය.එහිදී ඇසු ප්‍රශ්න කිහිපයක් හා ඒවාට මන්ත්‍රීවරයා දුන් පිළිතුරු මෙසේ ය.ඔබ එජාප ප්‍රතිසංවිධානය සඳහා එජාප නායකත්වය වෙනස් විය යුතු බවට ප්‍රබල ඉල්ලීම් කළ පුද්ගලයෙක්. එජාපයට නායකත්ව මණ්ඩලයක් පත් කිරීමෙන් පක්ෂයේ ප්‍රශ්න දැන් විසඳිලා ද?තත්ත්වය එහෙමම තමයි. බලාපොරොත්තු වෙනවා සුබදායී වෙනසක් වෙයි කියලා.රටට වගේ ම එජාපයටත් වැදගත් බස්නාහිර, දකුණ පළාත් සභා ඡන්ද දෙකක් ඉදිරියට එනවා. මේ ඡන්ද දෙක එජාපයට ජය ගන්න පුළුවන් ද?ජය ගන්න පුළුවන්. ඒ සඳහා ක්‍රියාමාර්ග ගැනීමට නායකත්ව මණ්ඩලය කටයුතු කළ යුතුයි.ඉදිරියට පළාත් සභා ඡන්දවලට අපේක්ෂකයෝ තෝරන්නේ නායකත්ව මණ්ඩලයෙන් ද?අපිත් දන්නේ නැහැ. අපටත් තේරුමක් නැහැ.නායකත්ව මණ්ඩලේ ඉන්නේ ඔබේ සගයෝ නෙවෙයි ද?නෑ. එතන මගේ සගයෝ කියල කවුරුත් නැහැ. අපටත් ඕන පක්ෂය ඡන්ද දිනන යාන්ත්‍රණයක් බවට පත් කරගන්න. ඒ නිසා අපි නායකත්ව මණ්ඩලය කරන දේ ගැන බලාපොරොත්තුව ඉන්නවා.හැම විටම පක්ෂය කියන්නේ නායකයා. මෙහෙම නායකත්ව මණ්ඩල තියන පක්ෂයක් ගැන ඔබ අසා තියෙනව ද?මමත් දන්නේ නැහැ. මේක තාවකාලික එකක් කියලයි මාත් හිතන්නේ.පක්ෂයේ නැගීමටත් බැසීමටත් වගකිව යුත්තේ නායකයා නේද?නායකයා තමා එතැනදි වගකීම බාර ගත යුත්තේ. නායකයා දිනුම්නම් පක්ෂයත් දිනුම්. නායකයා පරාදනම් පක්ෂයත් පරාදයි. ලෝකෙ කොහෙත් එහෙමයි.පක්ෂ නායකයා වෙනස් කරන්න කරන ඉල්ලීම් දැන් අතහැරල ද?මේ කතා කරන්නෙ නායකත්ව මණ්ඩලයක් ගැනනේ. බලාගෙන ඉන්නවා හැර වෙන කරන්න දෙයක් නැහැ.පක්ෂ සම්මේලනයේදී ඔබගේ බලාපොරොත්තු ඉෂ්ට වුණා ද?මගේ සිතුම් පැතුම් ඉෂ්ට වුණේ නැහැ.බහුතරයේ යෝජනා සම්මත වුණා කියල මම කිව්වොත්...?මම හිතන්නේ නැහැ.යෝජනා 4 ක් අනුමත කරගත්ත නේද?ඒගොල්ලෝ ගෙනා යෝජනා සම්මත කරගත්තා.ඔබ අත ඉස්සුවේ නැද්ද?නෑ. මම අත ඉස්සුවේ නැහැ.දැනටම දකුණු පළාත් සභා එජාප මන්ත්‍රීවරයෙක් ආණ්ඩුවට ඇවිත් තිබෙනවා. තව කී දෙනෙක් ආණ්ඩුවට යයි ද දන්නේ නැහැ...?බලමු. කවුරු පක්ෂෙ දාල ගියත් අපි යන්නේ නැහැ.මගෙ බල්ලවත් යන්නෙ නැහැ කියපු අයත් ගියා නේද?මමනම් යන්නේ නෑ. මම එජාපයේ ඉන්නේ ප්‍රතිපත්ති නිසා. සල්ලි හම්බ කරන්න නෙමෙයි දේශපාලනයට ආවේ.මේ පවත්වන්න යන ඡන්ද දෙකෙන් බස්නාහිර ඡන්දය එජාපයට ඉතාම තීරණාත්මකයි. මේ ඡන්දය පරාද වෙනව නම් එජාපයට ඉදිරියේ තියෙන කිසිඳු ඡන්දයක් දිනන්න බැහැ කියල පිළිගන්නව ද?මම කියන්නේ මේ ඡන්දය අපිට දිනන්න පුළුවන්. මේ තරම් චෝදනා තියන ආණ්ඩුවක් පරදවන්න බැරිනම් ඒ විපක්ෂයෙන් ඒ පක්ෂයෙන් වැඩක් නැහැ. දූෂණ චෝදනා වංචා චෝදනා අද වැහි වැහැලා.ජනතාවාදී නායකත්වයක් දුන්නොත් මේ ඡන්ද ජය වළක්වන්න බැහැ.ඒ කියන්නේ දැන් යූඇන්පීයට තියෙන්නේ ජනතාවාදී නායකත්වයක් නෙවෙයි ද?ඔබතුමාලම තමයි ඒකට උත්තර දෙන්න ඕන.යූඇන්පීය ඡන්දයක් තිබ්බොත් හැමදාම පරාදයි. ඔබ යූඇන්පීයට ඡන්ද දිනන්න පුළුවන් කියන සමීකරණය කුමක් ද?පක්ෂ නායකයා අනුව තමයි ඡන්ද තීන්දු වන්නේ. ඒකයි ජනතාවාදී නායකයෙක් පත්කර ගැනීම ගැන කතා කරන්නේ.මහ ඡන්දයකදී සිංහල ඡන්ද කොහොමත් දෙකට බෙදෙනවා. එතකොට එජාපයට තියෙන ශක්තිය තමයි දෙමළ හා මුස්ලිම් ඡන්දවලින් ඡන්දෙ අපට දිනන්න පුළුවන්.යාපනේවත් ඡන්දය නොලැබුණ එජාපයට සුළු ජාතික ඡන්ද තියනව කියල කියන්නේ කොහොම ද?මේ ආණ්ඩුව සුළු ජාතිකයන් දෙමළ හා මුස්ලිම් ඔක්කොම තරහ කරගෙන ඉන්නේ. ඒ නිසයි සුළු ජාතිකයන් යූඇන්පීයට ඡන්දෙ දෙන්නෙ.සුළු ජාතීන් තරහ කරගත් ආණ්ඩුව මහ ජාතියටත් මොනවත් කරල නැහැ. සුළු ජාතීන්ටත් කරල නැහැ. සුළු ජාතීන්ට හිරිහැර කරල තියෙන්නේ.මේ සමීකරණය අනුව ආකර්ෂණීය ජනරැල්ලක් අපේ පැත්තට ගන්න හැම අතින්ම ඉඩ තිබෙනවා.අද මේ ආණ්ඩුවේ දූෂණ, වංචා ඉහවහා ගිහිල්ලා. බිලියන 3500 ක දැවැන්ත ආයෝජනයක් කරපු ගුවන් තොටුපොළ, වරාය හැදිලි ආපසු ප්‍රතිඵල නොලැබෙන ආයෝජන වෙලා.මේ දූෂණ වංචා කතා වැඩ කරන මොන ආණ්ඩුවටත් එල්ල වෙන චෝදනා නොවෙයි ද?මම ළඟදී බැලුව මහින්ද රාජපක්ෂ මහත්තයගේ පරණ හැන්සාඩ් කතා. ඒවයේ ඔක්කොම චෝදනා කරල තියෙන්නෙ එජාප ආණ්ඩු කාලේ නිලධාරීන්ට. දැන් මේ ආණ්ඩු කාලේ මැති ඇමැතිලටමයි චෝදනා කරන්නේ. ලොක්කන්ගේ සාක්කුවලට අද කොමිස් යන්නේ.බලන්න පහේ ශිෂ්‍යත්වය අහෝසි කරන්න කරන කතා මොනතරම් අපරාධයක් ද? ගමේ දරුවට නගරයේ ජනප්‍රිය පාසලට ඇරල තියන දොර වහන්න නෙවෙයි තවත් පුළුල් කරන්නයි ඕන.අද කාපට් ඇතිරූ පාරවල් ආපහු කාපට් කරල කොමිස් ගහනවා. කටුනායක අධිවේග මාර්ගයේ කිලෝමීටරයට ඩොලර් මිලියන 6 ට ඩොලර් 14 ක් ගෙවලා. කාගේ සාක්කුවට ද කොමිස් යන්නේ.සංවාද සටහනසරත් පෙරේරාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>05</day>
    </date>
    <link>http://www.silumina.lk/2014/01/05/_art.asp?fn=ab1401054</link>
    <topic>2014 සැලසුම්</topic>
    <author>රංජිත් සියඹලාපිටිය</author>
    <content>මෙය පළවන විට 2014 වර්ෂය ඇරඹි දින 05 කි. අලුත් වර්ෂයකි. අලුත් බලාපොරොත්තු රැසකි. මේ බලාපොරොත්තු ඉටු කර ගැනීමට නම් ඊට ළඟාවන මාර්ග පිළිබඳව සැලසුමක් තිබිය යුතුය. විශේෂයෙන් සම්පත් යෙදවීම පිළිබඳව හා ඊට අදාළ සම්පත් සොයා ගැනීම පිළිබඳව යථාර්ථවාදී සැලසුම් තිබිය යුතුය.අපි පසුගියදා පාර්ලිමේන්තුවේ මාසයක් තිස්සේ තර්ක කරමින් 2/3 වැඩි ඡන්දයෙන් අනුමත කර ගත්තේ 2014 රජයේ සම්පත් බෙදා හැරීම සහ ඒවා සපයා ගැනීම පිළිබඳ සැලසුම නැත්නම් 2014 ජාතික අයවැයයි. ඒ අනුව රජය 2013 තමන්ට ලැබුණු මුළු ලැබීම වූ රුපියල් බිලියන 1203, 2014 දී රුපියල් බිලියන 1469 දක්වා වැඩි කර ගැනීමට බලාපොරොත්තු වෙයි.ජනතාව වෙනුවෙන් වූ වියදම් ද 2013 දී රුපියල් බිලියන 1712 සිට 2014 දී රුපියල් බිලියන 1985 දක්වා වැඩි කිරීමට සැලසුම් කර ඇත. රජයේ එදිනෙදා වියදම් ද 2013 ට වඩා රුපියල් බිලියන 104 කින් වැඩි වේ. ඔය පඩි වැඩි වීම අරවා මේවා ඇත්තේ ද ඒ තුළය. රජයේ ආයෝජන සඳහා වූ මුදල රුපියල් බිලියන 660 කි.එය පසුගිය වසරට වඩා රුපියල් බිලියන 165 ක වැඩිවීමකි. 2013 ට වඩා තවත් 1/3 කින් මහා මාර්ග, ජල මාර්ග, විදුලි මාර්ග, ආදි මෙකී නොකී ආයෝජන, වැඩි කරන්නට රජය සූදානම්ය. ඒ ඉතා සුබවාදී උත්සාහයකි.එය රජය පැත්තෙන් තත්ත්වයයි. රටේ මහා පරිමාණයේ ආයතනවලට ද හැම විටම ඉදිරි වර්ෂය සඳහා සැලසුමක් ඇත. සැලැසුමක් තිබීම පැහැදිලි දියුණුවකට වගේම මුහුණ දීමට සිදුවෙනවා යැයි බලාපොරොත්තු වන ගැටලු හඳුනා ගැනීමටත් ඒවාට කල් ඇතුව පිළියම් සොයා ගැනීමත් ඉතා වැදගත්ය.අප බැලිය යුත්තේ ඊට වඩා මඳක් පහළට ගිය විට පුද්ගලයා පවුල එසේ නැතහොත් අපේ කුඩා පරිමාණ ව්‍යාපාරිකයන්ටත් ඉදිරි සැලැස්මක් තබා ගැනීමේ වැදගත් කාර්යය අපි ඉටු කරන්නේ ද යන්නයි. ඒ ලිඛිතවම විය යුතු නැත.එසේ වූවත් අඩුම වශයෙන් ඉදිරි වර්ෂය සඳහාවත් ඒ කාල සීමාවේදී තමන්ගේ සාමාන්‍ය වියපැහැදම් වල තත්ත්වය, ආදායම්වල තත්ත්වය, විශේෂයෙන් ඇති විය හැකි වියදම්, ආදායම් පිළිබඳව අදහස්, හදිසියක් වුවහොත් එයට මුහුණ දෙන අයුරු, පිළිබඳ අදහසක් පුද්ගලයෙකුට පවා තිබීම ඉතා වැදගත් කාරණාවකි. එයට තරාතිරම, උගත් නූගත් බව, රැකියා ක්ෂේත්‍රය, වයස, ස්ත්‍රී පුරුෂ භාවය බලපාන්නේ නැත. 2014 ඇරඹුණ මේ මොහොතේ අපි ඒ ගැනත් ටිකක් සොයා බලමු.සැලසුම් සහගතව කටයුතු කිරීම වර්ෂයක් වෙනුවෙන් නොව කාර්තුවක් වෙනුවෙන් ද, මාසයක් වෙනුවෙන් ද, දිනයක් වෙනුවෙන් ද එපමණක් නොව අවස්ථාවක් වෙනුවෙන් ද වැදගත්ය. අපි අවස්ථාවක් ගනිමු. සමහර විටක සුවිශේෂ අමුත්තන් මෙන් ජනතාව විශාල වශයෙන් සහභාගි වන උත්සවයක සියල්ල හොඳින් තිබියදී සමාරම්භක පොල්තෙල් පහන පත්තු කරන්නන්ට ඉටිපන්දම හෝ ගිනි පෙට්ටිය නැතිව ප්‍රධාන සංවිධායකයා හතර අතේ දුවන අවස්ථා අපි දකිමු.පහන් තිරයට කපුරු පෙත්ත නැතුව ප්‍රධාන අමුත්තා විනාඩි 05 - 10 ඒ සඳහා වැය කරනු දකිමු. හුලං කටක තැබූ පොල්තෙල් පහන දල්වන්නට මිනිස් පවුරු බඳින්නට සිදුවනු දකිමු. මේවා සුළු සිද්ධි වුවත් ඒ මොහොතේ ඉතා වැදගත්ය. යම් කිසි අවස්ථාවක එලඹිය හැකි හැම මොහොතක් පිළිබඳවම අපි සැලසුම් කළේ නම් මෙවැනි අපහසුතාවයක් නොමැතිව ගමන යා හැකි බව අප වටහා ගත යුතුය.රංජිත් සියඹලාපිටියකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>05</day>
    </date>
    <link>http://www.silumina.lk/2014/01/05/_art.asp?fn=af1401051</link>
    <topic>මම මිහින්තලයට ආවේ පැවිදි වෙන්නම හිතාගෙනයි</topic>
    <author>සරත් මනුල වික්‍රම</author>
    <content>පැවිදිවීමට පෙර ආකර් මහතා දුරුතු සීතලට සෑ මළුව දුහුල් මීදුම් සේලයකින් දවටා ඇත. නෙක රූ රටා අඳිමින් ඈත අහසේ බැස යන මළ හිරු රැස් මාලාව දෙස බලාගෙන අනිත්‍ය මෙනෙහි කරන භික්ෂුවකි.උන්වහන්සේගේ ඡවි වර්ණය දුටුවෙකුට දනවන රහස් රැසකි. පළමුවැන්න බෞද්ධ දර්ශනයේ හරයේ වටිනාකමය. තවෙකක් නම් මිහින්තලේ අගය ය. අනෙක බටහිර ලෝකයට නොලැබුණු මහා වාසනාවක් අපට ඇති වග ය.භාවනායෝගී ජර්මනියේ රතනසිරි හිමියෝ පෙර පින් ඇත්තෙක් බව නම් සත්‍යයකි. පෙර පින් නිසා ඔබන්ඩෝස් නගරාධිපති හර්මන් ආකර් මහතා සුන්දර රටක ඉපිද මහා පරිවාර සම්පත්තියක් ද ලැබ වාසනාවන්ත දිවිපෙවෙතක් ලැබුවේය.ඒ පින නිසාම සසර පුරුද්දට ඔහුට යම් වකවානුවක් සඳහා හෝ චීවරය දැරීමේ භාග්‍ය උදාවන්නට ඇතැයි සිතිය හැක. මිහින්තලා රජ මහා විහාරාධිපති වලවාහැංගුනවැවේ ධම්මරතන නාහිමියන් පවසන්නේ ඔහු සසර ගමනට මෙමඟින් තවත් පාරමිතාවන් එක්කරගන්නා බවකි.මෙසේ පැවිදි බව ලැබූ ජර්මනියේ බ්ලැක් ෆොරස්ට් පලාතේ ඕබන්ඩෝස් නගර සභාවේ නගරාධිපති හර්මන් ආකර් මහතා මීට කලකට පෙර මිහින්තලා රාජ මහා විහාරාධිපති වලවාහැංගුනවැවේ ධම්මරතන නාහිමියන් ජර්මනියේ දී හඳුනාගෙන බෞද්ධ භාවනා ක්‍රමය ගැන ඔහුගේ පැහැදීම කියා තාවකාලික පැවිද්ද සඳහා අවසර ඉල්ලා තිබේ.පසුව සිය මිතුරු යුවළක් වන එම නගර සභාවේම සභික ඇනට් එල්බන් මහත්මිය හා ඇගේ සැමියා වන ආචිම් එල්බන් මහතා සමඟ ශ්‍රී ලංකාවට පැමිණි ඒ මහතා ධම්මරතන නාහිමියන් ඔහුගේ බලාපොරොත්තුව ඉටුකරන තුරු බලා සිටියේය.ඉනුත් 30 වැනිදා අලුයම මිහින්තලා ආරාධනා ගල පාමුල හෙවත් අතීතයේ මිහිඳු මාහිමියන් දෙවනපෑතිස්ස රජුට බණ දෙසූ ස්ථානයේ දී ඒ සුබ මොහොත උදා විය.නාහිමියෝ ඔහු ‍වෙනුවෙන් අවශ්‍ය අටපිරිකර ආදී පූජා භාණ්ඩ ද පැවිදිකර්මය සඳහා සුදුසුකම් ලත් ථෙරවරුන් ද ඒකරාශී කර තිබිණි.සබ්බ දුක්ඛ නිස්සරණ....පැවිදි බව ලබමින් ජර්මනියේ රතනසිරි හිමි ලෙස...මිහින්තලා විහාරවාසී දුන්නබිඳුණුවැවේ පඤ්ඤාරතන හිමියන් ඔහුගේ හිසකේ කැපීමප්‍රථම පිරිකර පුදන එල්බන් යුවළගාථාව කියා චිරාගත චාරිත්‍රානුකූලව සිය ප්‍රධානියා බුද්ධ පුත්‍රයෙකු බවට පත් වන විට එල්බන් යුවළ රහසේ සතුටු කඳුළක් හෙළුවෝය.ඔවුහු මුල්ම අටපිරිකර පිදීමේ භාග්‍ය ද ලැබුවෝය.වලවාහැංගුනවැවේ ධම්මරතන නාහිමියන් ඔහුගේ ආර්ය උපාධ්‍යයන් වහන්සේ ලෙස පැවිද්ද ලබා දුන් අතර ආකර් මහතා ජර්මනියේ රතනසිරි හිමි බවට පත්වුණේය.ඒ පිළිබඳව අදහස් දැක්වූ ජර්මනියේ රතනසිරි හිමියෝ තමන් ඉතාමත් සතුටින් සිත දියුණු කරගැනීම උදෙසා මහණ වූ බව පැවැසූහ.බෞද්ධ භාවනා ක්‍රමය ගැන කලක සිට දැන සිටියා. ධම්මරතන හාමුදුරුවෝ හමුවූ විට මා මේ ගැන උන්වහන්සේගෙන් අසා තවත් කරුණු දැනගෙන මහණ වෙන්න කැමැති බව කීවා.ශ්‍රී ලංකාවට ආවේ ඒ සඳහා. මිහින්තලේ හරිම නිස්කලංක තැනක්. එතැන ශ්‍රී ලංකාවට බුදුදහම ගෙනාපු තැන. රටේ වැදගත් ඓතිහාසික තැනක්. ටික කලක් මෙහෙට වෙලා භාවනා කරනවා” යැයි රතනසිරි හිමියෝ කීහ.ආකර් නගරාධිපතිවරයා දාහතර වසරක් තනතුර උසුලන ජනතාවට සමීප මහජන නියෝජිතයෙකු බව ඔහුගේ මිතුරෝ පැවැසූහ.මිහින්‍තලා පුදබිම තුළ පැවිදිවීමට ඔහු තුළ පෙර සංසාරගත පුණ්‍ය මහිමයක් පවතින බවට තමන් විශ්වාස කරන බව වලවාහැංගුනවැවේ ධම්මරතන නාහිමියෝ පවසති.යළි තෙදිනකට පසු මහ සෑ මළුවට යන විට හිමියෝ බිම අසුන්ගෙන භාවනාවේ උන්හ.සරත් මනුල වික්‍රමඅනුරාධපුර විශේෂ කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>05</day>
    </date>
    <link>http://www.silumina.lk/2014/01/05/_art.asp?fn=af1401052</link>
    <topic>හමුදාවට මඩගහන්න සැලසුම් කළ අතේ රෝලක්</topic>
    <author>සටහන</author>
    <content>හමුදාව පිළිබඳව විවිධ බලවේග ගෙනයන කුමන්ත්‍රණ වරින්වර ඉස්මතු වෙයි. මෙවැනි කුමන්ත්‍රණයක සැලසුම පසුගිය සතියේ පොලීසිය අතට පත්වූයේ කුමන්ත්‍රණකරුවන් ඉදිරිපිටදීමය.මේ සැලසුමේ සැලසුම්කරුවන් විසින් ඊට යොදාගත් තරුණයා අමුදන්ය. අමුදන් හෙවත් සුර්ය කුමාර් තමිල් අමුදන් ලෙස මොහු හඳුන්වයි. වයස අවුරුදු 22 ක තරුණයෙක් වන මොහු පාසල් අධ්‍යාපනයෙන් පසු විදේශගත වීමේ බලාපොරොත්තුවෙන් පරිගණක ඇතුළු විවිධ පාඨමාලා කිහිපයක් හදාරමින් සිටිය.මොහුගේ සොයුරිය පදිංචිව සිටින්නේ ඕස්ට්‍රේලියාවේය. පසුගිය යුද සමයේ ඕස්ට්‍රේලියාවට පැන ගත් ඇය මෙරට තුළ විවිධ ගැටලු ඇති බව පවසා කෙසේ හෝ එරට පුරවැසි භාවය ලබාගෙන තිබේ. අමුදන්ට ද එරට රැකියාවක් ලබා දී ඔහුට ද මෙරට තර්ජන ඇති බව පවසා එහි ස්ථිර පදිංචිය ලබා ගැනීමේ අවශ්‍යතාවයක් තිබිණි.බොහෝ රටවල්වලට පැන ගැනීමට උත්සාහ කරන පුද්ගලයන් ඒ සඳහා යොදා ගන්නා ප්‍රධානම උපක්‍රමය වෙන්නේ මේ රට තුළ ඔවුන්ට ජීවත්වීමට හැකියාවක් නැති තරමට ජීවිත තර්ජන හිරිහැර එන බව පවසා ඒ බව කෙසේ හෝ ව්‍යාජ ක්‍රම ඔස්සේ ඔප්පු කර වීසා ලබාගෙන අදාළ රටට පැනගෙන එහි පුරවැසි භාවය ලබා ගැනීමට උත්සාහ කිරීමයි.විදෙස් රටවලට සරණාගතයන් ගොස් එහි රැඳි සිටින කණ්ඩායම්, ත්‍රස්තවාදී හිතවාදීන් ඇතුළු සිය ගණනක් පුද්ගලයෝ මේ උපක්‍රමය ඔස්සේ මෙරටින් පැනගෙන ඇත. එම පුද්ගලයාට තර්ජන ඇති බවට ඔහු විසින් හෝ වෙනත් අයකු ලවා එවැනි තර්ජන එල්ල කර පොලීසියට පැමිණිලි කර එය පත්තරයක පළ කරවාගෙන එම පත්තර කෑල්ල තානාපති කාර්යාලයට ඉදිරිපත් කර වීසා ලබාගෙන රට පැන ගැනීම මෝස්තරයක් බවට පත්වී ඇත.ඒ තුළින් ඔවුන්ගේ අරමුණ ඉටු වනවා මෙන්ම මෙරට රජය හමුදාව අපකීර්තියට පත් කිරීමට ද ඔවුන්ගේ සැලසුමේ කොටස් වෙයි. බොහෝ විට එම සැලසුමට දේශපාලනඥයන් හවුල් කර ගත් විට ඔවුන් දක්වන විරෝධතා හඬ නැඟීම ද සාක්කි ලෙස අදාළ කර ගනියි.අමුදන්ට රට පැන ගැනීමේ අවශ්‍යතාවය තුළින් හමුදාවට මඩ ගැසීම ද ඔහුගේ කුමන්ත්‍රණයට සම්බන්ධ පිරිසගේ අභිලාෂය විය. මෙම සැලසුම අනුව අමුදන් ඔහුට හිතවත් පිරිසගේ පමණක් දැනුවතකම ඇතිව පේදුරුතුඩුවේ සිට මුලතිව් බලා ගියේය. අමුදන් පදිංචිව සිටියේ පේදුරුතුඩුවේය.මුලතිව්වලට පැනගත් අමුදන් ප්‍රථමයෙන්ම කළේ පියාට එස්. එම්. එස්. පණිවුඩයක් යැවීමයි. ‘මා ආයුධ ගත් සිවු දෙනෙක් විසින් පැහැරගෙන ගොස් සිරකරගෙන සිටිනවා. ඔවුන් මට පහර දෙනවා. හිරිහැර කරනවා. මේ හතර දෙනාගෙන් තුන් දෙනෙක් සිංහල කතා කරනවා. මට හිතෙන්නේ ඔවුන් හමුදාවේ අය බවයි’ යනුවෙන් එම කෙටි පණිවුඩයේ සඳහන් විය.තමාගේ දැනුවත් භාවය ඔස්සේ වුවද පුතා පැනගෙන සැඟවී සිටියත් අමුදන්ගේ පියා මේ කිසිවක් නොදන්නකු සේ පේදුරුතුඩුව පොලීසියට ගොස් තම පුතා අමුදන් හමුදාවෙන් පැහැරගෙන ගොස් හිරිහැර කරන බවට පැමිණිල්ලක් කළේය.ඒ සමඟම උතුරේ දේශපාලනඥයන් කිහිප දෙනකු ද ඇතුළු රාජ්‍ය නොවන සංවිධාන ද එක්ව උතුරේ තරුණයකු හමුදාවෙන් පැහැරගෙන ගොස් හිරිහැර කරනවා යැයි වෙබ් අඩවිවල සහ දෙමළ පුවත්පත් කිහිපයක ප්‍රවෘත්ති පළ කළේය.දේශපාලනඥයන් විශාල හඬක් නඟමින් අප හමුදාව උතුරෙන් අයින් කරන්න කියන්නේ මේ නිසා දෙමළ තරුණයින්ට හිරිහැර කරන නිසා යැයි යනුවෙන් ජාත්‍යන්තරය පුරා යැවෙන ප්‍රසිද්ධ වෙබ් අඩවි ගණනාවක පළ කර තිබිණි.මේ සැලසුම එසේ ක්‍රියාත්මක වෙද්දී පේදුරුතුඩුව පොලීසියේ වූ පැමිණිල්ලට අනුව අමුදන්ට සිදුවූයේ කුමක් ද ඔහු පැහැර ගත්තේ කවුද යන්න සෙවීමට කටයුතු යෙදිණි. උතුරේ ප්‍රදේශ ගණනාවක සොයා බැලීම් සිදු කළහ. අමුදන් පිළිබඳ තොරතුරක් නොවීය.පේදුරුතුඩුවේ තරුණයෙක් නැතිවෙලා යන්න උතුරේ සෑම ප්‍රදේශයකම පැතිරී යද්දී හමුදාවට එරෙහි සැලසුම්කරුවන්ගේ හඬ ද මාධ්‍ය පුරා ගලා ගියේය. මේ තත්ත්වය පිළිබඳ විශේෂ අවධානය යොමු කළ පොලිස්පති එන්. කේ. ඉලංගකෝන් මහතා මේ තරුණයාට සිදුවූයේ කුමක් ද යන්න සොයා බැලීම සඳහා විශේෂ පොලිස් කණ්ඩායම් යොදවා තිබිණි.පැහැර ගැනීම කළේ ජීප් රථයකින් බව එක් පැත්තකින් කියවෙද්දී තවත් පැත්තකින් පැවසුණේ සුදු වෑන් රථයකින් බවයි. අමුදන් බලහත්කාරයෙන් පැහැර ගැනීම, වාහනයකට දමා ගැනීම, ආයුධ සන්නද්ධ පිරිස, තිදෙනෙක් හමුදාවේ සිංහල කතා කරන නිසා ඔවුන් හමුදාවේ, පැහැරගෙන ගියා, හිරකර තැබුවා, පහර දී හිරිහැර කළා මේ ආදි වශයෙන් වූ කතාන්තරය චිත්‍රපටයක් සේ අමුදන් හා සම්බන්ධව මවා පා තිබුණි. එහෙත් පොලීසිය වුවද මොහොතකටවත් මෙය බොරුවක් මවාපෑමක් යැයි සිතුවේ නැත. ඔවුන් අමුදන් සෙවීම දිගටම සිදු කළ අතර සෑම පොලීසියකටම අමුදන් පිළිබඳ තොරතුරු ඡායාරූප ලබා දී තිබිණි.මේ අතර හමුදාවෙන් පැහැර ගත් බව කියන අමුදන් පේදුරුතුඩුවේ සිට මුලතිව් වෙත ගොස් හිතවතකුගේ නිවෙසේ නැවතී සිටියේය. මුලතිව් මුල්ලියාවේලි ප්‍රදේශය මුලතිව් සිට සැතපුම් ගණනාවකින් දුරින් පිහිටි ප්‍රදේශයකි. ඔහු නැවතී සිටියේ එහි නිවෙසකය.පොලීසිය අමුදන් සොයා පරීක්ෂණ මෙහෙයවද්දී මොහු සිත්සේ මිතුරාගේ නිවෙසේ නැවතී තමාට හමුදාවෙන් හිරිහැර වෙන බව පවසා සතුටින් ගත කරමින් සිටියේ ඔහු පිළිබඳ වෙබ් අඩවි පුරා පළ කෙරෙන ප්‍රවෘත්ති ද නරඹමින්ය.මේ අතර අමුදන් දින කිහිපයක් එම නිවෙසේ නැවතී සිටියදී අසල්වැසියකු මොහු පිළිබඳව නිවැසියන්ගෙන් විමසා සිටියේය. ඔවුන් දුන් පිළිතුරු පැටලිලි සහගත විය. ඒ අතර අමුදන්ගෙ අතුරුදන්වීමට අදාළ ප්‍රවෘත්ති මාධ්‍යවල පළ වෙද්දී ඒ පිළිබඳ කටකතා ද බොහෝ විය.මෙම කටකතාවලින් සහ මාධ්‍යවලින් කියැවෙන්නේ මේ තරුණයාට සමාන තොරතුරු බව දැනගත් අසල්වැසියා පේදුරුතුඩුව පොලීසියේ ස්ථානාධිපතිවරයාට කතා කර මොහු ගැන ඔත්තුවක් ලබා දුන්නේය.පේදුරුතුඩුව පොලිස් ස්ථානාධිපතිවරයා ඇතුළු කණ්ඩායමක් ඒ අවස්ථාවේම මුලතිව් බලා පිටත් වූහ. අමුදන් සැඟවී සිටි නිවෙස සොයා ගැනීමට ඔවුන්ට එතරම් වේලාවක් ගත වූයේ නැත. පොලීසිය අමුදන් අත්අඩංගුවට ගන්නා විට ඔහු තවත් බොරු පැවසීමට උත්සාහ කළත් පසුව හමුදාව ඉදිරියේ තමා හා තමා හරහා හමුදාවට මඬ ගැසීමට සිදු කළ සැලසුමේ තොරතුරු සියල්ල පාපොච්ඡාරණය කළේය.ඒ සැලසුම අනුව ඔහුගේ අතුරුදන් වීම හරහා ඕස්ට්‍රේලියාවට පැන ගැනීමත් හමුදාවට මඩ ගසා හමුදාව අපකීර්තියට පත්කිරීමත් යන අරමුණු දෙකම ඉෂ්ට කරගැනීම අභිලාෂය වී තිබිණි. පොලීසිය ඔහු රිමාන්ඩ් භාරයට පත්කළේ හිතාමතා කළ වංචාව සම්බන්ධයෙනි.අමුදන් පැහැරගෙන ගොස් හමුදාව හිරිහැර කරන බවට අමූලික බොරු චෝදනා එල්ල කළ උතුරේ දේශපාලනඥයන් ඇතුළු ඇතැම් කණ්ඩායම්වල කට වැසුණේ අමුදන්ගේ පාපොච්ඡාරණයත් සමඟය. ඔවුන්ට හිතවාදී ප්‍රවෘත්තිය පළ කළ මාධ්‍ය ද වෙබ් අඩවි ද අමුදන් හිතාමතා සැඟවුණු බවට කළ පාපොච්ඡාරණය පිළිබඳ එකම වචනයක් හෝ පළ නොකිරීම තුළින් ඔවුන් කළ සැලසුම සම්පූර්ණයෙන් අසාර්ථක වූ බව මෙරටට පමණක් නොව ජාත්‍යන්තරයට ද පෙන්වා දෙන්නේ හමුදාවට මඩ ගැසීමට කළ තවත් සැලසුමක් අසාර්ථක භාවය ද පෙන්වා දෙමින් ය.සටහනවිජයානි එදිරිසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>05</day>
    </date>
    <link>http://www.silumina.lk/2014/01/05/_art.asp?fn=af1401053</link>
    <topic>"විටමින්" පොලීසි දමා නොයන පොලිස් ලොක්කෝ</topic>
    <author>කීර්ති මෙන්ඩිස්</author>
    <content>නීතිය හා සාමය රැකීම පොලීසියේ යුතුකම මෙන්ම වගකීම ද වන්නේය. මහජන දේපළ ආරක්ෂා කරමින් නීතිය හා සාමය රැකීම ශ්‍රී ලංකා පොලිස් දෙපාර්තමේන්තුව සතු වගකීමය.එහෙත් වර්තමානයේ පොලීසියේ ඇතැම් නිලධාරීන්ගේ ක්‍රියාකලාපය දෙස බලන කල එම වගකීම යුතුකමට සිදුවන හානිය කෙතරම්දැයි සොයා බැලිය යුතුය. ඒ ඇතැම් පොලිස් නිලධාරීන් දෙපාර්තමේන්තුවට එක්කරන කළු පැල්ලම් නිසාය. පසුගිය වසර අවසානය වද්දී කොළඹට නුදුරු නුගේගොඩ පොලිස් කොට්ඨාසය පුරා එවැනි සිද්ධීන් කිහිපයක්ම දක්නට ලැබිණි.මහජන මිත්‍රශීලි පොලීසියක් සාදමු යන පාඨය ඉදිරිපත් කරමින් කටයුතු සිදුවෙද්දී පොලීසියේ ඇතැම් උසස් නිලධාරීහු මුළු මහත් දෙපාර්තමේන්තුවටම අගෞරවයක් වන ආකාරයෙන් කටයුතු කරන බව ඔවුන්ගේ මෙවන් ක්‍රියා කලාපවලින් පෙන්නුම් කරයි.නුගේගොඩ පොලිස් කොට්ඨාසයට අයත් අතුරුගිරිය පොලිස් ස්ථානාධිපතිවරයාගේ සේවය තහනම් විය. ඊට හේතුව වූයේ පොලීසිය සතුව තිබු හෙරොයින් එකවරම පැරසිටමෝල් කුඩු වීමය. තලංගම පොලිස් ස්ථානාධිපතිවරයා බන්ධනාගාර ගත වූයේ මිනීමැරුමක් සැඟවීම සඳහා මුදල් ලබාගැනීම නිසාය.එහි අවසාන සිදුවීම වූයේ මත්කුඩු විකිණීම සම්බන්ධයෙන් වැල්ලම්පිටිය පොලිස් ස්ථානාධිපතිවරයා පොලිස් අත්අඩංගුවට පත්වීමය. ඊට පෙර වතාවක ලිංගික අල්ලසක් ලබා ගැනීමට උත්සාහ දැරු මහව පොලීසියක දූෂණ මර්දන ස්ථානාධිපතිවරයා අත්අඩංගුවට පත්විය.සැබැවින්ම මෙය අවාසනාවන්ත තත්ත්වයකි. වත්මන් පොලිස්පති නලින් ඉලංගකෝන් මහතා තම දෙපාර්තමේන්තුව ක්‍රියාශීලි කරන්නට අතිමහත් උත්සාහයක් දරන නිලධාරියෙකි. ඔහු වරදට සමාව නොදෙන නිලධාරියෙක් ලෙස ප්‍රකටය. ‘කොන්ද කෙළින් තියාගෙන’ රාජකාරි කරන්නෙකු ලෙස ද දෙපාර්තමේන්තුවේ බොහෝ අය විසින් ඔහු හඳුන්වනු ලබයි. එහෙත් පොලීසිය මෙබඳු තත්ත්වයකට ඇද වැටීම ඉතා කනගාටුදායකය.  වැල්ලම්පිටිය ‘ඒ’ ශ්‍රේණියේ පොලීසියකි. එහි ස්ථානාධිපතිවරයකු වීම දෙපාර්තමේන්තු නිලධාරීන්ගේ කතාබහ අතින් ගත් කල මහඟු වාසනාවකි. ඔවුන් හඳුන්වන පරිදි එය “විටමින්” ඇති පොලීසිවලින් එකකි. විටමින් ඇති බොහෝ පොලිස් ස්ථාන කොළඹ දිසාවට අයත් වෙයි. ඒ සියල්ලක්ම ඒ ශ්‍රේණියේ පොලිසි වේ. ගංජා, කුඩු, කසිප්පු, අනවසර බාර් රෙස්ටුරන්ට්, ගණිකා මඩම්, ඇතුළු බොහෝ දේ මහ පරිමාණයෙන් පවත්වාගෙන යමින් ඒවා කරගෙන යන පුද්ගලයන් පොලීසියේ ඕ. අයි. සී. ඇතුළු නිලධාරීන්ගේ මනදොළ සපුරන ස්ථාන විටමින් ඇති පොලිස් ස්ථාන ලෙස ඔවුහු හඳුන්වති.කොළඹ මධ්‍යම, කොළඹ උතුර, කොළඹ දකුණ, නුගේගොඩ පොලිස් කොට්ඨාසය, ගල්කිස්ස පොලිස් කොට්ඨාසයේත් මෙන්ම කොළඹින් පිට ද මෙම විටමින් ඇති පොලිස් ස්ථාන කිහිපයක් පිහිටා තිබේ. කොළඹට නුදුරු ‘ඒ’ ශ්‍රේණියේ පොලිසි කිහිපයක් ද ඒ අතර වෙයි.එම ස්ථානවලට ඕ. අයි. සී. මහත්වරු ලෙස පත්වීමට බොහෝ අය දැඩි උනන්දුවක් දක්වති. දේශපාලනඥයන්, සංවිධායකවරුන්, නායක හිමිවරුන් මෙන්ම උසස්ම පොලිස් නිලධාරීන් පසුපස යති. එක්තරා උසස් නිලධාරියෙක් පැවසු අන්දමට විටමින් ඇති මෙවන් පොලිස් ස්ථානවල ඕ. අයි. සී. මහත්තයකුගේ නිල නොවන ආදායම ලක්ෂ තුනක් හතරක් අතර වෙයි. ඊට අමතරව යාන වාහන ඇතුළු නානාවිධ උපකාර මොවුහු නොමිලේ ලබා ගනිති. ඒ සඳහා කළ යුත්තේ තම වසම තුළ පවත්වාගෙන යන නීති විරෝධි ක්‍රියා දෙස ඇස් කන් පියාගෙන සිටීමය.කොළඹ ඇති විටමින් පොලීසිවල ඇතැම් ඕ. අයි. සී. මහත්වරු කිසිදා ඒ. ඇස්. පී. ලෙස උසස් වීම ලබා කොළඹින් යාමට එතරම් උනන්දුවක් නොදක්වති. ඒ මන්ද යැයි කිවහොත් උසස් වීම් ලැබ ගියහොත් ඔවුන්ට ඕ. අයි. සී. පුටුවේදී ලැබෙන ප්‍රතිපාදන ලාබ ප්‍රයෝජන සියල්ල අහිමි වීමයි.ඔවුන් බොහොමයක් ප්‍රධාන පොලිස් පරීක්ෂක, මෙන්ම පොලිස් පරීක්ෂක තනතුරු ද හොබවති. වැල්ලම්පිටිය ද විටමින් බහුල පොලිස් වසමකි. කුඩු ගංජා කසිප්පු නතර කළ නොහැකි ප්‍රදේශයකි. වත්මන් වැල්ලම්පිටිය පොලිස් ස්ථානාධිපතිවරයා අත්අඩංගුවට පත්වන්නේ මත්කුඩු විකිණීමේ චෝදනාව මතය.ඔහු ප්‍රධාන පොලිස් පරීක්ෂකවරයෙකි. මේ තනතුර ලබා ගැනීමට සෑහෙන කැපවීමක් කළ යුතු වේ. වසර කිහිපයක් රාජකාරි කළ යුතු වේ. අද හෙටම ඔහු ඒ. ඇස්. පී. තනතුරට උසස් වීමට නියමිතව තිබු බව ද කියැවේ. එහෙත් ඔහු අත්අඩංගුවට පත්වන්නේ ඒ සියල්ලම අහිමි කරගනිමිනි.නුගේගොඩ පොලිස් කොට්ඨාසය තුළ සිදු කෙරෙන නීති විරෝධි වැටලීම් වැඩි හරියක්ම කර ඇත්තේ වැල්ලම්පිටිය පොලීසිය මඟින් බව කියැවේ. එය පුදුමයකි. එම වැටලීම් සියල්ල සාර්ථකව සිදුවූ බව පොලීසිය කීවත් එම වැටලීම්වලදී අල්ලාගත් මත්කුඩු පිළිබඳ තොරතුරු නියමාකාරයෙන් පොලිස් පොත්වල ලියවිණි ද ඒවා හරිහැටි උසාවියට ඉදිරිපත් කර තිබේ ද යන්න සොයා බැලීම සඳහා මේ වන විටත් විමර්ශනයක් අරඹා තිබේ. විමර්ශන සියල්ලම අරඹා ඇත්තේ අශ්වයා ගාල කඩාගෙනත් ගියාට පසුවය. මෙතෙක් ඊට ඉහළත් රාජකාරි කරන කොට්ඨාසයේ ඒ. ඇස්. පී., එස්. එස්. පී., ඩී. අයි. ජී. මේ ගැන නොදන්නේ නම් එය ද පුදුමයට කරුණකි. අද මහජනයා සිටින්නේ පොලීසිය දෙස අවදියෙනි. කුමක් හෝ වරදක් සිදුවුවහොත් ඔවුහු 119 අංකය අමතති.පොලිස්පතිට වහා දැනුම් දෙති. පෙත්සම් ඉදිරිපත් කරති. වැල්ලම්පිටිය පොලීසියේ ක්‍රියාකලාපය දෙස ද ඔවුන් එසේ නොබලන්නේ නම් ඒ පුදුමයකි. එහෙත් ඊට ප්‍රතිචාර නොදැක්වීම හෝ ඒවාට හරිහැටි පිළියම් නොයෙදීම නිසා මුළු පොලිස් දෙපාර්තමේන්තුවටම අද සමාජය ඉදිරියේ ගැරහීමට ලක්ව තිබේ.ප්‍රධාන පොලිස් පරීක්ෂක බණ්ඩාර මුණසිංහ පොලිස් අත්අඩංගුවට පත්වූයේ හෙරොයින් ළඟ තබා ගැනීම හා ජාවාරම් කිරීම සම්බන්ධයෙනි. ඔහුගේ බිරිය ද පොලීසිය මඟින් සැකපිට අත්අඩංගුවට ගත්තේ සිය සැමියා විසින් අලෙවි කරන ලද හෙරොයින් සඳහා තැරැව්කරුවෙක් මාර්ගයෙන් මුදල් ලබාගෙන ඇති බව පරීක්ෂණවලදී හෙළි වීමෙනි.පොලිස් මූලස්ථානයට අනුයුක්ත සංවිධානාත්මක අපරාධ දූෂණ විමර්ශන අංශයේ නිලධාරීන් කණ්ඩායමක් වැල්ලම්පිටිය පොලීසිය ආසන්නයේ කළ වැටලීමකදී හෙරොයින් ග්‍රෑම් 25 ක් සමඟ පුද්ගලයකු කොටු වී තිබේ. මොහු පළාතේ ප්‍රාදේශීය දේශපාලනඥයකුගේ ගෝලයකු බව ද කියැවේ.ඔහුගෙන් ප්‍රශ්න කිරීමේදී ඔහු පවසා ඇත්තේ කුඩු ලැබුණේ පොලිස් වෙඩි කා මියගිය පාතාලයකුගේ බිරියකගෙන් බවකි. නිලධාරීන් ඉන් පසුව එම පාතාලයාගේ බිරිය අත්අඩංගුවට ගත්තේය. ඒ වන විටත් ඇය සතුව හෙරොයින් ග්‍රෑම් 10 ක් තිබී ඇත. ඇගෙන් දීර්ඝ වශයෙන් ප්‍රශ්න කිරීමේදී ඇය පවසා ඇත්තේ දේශපාලනය කරන එක්තරා පුද්ගලයකුගේ ගෝලයකු තමාට එය ලබාදුන් බවකි.ඒ අනුව ඇය කියන මුස්ලිම් ජාතික තරුණයා කොටුකර ගැනීමට නිලධාරීන්ට හැකි වී තිබේ. එම හෙරොයින් තොගය අවස්ථා දෙකකදී රුපියල් එක්ලක්ෂ පනස්දහසක මුදලකටත් රුපියල් තිස්දහසක මුදලකටත් වැල්ලම්පිටිය ඕ. අයි. සී. මහතාගෙන් ලබාගෙන ඇති බව හෙළිදරව් වී ඇත්තේ ඉන් පසුවෙනි.මත්කුඩු විකිණීම සඳහා ගැනුම්කරුවන් සොයා දෙන ලෙස ස්ථානාධිපතිවරයා මෙම තැරැව්කරුවන්ට පවසා ඇති බව ද කියැවේ. එක් පුද්ගලයකු සඳහා මොහුට රුපියල් දස දහසක් ලබාදී ඇති බව ද කියයි. නිල නිවෙස තුළම කිහිප වතාවක්ම මෙම ක්‍රියාවලිය සිදුවී තිබෙන බව අනාවරණය කරගෙන තිබේ.ඉන් පසුව මේ පිළිබඳව එම අංශය බාර නියෝජ්‍ය පොලිස්පති අයි. එම්. කරුණාරත්න මහතාට දැනුම් දීමෙන් පසු හෙතෙම මේ බව පොලිස්පතිවරයාට දැනුම් දුන්නේය. සහකාර පොලිස් අධිකාරිවයකුගෙන් සැදුම්ලත් පොලිස් අපරාධ කොට්ඨාසයේ නිලධාරීන්ගේ සෝදිසියට වැල්ලම්පිටිය පොලිස් ස්ථානාධිපතිවරයාගේ නිල නිවෙස පරීක්ෂා වන්නේ ඉන් පසුවෙනි.කොළඹ දිසාව බාර ජ්‍යෙෂ්ඨ නියෝජ්‍ය පොලිස්පති අනුර සේනානායක මහතාගේ නියෝගය අනුව කොළඹ අපරාධ කොට්ඨාසයේ වැඩ බලන අධ්‍යක්ෂ සහකාර පොලිස් අධිකාරී නුවන් වෙදසිංහ මහතා ප්‍රමුඛ කණ්ඩායමක් වැල්ලම්පිටිය පොලිස් ස්ථානාධිපතිවරයා අත්අඩංගුවට ගත්හ.එහිදී නිල නිවසේ කාමරයේ තිබි සොයා ගත් ‘කුඩු’ වලට අමතරව සොයා ගත් මුදල එදිනම හෙරොයින් විකුණා ලබාගත් මුදල් බවත් එම මුදල දේශපාලනඥයාගේ ගෝලයා විසින් ලබා දී ඇත්තේ ඕ. අයි. සී.ට නොව බිරියට බවත් අනාවරණය වී තිබේ. එහිදී කරන ලද ප්‍රශ්න කිරීම්වලදී ඕ. අයි. සී. මහතා කියා ඇත්තේ තම නිවෙසින් සොයා ගනු ලැබුවේ මත්ද්‍රව්‍ය නොවන බවත් එය මත්ද්‍රව්‍යයන්ට එක්කරන රසායනික ද්‍රව්‍යයක් බවය. එහෙත් මේ වන විට උසස් නිලධාරීන් සැකකර ඇත්තේ ඒවා හෙරොයින් බවය. ඒ අනුව ඒ පිළිබඳ වැඩිදුර වාර්තාවක් ලබාගැනීම සඳහා එම ද්‍රව්‍ය රජයේ රස පරීක්ෂකවරයා වෙත යවන්නට පියවර ගැනිණි.වැල්ලම්පිටිය පොලිස් වසම තුළ හෙරොයින් ජාවාරම කිසිදු කරදරයකින් තොව ක්‍රියාත්මක වන බව පොලීසියේ බොහොමයක් දෙනා මෙන් ප්‍රදේශවාසීහු ද දනිති. කොලොන්නාව සිංහපුර එහි මූලස්ථානයකි. මීතොටමුල්ල බඩු ගොඩවත්ත වෙලේවත්ත ‘කුඩු’ ගැන නම් දරා ඇති ප්‍රදේශයයි.මහ පරිමාණයෙන් කුඩු විකුණු පිරිමි මෙන්ම ගෑනු දෙතුන් දෙනා ද පොලීසිය නොදන්නවා නොවේ. ඔවුන් ඒවා පවත්වාගෙන යන්නේ ඇතැම් ඕ. අයි. සී. ලාට ‘ජරාව’ දෙමිනි. එහෙත් මෙවර වැටලීමේ වෙනස වී ඇත්තේ ඔවුන් නොව පොලිස් ලොක්කා කුඩු විකිණීමට දායක වීමය.මෑත කාලයේ දී වැල්ලම්පිටිය පොලීසියේ ඕ. අයි. සී. ලෙස රාජකාරි කළ එක් පොලිස් ඕ. අයි. සී. වරුන් කිහිප දෙනෙකු ගැන මෙහිලා සඳහන් කළ යුතු වේ. පොලිස් පරීක්ෂක සමරනායක වසර හතරක පහක කාලයක් සිටියේ අපරාධ විමර්ශන අංශයේ ස්ථානාධිපතිවරයා ලෙසිනි. ඔහු ප්‍රදේශයේ අපරාධ වැටලීමට දක්ෂ ලෙස ක්‍රියා කළ අයෙකි.එවකට පොලිස් ස්ථානාධිපතිවරයා වූයේ ජයන්ත අතපත්තුය. ඔහු ද මහජනයාගේ හිත දිනා ගනිමින් වසර පහක් පමණ ඕ. අයි. සී. ලෙස සේවය කළ අතර ඔහු ඒ. ඇස්. පී. පුටුවට පත්වීමත් සමඟ පොලීසියේ වැඩ බැලුවේ සමරනායකය.වැල්ලම්පිටිය ඕ. අයි. සී. ගේ බිරියකෙසේ වෙතත් වසර දෙකක් යද්දී ඔහුට හිටි හැටියේ මාරුවීමක් ලැබිණි. ඒ ඉහළ නිලධාරියකුගේ ක්‍රියාත්මක වීමෙනි. ඔහුට එල්ල වූ චෝදනාව වූයේ මත්කුඩු ජාවාරම්කරුවන් සමඟ සබඳකම් පැවැත්වීමය. එය ඇත්ත ද නැත්තද යන්න දන්නේ මාරුවීම් ලැබු ඔහුත් මාරු කිරීම් ලබාදුන් උසස් නිලධාරියාත් ප්‍රදේශවාසීහුත් පමණි. සමරනායක මහතා කියන්නේ ලැබු අභූත චෝදනාව නිසා තවමත් ඔහුට සාධාරණයක් ඉටුවී නැති බවය.ප්‍රධාන පොලිස් පරීක්ෂක චන්දන ලියනගේ මහතා වැල්ලම්පිටිය පොලිස් වසමේ සිය අණසක පතුරුවමින් රාජකාරි කළ අයෙකි. ඔහුගේ නිල නිවෙසේ දොර පිටස්තරයන්ට වැසි තිබිණි. ඒ නිසා ඔහු නීති විරෝධි පුද්ගලයන් සමඟ සබඳකම් පවත්වා නොගත්තෙකු ලෙස ද ප්‍රදේශවාසීහු හඳුන්වති. ජයන්ත අතපත්තු ප්‍රධාන පොලිස් පරීක්ෂකවරයා ද වසර පහකට ආසන්න කාලයක් සිය තනතුර බාරව සිටියේ මහජනයා සමඟ සුහදශීලි රාජකාරි කළ නිසාය.මේ අතර කුඩු ජාවාරම පිළිබඳ ප්‍රශ්න කිරීම් සිදුකරන ස්ථානාධිපතිවරයාට සහාය දුන් බව කියන ඔහුගේ බිරිය ද සැකපිට අත්අඩංගුවට ගෙන අධිකරණයට ඉදිරිපත් කර තිබේ. බොහොමයක් කොළඹ ඇතුළු තදාසන්න පොලිස් ස්ථානවල සමහරක් ඕ. අයි. සී. මහත්වරුන්ට වඩා පොලීසිය බලා කියාගන්නේ ඔවුන්ගේ බිරින්දෑවරුන් විසිනි. පළාතේ සල්ලි තිබෙන අය, මුදලාලිලා සහ නීති විරෝධි වැඩ කරන අය බිරින්දැවරුන් සමඟ හිතවත්කමක් පවත්වති.මෑතකදී උදාවුණු නව වසරේ දී කොළඹ එක්තරා ඕ. අයි. සී. කෙනෙකුට ප්‍රදේශයේ කඩ සාප්පුවලින් නව වසරට ලැබුණු “හැම්පර්” ප්‍රමාණය සියය ද ඉක්මවා තිබේ. සන්තෝෂම් එවූ සාප්පු හිමියන්ට ස්තුති කිරීමටත් නොලැබුණු කඩ සාප්පුවලින් ඒ ගැන විමසීමත් කර ඇත්තේ ඕ. අයි. සී. ගේ බිරිය බව ද කියැවේ.“මේ පෙට්ටිවල තියෙන විස්කි ටික විකුණුවාම ගොඩේ ගොඩනේ. ඒකනේ අපේ මහත්තයාව ඔය ඒ. ඇස්. පී. පෝස්ට්වලට ට්‍රයි කරන්නෙ නැත්තේ”ඇය නිලධාරිනියකට පවසා තිබේ. එය ඇත්තකි. එවන් විටමින් පොලිස් ස්ථාන දමා යන්නට ඕ. අයි. සී. මහතාට නොව ඔහුගේ බිරියන්ට කෙසේවත් කළ හැකි නොවේ. මේ අතර මේ කුඩු ජාවාරම් පිළිබඳ ඉහළ පෙළේ විමර්ශනයක් අරඹා තිබේ. ස්ථානාධිපතිවරයා සමඟ ජාවාරමට හවුල් බව කියන තවත් නිලධාරීන් සිටින්නේදැයි දැනගැනීමට තොරතුරු ලබා ගනිමින් සිටින බවත් ජ්‍යෙෂ්ඨ පොලිස් නිලධාරියෙක් කියයි.මේ අතර පොලිස් ස්ථානාධිපතිවරයාට හෙරොයින් ජාවාරම කිරීම සඳහා අනුබල දීම සහ හෙරොයින් ග්‍රෑම් 42 මිලි ග්‍රෑම් 320 ක් ළඟ තබා ගැනීම සම්බන්ධයෙන් සැකපිට අත්අඩංගුවට ගත් ඔහුගේ බිරිය හා තැරැව්කරු මේ මස 8 වන දා තෙක් රඳවාගෙන ප්‍රශ්න කිරීමට අධිකරණය කොළඹ අපරාධ කොට්ඨාසයට අවසර දී තිබේ.මෙසේ රැඳවුම් භාරයට පත් කැරුණේ මහනුවර පදිංචි තිදරු මවක වන රණසිංහ ආරච්චිගේ නිරෝෂිනි චන්ද්‍රකාන්ති හා මාළිගාවත්තේ පදිංචි නිශාම් තුවාන් ෆරීෂ් යන අයයි. ඊට අමතරව ග්‍රෑන්ඩ්පාස් පදිංචි මධුරංග දිලිප් කුමාර හා වැල්ලම්පිටියේ පදිංචි සාවුල් සිත්ති පාතිමා සහ දෙදෙනා ද හෙරොයින් ළඟ තබා ගැනීම සම්බන්ධයෙන් රැඳවුම් භාරයට පත්කර ලැබ තිබේ.විකිණීම සඳහා ජාවාරම්කරුවන්ට හෙරොයින් ලබාදී ඇත්තේ සැකකාර ප්‍රධාන පොලිස් පරීක්ෂකවරයා බවත් ජාවාරම්කරුවන්ගෙන් මුදල් ලබාගෙන ඇත්තේ ඔහුගේ බිරිය බවත් විමර්ශනවලදී අනාවරණය වී තිබෙන බව පොලීසිය අධිකරණයට පැවැසීය.කීර්ති මෙන්ඩිස්පින්තූර - මහින්ද විතානාච්ච කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>05</day>
    </date>
    <link>http://www.silumina.lk/2014/01/05/_art.asp?fn=af1401054</link>
    <topic>මළගෙදර කතාව පැවැත්වුවේ ගාමිණී ෆොන්සේකා</topic>
    <author>උපාලි සමරසිංහ</author>
    <content>- චොප්පෙගේ බිරිඳ දයාවතී කියයිසම වයසේ කොලු කුරුට්ටන්ගේ අඬදබරවලදී එකෙක් තවෙකකුගේ ඇ‍ඟේ හැප්පුණොත් ඇයි? උඹ චොප්පෙදැයි අසන සිරිතක් කොළොම්තොට දී මම දැක ඇත්තෙමි. පොලීසියටවත් බය නැති මේ අපූරු ‘චොප්පෙ’ කවුරුන්දැයි දැන හඳුනාගැනීම කාටත් වටී.‘චොප්පෙ’ මරදානේ සිටි ඔරිජිනල් ගණන්කාරයා ය. කඩු, කිනිසි, බෝම්බ, පිස්තෝල අතැතිව සිටි මහා චණ්ඩින් පවා චොප්පෙ පාමුල කිරි දරුවෝ වූහ.ඔහු චීනාඩි, බොක්සිං, මල්ලවපොර ආදියෙහි සූරයෙකි. කවරදාවත් ස්ත්‍රීන්ට, ළමා ළපැටියන්ට, අහිංසකයනට හිරිහැරයක් නොකළ චොප්පෙ එවැනි කටයුතු සිදු කරන අයට ද ලුහුබැඳ පහර දුන්නේය.පොලීසියේ ඕ. අයි. සී. මහත්වරුන් සමඟ ගුස්ති ඇල්ලු චොප්පෙ නිතර සටන් කළේ පොලීසිය සමඟය. එදා සිටි ජෝන් මුදලාලි, දාස මුදලාලි ආදින්ගේ කඩ පරෙස්සම් වූයේ චොප්පෙ නිසාය. ඔහුගේ මළගමට අහසින් හෙලිකොප්ටරවලින් මල් වරුසා වැටුණේ ඔහු ගත කළ ජීවිතය යුක්තිසහගත එකක් වූ බැවිනි.චොප්පෙ මිය ගියේ අවුරුදු 33 ක් පමණ වයසේදීය. ඒ තවත් අපරාධකරුවන් දෙදෙනකු විසින් ‘චොප්පෙ’ නිදා සිටියදී කඩුවලින් කපා දැමීමෙනි. එය නිවටකමකි. අවදිව සිටි මොහොතක මුහුණට මුහුණ සටනට ආවානම් ඔවුනට සිදුවන්නේ මැරුම් කන්නටය. ඒත් චොප්පෙ කවරදාවත් මිනී මරා නැත.චොප්පෙගෙ අද කතාව කියන්නට පෙර තවත් එක සිද්ධියක් කියන්නට මට ඔබෙන් අවසර. වෙ. වි. අභයගුණවර්ධනයන් ‘සවස’ පත්තරේ කර්තෘව සිටි කාලයේ ඔහුගේ ‘පාකර් පෑන’ හදිසියේ බසයකදී නැති විය. මේ පාකර් පෑනෙන් ඔහු දෙසට-බසට-රැසට මහ මෙහෙයක් කළ බව එදා වියත්හු මෙන්ම චොප්පෙ වැනි චණ්ඩිහු ද හොඳින් දැන සිටියහ. කාර්යාලයේ මිතුරකුගේ බලවත් ඉල්ලීමට වෙ. වි. මහතා එදා හවසම චොප්පෙ හමුවීමට ගියේය. ඒ මිතුරා ද සමඟින් ගිය මේ ගමන අපූරු එකක් විය.මහත්මයා, ඔයා මේ පෑනෙන් ගොඩාක් වැඩ කරනවා. මං පෑන ගෙනැත් දෙන්නම්, හෙට හවස එන්නැයි චොප්පෙ කීය. පසුදා හවස ඔවුන් චොප්පෙ හමුවීමට මරදානේ කිසියම් ගොඩනැඟිල්ලකට යන විට චොප්පෙ ඉදිරිපස මේසයේ ඒ පාකර් පෑන තිබුණේය.ආ මහත්තයා කවුරුහරි පොකැට් ගහලා, අරන් යන්ඩ, තව තවත් මිනිසුන් ගැන ලියන්ඩ... ඔහු පෑන බාර දුන්නේ හිනැහෙමිනි. චොප්පෙට නොසෑහෙන සේ ස්තුති කැර වෙ. වි. මහත්මයා හා ඒ මිතුරා තම කාර්යාලයට ගියහ.තවත් ටික දවසකින් කාර්යාලයේ ලිපිකාරිනියකගේ අත්බෑගයක් නැති විය. ඒ පිළිබඳව චොප්පෙට පැමිණිලි කරන්නැයි ඇය නිතරම මුලින් කී වෙ. වි. ගේ මිතුරාට කරදර කළාය. බැරිම තැන ඔහු චොප්පෙ හමුවීමට ගියේය.මහත්තයො, ඒ ගෑනිට අත්බෑගයක් ගන්ඩ කියන්ඩ. අර මහත්තයාට මං පෑන ගෙනැවිත් දුන්නෙ ඒකෙන් රටට සේවයක් වන හින්දා. බෑගයක් නම් ගන්ඩ බැරියැ. අර පෑනෙ වටිනාකම ඒකෙන් කළ දේ අනුවයි.චොප්පෙ අඩි පොළොවේ ගසා කෑ ගසා කීවේය. චොප්පෙ කෙළින් මිනිසෙකි. ඔහුගේ වත්මන් කතාව සොයා අපි මරදාන පෙදෙස පීරමු. කොළඹ මරදානේ එස්. මහින්ද මාවතේ විමලසිරි ලී බඩු ව්‍යාපාරයේ හිමිකරු විමලසිරි මහතා මට හමු විය.චොප්පෙ අයියා මරදානෙ හිටපු කාලෙ කෙල්ලෙකුට බය නැතිව මහ රාත්‍රියේ හරි මේ මරදාන හන්දියෙ ගැවසෙන්න ගමනක් යන්ඩ පුළුවන්කම තිබුණා. මං ඒ කාලෙ අවු. 15 - 16 ක ගැටයා. චොප්පෙ අයියා අඩි 6 යි අඟල් 7 ක් විතර උසයි. අත්දෙක දිගු කළාම දණිහෙන් පල්ලෙහාට වැටෙනවා. බගතලේ ප්‍රැන්සිස්, උළුකඩේ චන්දරේ, තොටළඟ නවරියන්, කැටවලමුල්ලෙ මදාවි සෝමෙ තමයි යාළුවො.හැන්දෑවට වයිට් පාක් එකට ඇවිත් නැත්නම් සහිරා පිට්ටනියට ඇවිත් මේ කට්ටිය රාගර් බෝල ගහනවා. චොප්පෙ අයියා අඩිපුඩි චීනාඩි ගුස්තිවලට වගේ ම රාගර් බෝල ගහන්ඩත් දක්ෂයා. මෙයා හැප්පුණෙම පොලීසිය එක්ක. අහිංසකයනට ‘පාට්’ දාන පොලිස්කාරයො ‘චොප්පෙ’ අයියාට පෙන්නන්ඩ බෑ. එයා කියලා යන්නෙ අරූට අද මං ගහනවා කියලා.පාරෙ අයිනෙ ඉන්න ඒ වගෙ පොලිස්කාරයෙක් පෙන්නලා එහෙම ගිහින් පහර දෙක තුනක් වනනවා. මිනිහා දුවන බස් එකේ එල්ලෙන්නෙ. මේ අය සාධාරණ චණ්ඩි. එයාගෙ නම රාජපක්ෂගේ ධර්මදාස. උරහිසත් හරිම පළල්. කඩවලට ගිහින් ලේන්සුව ගලවලා දුන්නොත් මුදලාලි දන්නවා චොප්පෙ කීයක් හරි ඉල්ලනවා කියලා.එහෙම ඇරෙන්න කැත විදියට කප්පම් ගැනීමක් නෑ. අන්තිමට තරමක පොඩි කොල්ලො දෙන්නෙක් නිදාගෙන ඉන්දැද්දි චොප්පෙ අයියාව මැරුවෙ. එදා කනත්තෙ ගස් පවා කැඩුණා.මහා ජන සන්නිපාතයක් ආවා. නළු නිළියො, ගායකයො, කලාකාරයො, චණ්ඩි, විනිශ්චයකාර තුමන්ලා, දේශපාලනඥයන් විතරක් නොවේ ව්‍යාපාරිකයො, සාමාන්‍ය ජනතාව ඇවිත් කනත්ත ඇඟිලි ගහන්ඩ බැරි තරම් පිරුණා. එයා නියම චණ්ඩියෙක්. සාධාරණය වෙනුවෙන් සටන් කළ කෙනෙක්.දයාවංශ ජයකොඩි මහතාගේ පියාට අයත් ලීබඩු සාප්පුවේ පොලිෂ් වැඩ කළේ චොප්පෙගෙ පියාය. ඒ මනුවෙල් බාස් ය. ජයකොඩි මහතා ඒ මතකය මෙසේ අවදි කරයි.චොප්පෙගෙ පියා මනුවෙල් බාස්. චොප්පෙ ගැන කවුරුත් වැරැදි කියන්නෙ නෑ. එයා මේ පළාතේ මිනිසුන්ගෙ ගැලවුම්කාරයා. පවුල් ආරවුල් පවා බේරුවා.දවසක් මෙයා ඇවිත් අපේ සාප්පුවෙ හාන්සි පුටුවක වාඩිවෙලා ටිකක් ගිමන් හරිමින් ඉන්නකොට මනුවෙල් බාස් ආවා. ගැහුවා කනේ පාරක්. උඹ මොකද මෙතැන කියලා. අනේ, පොඩි ළමයෙක් වගේ තාත්තාට රවලා බලන්නෙවත් නැතිව නැඟිටලා ගියා. අපි දන්න හැටියට මේ නගර කීපයේම චොප්පෙ වගෙ සාධාරණ චණ්ඩියෙක් හිටියෙ නෑ.නගරයේ සිටි තවත් නම නොකී වියපත් පිරිසක් මා වටකරගෙන මෙතරම් කලකට පසුත් චොප්පෙ ගැන මතකය අවදි කරති. ඔවුන් කී සමහරක් මෙසේය.චොප්පෙ දේශපාලකයන්ට කඩේ ගියේ නෑ. ඒත් විවියන් ගුණවර්ධන, පීටර් කේනමන් වගේ මහත්වරු නිතර ඔහු හමුවුණා. මැරුණු වෙලාවෙ හෙලිකොප්ටර්වලින් මල් දැම්මෙ. කැටවලමුල්ලෙ මදාවි සෝමෙයි චොප්පෙයි පොලීසියට නිතර පහර දුන්නා. මදාවි සෝමෙ හිටියෙ කැටවලමුල්ලෙ එච්. එච්. අප්පුහාමිගෙ වත්තෙ. දවසක් ජීප් රියෙන් පැනලා දුවනකොට මදාවි සෝමෙ ජීප් එකට යට කරලා මරලා දැම්මා. චොප්පෙ එදාත් පොලීසියට ගහලා පැන්නා. චොප්පෙලා මුල් කාලෙ හිටියෙ තැබෑරුම් වත්තෙ. දෙමටගොඩ 169 වත්තෙත් චොප්පෙගෙ නෑදැයින් හිටියා.එඩී ජයමාන්න මහත්තයාට හා රුක්මණි දේවි මහත්මියට කොල්ලුපිටියේදී කරදරයක් වෙලා ඒ අය තාත්තා ගැන කියලා තියෙනවා. ඒ වගේම පණිවුඩයක් දීලා වත්තට. තාත්තා ටැක්සියෙන් ගිහින් එතැනට බහිනකොට චණ්ඩි හිස ලු ලු අත දුවලා.- චොප්පෙගේ පුතා ලකීචොප්පෙගෙ බිරිඳ තවමත් ජීවතුන් අතරය. දයාවතී නම් වූ ඇයට දැන් වයස 68 කි. කොළඹ මරදානේ මිරිස් මෝල වත්තේ ඇය ජීවත් වන්නීය. ඇය චොප්පෙ ගැන මෙසේ මතකය අවදි කළාය.චොප්පෙ මට හරිම ආදරෙන් හිටියෙ. මට වෙච්ච දේ තවත් කාටවත් වෙන්ඩ එපා කියලා මා ප්‍රාර්ථනා කරන්නෙ. සාමාන්‍යයෙන් රා අරක්කු සයිඩර් සුරුට්ටු බොන්නෙ නෑ. ඒත් කාටහරි ගහන්ඩ සිතුවොත් එදාට අරක්කු කාලක් බොනවා. අරක්කු බොනවා දැක්කොත් මගෙ නැන්දම්මාට (චොප්පෙගෙ අම්මා) රෙද්දෙ මුත්‍රා යනවා. මටත් එහෙමයි.මාව චොප්පෙ ගෙනාවෙ මට අවුරුදු 18 දී. එදා එයාට අවුරුදු 28 යි. මුළු මරදාන හන්දියම අපේ මඟුල් ගෙදර. එඩී, රුක්මණිගෙ පටන් බොහෝ ගායකයො සින්දු කීවා. මල් මාල කර පිරෙන්ඩ වැටුණා. ගුණ කථන කියැවුණා. මිරිස් මෝල වත්තෙ ඇඟිලි ගහන්ඩ බෑ සෙනඟ. කොල්ලො බජව් දානවා. මට දරුවන් තුන්දෙනෙක්. ලොකු පුතා ලක්ෂ්මන්, ඊළඟ පුතා කිත්සිරි. දුව ලැබිලා එක දවසයි.මං ලයින්හෝම් එකේ දරුවා ලැබිලා ගෙදර එන්ඩ බලාපොරොත්තුව ඉන්නවා. ඒ අතර චොප්පෙව මරලා දාලා බලන්ඩ! මොන තරම් සාහසික ද කියලා. කෙළින් මුහුණට ඇවිත් කළානම් එයාව මරන්ඩ බෑ. ඒ තරම් ශක්තිමත්. ඒත් මස් මාංශ ආදිය කන්නෙ නෑ. පරිප්පුයි සම්බෝලයි බතුයි හාල්මැස්සන් කරවලයි තමයි නිතරම කන්නෙ.එයා නැතිවුණු වෙලාවෙ කොළඹ ඩේවිඩ් නඩුකාර හාමුදුරුවොත් ඇවිත් කතා කළා. චොප්පෙ හිටිය නිසා මේ පැත්තෙ නඩු වැඩිය ආවේ නෑ කියලා. ගාමිණි ෆොන්සේකා මහත්මයා නිතර චොප්පෙ ඇසුරු කළා. එතුමා ‘චණ්ඩියා’ චිත්‍රපටයට උපදෙස් ගත්තෙ චොප්පෙගෙන්.එදා චොප්පෙ මළාම එතුමත් මළගෙදර ඇවිත් කතාවක් පැවැත්වූවා. බූරුවා ගහනවා. ඒවයින් දිනන සල්ලි ආයිත් මිනිසුන්ට බෙදනවා. දුප්පත් අසරණ මිනිස්සුන්ට හරියට උදව් කළා. මුදලාලිලා එයාගෙන් හරියට ප්‍රයෝජන ගත්තා. ඒත් මැරුණයින් පස්සෙ මේ දරුවො මා හදාගත්තෙ මැහුම් කටයුතු කරලා.ඔය මුදලාලිලා අපට උදව්වට ආවෙත් නෑ. අපි උදව් ඉල්ලන්ඩ ගියෙත් නෑ. අද මට අයිති ගෙවල් කීපයක් තියෙනවා. ලොජ් එකක් තියෙනවා. මේවා මට ලබා දුන්නෙ මැරුණු චොප්පෙ. එයා මැරුණත් එයාගෙ හෙවණැල්ල මගෙ පස්සෙ තිබුණා. නොහිතූ විදියට මා කළ සුළු සුළු ව්‍යාපාර සාර්ථක වුණා.කිත්සිරි කොළඹ නාගරික මන්ත්‍රී වුණෙත් මගෙ මහත්තයාට ජනතාව තවම සලකන නිසයි. මැරිලා අවුරුදු 10 ක් මං කතන්දරයක් අහන්නෙ නැතිව ඉන්නකොට චොප්පෙගෙ අම්මයි එයාගෙ සහෝදරියොයි මට බල කළා නැවතත් කසාදයක් කරගන්ඩ කියලා. මං චොප්පෙව බැන්දෙ 18 දී. මට අවුරුදු 23 වෙද්දි චොප්පෙ නැතිවුණා.චොප්පෙගෙ නම රාජපක්ෂගේ ධර්මදාස. උරහිසත් හරිම පළල්. කඩවලට ගිහින් ලේන්සුව ගලවලා දුන්නොත් මුදලාලි දන්නවා චොප්පෙ කීයක් හරි ඉල්ලනවා කියලා.- අසල්වැසියා විමලසිරිචොප්පෙගෙ පියා මනුවෙල් බාස්. චොප්පෙ ගැන කවුරුත් වැරැදි කියන්නෙ නෑ. එයා මේ පළාතේ මිනිසුන්ගෙ ගැලවුම්කාරයා. පවුල් ආරවුල් පවා බේරුවා.- දයාවංශ ජයකොඩිඅවුරුදු 10 ක් ඒ විදියට ම හිටියා. ඒ අම්මගෙ හා සහෝදරියන්ගෙ ඉල්ලීමට මං අවුරුදු 33 දී නැවත කසාද බැන්දා. ඒ දීගයෙනුත් මට ළමයි 3 දෙනෙක් ඉන්නවා. චොප්පෙ කියන්නෙ රත්තරං මනුස්සයෙක්. ඒත් මං ආයිත් ඉපදුණොත් ඒ වගේ චණ්ඩියන්ගේ බිරියක් වෙන්ඩ කැමැති නෑ. එයා නැතිවුණාම ඉස්සරහට එන්න මා දුක් වින්දා. චොප්පෙ මිනිස්සු ගැන හිතුවට මිනිස්සු චොප්පෙගෙ පවුල ගැන හිතුවෙ නෑ. ඒත් චොප්පෙ මැරුණත් මට උදව් කළා.චොප්පෙ මෙන්ම උස ඒ ඉරියව්ම පවත්වන බැව් කියැවෙන ලක්ෂ්මන් පුතා ද මහත් දුෂ්කරතා විඳ සොයා ගතිමි.“අපේ තාත්තගෙ නමට කවුරුත් ආදරෙයි. එයා කැත වැඩ කරපු නැති අපරාධ කරපු නැති සැබෑ චණ්ඩියෙක්. ගැහුවෙ පොලීසියට හා අපරාධකාරයන්ට. මට පසු කාලයක කලාකරුවන් කීවා එඩී ජයමාන්න මහත්තයාට හා රුක්මණි දේවි මහත්මියට කොල්ලුපිටියේදී කරදරයක් වෙලා ඒ අය තාත්තා ගැන කියලා තියෙනවා. ඒ වගේම පණිවුඩයක් දීලා වත්තට. තාත්තා ටැක්සියෙන් ගිහින් එතැනට බහිනකොට චණ්ඩි හිස ලු ලු අත දුවලා.හිරේදි දෙමළ චණ්ඩියෙක් කියලා තියනවා චොප්පෙ උඹට කොළඹ කට්ටිය හිරි වැටුණට අපේ ගම්වල ඉඩක් නෑ කියලා. පුළුවන්නම් අපේ ගමට වරෙන් කියලා. ඒ ගම යාපනේ නගරයට කිට්ටු එකක්. තාත්තා මෝඩයෙක් නොවුණත් අර කතාවට කේන්ති ගියා. එයා ගිහින් ඒ ගමට බැහැලා අර චණ්ඩියාව හොයාගෙන මෙන්න මං උඹේ ගමට ආවා. අතින් පයින් ෆේස්ට් ටු ෆේස් සටන් කරමු කියලා. මිනිහා පුදුම වෙලා කීවලු, ඔයා මේ ඇවිත් ඉන්න ගමනින් මට ඒක තේරෙනවා චොප්පෙ අයියා ගණන් ගන්ඩ එපා කියලා හොඳට සලකලා එවලා තියෙනවා.තාත්තා කාටවත් අත පාලා නෑ. නම්බුවට ජීවත්වුණා අපිත් එහෙමයි. නංගි ඉපදුණු දවසට පහුවෙනිදා තාත්තාව කපලා මැරුවෙ. දරුවා බලා ගන්ඩ හිතේ සතුටින් හිටපු මගෙ තාත්තා ඒ වෙලාවෙ මතක් කරලා තියෙන්නෙත් නංගිව.එක් වතාවක් කොළඹ ජනප්‍රිය ස්කෝලෙක ප්‍රින්සිපල් කෙනෙක් කොළඹම තවත් ජනප්‍රිය පාසලක ප්‍රින්සිපල් කෙනෙක් මරන්ඩ තාත්තට කොන්ත්‍රාත්තුවක් දීලා.තාත්තා ගිහින් බලලා මරණ වරෙන්තුව ලැබු ප්‍රින්සිපල්ව. අහිංසක පුංචි මනුස්සයෙක්. තාත්තා දෙන්නාවම මරදාන ටවුමට ගෙනැල්ලා අතට අත දීලා සමඟි කරවලා. කරදරයක් කළොත් බලා ගන්නවා කියලා කොන්ත්‍රාත්තුව දීපු ප්‍රින්සිපල්ට කියලා.සර්වෝදය නායක ඒ. ටී. ආරියරත්න මහත්මයා මරන්ඩ කොන්ත්‍රාත්තුව ආවාම ආරියරත්න මහත්මයා අපේ ගෙදරට ඇවිත් තාත්තාව හමුවෙලා. තාත්තා හිනාවෙලා කීවලු, “මං කාවවත් මරලත් නෑ... මරන්නෙත් නෑ” කියලා. එක් වතාවක් හාමුදුරු කෙනෙක් සිවුරු පඬු ගහන්ඩ අවශ්‍ය දේවල් හොය හොයා යනවලු.තාත්තා කියලා තියෙනවා “ඔබ වහන්සේ පන්සලට වඩින්ඩ. මං එවන්නම්” කියලා. ඒ විදියටම ඒ කටයුතු කරලා යවලාත් තියෙනවා. ඕඩේ පන්සලේ හාමුදුරු නමක්. මාතර අග්‍රබෝධි විහාරයේ චෛත්‍යය හැදුවෙත් තාත්තා. ඒවා මිනිසුන් දන්නේ නෑ. ඒකෙ ගහලා තියෙනවා තාත්තාගේ නම. තාත්තා මරපු චණ්ඩි අද මරදානෙවත් නෑ. උන් ස්වභාවිකව මැරුණා. මගෙ අම්මයි මල්ලියි නංගියි අප ඔක්කොම තවමත් තාත්තගෙ නම රැකගෙන කොළඹම ජීවත් වෙනවා... ඔහු කීය.උපාලි සමරසිංහඡායා - දුෂ්මන්ත මායාදුන්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>05</day>
    </date>
    <link>http://www.silumina.lk/2014/01/05/_art.asp?fn=af1401055</link>
    <topic>පිටකොටුවෙන් එන පලතුරු කෑම අවදානම්!</topic>
    <author>සටහන</author>
    <content>පාරිභෝගික අධිකාරිය පසුගිය සතියේ පිටකොටුවේ කළ වැටලීම්වලින් පෙනී ගියේ එහි පලතුරු ඉදවීම කෙරෙන්නේ එතෆෝන් නම් රසායනික ද්‍රව්‍යය ගසා බැවින් ඉන් පාරිභෝගිකයන්ගේ ශරීර සෞඛ්‍යයට දැඩි තර්ජනයක් එල්ල වී ඇති බවයි.හරිහැටි බලනවා නම් විදෙස් රටවලින් බෙහෙත් එන්නත් කළ පලතුරු වර්ග මෙරටට ගෙන ඒමට අවශ්‍ය නොවන තරම් පලතුරු සම්පතක් අප සතුව ඇත. එහෙත් විදෙස් රටවලින් ආනයනය කරන ඇපල්, මිදි, දෙළුම්, දොඩම් ආදියට දක්වන තරම් ගෞරවයක් අපේ පලතුරු කෙරෙහි දැක්වීමට අපේ රටේ උදවියට නොහැකි වීම කනගාටුවට කරුණකි.ඈත අතීතයේ පමණක් නොව අදත් පිටිසර ගමක අඹ, කෙසෙල්, පැපොල් වැනි පලතුරු ඉදවන්නේ පිදුරු, කැප්පෙටියා කොළ ආදිය සමඟ පලතුරු ගෝනියක දමා ගැටගසා දින කිහිපයක් තැබීමෙනි. නොමැතිනම් හොඳට පැසුණු පලතුරු කඩා වතුර ඉස දින කිහිපයක් තබා ගැනීමෙන් ද පලතුරු ඉදෙයි.එවැනි ස්වභාවික ක්‍රම ඔස්සේ පලතුරු ඉදවීම තුළින් එම පලතුරුවල රසය, ගුණය කිසිසේත් විනාශ වී යන්නේ නැත. පලතුරක නියම ගුණය සිරුරට ලබා ගැනීමට නම් එම පලතුර ගසේ හොඳින් පැසුණ පසු කඩා ස්වාභාවික පරිසරයක පලතුරට ලැබෙන පෝෂණීය ගුණය රැකෙන ආකාරයට ඉදවෙන තෙක් තැබිය යුතුය.ඒ ආකාරයෙන් ලැබෙන ගසේ ඉදුණ ආත්තා, ගස්ලබු, අඹ, අන්නාසි, පේර පමණක් නොවේ දම් ඇටයේ කජු පුහුලමේ පවා ඇත්තේ අනගි පෝෂණීය ගුණයකි.අපේ රටේ සෑම කෙනකුටම මේ ආකාරයේ වස විස නැති පලතුරු ලබා ගැනීමට හැකියාව තිබියදී කූට වෙළෙඳුන් සිරුරට තනිකර විෂ රසායනික යෙදූ පලතුරු කහ පැහැ ගන්වා අලෙවි කිරීමේ මහා ජාවාරමක යෙදී සිටිති.මොවුන් මේ ජාවාරම හරහා කරන්නේ මහජනතාවට විස කවා ඔවුන්ගේ ජීවිත විනාශ කිරීමේ මහා අපරාධයයි. එය දැන දැනම අහිංසක පාරිභෝගිකයා රවටා ඔවුන්ට වස දීම තුළින් සිදු කරන මිනීමැරුමකට සමාන කළ හැකිය.ස්වභාවික ක්‍රමවලින් බැහැරව පලතුරු ඉදවීම සඳහා ව්‍යාපාරිකයන් කාලයක් තිස්සේ යොදාගත් රසායනික ද්‍රව්‍යයක් වූයේ කාබයිට්ය. බුලත්විට සමඟ කන හුණු දියකර හෝ හුණු තැවරීමෙන් ද පලතුරු ඉදවීම සිදු කළහ. කාබයිට් ද මිනිස් සිරුරට විශාල වශයෙන් හානිකර රසායනික ද්‍රව්‍යයකි. පෝමලිං මාළු කල් තබා ගැනීමට යොදා ගන්නා සේ කාබයිට් ගසා පලතුරු ඉදවා කල්තබා ගැනීම වෙළෙදුන්ගේ උපක්‍රමයකි.කාබයිට්වලින් පසු මේ වන විට පලතුරු ව්‍යාපාරික ලෝකය තුළින් එළියට පැන ඇති අලුතින්ම භයානකම පලතුරු ඉදවන රසායනික ද්‍රව්‍ය බවට පත්ව තිබෙන්නේ ‘එතෆෝන්’ නමැති විෂ රසායනික ද්‍රව්‍යයයි.පසුගිය සතියේ කොළඹ ප්‍රදේශය පුරා පාරිභෝගික අධිකාරිය මඟින් වැටලීම් රාශියක් සිදු කළේ අපිරිසුදු, කල් ඉකුත් වූ, විවිධ රසකාරක යෙදු ආහාර වර්ග පාරිභෝගිකයාට වංචාකාරී ලෙස අලෙවි කරන කූට වෙළෙදුන් කොටුකර ගැනීම සඳහාය.මහජන සෞඛ්‍ය නිලධාරීන්ගේ ද සහාය ඇතිව පාරිභෝගික අධිකාරිය සිදුකළ මේ වැටලීම්වලින් කූට ව්‍යාපාර ගැන තොරතුරු අනාවරණය කැර ගැනීමට හැකිවූ අතර ඒවා කරගෙන යන පුද්ගලයන් විශාල පිරිසක් ද කොටුකර ගැනීමට හැකි විය.මීට පෙර කිසිම අවස්ථාවක මේ විෂ සහිත ද්‍රව්‍ය යොදා පලතුරු ඉදවා අලෙවි කරන ජාවාරම් ගැන සොයා ගැනීමට නොහැකි වී තිබිණි.කොළඹ ඇතුළු සෙසු පළාත්වලට පලතුරු තොග වශයෙන් බෙදා හරින මේ ස්ථානයේ තිබී එතෆෝන් යොදා ඉදවන ලද පලතුරු කිලෝ හැත්තෑපන්දහසකට අධික ප්‍රමාණයක් සොයා ගැනීමට හැකි විය.ප්‍රසිද්ධ වෙළෙඳ ආයතනයක් මඟින් කාලයක් තිස්සේ කරගෙන ගොස් ඇති එම ජාවාරම නිසා මේ වන විට එම පලතුරු පරිභෝජනයට ගත් පාරිභෝගිකයන් කොපමණ පිරිසකට විස කැවී තිබේදැයි සොයා ගැනීම අසීරු වී තිබේ.- වෛද්‍ය වරුණ ගුණතිලකඑතෆෝන් නමැති මේ විෂ රසායනික ද්‍රව්‍ය පලතුරු ඉදවීම සඳහා යොදාගන්නේනම් ඒවා යෙදවිය යුත්තේ එම රසායනික ද්‍රව්‍ය ජලය සහ තවත් රසායනික ද්‍රව්‍ය ද එකට එකතු කරගනිමින්ය. එය සිදුවිය යුත්තේ මෙසේ ය. වතුර ලීටර් දෙකකට එතෆෝන් ඉතා සුළු ප්‍රමාණයක් එකතු කර ඊට හුණු ස්වල්පයක් ද දමා ස්වල්පයක් පලතුරුවලට ඉස පලතුරු ඉදවීම ඉක්මන් කර ගැනීමය.එවැනි ක්‍රමයක් කියා දී තිබියදී කූට වෙළෙදුන් එතෆෝන් පමණක් තනිකර පලතුරුවලට යොදා පලතුරු ඉදවා ස්වාභාවිකව ඉදවූ ඒවා සේ පෙන්නා අලෙවි කරති. තව ද මෙම පලතුරු හොඳින් පැසුන ගෙඩි නොව ළපටි ඒවා ද වෙයි. පලතුරු බීම පමණක් නොව පලතුරු ගෙඩි පිටින් අලෙවි කරන බව සොයා ගැනීමට හැකි විය.මෙරටින් එකතු කරන පලතුරුවලට පමණක් නොව පිටරටින් ගෙන්වන ඇපල් මිදිවලට ද මේ ව්‍යාපාරිකයන් එත‍ෆෝන් ඉස තිබේ. ඊට හේතුව පලතුරු ඉදවා ගැනීම පමණක් නොව පලතුරු කල් තබා ගැනීම ද එතෆෝන් වලින් සිදුකරන නිසාය.එතෆෝන් නමැති මෙම විෂ රසායන ද්‍රව්‍ය මේ ආකාරයෙන් ශරීරගත වීම මිනිස් සිරුරට භයානක හානිකර ප්‍රතිඵල ගෙන දෙන්නක් බව එතෆෝන් පිළිබඳ තොරතුරු කියන වෛද්‍යවරු පවසති. එතෆෝන් යනු කුමක් ද පිළිබඳව කරුණු දක්වන වෙබ් අඩවිවල පවා සඳහන්ව ඇත්තේ ඒවා වගාවන්වල පලදාව ඉතා ඉක්මනින් හට ගැනීම සඳහා භාවිත කරන හෝමෝන සහිත රසායනික ද්‍රව්‍යයක් ද ‍බවයි. අන්නාසි, කෝපි, තිරිඟු, දුම්කොළ, කපු සඳහා යොදවන අතර මෙහි බලපෑමෙන් අස්වැන්න ද වැඩිවෙයි. ගස සිටුවා නියමිත ආකාරයෙන් කල්ගත වී ඵලදාව ලැබෙන කාලයට වඩා වසරකට පමණ පෙර කාලයකින් ඵලදාව ලබා ගැනීමට හැකිවෙයි. ඒ අනුව මෙවැනි රසායනික ද්‍රව්‍යයක් ශරීරයට ඇතුළුවීම තුළින් ශරීරයේ මාංශපේෂි ඇතුළු අභ්‍යන්තර කොටස්වලට රුධිරයට බරපතළ ලෙස හානි සිදුවිය හැකිය.ඇතැම් විට මේ රසායනික ද්‍රව්‍යයේ අහිතකර බලපෑම නිසා මිනිසාට වැල‍ඳෙන රෝග හරිහැටි හඳුනා ගැනීමට ද නොහැකි වන තත්ත්වයන් ද ඇතිවෙයි.මිනිසා පාරිභෝජනයට ගන්නා ආහාර ද්‍රව්‍ය අතර විෂ සහිත රසායනික ද්‍රව්‍ය එකතු වෙන්නේ පලතුරුවලට පමණක් නොවේ. කෘත්‍රීම ආහාර වර්ග සඳහා රස කාරක මෙන්ම කල්තබා ගැනීමට යොදා ගන්නා මෙවැනි විෂ සහිත රසායනික ද්‍රව්‍ය බොහෝ වෙයි.එහෙත් ඒවා හඳුනා ගැනීමට හැකි වෙන්නේ මෙවැනි විශේෂ මෙහෙයුමක් වැටලීමක් සිදුවූ අවස්ථාවල පමණි. පාරිභෝගික අධිකාරිය මහජන සෞඛ්‍ය නිලධාරීන් හැර මේ හා සම්බන්ධ නිරතුරුවම සොයා බැලීම පරීක්ෂණ කිරීම සඳහා විශේෂ අංශයක් නොමැත. එවැනි අංශයක් තිබුණේ නම් කූට ව්‍යාපාරිකයන්ට මේ ආකාරයෙන් අපරාධයක් වන් වූ ආහාර ද්‍රව්‍ය අලෙවි කිරීමට හැකියාවක් නොමැත.තව ද එතෆෝන් කිසිඳු පුද්ගලයකුට විශාල ප්‍රමාණයක් අලෙවි කළ නොහැකි නීතියෙන් තහනම් රසායනික ද්‍රව්‍යයකි. එහෙත් මෙම රසායන ද්‍රව්‍ය මෙවැනි කූට වෙළෙදුන්ට අවශ්‍ය තරමටත් වඩා අලෙවි කරන රසායනික ද්‍රව්‍ය ආනයනය කරන සහ අලෙවි කරන නියෝජිතයෝ සිටින බව හෙළිවෙන්නේ මේ ආකාරයෙන් කූට වෙළෙදුන්ට පලතුරු ටොන් ගණන් ඉදවීමට ලැබී ඇත්තේ කෙසේ ද කාගෙන් ද යන්න සොයා බැලීමෙනි.පසුගියදා පිටකොටුවෙන් සොයාගත් මෙම කූට ව්‍යාපාරික කණ්ඩායම මෙන්ම ඔවුන්ට සම්බන්ධ තවත් පුද්ගලයන්, ව්‍යාපාරිකයන් විවිධ ප්‍රදේශවල මෙවැනි භයානක කූට ව්‍යාපාරවල යෙදී පාරිභෝගිකයාට විස කවන්නේ ද යන්න සොයා බැලීම සඳහා පාරිභෝගික අධිකාරිය මෙහෙයුම් කරගෙන යයි. මේ සඳහා මහජනතාවගේ සහාය ද එම කණ්ඩායම් බලාපොරොත්තු වෙයි.ඒ අතර විශේෂයෙන් පලතුරු මිලදී ගැනීමේදී පාරිභෝගිකයා සැලකිලිමත් විය යුතු බව ද පාරිභෝගික අධිකාරිය පෙන්වා දෙයි. පොත්ත කහ පැහැ වූ පමණින් පලතුරු නියමාකාරයෙන් ඉදි ඇති බව තේරුම් ගෙන පලතුරු මිලදී ගැනීම වගකීම බව පාරිභෝගිකයා අවබෝධ කරගත යුතුය.සටහනවිජයානි එදිරිසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>05</day>
    </date>
    <link>http://www.silumina.lk/2014/01/05/_art.asp?fn=af1401056</link>
    <topic>ටෙන්ඩරේ අරන් මස් කඩේ වැසූ සුජාත හාමුදුරුවෝ</topic>
    <author>නාගොඩ සමූහ වාර්තාකරු</author>
    <content>ගව පාලනය ධාර්මික ව්‍යාපාරයක් ලෙස බුදුන් වහන්සේ වදාළහ. එමෙන්ම උන්වහන්සේ බෝසත් සමයේ ගවයකු ලෙස ආත්ම පහක ඉපදී ඇති බව ද එදා විශාඛා සිටු දේවිය විවාහ කර දුන් දිනයේ ගවයන් දාහතර දහසක් දායාද වශයෙන් දුන් බව ද බෞද්ධ පොත පතෙහි සඳහන් වේ. මේ අතර හින්දු ආගමේ ගවයා පූජනීයත්වයෙන් සලකයි. ශිව දෙවියන්ගේ වාහනය වන ‘නන්දි’ ද ගවයෙකි. වසරේ ජනවාරි 16 දින සත්ත්වයන් වෙනුවෙන් වෙන්කළ ‘මාතුපොංගල්’ දා ගවයන් ජලය නාවා මල් මාලා දමා කිරි බතින් සංග්‍රහ කිරීම ද සිදු කෙරේ.කෙසේ නමුත් විදේශිකයින්ගේ ලංකා ආක්‍රමණයෙන් පසු හෙළයන් ගව මස් කෑමට හුරුවූ බව නොරහසකි. සිංහල ජාතිය, බෞද්ධ ආගම වෙනුවෙන් ඉමහත් සේවාවක් කළ අනගාරික ධර්මපාල තුමා ද එදා ඒ වන විට හෙළයින් අතර පැවැති ගව මස් කෑම වළක්වාලීමට විශාල වෙහෙසක් දැරූහ.ලාංකීය ජනසමාජයේ ගවයා කප්රුකකි. කිරි අම්මා ලෙස ද හඳුන්වන ගවයා නිවෙසේ ඇති කිරීමෙන් වාසනාව ගෙනෙන බව ද උදෑසන කිරි ගවයකු දැකීම දවසේ කටයුතු ඉතා සාර්ථකත්වයට හේතුවක් වන බව ද ගැමියන් අතර මතයක් තිබේ. මෙරට ගොවි ජනතාවට ද ගවයා මිතුරෙකි. ගොවිතැනට ගවයා ආශිර්වාදයකි. ගොම පොහොර, වගා කටයුතු සඳහා ගොවි බිම් සැකැසීමට උදව් ලබා ගැනීම මෙන්ම ජීව වායු සකසා ගැනීමට ද උපකාරී වේ.මවුකිරිවලට පමණක් දෙවැනි වන පානය එළකිරි ය. මේ අතර පස්ගෝරස ද අපට අමතක කළ නොහැකිය. මෙවන් අතිවිශාල සේවාවක් මානවයා වෙනුවෙන් සපයන ගවයා මරා මස් කෑම මෙතරම් දියුණු මිනිසාට කොතරම් ගැළපේදැයි නැවත සිතා බැලිය යුතුය. ඒ සඳහා විවිධ කතිකාවන් ද විරෝධතා ව්‍යාපාරයන් ද විටින් විට මෙරට මතු විය.එවන් අපූර්ව සිදුවීමක් පසුගියදා නාගොඩ ප්‍රාදේශීය සභාව මඟින් පාලනය වන තල්ගස්වල සතිපොළ භූමියේදී දැකගත හැකි විය. ඒ වසර දහසයක් (16) අඛණ්ඩව පවත්වාගෙන ආ ගව මස් කඩය බෞද්ධ භික්ෂුන් වහන්සේ නමකගේ මැදිහත් වීමෙන් වසා දැමීමයි.ඒ අනුව 2014 ජනවාරි පළමු වැනිදා තල්ගස්වල සතිපොළ පවත්වන දිනයේ පොළ භූමියේ වූ මස් කඩය එළකිරෙන් සෝදා ප්‍රදේශයේ හතළිස් නමකගෙන් පමණ සමන්විත වූ මහා සංඝරත්නයේ සෙත් පිරිත් මැද මෙතෙක් මරණයට පත්වූ ගවයන්ට පින් පමුණු වනු ලැබිණි. ප්‍රදේශයේ ජනතාව රැගෙන ආ එළකිරි ගව මස් කඩය මිදුලේ උණුකොට පැමිණි සියලුම ජනතාවට නොමිලයේ බෙදා දී ගව මස්කඩ කාමරය වසා දැමිණි.මේ සද්ක්‍රියාව සිදුකළේ තල්ගස්වල බෞද්ධ මධ්‍යස්ථානාධිපති මාපලගම සිරි සුනන්ද, නවෝද්‍යා පාසලේ ධර්මාචාර්ය වැලිවැව සුජාත හිමිපාණන් විසිනි. ඒ සිද්ධිය සිළුමිණට විස්තර කළ උන්වහන්සේ මෙසේ පැවසූහ.“2014 වර්ෂයේ තල්ගස්වල සති පොළේ මස් කඩය රුපියල් තුන්ලක්ෂ විසිපන් දහසකට මම නීත්‍යානුකූලව ටෙන්ඩරයෙන් ගත්තා. මේ මස් කඩය වසර දාසයක් පමණ මේ සති පොළේ පවත්වාගෙන ගොස් තිබෙනවා.වසරකට එළ ගවයන් දෙසීය හැටක් දෙසීය අසූවක් වගේ ප්‍රමාණයක් මරා අළෙවි කර තිබෙනවා. අපි මේ වැඩපිළිවෙළ නතර කරන්න විවිධ උත්සාහ ගත්තා. ශාසනාරක්ෂක බල මණ්ඩලය යෝජනා සම්මත කර සභාවට ඉදිරිපත් කළා.නමුත් කිසිඳු ප්‍රතිඵලයක් ලැබුණේ නැහැ. මේ වන විට 2014 සඳහා මස් කඩයට ටෙන්ඩර් කැඳවා තිබු පුවත්පත් දැන්වීමට අනුව මමත් ඉල්ලුම් කළා. ඒ අනුව වැඩිම ඉල්ලීම වූ රුපියල් තුන්ලක්ෂ විසිපන් දහසට මට ටෙන්ඩරය ලැබුණා.මම ඒ අභියෝගය බාරගත්තා. බෞද්ධ හිමිනමක වශයෙන් සමාජයට මෙහෙවරක් කරන්න පුළුවන් මේ අවස්ථාව මම ඉතා සතුටින් පිළිගත්තා. රුපියල් 325000 ක් වූ ටෙන්ඩර් මුදලින් 25% ක් වූ රුපියල් 81250 ක් සභාවට මම ගෙව්වා.ඉතිරිය මාසයේ දහවැනිදාට රුපියල් 29700 බැගින් ගෙවිය යුතු වෙනවා. කිසිම කෙනෙකුට හානියක් නොවෙන්න ගවයන්ගෙ ජීවිත බේරගන්න මම කටයුතු කළා. ස්වාමීන් වහන්සේ කෙනෙකුගෙ ගෞරවය රැකගෙන මම මේ කටයුත්ත කළේ ඉතා පරෙස්සමින්.”මේ සඳහා මුදල් ගෙවීමට මට උදව් උපකාර කළ සියලු දෙනාටම ස්තුතිය පළ කරනවා. ඉදිරියේදීත් මේ කටයුත්තට සියලු දෙනාගේම සහයෝගය මම අපේක්ෂා කරනවා. විශේෂයෙන්ම තල්ගස්වල දායක පිරිස, වෙළෙඳ ප්‍රජාව, අවට ගම්වාසී ජනතාව මම සිහිපත් කරනවා. මේ සඳහා වෙන්ඩෝල් ආයතනය ද ඉදිරියේ දී උදව් කරන බවට ප්‍රකාශ කරල තියෙනවා.”තල්ගස්වල පහළ කොටසේ මුත්තුමාරි අම්මන් කෝවිලේ රාමන් මයිල්වාගනම් පූජකවරයා ද මෙසේ අදහස් දැක්වූහ.“හින්දු ආගමිකයන් වශයෙන්, ශිව දෙවියන්ගෙ වාහනය ලෙස ගවයා සලකනවා. ඉතින් අපි ගව ඝාතනයට විරුද්ධයි. බෞද්ධ භික්ෂුන් වහන්සේ නමක් ලෙස වැලිවැව සුජාත හිමියන් ගත් මේ ක්‍රියාමාර්ගය අගය කරනවා. ඊට සහාය දෙනවා. ගව ඝාතනය නතර කරන්න හැම උදව්වක්ම දෙනවා.”නියාගම පුණ්‍යාරාමාධිපති බෙන්තර වළල්ලාවිට ගාලු කෝරළයේ ප්‍රධාන සංඝනායක මාපලගම නන්ද හිමිපාණෝ ද අදහස් දැක්වූහ.“අපි මේ මස් කඩයට පසුගිය කාලයේ විවිධ අවස්ථාවල විරෝධය පළ කළා. නමුත් ඒ ඒ අවස්ථාවල හිටපු සභාපතිවරු සහායක් දැක්වූවෙ නැහැ. කෙසේ හෝ වර්තමාන සභාපතිවරයා ඉදිරි වසරේ මේ මස් කඩය වසා දමන බවට සභාවේදී ප්‍රකාශ කර තිබෙනවා. වැලිවැව සුජාත හිමියන් ගත්ත තීරණයට අපි සහයෝගය දෙනවා. ඒ වගේම ප්‍රාදේශීය සභාවට ආදායම් ලබාගැනීමට ඕනෑතරම් සාධාරණ මාර්ග තියෙනවා.”නාගොඩ ශාසනාරක්ෂක බල මණ්ඩලයේ ලේඛකාධිකාරී උඩුගම ඉන්දජෝති හිමියෝ ද මස් කඩය වසා දැමීම පිළිබඳ තම සම්පූර්ණ සහයෝගය පළ කරන බව පැවසූහ. ඒ අතර බෞද්ධ සභාපතිවරයකු හා මන්ත්‍රීවරුන් පිරිසක් සිටින නාගොඩ ප්‍රාදේශීය සභාව මේ මස් කඩය 2015 වසරේ සම්පූර්ණයෙන් වසා දැමීමට කටයුතු කරනු ඇතැයි උන්වහන්සේ තම විශ්වාසය පළ කළහ.උඩවැලිවිටිතලාව මහා විද්‍යාලයේ විදුහල්පති රංජිත් ධර්මවර්ධන මහතා ද මෙසේ කීය. “මේ මස් කඩය වසා දැමීමට අපි උපරීම සහාය දෙනවා. බ්‍රහස්පතින්දා සිකුරාදා දවස්වල මුළු පරිසරයම මේ මස් කඩය නිසා ගඳ ගහනවා. බදාදට හරක් හතර පස්දෙනකුගෙ මස් අලෙවි කරන මේ මස් කඩය නිසා අපේ ප්‍රදේශයේ ගව මස් නොකෑ පිරිසත් මස් වැද්දන් වෙලා.මේ මස් කඩය ඉදිරියටත් පවත්වාගෙන නොයාමට දේශපාලන අධිකාරියේ ද උදව් උපකාර අපි බලාපොරොත්තු වෙනවා. ගව මස් කඩය ප්‍රාදේශීය සභාවට ආදායමක් වෙන්න ඇති. නමුත් ඒ නිසා අපේ සාරධර්ම විනාශ වෙන්න ඉඩ දෙන්න බෑ. ඉදිරියේදී ගව මස් කෑමේ ප්‍රතිවිපාක පිළිබඳ සමාජය දැනුම්වත් කිරීමට වැඩපිළිවෙළක් ද අපි දියත් කරනවා.”සාම විනිසුරු මාපලගම ගුණපාල කාරියවසම් මහතා ද මෙසේ කීය. “වැලිවැව සුජාත හිමියන්ගේ මේ ක්‍රියාවට අපි ගෞරව කරනවා. අපි බෞද්ධයන් හැටියට සත්ත්වයකු මරා මස් කෑම කවදාවත්ම අනුමත කරන්නෙ නෑ. සත්ත්ව හිංසාව කිසිම ආගමක අනුමත කරන්නෙ නැහැනෙ. අද විවිධ ලෙඩ රෝග වැඩිවීමට මාංශ ආහාරයට ගැනීම හේතුවක් වෙලා. මේ තත්ත්වය මත මේ මස් කඩය වසා දැමීමෙන් මාංශ පරිභෝජනය යම්තාක් දුරට හෝ අඩු වේවි.නාගොඩ ප්‍රාදේශීය සභාවේ මන්ත්‍රී වසන්ත කුමාරගේ මහතා අදහස් දැක්වූයේ මෙසේ ය. “සභාවෙ මන්ත්‍රීවරයකු වශයෙන් මේ මස් කඩය වසා දැමීමට මම සහාය දෙනවා. මස් කඩය වසා දමන දවසෙත් මම ඒ ස්ථානයට ගියා. ප්‍රාදේශීය සභාව ආදායම් ලැබීම ගැනම සිතා වැඩ කිරීම වැරැදියි. බෞද්ධයන් හැටියට සත්ත්වයකුගේ හෝ ජීවිතයක් විනාශ කිරීම අනුමත කරන්නෙ නැහැ.”නාගොඩ ප්‍රාදේශීය සභා සභාපති හේමචන්ද්‍ර විලේගේ මහතා මෙසේ පවසයි. “සභාපතිවරුන් කීප දෙනෙකු යටතේම වසර 16 ක් මේ ගව මස් කඩය කරගෙන ගියා. 2014 වසරටත් ඒ අනුව මස්කඩ ටෙන්ඩර් දැන්වීම පුවත්පත්වල පළ කළා. එහිදී වැඩිම මුදලකට ටෙන්ඩරය හාමුදුරු කෙනෙක් ඉල්ලා තිබුණා.ඒ අනුව ටෙන්ඩරය උන්වහන්සේට පිරිනැමුවා. සභාවෙ ප්‍රධානම ආදායම් මාර්ගය සති පොළේ බදු ආදායමයි. ඒ වගේම මේ දැනට පත්වී ඇති තත්ත්වය අනුව පන්සීයකගෙ විතර අවශ්‍යතාවයන් නතර වෙලා. ඒ වුණත් පිට කඩවල හරක් මස් ශීතකරණවල අලෙවි කරනවා. ලොකු සමාගම්වලින් පැකට් කරල ගේන හරක් මසුන් අළෙවි කරනවා. මේ මස් කඩය වැසීමෙන්ම මස් පරිභෝජනය අඩුවෙන එකක් නැහැ.නාගොඩ සමූහ වාර්තාකරුටී. එල්. ඒ. පී. හේමපාලකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>05</day>
    </date>
    <link>http://www.silumina.lk/2014/01/05/_art.asp?fn=af1401057</link>
    <topic>කටුනායකින් අපේ රටට ගෙනා විකන්න විකන්න</topic>
    <author>ටෙක්ලා පද්මිණී කාරියවසම්</author>
    <content>බුදුරජාණෝ ආයු සංස්කාරය අත්හරිද්දී එසේ නොකොට කල්පයක් වැඩ සිටින්නැයි කීමට ආනන්ද තෙරුන්ට අමතකව ගියේ ඈත භවයකදී මත්වතුර පානය කළ පාපය හේතු කොටගෙන ය.මත්ද්‍රව්‍ය භාවිතයේ ආනිසංස එසේ වුව ද ලොව පුරාත් අපේ රටේත් දස දහස් ගණන් ජනයා මත්ද්‍රව්‍යට ලොල්ව ජීවිතය අකාලයේ විනාශ කර ගනිති.‘මී’ රා බි‍ඳේ සිට කොකේන්, හස‍ීස් දක්වා ආගමනේ ශ්‍රී ලංකාවේ අලුත් ම මත්ද්‍රව්‍ය හඳුනා ගැනීම වී ඇත්තේ ‘කාර්ත්’ ය.ශ්‍රී ලංකාවේ මවුපියන් මත්ද්‍රව්‍ය දරුවන්ගෙන් ඈත්කර තැබීමට උත්සාහ දැරුව ද පසුගියදා කටුනායක ගුවන් තොටුපළේ දී අත්අඩංගුවට ගත් 21 හැවිරිදි තරුණයා එම කාර්යයට යොමු කොට ඇත්තේ ඔහුගේ පියා විසින් බව හෙළි කරගෙන ඇත.කෙන්යාවේ සිට ශ්‍රී ලංකා‍වට පැමිණෙන්නන් අවමවීම හා ‘අප්‍රිකානු රටවල් ශ්‍රී ලංකාව හරහා යම් ජාවාරමකට යොමුව ඇත’ යන සැකය ශ්‍රී ලංකා රේගුවට තිබීම හේතු කොට ගෙන මෙම තරුණයා පරීක්ෂාවට ලක්කර තිබිණි.ඔහුගේ ගමන් මලු පරීක්ෂා කර ශ්‍රී ලංකා රේගුව අත්අඩංගුවට ගනු ලැබුවේ මෙතෙක් ශ්‍රී ලංකාවෙන් හමු නොවූ අමුතුම පැළෑටියකි. ‘කාර්ත්’ පැළෑටිය ලංකාවට ගෙන ඒමට තහනම් නොවුණ ද, පැළෑටිය ගෙන ආ පුද්ගලයා සතුව කෘෂිකර්ම දෙපාර්තමේන්තුව මගින් නිකුත් කළ පැළෑටි නිරෝධායන සහතිකය නොතිබීම හේතුවෙන් පැළෑටි රාජ සන්තක කෙ‍රිණි.පැළෑටිය රට තුළට ගෙන එම තහනම් නොවුණ ද මේ පැළෑටියේ අන්තර්ගත ‘කැතිනෝන්’ නම් රසායනය ශ්‍රී ලංකාවට ආනයනය තහනම් ය. ඒ අනුව 1999 අංක 35 දරන ශාක ආරක්ෂණ පනත යටතේ මේ පැළෑටි සහ රැගෙන ආ පුද්ගලයා අත්අඩංගුවට ගත් බව රේගු මාධ්‍ය ප්‍රකාශක ලෙස්ලි ගාමිණී මහතා පවසයි.රේගුව මගින් ජාතික ශාක නිරෝධායන ආයතනයට ඉදිරිපත් කළ ලංකාවේ රේගුව මගින් අත්අඩංගුවට ගත් පැළෑටිය ‘කාර්ත්’ නම් මත්ද්‍රව්‍ය පැළෑටිය ලෙස හඳුනා ගත් බව ද එහි විද්‍යාත්මක නාමය Cathaedulis forsl බවත් එම පැළෑටිය Celastracear කුලයට අයත් බවත් ශාක නිරෝධායනයේ අධ්‍යක්ෂ සරත් චන්ද්‍ර වනිගසූරිය මහතා ප්‍රකාශ කරයි.ලංකාවේ රේගුව මගින් අත්අඩංගුවට ගෙන නොතිබුණ ද සිව් වරක් ලංකාවට ගෙන්වා ඇති ‘කාර්ත්’ පැළෑටිය ඇතැම්විට කෘෂි වගා බිම් හා ගංජා හේන් ආශ්‍රිතව වගා කොට තිබීමට ඉඩ ඇති බව පවසන වනිගසූරිය මහතා කෘෂි නිලධාරීන් මගින් වගාබිම් පරීක්ෂා කොට මෙය ඉවත් කළ යුතු බව ප්‍රකාශ කර සිටී.රේගුව මගින් අත්අඩංගුවට ගත් කාර්ත් තොගයේ වටිනාකම ශ්‍රී ලංකාවේදී තක්සේරු කළ නොහැකි බවත් ප්‍රංශය නෝර්වේ ආදී රටකදී එම කිලෝ 50 සඳහා තක්සේරු අගයක් ලබා ගැනීමට සිදුව ඇති බවත් වනිගසූරිය මහතා පවසයි.අප නොදන්නා පැළෑටියක් පිළිබඳව මෙතරම් අවධානය යොමු කළ යුත්තේ මේ පැළෑටිය අමුවෙන් භාවිතයට ගත හැකි මත්ද්‍රව්‍යයක් ලෙස හඳුනා ගෙන ඇති බැවිනි.අප්‍රිකාව, අරාබිය, කෙන්යාව, යේමනය හා ඉතියෝපියාව වැනි රටවල මේ පැළෑටිය ප්‍රචලිත ය. මුහුදු මට්ටමෙන් ඉහළ ඕනෑම ප්‍රදේශයක වැවෙන මේ පැළෑටිය සාමාන්‍යයෙන් මීටර් 2.7 සිට 3.7 අතර උසකින් වැඩේ.මෙම පැළෑටිය ලංකාවේදී කාර්ත් ලෙස හඳුන්වනු ලැබූව ද සාමාන්‍යයෙන් (Qat) ක්වාට් (Cot) කෝට් ආදී නම් රැසකින් හැඳින්වේ. නැ‍ඟෙනහිර අප්‍රිකානු රටවල ජනයා මේ පැළෑටිය බහුලව භාවිත කරනු ලබයි. ව්‍යාපාරික වගාවක් ලෙස ව්‍යාප්ත කොට අස්වැන්න සකසා අප්‍රිකානු රටවල් මගින් ‘කාර්ත්’ ලොව පුරා ගුවන් මගින් අපනයනය කරනු ලබයි.පසුගිය වසර 50 ක කාලය තුළ කරන ලද අධ්‍යයන හා පර්යේෂණවලින් ‘කාර්ත්’ භාවිතයෙන් සැලකිය යුතු මට්ටමින් සමාජ හා සෞඛ්‍යමය හානි සිදුවන බව හඳුනාගෙන ඇත.මෙම පැළෑටිය දිගින් දිගටම සැපීම හේතුවෙන් ඇබ්බැහිවීමක් හා පුද්ගලයා ප්‍රමෝදයට පත් කිරීමක් සිදුවේ. එමගින් යම් යම් කාර්යයන් හි නිරත වීමට පෙලඹවීම් ද ඇති කරවයි.‍‍උද්භිද උද්‍යාන දෙපාර්තමේන්තුවේ අධ්‍යක්ෂ ජනරාල් ආචාර්ය සිරිල් වි‍ජේසුන්දර මහතා ප්‍රකාශ කරන්නේ යේමනයේ මෙය උද්‍යාන වගාවක් ලෙස ප්‍රචලිත බව ය. උත්තේජන ද්‍රව්‍යයක් ‍වන මෙම පැළෑටිය සැපීමෙන් සිහි නැතිවීමක් සිදු නොවේ.කැනඩාව, ඇමෙරිකාව, මැලේසියාව, ජර්මනිය, ස්විස්ටර්ලන්තය , ප්‍රංශය, ස්විඩනය ඇතුළු රටවල් ගණනාවක් ‘කාර්ත්’ පැළෑටිය ආනයනය තහනම් කර ඇත. එහෙත් ශ්‍රී ලංකාවේ එය තහනම් පැළෑටියක් නොවන බව ද විජේසුන්දර මහතා ප්‍රකාශ කරයි.‘කාර්ත්’ - පැළෑටියේ කොළ අමුවෙන් අධික සැර බවත් වියළා කෝපි ලෙස හා දුම්කොළ ලෙස භාවිත කරන බවත් සිරිල් විජේසුන්දර මහතා ප්‍රකාශකර සිටී.යේමනයේ පුද්ගලයන් ගෙන් 90% ක් කාර්ත් භාවිතයට ඇබ්බැහි වී ඇත. එරට කාන්තා ජනගහනයෙන් 25% ක් කාර්ත් භාවිත කරනු ලබති. නැ‍ඟෙනහිර අප්‍රිකාවේ ජනගහනයෙන් බහුතරයක් හා බහුතරයක් මුස්ලිම් ජාතිකයන් වෙසෙන රටවල ඇල්කොහොල් භාවිතයට නොහැකි වීම හේතු කොට ගෙන ‘කාර්ත්’ වෙත යොමුව සිටින බව කියති.දිගින් දිගටම සැපීමෙන් තෘප්තියක් ද පෙළඹවීමක් ද ඇති කරන කාර්ත් පැළෑටියේ අන්තර්ගත රසායනික සංයෝජනය මිනිස් සිරුර තුළ ක්‍රියාත්මක වන ආකාරය මෙතෙක් නිශ්චිතව හඳුනාගෙන නැත. ශර‍ීරයේ බර වැඩිවීම පාලනය කිරීමට මෙන් ම දැඩි ආශාවක් ඇති කිරීමේ හැකියාවක් ද ‘කාර්ත්’ පැළෑටියේ අන්තර්ගත රසායනික සංයුතියට ඇත‍.මානසික අසහනය දුරු කොට සහනය ළඟා කරදීමේ හැකියාවක් මෙම පැළෑටියට ඇතැයි කීව ද එමගින් පුද්ගලයාට මානසික අසහනය අත්විඳීමට ද සලස්වන බව පරීක්ෂණ මගින් සොයාගෙන ඇත. පුද්ගල සාර්ථකත්වය අඩපණ කරන පීඩාකාරී අහිතකර මත්ද්‍රව්‍යයක් ලෙස ‘කාර්ත්’ හඳුනාගෙන තිබේ.‘කාර්ත්’ භාවිතයට ගැනීම හේතුවෙන් ඇමොක්සලින් (Amoxicillin) හා ඇ‍ම්පිසිලින් (Ampicillin) යන ඖෂධ අව‍ශෝෂණයට බාධා පමුණුවයි. මේ නිසා ම එක්සත් ජාතීන්ගේ සංවිධාන‍ය ද ලෝක සෞඛ්‍ය සංවිධානය ද මෙය අහිතකර මත්ද්‍රව්‍යයක් ලෙස නම්කර ඇත.කාර්ත් භාවිතයෙන් පුද්ගලයාගේ හද ගැස්ම අක්‍රමවත්, වේගවත්, අසාමාන්‍ය තත්ත්වයට පත් කෙරේ. මළ බද්ධය කාර්ත් භාවිත කරන්නන් අතර පොදු තත්ත්වයකි. අඩු රුධිර පීඩනය කුසගින්න නැතිවීම, ආහාර අරුචිය මෙහි අතුරු ආබාධ වේ.‘කාර්ත්’ භාවිත කරන්නන් අමු ‘කාර්ත්’ පැළෑටිය දිගින් දිගටම සැපීමෙන් මුඛයේ දැවිල්ල, මුඛයේ ශ්ලේෂ්මල පටලය ඉදිමීම සිදුවේ. කල්යාමේදී මුඛ පිළිකා වැලඳීමට ඇති ඉඩකඩ බහුලවේ. කාර්ත් භාවිත කළ පුද්ගලයා නන් දොඩවයි. ආමාශගත ගැස්ට්‍රයිටීස් තත්වය ඇති කරවන ‘කාර්ත්’ කාමාශාව අඩු කරවයි. රුධිර නාළ කෙළවරට සහ ස්නායු අග්‍ර වෙත රුධිරය ගමන් නොකිරීම හේතුවෙන් වේදනාව ගෙන දේ. ‘කාර්ත්’ මගින් පුද්ගලයා කායිකව, මානසිකව, මෙන් ම සෞඛ්‍යමය වශයෙන් ද අඩපණ කරයි.‍ඕනෑම මත්ද්‍රව්‍යයක් මිනිස් සිරුර අඩපණ කරවනු ලැබුව ද ‘කාර්ත්’ මගින් මිනිස් සිරුරට ගෙන දෙන පීඩාව ප්‍රබලවේ. මෙය අමු වෙන් මත්ද්‍රව්‍ය ලෙස භාවිතයට ගත හැකි බැවින් ලංකාව තුළ පැතිර යාම වේගයෙන් සිදුවිය හැකි ය.කාර්ත් ලංකාව පුරා පැතිර යාම වැළැක්වීමට කටයුතු කිරීම අපගේ වගකීම වේ. එසේ නොවුනහොත් අප අද සිදු කරනු ලබන අතපසු කිරීමේ අහිතකර ප්‍රතිලාභ අපේ අනාගත පරම්පරාවටම බුක්ති විඳීමට සිදුවිය හැකි ය.ටෙක්ලා පද්මිණී කාරියවසම්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>05</day>
    </date>
    <link>http://www.silumina.lk/2014/01/05/_art.asp?fn=af1401058</link>
    <topic>අම්මේ - තාත්තේ අපි තුන්දෙනාට ඇයි මෙහෙම කළේ?</topic>
    <author>සටහන - සුභද්‍රා දේශප්‍රිය</author>
    <content>පෙර කිසිදිනෙක නොඇසූ තරම් මිහිරි හඬින් පුංචි සුරංගනාවියෝ කතා කරන හඬ පුංචි දෝනිට ඇසුණි. හිම වතක, මවු තුරුළක නැති තරම් සුවයක් විඳිමින් ඇය කිරි සිනහා නැගුවා ය. සුරංගනා ලෝකේ හිම වැටි ඇය සීතලෙන් ගැහෙන්නට විය. උණුසුමට ගුලි වෙන්නට ඇය අම්මා සෙව්වාය.සුරංගනා ලෝකේ දැඩි නිහඬතාව අතරින් පුංචි දෝණිට අම්මා කතා කරන හඬ ඇසුණා ය. පුංචි ‍සුරංගනා සිහිනයට සමුදී ඇය තරු කැටවන් පුංචි දෙනෙත් හැර බැලුවා‍ය. අම්මා නැති අඩුව පුරවන්න සොබාදහම් මාතාව ඇය තුරුළට පැමිණියා ය. ඇය හිස ඔසවා අවට බැලුවා ය.කාමරයේ කවුළුව තුළින් මළානික රෑ අහස පෙනිණි. ලොකු අක්කා ඒ අසලට වී ඉකිබින්දා ය. තවමත් ඇදේ කොනකට වී ගුලි වී නිදා සිටින පොඩි අක්කා ළඟට තුරුළු වී යළිත් දෙනෙත් පියාගත් පුංචි දෝණිට නින්ද නම් අහලකටවත් ආවේ නැත. තවත් නම් කුසගින්න උහුලා ගැනීමට ඇයට නොහැකි විය.පුංචි දෙනෙත් අග කඳුළු බිඳු දෙකක් නළියන්නට විය. සුරංගනාවියන් ගැන කිරි සිහින දකින්නට කියා දුන් අම්මා කොහේ දැයි ඇයට නිනව්වක් නැත. ඇය අම්මා සොයමින් අඬන්නට වූවා ය. කිරි සිහින දකින්නට, අඬන්නට, සිනහා වෙන්නට සුරතල් වෙන්නට ඇයට අම්මා නැතුව බැරි ය. ඇගේ කිරි සිහින බොඳ වී ගොස් ය. ඇගේ ලෝකයේ සුරංගනාවිය අම්මා ය. අම්මා කියන ලස්සනම ලස්සන වචනයට පුංචි දෝණි සුරංගනාවියන්ටත් වඩා ආදරය කළා ය. ඈ යළිත් හඬන්නට වූවා ය.පුංචි දෝණිට අම්මා නැතුව සැනසෙන්නට නොහැකි ය. අම්මා කියා දුන් සුරංගනා ලෝකයට වඩා මනුෂ්‍ය ලෝකේ නරක මිනිසුන් සිටින බව ඈ තවම දන්නේ නැත. අක්කලා දෙන්නත් ඇයත් නිවසේ තනිකර අම්මත් ඔවුන් හැරදමා ගොස් ය.අම්මත් තාත්තත් හැමදාම නිවසේ අරගලය. පුංචි අපි අයිති කාටද? අම්මටද තාත්තටද? අම්මටත් තාත්තටත් අයිති නැත. දෙදෙනාම අප හැර දමා ගොස් ය.දස මසක් කුස දරා ලේ කිරට හරවා පොවා, මොලොවට බිහි කළ අම්මාත් ඔවුන් හැර‍ දමා ගොස් ය. ඊර්ෂ්‍යාව, වෛරය, පළිගැනීම පුංචි හිත්වලට තවම දැනෙන්නේ නැත. එහෙත් මේ මොහොතේ පුංචි දෝණිට කුසගිනි නිවා ගැනීමට මව තමා අසල නොමැති බව හැරෙන්නට අවට පරිසරයේ සිදුවන කිසිදු දෙයක් ගැන පුංචි හිතට නොදැනුණේ ය.අම්මා නොමැති නිවසේ දැඩි නිහඬතාවයකින් ද පාළු බවකින් ද පිරී ගොස් ය. කාලය සෙමෙන් ගලා ගියේ ය. අම්මා ළඟ එතැයි සිතූ දියණියෝ මඟ බලමින් සිටියෝ ය. සැදෑ අඳුර ටිකෙන් ටික කවුළුව අතරින් නිවස තුළට එබෙන්නට විය. පහනක් නොදැලුවුණු නිවසේ පාළු ම‍ූසල පරිසරය වැඩිමහල් දියණියගේ සිතේ බිය තව තවත් වැඩි කළේ ය. ගෙවෙන හැම මොහොතක් ම ඇගේ සිතේ බිය තවත් හැඩි දැඩි කළේ ය.දියණියන් තිදෙනා හැර දමා දෙමාපියෝ පිට මං වී ගොස් ඇති බව අවට ප්‍රදේශවාසීන්ගේ කන වැකුණේ ය. එය සැනෙකින් අත්තටු ලබා ඉගිල ගිය පුවතක් බවට පත් වී ප්‍රදේශය පුරා පැතිර ගියේ ය.දෙමාපියන්ට තම දරුවන් තරම් සම්පතක් මෙළොව තවත් නැත්තා සේම දරුවන්ට මවගේ උණුසුමත් පියාගේ රැකවරණයත් හැර වෙනත් සැපතක් මෙළොව නැති තරම් ය‍. නිවස උසට දිළිඳුකම ගොඩ ගැසී ඇත ද? මව පියා අතර ගැටුම් ඇත ද ඒ කිසිදු දේකට අහිංසක දරු පැටව් වන්දි ගෙවිය යුතු නැත.බටපොළ කිරිමැටිය ප්‍රදේශයේ වයස අවුරුදු අටක් පහක් වන දැරියන් දෙදෙනකු හා අවුරුදු එක හමාරක් තරම් සිඟිත්තියක් නිවසේ තනිකර හැර දමා ගිය පුවතක් පසුගිය සතියේ අපට අසන්නට ලැබිණි. පියා නිවසින් පිටත්ව සුපුරුදු රාජකාරිය සඳහා ගිය පසු දැරියන් තිදෙනා නිදි කරවා මව නිවසින් පිටව ගොස් ඇත.දියණියන් ‍තිදෙනාදසමසක් කුස දරා ලෙය කිරට හරවා ඇති දැඩි කළ අම්මාට එසේ යෑමට කුමන හේතු කාරණා තිබුණේ දැයි අපි නොදනිමු. එහෙත් මල් වැනි පුංචි අහිංසක දරු පැටව් රැකබලා ගැනීම දෙමාපියන්ගේ වගකීම මෙන් ම යුතුකම වන්නේ ය.මේ දැරියන් තිදෙනාගේ වැඩිමහල් දියණිය පවසන ආකාරයට සිය පියා පෞද්ගලික බස් රථයක කොන්දොස්තරවර‍ෙයකු වන්නේය. නිතර මවත් පියාත් අතර ගැටුම් ඇති වී ඇති අතර නිවස අවට කිසිදු කෙනෙකු සමඟ සම්බන්ධතා පවත්වනවාට පියා අකමැති ය.පසුගිය 27 වැනිදා උදෑසනින් පියා නිවසින් පිටවූයේ ය. එදින දහවල් මවට දුරකථන ඇමැතුමක් ලබාදී බැන වැදුණේ ය. මව ද පියාට දොස් නැඟුවා ය. මෙයින් දැඩි සේ සිත් තැවුලට පත්වූ මව දියණියන් තිදෙනා තුරුළට ගෙන හඬන්නට වූවා ය. සුපුරුදු පරිදි පියා නිවසට පැමිණි පසු මවට ගුටි බැට දේවි යැයි බියක් දියණියන්ගේ මෙන් ම මව තුළ ද විය.එහෙයින් දැරියන් තිදෙනාත් රැගෙන ඇයට යන්න එන්නට තැනක් නැත. දියණියන් තිදෙනෙකු සමඟ ඇය කිසිවෙකුත් භාර ගන්නේ නැති බව ඇය හොඳින් දැන සිටියාය. ඒ හෙයින් සැමියා නිවසට පැමිණීමට පෙර දියණියන් තිදෙනා හැර දමා නිවසින් පිටවීමට ඇය තීරණය කළා ය.මිදුලේ සෙල්ලම් කරමින් සිටි දියණියෝ කිසිවක් නොදන්නේ ය. අම්මාගේ නැළැවිලි ගී හඬට තිදෙනාම සුවබර නින්දට වැටුණි. කඩිනමින් නිවසේ ඉදිරි දොර අඩවන් කර මව නිවසින් පිටත් වූවා ය. අවුරුද්දකුත් මාස හයක් සම්පූර්ණ නොවූ සිඟිති දියණිය කිරි සිහින දකිමින් සුවදායි නින්දට වැටුණි.ඉන් ඉක්බිතිව සිදුවන්නේ කුමක් දැයි නොදත් ඔවුහු නින්දෙන් අවදි වී දෑස් අයා පෙරමඟ බලා සිටියෝය. කුඩා දැරියන් තිදෙනා එකට ගුලි වී බියෙන් තැතිගෙන සිටියෝ ය. හෝරා ගණන් ගෙවී ගොස් බිමි කළුවර කවුළු තුළින් නිවස තුළට ගලා එන්නට විය‍. හය හතරක් නොතේරෙන දරුවෝ හඬන හඬ අවට ඇති නිවෙස්වල පිරිසට ඇසෙන්නට විය.‍මව විසින් කවන ලද දහවල් ආහාරයෙන් පසු කිසිදු අහරක් මේ දරුවන්ට ලැබුණේ නැත. කුඩා නැගණිය හඬන්නේ කුසගිනි නිසාවෙන් බව අක්කා දැන සිටියා ය.මව පියා නොමැති වීමත් කුසගිනි දරා ගැනීමට නොහැකි වීමත් නිසා දරු තිදෙනා ම හඬන්නට විය. පුංචි දරුවන්ගේ හඬ අවට සිසාරා පැතිරිණි.ප්‍රදේශවාසීන් නිවසට එක් රොක් වීමට එතරම් කාලයක් ගත ව‍ූයේ නැත‍. අසල්වැසියෙකු විසින් පොලිස් හදිසි ඇමැතුම් අංකයට දුරකථන ඇමතුමක් ලබා දුන්නේ ය. ඒ අනුව මිටියාගොඩ පොලිසියේ පොලිස් නිලධාරීන් මෙම නිවස වෙත පැමිණ දැරියන් තිදෙනා පොලිසිය වෙත රැගෙන ගියෝ ය. මවුපියන් නොමැති කම්පනයෙන් තැතිගත් දරුවන් සනසා ඔවුන්ට ආහාර පාන ලබාදීමට පොලිසියේ කාන්තා හා ළමාරක්ෂක අංශයේ කාන්තා පොලිස් නිලධාරීහු කටයුතු කළහ.මවුපියන්ට දරු දුක තරම් වාවාගත නොහැකි වේදනාවක් මෙළොව තවත් නැත. දරුවෙකු මවු කුසට පැමිණි දා පටන් මෙළොව බිහි කිරීමෙන් අනතුරුව අනේක විධ දුක්ඛ දෝමනස්ස විඳිමින් ඇති දැඩි කරන මවුපියන් මෙවැනි ආකාරයේ තීරණ තීන්දු තීරණයන්ට එළැඹීම කෙසේවත් අනුමත කළ නොහැකි ය.ශරීරයේ හැම ඉන්ද්‍රියකට ම දැනුන ඒ දරු දුක කිසිදු හේතුවකින් අම්මා තුළින් ඉවත් නොවනු ඇත. දරුවෙකු මෙළොවට බිහි කිරීමේ සිට ස්වභාවධර්මයා අම්මාට ලබාදුන් ඒ ශක්තිය ඔබට අවබෝධ කරගැනීමට හැකි වූ දාට ඔබ ඔබේ කුසින් බිහි වූ දරුවා හැර නොඑනු ඇත.සටහන - සුභද්‍රා දේශප්‍රියඡායාරූප සහ පසුබිම් කතාවආර්. ඤාණදාසඅම්බලන්ගොඩ සමූහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>05</day>
    </date>
    <link>http://www.silumina.lk/2014/01/05/_art.asp?fn=af14010510</link>
    <topic>වෘත්තිකයන්ට-අධ්‍යාපනඥයන්ට-සිසුන්ට සෙත සලසන ජාතික අධ්‍යාපන ආයතනය</topic>
    <author>කුමුදිනි ඉද්දමල්ගොඩ</author>
    <content>ස්පාඤ්ඤයේ විශාලතම රාජ්‍ය පර්යේෂණ අංශයට අයත් පර්යේෂණ කණ්ඩායමක් මඟින් ලෝක විශ්ව විද්‍යාල පිළිබඳ කරන ලද තත්ත්ව සමීක්ෂණය අනුව, එනම් “Webometrics Ranking of World Universities” පිළිබඳ තොරතුරු හෙළි කරන අන්දමට, ලංකාවේ විශ්ව විද්‍යාල අතර ඉහළම ස්ථානය මොරටුව විශ්ව විද්‍යාලයට හිමි වේ. එම තත්ත්වයන්ට අනුව ලංකාවේ උසස් අධ්‍යාපන ආයතන අතර අට වන ස්ථානය ජාතික අධ්‍යාපන ආයතනයට හිමි වීම ප්‍රශංසාත්මකය.අනුපිළිවෙළින් විවෘත විශ්ව විද්‍යාලය, සබරගමුව විශ්ව විද්‍යාලය, ශ්‍රී ලංකා තොරතුරු තාක්ෂණ ආයතනය (SLIIT), නැගෙනහිර විශ්ව විද්‍යාලය හා රජරට යන විශ්ව විද්‍යාල ආදිය අබිබවා ජාතික අධ්‍යාපන ආයතනය ඉදිරියෙන් සිටින බව www.webometrics.info යන වෙබ් අඩවිය දක්වා ඇත.ජාතික අධ්‍යාපන ආයතනය දැනට පිහිටා ඇති අංක 21, හයිලෙවල් පාර, මහරගම යන ස්ථානයට ගෙන ආවේ පසුකාලීනව ය. එහි සෞන්දර්ය අංශය පාදුක්කට නුදුරු ව මීපේ පිහිටුවන ලදි. ඒ වන විට අධ්‍යාපන ආයතනයක් ලෙස භාවිතයට ප්‍රමාණවත් ගොඩනැඟිලි නොවීම ගැටලුකාරී තත්ත්වයක් විය.එම දැවෙන ප්‍රශ්නයට විසඳුමක් වශයෙන් වර්තමානයේ මහරගම පිහිටුවා ඇති ජාතික අධ්‍යාපන ආයතනය, ජපාන රජයේ ආධාර සහිත ව ගොඩනැඟුණු අතර ජපාන “කුමී” ගෘහ නිර්මාණ ශිල්පයට අනුව සකස් කෙරුණි.ජාතික අධ්‍යාපන ආයතනය බහුවිධ වූත්, ගතික වූත් සමාජයක, ගුණාත්මක අධ්‍යාපනයකට නායකත්වය සපයන විශිෂ්ටත්වයේ මූලස්ථානය බවට පත් වීම ‘පිළිබඳ දැක්ම’ සහිත ව ක්‍රියා කරයි. සියල්ලන්ට ම ගුණාත්මක අධ්‍යාපනයක් සපයා දීමේ මෙහෙවරට ජාතික අධ්‍යාපන ආයතනය උර දී කැප වී ක්‍රියා කරයි. එම මෙහෙවර බල ගැන්වීම සඳහා ශ්‍රී ලංකාවේ අධ්‍යාපන සංවර්ධනය කිරීම සඳහා වැඩසටහන් සහ අදාළ කටයුතු පිළිබඳ ව අමාත්‍යවරයාට උපදෙස් දීමේ සුවිශේෂ වරප්‍රසාදය ද ජාතික අධ්‍යාපන ආයතනය සතුය.අමාත්‍යවරයා විසින් අනුමත කරන ලද අධ්‍යාපන සංවර්ධන වැඩසටහන් කරගෙන යාම සහ රජයට හා වෙනත් අනුමත සංවිධානවලට අධ්‍යාපනය පිළිබඳ විශේෂඥ සේවා ලබා දීමට ජාතික අධ්‍යාපන ආයතනය ක්‍රියා කළ යුතු ව ඇත. ඒ අනුව සමාන අරමුණු ඇති වෙනත් ආයතන සමඟ සම්බන්ධීකරණය වීම සිදු වේ.එයට අතිරේක ව අධ්‍යාපනික කාර්යය සඳහා කාර්මික ඥානය අනුවර්තනය කිරීම ද ඇතුළු ව අධ්‍යාපන පද්ධතියේ නවීකරණ ක්‍රියාවලිය ආරම්භ කිරීම හා ප්‍රවර්ධනය සඳහා ද ජාතික අධ්‍යාපන ආයතනය ක්‍රියා කරයි. එය අධ්‍යාපන පද්ධතියේ කාර්ය සාධනය, අරමුණ, ව්‍යුහ, විෂය ප්‍රමාණය සහ විධි ක්‍රම පිළිබඳ සහ අධ්‍යාපනයේ සමාජමය, ආර්ථික සහ වෙනත් අංශ පිළිබඳ කටයුතු ප්‍රවර්ධනය කරන්නකි. විවිධ විශේෂිත වූ අධ්‍යාපන විෂයන්හි ලා පශ්චාත් උපාධි අධ්‍යයන පහසුකම් හා ප්‍රවර්ධනය ඇතුළු ව විවිධ කාර්යයන් රැසක් ඉටු කිරීමට අවශ්‍ය අධ්‍යාපන කළමනාකරුවන්ගේ මෙන් ම ගුරුවරුන්, විදුහල්පතිවරුන්, ගුරු අධ්‍යාපනඥයන්ගේ ධාරිතා සංවර්ධනය, පාසල් විෂය මාලා සැලසුම් කිරීම, පර්යේෂණ මෙහෙයවීම පිළිබඳ ප්‍රතිපත්තින් හා සේවා සැපයීම සඳහා ජාතික අධ්‍යාපන ආයතනය ක්‍රියා කරයි.විෂය මාලා සංවර්ධනය කිරීමේ දී ජාතික අධ්‍යාපන ආයතනය මේ වන විට ලෝකයේ අනිකුත් දියුණු රටවල් හා සමානව ම වැඩි දියුණු වන අධ්‍යාපන රටාවට ගැළපෙන පරිදි ස්වාධීන ව තමාට ම අධ්‍යයන කටයුතු කර ගෙන යාමට පහසුකම් සලසන පන්ති රහිත, ගුරුවරයකු නොමැති ව වුවද දෙනු ලබන උපදෙස් අනුගමනය කරමින් ඉගෙනීමේ කටයුතු පියවරෙන් පියවර කරගෙන යාම සඳහා අවශ්‍ය LMS ක්‍රමය භාවිත කරමින් (Learning Management System) අන්තර්ජාලය ඔස්සේ පාඩම් විසිරුවා හැරීමට අවශ්‍ය පියවර ගෙන ඇත.ශ්‍රී ලංකාවේ දරු දැරියන් අතර පරිගණක භාවිතය ජනප්‍රිය කරවීම සඳහා අවශ්‍ය සිංහල පරිගණක සාක්ෂරතාවය වැඩි දියුණු කිරීමේ කටයුතු නව ලෝක තාක්ෂණයට ගැළපෙන පරිදි ලබා දීම පිණිස අදාළ පියවර ද, විෂයමාලා සංවර්ධනය හා මව් භාෂාවෙන්, තොරතුරු තාක්ෂණික විෂය දැනුම ලබා දීම සඳහා විශාල පරිශ්‍රමයක් දැරීය. එහි ප්‍රතිඵලයක් ලෙස 1994 දී පරිගණක සම්පත් මධ්‍යස්ථාන පිහිටුවීම පිළිබඳ වැඩසටහනක් අධ්‍යාපන අමාත්‍යාංශය හා එක් ව ක්‍රියාත්මක කළේය.මෙමඟින් සම්පත් මධ්‍යස්ථාන සියයක් දක්වා වැඩිදියුණු කළ අතර ලංකාවේ දූ දරුවන්ගේ පරිගණක සාක්ෂරතාව දියුණු වීමට මේවා අතිශයින් ම බලපෑ බව සඳහන් කිරීමට පුළුවන. සාමාන්‍ය පෙළ හා උසස් පෙළ අවසාන කළ සිසුන් ප්‍රතිඵල ලැබෙන තෙක් ඔවුන්ගේ කාලය ප්‍රයෝජනවත් පරිදි යොමු කර වීමට මෙම පරිගණක සම්පත් මධ්‍යස්ථාන ඉවහල් වූ බව ජාතික අධ්‍යාපන ආයතනය සිහි කරන්නේ සාඩම්බරයෙනි. මේ වන විට විෂයානුබද්ධ ව මාධ්‍ය තුනෙන් ම එනම්, සිංහල දෙමළ හා ඉංග්‍රීසි වලින් අධ්‍යාපන මෘදුකාංග සාදා පාසල් පද්ධතියට (Educational Software) නිකුත් කර ඇත.ගුරුවරයාගේ කාර්යභාරය සංවර්ධනයත්, විෂයමාලා නවීකරණය හා සතුටුදායක වර්ධනයත් සඳහා නව උපක්‍රම මෙම ගුරු අධ්‍යාපන ඒකකය මඟින් හඳුන්වා දී ඇත. එසේ ම මූලික වශයෙන් පාඨමාලා හයක් මෙම ඒකකය යටතේ ක්‍රියාත්මක වේ.අධ්‍යාපන ක්ෂේත්‍රය තුළ ජාතික අධ්‍යාපන ආයතනය ලැබු කීර්තිමත් ප්‍රගතිය හා පුළුල් අනන්‍යතාවයත්, පිළිගැනීමත් අද වන විට විශ්ව විද්‍යාල ප්‍රතිපාදන කොමිසම මඟින් ද ඇගැයීමට ලක් කරමින් ජාතික අධ්‍යාපන ආයතනයෙන් නිකුත් කරනු ලබන අධ්‍යාපන ශාස්ත්‍රවේදී (B.Ed.) අධ්‍යාපන ශාස්ත්‍රපති උපාධිය (M.Ed.) ඇතුළු උපාධි පාඨමාලා සඳහා නිකුත් කරනු ලබන සහතිකය අනෙකුත් විශ්ව විද්‍යාල මඟින් ප්‍රදානය කරනු ලබන උපාධි සහතිකය හා සමාන ව පිළිගැනීමට තීරණය කර ඇත. එමෙන්ම ජනතාවගේ වටිනාකම් සහ කුසලතා වැඩි දියුණු කිරීම සඳහා වැඩසටහන්, දේශන, සහතික පත්‍ර, ඩිප්ලෝමා සහ උපාධි පාඨමාලා ජාතික අධ්‍යාපන ආයතනය මඟින් වැඩි දියුණු කර ඇත.ශ්‍රව්‍ය දෘශ්‍ය මාධ්‍ය උපක්‍රම භාවිතයෙන් පාසල් අධ්‍යාපනයේ ගුණාත්මක භාවය තහවුරු කිරීමට මේ වන විට පාසල් මට්ටමින් අධ්‍යයන පහසුකම් ලෙස ශ්‍රව්‍ය දෘශ්‍ය උපකරණ ලබා දී ඇත. එය ඉගැනුම්, ඉගැන්වීම් ක්‍රියාවලිය පාසල්වල ශක්තිමත් කිරීමට ඉවහල් වේ.අධ්‍යාපන ප්‍රශ්න පිළිබඳ විමර්ශන කෙරෙන වැඩසටහන් ද රූපවාහිනී හා ගුවන්විදුලි මාධ්‍ය ආශ්‍රිත ව සංවිධානය කර ඇත. ජාතික අධ්‍යාපන ආයතනය කාර්මික සහ තාක්ෂණික උපාංග වලින් ද නවීන හා දෘශ්‍ය පටිගත කිරීමේ පහසුකම්වලින් ද මැදිරි වලින් ද, ශ්‍රව්‍ය හා දෘශ්‍ය පුස්තකාල සහ සංස්කරණ පහසුකම්වලින් ද සමන්විත වේ. එය ශ්‍රී ලංකා රූපවාහිනි හා ගුවන්විදුලි ආයතනය සතු සම්පත්වලට නොදෙවෙනි වේ.අධ්‍යාපන අමාත්‍යාංශයේ මූල්‍ය සහ‍යෝගීතාවෙන් ප්‍රාථමික අධ්‍යාපනය සම්බන්ධ පුහුණුකරුවන්ගේ ධාරිතා සංවර්ධන වැඩපිළිවෙළක් මෑත දී ක්‍රියාත්මක කළේ ය.මෙම ආයතනයෙන් ක්‍රියාත්මක වන පාඨමාලා පිළිබඳ විස්තර 0117601601 හෝ 0717601890 මඟින් දැනගත හැකිය.එමඟින් ප්‍රාථමික අධ්‍යාපනය මෙන් ම ප්‍රාථමික අධ්‍යාපනයේ නියුතු ගුරුවරුන්ට තම වෘත්තිය තත්ත්වය වැඩි දියුණු කිරීමට කටයුතු සැලසුම් කෙරිණ.මේ සඳහා රුපියල් මිලියන 900 ක මුදලක් ප්‍රතිපාදන වශයෙන් රජයෙන් වෙන් කෙරුණු අතර, මෙම වැඩසටහනට සමගාමී ව ප්‍රාථමික අධ්‍යාපනයේ ධාරිතා සංවර්ධනය සඳහා DVD 500 සකස් කර ජාතික අධ්‍යාපන ආයතනයේ විද්‍යුත් ප්‍රචාරණ දෙපාර්තමේන්තුවේ මෙහෙයවීමෙන් සිංහල හා දෙමළ මාධ්‍ය වලින් කලාපීය වශයෙන් බෙදා හැරීමට ක්‍රියා කරයි.ජාතික අධ්‍යාපන ආයතනයේ පුස්තකාලය අධ්‍යාපනඥයන්ට හා වෘත්තිකයන්ට අවශ්‍ය ශක්තිය ලබා දෙයි. දක්ෂ මානව සම්පත් දායකයන් ලෙස ක්‍රියා කිරීමට හා ජාතික අධ්‍යාපන ආයතනය ලේඛකයන්ට සිය පොත් ප්‍රකාශනය සඳහා ද පහසුකම් සලසන අතර 1988 දී ප්‍රථම වරට ප්‍රකාශන කටයුතු ක්‍රියාත්මක කළේය. මෙරට අධ්‍යාපනයේ ඓතිහාසික තොරතුරු අඩංගු කෞතුකාගාරය ද අධ්‍යාපන ආයතනයේ ප්‍රෞඪත්වය ප්‍රකාශ කරයි.එසේ ම නේවාසිකාගාර පහසුකම්, ප්‍රේක්ෂකාගාර, දේශන ශාලා, ආපන ශාලා, බැංකුව, තැපැල් කාර්යාලය, පොත් සාප්පුව, පූර්ව ළමාවිය සංවර්ධන මධ්‍යස්ථානය, විද්‍යාගාර හා මුද්‍රණාලය ආයතනය සතු සම්පත් වේ. මෙයට අමතර ව සපයා ඇති වෛද්‍ය පහසුකම්, ගමනාගමන පහසුකම්, ආරක්ෂක හා පිරිසිදු කිරීමේ සේවාවන් ජාතික අධ්‍යාපන ආයතනයේ පැවැත්ම පිළිබිඹු කරන බව පැහැදිලි ය. මේ සියලු පහසුකම් අධ්‍යාපනයට කැපවී ක්‍රියා කිරීමට ජාතික අධ්‍යාපන ආයතනයට පිටිවහල් වේ. සංවර්ධනය හා නායකත්වය බල ගැන්වීමට හා ගෝලීය අභියෝගයන් අබිබවා යෑමට උපකාරී වී ඇත.කුමුදිනි ඉද්දමල්ගොඩකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>05</day>
    </date>
    <link>http://www.silumina.lk/2014/01/05/_art.asp?fn=af14010511</link>
    <topic>නොදන්නා ඉංගිරිසිය</topic>
    <author>මහින්ද අබේසුන්දර</author>
    <content>එස්.ඩබ්ලිව්.ආර්.ඩී.බණ්ඩාරනායක 1956 පිහිට වූ ලංකා ගමනා ගමන මණ්ඩලය මුලදී මඟීන් අතර අතිශය ජනප්‍රිය විය. රියැදුරුට සහ කොන්දොස්තරට කාකි නිල ඇඳුම් ලැබුණි. ඔවුහු නිල ඇඳුම් ඇඳගෙන ආඩම්බර ලීලාවෙන් රැකියාව කළහ. එදා මුලදී ලංගම බස් රියක හිට‍ෙගන ගෙන යා හැක්කේ මඟීන් හ‍යදෙනකු පමණි. කොන්දොස්තර ටිකට් කැඩුවේ බිමට බැහැලාය. හිටගෙන යන මඟීන්ගේ ගණන හයක් වූ විට වෙනත් කිසිවකු බසයට නඟින්නට පොරකන්නේ නැත. ඊළඟ බසය පස්සෙන්ම එන්නේය. කාලයාගේ ඇවෑමෙන් ලංගම බසයක ගමන් කිරීම එකිනෙකා පොරකන යුද්ධයක් බවට පත්විය.අප කියන්නට පොරොන්දු වුයේ වෙනත් කතාවකි. එනම් ලංගම වෘත්තීය සමිතිය මෙහෙය වූ ඩී.ජී.විලියම් සහෝදරයා ලංගමය තුළ දියත් කළ වර්ජන සටන ගැනය. වැඩිවන ජීවන වියදම වෙනුවෙන් අංක දෙකකට රුපියල් දහයක් වැනි සුළු මුදලක් සේවකයෝ පාලක පක්ෂයෙන් ඉල්ලා සිටියහ.ඒ ගැන සාකච්ඡා කළහ. එහෙත් පාලක පක්ෂය එම ඉල්ලීමට එකඟ කරවා ගැනීම අසීරු විය. සියලු කතා බිඳ වැටුණේය. වැඩ වර්ජනයකට කල්දුන්නේය. ඒත් ඉල්ලීම ලැබුණේ නැත.ලංගම බස් රථ ගරාජයෙන් පිටවෙයි. එහෙත් පාර මැද නතර වෙයි. මුළු ගමනාගමනයම ඇණහිටියේය. බස් රථ පාර මැද නතර වන්නේ ඇයි දැයි ඩී.ජී.විලියම් දැන ගත්තේ ද පසුවය. කෙසේ හෝ ලංගම වර්ජනය අවසන් කිරීමට සාකච්ඡා ආරම්භ විය. විලියම් සමඟ සාකච්ඡා කරන්නට පත්කළේ නියෝජ්‍ය කම්කරු කොමසාරිස්වරයකු වූ මයිල්වානගම් මධ්‍යපරනම්ය.ඔහුට සිංහල බැරිය. විලියම්ට ඉංග්‍රීසි බැරිය. එහෙත් නොදන්නා ඉංග්‍රිසියෙන් විලියම් කතා කළේ හොඳින් ඉංග්‍රීසි දන්නා සුද්දකු ලෙසටය. ඔහුගේ ඉංග්‍රීසි වාක්‍ය කෑලිය. කිසිවිටෙක සම්පූර්ණ වූයේ නැත. එහෙත් ඔහු ඉංග්‍රීසියෙන් කියන දෙය ඕනෑම මොට්ටයකුට වැටහේ. කෙසේ හෝ මධ්‍යපරනම් හා විලියම් අතර සකච්ඡා ආරම්භ විය.පරනම් - What's the Problem (මොකක්ද ප්‍රශ්නය?)විලියම් - This is purely on cost of living. Two points we want Ten Rupees. (මේක කෙළින්ම ජීවන වියදම් ප්‍රශ්නයක්. ජීවන අංක දෙකට අපට රුපියල් දහයක් ඕනෑ)පරනම් - No - No Mr.William what's wrong with this bus service. (නෑ නෑ විලියම් මහත්මයා. මොකද මේ බස් සේවයට වෙලා තියෙන්නේ මඟ නතර වෙනවා.)විලියම් - You know Mr. Paranam. Bus goes. They introduce kadala into the petrol tank. Bus stop. That's all. (පරනම් මහත්තයෝ බස් එක යනවා. පැට්‍රල් ටැංකියට කඩල දානවා. බස් එක නතර වෙනවා. එච්චරයි.සාකච්ඡා සාර්ථක විය. වර්ජනය නිම විය. කඩල නොව පැට්‍රල් දමා බස් ධාවනය ආරම්භ විය.ලංගම බස් සේවය අතිශයින්ම සාර්ථක වූ යේ අනිල් මුණසිංහ සභාපති කාලයේය. ඔහු උදේට සහ සවසට සිටියේ මඟීන් වැඩිපුර ගැවසෙන හන්දිවලය. කොයි හන්දියේ සිටියත් සවස 4.30 වන විට අනිල් සිටියේ මහ බැංකුව අසල බස් හැසිරවීමටය. අනිල් හිතවත්කම් පැවැත්වූ කාන්තාව සේවය කළේ මහ බැංකුවේය. වැඩ අවසන් වූ පසු ඇය රැගෙන යාම අනිල්ගේ තවත් රාජකාරියකි.තට්ටු දෙකේ බස් රියක් මන්ත්‍රී බෝඩිම වූ ශ්‍රාවස්තිය පසු කරමින් ධාවනය විය. පහළ සිටි කොන්දොස්තර අවුරුදු පනහ පැනපු කෙනෙකි. ශ්‍රාවස්තිය ළඟදී මන්ත්‍රීවරයෙක් බස් රියට අත පෑවේය. එහෙත් බස් රථය ‍නතර නොකරන ලෙසට සීනුව දෙවරක් නාද කළ කොන්දොස්තරවරයා මන්ත්‍රීවරයා දෙසට දෑත එකතු කොට ඇඟිලිවලින් සංඥාවක් ප්‍රදර්ශනය කළේය.මන්ත්‍රීවරයා බස්රියේ අංකය, වේලාව මතක තබාගෙන අනිල් මුණසිංහට පැමිණිලි කළේය.මන්ත්‍රීවරයාත්, කොන්දොස්තරත් පරීක්ෂණයට කැඳවීය.අනිල් මුණසිංහ - තමා මේ මන්ත්‍රීතුමාට අපහාස වන විදියට සංඥාවක් කළා නේද? පැමිණිල්ල ඒකයි.කොන්දොස්තර - අනේ සර් මම පෙන්නුවෙ බස් එකේ ඇඟිල්ල ගහන්නවත් ඉඩ නැහැයි කියල‍ෙන්.මන්ත්‍රීතුමාටත් හිනා ගියේය. පැමිණිල්ල විභාග කිරීම එතැනින් නතර විය.මහින්ද අබේසුන්දරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>05</day>
    </date>
    <link>http://www.silumina.lk/2014/01/05/_art.asp?fn=af14010512</link>
    <topic>කිරි අම්මා සහ කිරි පියා</topic>
    <author/>
    <content>“ඇවිද්ද පය දහස් වටී” කියා කියමනක් ඇත. ඒ අනුව මගේ දෙපා කොතරම් වටිනවා දැයි කියා දැනගැනීමට ආසාවක් සිතේ ඇත. ඒ පත්තරකාරයකු වීමට පෙර සිටම රටතොට හැම තැන ඇවිදින්නට මට අවස්ථාවක් ලද නිසාය. මා ඇවිද ඇති නිසාය. ගුරුවරයකු වශයෙන් සිටියදී ද පොළොන්නරුව, මින්නේරිය ආදී ප්‍රදේශවල‍ සේවය කරන කාලයේදී බයිසිකල් වල ද ඇතැම් විට දෙමාපියකුගේ ලෑන්ඩ්මාස්ටරයක් සංවිධානය කොටගෙන ද චමරියේ සිටි අප තුන්හතර දෙනා ගමන් බිමන් ගිය හැටි මට තාම මතකය.ඒ මතකයන්හි ඇති රස මේ මොහොතේත් මම තළුමරමි. ලෑන්ඩ් මාස්ටරයක නැඟී දිඹුලාගල ගිය ගමන අපූරු එකකි. මහවැලි ව්‍යාපාරයක් නොතිබුණු ඒ යුගයේ ඒ පළාත අද වගේ දියුණු නැත. අද ඇත්තේ සිතන්නටවත් නොහැකි දියුණුවකි. එහෙත් එකල තිබූ සුන්දරත්වය අද තිබේදැයි මසිත මගෙන් ප්‍රශ්න කරයි.අද මහමඟ දිගටම ඇති කඩ හෝ ගෙවල් තිබුණේ නැත. පාර අයිනේ තිබූ පිපිඤ්ඤා වැලක තිබූ ගෙඩි හතරක් පහක් අපට දුන් ගොවි මාමා අමතක නොවේ. එ දවස මඟ තොට පෙන්වන්නට අපත් සමඟ ලෑන්ඩ් මාස්ටරයේ ගිය ශිෂ්‍යයන් හතර පස් දෙනා අතර සිටි එක් අයකු දොස්තර කෙනෙක් ද තවත් අයකු ඉංජිනේරුවරයෙක් ද වූ බව පසුව දැනගතිමි.එය වෙනම අත්දැකීමකි. ‘දිවයින’ පත්තරයේ සිටියදී කැලෑ මිනිසකු හමුවන්නට කුරුවිටෙන් හැරී එරත්න පැත්තෙන් ගොස් සිරිපා අඩවියේ කඳු මුදුනක සිටි කැලෑ මිනිසකු හමුවන්නට ගල්ගුහාවකට ගිය ගමන මොනතරම් නම් සුන්දර එකක් දැයි මම දැන් ආසාවෙන් සිහිපත් කරමි. එකල එකට සිටි චන්ද්‍රසිරි දොඩන්ගොඩත් තිස්ස වී‍රසේකරත් මාත් ඒ ගමන ගියේ කැලණිය සරසවියේ ආචාර්යවරයකු වූ පුෂ්ප රුද්‍රිගු මිතුරාගේ මඟපෙන්වීම යටතේය.එදින රාත්‍රියේ කැලෑ මිනිසාගේ ගල්ගුහාවෙහි අප සැම එකට ගුලිගැසී නිදාගත් අයුරු මට මතකය. ඒ හීතලෙන් ගැලවෙන්නටය. පසුදා හිරුඑළිය නොවැටුණු හිමිදිරියේම කිතුල් තෙලිජ්ජ මුට්ටියක් ද එල්ලාගෙන අප ඉදිරියේ පෙනී සිටි කැලෑ මිනිසාගේ දර්ශනය කෙතරම් නම් සුන්දර එකක් වීද? දැන් නම් සිතාගැනීමට වත් නොහැකි තරම් එකකි.මාත් තිස්ස වීරසේකරත්, චන්ද්‍රසිරි කටුදෙණියත් බදුල්ලේ සිට මහනුවර දක්වා ගිය ඓතිහාසික පා ගමනේ දී හමුවූ කාන්ති ගැන යමක් සටහන් නොකර සිටීමට නොහැකිය. එකල තරුණ වියේ සිටි අප තිදෙනාගේ ගමන් වෙහෙස නිවන්නට ඈ පොල් ගසට නැඟ කුරුම්බා කඩා දුන් සිද්ධිය දැන් නම් සිහිනයක් බඳුය.මසිත තැන්පත්ව ඇති ඒ සිද්ධිය මෙසේ සටහන් කරන්නේ ඇවිද්ද පය කෙතරම් වටිනවාද යන්න විමසා බැලීම උදෙසාය.පසුගිය සතියේ ද එවැනි වටිනා අත්දැකීමක් විඳින්නට මටත් මා සමඟ දකුණු පළාතේ ඇවිදින්නට ගිය මිතුරන් ‍තිදෙනාටත් හැකිවිය. ඉහත දැක්වූ සියලු සිද්ධීන් එසේ සටහන් කළේ මේ අලුත් සිද්ධිය සටහන් කිරීමට දොර කවුළු විවර කර ගැනීම සඳහාය.අපි මාතර සිට තංගල්ල පැත්තට යමින් සිටියෙමු.“කිරි හට්ටියක් කමු. මෙහෙ කිරි මරු”ගමන් සගයෙක් කීවේය. ඒ අනුව අපි දික්වැල්ලේ පන්සලක් ඉදිරිපිට වූ කිරි කඩයක් ළඟ නැවැත්වූයෙමු. කිරි හට්ටි දහයක් පහළොවක් පමණ තිබුණු ඒ මැස්සෙහි ඉඳගන්නට පුටු දෙක තුනක් ද තබා තිබිණි.අපි කිරි හට්ටි දෙකක් ද පැණි බෝතල් බාගයක් ද ගතිමු. කිරි නරක නැත. පැණි ද නරක නැත. කෑමෙන්පසු ගණන් ඇසීමු.“අටසීයයි”“කිරි හට්ටි දෙකට හාරසීයයි. පැණි බාගෙට තුන්සීයයි”“ඉතින් හත්සීයනෙ?”“සර්විස් චාජර්ස් සීයයි”ඒක පුදුම ගණන් හැදිල්ලකි. මහමඟ තිබෙන කිරිකඩ හෝ තැඹිලි කඩවලදී සර්විස් චාර්ජස් අය කරන බව මා ඇසුවේ ජීවිතයේ පළමු වතාවටය.“සර්විස් චාර්ජස් මොකටද?”“මේ භාජන හෝදන්ඩ කොලුවෙකුට රුපියල් සීයක් දෙන්ඩ වෙනවා” ඔහු කීය.“අපට ඒ රුපියල් සීය දෙන්ඩ. අපි හෝදල දෙන්නම්”අපි කීවෙමු.කුරුම්බා කඩා දුන් කාන්ති සහ පිපිඤ්ඤා ගෙඩි තුන හතරක් දුන් ගොවි මාමා මට සිහිපත් වූයේ ඒ ළෙන්ගතුකමේ පරස්පරය දුටු නිසයි. මහමඟ යන අයට කිරිහට්ටි නිකම් දිය යුතු නැත. ලාබයක් තබාගෙන අලෙවි කළ යුතු බව ඇත්තකි.මින් මාස හය හතකට පෙර මේ විදියටම දකුණු පළාතේ කළ සංචාරයකදී හම්බන්තොටට කිට්ටුව ඇති කිරිකඩයක සිටි කිරි අම්මා ගැන සටහනක් තැබීමෙන් මේ සටහන සමබර කරගත හැකි වේ යැයි මසිත මට කියයි.මේ විදියටම අපි කිරි හට්ටි දෙකක් කෑවෙමු. ඒ එකක් රුපියල් සීයක් හෝ ඒ ආසන්න‍ හෝ මිලකටය. පැණි ටික දුන්නේ නොමිලයේය.“මේ ටික ඉතුරු කරන්නෙ ඇයි? හොඳ කිරි”ඈ වෙළෙන්දියකගේ ස්වරූපයෙන් ඔබ්බට ගොස් හිතවන්තියකගේ චරිතයක් බවට පත්වූවාය. ඈ නියම ගැමි කාන්තාවකි. එහෙත් දික්වැල්ලේ මුදලාලිගේ ඒ ගැමිකම නැත. ඔහු විශ්‍රාම ගිය රජයේ සේව‍කයෙක්දැයි අපට නිකමට සැක සිතුණේ “සර්විස් චාජර්ස්” යන වචනය නිසාය.එහෙත් මාතර මහානාම පාලම අසල තංගල්ල පරණ පාරේ ඇති දෙකේ කඩේ මුදලාලි ද සිහිපත් වෙයි. හිමිදිරියේම ලද ඒ කොළ කැඳ වීදුරුව අපූරුය. රුපියල් විස්සය. වීදුරු සෝදනවාට සර්විස් චාර්ජස් නැත. ඇවිදින විට අප දකින වැව්, අමුණු, ගල් කණු, සතා සීපාවා ව‍ෙග්ම මෙවැනි මිනිසුන් ද ඇවිද්ද පයක වටිනාකම වැඩි කරනවා යැයි මට සිතේ.පරිසරය පමණක් නොව සමාජය ද පාට පාටය. එකම පාටක මිනිසුන් නැත.කසුරිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>05</day>
    </date>
    <link>http://www.silumina.lk/2014/01/05/_art.asp?fn=af14010513</link>
    <topic>''අප මුල් තැන දිය යුත්තේ ලෙඩට නොව ශීලයටයි"</topic>
    <author>දෙනගම සිරිවර්ධන</author>
    <content>මරණ මංචකයේදී ද ගෝලයාට පැවැසූ මැදගොඩ සුමනතිස්ස හිමියෝබොරලැස්ගමුව පැපිලියානේ සිට මරදානේ මාළිගා කන්දේ විද්‍යෝදය පිරිවෙනට පයින් ම වැඩම කරන සාමණේර හිමි නමකි. පොඩි කුඩයක සෙවණ ලැබුව ද ගිනි කූටක අව්වෙන් එන පීඩාව දැඩිය. එහෙත් උන්වහන්සේ මඟ අසල තුරු සෙවණක නතර නොවෙති. පන්ති පටන් ගැනීමට පෙර පිරිවෙනට යා යුතුය.පාඩමකට සම්බන්ධ ගාථාවක් මුමුනමින්, නැතහොත් සියලු සත්ත්වයෝ සුවපත් වෙත්වායි මෙත් සිත වඩමින්, පොඩි හාමුදුරුවෝ වඩිති. හරි හමන් ආහාරයක් පන්සලෙන් නොලැබේ. කුස ගින්න ද අර විඩාව සමඟ එක්වෙයි. බසයෙන් ගමන් කළහොත් ගාස්තුව සත පහකි. සත පහක් සොයා ගන්නේ කොහොම ද? උන්වහන්සේ පයින් ම වඩිති.ධර්ම ශාස්ත්‍ර හැදෑරීමෙන් මහ පඬිවරයකු වී බුදු සසුනට රටට ජාතියට මහ මෙහෙයක් කරමි යන අදිටන අර සියලු දුක් වේදනාවන්ට වඩා ඉහළින් තබමින් උන්වහන්සේ සිය ගමනෙහි යෙදුණහ.මේ පොඩි හාමුදුරුවෝ බලාපොරොත්තු වූ පරිදි ම පසු කලෙක මහ පඬි රුවනක් වූහ; මහ සඟ රුවනක් වූහ; දෙස් විදෙස් කිත් යසස් පතළ උතුම් ධර්ම දේශකයාණන් වහන්සේ නමක් වූහ; පැපිලියාන ශ්‍රී සුනේත්‍රා දේවි පිරිවෙන් මහා විහාරයේ සහ ගංගොඩවිල ජාත්‍යන්තර බෞද්ධ මධ්‍යස්ථානයේ අධිපතීන් වහන්සේ වූහ; විද්‍යෝදය විශ්වවිද්‍යාලයේ කුලපතින් වහන්සේ වූහ; බස්නාහිර පළාත සහිත කොළඹ නව තොටමුණේ ප්‍රධාන සංඝ නායක වූහ; මේ උතුම් යතිවරයාණෝ පූජ්‍ය ආචාර්ය රාජකීය පණ්ඩිත මැදගොඩ ප්‍රවචන කීර්ති ශ්‍රී මංගල සුමනතිස්ස නා හිමිපාණෝය.කුරුණෑගල මැදගොඩ ගොවියකු වූ හේරත් මුදියන්සේලාගේ රන්හාමි මහතාට සහ එදිරිසිංහ ආරච්චිගේ පොඩි මැණිකේ මහත්මියට 1925 ජුනි 13 වැනිදා ලැබුණු දෙවැනි පුතා ගුණරත් බණ්ඩාට උපතින් ම උරුම වූයේ බණ පද ඇහෙන සිල් සුවඳ පිරුණු පරිසරයකි. රන්හාමි මහතාට රන් හදවතක් තිබිණ. මුළු ගමම ඔහු පිළිගත්තේ සීලයෙන් ගුණයෙන් පිරුණු උතුමකු ලෙසිනි.කුඩා ගුණරත් බණ්ඩා ද සිය පියා අනුව යමින් මැදගොඩ ඛෙත්තාරාම විහාරයේ පෝදා පින්කම්වලට එක් වූයේය. අටසිල් සමාදන් වූයේය. සිල් ගත් වැඩිහිටියන්ට උවැටන් කළේය. ජාතක පොත, සද්ධර්ම රත්නාවලිය, පූජාවලිය යන පොත් බණ මඩුවේ සිල්වතුන්ට ඇසෙන්නට කියවූයේය. අරුත් ද පහදා දුන්නේය. ළමා වියේ දීම ඔහු ධර්ම දේශකයෙක් විය. යමක් නිරවුල්ව පැහැදිලි කිරීමට ඔහු සමත් විය.නාරම්මල රජයේ පාසලේ ශිෂ්‍යයකු වූ ගුණරත් පස්වැනි පන්තිය දක්වා අධ්‍යාපනය ලැබීය. ගෙදර සිට සැතපුමක් දුර පාසලට ගියේ කරත්ත පාර දිගේ පයින් ය.පැපිලියානේ සුනේත්‍රා දේවි විහාරාධිපති රත්මලානේ පියතිස්ස හිමියෝ මැදගොඩ ඛෙත්තාරාමයට නිතර වැඩියහ. උන්වහන්සේගේ ඇස කුඩා ගුණරත්ට යොමු විය.“මේ දරුවා පැවිද්දට හොඳයි” පියතිස්ස හිමියෝ ගුණරත්ගේ පියාට කීහ.1939 දී ගුණරත් පැපිලියානේ සුනේත්‍රා දේවි විහාරයේ දී මැදගොඩ සුමනතිස්ස යන නමින් පැවිදි වූයේය.තමා පැවිදි වූයේ සියවස් කීපයකට පෙර කීර්තිමත්ව පැවැති කෝට්ටේ සයවන සිරි පැරකුම්බා මහ රජු විසින් කැරැ වූ සුනේත්‍රා දේවි මහ පිරිවෙනේ බව මේ පොඩි හිමියෝ දැන ගත්හ. එහෙත් අද එය ජරාවාස වූ දායක සබඳතා නැති පාළු තැනක් වී ඇති සැටි උන්වහන්සේට පෙනිණ. දානය වැරැදුණු දවස් ද විය.උන්වහන්සේ සිය ගුරු හිමියන්ගෙන් සාමණේර බණ දහම්, පාලි වරනැඟිල්ල, ධම්ම පදය ඉගෙන ගත්හ. පසුව ගංගොඩවිල සුභද්‍රාරාම පිරිවෙනට ඇතුළු වී අධ්‍යාපනය ලැබූහ.පැවිදි වී තෙවසරකට පසු අපේ පොඩි හාමුදුරුවෝ මහ විපතකට මුහුණ පෑහ. විහාරාධිපති රත්මලානේ පියතිස්ස හිමියෝ අපවත් වී වදාළහ.17 හැවිරිදි මැදගොඩ සුමනතිස්ස හිමියන්ට විහාරස්ථානයේ සියලු කටයුතු පැවැරිණ.මලක් පහනක් පූජා කිරීමටවත් කිසිවෙක් පන්සලට නොපැමිණියහ. මිල මුදල් ද නැත. පන්ස‍ලේ තනි වී සිටි පොඩි හාමුදුරුවෝ නිරාහාරව ගෙවූ දවස් ද විය. කූපන් පොත කඩයට යවා ණයට හාල් ගෙන්වාගෙන බත් පිසගෙන වැලඳු අවස්ථා ද විය. එහෙත් ඉගෙනීමේ කටයුතු අතපසු කළේ නැත.සුභද්‍රාරාම පිරිවෙනෙන් පසු මාළිගාකන්ද විද්‍යෝදය පිරිවෙනට ඇතුළු වූ අප හිමියෝ පැපිලියානේ සිට මාළිගා කන්දට ගියේ පයින්ය. බොහෝ දුක් පීඩා මැද ශාස්ත්‍ර හදාරන මේ පොඩි හාමුදුරුවෝ විද්‍යෝදය පිරිවෙනේ ශිෂ්‍යයන් අතර බැබළිණ. අභිධර්මය, ඉතිහාසය, විනය යන විෂයන්ට විභාගවලින් මුල් තැනත්, තෑගිත් ලැබුණේ උන්වහන්සේටය.සිංහල, පාලි, සංස්කෘත යන භාෂා තුනෙන් ම ගෞරව සම්මාන සහිතව උන්වහන්සේ ප්‍රාචීන පණ්ඩිත විභාගය සමත් වූහ. අසාධාරණයට ගොදුරු වන ජනතාව පිළිබඳව සාමණේර වියේ සිටම උන්වහන්සේ ගේ සිත මහත් අනුකම්පාවෙන් පිරී තිබිණ. රට තුළ පැවැති සමාජවාදී දේශපාලන වැඩවලට උන්වහන්සේගේ අවධානය යොමු විය. කොමියුනිස්ට් පක්ෂ නායක දොස්තර එස්. ඒ. වික්‍රමසිංහ, සම සමාජ පක්ෂ නායක ආචාර්ය ඇන්. ඇම්. පෙරේරා වැනි වමේ නායකයන්ගේ ඇසුර උන්වහන්සේට ලැබිණ.නිදහස් අධ්‍යාපනය රටට උරුම කිරීමේ කන්නංගර වැඩ පිළිවෙළ තහවුරු කිරීමට උන්වහන්සේ ජනතා රැස්වීම් ඇමතූහ. කථිකයකු ලෙස උන්වහන්සේ ජනප්‍රිය වූහ. බොහෝ දුර බැහැර ප්‍රදේශවලින් ද ධර්ම දේශනා සඳහා අප හිමියනට ඇරැයුම් ලැබිණ. පීඩනයෙන් මිදීමට සිය අයිතීන් ලබා ගැනීමට ජනතාවට ඇති අයිතිය ඒ ධර්ම දේශනාවල දී ද කියැවිණ.මහජන සම්බන්ධතා කටයුතු නිසා පාළු ආරාමය මිනිස් හඬින් පිරෙන්නට විය. තරුණ පිරිස් නිබඳ ගැවසෙන තැනක් බවට ආරාමය පත්විය. 1952 දී ඇරැඹුණු සුනේත්‍රා දේවි දහම් පාසල නිසා ප්‍රදේශයේ දරු දැරියෝ පිබිදුණහ. රැකියා රහිත තරුණයන් සඳහා උන්වහන්සේ සුනේත්‍රා දේවී පේෂකර්ම ආයතනය ගොඩනැඟූහ.1956 මහ මැතිවරණයේ දී සඟ, වෙද, ගුරු, ගොවි, කම්කරු පස් මහ බල ඇණිය මෙහෙයවීමේ මහ කටයුත්තේ දී ද අප හිමියෝ පෙරමුණේ සිටියහ. අගමැති එස්. ඩබ්ලිව්. ආර්. ඩී. බණ්ඩාරනායක මහතාගේ උපදේශකයෙක් ද වූහ. 1956 දී මේ හිමියෝ සිංහල බෞද්ධ පාසලක් ඇරැඹූහ. පසු කලෙක රජයට පවරා ගැනුණු ඒ පාසල සුනේත්‍රා දේවී මහ විදුහලයි.1959 දී උන්වහන්සේ විද්‍යෝදය විශ්වවිද්‍යාලයට ඇතුළු වූහ. ශාස්ත්‍රවේදී (බී. ඒ.) උපාධිය ලැබූහ. ඉන්පසු රජයේ ගුරු තනතුරක් ලබා ගැනීමට අවස්ථාවක් ලැබිණ. එය අප හිමි අත්හළේ විහාරස්ථානයේ සහ ප්‍රදේශයේ කටයුතුවලට මුල් තැනක් දිය යුතු හෙයිනි.ශිෂ්‍යයාගේ උපසම්පදා උලෙළ දා. වමේ සිට තුන්වැනියා සුමනතිස්ස හිමි.“සයවන සිරි පැරකුම්බා රජ සමයේ පැවැති අයුරින් යළි සුනේත්‍රා දේවි පිරිවෙන ගොඩනඟමි” යි සාමණේර වියේ සිට උන්වහන්සේ තුළ පැවැති අදිටන ඵල ගැන්වීම 1964 දී ඇරැඹිණ.ඉතා සුළු කලෙකින් සුනේත්‍රා දේවි පිරිවෙන ලංකාවේ මහ පිරිවෙනක් බවට පත්විය. ගිහි පැවිදි මහ වියතුන්, ලේඛකයන්, කිවියන්, පරිපාලන නිලධාරීන්, අති විශාල ප්‍රමාණයක් ජාතියට තිළිණ කිරීමට මේ පිරිවෙන සමත් විය. ආරාම භූමිය ද සියලු විහාරාංගවලින් පරිපූර්ණ විය.තමා ගෙවූ දුක්මුසු ජීවිතය පිළිබඳව උන්වහන්සේ පසු කලෙක මිහිර පුවත්පතට මෙසේ කීහ.“පුංචි කාලෙ ඉඳල 1951 වනතුරු ම, මට අවුරුදු 26 වන තුරුම මා වින්ද දුක් ගැහැට දැන්නම් කෙළවර වෙලා වගෙයි. ඒත් ජාතියේත්, දේශයේත්, ශාසනයේත් අභිවෘද්ධිය සඳහා මගෙන් කෙරෙන්නට තිබෙන යුතුකම් ගැන මතක් වන විට මට මොන නිදහසක් ද මොන විවේකයක් ද කියා කල්පනා වෙනවා. උපන්නේ වැඩ කරන්නටයයි සිතෙන මැරෙන තුරු වැඩ කළ යුතු බව සිතෙන මට මේ වැඩ කටයුතුත් සැනසුමකැයි සිතෙනවා.” (1971 ඔක්තෝබර් 18 මිහිර)උන්වහන්සේ විදේශ චාරිකා රැසක ද යෙදුණහ.1964 ද අප හිමියෝ සර්වඥ ධාතුන් වහන්සේ සමග රජයේ දූතයකු ලෙස ජපානයට වැඩියහ. 1966 දී නවදිල්ලියේ පැවැති ලෝක සාම සම්මේලනයට ද උන්වහන්සේ සහභාගි වූහ. 1968 මොස්කව් නගරයේ පැවැති ලෝක දෘෂ්ටි මහා සම්මේලනයට ලංකාවේ බෞද්ධයන් වෙනුවෙන් සහභාගි වූයේ අප හිමියෝය. ස්වීඩන්හි ලෝක සාම මණ්ඩල මහා සභා රැස්වීමට ද උන්වහන්සේ වැඩියහ. චෙකෝස්ලෝවැකියාව, ජර්මනිය, කැනඩාව, චිලිය යන රටවලට ද ලංකාවේ නියෝජිතයකු වශයෙන් සම්මේලන රැසකට මැදගොඩ සුමනතිස්ස හිමියෝ වැඩම කළහ.පිරිවෙනේ ද ප්‍රදේශයේ ද රටේ ද ලෝකයේ ද විවිධ කටයුතුවලින් ජීවිතය පිරී ගිය ද උන්වහන්සේ ඉගෙනීම නතර කළේ නැත. 1974 දී එක්සත් රාජධානියේ මැන්චෙස්ටර් විශ්වවිද්‍යාලයෙන් ශාස්ත්‍රපති උපාධිය ද 1981 දී ඉන්දියාවේ දිල්ලි විශ්වවිද්‍යාලයෙන් 1981 දී දර්ශනපති උපාධිය ද 1985 දී ආචාර්ය උපාධිය ද දිනා ගැනීමට අප හිමියෝ සමත් වූහ.පිරිවෙන මඟින් ගිහි පැවිදි ශිෂ්‍යයන් දහස් ගණනක් තැනුව ද මැදගොඩ සුමන තිස්ස හිමියෝ සිය පැවිදි පරපුර ගෙන යාමට හදා වඩා ගත්තේ එකම ශිෂ්‍ය හිමිනමක් පමණි. ඒ ආචාර්ය රාජකීය පණ්ඩිත මැදගොඩ අභයතිස්ස හිමියෝය.යහපත් භික්ෂු චරිතයක් බිහි කිරීම සඳහා ගුරු හිමිනමක විසින් ක්‍රියා කළ යුත්තේ කෙසේ දැයි අප හිමියන් අභයතිස්ස හිමි හැදූ ආකාරයෙන් පැහැදිලි වේ.මේ විහාරස්ථානයට අයත් ඉඩම්වලින් ලැබෙන ආදායම පිළිබඳව සුමනතිස්ස හිමියෝ සැලකිල්ලක් නොදැක්වූහ. මිනිසෙක් පන්සල් වත්තේ තැඹිලි ගසකට නැඟී තැඹිලි කඩා පාරට ගෙනයයි. තැඹිලි මෙච්චර තිබුණා කියා මේසය මත මුදලක් තබයි. හිමියෝ කිසිවක් නොවිමසති.දිනක් අභයතිස්ස පොඩි හාමුදුරුවෝ අර මිනිසා තැඹිලි කඩන හැටි බලා සිටියහ.“පොඩි උන්නාන්සෙ කරන්නෙ මොකක්ද?” නා හිමියෝ ඇසූහ.“අර මිනිසා කොච්චර තැඹිලි කඩනවාදැයි බලනවා.”සිරිමාවෝ බණ්ඩාරනායක අගමැතිනිය සමඟ“ඒ මිනිහා තැඹිලි ගෙඩි තුන හතරක් හොරකම් කරයි. නමුත් ඒක දිහා බලාගෙන ඉන්න පොඩි උන්නාන්සෙට මොකද වෙන්නෙ. සිත කිළිටි වෙනවා. ඒක මහණකමට හොඳ නැහැ. ඕවා හිතට ගන්න එපා.”එංගලන්තයේ ජෝනිල් නමැති මහතෙක් ලංකාවට පැමිණ අප නා හිමියන් ගෙන් සිංහල ඉගෙන ගත්තේය. චතුර ලෙස සිංහල කතාවට, ලිවීමට, කියවීමට උගත් ඒ මහතා නා හිමියන් ගෙන් මෙසේ ඇසීය.“මට දැන් හොඳට සිංහල පුළුවන්. මම ඔබ වහන්සේට ණයයි. ඒ ණය ගෙවන්නේ කොහොම ද?” ඒ අසල අභයතිස්ස පොඩි හාමුදුරුවෝ සිටියහ.“මෙන්න මේ පොඩි හාමුදුරුවන්ට ඉංග්‍රීසි උගන්වන්න. එතකොට ණය කැපෙයි.” නා හිමියෝ කීහ. ජෝනිල් මහතා ඉංග්‍රීසි සමඟ පරිගණකය ද ඉගැන්වූයේය.අභයතිස්ස පොඩි හාමුදුරුවන් පැවිදි බව ලබා දෙදිනකට පසු ගුරු හිමියෝ උන් වහන්සේ කිදෙල්පිටියේ ශ්‍රී චේතියාරාමයේ හඟුරන්කෙත ශ්‍රී විමල හිමිපාණන් ළඟට යැවූහ. ඒ මහණකම ඉගෙන ගන්නටය. සුමනතිස්ස හිමි තමා මහ වියතකු දක්ෂ ආචාර්යවරයකු වුවද තම පැවිදි ශිෂ්‍යයාට වෙනත් ආචාර්යවරයකු මඟින් ඉගැන්වීම වඩාත් සුදුසු ය සිතුවේය. ඉන්පසු අභයතිස්ස හිමි යැවූයේ කළුතර බුද්ධරක්ඛිතාරාමයටය. සම්පූර්ණ ධම්මපදයම වනපොත් කිරීමට උන්වහන්සේට එහිදී හැකි විය. පාලි සංස්කෘත භාෂා පිළිබඳ ඉතා ඉහළ දැනුමක් ලබා ගැනීමට අවශ්‍ය පදනම උන්වහන්සේට වැටුණේ එහිදී ය.සුනේත්‍රා දේවි පිරුවනෙහි ඉහළ අධ්‍යාපන මට්ටමක් පැවතුණ ද මැදගොඩ සුමනතිස්ස හිමියෝ සිය ශිෂ්‍යයා යැවූයේ විද්‍යෝදය පිරිවෙනටය. විද්‍යෝදය පිරිවෙන්පති අකුරැටියේ අමරවංශ හිමි, හෑගොඩ ඛේමානන්ද හිමි, පල්ලාවෙල සද්ධාතිස්ස හිමි, බෙල්ලන හිමි, බළන්ගොඩ සෝභිත හිමි, තැඹිරිත්තන්කඩවර ඤාණරතන හිමි වැනි මහ පඬිවරුන්ගේ සෙවණේ සිය ශිෂ්‍යයාට වැඩෙන්නට ගුරු හිමියෝ පරිසරය තනා දුන්හ.අභයතිස්ස හිමියෝ පණ්ඩිත උපාධිය ලැබු පසු රැකියාවක් පිළිබඳව සිතූහ. කැලණිය විශ්ව විද්‍යාලයේ ඉගෙන ගන්නා අතරම රැකියාවක යෙදීමට කැමැති බව උන්වහන්සේ සිය ගුරු හිමියනට කීහ.“උන්නාන්සේ ඉස්සෙල්ලා හොඳට ඉගෙන ගන්නවා. ඊට පස්සේ ඕනැනම් රැකියාවකට යනවා.”ගෝලයාට තද අවවාදයක් ලැබිණ. ගෝලයා ඇදුරු මතය පිළිගත්තේය. රජයේ ගුරු තනතුර අත් හළේය. මේ නිසා උන්වහන්සේට ඉතා හොඳින් විශ්ව විද්‍යාල අධ්‍යාපනය ලැබිය හැකි විය. පාලි භාෂාව පිළිබඳ ගෞරව පළමුවන පෙළ සාමාර්ථයක් උන්වහන්සේට ලැබිණ.ඉන්පසු අභයතිස්ස හිමියනට සුනේත්‍රා දේවි පිරිවෙනේ ගුරු තනතුරක් ලැබිණ. සතියකට පසු කැලණි විශ්ව විද්‍යාලයේ ආරාධිත කථිකාචාර්ය තනතුරක් ද ලැබිණ. දෙදිනක් විශ්ව විද්‍යාලයේ ද තෙදිනක් පිරිවෙනේ ද සේවය කිරීමේ යෙදුණු උන්වහන්සේට දිනක් පිරිවෙනේ ගුරු නාම ලේඛනයේ අභයතිස්ස යන නම රතු ඉරකින් කපා තිබෙනු දක්නට ලැබිණ.“දෙකෙන් එකක් තෝරා ගන්න එක හොඳයි. උන්නාන්සෙට දිග ගමනක් යන්න තියෙනවා. කල්පනා කරලා බලන්න” ගුරු හිමියෝ කීහ. මේ රතු ඉර නිසා විශ්වවිද්‍යාලයටම යොමු වූ අභයතිස්ස හිමියෝ ශාස්ත්‍රපති, දර්ශනපති සහ ආචාර්ය උපාධි ලැබූහ. පසුව විශ්වවිද්‍යාල ජ්‍යෙෂ්ඨ කථිකාචාර්යවරයෙක් වූහ.“මට ඉන්නේ එකම ශිෂ්‍යයයි. ඒ ශිෂ්‍යයා ඉතා හොඳින් හදා ගන්න ඕනෑ. බුදු සසුනට රටට ජාතියට වැඩ දායක කෙනකු කරන්නට ඕනැ.” උන්වහන්සේ සමීපතමයන් සමඟ කීහ.“හොඳ භික්ෂුවක් නම් මෙහෙමයි.” කීවේ නැත. එය ගුරු හිමියන්ගේ ජීවිතය තුළින් ම හැ‍ඟෙන්නට හැරියේය. ආදර්ශයෙන්ම ඉගෙන ගන්නට හැරියේය.නා හිමියන්ට ඇතැම් දිනෙක දායකයන් ගෙන් විශේෂ ආහාර ලැබේ. අභයතිස්ස හිමියෝ දිනක් එබඳු ආහාර බඳුනක් නා හිමිගේ කුටියට ගෙන ගියහ.“මොනව ද?”“විශේෂ කෑමක්”“මට ටිකක් තියල අනෙක් සියල්ල විහාරයේ සිටින කා අතරත් බෙදා දෙන්න. තනියම කුටියේ තියාගෙන භුක්ති විඳීම වැරැදියි.”අප නා හිමියෝ අසූ හැවිරිදි වන තුරුම සිය සිවුරු ඇඳ ඇතිරිලි කොට්ට උර සෝදා ගත්තේ සියතින්මය. මගේ කිළිටි තවත් කෙනකු අත ගාන්න ඕනැ නැහැ.සිවුරු පෙරවීමේ දී හිරි ඔතප් රැකෙන අයුරින් ම එය කළහ. කිසි විටෙක නිරුවත් උඩුකයෙන් සිය කුටිය තුළවත් උන්වහන්සේ නොසිටියහ.පිරිවෙනට ගුරුවරුන් පත් කිරීමේ දී උන් වහන්සේ දැඩි සැලකිල්ලක් දැක් වූහ. පසු කලෙක ප්‍රකට දේශකයකු ලේඛකයකු බවට පත් වූ ජී. අයි. ඩි. ධර්මසේකර මහතා විශ්වවිද්‍යාල අධ්‍යාපනයෙන් පසු සුනේත්‍රා දේවි පිරිවෙනට ගුරු තනතුරක් ලබා ගැනීමට ආවේය.“ඔබ දක්ෂ කථිකයෙක් බව මා දන්නවා. හැබැයි පාඩම්වලට හොඳට සූදානම් වෙලා ආවේ නැත්නම් ඔය කථිකත්වයෙන් වැඩක් නැහැ.” නාහිමියෝ කීහ. පාඩම්වලට හොඳින් සූදානම් වී පැමිණි ධර්මසේකර මහතා පිරිවෙනේ ප්‍රියතම ගුරුවරයෙක් විය.පිරිවෙනේ නිවාඩු දෙන විට නා හිමියෝ ගුරුවරුන්ට රුපියල් සියක අතිරේක මුදලක් දුන්හ.“ඔය මුදලින් අම්මට තාත්තට තෑගි ගෙනියන්න” හිමියෝ කීහ. පිරිවෙන් ගුරුවරයකුට ඒ කාලයේ ලැබුණේ රුපියල් තුන්සියට අඩු මුදලකි.උන්වහන්සේගේ මෛත්‍රිය, කරුණාව, උපේක්ෂාව පළ කැරෙන අවස්ථා රැසෙකි.1971 දී ජනතා විමුක්ති පෙරමුණේ තරුණ පිරිසක් අපේ නා හිමියන්ගේ බාල ම මල්ලි වන කේ. බී. හේරත් මහතා දස වධ දී මරා දැමූහ. ඒ සිදුවීමෙන් පසු අප හිමියෝ සිර ගතව සිටි ජවිපෙ තරුණයන් බැලීමට සිරගෙයට වැඩියහ. හේරත් මල්ලි මරා දැමු තරුණයෝ ද එහි වූහ. උන්වහන්සේ ඒ සිර කරුවන්ට බණ කීහ. මේ තරුණයන්ට අනුකම්පාව දක්වන ලෙස ආරක්ෂක නිලධාරීන්ට කීහ. සිරකරුවන් අතර සිටි ජී. අයි. ඩී. ධර්මසේකර දුටු හිමියෝ ඔහු කැඳවා කතාබහේ යෙදී සිතට ධෛර්යය දුන්හ. අප හිමියෝ සිරිමාවෝ බණ්ඩාරනායක අගමැතිනිය හමු වූහ. වැරැදි මඟ පෙන්වීම් නිසා නොමඟ ගිය පිරිසක් සේ සලකා මේ තරුණ පිරිසට අනුකම්පාව දක්වන මෙන් හොඳ පුරවැසියන් වන පරිදි ඔවුන් පුනරුත්ථාපනය කරන මෙන් ඉල්ලා සිටියහ. අගමැතිනිය උන්වහන්සේගේ ඉල්ලීම් කීපයක් ඉටු කළහ.උපේක්ෂාව සහ අත් හැරීමේ ගුණය උන්වහන්සේ තුළ ඉහළ මට්ටමෙන් පැවැතිණ.1977 දී එජාපය බලයට පත්වීමෙන් පසු මහ මැර පිරිසක් සුනේත්‍රා දේවි පිරිවෙන් විහාරය සතු පොල් ඉඩමකට අලි දක්කා ගස් බිඳ දමා කළ මහා විනාශය, කොල්ලකෑම අප හිමියෝ සියැසින් දුටුහ. එහෙත් මඳකුදු කම්පා නොවූහ.“මේ කිසිවක් මට අයිති නැහැ. මේ ශරීරයවත් මට අයිති නැහැ. මම ය මගේ ය කියන ආත්ම වාදය බැහැර කරන බෞද්ධයකුට යමක් විනාශ වෙනවා දැකීමෙන් කම්පාවක් ඇතිවෙන්නේ නැහැ.”උන්වහන්සේ කීහ.දැඩි සිතක් ඇත්තකු ලෙස ප්‍රකට වුවද උන්වහන්සේ සතුව පැවැතුණේ උණු වී වැගිරෙන වෙඬරු සිතකි.අභයතිස්ස පොඩි හාමුදුරුවෝ කුඩා ශල්‍යකර්මයක් සඳහා රෝහල් ගත වූහ. ශල්‍යාගාරයේ සිට වාට්ටුවට යන රෝද ඇඳන් දෙස ගුරු හිමියෝ නොඉවසිල්ලෙන් බලා සිටියහ.“මේ ඇ‍ඳේ යන්නේ අපේ පොඩි නම ද?” අසමින් එතැනින් යන සුදු රෙද්දෙන් වැසුණු සෑම රෝද ඇඳක් පසුපසම උන්වහන්සේ දිව ගියහ.අභයතිස්ස හිමි පැවිදි වීමට පෙර පන්සලේ සිටි අවස්ථාවක නා හිමියෝ මෙසේ කීහ.“අර කණ්ණාඩිය ළඟට ගිහින් බලනව. පපුවේ ඇට පෑදිලා. ඉල ඇට මතුවෙලා. මහණ වෙන්න කලින් ඇඟ හදා ගන්න ඕනෑ. මා කීවා ලොකු බණ්ඩාට නුඹට හොඳට කෑම දෙන්න කියලා. රෑටත් කෑම ලැබේවි.”උන්වහන්සේගේ අනුකම්පාව සිය ශිෂ්‍යයාට එසේ යොමු විය.2005 වන විට අප නා හිමියන්ට අමතක වීමේ රෝගයක් වැලඳිණ. තවත් රෝග රැසක් මතු විය.අභයතිස්ස හිමියෝ එක් රාත්‍රියක එළවළු සූපයක් සිය ගුරු හිමියන්ට පිළිගැන්වූහ. හිමියෝ එය වැලඳුහ. පසු දින රාත්‍රියේ ද අභයතිස්ස හිමියෝ එළවළු සූපයක් ගෙන හිමියනට පිදූහ.“ඊයෙත් ඔය වගේ එකක් ගෙනාව නේද? ඒවා වැරැදි වැඩ. අපි මුල්තැන දෙන්න ඕන සීලයට මිස ලෙඩට නොවෙයි. මට ඔහොම එළවළු සුප් ගේන්න එපා.” උන්වහන්සේ දුබල හඬින් කීහ.සිල්වත් ගුණවත් බවෙන් සිය භික්ෂුත්වය හැඩ ගස්වා ගත් පූජ්‍ය මැදගොඩ සුමනතිස්ස හිමියෝ මෙලොවින් සමු ගැනීමට ළංව සිටියදී පවා මහණකම පිවිතුරුව රැක ගැනීමේ උතුම් බව සිය ශිෂ්‍ය හිමිනමට පෙන්වා දුන්හ.2005 ජූනි 23 වැනිදා පූජ්‍ය ආචාර්ය රාජකීය පණ්ඩිත මැදගොඩ ප්‍රවචන ශ්‍රී මංගල සුමනතිස්ස නා හිමියෝ අපවත් වී වදාළහ.අසමාන වූ ධෛර්යයෙන්, උත්තුංග වීර්යයෙන්, ලොව ජයගත්, ලොවට වැඩ සැලසූ සැබෑ පිවිතුරු අධ්‍යාත්මයක සුවඳ විහිද වූ අපේ ලොකු හාමුදුරුවනි, ඔබ වහන්සේට අජර අමර නිවන් සුවයම පතමු.දෙනගම සිරිවර්ධනඡායාරූප -රංජිත් අසංකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>05</day>
    </date>
    <link>http://www.silumina.lk/2014/01/05/_art.asp?fn=af14010514</link>
    <topic>ප්‍රේතයින් බිහිවුණ හැටි</topic>
    <author>රමණී සුබසිංහ</author>
    <content>ශාස්ත්‍රපති දොඩම්පහළ ශ්‍රී රාහුල හිමිමරණින් මතු ප්‍රේත ආත්මවල ඉපදෙන්නේ කවුද?හොඳම උදාහරණයක් ශාසන ඉතිහාසයේඑක් කලෙක මහියංගන ප්‍රදේශයේ මහ වන මැදින් මහ රහතන් වහන්සේ සැට නමක් වැඩම කරමින් සිටියහ. ඒ අතරමගදී කුණු වී දුර්ගන්ධය හමන මුඛයෙන් යුතු පාෂාණ භූතයෙක් උන්වහන්සේට හමු විය. වේදනාවෙන් හඬන මේ ප්‍රේතයා දැක කණ්ඩායමේ නායක හිමියෝ ඔබ කුමක් නිසා හඬන්නේ දැයි විමසූහ.“මගේ ජිවිත කාලයම පිපාසයෙන් පෙළෙමි. ඔබ වහන්සේට හැකි නම් ඒ පිපාසාව සංසිඳුවා දෙන්නැයි ප්‍රේතයා, අයැද සිටියේ ය. එවිට මේ රහතන් වහන්සේ සැට නම පාත්‍රයෙන් ජලය ගෙන ඒ ප්‍රේතයා ගේ මුවට වක් කළහ. එහෙත් ඒ ජලය බිඳකුදු තමන් ගේ උගුරෙන් පහළට නොගියේ යැයි ද, තවදුරටත් මේ ගින්දරෙන් වේදනා විඳින්නේ යැයි ද ප්‍රේතයා නැවතත් හඬා වැටුණේ ය. එවිට නායක හිමියෝ අනෙක් ස්වාමීන් වහන්සේ අමතා මොහු කියන්නේ සැබෑවක් ය. අද රෑ මේ මහා වනයේ ලැව් ගින්නක් හට ගන්නේ ය. මොහු ඒ ගින්දරෙන් දැවි දැවී වේදනා විඳින්නේ ය. අප මෙතැනින් නික්ම යා යුතුයයි’ පවසා එතැනින් නික්ම ගියහ. මේ ප්‍රේතයින් පිළිබඳ අතීතයේ අප රටෙන් ඇසුණු කතාවකි. එය සඳහන් වන්නේ සද්ධර්මාලංකාරයේ ය.සාමාන්‍ය මිනිසුන්ට ප්‍රේතයන් නොපෙනේබුදුන් දවස ජේතවනාරාමය අසලම ප්‍රේත මවක් සහ ප්‍රේත පුතෙක් ජීවත් විය. මේ පුතුගේ නම ප්‍රියංකර ය. ඒ නිසා ඒ මාතාව ප්‍රියංකර මාතා නම් විය. සාමාන්‍ය මනුෂ්‍යයිනට දර්ශනය නොවුණත් මොවුන් ජේතවනය අසබඩම ජීවත් විය. හිමිදිරි පාන්දර ආනන්ද හිමියන් ශබ්ද නඟා‍ කියන ධම්ම පද ගාථා හඬ මේ ප්‍රේත මවට ඇසුණි‍. ඇය සිය පුත්‍රයා ද එය ශ්‍රවණය කරන්නට පොලඹවන්නී ය. ඔවුන්ට ඒ ගාථා ධර්මයන් ගේ අර්ථය නොවැටහු‍ණත්, ශ්‍රවණය කළ පිනෙන් ම මරණින් මතු දිව්‍ය ලෝකයේ උපත ලබන්නේ ය.මේ කතා පුවත අනුව අපට එක් ගැටලුවක් මතුවේ. මේ අය ආහාරයට ගන්නේ මොනවාද? මේ ප්‍රේත මව සහ පුතා ජේතවනය අසලම ජීවත් වූයේ ඇයි. මේ අයගේ ආහාරය වන්නේ මිනිසුන් විසින් පහ කරනු ලබන දේ ය. සෙම, සොටු, සැරව ආදී අපවිත්‍ර දෑ ඒ අතර වේ. භික්ෂුන් වහන්සේ වැඩියෙන් ගැවසෙන තැනක් මේ දෙදෙනා වාසස්ථානය කර ගත්තේ ඒ නිසා ය.මේ අය සාමාන්‍ය මිනිසුන්ට දර්ශනය නොවේ. එහෙත් ප්‍රේතයින් ට මිනිසුන් දර්ශනය වේ. කරන කියන දේ පෙනේ. ඒ කෙසේ ද? අඳුරේ සිටින කෙනාට ආලෝකයේ සිටින තැනැත්තා හොඳින් පෙනේ. එහෙත් ආලෝකයේ සිටින්නාට අඳුරේ සිටින්නා නොපෙනේ. ප්‍රේතයින් යනු අඳුරේ ජීවත්වන්නන්ය. ඔවුන් ගේ ලෝකය (ජීවිතය) අඳුරුය. ඒ නිසා ඔවුන්ට මනුෂ්‍යයන් පෙනේ. එහෙත් යම් කෙනෙක් සිත දියුණු කළේ නම් මේ ප්‍රේතයින් සියැසින් දැකගත හැකි ය. රහතන් වහන්සේට ඔවුන් දර්ශනය වූයේ සිත දියුණු කළ හෙයිනි.‍දානයට අකුල් හෙළා ප්‍රේතියක වෙයිමරණින් මතු ‍ප්‍රේත ආත්මවල ඉපදෙන්නේ කවුද? ඊට හොඳම උදාහරණයක් ශාසන ඉතිහාසයේ සඳහන් වේ. එ‍ක් අවස්ථාවක භික්ෂුන් වහන්සේ නමක් තවත් පිරිසක් සමඟ යම් ගමනක් යමින් සිටියදී එක් මහා වෘක්ෂයක් අසල මිනිස් වෙසින් පෙනී සිටි දේවතාවෙක් දානය පූජා කොට,“ස්වාමින් වහන්ස. මේ දානමය පිංකමෙහි පින මාගේ පෙර අත් බවයේ බිරියට අනුමෝදන් කරවනු මැනව’ යි කීය. ඊට හේතු කවරේදැයි විමසූ විට ඒ දේවතාවා “ස්වාමීනි, මම ගිය ආත්මයේ බොහෝ දානමය පිංකම්වල යෙදුණෙමි. ඒ කිසිවිටෙක ඇයගෙන් ගැරහුම් මිස රුකුලක් ලැබුණේ නැත. පරිත්‍යාග කරන හැම මොහොතකම ඇය අකුල් හෙළුවා ය. මම මිනිසුන්ට කරුණා මෛත්‍රිය පතුරවද්දී ඇය ‍ක්‍රෝධයෙන් වෛරයෙන් බැන වැදුණා ය. සේවක සේවිකාවන්ට පවා කිසිවිටෙක සරණක් නොවූවා ය. ඉතින් ඇය මිය ගිය පසු ප්‍රේතියකව ඉපිද සිටී. මම මේ වෘක්ෂයේ වෘක්ෂ දේවතාවා වී සිටියදී ඇය ගස පාමුල ප්‍රේතියකව සිටී. ඇය දුක් විඳිනා සැටි මට බලා සිටිය නොහැකි ය. ඇය මාගේ පෙර අත්බවේ බිරියයි. ඇයට පින් අනුමෝදන් කරවනු මැනවි’ යි කීවේ ය.ආත්ම භවයෙන් මිදිය නොහැකි යලෝබය, ද්වේශය, මෝහය ආදී අකුසල මූලික සිතිවිලිවලින් සිත පුරවා ගත්, ඊර්ෂ්‍යාව, වෛරය, ක්‍රෝධය සමඟ ජීවත්වන අයට මරණින් මතු අත්වන ඉරණම මේ අනුව පැහැදිලි ය.අප අතරේ ම ඉපදුණත්, අපට නොපෙනුණත් අප දෙසම බලා සිටින මේ ප්‍රේත කණ්ඩායම් ගැන බුදුරජාණන් වහන්සේ තිලෝකුණ්ඩ සූත්‍රයේ දී පැහැදිලි කළහ. එහිදී පින්ගත හැකි ප්‍රේතයින් කවුද යන්න පිළිබඳව උන්වහන්සේ දේශනා කොට වදාළහ‍. එනම් පරදත්දුපම ජීවීන් ය. මිය පරලොව යාමෙන් පසු ප්‍රේතයින් බවට පත්ව තමන් ජීවත්වූ නිවසේ දොරටු සමීපයේ, නිවසට එන මං මාවත්වල දෙමං, තෙමං සිවු මං සන්ධිවල, කඩුළු ළඟ මොවුන් ජීවත් වේ.යතාවාරී වහා පූරවා පරිපූරෙන්ති සාදරං ඒව මේව ඉතො ධින්නං පේතානං උපකප්පතී...”උස් කඳු මුදුනක සිට කඩා හැලෙන ජල දහරාවක්, පහළට ගලා විත් පහළ තැන් පිරී ඉතිරී යන්නා සේ, පිරුණු බඳුනකින් හිස් බඳුනකට ජලය වත්කළ කල එම නොපිරුණ බඳුන පැන්වලින් පිරී ඉතිරී වන්නා සේ, පින්වන්ත අය පින් දහම් කොට අනුමෝදන් කරවන පින් මේ ප්‍රේතයින්ට, පින් අපේක්ෂාවෙන් සිටින ප්‍රේතයින්ට ලැබෙන බව උන්වහන්සේ දේශනා කළහ. මෙවැනි සිදුවීම් ඉතා සත්‍යවාදී බව බුදුන් දවස ප්‍රායෝගිකවම ඔප්පු වුණි.බිම්බිසාර රජුට තම ඥාති පිරිසක් ප්‍රේතයින්ව උපත ලබා ඇති බව පෙනුණි‍. ඒ කකුසඳ බුදුරදුන් ගේ කාලයේ මහා සංඝරත්නය වෙනුවෙන් පිළියෙළ කළ දානයක් අනුභව කොට උන්වහන්සේලාට කුස ගින්නේ සිටීමට සලස්වා කරගත් අකුසලයෙනි. ඒ පාපය නිසා ඔවුන්ට අවීචාදී නරකවල ඉපදී අවසානයේ ප්‍රේත ආත්මවලට එන්නට සිදුවිය. එහිදී පින් අපේක්ෂිත පරදත්දූපමයින් ලෙස ඉපැදුණි.එහිදී පින් නොලැබුණේ නම් ඔවුන්ට කිසි කලෙකත් ඒ ආත්ම භවයෙන් මිදිය නොහැකි ය. පරදත්දුපම‍ ප්‍රේතයින් ගේ ස්වභාවය එයයි. අනෙක් ප්‍රේතාත්මවල ඉපදී සිටී නම් ඉන් ගොඩ යා හැක්කේ ඒ ඒ දුක වින්දනය කොට ගෙවා දැමීමෙන් ම පමණි. පරදත්දුපම ජීවීන්ගේ සුවිශේෂත්වය වන්නේ කාගෙන් හෝ පින් ලැබ ඒ ප්‍රේත ආත්මයෙන් අත්මිදිය හැකි වීමයි. අපි මළගිය ඥාතීන්ට පින් අනුමෝදන් කරවන්නේ ඒ නිසා ය.මේ ප්‍රේතයින්ට අමතරව මනුෂ්‍යයින් අතර මනුෂ්‍යයින් ලෙස ම යම් ප්‍රේත කොට්ඨාසයක් ජීවත්වේ. එය ආරූඪයකුත් නොවේ. ඔවුන්ගේ ස්වරූපය හොඳ වැඩ කරනවාට ඇති අකැමැත්ත ය. දීමට ඇති අප්‍රසාදය ය. ‘මම ඕනෑ තරම් පින් දහම් කරල තියෙනවා. ආයේ දන් දුන්නා නුදුන්නා කියලා අමුතු දෙයක් නෑ.මේ එවැනි අය කරන ප්‍රකාශය. යහපතට මොවුන් ගේ ආශිර්වාදය ලැබෙන්නේ නැත. තරුණ දරුවෙක් එක් අවස්ථාවක බුදුරදුන් හමු වී සෑම පවුලකම මළගිය ඥාතීන් අතර එක් අයෙක් හෝ ප්‍රේතයෙක් වී ඉපදෙන්නේ දැයි ඇසීය. එවේලේ බුදු රජාණන් වහන්සේ දේශනා කොට වදාළේ තමන් වහන්සේට පෙනෙන හැටියට නම් හැම පවුලකම මළ ගිය ඥාතීන් අතර පින් බලාපොරොත්තුවෙන් එක් අයෙක් හෝ සිටින බව ය.ඒ අය ප්‍රේත ආත්මවලින් නිදහස් කරගන්නට නම් අප පින් ලබාදිය යුතුම ය. සිංහ කූඩුවක් හෝ කොටියකු සිටින කූඩුවක් අසලට ගොස් අද නුඹලාට මස් මාංශ නොලැබේ. පින් පමණක් ලබා දෙන්නේ යැයි කීවාට ඉන් පළක් නැත. ඒ උදාහරණය මෙන් මේ පරදත්දූප ජීවීන්ට ඇවැසි වන්නේ ආහාර පාන නොව පින් ය. ඒ ආහාර පාන වෙනත් කෙනෙකුට ලබාදී අත්කර ගන්නා පින මේ ජීවීන්ට අනුමෝදන් කළ යුතු ය. තමන්ගේ ඥාතීන් පින් දෙන බව මේ අය හොඳින් දනී. ඔවුන් ජීවත්ව සිටිය දී කෙනෙක් මිය ගොස් දින 7 න්, මාස 3 න්, අවුරුද්දකින් දානමාන පින්කම් කරන බව හොඳින් දනී. මේ නිසා ඔවුන් මිය ගිය පසුත් ඥාතීන් පින් දෙනු ඇතැයි ස්වභාවිකවම බලාපොරොත්තු වේ.‍ සරලම උදාහරණයකට යන්න. අපි යම් ගුවන් විදුලි නාළිකාවක් සඳහා මීටරය කරකැවූ විට ඉන් ශබ්දය ඇසේ. එසේ ශබ්දය ඇසෙන්නා සේ මේ පින් බලාපොරොත්තුව සිටින අයට පින් ගත හැකිවේ‍. එහෙත් ඒ බලාපොරොත්තුවෙන් සිටියේ නම් පමණි.දෙපිරිසේම එකමුතුකම අවැසියමේ නිසා මෙවැනි පින් අනුමෝදන් කරවීමක දී දෙපිරිසේම එකමුතුකම අවැසිය. මෙහිදී අපට වඩාත් වැදගත් වන්නේ ‘සාධු’ කියන වචනය යි. ‘සාධු’ නම් වචනය මුලින් ම ලොව පහළ වූයේ බරණැස ඉසිපතනයේදී ය. බුදුරජාණන් වහන්සේගෙන් දහම් අසා එදා පස්වග මහණුන් දුන් සාධුකාර හඬ අගනිටා, අඹසර ආදී බ්‍රහ්ම ලෝක දක්වා පැතිර ගිය බව සඳහන් ය. පින් බලාපොරොත්තු වන මළගිය ඥාතීන් මේ වචනයත් සමඟ පින් අනුමෝදන් වේ. ඒ හඬ හරියටම උත්තේජකයක් වැනි ය. යම් සේ ද සියඹලා යන නම ශ්‍රවණය වීමත් සමඟ මුවට කෙළ උණන්නා ලෙස ය. සියඹලා පිළිබඳ කරන වර්ණනයක දී බොහෝ අයට මෙය සිදුවේ. එහෙත් සියඹලා දීමක් මෙහිදී සිදු නොවේ. එසේ පරදත්දුපමයින් ද සාධු හඬත් සමඟ පින් අනුමෝදන්ව සුඛිත මුදිත වේ. එසේ නොවන ප්‍රේත කණ්ඩායම් ඒ ඒ ආත්මවල අපමණ දුක් විඳිති. එය කොපමණ දැයි විස්තර නොහැකි තරම් දුකකි. බුදුරජාණන් වහන්සේ ප්‍රේතයින් සඳහා ම දේශනා කොට තිබෙන පේත වත්ථු කතා විමසීමෙන් ඒ පිළිබඳව හොඳින් වටහා ගැනීමට පුළුවන.(ප්‍රේතයින්ට මනුෂ්‍ය සිරුරට ඇතුළු වී කරදර විපත් කළ හැකි ද?ප්‍රේතයෙක් වැහී සිටින විට කළ යුත්තේ කුමක්ද? ලබන සතියේ)රමණී සුබසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>05</day>
    </date>
    <link>http://www.silumina.lk/2014/01/05/_art.asp?fn=as1401051</link>
    <topic>සෝලියස් මෙන්ඩිස්ගේ කිසි‍වෙකු නොදුටු සිතුවම් කැලණි විහාරයේ කුටි දෙකක</topic>
    <author>ටෙක්ලා පද්මිණී කාරියවසම්</author>
    <content>සෝලියස් මෙන්ඩිස්ගේ කිසි‍වෙකු නොදුටු සිතුවම් කැලණි විහාරයේ කුටි දෙකකසිංහල විහාර කර්මාන්තයේ ප්‍රතිමූර්තියක් වූ කැලණි විහාර මන්දිරයේ සිතුවම් නිර්මාණය කිරීම අතැර දා පින්සල් කඩා ගංදියට විසිකොට සිත්වේදනාවෙන් නික්ම ගිය සෝලියස් මෙන්දිස් ගේ සිතුවම් කලාවේ උත්කර්ශවත් අවස්තාවේ ඇදී සිතුවම් හා නිම නොවූ අගනා සිතුවම් කැලණි විහාර ගේ තුළ සැඟවඇත.සිවිලිමේ නෙලුම් මලක්ඒවා මෙතෙක් කවර දාක හෝ ඔබට දැක ගන්නට ලැබී නැත. මින් මතු ද කවරදාක හෝ දැක ගන්නට ලැබෙන්නේ නැත. ඒ අගනා සිතුවම් ඔබට දැක ගත හැක්කේ ජායාරූපයකින් පමණි. පුරා විද්‍යා දෙපාර්තමේන්තුවේ ගවේශන අංශය කැලණි විහාරයේ සිතුවම් සංරක්ෂණයට කටයුතු කරමින් සිටී. ඡාරූප අංශය ‍සෝලියස් මැන්දිස්ගේ සිතුවම් ජායාරූප ගත කොට සංරක්ෂණය කිරීමට කටයුතු කරයි.කැලණියෙන් රුහුණට ගිය විහාර දේවිය ජාතියේ ඉතිහාසය හා කැලණිය සම්බන්ධ කළේය. සොලියස් මෙන්දිස් කැලණි විහාරයෙහි සිතුවම් නිර්මාණය කොට ආගමික ඉතිහාසයට තම නාමය එක් කළේය.ක්‍රි.පූර්ව යුගයේ සිට රාජධානියක්ව පැවැති කැලණියේ ආදිම පාලකයා යටාල තිස්ස රජුය. කැලණි විහාරය II පැරකුම්බා රජු ද, විජය බාහු රජතුමා ද ප්‍රතිසංසකරණය කර ඇත. කෝට්ටේයුගයේ විසූ සිංහල රජවරුන් 16වැනි සියවස දක්වා කැලණි විහාරයට පුද සිරිත් කළ හ‍. ලන්දේසීන් ගේ කාලයේ කීර්ති ශ්‍රී රාජසිංහ රජු හා වැලිවිටියේ සරණංකර හිමියන් ප්‍රතිසංස්කරණය කළ අතර ඒවන විට ඉතිරිව තිබුණේ බිඳ හෙලූ චෛතිය පමණි.හෙලේනා විජේවර්ධන මැතිනිය විසින් විනාශයට යමින් තිබූ පැරණි විහාරය නැවත ප්‍රතිසංස්කරණය කළාය.උසස් චිත්‍ර සම්ප්‍රදාය හා ගෘහනිර්මාණ ශිල්පය අතින් අද්විතීය විහාර කර්මාන්තය හේතුවෙන් කැලණිය ‍ඓතිහාසික ආගමික කලාත්මක වටිනා කමින් යුත් ස්ථානයක් බවට පත්ව ඇත. කැලණියේ කීර්තියටත් රමණීයත්වයටත් ඉමහත් සාධකයක් වූයේ සෝලියස් මැන්දිස්ගේ සිතුවම් හා මූර්ති සම්ප්‍රදායන්ය. ඔහු වසර විස්සක පමණ කාලයක් තිස්සේ කැපවී සමස්ත කලා ලෝකයට දායාදයක් වූ කැලණි විහාරයේ සිතුවම් නිර්මාණය කළේය. සහජ හැකියාවෙන් හා ස්වොත්සාහයෙන් සිතුවම් කලාව ප්‍රගුණ කරමින් තමන්ටම ආවේණික චිත්‍ර සම්ප්‍රදායක් ගොඩනඟා ගැනිමට සොලියස් මැන්දිස් සමත් විය.කන්තක අසු සහ ඡන්න ඇමැතිදීපංකර විවරණයස්වාධීන සම්ප්‍රදායකින් සිතුවම් නිර්මාණය කිරිම, සායම් සකස් කර ගැනීමේදී මෙරට අමුද්‍රව්‍ය උපයෝගි කොට ගැනීම මෙන්ම විහාර සිතුවම් කලාව මගින් ඓතිහාසික සිද්දීන් පිළිබිඹු කිරිම සෝලියස් මෙන්දිස්ගේ සිතුවම් කලා‍වේ විශේෂත්ව යයි. බටහිර සම්ප්‍රදායේ ආභාසය නොලැබු සොලියස් මැන්දිස් වර්ණ සංයොජනයටද දේශීය සම්ප්‍රදායක් හඳුන්වා දුන්නේය. කලාකාමියකු තුළ උද්වේගයත් සැදැහැවතෙකු තුළ ප්‍රසාදයත් දැනවීමට සෝලියස් මෙන්දිස් ගේ සිතුවම් සමත් විය.විහාර ගෙයි දෙපස ඇති වසා දැමූ දොරවල් තුළ සිරව ඇත්තේ විදුලි ජනනයක් හා සොල්දරයට නැඟිමට සැකසූ පඩි පෙළක් පමණක් නොවේ. ස්වොත්සහයෙන් කැපවීමෙන් සිතුවම් කලාව හදාරමින් තමන්ට අයත් සම්ප්‍රදායක් ‍ගොඩනඟා ගනිමින් දැයට යමක් ඉතිරි කර ගිය දක්ෂ ශිල්පියෙකුගේ අගනා නිර්මාණයන්ය. තම නිර්මාණ කුසලතාවයට අගරු කිරීම හේතුවෙන් වේදනා විඳි සිත්තරකුගේ සුසුමය.මේ සැඟවී ඇති සිතුවම් ඔබට කවර දාක හෝ දැක ගැනීමට අවස්ථාව සැලසෙන්නේ නැත. පොළොන්නරුවේ විජයාරාමයේ සිතුවම් නිම කිරීමෙන් අනතුරුව ඇඳි කැලණි විහාරයේ සිතුවම් සෝලියස් මැන්දිස් විසින් තිවංක පිළිම ගෙයි සිතුවම් අධ්‍යනය කරමින් කළ නිර්මාණ බව කැලණි විහාරයෙහි බුදුපිළිම, සිතුවම් හි ඉරියව්, හා වර්ණ භාවිතය විමසීමෙන් පැහැදිලි වේ.මහා වංශයේ සඳහන් ඉතිහාසය බුදුන් කැලණියට වැඩි අවස්ථාව තෙක් කතන්දරයක් ලෙස නිර්මාණය කළ සෝලියස් මෙන්දිස් ප්‍රධාන විහාර ගෙයි හිඳි පිලිමය දෙපස වූ කුටි දෙක පුරා නිදහස් සිතිවිලි වලින් යුතුව ජීවමාන ප්‍රමාණයේ සිතුවම් නිර්මාණය කළේය. සිවිලිමෙහි වු එකිනෙකට වෙනස් නෙලුම් මල් රටාවන් ද ලියවැල් මා මිනිස් රූපයන්හි ඉරියව් දැක්වීම ද අති විශිෂ්ටය. මේ ඔහු නිම නොකළ සිතුවම් ය. ඔහු විසින් මේවා නිම කළා නම් ඒවා කෙතරම් අගනා සිතුවම් වනු ඇත් ද?ඔහු විහාර කර්මාන්තය අතැර පලා ගියේ ලොකු හිඳි පිළිමය පිටු පස තමන් නිර්මාණය කිරිමට සිටි අගනා සිතුවම වෙනුවට විදේශිකයකයකු ලවා අන්දවන ලද සිතුවමට විරෝධ පාමින්ය. නිර්මාණකරුවකුගේ කුසලතාවය හා අබිමානය පිලිබඳ එදත් ලක්වැසියා සිතුවේ නැත. අදත් සිතන්නේ නැත. එහෙයින් අප දේශයට දක්ෂ මිනිසුන් අහිමිව ගොස් තිබේ.මේ ඔබට පළමු වරට දැක ගන්නට ලැබෙන්නේ සොලියස් මෙන්දිස් කැලණි විහාරයේ ඇදි අවසන් සිතුවම් කිහිපයයි. ඒවායේහි නිර්මාණ කටයුතු අවසන් කර නැත. ඔහුගේ තෙලි තුඩින් ඇඳ වැඩ අවසන් නොකළ සිතුවම් හා ඔහු විසින් සිතුවම් කිරීමට බිත්ති සකසා ඇඳි කටු සිතුවම් දෙස විමර්ශනශිලීව බැලීමේ දී ඒ ඔහුගේ නිපුණතාව මනා කොට ප්‍රක‍ට වේ. එවිට අපේ හදවත රිදවන්නේ නිර්මාණශිලී දක්ෂයකුගේ හදවත එදා රිදුම් දුන් ලෙසින්මය.ස්තුතිය පුරාවිද්‍යා දෙපාර්තමේන්තුවේ ගවේශන අංශයේ නිශාන්ති රණසිංහ හා ඡායාරූප අංශයේ අර්ජුන සමරවීරටෙක්ලා පද්මිණී කාරියවසම්ඡායාරූප දුෂ්මන්ත මායාදුන්නේඉන්ද්‍රශාල ගුහාවට සක්දෙවිඳු පැමිණීමබලුව උපන් මසුරු තොදෙය්‍ය     කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>05</day>
    </date>
    <link>http://www.silumina.lk/2014/01/05/_art.asp?fn=as1401052</link>
    <topic>දුම්බීම නැටුම් ගුරුවරුන්ට පමණයි</topic>
    <author>සමන් චන්දන කුමාරසිංහ</author>
    <content>දුම්බීම නැටුම් ගුරුවරුන්ට පමණයිගුරු සේවයේ රසකතාමුහුදුබඩ ප්‍රදේශයක ධීවර ජනතාවගේ දරුවන් බහුතරයක් ඉගෙන ගන්නා පාසලක් විය. මෙම පාසල ඉදිරිපිට පෙට්ටි කඩයක් විය. පාසල් විවේක කාලයේදී දිනපතාම කඩයප්පන් කා කහට වීදුරුවක් බොන්නට එක් ගුරුවරයෙක් පුරුදු වී සිටියේය. මොහු යට කී පාසලේ සංගීත ගුරුවරයා වූ අතර දුම්පානයට ද ඉතා තදින් ඇබ්බැහි වී සිටි අයෙකි. කෙසේ වෙතත් වෙරළබඩ ප්‍රදේශයක පිහිටි පාසලක් බැවින් පාසල් විනය ඉතා හොඳ මට්ටමකට ගෙන ඒමට විදුහල්පති හැම ක්‍රමෝපායක්ම යොදා තිබු නිසා මේ සංගීත ගුරුවරයාට පාසල් කාලය තුළ දී නම් දුම්පානය කිරීමට කිසිඳු ඉඩක් නොලැබුණි.එනිසා විවේක කාලය තුළදී පෙට්ටි කඩයට රිංගන මොහු තේ බොන බව පාසලට අඟවමින් දුම්වැටියක් උරන්නට ද පුරුදු වී සිටියේය. බීඩි, සුරුට්ටු, සිගරට් බොන ධීවර ජනතාව අතර මේ ගුරුවරයා ද සිගරට්ටුවක් බීම කඩේ මුදලාලිට ද එතරම් ගැටලුවක් නොවුණි. එහෙත් වැඩි කලක් නොගොස්ම මෙය විදුහල්පතිට දැනගන්නට ලැබුණි. එහෙත් ඔහු කලබලයට පත් වූයේ නැත.දිනක් යට කී සංගීත ගුරුවරයා පාසල් විවේක කාලයේ දී සුපුරුදු පරිදි පෙට්ටි කඩයට ගියේ කහට වීදුරුවක් බී සිගරට්ටුවක් බීම පිණිසය. නමුත් වෙනදා මෙන් පෙට්ටි කඩයේ ඝෝෂාවක්, කතාබහක් නොමැත. ගමේ අහල පහල ධීවර ප්‍රජාව තේ බොන්න කඩයට පැමිණ සිටියත් බීඩි, සුරුට්ටු, සිගරට් බොන බවක් දක්නට නොලැබුණි. මේ කිසිවක් තේරුම් ගැනීමට නොහැකිව මෙන් පැණි ආප්පයක් කා කහට වීදුරුවක් බිව් සංගීත ගුරුතුමා...“මුදලාලි බ්‍රිස්ටල් එකක්...” යැයි ඉල්ලීය.අයකැමි පුටුවෙන් එක් වරම නැගී සිටි මුදලාලි සංගීත ගුරුතුමා බොහෝ දිනවල දුම්වැටිය දල්වාගෙන උරන්නට ඉඳගන්නා පුටුවට ඉහළින් ඔළුව හරවා ලෑලි බිත්තිය දෙස බැලුවේය. සංගීත ගුරුතුමා ද ඉබේටම වාගේ ඒ දෙසට නෙත් යොමු කළේ දුම්වැටිය නොලැබෙන පමාව හේතුවෙනි.මෙහි දුම්බීම නැටුම් ගුරුවරුන්ට පමණි.මුදලාලියනුවෙන් බිත්ති ලෑල්ලේ පත්‍රිකාවක් අලවා තිබුණි. සංගීත ගුරුවරයාගේ දෑස් විසල් වුණි. ඔහුට කරකියා ගත හැකි දෙයක් නොවුණි. වටපිට සිටිනා සියලු දෙනා ඔහු දෙස බලා සිටියේ වෙනත් ග්‍රහ ලොවක සිට කඩාපාත් වූ අමුතු ජීවියෙකු දෙස බලන්නාක් මෙනැයි ගුරුතුමාට සිතුණි. ඉහෙන් කනෙන් පෙරෙනා දහඩිය පිස දමමින් සංගීත ගුරුතුමා පෙට්ටි ක‍ඩයෙන් ඇදී ගියේය. ඔහු ඉන්පසු කිසිම දිනක පෙට්ටි කඩයට ගියේ නැත. එහෙත් ඊළඟ පාසල් වාරය ආරම්භ වන විට සංගීත ගුරුතුමාගේ පාසලේ ආපන ශාලාවක් ආරම්භ කර තිබුණි. ඒ පෙට්ටි කඩේ මුදලාලිගේ භාර්යාව විසිනි. නමුත් පාසල් කැන්ටිමේ දුම්වැටි වත් බුලත් විට වත් නොවුණි.සමන් චන්දන කුමාරසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>05</day>
    </date>
    <link>http://www.silumina.lk/2014/01/05/_art.asp?fn=as1401053</link>
    <topic>ස්නෝඩන්ගේ නත්තල් පණිවුඩයෙන් ලෝක පොලිස්කාරයාට ටොක්කක්</topic>
    <author>රෝහණ ආර්යරත්න</author>
    <content>ස්නෝඩන්ගේ නත්තල් පණිවුඩයෙන් ලෝක පොලිස්කාරයාට ටොක්කක්2013 වසරේ ලෝකයේ කැපී පෙනුණු චරිතය ලෙසට ටයිම් සඟරාව මඟින් තෝරා ගනු ලැබුවේ කතෝලික බැතිමතුන්ගේ ආගමික නායකයා ලෙස සැලකෙන අතිඋතුම් ප්‍රැන්සිස් පාප් වහන්සේය. එහි දෙවැනි තැනට තෝරා ගැනුණේ එඩ්වඩ් ස්නෝඩන් ය.බටහිර බලවතුන් විශේෂයෙන් ම වැරැදි දෙය හරිගස්වන ලෝකයේ පොලිස් කාරයා ලෙසින් සම්මත ඇමෙරිකාව සහ එම රටේ ආවතේවකාරයා ලෙස සලකනු ලබන එංගලන්තය විසින් මිතුරු පසමිතුරු සෙසු රටවල මෙන් ම තම රටේ ද ජනතාවගේ පෞද්ගලික ජීවිත තොරතුරු විශේෂයෙන්ම රහස්‍ය තොරතුරු රැස් කරනු ලැබීම යන සමාජ විරෝධී ක්‍රියා පිළිවෙත ලෝකයාට හෙළි කළේ ඔහුය.ස්නෝඩන් වැනි කෙනකුට ටයිම් සඟරාව මඟින් වර්ෂයේ කැපී පෙනෙන චරිත අතරින් දෙවැනි ස්ථානය හිමිකර දීම තවත් අතෙකින් ඇමෙරිකාවේ තවමත් සමාජ සාධාරණත්වය ඉතිරි වී ඇති බව සනාථ කරවන්නක් බව ද පැවැසේ.ටයිම් සඟරාව පවසන අන්දමට “කාල වර්ණ අනාගත වතෲවරයකු” ලෙස හඳුන්වනු ලබන එඩ්වඩ් ස්නෝඩන් වර්ෂයේ ඉතාම චිත්තාකර්ෂණීය මංකොල්ලය සිදුකළ තැනැත්තා ලෙස ද හැඳින්විය හැකිය.ස්නෝඩන් පසුගිය නත්තල වෙනුවෙන් විශේෂ පණිවුඩයක් ද නිකුත් කළේය. එලිසබත් මහ රැජනගේ නත්තල් පණිවුඩයට පසුව එංගලන්තයේ මාධ්‍ය මඟින් ස්නෝඩන්ගේ විකල්ප නත්තල් පණිවුඩය ප්‍රචාරය කරනු ලැබීය. අනාගතයේ උපදින දරුවන්ට පෞද්ගලික ජිවිතයක් තිබිය නොහැකිවාක් මෙන්ම දැනට නිෂ්පාදනය කර ඇති තාක්ෂණික මෙවලම්වලින් රජයන් ප්‍රයෝජන ගනිමින් කෙනෙකුගේ පෞද්ගලිකත්වය පවා රජයේ අයිතියක් බවට පත්කර ගැනීම සිදු වනු ඇතැයි ඔහු එම පණිවුඩයෙන් පවසා ඇත්තේය. එය අතිවිශාල වශයෙන් මානව හිමිකම් කඩවීමක් ලෙස ද හෙතෙම සලකයි. මේ විකල්ප නත්තල් පණිවුඩය එලිසබෙත් මහ රැජනගේ පණිවුඩයට පසුව ප්‍රචාරය කරනු ලැබීමම තවමත් මානව හිමිකම් සුරැකීම කෙරේ සුපිරි බලවතා සහ ඔහුගේ අන්තේවාසිකයා මඟින් ගෙන යනු ලබන දෙබිඩි පිළිවෙත හෙළි කිරීමේ හැකියාවක් එම රටවල පවතින බව සනාථ කිරීමක් ලෙස ද පෙන්විය හැකිය.එඩ්වඩ් ස්නෝඩන් සුපිරි බලවතාගේ රහස් එළි කිරීම තුළින් එවකට ප්‍රජාතන්ත්‍රවාදයේ අතිඋත්තම දේශය හැටියට සිතා සිටි ඇමෙරිකාව ඒ අවධියේ දී සෝවියට් රුසියාව තම ජනතාවගේ පෞද්ගලික ජීවිත ගැන තොරතුරු එකතු කරන බව ප්‍රකාශයට පත් කළේ “ලොකු අයියා ඔබ දෙස බලා සිටි” යන වදන් පෙළ යොදා ගනිමිනි. ස්නෝඩන්ගේ ක්‍රියාවත් සමඟ සෝවියට් රුසියාවේ එම ක්‍රියාවලිය ඇමෙරිකාව විසින් බාරගෙන ඇත්දෝයි යන සැකය දැන් ලෝක ප්‍රජාව තුළ මතුවී තිබේ. එසේම මේ රහස් හෙළි කිරීම නිසා ලෝ පුරා පවතින රටවල රජයන් මෙන්ම ජනතාව ද ඇමෙරිකාවේ මේ දත්ත එකතු කිරීම කළ යුතු ද නැද්ද යන්න ගැන පිළිතුරු සෙවීම කෙරේ යොමු වී ඇත්තාහ.මේ අතර එඩ්වඩ් ස්නෝඩන් වීරයෙකු ද? නැත්නම් ද්‍රෝහියෙකු ද? යන ප්‍රශ්නය ද දැන් පැන නැගී ඇත. මොහු ද්‍රෝහියෙකු ලෙස සලකා මොහුට විරුද්ධව නීති මඟින් ක්‍රියා කිරීම සඳහා ඇමෙරිකානු රාජ්‍ය නිලධාරීහු දැනටමත් මහත් උත්සාහයක නිරතව සිටිති. එහෙත් ජර්මන් චාන්සලර් ඇන්ජෙලා මර්කල්ගේ පෞද්ගලික දුරකථනයට පවා රහසේ සවන් දීම ගැන මහත් සේ උරණ වී සිටින ඇය සහ ලෝ පුරා වෙසෙන ජනතාව ස්නෝඩන් විසින් කරනු ලැබුවේ හරි ක්‍රියාවක් බවත් ඔහු තම දිවිය නොතකා එවැන්නක් කිරීම නිසා ඔහු සැබෑ වීරයකු ලෙසත් සලකති. ඒ බවට ස්නෝඩන් විසින් ද ප්‍රසිද්ධ ප්‍රකාශයක් නිකුත් කර ඇත. තමා ජාති හිතෛෂි වීරයකු නිසා තමා සම්බන්ධයෙන් ඇමෙරිකන් රජය ලිහිල් ප්‍රතිපත්තියක් අනුගමනය කළ යුතු යැයි ස්නෝඩන් විසින් “අ මොමන්ට් ෆෝ ට්‍රෘත්” යනුවෙන් නිකුත් කරනු ලැබු විවෘත සන්දේශයේ සඳහන් කර ඇත.“ජනතාවට අත්‍යවශ්‍ය වන තොරතුරු මර්දනය කිරීම සම්බන්ධයෙන් ජනතාව සටන් කළ යුතුවා සේම ජනතාවගේ පෞද්ගලික තොරතුරු නිරතුරු පරීක්ෂාවට ලක්කිරීම් සීමා කිරීම සඳහා නීති සැකැසීම අප සතු පරම යුතුකමක් සේම එමඟින් මානව හිමිකම් සුරැකීම ද කළ යුතු වේ” යැයි ස්නෝඩන් තම ලිපියේ සඳහන් කර ඇත.මානව හිමිකම් කඩ කිරීම සම්බන්ධයෙන් සුපිරි යැයි කියා ගන්නා එසේම ලෝකයේ මානව හිමිකම් ආරක්ෂා කිරීම දේව කාර්යයක් ලෙස සලකා තුන්වැනි ලෝකයේ රටවලට දොස් නඟන එසේම එම රටවල පාලන කටයුතුවලට කෙළින්ම හෝ රාජ්‍ය නොවන සංවිධාන මඟින් අනියම් ලෙස ඇඟිලි ගසන බටහිර බලවතුනට ස්නෝඩන්ගේ ලිපියෙන් කනේ පහරක් දී ඔවුන්ගේ නිරුවත ද දිගහැර දමයි.එහෙත් ඇමෙරිකාව පවසන්නේ “ස්නෝඩන් මහතා ඇමෙරිකන් නීතිය උල්ලංඝනය කර ඇත. එහෙයින් ඔහු ඇමෙරිකාවට පැමිණ නීතියට මුහුණ දිය යුතු ය” යන්නයි.මේ අතර ස්නෝඩන්ගේ ක්‍රියා පිළිවෙත විවේචනය කරන සෙනෙට් මණ්ඩලයේ රහස් තොරතුරු පිළිබඳ කමිටුවේ සභාපති ඩයාන් පෙයින්ස්ටියන් පවසන්නේ “ඇමෙරිකාව රහස් දත්ත එකතු කිරීම පිළිබඳව අපට දුරකථනයෙන් දැන්වූවානම් අපි මේ ගැන හොඳින් සොයා බලනවා. දැන් ඔහු කර ඇත්තේ අප රටට මහත් අපරාධයක්” යනුවෙනි. මේ අතර ජර්මන් තානාපති වරයෙකු මේ ගැන පවසන්නේ රහස් ඔත්තු සෙවීම හා තොරතුරු එක්රැස් කිරීම තුළින් සිදුවී ඇති දූෂණ හෙළි කිරීම සම්බන්ධයෙන් ස්නෝඩන්ට ප්‍රසිද්ධියේ සමාව දිය යුතු බවයි. ස්නෝඩන්ගේ මේ හෙළිදරව් කිරීම ඇමෙරිකාව එතෙක් තම විලි වසාගත් මානව හිමිකම් නම් වූ රෙදිකඩ කඩා බිඳ දැමීමක් ලෙස තුන්වැනි ලෝකයේ රටවලට මහත් සේ ප්‍රීතිය දනවන්නක් විය. එපමණක් නොව එඩ්වඩ් ස්නෝඩන් ඇමෙරිකාවේ මෙන්ම ලෝක ජනතාව අතරේත් වීරයෙකු බවට පත්විය.මුලින්ම ඇමෙරිකාවෙන් පලා ගොස් සිටියදී හොංකොං හිදී ජනමාධ්‍යවේදීන් විසින් තම මවු රටින් පලා යෑමට හේතුව ඇසු විට ස්නෝඩන් පැවසුවේ “මේ වගේ කැත වැඩ සිදුවන සමාජයක ජීවත්වීමට මම කැමැති නෑ. මා කරන සෑම දෙයක්ම පටිගත කරනු ලබන්නේ නම් එවැනි සමාජයක ජීවත්වීමට මා කිසිසේත් කැමැති වන්නේ නෑයි කීය.ස්නෝඩන් මේ තොරතුරු හෙළිදරව් කිරීම පමා කළේ බැරැක් ඔබාමා ජනාධිපති වූ පසු මේ කටයුතුවල වෙනසක් ඇති වේ ය යන බලාපොරොත්තුව නිසාය. එහතේ එවැන්නක් සිදු නොවූවා පමණක් නොව එම ඔත්තු සෙවීම දිගින් දිගටම සිදුවීම නිසා ඒ කටයුතු හෙළිදරව් කළ බව ද හෙතෙම වැඩිදුරටත් පැවැසීය.එඩ්වඩ් ස්නෝඩන්ගේ පාපොච්චාරණය නිසා ඇමෙරිකාවෙත් එංගලන්තයෙත් කරගෙන යන රහස්‍ය තොරතුරු ලබා ගැනීම අත්හැරීමක් සිදු නොවනු ඇත. 2001 සැප්තැම්බර් මස 11 වැනි දින ඇමෙරිකාව මුහුණ දුන් දැවැන්ත ඛේදවාචකය හේතු කොට ගෙන මෙම ඔත්තු සේවා ලබා ගැනීමේ කටයුතු ඉතා දැඩි ලෙස ක්‍රියාත්මක කරනු ලැබිණ. ලෝ පුරා ත්‍රස්තවාදී සංවිධානවලින් නැගෙන තර්ජන ගර්ජන නිසා මිතුරු හා සතුරු රටවල නායකයින්ගේ මෙන්ම ජනතාවගේ පෞද්ගලික රහස්‍ය තොරතුරු සෙවීමට පෙලඹිණ. මෙය විදේශවල පමණක් නොව ඇමෙරිකාව තුළ ද දැඩි විරෝධයක් ඇතිවීමට හේතු විය.ඒ කෙසේ වෙතත් ඇමෙරිකාවේ ජාතික ආරක්ෂක ඒජන්සියේ අධ්‍යක්ෂ කීත් ඇලෙක්සැන්ඩර් අප මේ කරන්නේ කුමක් ද? අප මෙවැන්නක් සිදු කරන්නේ කුමක් නිසා ද? යන්න ගැන ඇමෙරිකානු ජනතාව දැනුම්වත් කිරීම අවශ්‍ය වන්නේ ය යැයි පවසයි. එය දැනට මෙම රහස් ඔත්තු ඒජන්සිවල ක්‍රියා පිළිවෙත් වෙනස් කිරීමක් ලෙස මතුපිටින් පෙනෙන්නට ඇතත් එයින් සිදුවන හානිය නැවැත්වීමක් හෝ අඩුවීමක් සිදුවෙතැයි සිතිය නොහැකිය.රෝහණ ආර්යරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>05</day>
    </date>
    <link>http://www.silumina.lk/2014/01/05/_art.asp?fn=as1401054</link>
    <topic>මෝටර් රථ ධාවන ශූර ෂූ මාකර්ගේ ජීවිතය අවදානමේ</topic>
    <author>සේමාලි කැල්ලපත</author>
    <content>මෝටර් රථ ධාවන ශූර ෂූ මාකර්ගේ ජීවිතය අවදානමේමෝටර් රථ ධාවන ශූරයන්ට මෙකල නරක දසාවක් උදාවී ඇති බවක් පෙනෙන්නට ඇත්තේ ඉතා මෑතක දී සිදුවූ ෆාස්ට් ඇන්ඩ් ෆියුරි මෝටර් රථ ධාවක නළු පෝල් වෝකර් ගේ මරණය වාර්තා වී වැඩි කලක් ගතවීමට පෙර තවත් සුපිරි මෝටර් කාර් ධාවන ශූරයකු ගේ හදිසි අනතුර වාර්තා වීමත් සමඟය.ලොව ඉතා විශිෂ්ට ගණයේ මෝටර් කාර් රේස් ධාවකයා ලෙස සැලකෙන මයිකල් ෂූමාකර් හිම මත ලිස්සා යෑමේ දී හදිසි අනතුරකට ලක්ව බරපතළ තත්ත්වයෙන් පසුවන බව වාර්තා වූයේ පසුගිය සතියේය. මයිකල් ෂූමාකර් ජර්මානු ජාතිකයෙකි. ලෝකයේ ඉහළම පෙළේ හෙවත් අංක එකේ ධාවන තරගාවලිය වන Formula One World Champion ලෝක මෝටර් රථ ධාවන තරගාවලියේ දී එක දිගට වසර කීපයක් තිස්සේ ශූරතා 7 ක් දිනාගත් ෂූමාකර් ප්‍රසිද්ධව ඇත්තේ අධිවේගී මෝටර් රථ ධාවන ශූරයෙක් ලෙසය. තනි ආසනය සහිත අධිවේගී මෝටර් රේස් කාර් තරගාවලි රැසකදී දිගින් දිගටම වාර්තා තබා ඇති ෂූමාකර් වේගය පිළිබඳව දැඩි ඇල්මක් දැක්වූවකු බව ප්‍රකටය.ඔහු අනතුරට ලක්වූයේ පසුගිය සති අන්තයේදී ප්‍රංශ ඇල්ෆ්ස් හිම කඳුයාය පිහිටි මේරිබෙල් නමැති ප්‍රදේශයේ සිය පවුලේ අයත් සමඟ නිවාඩුවක් ගත කරමින් හිම මත ලිස්සා යෑමේ ක්‍රීඩා කරමින් සිටියදීය. අධි වේගයෙන් හිම මත ලිස්සා යමින් සිටි ෂූමාකර් එක්වරම ලිස්සා ගොස් හිස ගලක වැදීමෙන් බරපතළ තුවාල ලැබීය. ඒ අනතුර කෙතරම් බරපතළ ද යත් හිස ගලේ වැදීමේදී ඔහු පැලඳ සිටි ආරක්ෂිත හෙල්මටය දෙකට පැලී තිබූ බව ද වාර්තා විය. ක්ෂණයකින් සිහිසුන් වූ ෂූමාකර්ගේ පැළුණු හෙල්මටය අස්සෙන් රුධිරය ගලා ගිය බව අනතුර දුටු අය පැවසූහ.මේ අවස්ථාවේදී ෂූමාකර්ගේ 14 හැවිරිදි පුත් මයික් ද ළඟ සිට ඇත්තේය. වහාම හදිසි වෛද්‍ය සේවා කැඳවනු ලදුව ෂූමාකර් අනතුර සිදුවී මිනිත්තු 8 ක් ඇතුළතදී හෙලිකොප්ටරයක් මඟින් රැගෙන ගොස් ප්‍රංශයේ ප්‍රාදේශීය රෝහලකට ඇතුළත් කරනු ලැබිණ.සිහිසුන්ව ඉතාම බරපතළ ලෙසින් මොළයට හානි සිදුවී සිටි මේ මෝටර් රථ ධාවන ශූරයා ඉන්පසු වඩාත් පහසුකම් සහිත නිරිතදිග ප්‍රංශයේ ග්‍රෙනෝබ්ලේ රෝහලට ඇතුළත් කරන ලදී. මොළයට සිදුව ඇති හානිය නිසා ලේ කැටි හිරවීමෙන් මොළය ඇතුළත ඉදිමීම සහ පීඩනය වැඩිවීමක් සිදුව තිබීම නිසා ඔහුට දිගින් දිගටම සැත්කම් දෙකක් සිදුකර තිබිණි. ඉන්පසු දින 3 ක් තිස්සේ වෛද්‍යමය සිහිසුන් තත්ත්වයක තබා සිටි ෂූමාකර්ගේ තත්ත්වය ඉතා සුළු ප්‍රගතියක් පෙන්නුම් කර තිබිණි.පවුලේ උදවිය ද ලෙඩ ඇ‍ඳේ සිටින ඔහු වටා සිටි අතර ක්‍රීඩා ලෝලීහු රෝහල අවට රැස්වී ඔහු වෙනුවෙන් යාඥා කරන බව ද වාර්තා විය. රෝහල වටා සිටින මාධ්‍යවේදීන් නිරන්තරයෙන් ඔහු ගැන තොරතුරු වාර්තා කරන අතර එක් මාධ්‍යවේදියකු පූජකයකු ලෙසින් වෙස්වලාගෙන ෂූමාකර්ගේ ඇඳ අසලට යෑමට ද උත්සාහ කර තිබිණි.ඉතා ළාබාල වියේදී මෝටර් රථ ධාවන තරගවලට එක්වූ ෂූමාකර් සිය පළමු ධාවන තරග ජය වාර්තා කර ඇත්තේ ක්‍රීඩා සමාජ තරගාවලියකදීය. එවිට ඔහුගේ වයස අවුරුදු 6 ක් විය. ෂූමාකර්ට රේසිං කාර් පැදවීම සඳහා අත් හුරු කරවන ලද්දේ ඔහුගේ පියා විසිනි. අබලන් වූ මෝටර් රථවල කෑලි පුරුද්දා තැනු කුඩා රේසිං මෝටර් රථ පුතු වෙනුවෙන් තනා දෙනු ලැබූයේ පියාය.ජර්මානු නීතිය අනුව තරග සඳහා ඉදිරිපත් වීමට බලපත්‍ර ගත හැක්කේ වයස අවුරුදු 14 දීය. මෙනිසා ෂූමාකර් අසල්වැසි ලක්ෂම්බර්ග් රටට ගොස් වයස අවුරුදු 12 දී මෝටර් රථ තරග ධාවන බලපත්‍රය ලබා ගත්තේය. එතැන් පටන් ඔහු එක දිගට ධාවන තරගවල යෙදුණේය. පිට පිටම ජයග්‍රහණ රැසක් වාර්තා පිට වාර්තා තබමින් අත්කර ගත් ෂූමාකර් 2012 දී මෝටර් රථ ධාවන තරගවලින් සමු ගත්තේය. ඔහු සිය 45 වැනි උපන් දිනය සැමරුවේ ද පසුගියදා රෝහලේදී සිහිසුන්ව සිටිමිනි. ෂූමාකර් වැනි ෆෝමියුලා වන් රථ ධාවන ශූරයකු යළි ලොව බිහි නොවනු ඇතැයි විචාරකයෝ පවසති.ඉතා විශාල ධනස්කන්ධයකට හිමිකම් කියන ෂූමාකර්ගේ වත්කම්වල වටිනාකම ඩොලර් මිලියන 900 ඉක්මවන බව පැවැසේ. ඔහු සතුව ලොව පුරාම විවිධ රටවල සුඛෝපභෝගී මන්දිර රැසක් සහ දූපතක් ද වෙයි.ත්‍රාසය සහ වේගය පිළිබඳ දැඩි රුචියක් දක්වන මේ ධාවන ශූරයා අති ධාවන යන්ත්‍ර සූත්‍රවලට පමණක් නොව අති ධාවන වේගයෙන් යුක්ත සතුන්ට ද ප්‍රිය කරයි. ස්විට්සර්ලන්තයේ ඔහු සතු තුරග ගාලේ ලොව සුපිරි ගණයේ ජවසම්පන්න අශ්වයෝ 26 ක් වෙති. ඉතාමත් සුඛෝපභෝගී හා නවීනතම තුරග තරග පිටියක් වන මෙහිදී එක්වර ප්‍රේක්ෂකයන් 1400 කට තුරග තරග නැරැඹිය හැකිය. මෙය ෂූමාකර් ඔහුගේ ආදර බිරියට දුන් තිළිණයකි.මේ ලිපිය ලියන මොහොතේත් සිහිසුන් තත්ත්වයේ සිටින ෂූමාකර්ට ප්‍රතිකාර කරනුයේ මොළය සම්බන්ධයෙන් ලොව දක්ෂතම විශේෂඥ ශල්‍ය වෛද්‍යවරුන්ය.“ඔහු දැනට වෛද්‍යමය සිහිසුන් තත්ත්වයේ තබා තිබෙනවා. කළ යුතු සියල්ල දැනටමත් කර තිබෙනවා. ඔහු යථා තත්ත්වයට පත්වන්නේ කවදාදැයි අපට කිව නොහැකියි” විශේෂඥ වෛද්‍යවරු පවසති.සේමාලි කැල්ලපතකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>05</day>
    </date>
    <link>http://www.silumina.lk/2014/01/05/_art.asp?fn=as1401055</link>
    <topic>ලොව උසම කඳු මුදුන මිනිස් පහසින් වැනසේද</topic>
    <author>දයා ඩී. ෆොන්සේකා</author>
    <content>ලොව උසම කඳු මුදුන මිනිස් පහසින් වැනසේදමාත් මගේ ෂර්පා මිත්‍රයා පනුරුත් සිටියේ එවරස්ට් කන්දේ ගිනිකොණදිග කඳුවැටියේය. අපි හතර වන කඳවුර පසුකර පැයක් පමණ ගත වී තිබිණ. අපට පළමුවන සිරුර හමුවුණේ ඒ අවස්ථාවේදීය. ඒ සිරුර කඳු නඟින්නකුගේය. එය තිබුණේ හිම මත ඇලවී හාන්සි වී තිබු සෙයියාවෙනි.ඊළඟ සිරුර අපට හමුවුණේ තවත් විනාඩි දහයකිනි. ඒ කාන්තා සිරුරකි. සිරුර වසා තිබුණේ කැනේඩියානු ජාතික කොඩියෙනි. ඒ අසළ ම අත්හැර දැමු ඔක්සිජන් බෝතලයකි.මහා ප්‍රපාතය කරා ඇද තිබු කඹයේ එල්ලී ඉහළට යන ෂර්පා, පනුරු හා මාගේ ඉදිරියෙන් හා පසුපසින් සිටි සියල්ලෝම අමුත්තන්ය.කලින් දින කඳවුරු අංක 3 සිට උදෑසන ගමන් ආරම්භ කළ අප ඉදිරියෙන් හා පසුපසින් දක්නට ලැබුණේ නිමා නොවන කඳු නඟින්නන් පිරිසකි.මීටර 7920 ක්වූ කඳු පියස මත අපි සියලු දෙනාම එකම වේගයෙන් ඉහළට නඟිමින් සිටියෙමු. මධ්‍යම රාත්‍රිය වන විට කඳු නඟින්නන්ගේ හිස්වල පැළඳි විදුලි පහන් පෙළ අන්ධකාර අහස මැදින් අපූරුවට දිස් විය.මා ඉදිරියේ හෙමින් ඉදිරියට ඇදෙන කඳු නඟින්නන් සියයකට අධික පිරිසකි. ඉන් 20 දෙනකුට වඩා නැවීගිය කණුවලට සවිකර තිබු දිරා යමින් පවතින කඹවල එල්ලී සිටිති. කණුවක් කඩා වැටුණොත් ඔවුන් සියලු දෙනාම පහතට වැටී මරණයට පත්වනු නියතය.පනුරු සහ මම ඒ කඹයෙන් මිදී අයිස් මත තනි තනිව ඉහළට නඟින්නට වීමු. එය පළපුරුදු කඳු නගින්නකු ගන්නා එක්තරා ආරක්ෂිත පියවරකි.තවත් විනාඩි 20 ක් පමණ ගත විය. අප ඉදිරියේ තවත් සීතලට මිදුණු සිරුරකි. එය අයිස් මත ගාල්වී තිබුණේ වාඩිගත් ඉරියව්වෙනි. පැය කීපයක ගමනින් පසු අප මීටර් 12 ක ගල් බිත්තියකින් හෙබි කඳු මුදුනට පිවිසෙන්නට තිබූ අවසාන බාධකය වන ‘හිලරි පාදම’ හමුවීමට පෙර තවත් සිරුරක් පසුකර යන්නට අපට සිදුවිය. ඔහුගේ මහත මුහුණ දුඹුරු පැහැයක් ගත් අතර කට ඇරී තිබුණේ ඈනුමක් යන අයුරිනි. පසුව මට දැනගන්නට ලැබුණු පරිදි මේ මියගිය කඳු නඟින්නන් විවිධ ජාතීන්ට අයත් වූවෝ ‍වූහ. මේ සිරුරු පසුකර ගිය මට ඔවුන්ගේ පවුල්වල අය හා මිතුරන්ගේ වේදනාව පිළිබඳ දැනුණේ මගේ මිතුරන් ද ඒ අතර සිටි බැවිනි.බොහෝ හිමාල තරණයේ යෙදෙන්නන් මියයන්නේ අත්දැකීම් අඩුකමිනි. අවශ්‍ය තරම් පුහුණුව නැතිව බොහෝ ඉහළට නැඟීමත් තමන්ට ඔරොත්තු දීමේ ශක්තිය පිළිබඳව හරිහැටි විනිශ්චය කරගත නොහැකි වීමත් මේ මරණවලට තවත් හේතු විය.1963 මැයි 1 වැනිදා මීට වසර 50 කට පෙර “ෂර්පා ගොම්බු” සමඟ හිමාලය තරණය කළ පළමු ඇමෙරිකානුවා වන “ජීම් වයිටේකර්” කඳුතරණය කළ එදා හා අද අතර විශාල වෙනසක් ඇත.ඔහු හිමාලය මුදුනට නැග්ගේ එදා 1953 දී හිමාලය තරණය කළ නවසීලන්ත ජාතික සර් එඩ්මන් හිලරි හා ටෙන්සිං නොර්ගේ ෂර්පා වරයා කඳු මුදුනට පිවිසුණු ගිනිකොණදිග කඳු වැටිය හරහායි.සති තුනකට පසු ඇමෙරිකානුවන් වූ ටොම් හොර්න්බේන් හා විලී අන්සොල්ඩ් තෝරා ගත්තේ මීට වෙනස්ම මාර්ගයකි. ඒ බටහිර කඳුවැටියයි. එදිනම බැරී බිෂොප් හා ලුට් ජස්ටාඩ් දෙදෙනා ද දෙවැනි ඇමෙරිකානු හිමාලතරණය කළේ ගිනිකොණදිග කඳුවැටිය හරහාය.මේ කණ්ඩායම් දෙකම කඳු මුදුනට පහළ දී මුණ ගැසිණි. ඒ වන විට අඳුර වැටී තිබු බැවින් මීටර් 8535 ක්වූ එහි කඳවුරු ගසන්නට ඔවුන්ට සිදුවිය. එය අනතුරුදායක කටයුත්තක් වූයේ කූඩාරම් නිදන මළු, ගිනි උඳුන් ෂර්පාවරුන්, ඔක්සිජන්, වතුර හෝ ආහාර නොමැතිව සිටීම නිසයි. තමන් ජීවත්වේයැයි යන සිතිවිල්ල ඔවුන්ගෙන් ඈත්වී තිබිණි.පුදුමයකට මෙන් සතර දෙනාම ජීවිතය රැක ගැනීමට සමත් වූහ. අන්සෝල්ඩ් හා බිෂොප් ගේ පාදවල මාපටැඟිලි 19 ක්ම නැතිවී තිබිණි. 1963 ඇමෙරිකානුවන්ගේ හිමගිර තරණය ජයග්‍රාහී වීර චාරිකාවක් වූයේ එසේය.1963 එසේ ඉතා අමාරුවෙන් ජයග්‍රාහී වූ හිමගිරි තරණයට සහභාගි වූයේ සය දෙනෙකි. එහෙත් 2012 වසන්තයේදී හිමගිර තරණය කළ පිරිස 500 කට වැඩි විය. මා එහි පිවිසුණු මැයි 25 වැනි දින කඳු මුදුන කොතරම් කඳු නඟින්නන්ගෙන් පිරී ගියා ද කිවහොත් මට සිටගෙන සිටින්නට ස්ථානයක් සොයා ගැනීම පවා උගහට විය.මේ අතර පහළ ‘හිලරි පාදමේ’ සිට ඉහළට නඟින්නට හෝ පහළට බසින්නට හැකිවූයේ වරකට එක් අයෙකු බැගිනි. සමහර කඳු නඟින්නන් පැය ගණන් සීතලේ ගැහෙමින් කෙමෙන් දුර්වල වෙමින් සිටිනු දක්නට ලැබිණි.මේ වන විට 4000 ක් පමණ පිරිස හිමාල කඳු මුදුන තරණය කර තිබිණ. එයින් 90% ක්ම ගොස් ඇත්තේ මඟ පෙන්වන්නන්ගේ උපදෙස් ඇතිවය. මඟ පෙන්වන්නන්ගේ උපදෙස් අනුව කන්ද තරණය කළ බොහෝ දෙනෙක් මූලික කඳු නැඟීමේ කුසලතාවයක්වත් නැති අය වූහ.ඒ නිසා දැන් මඟ පෙන්වන කඳු නඟින්නන් බොහෝ දෙනෙකු සිටින අතර ඔවුහු ඩොලර් 30000 සිට 120000 දක්වා මුදල් අය කරන්නෝ වෙති.වැඩි දෙනෙක් හිමාලය තරණය කරන මාර්ග දෙක වූයේ ගිනිකොණදිග කඳුවැටිය හා ඊසානදිග කඳුවැටියයි. මේ මාර්ග දෙකම මේ වන විට අතිශයින් අනතුරුදායක ලෙස ජනාකීර්ණ මෙන්ම දැඩි ලෙස අපිරිසුදු වී හා පරිසර දූෂණයට ලක්වී ඇත. තැන තැන දමා ගොස් ඇති කුණුකසළ ග්ලැසියර මැදින් මතු වී ඇත. කඳවුරු අසළ මිනිස් අපද්‍රව්‍ය කඳු මෙන් ගොඩ ගැසී දුගඳ හමයි. ඊටත් වඩා තැනින් තැන මළසිරුරුවලින් පිරී පැවතිණි. පැහැදිලිවම ලෝකයේ උසම කඳු මුදුන මේ වන විට විනාශ වී ගොස්ය.හිමගිර තරණය සඳහා උපදෙස් හා මාර්ගෝපදේශකත්වය සපයන ආයතන ගණන වැඩිවීමෙන් කඳු තරණයට එක්වන පිරිස් ද වැඩිවී තිබේ.හිමගිර සඳහා එක්වන සමහර පිරිස් ඊට එක්වන්නේ ඉතා අඩු මුදලක් වැය කරමින් අවශ්‍ය තරම් කාර්ය මණ්ඩලයක් මෙන්ම අවශ්‍ය නියම උපකරණ ද නැතිවය.කඳු තරණයට මඟ පෙන්වන නේපාල ජාතික ෂර්පාවරුන්ට මනා අධ්‍යාපනයක් දෙමින් හිමගිර තරණය ක්‍රමවත්ව වර්ධනය කළ යුතු බව නේපාලයේ සංස්කෘතික හා සිවිල් ගුවන් සේවා අමාත්‍යාංශය පවසන්නේ එහෙයිනි. හිමාල කඳු මුදුන මිනිස් ගහණයෙන් වැඩිවීම හා අපවිත්‍ර වීම අඩු කිරීමට නම් හිමාලය තරණයට යන පිරිස් අඩුකළ යුතු බවත් එක් කණ්ඩායමක් දසදෙනකුට සීමා කළ යුතු බවත් සමහර කඳුතරණ උපදේශකවරුන් හා ගමන් මෙහෙයවන්නෝ පවසති.මේ සියලු ප්‍රශ්න මැද හිමගිර හෙවත් එවරස්ට් කන්ද තවමත් තනිවම නැඟී සිටියි. කඳු නඟින්නන් මියගොස් මළසිරුරු රැඳුණත්, ඔවුන්ගේ කුණු කසළවලින් අපවිත්‍ර වුවත්, දිනෙන් දින ඉහළ යන කඳු නඟින්නන්ගෙන් කඳු මුදුන පිරී ඉතිරී ගියත් කන්ද තවමත් නිහඬව නැඟී සිටියි.දයා ඩී. ෆොන්සේකාරීඩර්ස් ඩයිජස්ට් සඟරාවෙනිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>05</day>
    </date>
    <link>http://www.silumina.lk/2014/01/05/_art.asp?fn=as1401056</link>
    <topic>කෑගහල හඬන්න අපටත් පුළුවන් එතකොට මේ වැඩ ටික කරන්නෙ කවුද?</topic>
    <author/>
    <content>කෑගහල හඬන්න අපටත් පුළුවන් එතකොට මේ වැඩ ටික කරන්නෙ කවුද?යුහුසුලුව මෝරන අඳුර කියා පාන්නේ සන්ධ්‍යාව ඉක්ම යන බවයි. ඉනික්බිති උදාවන රාත්‍රිය පිළිබඳව අනියත බියකින් පෙළෙමින් නදී නිය විකන්නට වූවාය.“චී.. චී.. නියපොතු කන්නෙ නෑ හොඳ ළමයි... ආයෙම ඇඟිල්ල කටේ දැම්මොත් තලනව මං ඇඟිල්ල...” ලාලනීගේ උච්ච ස්වරයෙන් බියගත් දැරිය ගල් ගැසුණාය.“නෑ නෑ.. මගෙ දුව මීට පස්සෙ එහෙම කරන්නෙ නෑ...” යි කාරුණික සිනාවක් සමඟ සිහින් හඬින් තෙපළ රණසිංහ දැරිය සිය ඇකයෙහි හිඳුවා ගත්තේය.“ඇඟිලි ටික ලස්සනට තියාගන්න ඕන නෙ වස්තුවේ. එතකොටනෙ ලස්සනට අකුරු ලියන්න ලස්සනට චිත්‍ර අඳින්න පුළුවන් වෙන්නෙ.. ඔන්න සීයා ලබන සතියෙ එනකොට සීයට පෙන්නන්න ඕන දූගෙ ලස්සන ඇඟිලි ටික...”ඔහු ඇගේ හිස අතගාමින් කතා කළ සෞම්‍ය විලාසය ලාලනීගේ නොරිස්සුම පවා තුනී කර දැමුවේ ය.“මගෙ පුංචි දෝනි දැං අක්කා කෙනෙක් නෙ... නංගිගෙ රෝස පාට ඇඟිලි වගේ ම දූගෙ ඇඟිලිත් ලස්සනයිනෙ...”නිතර සැපීමෙන් කඩතොළු වූ අතැඟිලි සඟවා ගන්නට තැත් කළ දැරිය හිස සැළුවාය. මින් පසු නිය නොවිකන්නට ඇය අධිෂ්ඨාන කර ගත් බව තහවුරු කර ගන්නට අපොහොසත් වුව ද රණසිංහ මඳ සිනාවක් පෑවේ ය. තමා පෑ සෙනෙහසත් කරුණාවත් ඇය තුළ කිසියම් බලවත් හැඟීමක් ජනිත කළ වග හෙතෙම දැන සිටියේ ය.හුදෙකලාවත් කාන්සියත් නිසා ම නිය විකන්නට පුරුදු වූ මිනිපිරිය කෙරෙහි උපදවන ස්නේහයෙන් ඔහුගේ දෑස පිරී ඉතිරී ගියේ ය. චාපාගේ උපතත් සමඟ ඇය ලාලනීගේ ඇකයෙන් ද අවධානයෙන් ද ගිලිහී ගිය බව ඔහු දනියි.“දූගෙ නංගි ඔය නිතරම හිනාවෙන්නෙ මොකද දන්නවද... මට ලස්සන අක්ක කෙනෙක් ඉන්නව කියලනේ.. එයා දන්නවා මේ ලෝකෙ ලස්සන ම හොඳ ම අක්කා ඉන්නෙ එයාට කියල...”ඒ මෘදු වදන් කුඩා දැරියකගේ කනස්සල්ල දුරු කළ හැටි! එහෙත් මේ සන්ධ්‍යාවේ ඔහු නිසල ව හා නිහඬව වැතිර සිටියි. නැවත ඒ මුවින් සෙනෙහෙබර වදනක් නොගිළිහෙන බව පසක් වූයෙන් නදී “අනේ සීයේ” යි විලාප නැගුවා ය.චාපා වහා සිය සොයුරිය අල්වා ගත්තා ය.“අඬන්න එපා අක්කි ප්ලීස්” යි ඇය පහත් හඬින් ඉල්ලා සිටියා ය.“අනේ මගේ සීයා... සීයා මට කොච්චර ආදරේද නංගි... අයියෝ... ඇයි මේ තරම් ඉක්මනට සීය අපි ව දාලා ගියේ...?”ඉකි බිඳින මිනිපිරිය දෙස අමරා හෙළුවේ දයාර්ද්‍ර බැල්මකි. සීයාත් මිනිබිරියත් කොතරම් සමීප වූයේ දැයි හොඳින් ම දැන සිටියේ ඇය පමණි.“චාපා... ඔය දරුව ව කාමරේට එක්ක යන්න” යි ඇය අණ කළේ පහත් සෝබර හඬිනි. වියෝගයේ ගිනි දැල් තවමත් සියොළඟ දවන බව සැබෑය. එහෙත් ජීවිතයේ ස්වභාවය මෙය ම බව අව‍බෝධ කර ගන්නට තරම් ඇය පරිණත ය. සිය සැමියාට අවසන් ගෞරවය දක්වන්නට පැමිණෙන පිරිස සමඟ වචනයක් දෙකක් කතා කිරීම ද ඔවුන්ට ඉතා හොඳින් සැලකීම ද තමාගේ යුතුකම සහ වගකීම බව ඇය දනියි. විමල් සහ ලාලනී ත් ලාලනී ගේ දෙමවුපියන් ද සොයුරු සොයුරියන් ද දුව පැන ඇවිදිමින් සියලු කටයුතු මැනවින් සංවිධානය කරති. ඒ නිසා අමරාට පැවරී තිබෙන එක ම කාර්ය භාරය අවමංගල්‍ය උත්සවයට පැමිණෙන්නන් පිළිගැනීම පමණි. ශෝකය වාවා ගනිමින් ඇය එක ම කතාව එක් එක් අය වෙනුවෙන් යළි යළි පවසයි.“කාමරේට යමු අක්කි” යි කී චාපා පයක් පෙරට තැබුවාය. විරෝධය නොපෑ නදී නැගණියට අවනත වන්නට සිතුවා පමණි. නිකමට හැරී බැලූ ඇය ඔහුගේ තියුණු දෙනෙත දුටුවා ය.“සුජිත් අයියා... අනේ සුජිත් අයියා...” යි කෑ ගාමින් ඇය ඔහු වෙත පැන්නාය. අන්දමන්ද වූ තරුණයා දෑතින් ම ඇය අල්වා ගත්තේ ය.“අනේ බලන්න සුජිත් අයියා... අපේ සීයට වුණ දේ... අයියෝ... අපිට සීයව බේරාගන්න බැරි වුණා සුජිත් අයියා...” ගොළුව ගිය චාපා බලා සිටියා පමණි.“අඬන්න එපා නදී... මොනා කරන්නද ඉතිං... “ යි වෑයමින් කී සුජිත් ඇයගේ ග්‍රහණයෙන් ගැලව යන්නට වෑයමක් නොදැරුවේ ය. එහෙත් පිරිස මධ්‍යයෙහි ඇය තමා වැලඳගෙන ඉකි බිඳීම පිළිබඳව ලැජ්ජාවට පත් විය.“සීයා හරි හොඳයි සුජිත් අයියා.. සීයා හරි ම කරුණාවන්තයි.. මේ ලෝකෙ හොඳම සීයා හිටියෙ මටයි... අනේ මට මගෙ සීයව නැති වුණා... මට ඉවසන්න බෑ සුජිත් අයියා...”ඇය ඔහුගේ ළමැදෙහි හිස හොවාගෙන කඳුළු සැළුවාය.ලාලනී ඉක්මන් ගමනින් ඔවුන් වෙත පැමිණියා ය.“අපිටත් පුළුවන් කෑගහලා අඬන්න. එතකොට කව්ද මේ වැඩ කරන්නෙ? දැං ඉතිං තියෙන්නෙ මැරිච්ච මනුස්සයගෙ අවසාන කටයුතු ලස්සනට කරන එකයි... එහෙම නැතුව ඔහොම විලාප දෙන එක නෙමේ...” යි ඇය පහත් හඬින් පැවසුවා ය.ඒ දැඩි හඬින් පියවි සිහිය ලබා ගත් ලෙසින් නදී විලාපය නවතා ගත්තා ය. සුජිත් අත හැර මඳක් පසුපසට වූවාය. අවුල්ව ගිය හිසින් ද රත්පැහැ ගැන්වුණ දෙනෙතින් ද හිස පහතට නැඹුරු කරගත් යුවතිය දෙස රවා බැලූ ලාලනී “වාඩි වෙන්න සුජිත්” යි සුජිත්ට ආචාර කළා ය.“මුකුත් කෙරෙන්න දෙයක් තියෙනව නම් කියන්න ආන්ටි” යි ඔහු විනීත අයුරින් ඉල්ලා සිටියේ ය.“බොහොම ස්තූතියි සුජිත්. පුළුවන් නම් මෙන්න මේ මෝඩිට කියල දෙන්න ගමේ ගොඩේ ගෑනු වගේ විලාප දෙන්න එපා කියල මෙතන... ලැජ්ජාවෙ බෑ...” යි කී ඇය ඉවතට ගියේ චාපා දෙස ද තරවටු බැල්මක් හෙලීමෙන් පසුව ය.වික්ෂිප්ත වූ තරුණයා දෙස බලා සිනාවක් පෑ චාපා “අම්මිට තදවෙලා” යි රහස් හඬින් කොඳුළා ය. ඔහු ලැජ්ජාශීලි සිනාවක් පෑවේ ය.“මං බොන්න මුකුත් ගේන්නම්.”“කරදර වෙන්න එපා චාපා.”“මොන කරදරයක් ද.. අක්කිව චුට්ටක් බලාගන්නකො මං එනකං...” යි කියමින් ඇය පිට ව ගියා ය.“නදී...” යි ඔහු කතා කළේ වට පිට බලමිනි. කිසිවෙකුගේ විමසිලිවත් බැල්මකට තමා සහ නදී ලක්ව සිටින්නේ ද යන සැකයෙනි.“මොකද මේ පුංචි බබෙක් වගේ.. සීයා වයසයිනෙ ගොඩක්.. ඉතිං ඔය තරම් දුක් වෙන්න ඕන ද...?”“ඔයාට තේරෙන් නෑ සුජිත් අයියෙ.. මට.. මට මගෙ අම්මත් නැති වුණා... දැං සීයත් නෑ.. මං තනි වුණා සුජිත් අයියෙ...”ඔහුගේ දෑස පුළුල්ව විස්මය ලැගුම් ගත්තේ ය.“මොනාද මේ කියන්නෙ? අම්ම අර ඉන්නෙ අපූරුවට.. ඔයාගෙ ඔළුවත් අවුල් වෙලාද?”ඇය ද ඔහු දෙස බැලුවේ අයාගත් නෙතිනි. නොකිව යුතු යමක් කියැවුණ වග වටහාගත් ඇය අතකින් මුව වසා ගත්තා ය.“දෙයියනේ මං මේ මොනාද කීවෙ...?” යි මවිතයෙන් ඇළලෙමින් ඇය ආපසු හැරුණා ය. වහ දිව ගොස් කාමරයට වැදුණා ය.නොරිස්සුමින් හඬක් නැඟූ සුජිත් හාත්පස සිසාරා බැල්මක් හෙලුවේ ය. සුදු වතින් සැරසී සෝබර මුහුණින් පසුවන අමරා වෙත යා යුතු යැයි සිතුවේ ය.“අනේ පුතා... වාඩි වෙන්න දරුවො...” යි ඇය ඔහුට ආචාර කරමින් ඉල්ලා සිටියා ය. ඔහු මෘත දේහය දෙස මොහොතක් බලා සිටියේ ය. මරණය පවා රණසිංහ‍ෙග් කාරුණික පෙනුම උදුරා ගන්නට සමත් ව නැත්තේ ය.“මොකක්ද නදී ඒ කිව්වෙ? එතකොට ලාලනි ආන්ටි නදීගෙ අම්ම නෙමේද...?” යි සුජිත් විමතියෙන් ද ශෝකයෙන් ද කල්පනා කළේ ය.ලබන සතියටකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>05</day>
    </date>
    <link>http://www.silumina.lk/2014/01/05/_art.asp?fn=as1401057</link>
    <topic>සුව වෙන්නට යැයි සිතා කළ සැත්කම අවසානයේ මව මරුට</topic>
    <author>ඉනෝකා පෙරේරා බණ්ඩාර</author>
    <content>සුව වෙන්නට යැයි සිතා කළ සැත්කම අවසානයේ මව මරුටනවීන වෛද්‍ය තාක්ෂණය කොයිතරම් දියුණු වුවත් ඒවා ද පරහට හිටින අවස්ථා නැතුවා නොවේ. ජීවිතය නැතිවන තැනට කටයුතු යෙදෙන්නට එවැනි හේතුවක්ම ඉස්සර වූ විට අසරණ රෝගියකු කුමක් කරන්න ද...පනස් දෙහැවිරිදි වියේ පසු වූ මල්ලිකාට අත්වූයේ ද එවැනි ඉරණමකි. කලක පටන් තිබූ උදරාබාධය ඒ වන විට ඈ සෑහෙන වෙහෙසකට පත් කර තිබුණා පමණක් නොව දෛනික ජීවිතය ද අඩපණ කරන තරමට වධකාරී තත්ත්වයක් උදාකර තිබිණි.අමාරුවෙන් අපහසුවෙන් ගත කළ අවස්ථා අනේකවාරයකදී ඈ යළි කෙසේ හෝ නැඟිට ගත් නමුත් සුව වෙන්නට යැයි සිතා කළ සැත්කම අවසානයේ නොසිතූ ලෙස අවසන් ගමන් ගියාය.කඩවත පදිංචිකාරියක වූ මල්ලිකාට එකම පුතෙකි. 25 හැවිරිදි වියේ පසුවූ ඔහු, සිය මවගේ හදිසි මරණ පරීක්ෂණයේදී සාක්ෂි දී තිබුණේ මෙසේයි.“මියගිය මගේ මවට කලක පටන් බඩේ අමාරුවක් තිබුණා. නමුත් ඇය සතොස ගබඩා අංශයේ ඇසුරුම් සේවිකාවක ලෙස වැඩ කළා. පිත්තාශයේ ගල් ඇති බව දැන සිටි අතර ඒ සඳහා නොයෙක් වර ප්‍රතිකාර ගත්තා. 2009 අගෝස්තු 28 වැනි දින ඇයට ලැපරොස්කොපි ශල්‍යකර්මයක් සිදුකළා. ඉන් පසු දිගටම ඇයට බඩ රිදෙන්නට ගත්තා.වමනය, උණ, පාචනය පමණක් ඈ ළඟ ළඟ ක්ලාන්ත වන්නට වුණා. ඒ අතරම බඩ පිපුණා. ඇයට අඩු රුධිර පීඩන තත්ත්වයක් ඇතිවී තිබුණා.මේ තත්ත්වය යටතේයි ඇයට දෙවැනි සැත්කමකට යොමු කළේ. මේ සැත්කම් දෙකම සිදුකළේ ජාතික රෝහලේදී. දෙවැනි සැත්කමෙන් පසුවයි දැනගත්තේ ඇගේ බඩවැලේ සිදුරු ඇති බව. ඉන් පසුව යළිත් ඇයට ගැහෙමින් උණ ගත්තා. අවසානයේ ඈ මියගොස් ඇති බව දැනගත්තා...”පුතුගේ මේ සාක්ෂිය සහ මරණ පරීක්ෂණයේ සියලු සාක්ෂි කැඳවූ එඩ්වඩ් අහංගම හදිසි මරණ පරීක්ෂක තුමා සිය රාජකාරි ඇරැඹූයේ එතැන් සිටයි.මෙහි පරීක්ෂණය බාර වූයේ, දක්ෂ පළපුරුදු විශේෂඥ අධිකරණ වෛද්‍ය නිලධාරී ඒ. දයාපාල මහතාටයි. ඔහු මිනිය කපා බැලුවා. බඩවැල තුවාල වී ඇති බවත් එම තුවාල නිසා සෙප්සිස් (Sepsis) සහ පෙරිටොනයිටීස් (Peritonistes) තත්ත්වයක් ඇතිවී ඇති බවත් මරණයට හේතුව එය බවත් සොයා ගත්තා.පශ්චාත් මරණ පරීක්ෂණයක් පැවැත්වීමට මා නියම කළේ ඉන් පසුවයි. මේ මවට සැත්කම සිදුකර තිබුණේ එවකට එම රෝහලේ ජ්‍යෙෂ්ඨ රෙජිස්ටාර්වරයකු ලෙස සේවය කළ වෛද්‍යවරයෙක්.ඔහු කියන විදියට මේ මවගේ බඩේ අමාරුවට අවුරුදු තුනකට වැඩි කාලයක් ගතවී තිබුණා. දෙවැනි ශල්‍යකර්මය 31 වැනිදා වන විට ඇගේ රුධිර පීඩනය හොඳටම අඩු වී තිබුණා. බඩ පිපී උදරයේ වේදනාව සහ උණ දිගටම තිබූ නිසයි දෙවැනි සැත්කම වන ‘ලැපරොටොමි’ ක්‍රමයට බඩ පලා සැත්කම සිදු කළේ.එවිටයි ඔහු දුටුවේ මිලිමීටර තුනක ප්‍රමාණයට සිදුරු ඇතිවී ඇති බව. ඒ තුවාල පැසවා, ඉදිමී තිබුණු අතර බඩවැල්වල ඇති අපද්‍රව්‍ය ඉන් එළියට එන තරමට ඒවා උග්‍ර වී තිබුණා.සැප්තැම්බර් 02 වැනිදා මේ මව මරණයට පත්වූයේ දැඩි සත්කාර ඒකකයේදී. ඒ වන විටත් ඇයට දී තිබූ ප්‍රතිජීවක කිසිවක් ශරීරය තුළ ක්‍රියාත්මක වූයේ නැහැ.ඇය ‘Myocardial infarction’ කියන හෘද රෝග තත්ත්වයටත් පත්වී තිබුණා. මෙවැනි අවස්ථාවක සිදුකළ යුතු Troponin - I පරීක්ෂණය කළා දැයි මා ඔහුගෙන් විමසුවා.‘ඒ සඳහා පහසුකම් තිබුණේ නැහැ...’ ඔහු කීවා. ඊළඟට ඔහු කියනවා දුටු පරිදි රෝගියාගේ ECG වාර්තාවත් හොඳ නැහැ කියලා. ඒ වාර්තාව ඉදිරිපත් කරන්න යැයි යළි මා පැවසූ විට මේ වෛද්‍යවරයා කියා සිටියේ වෙනම කතාවක්. ඒ සඳහා අවශ්‍ය පටි රෝහලේ තිබුණේ නැති බැවින් තමා එය දුටුවේ මොනිටරයෙන් පමණක් බවයි, ඔහු කියා සිටියේ. හැබැයි ඔහු පිළිගත්තා අවසානයේ රෝගියා මියගියේ ‘සෙප්සිස්’ තත්ත්වයට පත්වීමෙන් බව.කොළඹ විශ්‍රාමික නාග­රික හදිසි මරණ පරීක්ෂක එඩ්වඩ් අහංගම මහතාගේ ජීවන අත්දැකීම්ඔය විදියට දිගින් දිගටම කරුණු හොයද්දී තමයි එළි වුණේ බඩ නොපලා පළමුව ලැපරොස්කොපි ක්‍රමයට කළ සැත්කමේදියි මේ රෝගියාගේ බඩවැල් සිදුරු වී තිබෙන්නේ.එහිදී සිදුවන්නේ බඩවැල් ඇතුළට කැමරාවක් සහ අදාළ සැත්කම් උපකරණ යවා වෛද්‍යවරයා මොනිටරය දෙස බලමින් සැත්කම සිදුකිරීමයි.මෙසේ කැමරාව සමඟ ඇතුළු කළ පිහි තුඩකටයි මේ බඩවැල් සිදුරු වී තිබෙන්නේ ඉතාමත් සියුම්ව, පළපුරුදු වෛද්‍යවරයෙක් විසින් කළ යුතු පිටින් ඉඳන් කරන මෙවැනි සැත්කම් ඉතාමත්ම පරෙස්සමට කළ යුතුයි.වෛද්‍යවරයාගෙන් සිදුවූ අත්වැරැද්දක් නිසයි මේ ආකාරයට ඇගේ බඩවැල සිදුරු වූයේ. එය වෛද්‍යවරයාවත් දන්නේ නැහැ. ඊළඟට ඒ තුවාලවලට විෂබීජ ගිහින්. මොකද දිරාපත් ආහාර අසූචි බවට පත්වෙමින් ගමන් කරන්නේ මේ බඩවැල් කොටසින්. දිගින් දිගටම උණ පැවතුණේ මේ පැසවා නරක් වූ තුවාල නිසා. අවසානයේ ‘ලැපරටොමි’ ක්‍රමයට බඩ පළා කළ සැත්කමෙනුයි මේ තුවාල දුටුවේ. එවිට ඈ සෑහෙන දුර්වල වෙලා.‘මෙඩිකල් මිස්ඇඩ්වෙන්චර්...’ මා තීන්දුව ලියුවේ ඒ විදියට. නොසැලකිල්ල නිසා නොවෙයි නම් මෙවැනි තත්ත්වයක් ඇති වන්නේ නැහැ.‘සිවිල් නඩුවකට යන්න...’ මට ඔවුන් වෙනුවෙන් දෙන්න පුළුවන් එකම උපදෙස එපමණයි. අවසානයේ සිදු වූයේ මේ අහිංසක රෝගී මවට ජීවිතය අහිමි වීම පමණයි.වරද කොතැනක වුවත් ජීවිතයෙන් වන්දි ගෙවන්නේ රෝගීන්... එඩ්වඩ් අහංගමයන් පෙන්වා දෙන මේ ජීවන අත්දැකීම්, රෝහල් සේවයේ සියල්ලන්ම පරමාදර්ශ කොට ගන්නේ නම්, තවත් මිනිස් ජිවිතයක් සුරැකෙනු ඇත. සිදුවිය යුත්තේ ද එයයි.ඉනෝකා පෙරේරා බණ්ඩාරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>05</day>
    </date>
    <link>http://www.silumina.lk/2014/01/05/_art.asp?fn=as1401058</link>
    <topic>නෙළුම්විල</topic>
    <author/>
    <content>නෙළුම්විලමට මිතුරු සාදයකට ඇරියුම් ලැබිණි.නියමිත දිනයේ මම එහි ගියෙමි.ගෙමිදුලේ තැන තැන ටීපෝ තබා ඒ වටා අසුන් පනවා තිබිණි.කෙළින් ම නිවෙසට ගිය මම නිවැසියන් හා මඳක් කතා බහ කර පිටතට ආවෙමි.මට කලින් ආ අමුත්තෝ තැන තැන අසුන් ගෙන සිටියහ.තරුණ පහේ අයෙක් කතාවක් කියමින් සිටියේ ය. අවට හිඳ සිටියෝ ඔහුට කන්දීගෙන සිටියහ. මම ද ඔහුට කන්දීගෙන ම අසුනකට බර දුනිමි.කථිකයා මදෙස ද බලා කතාව කර ගෙන ගියේ ය.....’ අපේ මේ මහාචාර්යවරයාට උදේට එළියට බහින්ඩ බෑ. කිඹුහුම් යනව. නහය බර වෙනව. ඇස් රතු වෙලා කදුළු ගලනව. එයාට ආසාවකටවත් සීත බීමක් බොන්ඩ බෑ. ඒ වගේ ම එයා හරි ආසාවෙන් ඉන්නෙ උදේට පාරට බැහැල ව්‍යායාමෙට ටිකක් ඇවිදින්න. මේ ලෙඩේ හින්ද ඒව මොකුත් කරගන්ඩ බෑ...’ඔහු කී හැටියට මේ මහාචාර්යවරයා නම ගිය ඉංග්‍රීසි, සිංහල වෛද්‍යවරුන්ගෙන් ප්‍රතිකාර ගෙන තිබේ. මුදල් වැය වූවා මිස ලෙඩේ නිට්ටාවට සුව වී නැත.මහාචාර්යවරයා මෙසේ කනස්සල්ලෙන් දිවි ගෙවන අතර දිනක් ඔහු ගේ ගෝලයෙක් ඔහු සොයා‍'විත් දක්ෂ වෙද මහතකු ගැන ආරංචියක් දී ඔහු හමු වී ප්‍රතිකාර ලබා ගන්නා ලෙස ඉල්ලා සිටියේ ය. තම ගුරුවරයා ඊට යහපත් ප්‍රතිචාරයක් නොදැක්වූයෙන් ගෝලයා ඊළඟ දවසක කළේ අර වෙද මහතා ගැන පුවත්පත්හි පළ වූ ලිපි වගයක් ගෙනැවිත් පෙන්වීමය. වෙද මහතාගෙන් ප්‍රතිකාර ගෙන සුවය ලැබූ විවිධ තරාතිරම්වල ප්‍රසිද්ධ පුද්ගලයන් ඊට අදහස් දක්වා තිබිණ. ඒ තබා වෙදමහතාගෙන් ප්‍රතිකාර ලබා සුවය ලද විදේශිකයන් විසින් එවන ලද පැසසුම් ලිපිවලින් කොටස් ද පුවත්පත් ලිපි අතර විය. ඒ ලිපි කියැවූ මහාචාර්යවරයා ගේ සිතේ වෙදමහතා ගැන පැහැදීමක් ඇති විය. එහෙයින් දිනක් ඔහු සිය ගෝලයාත් සමඟ වෙද මහතා මුණ ගැහීමට ගියේ ය.වෙද ගෙදර පිහිටා තිබුණේ රමණීය කඳු කර පෙදෙසක ය. ඔවුන් එහි යන විට ද වෙද ගෙදර රෝගීන්ගෙන් පිරී තිබිණ.වෙද මහතා ප්‍රසන්න තරුණයෙකි. කල් තියා දැනුම් දී පැමිණි නිසා මහාචාර්යවරයාට ඔහු හමුවීම පහසු විය. මහාචාර්යවරයාගේ රෝග නිදානය ගැන සොයා බැලූ වෙද මහතා දෙසතියක් පාවිච්චි කිරීම සඳහා ‍මොර ඇට තරමේ බෙහෙත් ගුළි කිහිපයක් දුන්නේ ය. බෙහෙත් පාවිච්චිය අතරතුර අහරෙහි හෝ ස්නානයෙහි පාලනයක් නැත. බෙහෙත සතියක් පාවිච්චි කරන විට රෝගය සුව වන බැවින් නැවත ප්‍රතිකාර පතා ඒම අනවශ්‍ය බව වෙද මහතා අවධාරණය කර සිටියේ ය. බෙහෙත් ප්‍රමාණය කුඩා වුව ද අය කළ මුදල නම් කුඩා නොවී ය.‘ඊට පස්සෙ මොකද දන්නවද වුණේ?’ තරුණ මහත්මයා ගේ මුහුණින් පළ වූයේ පුදුමය දනවන හැඟුමකි.“පුදුමෙනුත් පුදුමයි. සුමානයක්වත් ගියේ නෑ. ගත වුණේ දවස් තුනයි නැත්නම් හතරයි. අසනීපෙ කොහෙන් ගියාද නෑ... ඔන්න අපේ මහාචාර්යතුමා දැන් උදේ රැයින් නැගිටල රනින් ෂෝට් එකයි, ටී ෂර්ට් එකයි, ටෙනිස් ෂූස් දෙකයි, කැප් එකයි දාගෙන නුවර වැව වටේ ඇවිදින්ඩ යනව! ගමනක් ගිහිං ආපු හැටියෙ ෆ්‍රිජ් එක ඇරල සිසිල් බීමක් බොනව! අර පරණ ලෙඩේ නැති හින්ද දැන් මෙයා කැම්පස් යන්නෙත් හීතල වතුරින් නාල! මොන තරම් ප්‍රාතිහාර්යයක් ද? අපේ වෙදකම මොන තරම් උත්කෘෂ්ට ද?”ඔහු අප තුළ කුතුහලය දනවමින් මොහොතක් නිහඬ වූයේ ය.‘හැබැයි අපේ මහාචාර්යතුමා අමුතු කෙනෙක්. ටික දවසකට පස්සෙ එතුමාට අලුත් අදහසක් ආව. එතුමා තමන් ළඟ ඉතුරුවෙලා තිබිච්ච අර බේත් ගුළි ටිකත් අරගෙන එතුම‍ාගේ මිතුරු තවත් මහාචාර්යවරයෙක් මුණ ගැහෙන්න ගියා.’ඔහු කී හැටියට මේ දෙවැනි මහාචාර්යවරයා වෛද්‍ය පර්යේෂණවලට සම්බන්ධ රාජකාරියක් කළ අයෙකි. කලකින් හමු වූ දෙමිතුරෝ මඳක් ආ ගිය පවත් කතා කොට මාතෘකාවට බටහ.‍'මෙතන තියනව විස්මිත බෙහෙතක්. මේ ගැන පර්යේෂණයක් කරල බලන්ඩකො. ඒ වාර්තාවත් එක්ක අපිට මේක ලෝකෙට පෙන්නන්ඩ පුළුවං වෙයි, “මෙන්න අපේ බෙහෙත්, මෙන්න අපේ වෛද්‍යවරු” කියල.’ පළමු මහාචාර්යවරයා ඉල්ලා සිටියේ ය.‘හොඳයි අපි බලමු!’ දෙවැන්නා අභියෝගය බාර ගත්තේ ය.තරුණ මහතා සාදයට සහභාගි වෙමින් සිටි අපගේ අවධානය උච්ච අවස්ථාවට කැඳවාගෙන ගියේ ය.‘ඉතින්, අපේ අර දෙවැනි මහාචාර්යවරයා පොරොන්දු වුණා වගේ ම වැඩේට බැස්ස. අර බෙහෙ‍ෙත ඖෂධ සංඝටක හතරක් තිබුණ. තුනක්ම එතුමා හඳුනා ගත්ත. ඒව අපේ රටේ ප්‍රකට දේශීය ඖෂධ. නමුත් හතරවෙනි එක හඳුනා ගන්න එයාට බැරි වුණා. ඒ හින්ද එතුමා තමන්ගෙ ශක්තිය පාවිච්චි කරල ඒ වැඩේ ඇමෙරිකාවෙ විශ්වවිද්‍යාලයක පර්යේෂණ ආයතනයකට බාර දුන්න. සතියකට විතර පස්සෙ ඒ වාර්තාව මෙහාට ලැබුණ. ඒ වාර්තාව කියවපු හැටියේ අපේ අර ලෙඩේ සුවවෙච්ච මහාචාර්යවරයගෙ ඇස් උඩ ගියා.!’තරුණ මහතා කී හැටියට මෙහි දී හඳුනා ගැනීමට බැරි වූ සංඝටකය බටහිර බලසම්පන්න ඖෂධයකි. එය සාමාන්‍ය රෝගීන් සඳහා භාවිත කරන්නක් නොවේ. අසාධ්‍ය මට්ටමේ, ඉතා දරුණු වේදනාවෙන් පෙළෙන රෝගීන් වෙනුවෙන් ප්‍රයෝජනයට ගනු ලබන ඖෂධයකි. එයින් කෙරෙන්නේ වේදනාව පාලනය කිරීමකි. වාසනාවකට මෙන් පෙර කී බෙහෙතෙහි අන්තර්ගත වී ඇත්තේ ඉන් සුළු මාත්‍රාවක් පමණි. එසේ වුව ද එය සාමාන්‍ය රෝගියකුට හිත කර නැති බව වාර්තාවෙහි සඳහන් විය.වාර්තාව කියැවූ මහාචාර්යවරයා නළලට අත ගසා ගත් බව තරුණයා කීවේ ය. මහාචාර්වරයා වාර්තාවේ සඳහන් තොරතුරු අර වෙදමහතාට ෆැක්ස් කරන්නට සූදානම්ව සිටි බව ද ඔහු කීවේ ය.‘බලන්ඩ ඉතින් අපේ මිනිස්සු කරන වැඩ? බලසම්පන්න, අන්තරාදායක බටහිර බේත් වර්ගවලට අපේ බේත් කලවං කරල දෙනව. ලෙඩ්ඩුන්ට ක්ෂණික සුවයක් ලැබෙන්න පුළුවනි. ඒ වගේ ම අකාලෙ විනාශ වෙන්නත් පුළුවන්නෙ. අපිට මේ ගොල්ලො විශ්වාස කරන්ඩ පුළුවන් ද?’ තරුණ මහතා කතාව අවසන් කළේ එසේ ප්‍රශ්න කරමිනි.ඒ අවස්ථාවේ දී කිසිවකු ඔහු ගේ කතාවට ප්‍රතිචාර දක්වන්නට නොගිය ද ඇතැම් මුහුණු තුළ බිය ජනක ස්වරූපයක් ඇඳී යනු මම දුටිමි.මෙවිට ම වාගේ අප මිතුරා ගේ දියණිය සුදු වතින් සැරසී කිරි උතුරන්නා සේ සිනාසෙමින් තවත් එබඳුම දැරියක සමඟ අප වෙත ආවේ අපට සිසිල් පැනින් සංග්‍රහ කරනු පිණිස ය.ඒ සිහිල් පැනින් එතෙක් වේලා අප පිරිසෙහි සිත්හි පැවති අවුල් සහගත බව මඳින් මඳ පහවී ගියා සේ දැනිණ.මුහුණු මැද වූ මා දන්නා හඳුනන මුහුණක් මා දැක ගත්තේ මෙවිට ය. ඔහු හිටපු විදුහල්පතිවරයෙකි. හුන් තැනින් නැගී සිටි මම ඔහු වෙත ගියෙමි. ඔහු මා උණුසුම්ව පිළිගත්තේ ය.මම හෙමිහිට ඔහුගේ කනට ළංවී පුංචි ප්‍රශ්නයක් ඇසුවෙමි.‘සර්, අර මහාචාර්යතුමා ගැන කතාවක් කියපු මහත්තය කවුද?’විනීත හිනාවක් පෑ ඔහු මට නමක් කියා ‘එන්.ජී.ඕ. එකක වගකිවයුත්තෙක්’ යැයි කීවේ ය.මම කල්පනාවට වැටුණෙමි. විදුහල්පතිතුමා මා උර මත අතක් තබනු මට දැනිණ.‘ඇයි ඔයාගෙ මූණ එක පාරට ම වෙනස් වුණේ?’ ඔහු ඇසී ය.මට හිනාවක් ගියේ ය. ‘සර් කියපු කතාව ගැන මං මේ හිත හිතා හිටියෙ. ඔය වාගෙ තැන්වල රාජකාරි කරන අයට තමයි මේ වගේ තැන්වලට ඇවිත් අර වගේ ලස්සන කතා කියන්න පුළුවන්කම තියෙන්නෙ’ මට කියැවිණ.මගේ පිළිතුරත් සමඟ විදුහල්පතිතුමාගේ මුහුණේ වූ හිනාව අතුරුදහන් විය. ඔහු ගැඹුරු හැඟීමෙන් යුතුව මදෙස බලා සිටියේ මගේ හිත තුළ වූ අදහස හඳුනා ගත්තාක් මෙනි.  වාද්දුව, උතුරු තල්පිටියේ, ජේ.ඩී. විමලසිරි මහතා විසින් යොමු කරනන ලද ලිපියක් ඇසුරිනි.  ජීවිතාබෝධය ලද තැනැත්තෙක්මි. වයස 58 කි. මට ඔබට කියන්නට දෙයක් තිබේ.මම වසර දහ තුනකට වැඩි කාලයක් රෝගීව දුක් වින්දෙමි. ඒ දියවැඩියාවෙන් හා ක්ලොස්ටරෝල්වලිනි. සිංහල හා ඉංග්‍රීසි ප්‍රතිකාර ලැබුව ද රෝගවල අවසානයක් නොවීය. මේ නිසා මානසිකව ද ඇද වැටුණෙමි.රෝගී තත්වයෙන් මිදීමට සුළුවෙන් හෝ ව්‍යායාම කළ යුතු යැයි මට සිතිණ. පාණදුරේ නගර සභා පිටියට ගිය මම ව්‍යායාම පිණිස ඇවිදීම පටන් ගතිමි. කෙමෙන් කෙමෙන් මට සුළුවෙන් දිවීමට ද හැකි විය. එහෙත් රෝගී තත්ත්වයෙහි නම් අඩුවක් සිදු නොවීය.පිටියේදී මට අපූරු පුද්ගලයන් දෙදෙනකු මුණ ගැසිණ. ඒ, නාවික හමුදා විශ්‍රාමික නිලධාරි එන්.ඩී. රණවීර මහතා සහ පාණදුරේ පොලිස් පරීක්ෂක දුමින්ද සොයිසා මහතා ය. ඔවුහු මා කළුතර දිස්ත්‍රික්කයේ ක්‍රීඩා උපදේශක හා පුහුණුකරු වන නිමල් ධර්මරත්න මහතා වෙත යොමු කළහ.ධර්මරත්න මහතා වූ කලි ඉතා කාරුණික අයෙකි. මගේ රෝගී ස්වභාවය හොඳින් තේරුම් ගත් ඒ මහතා පළමුව සෙමෙන් සෙමෙන් ඇවිදීමටත් සරල ව්‍යායාම් කිරීමටත් උපදෙස් දුන්නේ ය.ඒ අනුව කටයුතු කළෙමි. ඉන් පසු ඔහු දිවීම සෙමෙන් අරඹන ලෙස උපදෙස් දුන්නේ ය. අනතුරුව වේගය ටිකින් ටික වැඩි විය. පුරුද්දක් වශයෙන් කරන ලද මේ ව්‍යායාමය වසරක පමණ කාලයක් දිගටම කරගෙන ගියවිට මගේ රෝගී තත්ත්වය අකා - මකා වී ගියේ ය.කුඩා කල සිට ම මම බෞද්ධාගමික කටයුතුවලට නැඹුරු වූ අයෙක්මි. හැම වැදගත් කටයුත්තක්ම පිරිත් කියා ඇරඹීමේ පුරුද්දක් ද මට තිබිණි. දරුවන් දෙදෙනා වෙනුවෙන් සෑදුණු ගෙවල් දෙකේ ද වැඩ ඇරඹුවේ පිරිත් කීමෙනි. කටයුතු ද සාර්ථක විය.ඒ ‍එසේ වුවද මා සිල් සමාදන් වී තිබුණේ ඉතා අඩුවෙනි. කුඩා කල දෙවතාවකි. ඉන්පසු කලාතුරකිනි. එහෙත් ලැබූ පන්නරයත් සමඟ හැම පොහෝ දිනකම සිල් සමාදන්වීම පුරුද්දක් කර ගතිමි. ඇතැම් පෝ දිනයන්හි ධර්ම සාකච්ඡා පවත්වනු පිණිස ඇරියුම් ලැබිණි. ඒවා ද කරගෙන ගියෙමි.පුහුණුවීම් දිගින් දිගටම කරගෙන ගිය නිසා මලල ක්‍රීඩ‍ා හැකියාව ද උනන්දුව ද වර්ධනය විය. මේ නිසා අවුරුදු 55 - 60 කාණ්ඩයේ (මීටර් 100) ශ්‍රී ලංකා වාර්තාවට ආසන්න වන තරම් හැකියාවැති ක්‍රීඩකයකු බවට පත්වීමේ වාසනාව ද ලදිමි. ජාත්‍යන්තර මලල ක්‍රීඩාවලින් ද ජයග්‍රහණ හිමිකරගෙන තිබේ.පුහුණුවීම් පිණිස පිටිය වටා දුවමින් සිටි එක්තරා අවස්ථාවක කදිම දසුනක් දිස්විය. ඒ ශ්‍රවණ රූප පෙළකි. මගේ නෙතු මානයට තරමක් ඉහළින් එය දිස්වන්නේ පිටියේ එක්තරා අන්තයකිනි. ශ්‍රමණ රූප දැකීම නිසා ඇසෙහි රෝග හට නොගන්නා බව මංගල සූත්‍ර අටුවාවෙහි දක්වා ඇති වග ද මට සිහිපත් විය.දිගින් දිගට දින කිහිපයක් මෙසේ ශ්‍රමණ රූප දැකීමෙන් පසු මම ඒ වග මිතුරනට සහ ක්‍රීඩා උපදේශක මහත්මාට කීවෙමි. ඒ එක්කම මහණ වීමේ ආශාවක් ද හිතට ආවේ ය. ගිහි ජීවිතයේ යුතුකම් හා වගකීම් ආදියට හානියක් නොවන්නට කටයුතු යොදාගත යුතු බව මිතුරන්ගේ උපදේශය විය.මම පාණදුරේ අරුක්ගොඩ මහින්ද සිරි හිමියන් මුණගැසී කළ යුත්ත විචාළෙමි. තාවකාලික පැවිද්ද ගැන අදහස මගේ සිතේ රෝපණය කළේ උන්වහන්සේ ය‍. ඒ උපදෙස් පරිදි ගරුතර කිරම විමල ජෝති නාහිමියන් යටතේ මම තාවකාලික පැවිද්ද ලබා ගතිමි. මහණවීමට සූදානම් වෙද්දී මා සිතට දැනුණේ නිම් හිම් නැති සතුටකි. අසීමිත නිදහසකි.මහණවීමෙන් පසු විහාරස්ථානයේ දී මට පැවරුණු වගකීම් ඒ අයුරින් ම ඉටු කළෙමි. විඩාවක්, පීඩාවක් නැති උත්තරීතර ස්ථානයක් වූ නිර්වාණයට පිවිසීමේ මං දොරක් සේ සැලකෙන මේ තත්වයට පිවිසීම සඳහා මට උපකාර කළ නාහිමිවරුනට නමස්කාර කරමි. දරුවන් දෙදෙනා ඇතුළු ගිහි පින්වතුනට පින් අනුමෝදන් කරමි. දැන් මා කළ යුතු එකම කාර්යය වනුයේ නිවන් අවබෝධ කර ගනු පිණිස වෙහෙසීම බව මම පසක් කොට ගෙන සිටිමි.  පාණදුරේ, ගල්පොත්තවත්තේ, පරාක්‍රම චන්ද්‍රසිරි මහතා‍ විසින් යොමු කරන ලද ලිපියක් ඇසුරිනි. වැඩි දෙනෙකුට උපකාර කිරීමට කැමැති බැවින් සිම් දුරකථන අංකය ද පළ කරන ලෙස ඔහු ඉල්ලා සිටී. ඒ මෙසේ ය. 0721857245සිළුමිණනෙළුම්විල, ලේක්හවුස්, කොළඹ 10.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>05</day>
    </date>
    <link>http://www.silumina.lk/2014/01/05/_art.asp?fn=as1401059</link>
    <topic>සිළුමිණ පාඨකයකු වෙතින් චන්දිමාට මහන මැෂිමක්</topic>
    <author>- ඉසවි</author>
    <content>සිළුමිණ පාඨකයකු වෙතින් චන්දිමාට මහන මැෂිමක්ලොකුමැණිකේ මව“කිසි දිනෙක සාමාන්‍ය මනුස්සයකු සේ ඇවිද නැති ගැහැනියක්” යන හිසින් යුතුව ඉකුත් වසරේ නොවැම්බර් මස 24 වැනිදා සිත්මල් යායේ අපි ඇය පිළිබඳව හෙළිදරව් කළෙමු.බුත්තල ඔක්කම්පිටිය පාරේ එගොඩවත්තේ පදිංචි දිසානායක මුදියන්සේලාගේ ලොකු මැණිකා අවුරුදු පනස් අටක කාන්තාවකි. ඇය එක්දරු මවකි. දුෂ්කර ජීවිතයක් ගෙවු ඇය තම ආබාධිත තත්ත්වයත් සමඟ දියණිය හදාවඩා ගත්තේ උස්මහත් කර ගත්තේ බොහෝ වෑයමිනි. අද ඒ දියණිය යෞවනියකි.ආර්ථික දුෂ්කරතා හේතුවෙන් ඉගෙනුම පසෙක තැබු ඇය අම්මා ජීවත් කරවීම සඳහා අගනුවරට පැමිණ ඇඟලුම් කම්හලක සේවය කරන්නීය.ඇයට ලැබෙන වැටුප දෙදෙනකුට ජීවත්වීම සඳහා ප්‍රමාණවත් නොවේ. එහෙත් නවාතැනක රැඳි සිටිමින් ඇය දුෂ්කර ජීවිතයක් ගෙවන්නීය. මේ දියණිය සියලු දුක් උහුලන්නේ තම අම්මාගේ ජීවිතය ජීවත් කරවීම සඳහාය.“හැමදාම මෙහෙම ඉඳලා බැහැ. මං ගමට යන්න ඕන. පුංචි අම්මලා අම්මට උදව් කරනවා. ඒත් අම්මා ගෙදර තියලා එන එක මගෙ හිතට හරි නැහැ. මම මාස දෙකකට සැරයක්වත් ගෙදර එනවා. මං කොළඹදී මැහුම් පන්තියකට යනවා. මගේ හිතේ අදහසක් තියෙනවා රෙදි මහන මැෂිමකුත් අරගෙන ගමට ගිහිල්ලා ඇඳුම් මහන්න. මං දන්නෑ ඒක කොච්චර දුරට මට සම්පූර්ණ කරගන්න පුළුවන් ද කියලා. ඒත් දැන් මට ඕන අම්මත් එක්ක ඉන්න. අම්මට දැන් ඇස් පේනවත් අඩුයි.”මේ ලොකු මැණිකාගේ දියණිය චන්දිමා ප්‍රියදර්ශනී එදා අපට කියු කතාවයි.ඇයට තිබු ලොකුම අවශ්‍යතාව රෙදි මහන මැෂිමකි. සිළුමිණ සිත්මල් යායේ ලොකු මැණිකාගේ කතාව කියවූ දෙහිවල සුනිතා ගුණතුංග මහත්මිය ඉකුත් දා චන්දිමාට මහන මැෂිමක් පිරිනැමුවාය.“මේ ලිපිය කියෙව්වට පස්සේ මට විශාල කනගාටුවක් ඇති වුණා. මටත් මේ වයසේ දුවක් ඉන්නවා.සුනීතා මහත්මිය විසින් ලොකු මැණිකේගේ දියණිය චන්දිමාට මහන මැෂිමක් පිරිනැමූ අයුරුඅපේ ගෙදර අය කවදත් අසරණ අයට පිහිට වෙන්න කැමැතියි. අපි හැමෝම තීරණයකට ඇවිත් තමයි චන්දිමාට මේ මැෂිම පිරිනැමුවේ.ඒ වගේම චන්දිමාට ස්වයං රැකියාවක් කරගෙන යෑම සඳහා මගේ යෙහෙළියක් ඇයට සාරි වැඩ දැමීම ගැන නොමිලේ ඉගැන්වීමටත් ඉදිරිපත් වී සිටිනවා. සුනිතා විසින් පිරිනමන ලද මහන මැෂිම චන්දිමා පිළිගනු ලැබුවේ බොහෝ සතුටිනි.“මේ මහන මැෂිම ලැබීම මගේ සිහිනයක් සැබෑ වුණා වගෙයි. මට ලැබෙන වැටුපෙන් මැෂිමක් ගන්න අමාරුයි. මැෂිම ලැබුණා කියලා මට එක පාරට ගමට යන්න බැහැ. අපේ ගේ කඩා වැටිලා තියෙන්නේ. මම ගමට යන්න පෙර මේ ගේ හදාගන්න සල්ලි ටිකක් එකතු කරගන්නත් ඕන. ඒ වගේම මම මැහුම් පන්තියකටත් යනවා.කොහොමහරි මම ගමට ගිහිල්ලා ඇම් මහගෙන අම්මවත් බලාගෙන ජීවත් වෙනවා. විශේෂයෙන්ම කියන්න ඕන අපි ගැන තොරතුරු පළ කළ සිළුමිණ පුවත්පතටත් මට මහන මැෂිම පරිත්‍යාග කළ සුනිතා මිස්ටත් හුඟක් ස්තුතියි.”ආදරණීය සිළුමිණ පාඨකයිනි, අපි ද ඔබට ස්තුති කරන්නෙමු. මෙවන් සංවේදී ලිපි පළවීමේදී අපත් සමඟ රැ‍ඳෙමින් ඔවුනට පිහිට වන ඔබ අපට ශක්තියකි. මහන මැෂිමකුත් රැගෙන ඇඳුම් මැසීම ජීවන වෘත්තිය කරගෙන තම ආබාධිත මව ද රැක බලා ගනිමින් අලුත් ජීවිතයක් පටන් ගැනීමට බලා හිඳින චන්දිමාගේ නිවෙස ද යම් තරමකට හෝ පිළිසකර කර දෙන්නට පුළුවන්නම් මේ අලුත් වසරේ ඔබ අත ගැසු පළමු සද්කාර්යය එය වනු ඇත.- ඉසවිඡායාරූප - සුදම් ගුණසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>05</day>
    </date>
    <link>http://www.silumina.lk/2014/01/05/_art.asp?fn=av1401052</link>
    <topic>මා කැමැතිම පිරිමි දහදෙනා</topic>
    <author>තුෂාරි නේරංජා වික්‍රමසිංහ</author>
    <content>මා කැමැතිම පිරිමි දහදෙනාතනූජා ජයවර්ධනමෙවර ‘මා කැමැතිම පිරිමි දහදෙනා’ වි‍ශේෂාංගයට එක් වන්නේ ජනප්‍රිය නිවේදිකාවක මෙන්ම මාධ්‍යවේදිනියක වන තනූජා ජයවර්ධනයි.1. කැමැතිම නිවේදකයාඑම්.ටී.වී ඉන්දියා මාධ්‍ය නාළිකාවේ නිවේදක නිඛිල් චින්නප්පානිඛිල්ට එයාගෙම නිවේදන හැඩතලයක් තිබෙනවා. ඔහු නිවේදන කටයුතු සිදුකරන්නේ ස්වභාවික විදිහටයි.ඉන්න ආකාරයෙන්ම ඔහු අපූරු විදිහට නිවේදන කටයුතු සිදු කරනවා. නිඛිල්ටම අනන්‍ය වූ හැකියාවක් ඔහුගේ නිවේදන කලාව තුළ ඔහු ප්‍රකට කරනවා. ඒ වගේම ඔහුගේ නිවේදන කලාව සාමාන්‍ය මිනිසුන් සමඟහරිම සමීප වු එකක්. මම ඔහුගේ නිවේදන කලාව ඔස්සේ මගේ නිවේදන කලාවට බොහෝ දේ එකතු කරගෙන තිබෙනවා.2. කැමැතිම ක්‍රීඩකයාකුමාර සංගක්කාරඔහු හොඳයි දක්ෂයි ලස්සනයි. හැන්ඩ්සම්. එනිසා මම ඔහුට කැමැතියි.3. කැමැතිමපුවත්පත් කතුවරයා ජයන්ත චන්ද්‍රසිරිපුවත්පත් කලාවේදියෙක් විදිහට මම ඔහුව හුඟක් අගේ කරනවා. මම ඔහුගේ ලේඛන කලාවට එදා ඉදලම කැමැතියි. ඔහු ලියන විදිහට මම කැමැතියි.සෑම ක්ෂේත්‍රයකම පැතිරුණු දැනුමක් බුද්ධියක් ඔහුට තිබෙනවා.4. කැමැතිම ගීත රචකයාමහාචාර්ය සුනිල් ආරියරත්නඔහු ලියූ හැම ගීතයක්ම මට මගේ කර ගන්න පුළුවන්.5. කැමැතිම නළුවාශාරුක් ඛාන්ශාරුක් ඛාන් දක්ෂ නළුවෙක්. දක්ෂකම ඉහවහා ගිය සුන්දරත්වයක් ඔහු තුළ තිබෙනවා.ඔහු ස්ක්‍රීන් එකේදි දකින විට ඕනම කෙනෙකුට ඔහුට ආදරේ හිතෙනවා.6. කැමැතිම චිත්‍රපටඅධ්‍යක්ෂකවරයා විමුක්ති ජයසුන්දරචිත්‍රපට අධ්‍යක්ෂවරයෙක් ලෙස සිනමා මාධ්‍ය තුළ ඔහුටම වෙන්වූ අනන්‍යතාවයක් තිබෙනවා. ඒ වගේමඔහු තරුණ අධ්‍යක්ෂකවරයෙක්. ලෝකය දෙස විචාරශීලී මනසකින් යුතුව බලලා ලෝකයේ තිබෙන යථාර්ථය සිනමාවට නැගූවෙක්. එම කලා කෘති‍ වෙනුවෙන් ලෝකයෙන් එල්ල වන චෝදනාවලට නොබියව ඔහු මුහුණ දුන්නා. ඔහු මනුෂ්‍යත්වය අගයන කලාකරුවෙක්.7. කැමැතිම වෛද්‍යවරයාවෛද්‍ය අනිල් ජාසිංහරට ජාතිය වෙනුවෙන් ජාතික රෝහලේ අධ්‍යක්ෂකවරයා ලෙස ඔහු කරන මෙහෙවර ප්‍රශංසනීයයි. රටේ ජාතික අපදා අවස්ථාවක දී ඔහු කරන සේවය ඒ වෙනුවෙන් කරන කැපවීම හා ඉවසීම විශාලයි. මම ඔහුගෙන් බෙහෙත් අරන් නැහැ. නමුත් ඔහු සමඟ රූපවාහිනී වැඩසටහන් කරලා තිබෙනවා. ඔහුගේ ඒ නිහතමානීකමට මම කැමැතියි.8. කැමැතිම නර්තන ශිල්පියාචන්න විජේවර්ධනචන්න විජේවර්ධන කියන්නේ නර්තන කලාව වෙනුවෙන් අලුත් දෙයක් කළ නර්තන ශිල්පියෙක්. ලංකාවේ නර්තන කලා ශිල්පය සම්ප්‍රදාය රැකගෙන නවීන සමාජය කරා ගෙනයාමට ඔහු මූලිකත්වය දුන්නා.රංගටත් සංගීත කලාව තුළ ඔහුටම ආවේණික වූ අනන්‍යතාවයක් පවතිනවා. ලංකාවේ තරුණ පරපුරේ සංගීතඥයන් අතුරින් ඔහු ඉහළ තලයේ පවතින ගීත රැසක්ම නිර්මාණය කොට තිබෙනවා.10. කැමැතිම ගුරුවරයානිමල් ලක්ෂපතිආරච්චිමම මාධ්‍ය ක්ෂේත්‍රයට පැමිණෙන විට මේ විෂය ක්ෂේත්‍රය පිළිබඳ ගුරුහරුකම් ලබාදුන්නේ ඔහුයි. මාධ්‍ය කලාව තුළ ඔහු මගේ කැමැතිම ගුරුවරයායි.තුෂාරි නේරංජා වික්‍රමසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>05</day>
    </date>
    <link>http://www.silumina.lk/2014/01/05/_art.asp?fn=av1401053</link>
    <topic>හිතවත්කමකුත් නෑ තරහවකුත් නෑ</topic>
    <author>ගාමිණී සුසන්ත</author>
    <content>හිතවත්කමකුත් නෑ තරහවකුත් නෑඉෂාරා සඳමිණි‘වන්දනා’, රුවැත්තියක් වගේම යහපත් ගතිගුණවලින් හෙබි යෞවනියක්. ඒත් ඇය වත්පොහොත්කම්වලින් පිරිපුන් තරුණියක් නොවෙයි. ඇයට ඉන්නේ තාත්තා පමණයි. වන්දනා ජීවිතයට මුහුණ දෙන්නේ ඉතාම නොබියව. වන්දනා නම් මේ යෞවනියගේ චරිතය ඇතුළත් වන්නේ මේ දිනවල ඉතා ජනප්‍රිය ස්වාධීන රූපවාහිනියෙන් විකාශය වන ‘රන්තරු’ ටෙලිනාට්‍යයේ. වන්දනා ලෙස රංගනයේ යෙදෙන ඇය ඉෂාරා සඳමිණි.මේ දිනවල කොහොමද ඔබගේ කාලය ගෙවෙන්නේ?කලා කටයුතු පැත්තෙන් ගත්තම මේ දවස්වල ප්‍රධාන වශයෙන්ම ටෙලිනාට්‍ය දෙකක රූපගත කිරීම්වලට සම්බන්ධ වෙනවා; ඒ ‘රන්තරු’ සහ ‘චායා'. මම රඟපෑ ටෙලිනාට්‍ය කීපයක්ම ඉදිරියේ දී විකාශය වෙන්නත් තියෙනවා. ස්වර්ණවාහිනියේ ‘ආයුබෝවන් ශ්‍රී ලංකා’ වැඩ සටහන ඉදිරිපත් කරන්නත් ‘මහජන සේවය පිණිසයි’ වැඩසටහන ඉදිරිපත් කරන්නත් මේ දිනවල එක්වෙනවා. ඒ වගේම මගේ අධ්‍යාපන කටයුතුවලත් නිරත වෙලා ඉන්නවා.මොනවද ඔබ ඉගෙන ගන්නේ?දේශීය වෛද්‍ය විද්‍යාව. මේ වන විට මම දේශීය වෛද්‍ය විද්‍යාලයේ අවසන් වසරේ ශිෂ්‍යාවක්.වැඩ කීපයකම යෙදී සිටීම අපහසු නැතිද?මගේ කාලයෙන් මූලිකත්වය දීල තියෙන්නේ අධ්‍යාපන කටයුතුවලට. ඒ මගේ ප්‍රධාන ඉලක්කය ‍ඉ‍ෙගනීම නිසා. ඊට අමතරවයි මම රංගන හා නිවේදන කටයුතුවල යෙදිල ඉන්නේ. ඒ; ඒ දේවල් වලට මම කැමැති නිසා. කලාවට එන්න පුංචි කාලෙ ඉඳලම ආශාවක් තිබුණත්, ඒ ගැන දැනුමක් තිබුණේ නෑ.නිවේදනයත් රංගනයත් මම ඉගෙන ගත්තේ ඒ දේවල්වල නිරතවීමෙන්. මම කලක් සංගීතයත් නර්තනයත් ඉගෙනගත්තා. මේ හැම දෙයක්ම කරන්න මම කොහොමහරි කාලය සොයා ගන්නවා. රඟපෑමත්, නිවේදන කටයුතුත් අදට වඩා හොඳින් හෙට කරන්න මම උත්සාහ ගන්නවා.අහම්බෙන් කලාවට යොමු වුණු ඔබ දිගටම කලාවේ රැඳී සිටින්නේ පුංචි කාලෙ ඉඳල තිබුණු ආශාව නිසාද? ජනප්‍රියත්වය නිසාද?ඉස්සරවෙලා කිව්ව වගේ මම කලාවට එන විට මේ දේවල් ගැන දැනගෙන හිටියේ නෑ. හැබැයි, මට පුංචි විශ්වාසයක් තිබුණා ඒ දේවල් මට කරන්න පුළුවනි කියා. කලා ක්ෂේත්‍රයේ ඉන්න විට ජනප්‍රියත්වය ලැබෙනවානෙ. කවුද අකැමැති සාමජයේ ආදරය ආකර්ෂණය දිනාගන්න. කලා කටයුතුවල නිරත වන විට ඒවාට ප්‍රතිචාර ලැබෙන විට කලා‍ෙව් තව තවත් යෙදෙන්න ආශාවක් ඇතිවුණා.අනාගතයේ දී ඔබ රඟපාන නිවේදන කටයුතුත් කරන වෛද්‍යවරියක්ද?මගේ මූලිකම අරමුණ මගේ උපාධිය සම්පූර්ණ කිරීම. එය ඉටුකරගන්න ලබන වසරේදී අවස්ථාව ලැබේවි. ඉන්පසුව මගේ කාලය කළමනාකරණය කරගෙන කලා කටයුතුවලත් යෙදෙනවා.‘රන්තරු’ ටෙලිනාට්‍යයේ ඔබේ රංගනයට ලැබෙන ප්‍රතිචාර කොහොමද?‘රන්තරු’ ටෙලිනාට්‍යයේ වන්දනාගේ චරිතයට මට ඉතාම හොඳ ප්‍රතිචාර ලැබෙනවා. ‘රන්තරු’ සාම්ප්‍රදායික ආදර කතාවක් නෙමෙයි. ආදරය වගේම සමාජයේ මිනිසුන් අතින් සිදුවන විවිධ වැරදි අඩුපාඩු ගැනත් මෙයින් කතාවෙනවා.මෙහි පිටපත ඉතා හොඳයි. මෙහි මට ගොඩක් දේවල් කරන්න තියෙනවා.ඔ‍ෙබ් රංගනයත් අහිංසකාවියගේ චරිතයට කොටු වේවිද?එහෙම කියන්න බැහැ. මම මෙතෙක් කරල තියෙන චරිතවල විවිධත්වයක් තියෙනවා කියලයි මම හිතන්නේ. මම හරිම කැමැතියි විවිධ චරිත නිරූපණය කරන්න. ඉදිරියේ දී මට එවැනි විවිධ චරිත නිරූපණය කරන්න අවස්ථාව ලැබේවි කියල හිතනවා.ඔබ ‘මිස් ශ්‍රී ලංකා’ තරගයට ඉදිරිපත් වුණා නේද?ඔව්, 2010 අවුරුද්දේ ‘මිස් ශ්‍රී ලංකා’ තරගයෙන් දෙවැනි ස්ථානය ලැබුණේ මට. ඒ අවුරුද්දෙම මම ‘මිස් වර්කින් ගර්ල්’ වුණා. ඉන්පසුවයි නිල්වලා ආයතනයේ ලලිත් වසන්ත මහත්මයා මට ආරාධනා කළේ ‘සිහින පියාපත්’ ටෙලිනාටයේ කේතකී ගේ චරිතය රඟපාන්න.සිනමාවට එක්වෙන්න තවම අවස්ථාවක් ලැබුණේ නෑ නේද?ටෙලිනාට්‍යවලට සම්බන්ධ වෙන්න කලින් නම් සිනමා නිර්මාණ දෙක තුනකට කතා කළා. නමුත් මම ඒවා බාරගත්තේ නෑ. ඒකට හේතුව තමයි, ඒ දවස්වල රඟපාන්න මට පුළුවන් වේවිද කියල මට තිබුණු බය. මෑත කාලෙදි නම් සිනමාවට ඇරයුමක් ලැබුණේ නෑ. හොඳ දේකට කතා කළොත් සතුටින් බාරගන්නවා.ඔබ වෛද්‍යවරියක් ලෙසින් ඉගෙනගන්න කෙනෙක් හැටියට නිළියකට තිබෙන සමාජ පිළිගැනීම ගැන ඔබට මොනවද හිතෙන්නේ?කලාවේ යෙදිල ඉන්න අයට විශේෂයෙන්ම නළු නිළියන්ට විශාල සමාජ ආකර්ෂණයක් තියෙනවා. ඔවුන් දෙස මුළු සමාජයේම ඇස් යොමු වෙලා තියෙනවා. ඒ නිසයි ඔවුන් අතින් සුළු වැරැද්දක් සිදුවුණත් විශාලව පෙනෙන්නේ. සමාජයේ ඕනෑම මට්ටමක සිටින පුද්ගලයකු අතින් වුණත් වැරැද්දක් සිදුවෙන්න පුළුවනි. කලා ක්ෂේත්‍රයේ ඉන්න අයගෙන් වගේම වෛද්‍ය ක්ෂේත්‍රයේ ඉන්න කෙනකුගෙනුත් වැරැද්දක් සිදුවෙන්න පුළුවනි.නමුත් අපි කවුද, අප හැසිරිය යුත්තේ කෙසේද කියන එක ගැන අපටම වැටහීමක් තියෙන්න ඕන. එතකොට කවුරුවත් අපිට වැරදි කියන්නේ නෑ. අපි කරන දේ හිතට එකඟව කරනවා නම්, අපි දිහා කවුරුවත් වැරදි විදියට බලන්නේ නෑ. කලාකරුවන් වෙන්න සමාජයේ හැමෝටම බැහැ.ඒ නිසා හොඳ රංගන ශිල්පිනියකට හොඳ සාමජ පිළිගැනීමක් තියනවා කියලයි මම හිතන්නේ. එහෙම අය ඕනෑ තරම් අපේ කලා ක්ෂේත්‍රයේ ඉන්නවා.සමකාලීන පරපුර එක්ක ඔබ සමීපද?සුහදව වැඩ කරනවා. වැඩක් තියෙන වෙලාවට අදාළ තැනට ගිහින් වැඩේ කරල මම එනවා.ගොඩක් දෙනෙක් එක්ක ලොකු හිතවත්කමක් නැහැ. හැබැයි කා එක්කවත් මගෙ තරහක් නෑ.ඔබ ඉදිරිපත්කරන ‘මහජන සේවය පිණිසයි’ තරමක වෙනස් ආකාරයක වැඩසටහනක් නේද?ඇත්තෙන්ම ඔව්. මෙය ලංකාවේ ප්‍රධාන පෙළේ රාජ්‍ය සහ රාජ්‍ය නොවන ආයතන පිළිබඳව මහජනයාට ඇති ගැටලු ගැන කතා කෙරෙන වැඩසටහනක්. ‘රන්තරු’ ටෙලි නාට්‍යයේ රංගනයට වගේම මේ වැඩසටහනටත් ඉහළ ප්‍රතිචාර මට ලැබෙනවා. ඒගැන මට පුංචි ආඩම්බරයක් දැනෙනවා.ගාමිණී සුසන්තකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>05</day>
    </date>
    <link>http://www.silumina.lk/2014/01/05/_art.asp?fn=av1401054</link>
    <topic>සුමිගෙන් අහන්න</topic>
    <author/>
    <content>සුමිගෙන් අහන්නඅත්තනගල්ලේ විමලසේන හපුතන්ත්‍රිප්‍රශ්නය - මා ඇසූ ප්‍රශ්නයවත් පිළිතුරවත් ගිය සතියක පළවුණේ නැහැ. එහෙත් එය ශීර්ෂපාඨයට යොදා තිබුණා. මගේ ප්‍රශ්නය මෙයයි. මහාචාර්ය ගුණපාල මලලසේකර, එඩී ජයමාන්නගේ ග්‍රැමෆෝන් විකට වැඩසටහන්වලට පිටපත් ලිව්වාද?පිළිතුර - ඔව්. ඩබල් බෙන්ඩ්’ නම් වූ විකට වැඩසටහන් පිටපත ලීවේ ඔහු.වස්කඩුව දෙදියවල ගාමිණි ගුණතිලකප්‍රශ්නය - ඇමැති රෝහිත අබේගුණවර්ධන දක්ෂ ගායකයෙක් ද?පිළිතුර - ඔව්. ඔහු ගැයූ නිවාඩුවට මම එන්නම්, කරුණා සුවඳ තවරාලු වැනි ගීත මා අසා තිබෙනවා. ඔහු ඒවා බොහෝම දක්ෂ විදියට ගායනා කරනවා.මොරටුව කටුබැද්දේ ඩඩ්ලි ගෝමස්ප්‍රශ්නය - මරදානේ එල්පින්ස්ටන් සිනමාහලේ ‘පෙරළෙන ඉරණම’ චිත්‍රපටය නැරඹීමට ගොස් පෝළිමේ සිරවී මියගිය පුද්ගලයාගේ නම කුමක් ද?පිළිතුර - එච්.එම්. ජයා අප්පු නමැත්තෙක්.ගම්පොළ රංජිත් බණ්ඩාර අත්තනායකප්‍රශ්නය - ‘රාණි එන්නකෝ නැඟී ම පෙම්’ ගීතය ඇතුළත් චිත්‍රපටය කුමක් ද?පිළිතුර - ‘අයිරාංගනි'.පිළියන්දල මිරිස්වත්තේ චාමර වි‍ෙජ්සිංහප්‍රශ්නය - රංගනි ශිල්පිනි අනෝමා ජිනාදරි ගැන යමක් කියන්න?පිළිතුර - දක්ෂ චරිතාංග නිළියක්. එච්චරයි.මෝදර හිරාන් රොඩ්රිගෝප්‍රශ්නය - ‘චෝර් මචායේ ෂෝර්’ චිත්‍රපටයේ සංගීතය කාගෙද?පිළිතුර - රවින්ද්‍ර ජයින්කොටු‍ගොඩ දිසානෑගම තිස්ස කුමාර කෝරලගේප්‍රශ්නය - 2014 වසරේ ඔබේ බලාපොරොත්තු මොනවාද?පිළිතුර - මට කිසිම අවුරුද්දකට එහෙම බලාපොරොත්තු තිබිලා නැහැ තිස්ස.මාතලේ ධර්මා ඒකනායකප්‍රශ්නය - රත්න ශ්‍රී විජේසිංහගේ දියණිය වන ප්‍රාර්ථනා සම්මානි විජේසිංහගේ දුරකථන අංකය පළකරන්න?පිළිතුර -0779830034දෙදියවල වස්කඩුවේ ගාමිණි ගුණතිලකප්‍රශ්නය - අපේ ර‍ෙට් වෘත්තිය සමිති ව්‍යාපාරය ගැන ඔබේ අදහස කුමක්ද?පිළිතුර - කැතයි, ලැජ්ජයි. (විශේෂයෙන් දේශපාලන වෘත්තිය සමිති) හුඟක් වෙලාවට ඒවායේ බලය අත්පත් කරගෙන ඉන්නේ නූගත් අය. අද පාර අතුගාන කාණු හෝදන කෙනා වෘත්තීය සමිති ඔස්සේ හෙට වර්කින් ඩිරෙක්ටර් වෙනවා. උගතුන්ට වැඩ කරන්න වෙන්නේ මොවුන් යටතේ. අපේ රටේ හුඟක් සංස්ථා පිරිහිලා තියෙන්නේ මේ වෘත්තිය සමිති නිසා කියන එකයි මගේ හැඟීම.හික්කඩුවේ පාලිත ඥානසිරිප්‍රශ්නය - ක්ලැරන්ස් විජේවර්ධන ගයන ‘පැතුම් ලොවෙ මුතු අමුණා සොඳුරු ජීවිතේ’ නම් වූ ගීතය ලීවේ කවුද?පිළිතුර - ප්‍රවීණ පුවත්පත් කලාවේදී කැමිලස් පෙරේරා.මීගමුව බණ්ඩාරනායක චතුරශ්‍රයේ සුකුමාර් ප්‍රනාන්දුප්‍රශ්නය - ‘රූප් තෙරා මස්තානා’ චිත්‍රපටයේ ප්‍රධාන චරිත රඟපෑවේ කවුද? එය තිරගත වූයේ කිනම් වසරේ ද?පිළිතුර - ජ්තේන්ද්‍ර, මුම්ටාස්, අයි.එස්. ජොහාර්, ප්‍රාන්, ලීලා මිස්රා මෙහි ප්‍රධාන චරිත රඟපෑවා. තිරගත වුණේ 1972. (එහෙත් මේ චිත්‍රපටය අපේ රටේ නම් තිරගත වුණේ නැහැ.)පාණදුර සරත් නාකන්දලප්‍රශ්නය - නදීෂා හේමමාලි දක්ෂ නිළියක්ද?පිළිතුර - ඇගේ දක්ෂ රඟපෑමක් මම නම් තවම දැකලා නැහැ.මේ අයත් මේ සතියේ ප්‍රශ්න එවා තිබුණා. අත්තනගල්ලේ ජයතිලක අරඹේවත්ත, හලාවත අනුර ශාන්ත පීරිස්, කුලියපිටියේ ජයසේන අතපත්තු, හොරතැපොළ එච්.එම්. දනුසේකර, මාතර ඇල්වේල්ල පාරේ සහන් මාලක හේවා සහබන්දු, කඩවත සුජාතා ගුණවර්ධන, රත්නපු‍ෙර් ඉනෝකා සමරවික්‍රම.ඔබේ ප්‍රශ්නය පහත ලිපිනයට යොමු කරන්න'සුමිගෙන් අහන්න' රසදුන, සිළුමිණ, ලේක්හවුස් කොළඹ 10කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>05</day>
    </date>
    <link>http://www.silumina.lk/2014/01/05/_art.asp?fn=av1401055</link>
    <topic>රනිල්ට 'මේරියන්ස්' සමඟ ගී ගැයීම සපුරා තහනම්</topic>
    <author>ජෝජ් රොබ්සන් ද සිල්වා</author>
    <content>රනිල්ට 'මේරියන්ස්' සමඟ ගී ගැයීම සපුරා තහනම්ඒවා රජය සතු වගකීමක්’ ආදී වශයෙනුත්. ඒ දේ එහෙම නම් ඒක එයාලගේ කාරණාවක් වගේම මනුස්ස ගුණ වගාවේ කොටසක් ලෙසයි මම දකින්නේ. ඒක මට අදාළ නැහැ. හැබැයි රනිල්ගේ පියාගේ මනුස්සකම මම ඉතා හොඳින් දැක තිබෙනවා. ඒ උතුම් ගායකයාණන් උන්නා නම් ඔය විදියට හිතන්නේ නැහැ කියලයි මං හිතන්නේ, රනිල් ඔහොම ප්‍රකාශයක් කෙරුවාට. අපි මේරියන්ස්ලා නම් මේ රටේ කලාකරුවන් හැටියට පන්සල්, පල්ලි, පාසල්වලට ආධාර පිණිස ප්‍රසංග කරද්දී උදව් කරගෙන ඉන්නවා. මේ රටේ දූ පුතුන්ගේ හෙට දවස වෙනුවෙන් අපි ඒ දේවල් කරන්නේ.”(5). රජීව් සෙබස්තියන් සමඟ ඉඳගෙන රනිල් මට කතා කරලා (නෙළුම් පොකුණේ ප්‍රසංගය අවසන් වෙලා) “මීට පස්සේ මං ලංකාවේ... ගේ පුතාට මගේ තාත්තාගේ සින්දු කියන්න දෙන්නේ නැහැ’ කියා කිව්වා. ඒත් ඒක කිව්වේ පොදුවේ ‘...... පුතාලා” කියලයි. මට කියනවා නම් කියන්න ඕනේ ‘..... පුතෝ, තොට’ කියලානේ. කෙසේ වුවත් මම එ‍වලේ කිව්වේ - ‍'ඔව් මචං, උඹ හරි තීරණයක් අරන් ලෝයර් කෙනෙකුට බාර දීපන්’ කියලයි. එයාගේ භාෂා භාවිතය පත්තරේක පළ කරන්න බැහැනේ.එයා උන්නේ එයාගේ ප්‍රසංගයට සරත් දසනායක, පැට්රික් දෙනිපිටිය වැනි සංගීතඥයින්ගේ තනු සහ පදමාලා ලියූ ගී පද රචකයින්ගේ පාර්ශ්වයන් මුදල් ඉල්ලීම ගැන වේදනාවෙන් හා තරහෙනුයි. ඒ නිසා තමයි ඔය ප්‍රශ්න ඔක්කොම එයා මට දිග හැරියේ. රනිල්ගේ කතා බහ බොහොම ඉහළින් පිළිගෙන මම කිව්වා ‘අනිවාර්යයෙන් ම මචං, තාත්තාගේ ගීත, බුද්ධිමය දේපළ නීතිගත වෙන්න ඕනේ’ කියලා. එයා පියාගේ ගීත කාටවත් කියන්න දෙන්නේ නැත්නම් ඒක මටත් වලංගුයිනේ. එතැන කිසිම ගැටලුවක් නැහැ මං පිළිගත්තා.‍ ඒක හැමෝටම පොදු දෙයක් නම් අපි අවසර ‍අරගෙන ඒ ගීත ගයන එක තමයි වැදගත්. හැබැයි මේ කාරණයේදී ‘70 දශකයේ ගී ගයන්න ඕනේ නැත්නම් ඇයි තමන්ගේ ගීත හරහා ප්‍රසංග පවත්වන්නේ නැත්තේ...?” කියා රනිල් අහන ප්‍රශ්නයට ස්වර්ණක්කාට පිළිතුරු වශයෙන් මේ පිළිබඳ මම දෙසැම්බර් 08 වැනිදා ‘රසඳුනට’ පැවසූ අදහස් යළි මතක් කර දීමක් කළ යුතුව තියෙනවා. රනිල් මෙය තේරුම් ගත යුතුව තියෙනවා. අපි මේ 70 දශකයේ ගී ගායනා කරමින් කරන්නේ ජාත්‍යන්තර තලයේ ප්‍රසංග කලාවක්. ගීතලෝලීන්ගේ රසාස්වාදය පිණිස අපි මෙලෙස ඉදිරිපත් කරන ප්‍රසංගවලට විශාල ඉල්ලුමක් ලැබී තියෙනවා. එච්චරයි. අපිට කන්න හොයාගන්න අපේ ම ජනප්‍රිය ගී ඕනෑ තරම් තියෙනවා.‍ රනිල් දැනගන්න ඕනේ, මම නීත්‍යානුකූලව අවසර අරගෙන නොනවත්වාම 70 දශකයේ ගීත ඉදිරියේදීත් ගායනා කරන බව. එසේ ම මෙම ‍කාරණයේ දීම රනිල් මතුකර තිබුණ කරුණක් ‘ගුණමකු නලින්’ යනුවෙන් පැවසූ නිර්මාණකරුවෙක් පිළිබඳව. තවදුරටත් රනිල් පවසා තිබුණා ‘මේරියන්ස් නලින්ව උඩට ගෙනත් තිබ්බේ මොහුයි’ කියලත්. මම ගුණමකුයි කියලා ලියූ එම ලේඛකයාගේ හෘද සාක්ෂිය හඳුනනවා ඇති මම ඔහුට උපකාර කළ අයුරු. ඔහුගේ ම ආත්ම ගරුත්වයට හානි වන නිසා ඒ පිළිබඳ කතා කරන්න මං කැමැති නැහැ. අපිට සින්දු ලියපු, අපි ගැන පත්තරේට ලිපි ලියපු ඒ මනුස්සයාට ගරු කරලා මං නිහඬ වෙනවා.ඒත් රනිල්ගේ මෝඩ ප්‍රකාශය (“අර මේරියන්ස් නලින්ව උඩට ගෙනත් තිබ්බ කතාව” ගැන මට එයාගෙන් අහන්න ප්‍රශ්නයක් තියෙනවා.) ඒ අපේ සින්දු තනු නිර්මාණය කරලා, සංගීතවත් කරලා, ගායනා කරලා, ප්‍රසංග වේදිකාවල දුවලා පැනලා රඟපා ගීතලෝලීන්ව ආකර්ෂණය කර දී මේරියන්ස් නලින්ව උඩට ගෙනත් තිබ්බේත් ඔය කියන ගීත නිර්මාණකරුවා ද කියන ප්‍රශ්නයයි. ඔය නිර්මාණකරුවාට මං ගෞරව කරලා ඇති අයුරු ඔහු දන්නවා. ඉතින් රනිල් මෙම පස් වැනි කාරණයේ ඇතුළත් කරුණු පවසන්නේ මොන ස්ථාවරයක ඉඳලා ද කියන එක ගැන මට ලොකු කනගාටුවක් දැනෙනවා. මනුස්සකම් නැත්තේ තිරිසන් ගති ඇත්තේ කාට ද කියන එක එයින් ම පැහැදිලි වෙනවා.(6). රනිල් මේ ‘තාරක මල්ලී’ ගැන කතාවත් පටලවා ගෙනයි තියෙන්නේ. ඒක අපි සඳහන් කළ එකක් නෙමේ. 33000. lk වෙබ් අඩවියේ තමයි තාරක මල්ලි මියුසියස් බාලිකාවේ ප්‍රසංගයට සහභාගි වෙනවා කියලා දාලා තිබ්බේ. ඒ ලින්ක් එක අපේ facebook එකෙත් දාලා. ඒක වෙබ් අඩවි කතන්දරයක් මිස මට අදාළ කාරණයක් නෙමේ. තාරකගේ profile එකෙන් තාරකම තමයි දාලා තියෙන්නේ ‘ලංකාවට ආපු වෙලාවක ප්‍රසංගය බලන්න එනවා’ වගේ අදහසක්. වෙබ් අඩවිය හරහා තමයි ඒක මතු කරලා තියෙන්නේ. මේ අදාළ කාරණයට අමතරව ඔය වගේ කතාවකුත් පටලවා ගහලා තියෙන්නේ මාව වැරදි කාරයා කරන්න වෙන්න ඇති. ඒත් නොකළ වරදක් නිසා මම කීයටවත් එය ද බාර ගන්නේ නැහැ.(7). “නලින් පෙරේරා ඔය කියන තරම් මගේ යාළුවෙක් නෙමෙයි. හැමෝටම මම කතා කරන්නේ ‘මචං’ කියලයි. එය නලින්ට කළ විශේෂ ඇමතුමක් නෙමේ” කියන රනිල්ගේ ප්‍රකාශය මම ඉතා ඉහළින් බාර ගන්නවා. ඔහු ඒක කෙළින් කියපු එක ගැනත් මම ගොඩක් සතුටු වෙනවා. ‘මචං’ කිව්වාට යාළුවෙක් නෙමෙයි නම් මමත් ඔහුට එලෙසම ප්‍රතිචාර දක්වනවා. මමත් මින් ඉදිරියට ‘රනිල් මල්ලවආරච්චි’ කියන කෙනාව මගේ යාළුවෙක් කියලා පිළිගන්නේ නැහැ.අපි දෙන්නාගේ ම උපන් දිනය යෙදිලා තියෙන්නේ එකම දවසේ. ඉතින් මේ අවුරුද්දෙත් ‘හැපි බර්ත් ඩේ මචං’ කියලා message එවලා තිබුණු ඒ මචං - ‘මොන මචං ද...? කියලා ප්‍රශ්නාර්ථයක් තමයි ඉතුරු වෙන්නේ. ඒ වගේ ම එයා ‘මචං’ කියලා අමතන මේ ර‍ෙට් එයාගේ යාළුවෝ ඔක්කොමලාත් එයාගේ යාළුවෝ නෙමේද කියලත් ප්‍රශ්නයක් මතු වෙනවා. හරි, කමක් නැහැ, මින් පසු එයත් මගේ මචං නෙමේ කියලා මං හිතා ගන්නවා.(8).රුපියල් 25000 ක් ද මිල්ටන් මල්ලවආරච්චි වටින්නේ...?” කියන ප්‍රශ්නයට මං මුලින් ම උත්තර දීලා තියෙනවා. මිල්ටන් අයියාගේ ගීත වල වටිනාකමට කොහොමද මේරියන්ස්ලා සල්ලි අරන් දුන්නේ කියන එක පොඩ්ඩක් සිහිපත් කරලා බැලුවොත් රනිල්ට එය වැටහේවි. 70 දශකයේ ගීත කාගේ වුවත් මට මිල කරන්න බැරි තරම් වටිනවා. කිසියම් ගනුදෙනුවක් කරද්දී ගිවිස ගන්නා අයුරු තමයි ගෙවීම් කරන්නේ. ඔය ප්‍රශ්නය රනිල් අහන්න ඕනේ මගෙන් නෙමේ, ප්‍රසංග සංවිධායකවරුන්ගෙනුයි. ඒත් ඒ අවස්ථා මගහැරලා දැන් එයාගේ දුර්වලකමක් එයා මගේ වරදක් ලෙස පෙන්නුම් කරන්න නිශ්ඵල උත්සාහයක යෙදෙනවා.කොළඹ නොවුණාට මම ලෝකේ දිනා ගත්තෙ හලාවත ශාන්ත මරියා පාසලෙන් ඉගෙන ගෙන. අද ලංකාවේ දෙපයින් හිටගෙන කටයුතු කරන්න මට පුළුවන්කම ලැබිලා තියෙනවා. කොළඹ ඉපදුණේ නැතුවාට. රට අතහැරලා ගිහිල්ලා දරුවන්ට ලංකාවේ ආභාෂය නැති කරගෙන කටයුතු කරන තාත්තා කෙනෙක් වෙලා නැහැ මං. මිනිසුන්ගේ ගති පැවතුම් තමයි වැදගත්. ඒ කියන්නේ සිතුවිලි සංකල්ප. මම අදත් ‘මිල්ටන් මල්ලවආරච්චි’ නාමයට ගෞරව කරනවා. ඒකේ කිසි වෙනසක් නැහැ.මින් ඉදිරියට ‘මචං’ කියා ඇමතුවාට යාළුවෙක් නොවන ‘රනිල්’ නමැති පුද්ගලයාගේ චෝදනා හෝ ප්‍රශ්න කිසිවකට උත්තර දෙන්න මගේ බැඳීමක් නැහැ. ඒ මචංලාගේ සම්බන්ධය මෙතැනින් ඉවරයි. එසේ ම ලංකාවට ආව කාලයකදීවත් මින්පසු රනිල්ට ‘මේරියන්ස්’ සමඟ සින්දු කීම සපුරා තහනම්.ජෝජ් රොබ්සන් ද සිල්වාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>05</day>
    </date>
    <link>http://www.silumina.lk/2014/01/05/_art.asp?fn=av1401056</link>
    <topic>නව වසරේ ප්‍රාර්ථනා</topic>
    <author>තුෂාරි නේරංජා වික්‍රම</author>
    <content>නව වසරේ ප්‍රාර්ථනාව්‍යාපාරික කටයුතුවලටමුල්තැන දෙනවා- කමල් අද්දරආරච්චි2014 නව වසර ගිය වසරේ ඉටු නොවූ බලාපොරොත්තු ප්‍රාර්ථනා සියල්ල ඉටු වන සුබ නව වසරක් වේවා කියා මම හැමදෙනාටම ප්‍රාර්ථනා කරනවා.පසුගිය ව‍සරේ ඉටුකර ගැනීමට බලාපොරොත්තු වුණු එහෙත් ඉටු නොවුණු බලාපොරොත්තු කිහිපයක්ම මම 2014 නව වසරේදී ඉටු කර ගන්නට සැලැසුම් කොට තිබෙනවා. විශේෂයෙන්ම මම ‘ඉංග්‍රීසි භාෂාව’ පිළිබඳව ඇරැඹූ පන්ති අතරමඟ නවත්වන්නට සිදුවුණා. 2014 වර්ෂයේ කන්ද උඩරටින්ම නැවතත් ඉංග්‍රීසි පන්තිය අරඹන්න මම සූදානම්. ඒ වගේම මම රංගනයෙන් දායක වන ‘රඟපෑම් ඉවරයි’ වේදිකා නාට්‍ය‍යත් සාර්ථකව ඉදිරියට කරගෙන යන්න නව වසරේ දී බලාපොරොත්තු වෙනවා. මම කරගෙන යන ව්‍යාපාරික කටයුතුත් ඉදිරියටත් සාර්ථකව කරගෙන යාමටත් උදාවූ නව වසරේ ප්‍රාර්ථනා අතර වෙනවා.විදේශ සංචාරයට මුල් තැන-චංචලා වර්ණසූරියඅලුත් අවුරුද්දේ ඉටු කරගන්නට බලාපොරොත්තු ගොඩාක් තිබෙනවා. ඒ අතුරෙන් හා හා පුරා කියා පැරණි රජ කතාවක එක් විශේෂ චරිතයක් අලුත් අවුරුද්දේ රඟපාන්නට මම සූදානමින් ඉන්නවා. ඒ වගේම තවත් චිත්‍රපට කිහිපයකම චරිත කිහිපයක්ම රඟපාන්නත් ආරාධනා ලැබී තිබෙනවා. පෞද්ගලික ජීවිතය ගත්තොත් නව වසරේ දී විදේශීය සංචාර කිහිපයකටම යන්න තියෙනවා. හැමදෙනාටම සතුටින් නිරෝගීව ජීවත්වන්නට වාසනාව උදාවේවා කියා ප්‍රාර්ථනා කරනවා.නව වසරේ අලුත්ම චිත්‍රපටයක්- චන්න පෙ‍ෙර්රාලංකාවාසී හැමදෙනාටම ලැබුවා වූ නව වර සුබම සුබ නව වසරක් වේවා! කියා මම ප්‍රාර්ථනා කරනවා.අලුත් අවුරුද්දේ අලුත්ම චිත්‍රපටයක් නිර්මාණය කරමින් නව වසර අරඹන්න මම සූදානම් වෙනවා. මේ නවතම චිත්‍රපටයේ නම ‘චමත්කා'. මෙහි තිර පිටපත මහේෂ් සත්සර මද්දුමආරච්චි ගෙන්. ඒ ‍වගේම මගේ ‘කල්පාන්තේ සිහිනයක්’ චිත්‍රපටයත් මේ නව වසරේ තිරගත කිරීමට නියමිතයි. මේ අලුත් පැතුම් අලුත් බලාපොරොත්තු මේ අලුත් වසරේ ඉටුකරගන්න කටයුතු කරනවා.ලේඛන කලාවට මුල් තැන-තෙසාරා ජයවර්ධනනව වසරේ ‍ගොඩාක් හොඳ බලාපොරොත්තු රැසක් ම‍ෙග් සිතේ තිබෙනවා. ටෙලිනාට්‍ය කිහිපයකම වැඩ කටයුතු ආරම්භ කරමින් නව වසරේ කලා කටයුතු අරඹන්න මම සූදානම් වෙනවා.‘එලියස් එළියට’, ‘නේහා’, ‘දිල් නේත්‍රා’ ඒ අතරින් කිහිපයක්. ඒ වගේම මගේ ලේඛන කලාව හරහාත් යමක් පාඨකයින් වෙනුවෙන් ඉටුකරන්න මම සූදානම් වෙනවා. මම මීට පෙර ලියූ ‘හංගර් ගේම්ස්’, ‘කැචින් ෆයර්’ යන පරිවර්තන නවකතාවේ තුන්වන කොටස මේ වසරේ දී පරිවර්තනය කරනවා. ‍ෙම් ලැබුවා වූ නව වසර හැමදෙනාටම සුබ නව වසරක් වේවා කියා මම පැතුම් ගෙනෙනවා.”නිවේදනයේ නැවුම් වෙනසක් ඇති කරනවා-උමයංගනා වික්‍රමසිංහසියලු පැතුම් සර්වප්‍රකාරයෙන්ම සාර්ථක වන සුබ නව වසරක් වේවා කියලා ‍මගේ රසික ජනතාවට පළමුව මම සුබ පැතුම් පිරිනමනවා. පෙර වසරවල මෙන්ම නව වසරේදීත් මාත් සමඟ මගේ නිර්මාණ සමඟ රැ‍ඳෙන්න කියලා මම මගේ රසික රසිකාවන්ගෙන් ඉල්ලා සිටිනවා.මේ නව වසරේ හැම සිත් සතන් තුළ වගේම ම‍ගේ සිතේත් ඉටු කර ගත යුතු ප්‍රාර්ථනා කිහිපයක්ම තිබෙනවා.ඒ අතර සුපුරුදු පරිදි රංගන කටයුතු සාර්ථකව කරගෙන යාමට මම බලාපොරොත්තු වෙනවා. ඒ වගේම නිවේදිකාවක ලෙසත් හඬකැවීම් ශිල්පිනියක ලෙසත් මම කටයුතු කරන නිර්මාණ හරහා නැවුම් වෙනසක් ප්‍රේක්ෂකයන් ජනතාව අතර ඇති කරන්නට මම වෙහෙසෙනවා. ඒ අතර රේඩියෝ නාට්‍ය කලාවේ වෙනසක් කරමින් ප්‍රචාරය වෙන ‘උන්මාද චිත්‍රා’ නාට්‍යයේ උන්මාද චිත්‍රාවට මම හඬ කැවීමෙන් දායක වෙනවා. එයට තිබෙන ප්‍රේක්ෂක ප්‍රතිචාර ඉතාම ඉහළයි.නව වසරේ මේ චරිතය හරහා ලොකු වෙනසක් සිදු කරන්නට මට හැකිවේවි.සිනමාව වෙනුවෙන් කැපවෙනවා‍- ජනිත මාරසිංහ2014 නව වසර හැමදෙනාටම වාසනාවන්ත නව වසරක් වේවා කියා මම සුබ පතනවා. මේ නව වසරේ කලා ක්ෂේත්‍රය වෙනුවෙන් හොඳ නිර්මාණ කීපයක් හරහා දායක වීමට අවස්ථාව මට හිමිවී තිබෙනවා. මගේ රසිකයන් වෙනුවෙන් නවතම ආකාරයේ නිර්මාණාත්මක චිත්‍රපට දෙකක් රිලීස් කරන්න මම සූදානම්. එක් චිත්‍රපටයක් තමයි ‘ඇඩ්‍රස් නෑ’ චිත්‍රපටය. ඒ වගේම ‘මගේ යාළු මාළු’ චිත්‍රපටයත් මේ වසරේ රිලීස් වෙනවා. මේ වන විට සිනමා කර්මාන්තය තුළ සුබවාදී දියුණුවක් මම දකිනවා. චිත්‍රපට නිෂ්පාදක වරයෙක් විදිහට ඒ දියුණුව තව තවත් තීව්‍ර වේවා කියා මම ප්‍රාර්ථනා කරනවා.උඩරට නර්තනයටම කැප වෙනවා-මේනකා පීරිස්ලබන්නා වූ නව වසර ලංකාවාසී හැමදෙනාටම සුබ නව වසරක් ‍වේවා කියලා මුලින්ම මම සුබ පැතුම් එක්කරනවා.2014 වසර මට සුවිශේෂී වසරක් වෙනවා. නව වසරේ ඉටුකර ගත යුතු බලාපොරොත්තු කිහිපයක්ම තිබෙනවා. ඒ අතර මගේ කලඑළි මංගල්‍යය සුවිශේෂී වෙනවා. මම උඩරට නර්තනය හැදෑරුවේ ස්වර්ණා සිරිනාම ගුරුතුමිය ගෙන්. ඒ අනුව මමත් තවත් විසිහත්දෙනකුත් මේ වසරේ ජනවාරි 25 වැනි දින බෙල්ලන්විල පන්සලේ දී උඩරට නර්තනයෙන් කලඑළි බසිනවා. ඒ පැතුම හුඟක් කල් සිටම ඉටුකරගන්නට මම මඟ බලා සිටියා.එය මේ නව වසරේදී ඉටුවෙනවා. ඒ වගේම ටෙලිනාට්‍ය තුනකට ඇරියුම් ලැබී තිබෙනවා. ගොඩක් ලස්සන කතා තුනක්. ‍ෙම් නව වසරේදීම එයත් විකාශය වේවි.තුෂාරි නේරංජා වික්‍රමකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>05</day>
    </date>
    <link>http://www.silumina.lk/2014/01/05/_art.asp?fn=av1401057</link>
    <topic>දවස් 47 කදි පැය දෙක තුනක්වත් නිදාගත්තේ නැහැ</topic>
    <author>අරුණි මුතුමලී</author>
    <content>දවස් 47 කදි පැය දෙක තුනක්වත් නිදාගත්තේ නැහැදමිතා අබේරත්නමේ දිනවල ජාතික රූපවාහිනියේ ඔබ දකින ආදර්ශවත් වෛද්‍යවරියගේ කතාව ‘සසර සරණි’ අවසානයේ කුමක් වේවි ද? දමිතා අබේරත්න නම් වූ ප්‍රතිභාපූර්ණ රංගවේදිනිය සිය කලා ජීවිතයේ 31 වැනි වසරට පා තබමින් අධ්‍යක්ෂණය කළ මේ පුවත ඒඩ්ස් රෝගියකු හා සම්බන්ධ සත්‍ය කතාවක් ඇසුරින් නිර්මාණය වූවක් බව ඔබ දන්නවා ද? ඒ ගැනත් වර්තමානයේ කලා ක්ෂේත්‍රය පිළිබඳවත් දමිතාගේ අදහස් මෙසේ ලියා දක්වමු.‘සසර සරණි’ ඔබේ ප්‍රථම අධ්‍යක්ෂණය. එහි ප්‍රධාන චරිතය රඟ දක්වන්නේත් ඔබමයි. එය කෙතරම් අභියෝගයක් වුණා ද?ඇත්තෙන්ම මේ ටෙලි නාට්‍යය අධ්‍යක්ෂණය වෙනත් අයෙකුට බාර දීලයි තිබුණේ. අත්‍යවශ්‍ය කටයුතු වගයක් නිසා ඔහුට මේ සඳහා කාලය වෙන් කර ගැනීම අපහසු වුණා. ඉතින් තවත් කෙනෙකුට මෙය පවරනවාට වඩා මෙහි මුල සිට අධ්‍යයනය කර තිබු නිසා මම අධ්‍යක්ෂණය කරන්න තීරණය කළා.මෙය හිතන තරම් ලේසි පහසු කටයුත්තක් නම් වුණේ නැහැ. නිර්මාණකරණයේදී දැවැන්තයින් සමඟ කටයුතු කර තිබු හුරුව නිසාදෝ මට මෙය සාර්ථකව කරගන්නට හැකි වුණා.ඔබේ අධ්‍යක්ෂණ හැකියාව ගැන ඔබ දකින්නේ කෙසේ ද?මම හිතුවා අද කාලේ සමහර අධ්‍යක්ෂවරු වගේ ඇක්ෂන් කට් කියලා පුටුව උඩ ඉඳන් කියන කෙනෙකුට වඩා වෙනස් අධ්‍යක්ෂණයක් කරන්න. ඒ සඳහා මා බොහෝ කල් සිට හඳුනන ප්‍රභාත් රෝෂන් කැමරා ශිල්පියා මට හොඳ සහයෝගයක් දුන්නා. මම කියන දේ තේරෙන, මගෙ සිහිනය මට ඕන විදිහට දකින්න පුළුවන් වන අයුරින් කර දෙන ශිල්පීන් සමඟයි මේ පියවර සාර්ථක කරගත්තේ.මේ ටෙලි නාට්‍යය කොටස් 27 යි. අද කාලේ මෙගා ටෙලි වෘත්තාන්ත දෙස බලද්දි මෙතරම් අඩු කොටස් ගණනකින් බලාපොරොත්තු වන්නේ කුමක් ද?මේ නිර්මාණය මගේ අතට ලැබුණේම කොටස් 27 ක් කියලා. ඒ ප්‍රමාණය ඇතුළේ මිසක් වෙන කතාංග සංඛ්‍යාවක් එක් කළා ය කියලා එහි රසය වැඩි වෙන්නේ නෑ. මට තිබුණේ හොඳ නිර්මාණයක් කිරීමේ ආශාවයි. ඒ කතාවෙන් දෙන පණිවුඩය කෙටිම කාලයකින් හොඳට ලබා දෙන්න අපි වසර 5 ක් තිස්සේ පිඹුරුපත් සැකැසුවා.කතාවකට අදාළ චරිත දෙක තුන වටා තමයි සැම විටම නිර්මාණයක් ගොඩ නැ‍ඟෙන්නේ. ඊට අමතර චරිත පනහක් සියයක් යෙදෙව්වත් එය බලෙන් එක් කළ බව පේනවා මිසක වැඩි රසයක් ගෙනෙන්නේ නැහැ.අනෙක ප්‍රේක්ෂකයින් මෝඩ නැහැ. මුදල් පරමාර්ථය මත කොටස් ගණන වැඩි කරන විට නාළිකාව මාරු කරන්න ඔවුන් යොමු වනවා.කතාවක් සාර්ථක වෙන්න පිටපත කෙතරම් බලපානවා ද?තිර නාටකය සියයට 70 ක් පමණම බලපාන බව නම් ඇත්තම තමයි. මොකද මම කරන නිර්මාණය මට නොදැනුණොත් එය ප්‍රේක්ෂකයින්ට විඳින්න කියන්න අපට බැහැ. ඒ නිසා පිටපත නිර්මාණයකදී ඉතාම වැදගත් ඒ වගේම අධ්‍යක්ෂණය හා රංගනයත් ඒ එක්කම යා යුතුයි. ඒ එකක් හෝ කඩා වැටුණොත් සමස්ත නිර්මාණය අසාර්ථක වෙනවා.මේ ටෙලි නාට්‍යයේ තිර පිටපත ලිව්වේ ඒඩ්ස් රෝගීන්ගේ සංගමයේ වෛද්‍ය ලයනල් රණතුංග. ඔහු මට කීවේ මෙය ඇත්ත කතාවක් ඇසුරින් කළ නිර්මාණයක් කියලයි. වරෙක මට හිතුණා මෙය ඔහුගේම කතාව ද කියලා. ඒත් මට ඔහු ඒ ගැන කවදාවත් මුකුත්ම කීවේ නෑ. මුල් පිටපතේ තිබුණේ වෛද්‍යවරයෙකුට වූ සිදුවීමක් ලෙස මේ කතාව ගොඩ නඟලා. නමුත් මම ඒ පිටපතට කළ එකම වෙනස වඩා සංවේදී ලෙස මේ පණිවුඩය ජනතාවට ගෙන යා හැකි ලෙස ප්‍රධාන චරිතය වෛද්‍යවරියක් බවට පෙරළීම පමණයි.අධ්‍යක්ෂණයත් ප්‍රධාන චරිතයත් එකවර කිරිම අභියෝගයක් නොවේ ද?මමත් ඒ බයෙන් හිටිය නිසා වෙන නිළියක් තෝරගන්නයි හැදුවේ. නමුත් වෛද්‍ය ලයනල් රණතුංග මට බල කර සිටියා ඒ චරිතය මටම කරන්න කියලා. පළමු දින කිහිපය පහුවන තුරු මට විශාල වගකීමක් වගේම පීඩනයක් තිබුණේ. මම රූපගත කිරිම් කළ දින 47 පුරාම පැය තුනක්වත් නිදාගෙන නැහැ. නමුත් අවසානයේ හරිම සතුටක් දැනුණා මෙය සාර්ථක වුණු නිසා.වෘත්තිය නිළියක් ලෙස පැවතීම කෙතරම් අභියෝගයක් ද?ඇත්තෙන්ම හැම දෙනාටම ආර්ථිකය බලපානවා රංගනයෙන් පමණක් ජීවත් වන්න කාටවත් හැකියාවක් නෑ. නමුත් අප අපේම කියා යමක් ගොඩනඟාගෙන තිබෙනවානම් අපට හොඳ නිර්මාණ වෙනුවෙන් කැප වෙන්න පුළුවන්. අපි හොඳ දෙයක් ඉදිරිපත් නොකර ප්‍රේක්ෂකයන්ගේ රසඥතාව ගැන කතා කරල වැඩක් නෑනේ. එහෙම හොඳ දේවල් කරන්න නම් ආර්ථික වගේම මානසික ශක්තිය අත්‍යවශ්‍යයි. ඒ නිසා අප ඒ ශක්තිමත් බව ගොඩනඟා ගන්නවානම් කාන්තාවක් කියලා නෑ හිතුවොත් කරන්න බැරි දෙයක් නැහැ.අරුණි මුතුමලීකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>05</day>
    </date>
    <link>http://www.silumina.lk/2014/01/05/_art.asp?fn=av1401058</link>
    <topic>රජ බිසවට ඇඩ්‍රස් නෑ</topic>
    <author>තුෂාරි නේරංජා</author>
    <content>රජ බිසවට ඇඩ්‍රස් නෑසබීතා පෙරේරා සිංහල සිනමාවේ යුගයක් එකලු කළ ප්‍රවීණ, සුරූපී රංගන ශිල්පිනියක්. මේ දිනවල ඇය චිත්‍රපට කිහිපයකටම රංගනයෙන් දායක වෙන බව අපිට දැනගන්නට ලැබුණා.‍ කලකට පසුව සිනමා රංගනයට එක්ව සිටින සබීතාගෙන් මේ ගැන තොරතුරු විමසා බලන්නට අපි කටයුතු කළා.‘මේ දවස්වල චිත්‍රපට දෙකකටම මම දායක වෙනවා. එකක් තමයි සනත් අබේසේකරගේ ‘අජාසත්ත’ චිත්‍රපටය. අනෙක ජැක්සන් ඇන්තනීගේ ‘ඇඩ්‍රස් නෑ’ චිත්‍රපටය. මම මේ චිත්‍රපට සඳහා දායක වුණේ ඉතාම ආශාවෙන්. ‘අජාසත්ත’ චිත්‍රපටයේ මම රඟපාන්නේ රජ බිසවගේ චරිතයක්. ‘ඇඩ්‍රස් නෑ’ චිත්‍රපටයේ මම රඟ දක්වන්නේ මුඩුක්කු පරිසරයක දිවිගෙවන කාන්තාවකගේ චරිතය. හාත්පසින්ම එකිනෙකට වෙනස් චරිත. ‘ඇඩ්‍රස් නෑ’ හි මාත් එක්ක කමල් අද්දරආරච්චි, මහේන්ද්‍ර පෙරේරා වැනි ප්‍රවීණ රංගන ශිල්පීන් රැසක් රඟපානවා. කාලෙකින් තමයි ඒ පිරිසත් එක්ක මට රඟපාන්න ලැබුණේ. විශේෂයෙන්ම මම මේ රඟපාන්නේ ජැක්සන්ගේ තුන්වන සිනමා අධ්‍යක්ෂණයේ. එය මට විශේෂයි. අනෙක මෙය වෙනස්ම ආකාරයක සිනමා නිර්මාණයක්. කොළඹ නගරයේ ජීවත් වන චරිත ගැන කියවෙන අපූර්ව සිනමා කෘතියක් එය.’කලර්’ චිත්‍රපටයේ ප්‍රධාන චරිතයක් රඟපෑ ප්‍රියන්ත මංසිලු ප්‍රේක්ෂකයන් අතර දැන් වඩාත් ජනප්‍රියයි. එනිසාම ප්‍රියන්තට විවිධ වැඩසටහන් උත්සව සඳහා නිරතුරුවම ආරාධනා ගලාගෙන එනවා. මේ ගෙවෙන්නේ නත්තල් කාලයයි. පසුගිය දා නත්තල වෙනුවෙන් පැවැත්වෙන රූපවාහිනී වැඩසටහනක් සඳහා ප්‍රියන්තට ආරාධනාවක් ලැබුණා. ඒ අනුව ප්‍රියන්තත් මේ වැඩසටහනට සහභාගි වුණා. එහිදී නොහිතපු දෙයකට මුහුණ දෙන්න ප්‍රියන්තට සිදු වුණා. මේ ගැන ඔහුගෙන්ම විමසා බැලුවා.‘එක්තරා ටීවී නාළිකාවකින් මට ආරාධනාවක් ලැබුණා නත්තල් වැඩසටහනකට සම්බන්ධ වෙන්න කියලා. මම ඉතින් මගේ මිතුරන්ටත් ඒ වැඩසටහන නරඹන්න කියලා තමයි එයට සහභාගි වුණේ. එතනට ගිහාම තමයි දැනගන්නට ලැබුණේ නත්තල් සීයාට සැරසීමට මට සිදුවෙන බව. ඉතින් මම මොනවත්ම නොදැන නත්තල් සීයාට ඇදගෙන පුංචි දරුවන්ට තෑගි දුන්නා. මේ වැඩසටහන නරඹපු මගේ හිතමිතුරන් එහි මම හිටියේ නැහැ කියලා තවමත් මට විහිළු කරනවා. ප්‍රියන්ත පැවසුවේ හිනාවෙමින්.කලකට ඉහත පුංචි තිරය හැඩකළ සුන්දර යොවුන් තාරකාවක් තමයි මංජුලා තිළිණි. මංජුලා දැන් ආදරණීය බිරිඳක් වගේම ආදරණීය මවක්. කාලෙකට පසුව මංජුලාගේ නවතම තොරතුරු සොයා බලන්න ව‍ගේම. නැවතත් ඇගේ රංගනයන් දැක බලා ගන්න හැකි දැයි අසා බැලීමට අපි මංජුලාට කතා කළා.මේ ගෙවීයන්නේ නත්තල් නිවාඩු සමය නිසා ඩිල්ෂානුත් මමත් දරුවන් සමඟ විදේශ සංචාරයකට ගියා. නත්තල සැමරුවේත් එහි සිටයි. දැන් පාසල් නිවාඩු කාලේ නිසා පොඩි වෙනසකටත් එක්කයි සංචාරයකටගියේ. හුඟ දෙනෙක් අහන දෙයක් තමයි ආයෙත් රංගනයට එක් වන්නේ නැතිද කියලා. ඩිල්ෂානුත් ගොඩක් ආසයි මම නැවතත් රංගනයට දායක වෙනවානම්. ඒත් මගෙන් මගේ පවුලට විය යුතු යුතුකම් මඟ හැරෙන්නේ නැති කාලෙක නැවතත් මම රංගනයට දායක වෙනවා. හොඳ නිර්මාණයකට දායකවීමේ කැමැත්ත හිතේ තිබෙනවා.රස වින්දනයෙන් හා සංගීත ඥානයෙන් පිරිපුන් දරු පරපුරක් බිහි කිරීමේ අරමුණෙන් ප්‍රවීණ ගායන ශිල්පිනී විශාරද දීපිකා ප්‍රියදර්ශනී පීරිස් මෙහෙයවන සෞන්දර්ය ශාලිකාව සඳහා නවක සිසු සිසුවියන් බදවා ගැනීම මේ දිනවල සිදුවෙන බව අපිට දැන ගන්නට ලැබුණා. පසුගියදා දීපිකා පිලිපීනයේ ගුසී ජාත්‍යන්තර සාම සම්මානයෙන් පිදුම් ලැබුවා. ඒ වගේම ඇප කැලණිය විශ්ව විද්‍යාලයේ ශාස්ත්‍රපති උපාධිධාරිනියකද වෙනවා. ඇ මෙහෙය වන මේ සෞන්දර්ය ශාලිකාව ගැන අපි විමසා බැලුවා.“මේ ඔස්සේ භාත්ඛණ්ඩ සංගීත විද්‍යා පීඨය මගින් මෙහෙය වන ප්‍රවේශිකා ප්‍රථම මධ්‍යම සහ සංගීත විශෘරද යනාදී අංශ සඳහා ඉගැන්වීම් කටයුතු සිදු කෙරෙනවා. ඒ වගේම ගායනය හා වාදනය පිළිබඳ පුහුණු පන්ති හා වාදන අංශයෙන් වයලීන්, සිතාර්, තබ්ලා, බටනලා, ඕගන්, ගිටාර, පියානෝ යනාදී වාද්‍ය භාණ්ඩ පිළිබඳවත් ඉගැන්වීම සිදු වෙනවා. සංගීතයට කැමැති හැම දෙනාටම මෙයට එක් වන්නට පුළුවන්.මානෙල් චන්ද්‍රලතා කිව්වහම ඇයව කවුරුත් හඳුනනවා. කලකට ඉහත සිනමාවේ ජනප්‍රිය රංගන ශිල්පිනියක ලෙස ජනාදරයට පත්ව සිටි ඇය හිටිහැටියේම විදේශ ගත වුණා. ඇගේ සිනමා පෙම්වතාව සිටි ප්‍රවීණ රංගන ශිල්පී ප්‍රෙඩී සිල්වාගේ අභාවයත් සමඟ ඇය පිළිබඳව කිසිදු ආරංචියක් අහන්නට ලැබු‍ණේ නැහැ. මේ වන විට ඇය නැවත ලංකාවට පැමිණ පූර්ණ කාලීනව රංගනයේ නියැළෙන බව අපිට දැන ගන්නට ලැබුණා. වසර දහයකට පසුව සනත් අබේසේකරගේ ‘අජාසත්ත’ චිත්‍රපටයේ චරිතයකට ඇය දායක වෙන බවයි දැන ගන්නට ලැබු‍ණේ.තුෂාරි නේරංජාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>05</day>
    </date>
    <link>http://www.silumina.lk/2014/01/05/_art.asp?fn=av14010510</link>
    <topic>දුවයි පුතයි නිසයි ඒ පුරුද්ද ඇති වුණේ</topic>
    <author>සුනිල් මිහිඳුකුල</author>
    <content>දුවයි පුතයි නිසයි ඒ පුරුද්ද ඇති වුණේමුත්තයියා මුරලිදරන්මුරලි කියන නමේ තේරුම දන්නව ද?ක්‍රිෂ්ණ පිඹින බටනළාවටනේ ‘මුරලි’ කියන්නෙ?ඔබ සහභාගිවූ මුල්ම අන්තර් ජාතික තරගය මතක ද?ඔව්. ඒ 1992 දී ඔස්ට්‍රේලියාවට එරෙහිව. ක්‍රෙග් මැග්ඩමට්ගේ විකට් එක තමයි මම මුලින්ම ලබාගත්තේ.ඊට පස්සේ ඉතිං පස්ස බැලිල්ලක් නැහැ.මගේ අවසන් ටෙස්ට් තරගයේ පී. ඕජා දවා ගනිමින් ලබාගත් 800 වැනි කඩුල්ල දක්වා කඩුලු හඹා යෑමක් තමයි සිද්ධ වුණේ.ඔබ ඒ හඹා යෑම කළේ ‘සිනාසෙන දඩයක්කාරයෙක්’ විදියට?සමහරු ඔය වගේ නම් මට පටබැඳලා තියෙනවා.කඩුලු 800 වාර්තාව මං හිතන විදියට කාටවත් බිඳින්න බැරි වාර්තාවක්?එහෙම කියන්න එපා. අනාගතයේ දක්ෂයෝ බිහිවෙන්න පුළුවන්. කවුරුත් හිතුවේ නැහැනේ මම මෙහෙම විකට් ගනි කියලා.මට හිතෙනවා ඔබ ක්‍රිකට් ක්‍රීඩාවෙන් සමුගත්තා ඉක්මන් වැඩිදෝ කියලා.මම අවුරුදු 20 ක් හිටියා. ඒ නිසා මට හිතුණා දැන් ඇති කියලා. මම කිසියම් ඉලක්කයකට ගියානේ. හැබැයි මං සමුගත්තේ ජාතික කණ්ඩායමෙන් විතරයි. මම තවම සෙල්ලම් කරනවා.ඔබ විවිධ නායකයන් යටතේ ක්‍රීඩා කරලා තියෙනවා. කවුද ඔබ දකින විදියට හොඳම නායකයා?හරිම අමාරුයි කියන්න. එක් අතකට බැලුවම අර්ජුන රණතුංග හොඳම නායකයා යැයි කියන්න පුළුවන්. හේතුව ලෝක කුසලානය ලංකාවට ගෙන ඒම. අනෙක් නායකයොත් වුණත් හොඳ නායකයෝ. නමුත් ඒ අයට වාසනාව තිබ්බෙ නැහැ, කුසලානය දිනාගන්න.ඔබේ ප්‍රශ්නය (පන්දුව ‘චක්’ කිරීමේ චෝදනාව එල්ල වූ) වෙලාවෙත් අර්ජුන ඔබ වෙනුවෙන් පෙනී සිටියා.ඔව්. ඔහු කෙළින් හිටියා. ඔහු ඒ අවස්ථාවේ හොඳ නායකයෙක් විදියට මටයි කණ්ඩායමටයි දෙකටම ශක්තිය දුන්නා.අද ආපහු හැරිල බලද්දි එදා ඩැරල් හෙයාර් එක්ක ඇතිවූ ගැටුම (නීති විරෝධි පන්දු යැවීම පිළිබඳ ප්‍රශ්නය. වඩාත් හොඳින් කියනවා නම් බෝලය චක් කළා ය කීම) හට ගත්තේ මොන හේතුවක් මත ද?මට හිතාගන්න බැහැ.එදා ඩැරල් හෙයාර් විනිශ්චය කරපු තරගයේ අනෙක් විනිසුරුවරයා වුණු ස්ටීව් ඩන් ලියපු පොතක (ALONE IN THE MIDDLE : AN UMPIRE'S STORY) මේ සිද්ධිය හොඳ හැටි සඳහන් වෙනවා.කෙසේ වෙතත් මා සෑම අතින්ම අද්විතීය පන්දු යවන්නකු බව ද ඔහු එහිලා කියා තිබෙනවා.කොහොම වුණත් දොන් බ්‍රැඩ්මන්, ස්ටීව් වෝ, රිචි බෙනෝ, රිචි රිචඩ්සන් වගේ අය ඔබ වෙනුවෙන් පෙනී සිටියා.ඔව්. ඒක විශාල ශක්තියක්.ඔබ තරම් ප්‍රශ්න හමුවේ නොසැලුණු ක්‍රීඩකයෙක් තවත් නැති බවයි ටෝනි ග්‍රෙග් වරක් කිව්වේ.ක්‍රීඩකයෙක් වුණාම ඔහු දිනුම, පරාජය දෙකම විඳ දරා ගැනීමේ ශක්තිය තිබිය යුතුයි. එතකොටයි ඔහුට ඉදිරියට යන්න පුළුවන්. අනෙක මං ඉගෙන ගත්තා බාධාවන් සමඟ පොරබඳින්න.මට මතකයි ඉන්දීය පිලේ පරණ දඟ පන්දු යවන්නකු වූ බිෂන් සිංග් බේඩි කියලා තිබුණා ඔබ බෝල් කරනවා නෙමෙයි හෙල්ල විසි කිරීමක්, නොඑසේ නම් යගුලිය විසි කිරීමක් වගෙ දෙයක් තමයි කරන්නේ කියලා.සමහර අය නරක කියනවා, සමහර අය හොඳ කියනවා. මම ඕවට ප්‍රතිචාර දක්වන්න යන්නේ නැහැ. ඒවා එක එක්කෙනාගේ මත. ඕන කෙනකුට ඕන දෙයක් කියන්න පුළුවන්. අපි හරි දේ කරනවා නම් එච්චරයි.බේඩිගේ ප්‍රකාශයෙන් පේන්නේ පැහැදිලි ඊර්ෂ්‍යාව බවයි ඔබ ‘දි ඉන්දියන් එක්ස්ප්‍රස්’ පුවත්පතට කියා ඇත්තේ?එවැන්නක් වෙන්න පුළුවන් කියලයි මං කිව්වේ.කඩුලු 800 වාර්තාව ඔබ බලාපොරොත්තුවම සිටි දෙයක් ද?එහෙම විශේෂ බලාපොරොත්තුවක් තබාගෙන හිටියේ නැහැ. නමුත් පුළුවන් ය කියලා මම හිතුවා.ඔබෙන් පසු පරම්පරාවේ දක්ෂ දඟ පන්දු යවන්නන් කවුද?රංගන හේරත් බොහෝම දක්ෂයි. අජන්ත මෙන්ඩිස්, සචිත්‍ර සේනානායක.අපේ කණ්ඩායමට පුහුණුකරුවකු, උපදේශකයකු වෙන්න ඔබේ අදහසක් නැද්ද?මගේ එච්චර කැමැත්තක් නැහැ. අනික මට ඕවට වේලාවකුත් නැහැ.එවැන්නකට ඉල්ලීමක් ආවොත්?මං කැමැති නැහැ. මං ආසා නැහැ.කොහොම වුණත් ඔබ ඕස්ට්‍රේලියාවේ පළවන ‘ද සිඩ්නි මෝනිං හෙරල්ඩ්’ පුවත්පතට කියා තිබුණා, අති දක්ෂ දඟ පන්දු යවන්නන් (ඔබ හා ශේන් වෝන් සම්බන්ධයෙන් ඇසු ප්‍රශ්නයකට) බිහිවන්නේ පරම්පරා තුන හතරකට වතාවක් කියා.ඔව්. මා එය කීවේ වෝන් සම්බන්ධයෙන්.ඔබත් වෝනුත් අතර තරගයක් තිබුණ ද? මෙහිදී මට මතක් වන්නේ සුනිල් ගවස්කාර් වරක් කියු දෙයක්. ඒ තමයි ක්‍රිකට් තරගයක් පැවැත්වෙන්නේ කණ්ඩායම් දෙකක් අතර මිස පුද්ගලයන් අතර නොවන නමුත් එබඳු පුද්ගල මට්ටමේ තරග නිසා තරගාවලි වඩාත් ආකර්ෂණීය වන බව)පිළිතුර නැහැ කියන එක. කොහොම වුණත් වෙන පන්දු යවන්නන්ට වඩා තම කාර්යය පිළිබඳ සුවිශේෂ දැනුමක් වෝන්ට තිබුණා.දූස්රාවෙන් (DOORSA) ඔබ හුඟක් ප්‍රයෝජන ගත්තා.ඒක සක්ලේන් මුෂ්තාක් ගේ විධි ක්‍රමයක්. මම මගේම ක්‍රමයක් හොයා ගත්තා. හැබැයි මම දූස්රාවෙන් ලොකු වැඩක් ගත්තා යැයි කියන්න බැහැ. කඩුලු 800 න් ඕනැනම් කඩුලු 30 ක් 40 ක් විතර ගන්න ඇති.ක්‍රිකට්වලට දේශපාලන, තේරීම් මණ්ඩල බලපෑම්, ඇඟිලි ගැසීම් ගැන ඔබ මොකද කියන්නෙ?බලපෑම් තිබුණා. තියෙන්නත් පුළුවන්. ඒවට වැඩි බලපෑමක් කරන්න බැහැ. ඒක සීමාසහිතයි. මොකද, කාගෙත් දක්ෂතාව මතු වෙනවා. එතකොට ඔහුව නවත්වන්න බැහැ. දක්ෂයා කොහොමත් උඩට එනවා.ක්‍රිකට්වලට දෙමළ අයගේ දායකත්වය ගැන ඔබට මොනව ද කියන්න පුළුවන්?ක්‍රිකට්වලට වර්ග භේද නැහැ. දක්ෂතාව හා වාසනාව තියෙන අය මතු වෙනවා. මම අවුරුදු 20 ක් ජාතික කණ්ඩායමේ හිටියා. මා හැරුණුකොට රසල් ආනල්ඩ්, ශ්‍රිධරන් ජෙගනාදන්, මරියෝ විල්ලවරායන් වගේ අයත් ජාතික කණ්ඩායමේ හිටියනේ.ඔබ ජාතික කණ්ඩායමට ආපු වෙලාවේ වාර්ගික වශයෙන් ඔබට යම් අපහසුවක් දැනුණේ නැද්ද?මම ජීවත්වුණේ සිංහල හා දෙමළ ජනතාව එකට ඉන්න පරිසරයක. අපේ පාසලේ නේවාසිකාගාරයත් විවිධ ජන වර්ගවලට, විවිධ ආගම්වලට අයත් අය හිටියා. අපි ඔක්කොම හැදුණේ වැඩුණේ එකට. ඒ නිසා මට ඔය සම්බන්ධයෙන් කිසිම දවසක අපහසුවක්, අසීරුවක් දැනිලා නැහැ.චොගම් සමුළුව අවස්ථාවේ බ්‍රිතාන්‍ය අගමැතිවරයාට ඔබ කියූ දේ මුළු රටේම අවධානයට ලක්වුණා. ඒ වගේම ප්‍රශංසාවටත් ලක්වුණා.මම කියන්නේ යුද්ධයෙන් පස්සේ ජාතීන් දෙකම සාමයෙන් සමාදානයෙන් ජීවත් වෙනවා කියලයි.83 දී ඔබේ නි‍ෙවසත් ගිනි තැබුවා?83 දී නෙමෙයි ඒක වුණේ 77 දී. සිංහල අයමයි ගිනි තිබ්බේ. හැබැයි අපිව බේරගත්තේ ඒ වගේම සිංහල පිරිසක්. ඕනැම ජාතියක සියයට පහක්. දහයක් නරක අය ඉන්නවා. සියයට 90 ක් ඉන්නෙ හොඳ අය. ඒ අනුව කිසියම් ජාතියක් හොඳ නැහැයි කියන්න කාටවත් බැහැ.අපේ ක්‍රිකට් පිරිහුණේ IPL නිසා යැයි ප්‍රවීණ ක්‍රිකට් විස්තර විචාරක පාලිත පෙරේරා වරක් මාත් එක්ක කිව්වා?එහෙම වෙන්නෙ කොහොම ද? අපිත් IPL වගෙ තරගාවලියක් තිබ්බනේ. ඒත් හරි ගියේ නැහැ. කරගන්න බැරි එක තමයි ප්‍රශ්නේ.ඔබේ ක්‍රිකට් ක්‍රීඩා ජීවිතයේ අති සුවිශේෂ අත්දැකීම මොකද්ද?ලෝක කුසලානය දිනා ගැනීම යැයි කියන්න පුළුවන් මගේ සියලු පෞද්ගලික ජයග්‍රහණවලට වඩා මට ඒක වටිනවා. ඇත්තටම දින්නට පස්සේ තමයි අපිට ඒකේ වටිනාකම දැනුණේ. එයින් පස්සේ අපි ක්‍රිකට්වලින් කොච්චර දියුණු වුණා ද?ජාතිකත්ව ගැටලුව ගැන ඔබේ මතවාදය මොකද්ද?ඒ කාලේ හැම ආණ්ඩුවක්ම මේකට උදව් කරපු එකයි වරද.අවුරුදු 30 ක යුද්ධයෙන් පස්සේ අවුරුදු දෙක තුනකින් සියලු දේ ඉෂ්ට වෙන්නෙ නැහැ. කාලයක් යාවි. මේ වන විට හුඟක් දේවල් කරලා තියෙනවා. තව කරන්නත් හුඟක් දේවල් ඉතිරිව තියෙනවා. ඒවා ඉදිරියට කෙරෙයි.අපේ සිංහල ‍ක්‍රිකට් ලෝලයන් ඔබට හුඟක් ආදරෙයි.ඒක සතුටට කරුණක්. ඇත්තටම ක්‍රීඩාවට ජාති භේදයක් නැහැ. මට විතරක් නෙමෙයි අපේ හැම ක්‍රිකට් ක්‍රීඩකයකුටම ජනතාව ආදරෙයි. සංගක්කාර, මහේල වගේ අය එක්ක රටපුරා සංචාරය කරද්දි අපිට තේරෙනවා ඒ ආදරේ තරම.ඔබ සමාජ සේවයට බොහෝම ළැදි කෙනෙක්?අපි උතුරෙත් දකුණෙත් නොයෙක් සමාජ සේවා ක්‍රියාකාරකම්වල යෙදිලා තියෙනවා. සුනාමි වෙලාවේ සීනිගම ගෙවල් හැදුවා. මාන්කුලම්වල ඉස්කෝලයක් හදන්නයි අපේ ලැහැස්තිය.ජීවිතේ ගැන මොකද හිතන්නෙ?හොඳින් ඉන්නවා. දුප්පත් මිනිසුන්ටත් ප්‍රශ්න තිබෙනවා; පොහොසත් මිනිසුන්ටත් ප්‍රශ්න තිබෙනවා. ඇත්තටම කාටත් ප්‍රශ්න තියෙනවා. ඒවා කොහොමද කළමනාකරණය කරන්නෙ කියන එකයි වැදගත්.ඔබේ මව කියලා තියෙනවා ඔබ ක්‍රීඩාවට යොමු නොවුණානම් ප්‍රසිද්ධ ව්‍යාපාරිකයෙක් වේවි කියලා.ඔව් සමහරවිට එහෙම වෙන්න ඉඩ තිබුණා.ඔබේ බිරිඳ ගැනත් යමක් කියන්න?ඇය මදිමලර් රාමමූර්ති. ඇය ඉන්දීය කාන්තාවක්. අපි විවාහ වුණේ 2005 දී.දූ පුතුන්?අපිට දුවෙකුයි පුතෙකුයි ඉන්නවා. පුතා නරේන් එයා ශාන්ත තෝමස් විදුහලට යන්නේ. දුව ක්‍රිෂා. එයා තාම පොඩියි. පුතා නම් ක්‍රිකට්වලට කැමැතියි. ඒත් එයාගේ අනාගතය කොහොම වෙයි ද කියන්න බැහැ.ඔබේ විනෝදාංශ මොනව ද?දුවයි පුතයි කාටුන් බලන්න කැමැති නිසා මමත් ඒ අය එක්ක එකට ඉඳගෙන කාටුන් බලනවා.ඒ හැරුණුකොට බලන වෙනත් චිත්‍රපට?රජිණි කාන්ත්ගේ චිත්‍රපට බලන්න මං ආසයි.සුනිල් මිහිඳුකුලකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>05</day>
    </date>
    <link>http://www.silumina.lk/2014/01/05/_art.asp?fn=av14010511</link>
    <topic>විජේමල්ලිගෙ කොලොම</topic>
    <author/>
    <content>විජේමල්ලිගෙ කොලොමඕන්න ඉතින් විජේමල්ලිගෙ ෆෑන්ස්ල හැමෝටමයි, ෆෑන්ස්ල නොවෙන, කඩු දුනු ඊතල ඇදගෙන වලියටමබර ෆ්‍රෙන්ඩ්ස්ලා හැමෝටමත් හැපිම හැපි 20/14 ක් ටුවෙන්ටි ෆෝටීන්ම වේවා කියලා නමෝ විත්තියෙන් ම විෂ්කරල හිටිමුකො. ඉතින් දැන් කට්ටිය අහවි මොනවද 20/14 වල අලුත් ප්ලෑන්ස්, ප්‍රෝග්‍රෑම්ස් කියලා. ඔව් වොව්, 20/14 වලට අලුත් ප්ලෑන්ස් ප්‍රෝග්‍රෑම්ස් මොනව හරි තියෙන්නත් එපායැ. මුලින්ම බලන් ඉම්මුකො, මේ නිව්ඉයර් එකේදිවත්, ඔය තියා ගන්න බැරිවෙච්ච ෆිල්ම් ෆෙස්ටිවල්ස් ටික තියලා එවෝඩ්ස් හම්බ වෙන්න ඕන කැප්ටන්ලා, රිටයර්ඩ් හර්ට් වෙන්න කලින් කාගෙවත් සපෝට් එකක් නැතුව ස්ටේජ් එකට ගිහිල්ල තමුන්ගෙ එවෝඩ් එක අරගන්න වාසනාව ලැබෙන්න කියලා.විජේමල්ලි කිව්වෙ ලංකාවෙ ලොකුම හයිෆයි එවෝඩ්ස් ෆෙස්ටිවල් එක වෙච්ච ප්‍රසිඩෙන්ෂල් ෆිල්ම් එවෝඩ්ස් සීන් එක ඉක්මනටම ආපහු ඇක්ටිවේට් කරලා, දැනටමත් රිසල්ට්ස් රෙඩිවෙලා තියෙන අවුරුදු ටිකේ එවෝඩ්ස් ටික හරි දීල ඒ සීන් එක ඉවරකරනව නම්, ඒක කොච්චර එකක් ද කියල විජේ මල්ලි දැන් කීප සැරයක් ම මතක් කරල තියෙනවා. ලෝකෙ හතර දිග් භාගෙ ඉන්න කොමන්වෙල්ත් හෙඩ්ස්ලව ගෙනැල්ලා සුමානයක් යනකල් චෝගම් තියන්න පුළුවන් රටකට මේ වගේ සිරා චිරා ලෝකල් ෆිල්ම් ෆෙස්ටිවල් එකක් තියා ගන්න එක මොන චීස් කෑල්ලක්ද? ප්‍රසිඩෙන්ට් එවෝඩ්ස් පැත්තක තියමුකො.සරසවිය ටීම් එකට මේ එවෝඩ්ස් නයිට් එක මිස් වෙලා එච්චර දිග කාලයක් නොවෙන හින්දා ඉන්මනටම සීන් එකට එන්ටර් වෙන්න පුළුවන් කියලයි විජේ මල්ලි නම් කියන්නෙ. මෙය කවුරු කවුරු වුණත් ලේට් වෙනව කියන්නෙ, නව ටෙලිවිෂන් ස්ටේෂන් එකකට, බිස්කට් විකුණන කොම්පැනියක් හරි කොස්මෙටික්ස් විකුණන කොම්පැනියක් හරි අල්ලගෙන ටෙලිවිෂන් ස්ටේෂන් සෙකන්ඩ් ෆිල්ම් එවෝඩ්ස් නයිට් එකක් ඕර්ගනයිස් කළොත් ඉතින් දන්නවනේ බාසාවෙන් කියන්න සිද්ධ වෙනදේ.සොරිම ඩොට් කොම් කිව්වට පස්සෙ වැඩක් තියෙනවද? ෆිල්ම් එවෝඩ්ස් නයිට් ඕර්ගනයිස් කරන අතරවාරෙම අපේ 70/80 ෆිල්ම් මේකර්ස්ල් අතරෙ ඉන්න ලීඩින් ෆිල්ම් මේකර්ස්ලට, සිනෙ ඇක්ටර්ස් ඇක්ට්‍රසස්ලට, ඒ ගොල්ලන්ගෙ කන්ට්‍රිබියුෂන් එක අගේ කරල මොන විදියක හරි ෆෙලිසිටේෂන් ප්‍රෝග්‍රෑම් එකක් ඕර්ගනයිස් කරනව නම්, ඒ වගේ වැඩක කොලිටිය ගැන කතාකරන්න බැරුවයැ 20/15 වෙන කල් වුණත්. ස්වර්ණා මල්ලවාරච්චි, ටෝනි රණසිංහ, වීණා ජයකොඩි වගේ නම් ගම් දෙක තුනක් විජේ මල්ලිගෙ ඔළුවට එනවා. තවත් මේ කැටගරියටම වැටෙන කට්ටිය නම් ඇති ඕන තරම්. හොයල බලල එහෙම ප්‍රොජෙක්ට් එකක් ලෝන්ච් කරනව නම් නියමයි. ඩිරෙක්ටර්ස්ලා, ඇක්ටර්ස්, ඇක්ට්‍රසස් විතරක් නෙවි සිනෙමොටොග්‍රැෆර්ස්ලා, එඩිටර්ස්ලා ව‍ගේ කැරැක්ටර්සුත් තියෙන්නෙ.ඩොනල්ඩ් කරුණාරත්න, මහින්දපාල වගේ බිග් ෂොට්ස්වලට ‍ෆෙලිසිටේෂන් ප්‍රොජෙක්ට් එකක් ගැන හිතන්න දැන් නම් කාලෙ අයඩියල්. විජේමල්ලි වගේම තව කීදෙකෙන් මේව ගැන කොච්චර කාලෙක ඉඳල තියනවද ලියනවද? ආපහු ඉතින් මේව ගැන මතක් කරන්නෙ නෑ ඕන්න. මොනව හරි පොසිටිව් දෙයක් 20/14 වල සිද්ධවෙයි කියල විජේමල්ලි ඉතින් ඇඟිලි ගැන ගැන ඉන්නන්කො. ලෝකල් ඉලෙක්ෂන්ස්, ඉන්ටර්නැෂනල් T/20/20 ක්‍රිකට් පටන් ගත්තම 20/14 වලින් බාගයක් දන්නෙම නැතුව වාෂ්ප වෙලා යාවි.ඒ අතරතුර කාලෙ, දැනට රිටයර්ඩ් අන්හර්ට් අපේ සීනියර්ස්ලට අතුරු ආන්තරාවක් නැතුව සනීපෙන් ජීවිතේ ඉතිරි කාලෙ ගෙවෙන්න ඕන ෆිට්නස් එකක් ලැබෙන්න කියල විජේමල්ලි ආදරෙන් විෂ් කරනවා. තවඩිංගෙන් අමතක වෙනවා අහන්නට හිටපු එක ප්‍රශ්නයක් ටෙලිනිස කට්ටියගෙන්. ලාස්ට් සන්ඩේ වසන්ත ඔබේසේකරට තිබ්බ බර්ත්ඩේ ඩෑෂ් එක දැක්කද? ඉගෙන ගන්නව නම් ආන්න ඉවෙන්ට්ස්. කට්ටියටම ආපහු මෙනි මෙනි හැපි 20/14 එකක් ම වේවායි කියල විෂ් කරනවා. බායිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>05</day>
    </date>
    <link>http://www.silumina.lk/2014/01/05/_art.asp?fn=av14010512</link>
    <topic>කලාවට ආදරය කළ හිතවතා</topic>
    <author>පියසේන වික්‍රමගේ</author>
    <content>කලාවට ආදරය කළ හිතවතාඩී. රංජිත් පීරිස් දිවියෙන් සමු ගනීහැට - හැත්තෑව දශකයේ තරුණයන්ගේ පෞරුෂය විදහා දක්වන එක් මඟක් වූයේ ලේඛන කලාවට පිවිසීමයි. සාහිත්‍යය, සිනමාව සහ සංගීතය වන් විෂය අරබයා සාහිත්‍යවේදියෙකු, ලේඛකයෙකු නැත්නම් ගායන ශිල්පියෙකු - ඒත් නැත්නම් විශ්වවිද්‍යාලයේ තත් විෂය පිළිබඳ ප්‍රාමාණික උගතෙකු හා සාකච්ඡාවලින් සැකසූ ලිපියක් පළ කර ගැනීමේ අවස්ථාවක් උදා කර ගැනීමෙන් ඒ අභිලාෂය පරිසමාප්තියට එළඹ ගත් තරමයි. එකල විද්යුත් මාධ්‍යයක් වශයෙන් ලංකාවේ පැවතියේ ජාතික ගුවන් විදුලිය (රේඩියෝව) පමණයි. තරුණ පෙළ අතර එක් කණ්ඩායමක් මුද්රිත මාධ්‍යයටත් තවත් කණ්ඩායමක් එකී එකම විද්යුත් මාධ්‍යයටත් පිවිසියහ.අප අතරින් පසුගිය නොවැම්බර් 28 වන බ්‍රහස්පතින්දා සමුගත් ඩී. රංජිත් පීරිස් නම් වූ පුවත්පත් ලේඛකයා ද අයත් වන්නේ ඉහත කී මුද්රිත මාධ්‍යය සිය ප්‍රකාශන මාධ්‍යය කර ගත් හැත්තෑවේ දශකයේ තරුණ පිරිසටයි.ඩී. රංජිත් පීරිස් නම් වූ නිදහස් පුවත්පත් ලේඛකයා පොතපතට, පුවත්පතට, සඟරාවට සැබවින්ම ආදරය කළ බව, ගෞරව කළ බව ඔහු කළ - කී දෑ පිළිබඳ ඉතාම සමීප ඇසුරක් පැවතීම හේතුවෙන් මා ඉතා හොඳින් වැටහීමක් ලැබූවෙකු ලෙසය, මා මේ සටහන ලියන්නේ.2013 කොළඹ ජාත්‍යන්තර පොත් ප්‍රදර්ශනයේදී ඔහු මට අවසන් වරට මුණ ගැසුණි. මුද්රණයෙන් ඉතාම අලුතින් ප්‍රකාශිත වූ නවකතා පොතක් මිල දී ගත් බව ඔහු මා හා පවසා සිටියේ රටක් - රාජ්‍යයක් අත් කර ගත්තෙකු ලෙසය. එතරම්ම ඔහු පොත්වලට ආදරය කළා පමණක් නොව ඒවා මිලදී ගත්තේ කියවා, ඒ පිළිබඳ වැටහීමක් - අවබෝධයක් - හැඟීමක් ඇති කර ගැනීමේ එකම අධ්‍යාශයෙන් බව මම හොඳාකාරවම වටහාගෙන සිටියෙමි.දුම්රිය දෙපාර්තමේන්තුවේ මරදාන සංඥා අංශයේ අවසන් වරට සේවය කළ ඩී. රංජිත් පීරිස් කලාකරුවාගේ පිය උරුමයෙන් හිමි වී තිබුණා වූ ජීවනෝපායට වඩා, ඔහු වඩාත් ප්‍රිය කළේ පෑනෙන් හරවත් යමක් ලිවීමේ උවමනාවෙන් සපිරි ලේඛන කලා වෘත්තියටයි. දශක තුනකට ආසන්න කාලයක් ඔහු ලේඛන කලාවේ නිරත වී සිටීම, ඔහුගේ මෙම කැමැත්ත ප්‍රකට කරයි. ඩී. රංජිත් පීරිස් යන නාමය සහිත ලේඛක කලාකරුවා බොහෝ කලාකරුවන් දැන හඳුනා සිටියෙකි.ඔහු අසනීපව සිටි බව දැන සිටි කෙනෙකු කලා ක්ෂේත්‍රයේ දී හමු නොවිණි. ඔහු මියගිය බවට ප්‍රවෘත්තිය රැගෙන ආ මිතුරා, එලෙස එය දන්වා සිටියේ (ඔහුට උපකාරයක් කරන්නට ඩී. රංජිත් පීරිස් ලේඛකයාම ඉදිරිපත් වූ දැන හැඳුනුමෙන් බව) ඔහු මියගිය පුවත මට දැන්වූ ඩබ්ලිව්. කේ. ඩී. නවරත්න සොයුරා කීවේය. අප ඔහුගේ මළගම සිදුවන පාණදුර අරුක්ගොඩ ගමට ගියත් ඔහුගේ දේහය තැන්පත් කර තිබූ මල් ශාලාව සොයා ගැනීමට බැරිව බ්‍රහස්පතින්දා රාත්‍රියේ ආපසු කොළඹ පැමිණියේ අපමණ පසුතැවිල්ලෙනි.අමුතු විලාසයක කතාබහ කරන පිළිවෙළක් ඇති ඩී. රංජිත් පීරිස් ලේඛකයාණන්, කිසියම් දෙයක උපහාසය දනවා සිනාසෙන හැටි මේ දැනුත් මැවී පෙනේ. ජිවිතය එහෙමය! මෙවන් මිතුරන් අප මියෙන තෙක් අපේ මනස් සිතුවිලි දාමයේ සිත්තම්ව, ඔවුනගේ කටහඬ පවා අප සිතට ඇසේ.පහන් වැට යොවුන් ලේඛන වැඩ පිළිවෙළින් පියවරෙන් පියවර ඉදිරියට පිය නැඟු රංජිත් පීරිස් ලේඛකයා, ලේඛන කලාවෙන්, කලාකරුවන් ඇසුරේ, ඔවුන් ලියූ පොතපත කියවමින්, ඉන් ලද රසය අපට පවසමින් වින්දේ අපමණ ප්‍රීති ප්‍රමෝදයකි. එවන් ප්‍රීති ප්‍රමෝදයම ඩී. රංජිත් පීරිස් ලේඛක කලාකරුවා ඊළඟ භවයට රැගෙන යත්වායි අපි පතමු.පියසේන වික්‍රමගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>05</day>
    </date>
    <link>http://www.silumina.lk/2014/01/05/_art.asp?fn=av14010513</link>
    <topic>තෙවැනි ප්‍රහාරය</topic>
    <author>කුමාර සිරිවර්ධන</author>
    <content>තෙවැනි ප්‍රහාරයඩූම් යන හින්දි වදනෙහි අරුත ‘ප්‍රහාරය’ යන්නයි. එම වචනය අප සමාජයේ බෙහෙවින් ප්‍රචලිතව ඇත්තේ ‘ඩූම්’ හින්දි චිත්‍රපට පෙළ නිසාය. එම චිත්‍රපට පෙළේ තෙවැන්න මේ වන විට ආදායම් වාර්තා බිඳ දමමින් ලොව පුරා ප්‍රදර්ශනය වෙමින් තිබේ.ඩූම් චිත්‍රපට පෙළේ පළමුවැන්න සංජේ ගාද්විගේ අධ්‍යක්ෂණයක් හා යාෂ් රාජ් නිෂ්පාදනයක් ලෙස ප්‍රේක්ෂකයන් හමුවට පැමිණියේ 2004 දීය. අභිෂේක් බච්චන්, උදේ චොප්රා, ජෝන් ඒබ්‍රහම්, ඊෂා ඩියොල් හා රිමි සෙන් ප්‍රධාන චරිත නිරූපණය කළ ‘ඩූම්’ ඉන්දීය රුපියල් ලක්ෂ 2900 ක් වැය කොට නිපැයූණකි. අධික වැයක් සිදු කරමින් තැනු ‘ඩූම්’ ඉහළ ආදායම් වාර්තා පිහිටුවමින් ලොව පුරා ප්‍රදර්ශනය වූයේය.සංජේ ගාද්විගේම අධ්‍යක්ෂණයක් ලෙස ‘ඩූම් - 2’ ප්‍රේක්ෂකයන් හමුවට පැමිණියේ 2006 වසරේදීය. ඉන්දීය රුපියල් ලක්ෂ 3500 ක වියදමින් යාස් - රාජ් චිත්‍රපට සමාගම නිපැයූ එහි අභිෂේක්, ඓශ්වර්යා, රිතික් රෝෂන්, බිපාෂා බාසු, උදේ චොප්රා ආදීහු රඟපෑ ඩූම් - 2 හි පිටපත් 1800 ක් ලොව පුරා ප්‍රදර්ශනය කෙරිණි. ඒ වැඩිම පිටපත් ප්‍රමාණයක් පළමු ප්‍රදර්ශන වටයේ දීම නිකුත් කෙරුණු හින්දි චිත්‍රපටය යන වාර්තාව ද පිහිටුවමිනි. එම චිත්‍රපටය ලොව පුරා ප්‍රදර්ශනය වෙමින් ඉපැයූ සම්පූර්ණ ආදායම ඉන්දීය රුපියල් බිලියන 1.5 ඉක්මවූයේය.පසුගිය දෙසැම්බර් 20 දා ප්‍රදර්ශනය ඇරැඹු ඩූම් - 3 අධ්‍යක්ෂණය කර ඇත්තේ විජේ ක්‍රිෂ්ණ ආචාර්ය ය. පෙර චිත්‍රපට දෙකේ මෙන්ම මෙහි ද සහකාර පොලිස් කොමසාරිස් ජායි ඩික්සිත් ලෙස අභිෂේක් බච්චන් ද, පොලිස් නිලධාරී අලි අක්බාර් ලෙස උදේ චොප්රා ද රඟපාති.සහීර් තම පියා සමඟ සර්කස් කණ්ඩායමකට එකතුව කටයුතු කරන අතර සර්කස්වලට අදාළ සියලු උපක්‍රම සහිර් ඉගෙන ගන්නේ තම පියා වෙතිනි. ඒ අතරතුර සහීර්ගේ පියා මියයයි. එය ඝාතනයක් වන අතර සහීර් අදිටන් කරගන්නේ තම පියාගේ මරණය වෙනුවෙන් පළිගන්නටය. ඔහු තවදුරටත් සර්කස් කණ්ඩායමට එක්ව කටයුතු කරන අතර, ඔහුට සමීප වන්නේ ආලියා නමැති ජිම්නාස්ටික් ක්‍රීඩිකාවයි.තම පියාගේ මරණයට සර්කස් කණ්ඩායමේ හිමිකරුවන් සම්බන්ධ බවට සැක කරන සහීර් ඔවුන්ගෙන් විශාල මුදල් සම්භාරයක් සොරකම් කර ගනියි. දෙවැනි වතාවට ද ඔහු තවත් මුදල් සම්භාරයක් සොරකම් කරගත් විට, ඒ පිළිබඳ පරීක්ෂණ කටයුතු පැවරෙන්නේ සහකාර පොලිස් කොමසාරිස් ජායි ඩික්සිත්ටය. මුදල් සොරකම් කළේ සහීර් බව ජායි ඩික්සිත් වටහා ගත්ත ද එය සනාථ කිරීමට ඔහු සතුව සාක්ෂි නොතිබිණි. ඔහු වහා සහීර් කොටු කර ගන්නට උගුලක් අටවන අතර ඒ සමඟම දෙදෙනාගේ හැංගිමුත්තම ඇරැඹෙයි.ඩූම් - 3 ක්‍රියාදාම හින්දි චිත්‍රපටයේ අභිෂේක්ට හා උදේ චොප්රාට අමතරව සහීර් ලෙස අමීර් ඛාන් ද, ඔහුගේ පියා ලෙස ජැකී ෂ්රොෆ් ද, ආලියා නමැති සර්කස්කාරිය ලෙස කැත්‍රිනා කායිෆ් ද රංගනයේ නියැළෙති.හින්දි සිනමාවේ වැඩිම වියදමක් දරා නිපැයූ චිත්‍රපටය ‘ඩූම් - 3’ බව පැවසෙතත් එම නිෂ්පාදන කටයුතු සඳහා කොපමණ මුදලක් වැය වී ද යන්න යාෂ් - රාජ් චිත්‍රපට සමාගම හෙළිදරව් කර නැත. කෙසේ වෙතත් හොලිවුඩයේ අයිමැක්ස් තාක්ෂණය යොදාගත් පළමු හින්දි චිත්‍රපටය ලෙස ද ඩූම් - 3 ඉතිහාසයට එක්ව අවසන්ය.ප්‍රදර්ශනය ඇරැඹු වහා ‘ඩූම් - 3’ ඉන්දියාවේ හා විදේශයන්හි ආදායම් වාර්තා කීපයක්ම බිඳ දැමුවේය. ඉන්දීය සිනමා ශාලා ඉදිරිපිට ‘ඩූම් - 3’ නැරඹීමට ප්‍රේක්ෂකයෝ පෝලිම් ගැසී පොර කෑහ. ප්‍රදර්ශනය අරඹා පළමු දින තුන ඇතුළත ‘ඩූම් - 3’ ඉන්දීය රුපියල් බිලියන දෙකක ආදායමක් උපයා තිබේ. මේ වන විට අනාවැකි පළවෙමින් තිබෙන්නේ 2013 වසරේ ඉහළම ආදායම ඉපැයූ චිත්‍රපටය ලෙස පසුගිය දෙසැම්බර් මස තෙවැනි සතිය වන තුරු ‘ක්‍රිෂ් - 3’ පිහිටුවා තිබු වාර්තාව ‘ඩූම් - 3’ ආදායම් වාර්තාවලින් බිඳ වැටෙනු ඇත කියායි.කුමාර සිරිවර්ධනකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>05</day>
    </date>
    <link>http://www.silumina.lk/2014/01/05/_art.asp?fn=av14010514</link>
    <topic>Hollywod News</topic>
    <author>සුජීව තේවහෙට්ටිගේ</author>
    <content>Hollywod Newsලෝකප්‍රකට ‘ඇසෝසියේටඩ් ප්‍රෙස්’ පුවත් සේවාව මඟින් වාර්ෂිකව පවත්වනු ලබන ‘වස‍රේ හොඳම විනෝදය සපයන්නා’ සම්මාන ප්‍රදානය පසුගියදා පැවැත්වුණා.එහිදී 2013 වසර වෙනුවෙන් වූ සම්මානය දිනාගත්තේ ජනප්‍රිය නිළි ජෙනිෆර් ලෝරන්ස්. මෙම සම්මානය පුද ‍කෙරෙන්නේ ‘ඇ‍සෝසියේටඩ් ප්‍රෙස්’ පුවත් සේවාව මඟින් පවත්වනු ලබන සමීක්ෂණයකින් තෝරා ගැනෙන කලාකරුවාට හෝ කලාකාරියටයි. මෙම සමීක්ෂණයේ දී වැඩිම කැමැත්ත හිමිවී තිබුණේ ජෙනිෆර් ලෝරන්ස්ටයි. දෙවැනි තැනට ‍ෙත්රී සිටියේ තවත් ජනප්‍රිය නිළියක වන මිලී සයිරස්.මෙම සමීක්ෂණයේ දී ඡන්දය භාවිතා කළේ ඇමෙරිකාවේ මුද්‍රිත සහ විද්යුත් මාධ්‍යයන්හි මාධ්‍යවේදීන් මෙන්ම ‘ඇසෝසියේටඩ් ප්‍රෙස්’ පුවත් සේවාවේ ග්‍රාහකයන් වන සියලුම මාධ්‍ය ආයතනයි.ජනප්‍රිය නළු නිළි දෙපළක් වන ඇශ්ටන් කුචර් සහ මිලා කුනිස් විවාහ ගිවිස ගෙන ඇතැයි පැවසෙනවා. මේ වන විට ඇශ්ටන් 35 වැනි වියෙහි පසුවෙනවා. මිලා 30 වැනි වියෙහි පසුවන බවයි පැවසෙන්නේ. මේ දෙදෙනා පසුගිය දෙසැම්බර් නිවාඩුවේ දී විනෝද චාරිකාවක යෙදී සිටි බවටත් ආරංචි පැතිරී ගොස් තිබෙනවා.ඇශ්ටන් සහ මිලාගේ සමීපතම යහළු යෙහෙළියන්පැවසුවේ මේ දෙදෙනා මුණගැසුණු හැම මොහොතකදීම විවාහය සහ දරු සුරතල් බැලීම ගැන කතා කළ බවයි. දෙදෙනා‍ෙග් කතාබහ යහළු යෙහෙළියන් දැන ගත්තේ කෙලෙසදැයි තවම කවුරුවත් දන්නෙ නැහැ.විවාහය සහ දරුවන් ගැන කතා කළ නිසා නියත වශයෙන්ම ඇශ්ටන් සහ මිලා ළඟදීම විවාහ වනු ඇතැයි මිතුරු කැළ එකහෙළාම පවසනවා.යොවුන් ගායිකා බියොන්සේ පවසන්නේ ඇය වඩාත්ම කැමැති, මැඩෝනා ලෙසින් ජනප්‍රියත්වයක් ඇති කර ගැනීමට බවයි. තමන් ඇගේ ආභාසය ලබන්නට නිතරම උනන්දු වන බවත් බියොන්සේ පැවසුවා. ඇය මේ බව කියා සිටියේ ඇගේ අලුත්ම ගීත ඇල්බමය රසික පරපුරට හඳුන්වා දීම වෙනුවෙන් පැවති විශේෂ හමුවකදීයි. මේ ගීත ඇල්බමයෙහි බියොන්සේ ගැයූ අලුත්ම ගීත 17ක් ඇතුළත් වී තිබෙනවා. ඒ සෑම ගීතයකම ඇගේ මනහර රංගනයන් ද මුසුවී තිබෙන බවයි පැවසෙන්නේ.“මම ගොඩක් ආසයි, මැඩෝනාගේ අඩි පාරේ ගමන් කරන්න. ඇයව අනුගමනය කරලා ප්‍රබල තත්ත්වයකට එන්න මම උත්සාහ කරනවා. මම, මගේ අධිරාජ්‍යයක් ගොඩනඟනවා” බියොන්සේ මහ හඬින් කියා සිටියා.බියොන්සේ මීට කලින් පැවැත්වූ සංගීත ප්‍රසංගයක් නරඹන්නට මැඩෝනා ද පැමිණ සිටියා.ජනප්‍රිය නිළි කේට් වින්ස්ලට් පසුගියදා මවු පදවිය ලැබුවා. ඇයට ලැබුණේ පුතෙක්. ඇය, තම සැමියා වන නෙඩ් රොක්ඇන්ඩ් රෝල් ගේ ද එකඟත්වය මත අලුත උපන් බිලිඳාට ‘බේ’ (Bear) යන නම තැබුවා. මේ වන විට 38 වැනි වියෙහි පසුවන කේට් ලැබූ මේ දරුපැටියා සුවසේ පසුවන බවයි, ‘මිරර්’ පුවත්පත සඳහන් කර තිබුණේ. තවමත් මේ බිලිඳාගේ වයස සති 2යි.කේට් මීට කලින් මුලින්ම විවාහ වී සිටියේ ජිම් ත්‍රෙප්ල්ටන් සමඟයි. ඒ විවාහය 1998 - 2001 අතර කාලයකට සීමා වුණා. ඉන්පසුව ඇය 2003 දී සෑම් මෙන්ඩස් සමඟ විවාහ වුණා. 2011 දී කේට් සහ සෑම් ගේ විවාහය දෙදරා ගියා. කේට්, නෙඩ් ගේ බිරිය වූයේ 2012 දීයි. මේ විවාහවලින් ඇයට දරුවන් තුන්දෙනකු සිටිනවා.හොලිවුඩ් තිරයේ අනුරාගිනිය, ශෙරන් ස්ටෝන් මෑතකදී එක්තරා ප්‍රසංගයක් ඉදිරිපත් කළේ අලුත්ම ආකාරයකටයි. ඇය ඒ ප්‍රසංගයේ නිවේදිකාවක වෙමින් ප්‍රේක්ෂකාගාරයේ රැඳී සිටි පිරිමින්ගේ අවධානය දිනාගත්තේ ඔවුන්ගෙන් උණුසුම් හාදුවකුත් ලබාගෙනයි. ඇය එහිදී පැවසුවේ මේ ප්‍රසංගය පැවැත්වූ ස්වේච්ඡා සංවිධානයට සැලකිය යුතු මුදල් ආධාරයක් ඒ මොහොතේදී ලබාදෙන්නේ නම් තමන්ව සිපගැනීමට ඕනෑම අයෙකුට ඉඩ දෙන බවයි.ඒ අනුව එහි සිටි ධනවත් පුද්ගලයකු වහාම ඉදිරිපත්වී ඇ.ඩොලර් 40,000ක් එවේලෙහිම පිරිනමා ශෙරන් ස්ටෝන්ව සිපගත්තා. ඉන්පසුව ඇයව සිප ගත්තේ කවුරුන්දැයි හෙළිවී නැහැ. මේ අමුතුම තාලේ ආධාර වැඩසටහන මෙහෙයවූයේ ඒඩ්ස් පර්යේෂණ සඳහා වූ ඇමෙරිකානු පදනමයි. ශෙරන් සමඟ එම අවස්ථාවට ජනප්‍රිය නිළි චෙල්සා හැන්ඩ්ලර් ද එක්ව සිටියා.සුජීව තේවහෙට්ටිගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>05</day>
    </date>
    <link>http://www.silumina.lk/2014/01/05/_art.asp?fn=av14010515</link>
    <topic>රුවන් නන්දිකගෙන් ප්‍රේමණීය මිනිසා</topic>
    <author>ජෝජ් රොබ්සන් ද සිල්වා</author>
    <content>රුවන් නන්දිකගෙන් ප්‍රේමණීය මිනිසානව පරපුරේ ගී පද රචක රුවන් නන්දිකගේ නිර්මාණ ඇතුළත් “ප්‍රේමණීය මිනිසා” පොතක් ලෙසත් ගීතමය ඇල්බමයක් ලෙසත් පසුගියදා නිකුත් වූ අතර මෙහි විශේෂත්වය වන්නේ එකම පොතක මේ කාරණා දෙකම ඇතුළත් වී තිබීමයි. ලාංකික ගීතලෝලීන්ට නැවුම් අත්දැකීමක් ලබා දෙමින් පොතක දෙපසින්ම ඇරඹුම සටහන් කරමින් මේ නිර්මාණ කාර්යයන් දෙකම එකට එකම පොතේ මැදලස්ස වෙත පියමන් කරනවා. ඒ නිමිත්තෙන් රුවන් නන්දික සමඟ අප කළ කෙටි කතා බහකි මේ.* “ප්‍රේමණීය මිනිසා” කුමන සංකල්පයක් මත දිග හැරෙන්නක් ද..?“මෙය නවකතාවක් හෝ කෙටිකතා ගණයට ඇතුළත් වෙන්නේ නැහැ. ඒත් ලෝකය තුළ මෙයට විශේෂ සංකල්පමය අර්ථකථනයක් තියෙනවද කියා නිශ්චිතවම පවසන්නත් මට බැහැ. මා මෙය නම් කරන්නේ ‘වට්ටෝරුවක්’ කියලයි. මන්ද මෙහි තේමාව ලෙස යොදා ගත්තේ මිනිසුන්ගේ ප්‍රේමණීය එන්නතේ වට්ටෝරුව ලියා ඇති අතර එය හෘද සාක්ෂියට එන්නත් කර ගැනීමෙන් ප්‍රේමණීය මිනිසෙකු විය හැක” කියා යි.* එසේ නම් “ප්‍රේමණීය මිනිසා” රැඩිකල් සංකල්පයක් ද..?“මගේ මේ ‘ප්‍රේමණීය මිනිසා’ තුළ මා කියන්නට උත්සාහ කරන්නේ ‘මා මාව නිරුවත් කළා. ඉතින් ඔබත් නිරුවත් වෙන්න කැමැති ද’ යන සංකල්පයයි. ලෝකයේ ගොඩක් දෙනෙක් තමන් නිවැරදිය කියන සංකල්පය මත ජීවත් වෙන්නේ. ඒත් ඒක ‘යථාර්ථය නොවෙයි’ කියන එක මට දැනුණා. මට ඕනෑ වුණා මගේ වැරදි හොයා ගන්න, ඒවා හදා ගන්න. ඒ තුළ පිහිටලා මම ලෝකයට කරන ආරාධනාව තමයි ‘ප්‍රේමණීය මිනිසා’ තුළ ඇතුළත් නිර්මාණ වන්නේ. මෙය ‘රැඩිකල් වෙනවද නැද්ද’ කියන එක සමස්ත ලෝකයට බාරයි. ‘ප්‍රේමණීය මිනිසා’ ලියද්දී මං මට අවංක වුණා, එච්චරයි.”* ඔබ වැනි නව පරපුරේ ගීත නිර්මාණකරුවන්ට “රිංගින්ටෝන්” ආර්ථික වාසි ගෙනෙන හොඳ තෝතැන්නක් නේද..?“රිංගින්ටෝන්” ගීත වල තියෙන්නේ ඉස්කෝලේ එකේ දෙකේ පන්තියේ ලියන වචන. සංගීතය සහ ගායනය. මම ලෝක සංගීතයේ හිණිපෙත්ත සොයන මිනිහෙක්. තරමක් පරිණත මට ආයිම බාලාංශයට යන්න බෑ. සල්ලි කෝටි ගණනක් දෙනවා කිව්වත් මම මගේ ආත්මය පාවලා දෙන්නේ නැහැ. කෙසේ වුවත් අද මේ රටේ ‘රිංගින්ටෝන්ස්’ මාෆියා‍වකුයි පවතින්නේ. එය විද්‍යුත් මාධ්‍ය ආක්‍රමණය කරලා. ඒ නිසා මා වෙනස් ආරයන් අනුව නිර්මාණශීලීව ඉදිරිපත් කළ ‘ඉඩෝරයේ නගර කොනේ’ (ප්‍රංශ යුවතියන්) ගීතය හැරුණු විට මගේ ‘ප්‍රේමණීය මිනිසා’ - ‘තෙමි තෙමි තෙමි’ - ‘රංගනාවී’ - ‘එන වස්සානෙක’ - ‘රෝස් රොඩිෂා’ වැනි අපූර්ව නිර්මාණ රැසක්ම මුළුගැන්විලා ගිහින් තියෙනවා.”* ඔබ ජනප්‍රිය මියුසික් වීඩියෝ අධ්‍යක්ෂවරයෙක්ව සිටියා. ඒ විෂයට සමු දුන්නාද...?“සුමිත් මන්දනායකගේ ‘ජේන් න‍ඟේ’ (එන ඡන්දෙට මං ඉල්ලන්නටයි හිතාන ඉන්නේ. මට මනාප නම් ඕන තරම් නෑ පරදින්නේ) ගීතයේ රූප රචනය ඉතා ජනප්‍රිය බව ඇත්ත. එහෙත් මාව කිසිවෙක් හඳුනන්නේ නැහැ තමයි. දැනට වසර හතකට කලින් කළ මේ ගීතයට පසුව මට රූප රචනයක් කරන්න බැරුව ගියා. කිසිවකු දන්නේ නෑ එහි කතාව, කලා අධ්‍යක්ෂණය, කැමරාකරණය, සංස්කරණය සහ අධ්‍යක්ෂණය මගේ බව. ඒත් සිනමාව මගේ ජීවිතයත් එක්ක බැඳිලා. නැවත ඉදිරියේ දී මගේ අතින් එවැනි නව නිර්මාණයක් සිදු වෙයි. අවුරුදු හතක් සිනමා මාධ්‍යයෙන් ඈත් වෙලා හිටියා දැන් හොඳටම ඇති කියා හිතෙනවා.”ජෝජ් රොබ්සන් ද සිල්වාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>05</day>
    </date>
    <link>http://www.silumina.lk/2014/01/05/_art.asp?fn=av14010516</link>
    <topic>දෙපා පිරිසිදුව තබාගන්න</topic>
    <author>හේමාලි</author>
    <content>දෙපා පිරිසිදුව තබාගන්න‍පුරා මාස ගණනාවක් අපි ඔබත් එක්ක සමීපව කටයුතු කළේ ඔබේ මුහුණ පියකරුව පිරිසුදුව තබා ගන්නේ කොහොමද යන්න ගැන ඔබ දැනුවත් කිරීම පිණිස ය. අපි හොඳින් ම දන්න දෙයක් තමයි අද සමාජයේ බොහෝ තරුණ තරුණියන්ගේ තමන්ගේ මුහුණ පියකරුව තබා ගැනීම සඳහා ඕනෑ තරම් කැප කිරීම් කරන බව. සමහරුන් මේ වෙනුවෙන් දහස් ගණන් මුදල් වෙන්කිරීමට පසුබට වෙන්නේත් නෑ. අපි අපේ ශරීරයේ මුහුණට විතරක් මේ විදියට අවධානය යොමු කිරීම ප්‍රමාණවත් නෑ කියලා මේ ලිපි පෙ‍ළින් පස්සේ ඔබත් වටහා ගනීවි. ඕනෑම කෙනෙක් තමන්ගේ ශරීරයේ සෑම අවයවයක් ම පිරිසුදුව, පිළිවෙළට තබාගෙන ඉන්නව නම් තමයි ඔහුගේ ඇය ලස්සන වෙන්නේ.අද සිට අපේ අවධානය යොමුවෙන්නේ මුහුණ අලංකාර කරගත්තා සේම ඔබේ දෙපා අලංකාරව තබාගන්නේ කෙසේද යන්න ගැනයි. දෙපය කියල කියන්නේ අපේ ශරීරයේ බර දරා සිටින ඉතාම වැදගත් ශරීරාංගයක්. දෙපය අලංකාරව තබා ගැනීම වගේම සෞඛ්‍ය සම්පන්නව ශක්තිමත්ව තබා ගැනීමත් අතිශයින් ම වැදගත්. එහෙත් බොහෝ දෙනා තමන්ගේ මුහුණට දක්වන ආදරය. රැකබලා ගැනීම දෙපයට දක්වන්නේ නෑ. නමුත් අපිව දරා සිටින අපිට ඇවිදීමට උපකාරී වන දෙපයේ වටිනාකම කොතෙක්ද කියා ඔබ නිකමට හෝ හිතා බැලුවාද?එසේ නොසිතුවා නම් දැන් ඒ ගැන සිතන්නට කාලය ඇවිත්. අපි අපේ අතීත සමාජයේ යම් යම් සාම්ප්‍රදායික කියමන් ගැන අවධානය යොමු කළොත් ඔබ අහලා ඇති සමහරු කියනවා මනමාලියෙක් බලන්න ගියත් ඉස්සරලම හොඳින් බලන්න ඕන කකුල් දෙක දිහා කියලා. කකුල් දෙක පිරිසුදුයි නම් අපිළිවෙළයි නම් අනිත් දේවල් ගැන අහන්න දෙයක්.බලන්න දෙයක් නෑ කියලයි ඔවුන් හිතුවේ. ඇත්තටම මේ කියමන කොයි තරම් සත්‍යය ද? නමුත් අද මේ තත්ත්වය අපේ තරුණ තරුණියන් අතින් බොහෝ දුරට පැහැර හැරෙනවා. ඒ නිසා අපි අපේ අවධානය මෙවර යොමු කරනුයේ දෙකකුල් පිරිසුදුව. පිළිවෙළට නඩත්තු කරන්නේ කොහොමද යන්න ගැනයි.මුලින් ම අපි හඳුනාගත යුතුවන්නේ දෙකකුල් අපිරිසිදුවන, අපිළිවෙළ වන හේතු මොනවාද යන්න පිළිබඳය. පළමු වැනි කාරණාව විදියට අපි හඳුනාගත යුතු වන්නේ අපි දෙකකුල් වලින් සිට ගන්නේ ඉඳ ගන්නේ ඇවිදින්නේ දුවන්නේ නිවැරැදි ඉරියව්වෙන් ද යන්න පිළිබඳව ය. නිවැරදි ඉරියව්වෙන් සිට ගත්තේ නැතිනම් දෙකකුල් ආබාධයට, වෙහෙසට පත්වෙනවා. විශේෂයෙන් රැකියාවකට යන කෙනෙකුට මේ තත්ත්වය දැඩි ලෙස බලපානවා. රැකියාවේ ස්වභාවය ද මේ සඳහා හේතු වන අවස්ථා තිබෙනවා.අපි හිතමු ඔබ ආරක්ෂක අංශයේ සේවය කරන කෙනෙකු කියා. ඇත්තටම ඔබගේ රැකියාවේ ස්වභාවය හේතුවෙන් දවසේ වැඩිපුර කාලයක් සිටගෙන සිටීමට සිදුවනවා. මෙවැනි හේතු නිසා කකුලේ නහර ගැට ගැසීම, හන්දි ඉදිමීම වැනි රෝගී තත්ත්වයන්ට ඔබේ දෙකකුල් ලක්විය හැකියි. මෙවැනි අය විශේෂයෙන් ම පැය 1‍/2 ට වරක් වත් ඉරියව්ව වෙනස් කර දෙපයට විවේකයක් ලැබෙන අයුරින් කටයුතු කළ යුතුයි.අනෙක් කාරණාව තමයි දෙකකුලේ පිරිසුදු භාවය වෙනුවෙන් peducure, menicure වැනි සත්කාර මාසයකට සැරයක්වත් කළ යුතු යි. බොහෝ දෙනෙක් මේ සඳහා උනන්දුවක් නොදක්වන්නේ ඒ සඳහා විශාල මුදලක් දැරීමට සිදුවනවා යන මතයත් නිසා ය. එහෙත් මෙවැනි සත්කාර කරගැනීම සඳහා රූපලාවණ්‍යාගාරයකටම යා යුතු නොවෙයි. එය ඒ පිළිවෙළට ම ඉතාම අඩු මුදලකින් ඔබට නිවෙසේ දීම කර ගත හැකියි‍.මේ ලිපි පෙළින් එවැනි සත්කාරයක් කරගන්නා ආකාරය පිළිබඳත් අපි ඔබ දැනුවත් කරන්නෙමු. ඔබ රූපලාවණ්‍යාගාරයකට ගියහොත් මේ සඳහා සැකැවින් ම රුපියල් 2000, 2500 ක වැනි මුදලක් වියදම් කළ යුතුයි. නමුත් ඒ සඳහා අවශ්‍ය වන කුඩා උපකරණ ටික රු. 500/= ක් වැනි මුදලකට දැන් ඔබට මිලදී ගත හැකි ය. ඒක ඔබට බොහෝ කාලයකටම ස‍ෑහේ. ඒ නිසා දෙපයට එවැනි සත්කාරයක් කිරීම ඇත්තටම අත්‍යාවශ්‍ය කරුණක්.හේමාලිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>05</day>
    </date>
    <link>http://www.silumina.lk/2014/01/05/_art.asp?fn=av14010517</link>
    <topic>ගිනි සිළුව අභියස අයිස් කන්ද</topic>
    <author>කුමාර සිරිවර්ධන</author>
    <content>ගිනි සිළුව අභියස අයිස් කන්දපසුගිය දෙසැම්බරය මුල ලන්ඩනයේ පැවැති කැරොල් ගී ප්‍රසංගයකි. ඊට හැරී කුමරුගේ වර්තමාන පෙම්වතිය ක්‍රෙසිඩා බොනාස් පමණක් නොව පැරැණි පෙම්වතිය ඩෙල්සි ඩේවි ද සහභාගි වූවා ය. මේ වනවිට එංගලන්ත මාධ්‍ය ක්‍රෙසිඩා හඳුන්වමින් සිටින්නේ ‍‍'ක්‍රෙසි’ යන සුරතල් නාමයෙනි. රජ පවුල හා ඈ‍ඳෙන යුවතියන්ට සුරතල් නාම යෙදීම බ්‍රිතාන්‍ය මාධ්‍යවල පුරුද්දකි. ඔවුන් චාල්ස් කුමරුට ඩයනා කුමරිය හමුවූ සමයේ ඩයනා හැඳින්වූයේ ‘ෂයි ඩයි’ නැතහොත් ලජ්ජාශීලී ඩයනා යන සුරතල් නාමයෙනි. විලියම් කුමරුගේ පෙම්වතිය වූ බේට් මිඩ්ල්ටන් හැඳින්වූයේ ‘වෙට් කේට්’ යනුවෙනි. ඒ කේට් - විලියම් පෙම් සබඳතා ව ඇරඹී සෑහෙන කලක් ගතවන තුරු දෙදෙනාගේ විවාහ ගිවිස ගැනීම සිදු නොවූ හෙයිනි.කැරොල් ගී ප්‍රසංගයේදී ක්‍රෙසිඩා හා ඩෙල්සි අතර කිසිම කතා බහක් සිදුවී නැත. පසුගිය අගෝස්තුවේ පටන් බ්‍රිතාන්‍ය මාධ්‍යවලින් පැවසුයේ ක්‍රෙසිඩා බොනාස් සහ හැරී කුමරු අතර විවාහය කිසිදා සිදු නොවන්නක් කියා ය. කේට් කුමරිය ක්‍රෙසිඩා රජ පවුලට එකතු වීම කිසිදා අනුමත නොකරනු ඇතැයි ද, හැරී කුමරු තවමත් ප්‍රේම කරන්නේ ඩෙල්සිට බව ද පුන පුනා පැවසිනි.එහෙත් පසුගිය නත්තල් සමයේ මාධ්‍යවලට එතෙක් පළ කළ මත වෙ‍නස් කරන්නට සිදුවිය. එලිසබෙත් රැජන සාම්ප්‍රදායිකව නත්තල් නිවාඩුව ගත කරන්නේ නෝ‍ෆෝඩ් වතුයායේ ය. ‘සන්ඩේ එක්ස්ප්‍රස්’ පුවත්පත සිය ප්‍රධාන ශීර්ෂ පාඨයෙන් පැවැසුවේ ‘රැජන නත්තල් නිවාඩුවට තමා හා එක්වන්නට හැරී - ක්‍රෙසිඩා යුවළට ඇරැයුම් කර ඇත’ යන්නයි.එහෙත් ‘මැජෙස්ට්’ සඟරාවේ මෙන් ම ‘අ සෙන්චරි ඔෆ් රෝයල් චිල්රන්’ යන කෘතියේ කතුවරිය වූ ඉන්ග්‍රිඩ් සෙවාර්ඩ් වහා ප්‍රකාශ කළේ ක්‍රෙසිඩා නත්තල් නිවාඩුව ගත කරන්නේ මවුපියන් සමඟ මිස රජ පවුලේ අය සමඟ නොවේ කියායි. ඒ සමඟම ‘ඩේලි ටෙලිග්‍රාෆ්’ පුවත්පතට පුවතක් ලියමින් බ්‍රිතාන්‍ය රජ පවුලේ වාර්තාකරු පවසා තිබුණේ ‘රැජන හැරී - ක්‍රෙසී’ යුවළට නෝෆෝන් වෙත ඇරැයුම් කළේ ය’ යන්න මුසාවක් බවයි. නත්තල් නිවාඩුවේදී රැජන සමඟ නෝෆෝන් වතුයායට පැමිණ එක්වීමට අවසර ඇත්තේ විවාහක අයට පමණක් බවත් සාම්ප්‍රදායිකව කිසි විටෙක පෙම් යුවළකට එහි පැමිණෙන්නට ඇරැයුම් නොකෙරෙන බවත් එහි වැඩිදුරටත් සඳහන්ව තිබේ. කෙසේ වෙතත් ක්‍රෙසිඩා බොනාස් රජ පවුලට මනාව ගැළපෙන යුවතියක බව සැවොම පිළිගනිති. ඇගේ පියා බ්‍රිතාන්‍යයේ දැවැන්ත රෙදි පිළි නිෂ්පාදන සමාගමක් වූ ‘මැකුලොච් ඇන්ඩ් චාලිස්’ හි හිමිකරුවා මෙන් ම කෝටිපති ව්‍යාපාරිකයකු ද වූ ජෙෆ්රි බොනාස් ය. මව මේරි - ගේයි කර්සන් ආර්යාවයි. මේරි ආර්යාව බ්‍රිතාන්‍යයේ අර්ල්වරයකුගේ දියණියකි.24 හැවිරිදි ක්‍රෙසිඩා රජ පවුලට මනාව ගැළපෙන යුවතියක බව බොහෝ අය පවසති. කෙසේ වෙතත් බ්‍රිතාන්‍යයේ ටැප්ලොයිඩ් පුවත්පත් එය එ‍ෙස් යැයි පිළිගන්නට සූදානම් නැති බවත් පෙනී යයි. හැරී - ක්‍රෙසිඩා පුවත් පළ කරන අතර තුරුම ඔවුන් එම ‍සබඳතාවේ අනාගතය දෙස සැකමුසු බවක් ද හඟවයි. සමහර විට එය අලෙවි උපක්‍රමයක් වන්නට ද පුළුවන.හැරී කුමරුට ක්‍රෙසිඩා හඳුන්වා දී ඇත්තේ චාල්ස් කුමරුගේ සොහොයුරු ඇන්ඩෲ කුමරුගේ දියණිය ඉයුජින් කුමරියයි. ක්‍රෙසිඩා රූමත් එමෙන් ම තැන්පත් ජීවිතයක් ගත කරන ස්වාධීන බව ප්‍රිය කරන යුවතියක්. හැරී කුමරුගේ දඩබ්බර හා කලබලකාරී ජීවන රටාව ඇය ප්‍රිය කරාවීයි සිතන්නට බැහැ. ඇගේ කැමැත්ත කලබලයකින් තොර තැන්පත් යුග දිවියක් ගත කිරීම බව නිසැකයි” ස්ටාර් සඟරාවේ 2013 ඔක්තෝබර් කලාපයේ කවරයේ කතාවේ සඳහන් වී තිබිණි. “ඇය පැවත එන්නේ ද බ්‍රිතාන්‍යයේ ශ්‍රේෂ්ඨ එමෙන් ම රාජ්‍ය තාන්ත්‍රික පෙළ පතකින්. එහෙයින් ඇයට රජ පවුල හෝ රජ පවුලේ සාම්ප්‍රදායන් අමුත්තක් වන්නේ නැහැ.”එම කවරයේ කතාවෙන් විස්තර කෙරෙන අන්දමට ක්‍රෙසිඩා බොනාස් කලාවට ළැදි කලාත්මක හැඟීම් සහිත යුවතියකි. වේදිකා හෝ සිනමා නිළියක වීමේ ආසාව ද ඇගේ සිත්හි පවතී. එමෙන් ම ඇය විලාසිතා හා රූපලාවණ්‍ය ක්‍රම ගැන මහත් උනන්දුවක් දක්වන යුවතියක ද වෙයි. ඇගේ හා හැරී කුමරුගේ රසඥතා අතර බරපතළ වෙනස්කම් තිබිය හැකි බව ද එම කවරයේ කතාවේ සඳහන් වෙයි.නිළියක හෝ නර්තන ශිල්පිනියක වීමේ තම සිහිනය ක්‍රෙසිඩා හැරී කුමරු වෙනුවෙන් ඉවත දමාවි ද? වර්තමානයේ බ්‍රිතාන්‍ය මාධ්‍ය නඟමින් සිටින ප්‍රධානතම ප්‍රශ්නය එයයි. ඩෙල්සි ඩේවි තම බිරිය කරගන්නට රජ පවුලෙන් කැමැත්ත නොලැබෙන බව මේ වනවිට හැරී කුමරු අවබෝධ කරගෙන ඇතුවාට සැක නැත. එහෙත් ලෝකයේ වඩාත් ආකර්ෂණීයම තනිකඩයාට ඩෙල්සි වෙනුවෙන් රජ පවුලට එරෙහිව කැරලි ගසන්නට ඇති ඉඩකඩද බැහැර කිරීමට නුපුළුවන. නමුත් කුමරු එසේ කරනු ඇත් ද? බ්‍රිතාන්‍ය ටැබ්ලොයිඩ් පුවත්පත් වරින් වර අඟවන අන්දමට හැරී කුමරු තවමත් සිතන්නේ ඩෙල්සි ඩේවි පිළිබඳද?“කුමරු ඩෙල්සි ගැන තවදුරටත් සිතනවා කියා මම නම් සිතන්නේ නැහැ” මැජෙස්ටි සඟරාවේ කතුවරිය ඉන්ග්‍රීඩ් පවසන්නීය. “මම ක්‍රෙසිඩාව කුඩා කල පටන් ම දන්නවා. ඇය ඉතා‍ රූමත් විනීත ඇවතුම් පැවතුම් ඇති යුවතියක්. හැරී කුමරුගේ දඩබ්බර ගති ගුණ මනාව පාලනය කර ගන්නට ඇයට හැකිවන බව මට විශ්වාසයි.”ක්‍රෙසිඩා බොනාස් යම් වෘත්තියක දිගටම රැඳී සිටීමට උත්සාහ දරාවිද?“නර්තන ශිල්පිනියක හෝ නිළියක වීමට අවශ්‍ය නැති තරමට ඇය ධනවත්. අනෙක වෘත්තියක් සහිතව ඇයට රජ පවුල හා සම්බන්ධවන්නට බැහැ. ඇය කුමරුට මනාව ගැළපෙනවා. කුමරු හා විවාහ වීමට මේ අය තම ස්වාධීනත්වය යම් තාක් දුරටක අඩු කර ගත යුතුයි. රාජ්‍ය තාන්ත්‍රික පරපුරකින් පැවත එන ඇයට එය අසීරු ක‍ටයුත්තක් වන්නේ නැහැ.” ඉන්ග්‍රීඩ් සෙවාර්ඩ් පවසන්න‍ීය.” හැකි තරම් මාධ්‍යවලින් ඈත්ව ඇය අමුතු ජීවිතයක් ගත කළ යුතුයි. මාධ්‍ය වෙත ළං වූවොත්, ජනප්‍රියත්වය අපේක්ෂා කළොත් සියල්ල අවසන්. ලෝකයේ ආකර්ෂණීයම තනිකඩයා ගිනි සිළුවක්. ඒ ගිනි සිළුව අබියස ඇය අයිස් කන්දක් හා සමාන විය යුතුයි.”කුමාර සිරිවර්ධනකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>05</day>
    </date>
    <link>http://www.silumina.lk/2014/01/05/_art.asp?fn=av14010518</link>
    <topic>කොමාන්ඩෝ සෙබළකුට පුංචි රණ්ඩුවක් කියන්නේ ගේම් එකක් නෙමෙයි</topic>
    <author>වසන්ත ජයසිංහ ආරච්චිගේ</author>
    <content>කොමාන්ඩෝ සෙබළකුට පුංචි රණ්ඩුවක් කියන්නේ ගේම් එකක් නෙමෙයිජයනාත් ගුණවර්ධනනව වසරේ සිංහල සිනමාවට එක්වන අලුත්ම චිත්‍රපටයයි ‘පරාවර්තන'. ප්‍රවීණ සිනමා කැමරා අධ්‍යක්ෂවරයකු වන ජයනාත් ගුණවර්ධන සිනමාකරුවකු ලෙස දොරට වඩින ‘පරාවර්ථන’ මෙම 9 දා සිට කොළඹ රීගල් ඇතුළු CEL මණ්ඩලයේ සිනමාහල්වල තිරගත වෙන්න සූදානම්. මේ ජයනාත් තම නිර්මාණය ගැන කළ කතාබහයි.කැමරා අධ්‍යක්ෂවරයකු විදිහට ජයනාත් එතනින් පිම්මක් පැන්නා කියලයි මට හිතෙන්නේ.කාලයක් තිස්සේ කැමරාවෙන් සිනමාවට කළ සේවය ප්‍රබලයි කියලා මට හිතෙනවා. හැබැයි ඔය අතරේ චිත්‍රපට අධ්‍යක්ෂණය කරන්න කියලාත් අවස්ථා ලැබුණා. නිෂ්පාදකවරු අඬගැහැව්වා. නමුත් මම අතගැහැව්වේ නැහැ. හැබැයි කාලයක් යනකොට දැනුණා දැන් මගේ කාලේ හරි චිත්‍රපටයක් කරන්න කියලා.ඒ කියන්නේ දැන් මෙතනින් පස්සේ කැමරා අධ්‍යක්ෂවරයාගේ වැඩ කටයුතු ඉවරයි.නැහැ. සුපුරුදු විදිහටම මම ඒ කටයුත්තේ නියැළෙනවා. චිත්‍රපටයක් අධ්‍යක්ෂණය කළා කියලා මට තවත් නිර්මාණයක කැමරාව මෙහෙයවන්න බැරිකමක් නැහැ. ඔය තත්ත්වය ලංකාවේ විතරයි තියෙන්නේ. ඉන්දියාවේවත් එහෙම එකක් නැහැ. ඒ නිසා මා තුළ සිටි කැමරා අධ්‍යක්ෂවරයා එලෙසම වැඩ කටයුතු කරනවා.හරි මොකක්ද මේ ‘පරාවර්තන'?සරලවම කිව්වොත් තමන් කරන හොඳ හෝ නරක ආපසු තමන් කරාම එනවා. මේක තමයි මට චිත්‍රපටයෙන් කියන්න ඕන වුණේ.කාලයක් තිස්සේ සිනමාකරුවන් එක්ක කැමරාව පසුපස සිටි ඔබට අධ්‍යක්ෂවරයා කියන තැනදී කිසියම් කෙනෙකුගේ ආභාසය ලැබුව ද කියලා අහන්න හිතෙනවා.නෑ කිසිම කෙනෙක් අනුගමනය කරන්න මට ඕන වුණේ නෑ. කාගෙන් හරි ගන්න ඕන දේ ගත්තොත් කළ යුත්තේ නොකළ යුත්තේ කුමක් ද කියලා අවබෝධ කරගන්න බැරිව යනවා. මම හිතන්නේ තමන්ටම කියලා ආවේණික ක්‍රමයක් තියෙන්න ඕන. මගේ අනන්‍යතාව මම ම හදාගත්තා.හැබැයි ඉතිං අද සමහර අධ්‍යක්ෂවරු යැපෙන්නෙත් කැමරා අධ්‍යක්ෂගෙන්.(සිනාසෙයි). අපි ඒ ගැන කතා නොකර ඉමු.ඇත්තටම ඔබට අභියෝගයක් තිබුණෙම නැද්ද ‘පරාවර්තන’ කරන්න?නැහැ. අමාරුම කඩඉම පහු කරලා මම ඉන්නේ. කැමරා අධ්‍යක්ෂවරයා කියන භූමිකාව ලෙහෙසි පහසු නැහැ. අද හැමදේම ඩිජිටල් වෙලා. ඕනනම් රිවයින් කරලා බලලා ආපසු රූගත කරන්න පුළුවන්. හැබැයි අපි වැඩ කළේ රීල් එක්ක. ඒකම විශාල අභියෝගයක්. ඒ අභියෝග අපි ජයගත්තා. හොඳින් පුහුණුව ලබන කොමාන්ඩෝ සෙබළකුට පුංචි රණ්ඩුවක් කියන්නේ ගේමක් නෙමෙයිනේ.ඔය විදිහට අධ්‍යක්ෂණය කියන්නේ ඔබට පුංචි රණ්ඩුවක් වගේ.වරද්දගන්න එපා. ‘පරාවර්ථන’ තිරගත වෙන්න ගත්තම ඒක තීරණය කරන්න.මෙහෙම හිතමු. දැන් අපි අතරේ වාණිජ සම්භාව්‍ය කියලා සිනමාපට බෙදීමක් තියෙනවනේ. ‘පරාවර්තන’ ඔය අතරින් කොයි එකට ද ඔබ දාන්නේ.මේකේ සින්දු ෆයිට් නැහැ. හැබැයි මම මේක කළේ වාණිජ පරමාර්ථයක් ඇතිව. ඔය කියන වාණිජ සම්භාව්‍ය මට නම් මේ හැම දේම කලාත්මකයි. මම මේ චිත්‍රපටය කළේ උසස් රසවින්දනයක් ලබා දෙන්න විතරයි. අනෙක මේක පවුලේ හැමෝටම රසවිඳින්න පුළුවන්. විශේෂයෙන් තරුණ පිරිස මේ චිත්‍රපටය අනිවාර්යයෙන්ම නරඹන්න පුළුවන්නම් හොඳයි කියලා මට හිතෙනවා.ඇයි ඔබ තරුණ පිරිස විශේෂ කරන්නෙ.ඔව් මම ඒක කියන්නේ විශේෂ හේතුවක් ඇතිව. ඒ නිසා සිනමාපටය නරඹන්න කියලා විතරයි දැන් මම කියන්නේ.පරාවර්තන ඔබ අධ්‍යක්ෂණය කරනවා වගේම නිෂ්පාදන කාර්යයටත් අත තියනවා.ඔව්. මමත් සමඟ මොහොමඩ් මුජායිම් හා රංගනාත් ඩයස් නිෂ්පාදන කාර්යයට එක්වෙනවා. ඒක මට ශක්තියක්. මොකද ‘පරාවර්ථන’ කතාව තුළ මට 1970 ගණන්වල පසුතල නිර්මාණය කරන්න සිදුවුණා. කලා අධ්‍යක්ෂ මංජුල අයගම ඒ අභියෝගය ජයගත්තා කියලා මම හිතනවා. ඉතිං විශාල පිරිවැයක් ඇතුව හොඳ නිර්මාණයක් කරන්නයි ඕන වුණේ.දවසින් දෙකෙන් සමහර චිත්‍රපට හෝල්වලින් ගැලවෙන යුගයක කුකුසක් නැද්ද සිනමා කර්මාන්තයේ මේ ගමන ගැන?මෙහෙමයි ඉන්න ගෙවල් උගස් කරලා චිත්‍රපට කරලා වැඩක් නැහැ. තමුන්ගේ දේවල් රැකගෙන චිත්‍රපටයක් කරන්න පුළුවන්නම් හොඳයි. ඒකට ඕන තමන්ගේ සාර්ථකත්වය. මට මගේ චිත්‍රපටය ගැන කිසිම බයක් නැහැ.ඒ තරම් විශ්වාසයකින් ඔබ ඔබ ගැන ඉන්නේ.පැහැදිලිවම. එදා ඉඳලම මම එහෙමයි. මට දැන් උන්නත් දාහයි මළත් දාහයි. සිනමාවේ මම ගොඩක් කල් රැඳිලා ඉන්නේ. තව චිත්‍රපටයක් කරන්නත් මගේ ඔළුවේ අදහසක් තියෙනවා. සිනමා කර්මාන්තයේ මම කැමරා අධ්‍යක්ෂවරයෙක් විදිහටත් ජයගත්තා. මම රජයෙන්වත් කාගෙන්වත් කිසිම දෙයක් ඉල්ලලා නැහැ. කැමරාවටම ඇහැ තියලා මගේ වෘත්තිය මම ජයගත්තේ. දැන් කිසිම ප්‍රශ්නයක් නැහැ. මගේ ‘පරාවර්තන’ කොහොම වුණත් මම ඉන්නවා. මේ චිත්‍රපටය බලලා ‘පරාවර්තන’ හොඳයි කියනවානම් මට ඒ ඇති. මොකද අහවල් චිත්‍රපටය කළේ මමයි කියලා මට බයක් නැතුව කියන්න පුළුවන්.වසන්ත ජයසිංහ ආරච්චිගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>05</day>
    </date>
    <link>http://www.silumina.lk/2014/01/05/_art.asp?fn=av14010519</link>
    <topic>ලී රෝදයක සිතිවිල්ලෙන් නිමැවුණු සුපිරි මෝටර් රථය</topic>
    <author>වසන්ත ජයසිංහ ආරච්චිගේ</author>
    <content>ලී රෝදයක සිතිවිල්ලෙන් නිමැවුණු සුපිරි මෝටර් රථයමර්සිඩීස් බෙන්ස් මෝටර් රථයක් කියලා කිව්වම කොයි කවුරුත් දන්නවා එය අතිසුඛෝපබෝගී මෝටර් රථයක් කියන එක. ඒ නිසා ම කාර් පාර්ක් එකට මෙදා අපි එන්නේ බෙන්ස් මෝටර් රථයක් හොයාගෙන. හැබැයි කාලයක් බෙන්ස් වර්ගයේ මෝටර් රථයක් පාවිච්චි කළේ ධනවත් ඉහළ පැලැන්තියේ උදවිය කියලා මතයක් තිබුණා. මිල අතින් ඉහළ නිසා ම එහෙම මතයක් ගොඩනැ‍ඟෙන්න ඇති කියලයි කාර් පාර්ක් එක පැත්තේ ආව අපිට හිතුනේ. කොහොම වුණත් බෙන්ස් වර්ගයේ මෝටර් රථයක් පාවිච්චි කරන හැමෝටමත් මෝටර් රථවලට පෙම් බඳින කාට කාටත් දැනගන්න කියලා අපි බෙන්ස් මෝටර් රථයේ ඉතිහාසය හාර අවුස්සන්න හිතුවේ ඒ නිසයි. හැමදාමත් වගේ ජපනා හපනා වුණාට මෙදා පාර නම් අපි බෙන්ස් එකේ එන්නේ ජර්මනිය පැත්තට.‘ගොටිල්බ් ඩෙබ්ලර්’ කියන්නේ ජර්මන් ජාතිකයෙක්. ඔහුගේ ආදරණිය පුතා ‍'පෝල් ඩෙබ්ලර්'. පෝල් කුඩා අවදියේ කුඩා ලී රෝදයක් තල්ලු කරමින් සෙල්ලම් කරන අයුරු මේ ආදරණීය තාත්තා දිනක් බලාගෙන හිටියා. හැබැයි ඒ ආදරණීය සිතුවිල්ල මහා කර්මාන්තයක විප්ලවයකට මඟ හදයි කියල නම් කවුරුත් එදා හිතුවේ නැහැ.ගොටිල්බ් හිතුවේ මේ පුංචි රෝදයට බලයක් යොදන්න හැකිනම් මොනතරම් නම් අගේ ද කියන එකයි. ඒ නිසයි ඔහු රෝද දෙකක කුඩා මෝටර් සයිකලයක් නිර්මාණය කරන්න පෙලඹෙන්නේ. ඒ සඳහා ඔහු අශ්වබල හතරක වේග ධාවනයෙන් යුතු මෝටර්යක් ද නිර්මාණය කරනවා.ඉන් පටන් ගත් ආරම්භයට ඔහු තව තවත් අදහස් එකතු කරමින් මෝටර් රථයක් නිෂ්පාදනය කිරීමේ සිහිනය යථාර්ථයක් බවට පත් කරන්න උත්සාහ කරනවා.මේ ගමනට ඔහුට අපූරු නිර්මාණකරුවෙකු ද මුණ ගැහෙනවා‍. ඒ 1844 නොවැම්බර් 25 දා උපත ලද කාල් බෙන්ස් නම් අපූරු නිර්මාණ කරුවායි. ගොටිල්බ් ගේ සිහිනය යථාර්ථයක් කරන බෙන්ස් පළමු වරට මෝටර් රථයකට අවශ්‍ය එන්ජිමක් නිර්මාණය කරනු ලබනවා.‍මේ ගෞරවය බෙන්ස්ට හිමිකර දෙමින් ඔහුගේ නමින් ම මේ එන්ජිම නම් කරමින් 1886 දී ඒ සඳහා ජර්මන් රජයෙන් පේටන්ට් බලපත්‍රය ද ලබාගන්නට වාසනාව උදාකරගන්නවා‍. ඉන්පසු බෙන්ස් මෝටර් රථයක් ලොවට උදා කිරීමේ භාග්‍යය මේ අප‍ූරු මිනිසුන් උදා කරන්නේ විවිධ අත්හදා බැලීම් සිදු කරමින්.ඒ සියල්ලන් සමඟ බෙන්ස් නිර්මාණය කළ මේ මෝටර් රථ එන්ජිම යොදා ගනිමින් 1886 දී පළමුවෙන් ම රෝද හතරේ මෝටර් රථයක් නිෂ්පාදනය කරන මේ අපූරු මිනිසුන් දෙදෙනා ඉතිහාසයට එක්වෙමින් එහෙත් ප්‍රශ්නාර්ථ කිහිපයකට ද මුහුණ පානවා. ඒ ඔවුන් නිර්මාණය කළ මෝටර් රථයේ තිරිංග පද්ධතිය හා ජියර් පද්ධතිය ඇතුළත්ව තිබුණත් ජියර් මාරු කිරීමේ තාක්ෂණය ආරම්භයේදී ඔවුන්ට සොයාගන්නට නොහැකි වුණු නිසා.එහෙත් 1890 පමණ වනවිට ඔහු නිර්මාණය කළ බෙන්ස් මෝටර් රථයට ජර්මනිය ඇතුළු වටින් ගොඩින් බොහෝ දෙනාගේ ඉල්ලුම ද ලැබෙන්න ගන්නවා. මේ නිසා ම ඩෙබ්ලර් තම තාක්ෂණික සහෘදයා බෙන්ස් සමඟ ජර්මනියේ ‘මැන්හිම්’ නගරයේදී ‍'බෙන්ස් ඇන්ඩ් කම්පැනිය’ ආරම්භ කරනු ලබනවා.මේ අතර කාලයේදී පැරිසියේ මෝටර් රථ තරගාවලියක් ආරම්භ වුණේ මෝටර් රථවලට තිබූ ජනප්‍රියත්වයක් එක්කම. ඒත් එම තරගාවලියේ පළමු දෙවන හා තෙවන ස්ථාන හිමිකරගන්නට සමත් වුණේ ඩෙබ්ලර් හා බෙන්ස් නිර්මාණය කළ බෙන්ස් මෝටර් රථ වලටයි.1899 දී පැවැති එම ජයග්‍රහණයක් එක්කම තව තවත් ලෝකය තුළ බෙන්ස් මෝටර් රථවලට ඉල්ලුමක් ගොඩනැ‍ඟෙන්න ගත්තේ ‍වේගයෙන් ධාවනය කළ හැකි මෝටර් රථයක් බවට පත් වෙමින්.මේ අතර කාලයේදී ධනවත් බැංකුකරුවකු වගේ ම ජනප්‍රිය මෝටර් රථ ක්‍රීඩකයෙක් වුණු ‘එමිල් ජෙලිකෙන්’ බෙන්ස් මෝටර් රථ කම්පැනියේ කොටස් මිලදී ගන්නට පෙලඹෙන්නේ මහා කර්මාන්තයක පෙර මඟ ලකුණු දකිමින්. ඒ නිසා ම තව තවත් බෙන්ස් මෝටර් රථ ලෝකය තුළට රැගෙන යාමේ අරමුණින් ඩෙබ්ලර් එමිල්ගේ අනුග්‍රහයක් එක්කම තවත් වේගයෙන් ධාවනය කළ හැකි මෝටර් රථ නිෂ්පාදනයට පෙලඹෙනවා. 1900 දී සිලින්ඩර් හතරේ මෝටර් රථයක් ඔවුන් නිෂ්පාදනය කරන්නේ ඒ අත්හදා බැලීම් සමඟයි.මේ නව මෝටර් රථයක් සමඟම මේ ගෞරවය එමිල් තම ආදරණීය දියණියට ලබා දෙමින් ඉන්පසු බෙන්ස් මෝටර් රථයට තම ආදරණීය දියණියේ නාමය ද එකතු කරන්න පෙලඹෙනවා. ‘මර්සිඩීස්’ නම් තම දියණියගේ නාමය බෙන්ස් මෝටර් රථයට එකතු කිරීමත් සමඟ ලෝකය තුළ අදටත් කතා කරන මර්සිඩීස් බෙන්ස් රථය ජනප්‍රිය නාමයක් සහිත මෝටර් රථයක් බවට පත් වෙන්නේ කාත් කවුරුත් නොපැතූ අයුරින්.‘මර්සිඩීස් බෙන්ස්’ මෝටර් රථයට ජර්මනියේ ලෝක යුද්ධයත් එක්කම අත්වූ ඉරණම ලබන සතියේ කාර් පාර්ක් එකේදී.වසන්ත ජයසිංහ ආරච්චිගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>05</day>
    </date>
    <link>http://www.silumina.lk/2014/01/05/_art.asp?fn=av14010520</link>
    <topic>BOLLYWOOD NEWS</topic>
    <author>සුජීව තේවහෙට්ටිගේ</author>
    <content>BOLLYWOOD NEWSජනප්‍රිය නිළි කරිනා කපූර් ක්‍රිකට් ක්‍රීඩාවට බෙහෙවින් ඇලුම් කරනවා. ක්‍රිකට් ගැන සාමාන්‍ය අවබෝධයකුත් තියෙනවා. ඒත් ඇයට ක්‍රිකට් ක්‍රීඩාවෙහි යෙදෙන්නට තරම් දැනුමක් නම් නැහැ. ඇය ඒ ගැන ඉගෙන ගන්නට තීරණය කළා. කරීනාගේ මේ කැමැත්තට ඉඩ දී ඇයට ක්‍රිකට් ක්‍රීඩාව පුහුණු කළේ වෙන කවුරුවත් නොවෙයි ඇගේ දයාබර සැමියා‍, සායිෆ් අලි ඛාන්. දැන් නම් කරීනාට ක්‍රිකට් ගහන්නත් පුළුවන්.ක්‍රිකට් පුරුදු වූ කරීනාට තවත් විනෝදාත්මක ක්‍රීඩාවක යෙදෙන්නටත් සිතුවිල්ලක් පහළ වුණා. ඒ තමයි, හිම මත ලිස්සා යෑමේ ක්‍රීඩාව. එය ඉගෙන ගන්නට කරීනාට අවශ්‍ය වුණත් ඇයට ඒ ක්‍රීඩාව උගන්වන්නට කෙනෙකු හිටියේ නැහැ. ඇගේ සැමියා සායිෆ්වත් හිම මත ලිස්සා යන්නට දැනගෙන සිටියේ නැහැ. කරීනාට හිම ක්‍රීඩා කරන්නට ආසාවක් මතුවුණේ ඇය පසුගිය වසර අගදී ස්විට්සර්ලන්තයේ චාරිකාවක යෙදී සිටිද්දීයි. හිම මත අපූරුවට ක්‍රීඩා කරන අය දුටුවාම කරීනාට විතරක් නොවෙයි, සායිෆ්ටත් ඒ ක්‍රීඩාව ඉගෙන ගන්නට උනන්දුවක් ඇතිවුණා.සායිෆ් සහ කරීනා සංචාරය කළේ ස්විට්සර්ලන්තයේ ජර්මන් භාෂාව කථාකරන ජනතාවක් වෙසෙන ගෙස්ටාඩ් ප්‍රදේශයේයි. හිමෙන් වැසීගිය ඒ පරිසරයට පිවිසුණු ‘සායිෆීනා’ යුවළ මුලින්ම පටන් ගත්තේ හිම මත ලිස්සා යෑමේ ක්‍රීඩාව පුරුදු වෙන්නටයි.“මම මේ හිම ක්‍රීඩා කරන්න යන්තම් ඉගෙන ගත්තා විතරයි. හිම ක්‍රීඩාව ඉගෙන ගන්නතුරු සායිෆ් මගේ ළඟින්ම හිටියා. හැබැයි, එයත් ටිකක් ඉගෙන ගත්තා.” කරීනා එලෙස කීවේ කුඩා දැරියක විලසින්. සායිෆ් සහ කරීනා යුවළ ස්විට්සර්ලන්තයේ සිට නැවත ඉන්දියාවට පැමිණෙන්නේ ජනවාරි 22 දාලු.ගෙවී ගිය 2013 වසරේ අවසන් සතිය තුළ ප්‍රවීණ නිළි ශ්‍රී දේවිටත් ඇගේ සැමියා වන චිත්‍රපට නිෂ්පාදක බොනී කපූර්ටත් ජනවි සහ කුෂි දූවරුන් දෙදෙනාටත් මුහුණ දෙන්නට සිදුවුණේ ඔවුන් කිසිලෙසකින් හෝ නොසිතූ රුදුරු සිදුවීමකටයි. මේ සිවු දෙනාට වසර ගණනක් සෙවණ දුන් සුවිසල් නිවෙස පසුගියදා ගින්නට හසුවෙලා.ගින්න හටගෙන ඇත්තේ ශ්‍රී දේවිගේ නිදන කාමරයේ ක්‍රියාත්මක වෙමින් තිබුණු වායු සමීකරණ යන්ත්‍රයේ විදුලිය කාන්දුවීමක් හේතුවෙන්. නිදන කාමරය තිබෙන්නේ මහල් දෙකකින් යුතු මේ නි‍ෙවසෙහි දෙවැනි මහලේ. ගින්න හේතුවෙන් දෙවැනි මහලේ සියලු කාමර සහ බඩුභාණ්ඩ විනාශ වී ඇතැයි ගිනි නිවන්නට පැමිණි කණ්ඩායමේ නිලධාරියකු පැවසුවා.ශ්‍රී දේවිගේ වටිනා ඇඳුම් තිබුණු අල්මාරි, ඇය විසින් සිතුවම් කරන ලද දර්ශනීය පින්තූර රැසක් මේ ගින්නට හසුවී විනාශ වෙලා. ඒ විතරක්ද? ශ්‍රී දේවි සහ බොනී සතුව තිබුණු ඉතා වටිනා ස්වර්ණාභරණ, ඉලෙක්ට්‍රොනික් භාණ්ඩ, සිව්දෙනාගේම ඇඳුම් විශාල ප්‍රමාණයක් ද ගින්නෙන් විනාශ වී ඇති බවයි, ශ්‍රී ‍ෙද්විගේ කළමනාකරු පන්කජ් ප්‍රකාශ කළේ.“වාසනාවට ගින්නෙන් කිසිම කෙනෙකුට තුවාලයක් වුණේ නැහැ. ගින්න පැතිරෙනවාත් එක්කම ගේ ඇතුළේ හිටපු හැ‍මෝටම ඉක්මනින් එළියට යන්න පුළුවන් වුණා. ඒත් දෙවැනි තට්ටුව මුළුමනින්ම ගින්නෙන් විනාශ වුණා. ඒ නිසා දැන් කාටවත් ඒ ගෙදර ඉන්න බැහැ. දැන්නම් හැමෝම නැවතිලා ඉන්නෙ හොටේල් එකක. ස්ථිර පදිංචියට යන්නෙ කොහේටද කියලා තාම තීරණයක් නැහැ.” පන්කජ් තවදුරටත් පැවසුවා.නිවෙස ගින්නට හසුවන මොහොතේදී එහි රැඳී සිටියේ ශ්‍රී දේවි, දියණියන් දෙදෙනා සහ බොනී ගේ මවයි. ඒ මොහොතේදී බොනී සිටියේ නිවෙසින් පිට ස්ථානයක පිහිටි ඔහුගේ කාර්යාලයේයි. තම නිවෙසෙහි ගින්නක් හටගත් බව සැළවීමත් සමඟම ඔහු වහාම එහි පැමිණියා. ඔහු පැමිණෙද්දී ශ්‍රී දේවි, දරු දෙදෙනා සහ බොනීගේ මව නිවෙසින් පිටතට පැමිණ සිටියා. ඔහු ශ්‍රී දේවි සහ දරුවන් හෝටලයක නවත්වා මව, තම බාල සොහොයුරු සන්ජේ කපූර් ගේ නිවෙසෙහි නවත්වන්නට කටයුතු කළා.සුජීව තේවහෙට්ටිගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>05</day>
    </date>
    <link>http://www.silumina.lk/2014/01/05/_art.asp?fn=am1401051</link>
    <topic>වෙනිවැල්ගැට තම්බලා බීලා පිටගැස්මෙන් බේරෙන්න බෑ</topic>
    <author>සාකච්ඡා කෙළේ  -රමණී සුබසිංහ</author>
    <content>වෙනිවැල්ගැට තම්බලා බීලා පිටගැස්මෙන් බේරෙන්න බෑපිටගැස්ම හැදුණ රෝගියෙකු හඳුනා ගන්නේ කෙසේ ද?බොහෝ රෝගාබාධවල දී මෙන් පිටගැස්මේ දී ද මූලික වශයෙන් හිසරදය, උණ, ඇඟපත වේදනාව යන රෝග ලක්ෂණ ඇතිවේ. ද්විතීයික රෝග ලකුණු මතු වන්නේ පිටගැස්ම විෂ ස්නායුගත වී ඒවා උත්තේජනය වීමත් සමඟය. එහි දී ශරීරය පුරා පේශි හැකිළෙයි. හකුපාඩවල මේ තත්ත්වය හොඳින් දැක ගත හැකිය. කට ඇරීමට නොහැකි තරමට හකුපාඩ තද වේ. උදරයෙහි පේශිද ද තදවේ.රෝග තත්ත්වය උත්සන්න වීමේ දී පිටෙහි පිහිටි පේශීන් අධික ලෙස සංකෝචනය වීම නිසා පිට සහ ගෙල දුන්නක් සේ පිටුපසට නැමේ. මුහුණෙ පේශි සංකෝචනය වීම නිසා විරූපී සිනහවක් මතුවුණා සේ පෙනේ. මෙම රෝග ලක්ෂණ වර්ධනය වීමත් සමඟ මොළයේ ක්‍රියාකාරිත්වය ද අඩාළ වේ. එවිට හෘදස්පන්දන වේගය අඩු වේ. රුධිර පීඩනය අඩු හෝ වැඩි වේ. ශරීර උෂ්ණත්වයේ ද එකවර ඉහළ යාමක් සිදු වේ.පිටගැස්ම ඇති කරන රෝග කාරකය කුමක් ද?මෙහි රෝග කාරකය බැක්ටීරියාවක්. ක්ලොස්ට්‍රීඩියම් ටෙටනි නමින් එය හැඳින්වෙනවා.මේ බැක්ටීරියාව අප අවට පරිසරයේ බහුලව දකින්නට ලැබෙනවා ද?ඔව්. පසෙහි ජීවත්වන මේ බැක්ටීරියාව බහුලවම දකින්නට ලැබෙන්නේ සත්ත්ව මලවල. විශේෂයෙන් ගොම පොහොර භාවිත කරන කෘෂි කාර්මික බිම් සහ ගෙවතුවල. බැක්ටීරියාව අපිරිසුදු පරිසර තත්ත්ව හමුවේ හොඳින් වර්ධනය විය හැකියි. පිටගැස්ම රෝග කාරක විෂබීජය නිර්වායු ශ්වසනයෙහි යෙදෙන බැක්ටීරියාවක් නිසා එය ජීවත් වන්නේ ඔක්සිජන් වායුව නැති පරිසරයන්වල. යම් හෙයකින් ඔක්සිජන් වායුවට නිරාවරණය වූයේ නම් බැක්ටීරියාව ද විනාශ වී යයි.පිටගැස්ම රෝග කාරක විෂබීජය ශරීරගත වන්නේ කෙසේ ද?යම් කටුවක් වැනි දෙයක් සිරුරේ ගැඹුරට ඇනුණ විට එම තුවාලය සිදුවූ තැන රුධිර සංසරණය අඩු නම් හෝ, තුවාලය අවට පටක විනාශ වීම නිසා රුධිර සංසරණය ඇනහිටියේ නම් එම ස්ථානයේ ඔක්සිජන් සාන්ද්‍රණය අඩුවන නිසා පිටගැස්ම බැක්ටීරියාවට පහසුවෙන් වර්ධනය විය හැකියි. එසේ වැඩෙන බැක්ටීරියාවෙන් ටොක්සීනයක් එනම් විෂ ස්‍රාවයන් නිපදවයි. එය ඉතා අන්තරාකාරීය. මෙම විෂ ස්‍රාවය ස්නායු දිගේ සුසුම්නාවට හා මොළයට ගමන් කරයි. ටොක්සීනය ස්නායුවලට ඇතුළු වුවහොත් කිසිඳු ඖෂධයකින් හෝ වැක්සීනයකින් ඒවා විනාශ කිරීමට හෝ උදාසීන කිරීමට නොහැකියි. ටෙටනස් ටොක්සීනයෙන් මිලි ග්‍රෑමයකින් දහයෙන් පංගුවකට පවා හොඳින් වැඩුණ මිනිසෙකු මරණයට පත් කළ හැකියි.බල්ලන්, මීයන්, වැනි සතුන් සපා කෑ අවස්ථාවන්හිත් පිටගැස්ම එන්නත ලබා දෙනවා නේද?ඔව්. බල්ලන් නිතරම අපද්‍රව්‍යවලට කට තබනවා. ඉතින් එවැනි අවස්ථාවක ඒ අපද්‍රව්‍යවල වැඩෙන ක්ලොස්ට්‍රීඩියම් ටෙටනි බැක්ටීරියාව ඔවුන්ගේ දත්වල ස්පර්ශ විය හැකියි. සපා කෑමත් සමඟ ඒවා අපේ ශරීරගත වීමෙන් පිටගැස්ම ඇතිවිය හැකි නිසා අනිවාර්යයෙන් ම එම එන්නත ලබා දිය යුතුයි.ඔබ කියන්නේ සතෙක් සපා කෑවොත්, හෝ ඇණයක් ඇනුණොත් හෝ අනිවාර්යයෙන් ම පිටගැස්ම හැදෙනවා කියල ද?පිටගැස්ම බැක්ටීරියාව අප සිරුරට ඇතුළු වුවත් එය වැඩෙන්නේ එම ස්ථානයේ ඔක්සිජන් නැතිනම් පමණයි. ඊට හේතුව ටෙටනස් රෝග කාරක විෂබීජය නිර්වායු ශ්වසනයෙහි යෙදෙන බැක්ටීරියාවක් වීමයි. කළ යුතු හොඳම දේ එවැනි අවස්ථාවක ගොඩ වෙදකම් නොකර වෛද්‍යවරයකු හමුවීමයි.මලකඩ සහිත ඇණ, කටුකම්බි, බෝතල් කටු ඇනීමෙන් පිටගැස්ම හැදෙන බව බොහෝ දෙනාගේ විශ්වාසයයි. එහි සත්‍යයක් තිබෙනවා ද?ඇණයක හෝ කම්බියක හෝ මලකඩ තිබු පමණින් පිටගැස්ම හැදෙනවා කියන කතාව පිළිගත නොහැකියි. පිටගැස්ම හැදෙන්නට නම් එහි ක්ලොස්ට්‍රීඩියම් ටෙටනි බැක්ටීරියාව තිබිය යුතුයි. මලකඩ නැති, පිරිසිදු ඇණයක, ඉදිකටුවක වුවද එම බැක්ටීරියාව තිබුණොත් පිටගැස්ම හැදෙන්නට පුළුවන්. එහෙත් මේ විශ්වාසයට එක් හේතුවක් තිබෙනවා.ඉස්සර අශ්ව ගාල්වල වැටි තිබු පරණ වී ගිය, මල බැඳුණු අශ්ව ලාඩං කකුල්වල ඇනීමෙන් ඒවායේ වැඩ කළ කම්කරුවන්ට පිටගැස්ම හැදුණා. ඊට හේතුව වූයේ අශ්ව ගාල්වල තිබු ගොමවල වර්ධනය වූ පිටගැස්ම විෂ බීජය දුහුවිලි සමඟ විසිරී ගොස් තැන තැන තිබූ මල බැඳුණු ලාඩංවල ද සැඟවී තිබීමයි. ඉතින් බොහෝ දෙනෙක් සිතුවේ මලබැඳුණු ඇණයක්, කම්බියක් ඇනුණොත් මේ රෝගය ඇතිවන බවයි. එහෙත් පිටගැස්ම විෂබීජ නැති තැනක ඇති මලබැඳුණු කම්බියක්, ඇණයක් හෝ ලාඩමක් ඇනුණත් පිටගැස්ම හැදෙන්නේ නෑ.කටුවකින්. කම්බියකින් සපා කෑමකින් තුවාලයක් සිදු නොවන අවස්ථාවකත් පිටගැස්ම විෂබීජය ශරීරගත වෙන්න පුළුවන් ද?ඔව්. සිරුරේ ඇති තුවාලයකින් පවා මේ විෂබීජය ශරීරගත වෙන්න පුළුවන්. උදාහරණ ලෙස ගොම පොහොර සහිත මල් පාත්තියක වැඩ කරන කෙනෙකුගේ පාදයක, අතක තුවාලයක් තිබුණොත් විෂබීජය ඇතුළු වෙන්නට පුළුවන්.අනතුරක දී කෙනෙකුගේ ශරීරයෙන් වැඩිපුර ලේ පිටවී ගියේ නම් පිටගැස්ම හැදෙන්න පුළුවන් ද?බොහෝ දෙනෙකුට මේ විශ්වාසය තිබුණත්, ඇ‍ඟේ ලේ පිටවූ පමණින් පිටගැස්ම හැදෙන්නේ නෑ. එහෙත් සිරුරෙන් ලේ වහනය වීම නිසා දුර්වල වී සිටින කෙනෙකුගේ සිරුරට පිටගැස්ම විෂබීජය ඇතුළු වූයේ නම් ඔහු හෝ ඇය ඉක්මනින්ම රෝගයට ගොදුරු විය හැකියි.පිටගැස්ම රෝගය වළක්වා ගැනීමට කළ යුතු හොඳම දේ කුමක් ද?පිටගැස්ම වැළැක්වීමට ඉතා සාර්ථක එන්නත් තිබෙනවා. බිලිඳු දරුවන්ට ලබා දෙන ත්‍රිත්ව එන්නතින් වැළකෙන එක් රෝගයක් වන්නේ ද පිටගැස්මයි. ගැබිනි මාතාවන් පිටගැස්මෙන් වැළැක්වීමට ගර්භණී කාලයේදීත් මෙම එන්නත ලබා දෙනවා. මීට අමතරව තුවාලයක් හෝ සුනඛයන් වැනි සතුන් ගේ සපා කෑම් නිසා රෝහල් ගතවන සෑම පුද්ගලයකුටම පිටගැස්ම එන්නත ලබා දෙනවා. එම එන්නත අවුරුදු පහක කාලයකට ප්‍රමාණවත්.පිටගැස්ම සඳහා දෙන එන්නත මඟින් එම රෝග කාරක බැක්ටීරියාව සම්පූර්ණයෙන්ම විනාශ වෙනවා ද?නැහැ. මෙතැනදී සිදු ෙකරෙන්නේ පිටගැස්ම විෂබීජය මඟින් නිපදවන විෂබීජ හෙවත් ටොක්සීනය උදාසීන කිරීම පමණයි.වෙනිවැල්ගැට තැම්බු වතුර බීමෙන් පිටගැස්ම වළක්වා ගන්න පුළුවන් ද?බොහෝ දෙනෙකුට ඒ විශ්වාසය තිබෙනවා. ඇතැම් රෝගීන් තුවාල සිදුකරගෙන ප්‍රතිකාර සඳහා පැමිණි විට වෛද්‍යවරයා පිටගැස්ම එන්නත ලබා දෙන්නට සූදානම් වූ විට පවා එය ප්‍රතික්ෂේප කරන්නේ වෙනිවැල්ගැට පානය කළ බව පවසමින්. එහෙත් එය බොරු විශ්වාසයක් පමණයි.ලෝක ප්‍රසිද්ධ විද්‍යාඥයකු වූ සිරිල් පොන්නම්පෙරුම මහතා විසින් ඒ පිළිබඳ පරීක්ෂණයක් කරනු ලැබුවා. එහෙත් ඔහු පවසා තිබුණේ ඒ පර්යේෂණයෙන් සාර්ථක ප්‍රතිඵලයක් නොලැබුණු බවයි. මෙවැනි අවස්ථාවක කළ යුතු හොඳම දේ වෛද්‍ය උපදෙස් අනුව කටයුතු කිරීම පමණයි.පිටගැස්ම රෝගීන්ට දෙන ප්‍රතිකාර මොනවා ද?රෝග ලක්ෂණ ඇති වූ වහාම රෝගියා වෛද්‍යවරයකු වෙත ‍යොමු කළ යුතුයි. එවැනි රෝගීන්ට ප්‍රතිකාර කිරීමේ දී අනුගමනය කරන ප්‍රධානම දේ රෝගියාට ඇති වන මාරාන්තික අතුරු ආබාධවලින් ගලවා ගැනීමයි. එහිදී පේශී හැකිළීම නිසා රෝගියා වෙහෙසට පත් වීමෙන් වළක්වා ගත යුතුයි. ඒ සඳහා රෝගියා කළුවර කාමරයක රඳවා තැබිය යුතුයි. ආලෝකයෙන් පමණක් නෙ‍ාවෙයි, ශබ්දය හා ස්පර්ශය නිසා ඇතිවන උත්තේජනයත් වළක්වා ගත යුතුයි.පිටගැස්මට නිසි ප්‍රතිකාර නොලැබුණොත් රෝගියා නිසැකවම මරණයට පත් වෙනවා ද?සියයට සියයක්ම එසේ කිව නොහැකියි. එහෙත් සමහර රෝගීන්ට විශේෂයෙන් සිරුරේ පේශි හැකිළීම තදින් සිදුවන විට වමනය පවා සිදු වෙනවා. ඒ වමනයත් සමඟ පිටවන ආහාර කැබලි ශ්වාසනාලය දිගේ ගොස් පෙණහලුවලට ඇතුළු වෙන්න පුළුවන්.ඒ වගේම හෘදයේ වේගය පාලනය කළ යුතුයි. මෙහි දී වෛද්‍යවරුන් විසින් රෝගියාගේ සිරුරේ පේශී සංකෝචනය වීම අවම කිරීමට සමනක ඖෂධ ලබා දෙනවා. ඒ නිසා ඔබ කළ යුතු හොඳම දේ රෝග ලක්ෂණ දුටු වහාම රෝගියා වෛද්‍යවරයකු වෙත යොමු කර අවශ්‍ය ප්‍රතිකාර ලබා දීමයි.සාකච්ඡා කෙළේ  -රමණී සුබසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>05</day>
    </date>
    <link>http://www.silumina.lk/2014/01/05/_art.asp?fn=cr1401051</link>
    <topic>පිටකොටුවේ බෝධිය යට සින්නදුරේගේ කැලැන්ඩර් විප්ලවය</topic>
    <author>පීටර් කැනියුට් පෙරේරා</author>
    <content>පිටකොටුවේ බෝධිය යට සින්නදුරේගේ කැලැන්ඩර් විප්ලවයප්‍රථම සිංහල දින දසුනඑක්දහස් නමසිය පනස් ගණන් වනවිට අවුරුද්ද ආරම්භ වනවිට දින දර්ශන කැලැන්ඩර් ආදිය වැඩි ප්‍රමාණයක් විදේශ රටවල මුද්‍රණයකර මෙරටට ආනයන කරන ලද ඒවා විය. එහි චිත්‍රවලට පවා තිබු‍ණේ එලිසබෙත් මහරැජින, එඩින්බරෝ ආදිපාදවරයා, විදේශවල ප්‍රසිද්ධ ගොඩනැඟිලි ස්ථාන පමණක් නොව එහිසිටි කුඩා දරුවන් ළමුන් පමණක් නොව බල්ලො - බළලුන් පවා විදේශ ආකෘති විය. මේ එවන් යුගයක සිංහල දින දර්ශනයක් පමණක් නොව එයට ජ්‍යොතිෂය, දිනයේ වැදගත්කම හා විවිධ චිත්‍ර එක් කරමින් නිර්මාණශීලී දිනදර්ශනයක් බිහිකල එස්. ටී. සින්නදුරේ හා ලීලා දිනදර්ශනය පිළිබඳ කතාවයි.එක්දහස් නමසිය හැට ගණන්වල සාහිත්‍ය මාසයේ සිංහල පුවත්පතක සාහිත්‍ය අති‍රේකයකට ලිපියක් ලියමින් ලීල් ගුණසේකර මහතා පැවැසුවේ බොහෝ නවක ලේඛකයින්ට තම ලේඛක හැකියාව දියුණු කරගැනීම සඳහා දින දර්ශනය උපකාර වන බව ය‍. එහිදී ඔහු වැඩිදුරටත් සඳහන් කර තිබුණේ එක් එක් දිනයට විශේෂිත පුද්ගලයින් ගැන සහ දින පිළිබඳව ලිපි ලියා පුවත්පත්වලට යැවීමෙන් තම ලේඛක හැකියාවන් දියුණු කර ගන්නා බව ය.ලේඛන කලාවට ඇතුළත්වීමට වි‍ශේෂයෙන් පුවත්පත් කලාවට පෙරුම් පුරමින් සිටි එම අවදියේ එක් එක් දිනයට නියමිත විශේෂත්වයන් දැන ගැනීමට මා මෙන් ම මගේ හිතවත් ලේඛකයින් බොහෝ දෙනෙක් ම එම අවශ්‍යතාවය සපුරා ගත්තේ ලීලා පංචාංග දින දර්ශනය මිලදී ගැනීමෙනි. නිවසේ සිට පිටකොටුවට එන මම පිටකොටු‍ව බෝධි රාජයා ඉදිරිපිට ඇති ලීලා ස්ටෝර්ස් වෙතින් කැලැන්ඩරයේ පිංතූරය කොටස නොමැතිව, දින සටහන් ඇති කොටස පමණක් මිලදී ගෙන එහි කොළ නොගලවා පරිස්සමින් පොත් රාක්කයේ තබා ගතිමි. ඒ එවිට එහි මිල රුපියල් දහයකින් ද අඩු වන බැවිනි.එකල බොහෝ දෙනෙකුට ලීලා පංචාංග දින දර්ශනය පිටු ගැ‍ලවෙන දින දසුනකට වඩා විශේෂයෙන් ආරක්ෂා කරගන්නා වටිනා ග්‍රන්ථයක් බඳු විය. දිනයේ හිරු උදාවත් සමඟ එම දිනයේ ඇති ජ්‍යොතිෂ වටිනාකම, අකුරු කියවීමට, කන් විඳීමට සුදුසු සුභ හෝරාවල් ලොව පතළ දෙස් විදෙ‍ෙස් නායක පාලක දේශපාලනඥයින් කවියන්, කලාකරුවන්, සාහිත්‍යධරයන් සහ විද්වතුන්ගේ තොරතුරු එම දින දර්ශනයට ඇතුළත් විය. එනිසා ලීලා පංචාංග දින දර්ශනය ලොකු - කුඩා, බාල - මහලු සෑම දෙනාටම ප්‍රයෝජනවත් විය.එක්දහස් නමසිය පනස් ගණන් වනවිට අවුරුද්ද ආරම්භ වනවිට දින දර්ශන කැලැන්ඩර් ආදිය වැඩි ප්‍රමාණයක් විදේශ රටවල මුද්‍රණයකර මෙරටට ආනයන කරන ලද ඒවා විය. එහි චිත්‍රවලට පවා තිබු‍ණේ එලිසබෙත් මහරැජින, එඩින්බරෝ ආදිපාදවරයා, විදේශවල ප්‍රසිද්ධ ගොඩනැඟිලි ස්ථාන පමණක් නොව එහිසිටි කුඩා දරුවන් ළමුන් පමණක් නොව බල්ලො - බළලුන් පවා විදේශ ආකෘති විය.“ඇයි මේ සිංහල අපේ රටේ සිංහලෙන් හොඳ හරවත් දින දර්ශනයක් නිර්මාණය කරගන්න බැරි”, පිටකොටුවේ බෝධිරාජ මාවත ඉදිරිපිට ඇති ලීලා ස්ටෝර්ස්හි සින්නදුරේ මුදලාලිට සිතුණේ වරක් දෙවරක් ම නොවේ.එවැනි සිතුවිල්ලක් සින්නදුරේ මුදලාලිට ඇති වූයේ නිකම්ම නොවේ. කොළඹ යුගයේ කවීන් බොහෝ දෙනෙකු සින්නදුරේ මුදලාලිගේ සමීප හිතවතුන් විය. ඔවුන් නිතර බෝධි රාජ මාවතේ ලීලා ස්ටෝස් හි ‍සාප්පු බඩු, පොත් පත්තර අලෙවි කළ නිසා පමණක් නොව සින්නදුරේ මුදලාලි ‘ලීලා මුද්‍රණාලය’ යනුවෙන් මුද්‍රණාලයක් අලුත්කඩේ සන්තබස්තියම කඳු මුදුනේ පවත්වාගෙන ගිය නිසා ය. එකල කොළඹ කවීන් බොහෝමයකගේ කවි පොත් මුද්‍රණය වූයේ සින්නදුරේ මුදලාලිගේ ලීලා මුද්‍රණාලයේ ය.සින්නදුරේ මුදලාලි හෙවත් ෂන්මුගම් තම්බයියා සින්නදුරේ, කන්කසන්තුරේ, තෙලිප්පිලිහිද‍ී උපන්නේ 1903 ජූනි මස 23 දිනය. කුඩා වියේදීම පියා මියගිය බැවින් කුඩා සින්නදුරේ වයස අවුරුදු දහ තුනේදී තම සෞභාග්‍යය සොයා කොළඹට පැමිණියේ ය. වසර ගණනාවක් විවිධ වෘත්තීන්හි නිරතව සිටි ඔහු වැඩි කාලයක් ගතවීමට ප්‍රථම කොම්පඤ්ඤ වීදියේ කුඩා කඩ කාමරයක පුංචියට සිල්ලර කඩයක් ආරම්භ කළේ ය. උත්සාහයෙන් වැඩකටයුතු කළ සින්නදුරේ තරුණයා වෙළෙඳාමෙහි සූරයකු විය.එක්දහස් නමසිය විසි දෙක වනවිට සින්නදුරේ තරුණයාට වයස අවුරුදු දහ නමයක් විය. පිටකොටුවේ බෝධිරාජයා ඉදිරිපිට කුඩා ව්‍යාපාරික ස්ථානයක් කුලියට දීමට තිබෙන බව සින්නදුරේට දැනගන්නට ලැබුණි. එය ‘ලීලා ස්ටෝර්ස්’ යනුවෙන් හැඳින්වුණ කුඩා සිල්ලර කඩයක් විය. සින්නදුරේ එම කඩය මිලදී ගෙන එම නමින් ම ව්‍යාපාරය පවත්වාගෙන යන්නට විය.එම කාලයේ බොහෝ දෙනා පුරුදුව සිටියේ සුරුට්ටු බීමට ය. විශේෂයෙන් යාපනයේ සුරුට්ටු බීමට ය. ඒ කාලයේ පිටකොටුවේ බෝධිරාජයා සමීපයහි කරත්ත ගාල් කර සිටි කරත්ත කරුවන්ට ඉස්තරම්ම සුරුට්ටු අවශ්‍ය විය. සින්නදුරේ තරුණයා යාපනයෙන් දුම්කොළ ගෙන්වා සුරුට්ටු නිෂ්පාදනය කර අලෙවි කළේ ය. එකල ඒවා කොළඹ අවට සු‍රුට්ටු පානය කරන්නන් අතර ඉතාමත් ජනප්‍රිය විය. ඊට අමතරව යාපනයේ සාදන ලද විවිධ ආකාරයේ තල්කොළ පෙට්ටි, උතුරේ නිෂ්පාදන භාණ්ඩ කොළඹ ගෙන්වා ‘ලීලා ස්ටෝර්ස්’ වෙළෙඳ සැලේ තබා අලෙවි කළේ ය. කලක් යනවිට ලීලා ස්ටෝර්ස් වෙළෙඳ සල කා අතර ජනප්‍රිය, හොඳ ආදායමක් උපයන වෙළෙඳ ව්‍යාපාරයක් බවට පත් විය. ‘ලීලා ස්ටෝර්ස්’ අධිපති සින්නදුරේ ද ‘ලීලා මුදලාලි’ යනුවෙන් මිනිසුන් අතර හැඳින්වෙන්නට විය.මේ කාලය වනවිට කොළඹ යුගයේ කවීන්ගේ ස්වර්ණමය අවදිය විය. එනිසා ම ලීලා ස්ටෝර්ස්හි සිංහල කවි සඟරා පොත් පත් ප්‍රකාශන අලෙවි කිරීම ඇරඹුවේ ය. ටික කලක් යනවිට සින්නදුරේ මුදලාලි සිංහල සාහිත්‍යධරයන්ට, කවීන්ට ලේඛකයින්ට, කලාකරුවන්ට අත දීමක් වශයෙන් පොත්පත් සඟරා ප්‍රකාශයට පත් කළේ ය. එකල කොළඹ යුගයේ ජනප්‍රිය කවීන් වන පී.බී. අල්විස් පෙරේරා, ජෝන් රාජද්‍රස, කපිල ඊ. සෙනවිරත්න, මීමන ප්‍රේමතිලක, සාගර පළන්සූරිය, විල්සන් හ‍ෑගොඩ, මාකඳුරේ ගුණවර්ධන වැනි කවීන්ගේ කාව්‍ය නිර්මාණ ලීලා ස්ටෝර්ස් ප්‍රකාශන ලෙස ප්‍රසිද්ධියට පත්විය.මෙලෙස ලීලා ප්‍රකාශන ජනප්‍රිය වෙත්ම ඒවා මුද්‍රණය කිරීමට තමන්ටම මුද්‍රණාලයක් තිබීමේ අවශ්‍යතාවය ලීලා මුදලාලිට තේරුම් ගියේ ය. එනිසා හතලිස් ගණන්වල අවසාන භාගයේ කොළඹ මැලිබන් වීදියේ මුද්‍රණාලයක් ආරම්භ කළේ ය. පසුව එය වඩාත් නවීකරණයකර කොළඹ මැලිබන් වීදියේ මුද්‍රණාලයක් ආරම්භ කළේ ය. පසුව එය වඩාත් නවීකරණය කර කොළඹ අලුත්කඩේ සන්තබස්තියමේ පිහිටු වීය.සින්නදුරේ මුදලාලිට ලීලා මුද්‍රණාලය ආරම්භ කර ටික දිනක් යන විට ම අධ්‍යාපනික දින දර්ශනයක් බිහි කිරීමේ අදහස දැඩි විය. එහි දිනයෙහි වැදගත්කම, ආගමික සාමාජික සංස්කෘතික හා දේශපාලන අංශයන්ගෙන් සමාජයට සේවයක් සිදුකළ ජනහිතකාමීන් හා විද්වතුන් පිළිබඳ විස්තර, ‍ෙජ්‍යාතිෂය පිළිබඳ වැදගත් තොරතුරු, රුවන් වැකි ආදිය එයට ඇතුළත් විය යුතු බව ඔහු මුල සිට ම තීරණය කළේ ය.ලීලා මුදලාලි එම බැරෑරුම් කාර්යය සඳහා තෝරා ගත්තේ, අලුත්ගම ආරියවංශ හිමි නමින් පැවිදිව සිට පසුව උපවැදි වූ ලේක්හවුස් හි දිනමිණ කර්තෘ මණ්ඩලයේ සේවය කළ ඇල්.පී. දේශබන්ධු මහතාව ය.ඇල්.පී. දේශබන්ධු මහතා ලීලා පංචාංග දින දර්ශනය සැකසීම සඳහා බෙහෙවින් වෙහෙසුණේ ය. අලුත් ම ආකාරයේ දින දර්ශනයක් නිසා කල්පනා කළයුතු දේවල් බොහෝමයක් විය. තොරතුරු සොයා ගැනීමට ද බෙහෙවින් වෙහෙස විය යුතු විය.කෙසේ හෝ එක් දහස් නමසිය පනහේ ජනවාරි මාසයේදී ලීලා පංචාංග දින දර්ශනය ප්‍රථම වරට නිකුත් විය. මුද්‍රණය තාක්ෂණය දියුණුව නොතිබුණ එම යුගයේ අවශ්‍ය චිත්‍රවල බ්ලොක් කපමින්, ලී අකුරු අමුණමින් සිදුකළ එම කාර්යය ඇත්තෙන් ම වෙහෙසකර කටයුත්තක් විය. වැඩි කාලයක් ගතවීමට පෙර ලීලා පංචාංග දින දර්ශනය ජනතාව අතර බෙහෙවින් ජනප්‍රිය විය. දෙමාපියන් තම දරුවන්ට ලීලා පංචා‍ංග දින දර්ශනය රැගෙන ගියේ දිනපතා කොළය බැගින් කඩා දැමීමට නොව අධ්‍යාපනික පුස්තකයක් වශයෙන් කියවා ආරක්ෂා කර ගැනීමට ය‍. බෞද්ධයන් බොහෝ දෙනෙකු ලීලා පංචාංග දින දර්ශනය භාවිතා කළේ තමන්ගේ එක් එක් විශේෂ කටයුතුවලදී සුභ වේලාවන් දැන ගැනීමට ය. රාහු කාලය, අසුභ වේලාවන් මඟහරවා‍ ගැනීමට ය.ජනාධිපති මහින්ද රාජපක්ෂ මහතා කවියකු නොවූවත්, පාර්ලිමේන්තුවේ විපක්ෂ නායකයා වශයෙන් සිටියේ දී ලීලා පංචාංග දින දර්ශනය පිළිබඳව සිය ප්‍රසාදය මෙසේ සටහන් කර ඇත.කෙටියෙන් වුව ද විශ්වයෙ ඇති විවිධ පැති හෙළි කොට එදිනෙදා තොරතුරු වඩන රුතී‍ ලීලා දින දසුන දින පොත අගය ඇතී මා වෙත තිළිණ කළ එක ගැන පුදමි තුතීයෝගය නැකත හා සෙනසුරු සිකුරු දසා කාලය රාහු සටනින් මරු සිටින දිසා සූරිය උදාවත් කිසිවිට නොවන මුසා හඳුනයි රටම ලීලා දින දසුන නිසාලෝකයේ ප්‍රථම අග්‍රාමාත්‍යවරිය ලෙස විරුදාවලිය ලත් සිරිමාවෝ බණ්ඩාරනායක මැතිනිය ලීලා දින දර්ශනය ගැන වරක් මෙසේ ලීවා ය.“ලීලා මුද්‍රණ ආයතනයේ නිර්මාතෘ අප හිතවත් සාම විනිසුරු සින්නදුරේ මහතා සිටියදීත් දීර්ඝ පටන් අප වෙත වාර්ෂිකව එවන ලීලා පංචාංග දින දර්ශනය අපගේ සිත් ගත් අතර වර්ෂය පුරාම එයින් ඉමහත් ප්‍රයෝජනයක් ලබන බව සතුටින් දන්වමි. සාමාන්‍ය ජනතාවගේ එදිනෙදා ජීවිතයට ප්‍රයෝජනවත් වන අයුරින් සකස් වී ඇති මෙම දින දසුන බොහෝ දෙනා අතර බහුල වශයෙන් ජනප්‍රියවී ඇති බවද සඳහන් කරුණු කැමැත්තෙමි.දිනපතා ඉතා වැදගත් ඓතිහාසික සිද්ධීන් ඇතුළත් ලීලා පංචාංග දින දර්ශනය ලේඛකයකු වූ මට නැතිවම බැරි දෙයකි යනුවෙන් වරක් ගරු අර්නස්ට් පෝරුතොට පියතුමා පැවසුවේ ය.එක් දහස් නවසිය පනහේ සිට මේ දක්වා වසර හැට තුනක් අඛණ්ඩව ප්‍රකාශයට පත් කරන ලීලා පංචාංග දින දර්ශනයහි තොරතුරු සම්පාදනය සහ එය සකස් කිරීම දැන් සිදු කරන්නේ මල්ලිකා වනිගසේකර විසිනි.“මම දිනපතා ලංකාවෙ පළවන ඉංග්‍රීසි සිංහල පුවත්පත්වල මෙරට සහ විදේශ තොරතුරු ස‍ැම එකක් ම කියවල බලල ඒවායින් වැදගත් වන තොරතුරු ඇතුළත් පත්තර කෑලි කපල එකතු කරනවා. ඒ වගේ ම රූපවාහිනිය නරඹලා එහි විකාශනය වන වැදගත් තොරතුරු සටහන් කරගන්නවා. අගෝස්තු මාසයේ මුල් දිනවල එම තොරතුරුවලට අවශ්‍යය ඡායාරූපත් එකතු කරල ලීලා මුද්‍රණාලය අධිපති එස්. දේශබන්ධු මහත්තයට ඉදිරිපත් කරනවා.එක දිනයකට තියෙන විශේෂ සිද්ධීන් හෝ පුද්ගලයින් අතරින් එකක් දේශබන්ධු මහත්තයා තෝරලා දෙනවා” මල්ලිකා පවසන්නේ ලීලා පංචාංග දින දර්ශනය හි දිනයහි විශේෂත්වය සඳහා සිද්ධියක් හෝ පුද්ගලයකු තෝරා ගන්නා අන්දම ය.පෝය ලබන ගෙ‍වන වේලාවල්, රාහු කාලය, එක් එක් කටයුතු සඳහා සුභ වේලාවල් සහ සිංහල අවුරුදු චාරිත්‍ර පිළිබඳ තොරතුරු ඈපා පංචාංග දින දර්ශනයහි ඉන්දික සෙනවිරත්න ලබාදෙයි. දවසට නියමිත කොළයේ යටින් ම ඇති රුවන් වැකිය තෝරා දෙන්නේ නිර්මල සමරසිංහ විසිනි.දිනකට එක කොළය බැගින් ලීලා පංචාංග දින දර්ශනයහි කොළ තුන් සිය හැට පහකි. එයට අමතරව ධම්මපදයෙහි කොටස් හෝ ප්‍රසිද්ධ කවීන්ගේ කවි පංති කීපයක් ඇතුළත් කොළ දාහතක් එයට අමතරව ලීලා පංචාංග දින දර්ශනයට එකතුවෙයි.එස්. දේශබන්ධු, අධිපති, ලීලා මුද්‍රණාලයඑක්දහස් නමසිය හතලිස් හයේ ජූලි 29 දින කන්කසන්තුරේ සිමෙන්ති කම්හලට මුල්ගල තැබුණේ සර් ක්ලෝඩ් කොරයා මහතා අතිනි. එදින එම උත්සවයට ද සහභාගි වී නාගදීපයේ ද වන්දනාවේ යාම සඳහා ප්‍රකට කවීන් පිරිසක් ද එදින කන්කසන්තුරේට පැමිණ සිටියහ. ඔවුන් එදින නවාතැන්ගත්ත් එස්. ටී. සින්නදුරේ මහතාගේ තෙලිප්පිලේ ආනන්ද ගිරි නිවසේ ය. ඒ, සින්නදුරේ මහතා කොළඹ කවීන් සැමගේ අතිජාත මිත්‍රයකු ව සිටි නිසා ය. රාත්‍රි භෝජනය මෙන් ම රාත්‍රි නවාතැන් ද සැපයුනේ ආනන්දගිරි නිවසිනි.කවි, ගීත රාත්‍රිය පුරාම තෙලිප්පිලේ ආනන්දගිරි නිවසේ පැතිරුණි.එදින එම රාත්‍රියේ එම නිවසේ තවත් විශේෂ සිද්ධියක් සිදුවෙමින් පැවතුණි. ඒ සින්නදුරේ මැතිනිය සිය හයවෙනි දරුවා බිහි කිරීමට සූදානම්ව සිටීම ය. මධ්‍යම රාත්‍රිය එළඹීමට ප්‍රථම ඇය පුතෙකු මෙලොවට බිහි කළා ය.ආනන්ද ගිරි නිවසේ රැස්ව සිටි සිංහල කවීන් පැවසුවේ දරුවාට සිංහල නමක් තබන ලෙස ය. විශේෂයෙන් එම ඉල්ලීම කළේ වී.ඩී. ද ලැනරෝල් කවියා ය. සින්නදුරේ මහතා එම වගකීම ලැනරෝල් මහතාට ම භාර කළේ ය.රටට දේශයට ඥාතිවරයකු යන තේරුම ඇති ‍'දේශබන්ධු’ යන නම අලුත උපන් පිරිමි දරුවාට තැබුවේ වී.ඩී. ද ලැනරෝල් මහතා ය.කොළඹ ආනන්ද විද්‍යාලයේ ඉගෙනීම ලැබූ මෙම එස්. දේශබන්ධු මහතා අද ලීලා මුද්‍රණාලයහි අධිපතිත්වය දරමින් ලීලා පංචාංග දින දර්ශනය මුද්‍රණය කිරීමේ වගකීම දරයි.“මගේ පියාගේ කාලයේ පටන් ඉතාමත් කැමැත්තෙන් ලීලා පංචාංග දින දර්ශනය මුද්‍රණය කළා‍. සිංහල මිනිස්සුන්ගෙන් සල්ලි හම්බ කළ නිසා තාත්ත හිතුව සිංහල මිනිසුන්ට උදව් කරන්න ඕනය කියලා මගෙත් කල්පනාව අඛණ්ඩව එම සේවය කරන්නයි.” එස්. දේශබන්ධු මහතා පවසන්නේ ලීලා පංචාංග දින දර්ශනය අඛණ්ඩව මුද්‍රණය කිරීමට බලාපොරොත්තු වන බව ය.සමස්ත ලංකා මුද්‍රණ ශිල්පීන්ගේ සංගමයේ ලේකම් හා සභාපති ධූරය දීර්ඝ කාලයක් දේශබන්ධු මහතා උසුලා ඇත. කන්කසන්තුරේ උපන් හින්දු භක්තිකයෙකු වුවත් ශ්‍රී ලංකා රාමඤ්ඤ මහා නිකාය විසින් “ශාසන ශෝභන ලංකා පුත්‍ර” යන ගෞරව සම්මානය ‍ඔහුට පුද කර ඇත්තේ බුදු දහමට කර ඇති සේවය අගය කිරීමට ය.පීටර් කැනියුට් පෙරේරාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>05</day>
    </date>
    <link>http://www.silumina.lk/2014/01/05/_art.asp?fn=cr1401052</link>
    <topic>වැහි බිත්තර ප්‍රචාරකවාදී නවකතාවක්!</topic>
    <author>සමන් වික්‍රමාරච්චි</author>
    <content>වැහි බිත්තර ප්‍රචාරකවාදී නවකතාවක්!ගාමිණී කන්දෙපොළ ලියූ වැහි බිත්තර නවකතාවට ප්‍රස්තූත වන්නේ රසායනික පොහොර භාවිතය නිසා මහ පොළොව දූෂණය වීමෙන් රජරට ගොවීන් වකුගඩු රෝගීන් බවට පත්වීමේ ඛේදවාචකයයි. රජරට ගොවියා මෙයට එරෙහිව සටන් වැදිය යුතු බවත් එය ජයග්‍රහණය කළ හැකි උදාර සටනක් බවත් මින් කියැවේ. නවකතාකරුවා මෙම ගැටලුව තේමාව කර ගනිමින් දෘෂ්ටාන්තයක් (allegory) නැතහොත් උපමා කතාවක් ලියයි.සමාජ ගැටලුවක් ප්‍රස්තුත කොට ගනිමින් නවකතාවක් වෙනුවට දෘෂ්ටාන්තයක් ලියූ පළමු වන ලේඛකයා ගාමිණී කන්දෙපොල නොවේ. සල්මන් රුෂ්ඩිගේ පවා බොහෝ නවකතා සහ කෙටිකතා දෘෂ්ටාන්තය.මීට අවුරුදු පහළොවකට පමණ පෙර ටෙනිසන් පෙරේරාගේ කෙටිකතා පොතක් පිළිබඳ ලියූ විචාරයක ලා මම රුෂ්ඩිගේ දෘෂ්ටාන්තමය ලිවීම පිළිබඳ එළිදරව්වක් කළෙමි. සල්මන් රුෂ්ඩිගේ East, west නම් කෙටිකතා සංග්‍රහයේ එන The Prophet's Hair නම් කෙටිකතාව එබඳු දෘෂ්ටාන්ත රචනයකට කදිම නිදසුනකි. එහිදී ඔහු මුස්ලිම් මූලධර්මවාදය කෙරේ වන විරෝධය උපමා කතා ආකෘතියක් තුළ කොටු කරයි.ගාමිණී කන්දෙපොලට රුෂ්ඩිගේ අධි ආඛ්‍යානික ආකෘතිවාදය සමඟ සම අසුන් ගැනීමට හැකි වී නැති බව ඇත්ත ය. එහෙත් තම ප්‍රචාරකවාදී සරල ආඛ්‍යාන ශෛලිය තුළ ම ඔහු නවකතාවේ සමස්ථය අණසකට ගත් කදිම හැඟවුම්කාරකයක් සොයා ගනී. ඒ අන් කිසිවක් නොව පොළොව හාරා ගොඩගත් තම පියාගේ යයි කිරි මුදියන්සේ නම් ගොවියා විශ්වාස කරන මිනිස් ඇට සැකිල්ල ය.හැඟවුම්කාරකයක් (Signifier) යනු යම් කෙනෙකු හෝ දෙයක් නියෝජනය කරන කිසිවක් මනෝ විශ්ලේෂණය විසින් නම් කරනා ආකාරයයි. එම අර්ථයෙන් කිරි මුදියන්සේ තම පුත්‍රයා වෙනුවෙන් සාරා ගොඩගන්නා ඇට සැකිල්ල උපචාර රූපික (Metonomic) ලෙස අතීතය නියෝජනය කරයි. කිරි මුදියන්සේ ගොවි මහතා එම හිස සුන් (හිස් කබල වෛද්‍ය ශිෂ්‍යයකු වූ ඔහුගේ පුත්‍රයා තම අධ්‍යයන කටයුතු සඳහා ගලවාගෙන ගොස් ය) ඇට සැකිල්ල නිවසේ වැඩකට නොගන්නා පරණ ලට්ට ලොට්ට ගොඩ ගැසූ කාමරයක තබාගෙන වැඳුම් පිඳුම් කරයි. මෙම අවස්ථාව උදීරණය කරන (articulated) සටහනක් මෙසේ දැක්වේ.“කිරි මුදියන්සේ ඇට සැකිල්ල ළඟට ගොස් ආයාචනය කරන්න පටන් ගත්තා.”“දෙයි හාන්දුරුවනේ අපි මේ අපිම පය ගහල ඉන්න මහ පොළොවට වහ දැම්මා. මැහිතෙල්, වහ.... වහ.... ඒ වහ වරුෂාවෙන් අපි වෙල මැද්දෑවෙ වැහිල ගියා. මං ලෙඩ වුණා. අපි ලෙඩ වුණා. මුළු ගමම ලෙඩ වුණා. අපි මහ පොළොවට වහ දැම්මට ද අප්පච්චි මේ සොබා දහමේ දඬුවම?”සොබා දහම (nature) යනුම දෘෂ්ටි වාදයක් බව කිරි මුදියන්සේ තබා ගාමිණී කන්දෙපොලවත් නොදන්නා ප්‍රවාදයකි‍. දෘෂ්ටි වාදය (ideology) යනු කුමක්ද? එය කිසි විටෙකත් සිහින දැකීමක් නොවේ. දෘෂ්ටිවාදය හැම විටම සැබෑ ප්‍රශ්නය ආමන්ත්‍රණය කරන බව කිව යුතු ය. ද‍ෘෂ්ටිවාද යාන්ත්‍රණයෙහි මූලික කරුණක් නම් එය යම් සිදුවීමක් අර්ථ දැක්වීමේ ලා යුහුසුලු වීම ය. යම් බියකරු ව්‍යසනයක් සිදුවූ වහාම අපි එයට අර්ථ සපයන්නෙමු. යම් ක්ෂතිමය (traumatic) සිදුවීමක් (එය සුනාමිය වැන්නක් විය හැක) අප දකින්නේ දඬුවමක් ලෙසිනි. ව්‍යසනය සුනාමිය නම් එය අප මුහුදු වෙරළ විනාශ කාරී ලෙස භාවිතා කිරීමට එරෙහිව අපට දෙන ලද දඬුවමකි. එසේ ම ඒඩ්ස් යනු අපගේ පවුකාර ජීවිත පැවැත්ම උදෙසා දෙවියන් වහන්සේ විසින් දෙන ලද දඬුවමයි. ව්‍යසනය අපට වද දෙනවිට එය නිකම්ම සිදුවූවා සේ නොගෙන දෙවියන්ගේ (මහා අනෙකාගේ) දඬුවමක් සේ ගැනීම වඩා සුවදායකය. දෙවියන් ඔබට දඬුවම් කරන්නේ නම් එයට විශ්වීය අරුතක් එකතුවේ.කිරි මුදියන්සේ ගේ යට කී ඇටසැකිලි වන්දනාව සන්දර්භ ගතවන්නේ ව්‍යසනය යනු දෙවියන්ගේ දඬුවමකැයි යන අලෙ‍ෟකික විශ්වාසය තුළ ය. එහෙත් කිරිමුදියන්සේ තබා ගාමිණී කන්දෙපොලවත් වටහා නොගන්නා ඔවුන් තිගස්සවන සුළු කිසිවක් අපේ කාලයේ චින්තකයකු වූ ස්ලැවෝජ් ජිජැක් සොයා ගනී. එනම් සොබා දහම (nature) යනුවෙන් ප්‍රපංචයක් නොපවතින බව ය. ඩාවින්ගේ පරිනාම වාදය පවා අපට උගන්වන්නේ සොබාදහම යනු කාල වකවානු, වෙනස්වීම්, සමතුලිත බව, අභිජනනය ආදියෙහි සුසංගත රටාවක් සහිත කිසිවක් නොවන බව ය. ඒ වෙනුවට සොබා දහමට ඇත්තේ චපලවූ සමතුලිත බවකි. එම අර්ථයෙන් සොබා දහම යනු ම ප්‍රකෘතික නැතහොත් ස්වභාවික වූවක් නොව ස්වභාවතරණයට පත් කරන ලද ප්‍රපංචයකි. එබැවින් සොබා දහම යනුවෙන් කිසිවක් නැත.ගාමිණ‍ී කන්දෙපොල දෘෂ්ටාන්ත ගත කරන්නේ එලෙස නොපවතින කිසිවක් ද? ඔහුගේ කතා කීමේ ශෛලිය තුළ ම අනෙකාගේ බැල්මට අප යටත්ව සිටින බව අවධාරණය කරයි. ගැමියන් කරන හැමදේම දෙස එක්කෝ මහනුගය බලා සිටී. නැත්නම් හිරු හෝ සඳු බලා සිටී. කන්දෙපොල ගමෙන් නගරයට පැමිණි විට ඔහුගේ ක්‍රියා කාරකම් නිරීක්ෂණය ‍කිරීමට හැම තැනකම කැමරා සවිකර ඇත. හැම විටම අපගේ ක්‍රියාකාරකම් දෙස කිසිවකු සැඟවී බලා සිටී. අප ක්‍රියා කරන්නේ අපට නොපෙනෙන ලෙස අප දෙස බලා සිටින ඒ අනෙකා සතුටු කිරීම ය. සනත් ජයසූරිය දැවැන්ත හයේ පාරක් ගසා හෙල්මටය ගලවා අහස දෙස බලයි. ඔහුට ප්‍රේක්ෂකාගාරයෙන් වැඩක් නැත. ඔහුට අවශ්‍ය අර මහ අනෙකා සතුටු කිරීමය. එහෙත් මහ නුගය, හිරු, සඳු සහ කැමරාව සේම එම මහා අනෙකා (BigOther) අපගේ ම ෆැන්ටසි නිර්මාණයන් මිස නොපවතින කිසිවකු බව මේ කිසිවකු නොදනී. නවකතා වෙනුවට දෘෂ්ටාන්ත ලියවන විට ඇඟිලි අතරින් බේරී බීමට වැටෙන්නේ එම දෘෂ්ටිවාදයේ මිත්‍යාවයි.මෙම නවකතාවේ එන සුනේත්‍රාගේ චර්යාව නවකතාකරුවාගේ දෘෂ්ටිවාදී පීලි පැනීමේ සංඥාව බවට පත්වී ඇත. ඇය පරිසරය නැතහොත් සොබා දහම පරමාදර්ශනය (idealization) කරයි. මේ නිසා ඇගේ ප්‍රේමය ද එබඳු පරමාදර්ශී වූ කිසිවකි.එහෙත් ප්‍රේමය යනු එලෙස පරමාදර්ශනය වීමක් නොවේ. ඔබ සැබෑ ලෙස ම යමකුට ප්‍රේම කරන්නේ නම් ඔහු‍ හෝ ඇය වෙත පරමාදර්ශී බවක් ආරෝපණය කරන්නේ නැත. ප්‍රේමය යනු යම් කෙනෙකු ඔහුගේ හෝ ඇයගේ දුබලකම්, අමනකම් සේ ම අනෙකුත් සියලු අවලස්සනකම් සමඟ බාර ගැනීම ය.පරිපූර්ණත්වය (perfection) පවතින්නේ අපරිපූර්ණත්වය තුළම බව ඔබ එවිට වටහා ගනී. එහෙත් සුනේත්‍රා පුනරාවර්තනීය ලෙස පවසන්නේ ලාල් තමාට ගැළපෙන පරමාදර්ශී පෙම්වතකු වන තෙක් තම ප්‍රේමය ඔහුට නොලැබෙන බව ය. එහි තිබෙන්නේ කවර වූ ප්‍රේමයක් ද? මෙහි ඇති උත්ප්‍රාසය නම් ඔවුන් ඊනියා බෞද්ධයින් ලෙසට තොරොම්බල් කිරීම ය. ප්‍රේමයේ යට කී ස්වභාවය වටහා ගැනීමට නම් ජාතක පොත සීරුවෙන් අධ්‍යයනය කිරීමට මම ඔබට යෝජනා කරමි. එහිදී ඔබට එක්තරා අතපය නැති කොටෙකුට ප්‍රේම කළ ස්ත්‍රිය පවා මුණ ගැසෙනු ඇත.පරිසරවේදය අපට උගන්වන්නේ තාක්ෂණික පිරිසැරවුම (technological Manipulation) මග හැර සොබාදහම තුළ අපේ මුල් සොයා යන ලෙස ය. මෙම නවකතාව එම දහම උත්කර්ෂයට නංවයි. නවකතාවක් ලෙස මින් මිනිසාගේ සැබෑ සිතුම් පැතුම් සහ චර්යාවන් ගවේෂණය නොකරන බව ඇත්ත ය. එහෙත් ගාමිණී කන්දෙපොල මෙම නවකතාව ලිව්වෙ කිසියම් පරිසරවේදීන්ගේ සංවිධානයක් මෙහෙයවන නවකතා අත්පිටපත් තරගයකට නම් මෙයට ජයග්‍රහණයක් හිමිවන බව නිසැක ය. මක්නිසා ද යත් එබඳු ප්‍රචාරකවාදී ව්‍යාපෘතියක අරමුණු මෙම නවකතාව මැනවින් ඉටු කර ඇති බැවිනි.සමන් වික්‍රමාරච්චිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>05</day>
    </date>
    <link>http://www.silumina.lk/2014/01/05/_art.asp?fn=cr1401053</link>
    <topic>දුවට ලියුමක්</topic>
    <author>චිත්‍රා අයි. පෙරේරා</author>
    <content>දුවට ලියුමක්ට්‍රීං... ට්‍රීං... ට්‍රීං...තැපැල්කරුවා ගේට්ටුව ළඟ සිට බයිසිකලයේ සීනුව ගසයි. මම කොස්ස බිත්තියට හේත්තු කර වටපිට බැලුවෙමි. දියණියගේ කාමරයෙන් බටහිර සංගීත නාදයක් ඇසේ. මයිකල් ජැක්සන්...?“ඔය මියුසික් එකත් එක්ක එයාට කොහොමද බෙල් ඇහෙන්නේ” මම තොල් මතුරමින් ගේට්ටුව වෙතට ගියෙමි.“නෝන මහත්තයා මේ සැරෙත් කුඹුර වපුරන්නේ නැද්ද?” තැපැල්කරු ප්‍රශ්නයක් අසයි. ඔහු අසල්වැසි හිතවතෙකි.“අනේ මන්දා... වැස්සකුත් හරියට නැහැ” මම ලිපිය අතට ගනිමින් කීවෙමි.“මේ දොරකඩ කුඹුර කොහොම කරන්න බැරි ද? නැත්නම් කුලියටවත් කරවන්නයි තියෙන්නෙ.”“හ්ම්...” මම මදහසක් නඟා ආපසු හැරුණෙමි.“මේකට වියදම් කරන සල්ලිවලට කඩෙන් හාල් ගෙනත් කන එක වාසියි. දැන් හාල් අතිරික්තයක් කියනවනේ...” මම තනිවම කීවෙමි.“මේ මොන පිස්සුවක් ද? මම දැන් තනියෙම කතා කරන්න පුරුදු වෙලා... හැබෑටම මේ පුරුද්දෙන් මට අත්ඇරෙන්න බැරි හැටි.”මම ආලින්දයේ පුටුවක වාඩිවී තැපෑලෙන් ආ ලියුම් දෙස බැලුවෙමි.“එකක් දුවගේ ඉස්කෝලෙන්... බෝඩිං ගාස්තු ඉල්ලලා තමයි. නිවාඩු මාසේ කියලා ගාස්තුව අඩුවෙනවයැ” මම ලිපිය දිග හැරියෙමි.“අධික බඩු මිල නිසා ලබන වාරයේ සිට තවත් රුපියල් දෙදහස් පන්සීයකින් නේවාසික ගාස්තු වැඩිකළ බව කනගාටුවෙන් දන්වා සිටිමු.”“කනගාටුව ඇතිවෙන්නේ ඉස්කෝලෙට නෙවෙයි. සල්ලි ගෙවන අපිටයි. බඩු මිල අධික වුණාට අපේ ආදායම වැඩිවුණායැ.” මා නැවත වරක් තොල් මතුරා ඇත.මම දෙවැනි ලිපිය දිග හැරියෙමි.“අපගේ පුස්තකාලය සඳහා ඔබගේ අගනා කෘතීන් කීපයක් ලැබෙන්නට සලස්වන්නේ නම් අපගේ ප්‍රදේශයේ දූ දරුවනට බාහිර පත පොත පරිශීලනය කිරීමේ අවස්ථාව වර්ධනය වන බව දන්වන්නේ කෘතගුණ පූර්වකවය.”“කාරණේ නම් ඇත්ත. ඒත් දෙයියනේ මං ගාව වැඩිපුර පොත් නැහැයි කීවට මේ මිනිස්සු විශ්වාස කරාවියැ. ඔක්කොම පොත් ප්‍රකාශකයෝ අතේ. රෝයල්ටිය තාම දුන්නෙත් නැහැ. අඩු තරමින් හය මාසෙකට සැරයක්වත් ගාණක් එවපන්...” මම ඒ ලියුම පසෙකින් තැබුවෙමි.තෙවැනි ලිපියෙහි ඇත්තේ මගේ නම නොව දියණියගේ නමයි. සුදු පැහැති ලියුම් කවරයේ ලිපිනය ඉංග්‍රීසියෙන් ටයිප් කර ඇත. මේ නිවාඩු කාලයේදී ඇය වෙත ලැබුණු දෙවැනි ලිපිය මෙයයි. මගේ උගුරෙහි කටුවක් හිරවී ඇතිවාක් මෙන් දැනේ. හුස්ම ගැනීමට අමතක වීම නිසාදෝ දෙනෙතෙහි කඳුළු පිරී තිබේ.“මගේ කෙල්ල කා එක්කවත් පැටලිලා ද?” මගේ පපුව මැද දැවිල්ලක් මතුවී ඇත.“තමන්ගේ දරුවා ආරක්ෂා කරගන්න හැම අම්මා කෙනෙක්ම පෙලඹෙනවා. මට හිතෙනවා මේ ලියුම කඩන්න. ඒත් කවදාවත් මම දුවගේ ලියුමක් කඩලා නැහැ. ඇයි අද විතරක් එහෙම කරන්නෙ?” මම කල්පනා කළෙමි.“අම්මී මං ගැන තිබ්බ විශ්වාසේ මම කවදාවත් කඩන්නේ නැහැ. මම කා එක්ක හරි යාළුවෙන්න හිතුවොත් මම ඉස්සෙල්ලම අම්මිට කියලා ඉන්නම්.” දුව සිනාසෙමින් කියන අයුරු මට සිහිවෙයි. මෙතෙක් එවැනි සම්බන්ධයක් ඇතිවූ බවක් ඇය මා සමඟින් පවසා නැත. සතළොස් හැවිරිදි තරුණ දියණියකගේ බස විශ්වාස කළ හැකි ද?“මේ කෙල්ල කුල ගෝත්‍රවලින් බැහැර සම්බන්ධයක් ඇතිකරගෙන නම්...?”“අනේ අම්මගේ පිස්සු විකාර. ලංසි කියයි, දෙමළ කියයි, මුස්ලිම් කියයි. ඒ මදිවට තව කුල භේදයකුත් අරගෙන. නළලේ ගහලා තියෙනව ද අහවල් කුලේ කියලා. අපි හැමෝම මනුස්සයෝ අම්මී... සෝබිතාගේ දුව කියලා අනෝමාගේ මුකුත් අඩුපාඩුවක් තියෙනව ද?” දිනක් දියණිය පැවසූයේ මගේ වදනකට හරස් වෙමිනි.වන්දනාවේ ගොස් අනෝමා හා එක බත් පතේ ඇය බත් කෑ අයුරු මම සිහි කළෙමි. සාංඝික දානය දිනයේ දී හේවිසි වාදනයට පැමිණි සෝබිතාට වාඩි ගනු සඳහා පැදුරක් එලා දුන්න ද අනෝමා පැමිණ දියණියගේ යහන මත වාඩි වෙනවාට විරුද්ධත්වය දැක්වීමට මට පුළුවන් කමක් නැත.“හොඳයි ඒක පැත්තකින් තියමු. මේ ඉලන්දාරියා කොහොම මිනිහෙක් ද කවුද දන්නේ. කුඩුකාරයෙක් ද ඉගෙන ගන්න බැරි එකෙක් ද? අනේ දෙයියනේ... මම දෑතින් නළල පිරිමැද්දෙමි.‘කැසට් ප්ලේයර් එක දාගෙන මේ ළමයා මොනවා කරනව ද දන්නේ නැහැ. ගිහින් බැලුවොත් ගණන් හදනවා කියයි.” මම නොරිස්සුම්ව සිතුවෙමි.“ඒත් දුව ගණන් හදන්නෙත් කැසට් එකක් දාගෙන තමයි. ඕ ලෙවල් වලටත් ඒකනේ කළේ...”“ඔන්න අම්මී මැත්ස්වලට ඒ එකක් නැත්නම් විතරක් මට බණින්න. මට ගණන් හදන්න සින්දුවක් ඇහෙන්න ඕනැ...” දුව ඇස් ලොකු කරමින් කී අයුරු මට සිහිවේ.“ඒ හයයි බී දෙකයි” දුව විභාග ප්‍රතිඵල ගෙන ආවාය.“මොනවට ද බී දෙක...?” මම ඇසුවෙමි.“මට අඳින්න බැරි ආට්වලටයි, අම්මිගේ ප්‍රියතම විෂය සිංහල වලටයි.” දුව කට ඇද කළාය.“අනේ... අනේ... අම්මී පොත් ලියනවා දුවට සිංහල වලට බී...” මම කීවෙමි.“බී කියන්නෙත් සම්මානයක් අම්මී. අනික් අතට කොයි ලෝකේ ද කියලා තියෙන්නේ මාත් අම්මි වගේ වෙන්න ඕනැ කියලා. දැන් බලන්න අපේ රෙදි නැන්දා... වයස නිසා ඒ මනුස්සයා රස්සාව නැවැත්තුවා. දූලා දෙන්නා ඒ රස්සාව කරනව ද? එක දුවක් මැදපෙරදිග... අනික් දුව ගාමන්ට් එකක... අම්මගේ රස්සාව කර කර හිටියා නම් හරියයි.”“හ්ම්...” මම කීවෙමි.“අපේ දුවට මා කියන දේ සමහරවිට ඇදය. මට ද ඇතැම් විට දුවගේ කල්පනාවන් ඇදට පෙනේ.“මටනම් බෑ අම්මී කැම්පස් යන්න” ඇය පාඩම් කරන අතරතුරදී දිනක් කීවාය.“ඇයි දුව...?”“ඒ කාලේ වගේ නෙමෙයි අම්මේ දැන් අවුරුදු දහයක් විතර යුනිවර්සිටි එකේ ඉන්න වෙනවා. ඒකෙම නාකිවෙන්න මට බැහැ.”“එතකොට දුව මොකද කරන්න හදන්නේ...?”“ඒ ලෙවෙල් කරලා රස්සාවකට යනවා. පස්සේ ඕනැනම් ලන්ඩන් ඩිග්‍රි එකක් කරන්නම්.”“මෙයාට රස්සාවල් හම්බු වේවි. ඩිග්‍රි කාරයින්ටත් රස්සාව නැතිකොට...”“අම්මී බයවෙන්න එපා. මට කඩු ශිල්පය පුළුවන්...”“ආ තාත්තී, දුවට පොඩ්ඩක් අවවාදයක් දෙන්නෙ නැද්ද ඉහළට ඉගෙන ගන්න කියලා.” මම සැමියා දෙස බලමින් ඇසුවෙමි.“ඒ ළමයට ඕනැ එකක් කරන්න අරින්න...” සැමියා ඉවත බලමින් කියයි. තාත්තා දියණියගේ මනාපය ගන්නේ එලෙසිනි. එහෙත් දුවත් මාත් අතර ඒ අවබෝධය පැද්දෙන තොටිල්ලක් මෙනි.දුව ගෙදරට ගවුම අඳින්නේම නැත. ඇයගේ ඇඳුම තුන්කාලේ කලිසම හා ටී ෂර්ටයයි. එහෙත් ඇය හොට්පැන්ට්ස් අඳින දිනයට මගේ මුහුණ දෙහි ලෙල්ලක් සේ හැකිළෙන බව ඇය දන්නීය. තාත්තා නාසය පුම්බා ඔරවා බැලුව ද දුව සිටින්නේ සිනාසෙමිනි.“ඇයි තාත්ති ඔරවන්නේ මගේ කකුල් කැත ද?” ඇය අසන්නීය.“ගෑනු ළමයි ඔහොම අඳිනව ද?” තාත්තගේ නොමනාපය ඇයට විහිළුවකි.“තාත්ති මට ස්විමින්ග් කරන්න කියනවා. පීනන්න ඇඳගෙන යන්නේ දිය රෙද්දද?” ඇය අසන්නේ අහිංසකවය.තාත්තා දියණියට පිළිතුරු නොදී ආලින්දයට යයි.“මේ දහ අටවෙනි ශතවර්ෂේ කියලා හිතාගෙන අම්මී මට බණ කියනවා. අපේ අත්තම්මා ඇන්දේ ඔසරිය. අම්මා ගෙදරට අඳින්නේ කොට ගවුම. ඉතින් මම හොට්පෑන්ට්ස් ඇන්දම මොකද? මොනවා හරි හිතිලා කවුරුහරි පස්සෙන් එලෙව්වොත් මේ වගේ එකක් ඇන්දාම මට දුවන්න ලේසියි.” මා කෝප ගන්වමින් දුව තව තවත් සිනාසෙන්නීය.ඇයගේ තර්කය මට බිඳ හෙළිය නොහැක.“පරම්පරා පරතරය...” මම සිතන්නෙමි.“ඉතින් මේ ලියුමට මොකද කරන්නෙ? මම සිතුවෙමි.“අදත් කාමරේට වෙලා මැත්ස් කරනවා ඇති. ඒත් මම කොහොමහරි මේ ලියුම ගැන අහන්න ඕනෑ.” මම සිතා ගත්තෙමි.“තාත්තට කීවොත් කියාවි මම මුල ඉඳලම දුවට නිදහස දුන්නා වැඩියි කියලා. එතැනදිත් බැණුම් අහන්න වෙන්නෙ මටයි.කෙළින්ම දුවගෙන් අහනවා කාගෙන් ද මේ ලියමන මොකක්ද ඔයාගේ සම්බන්ධේ කියලා.” මම සිතට ධෛර්යය රැගෙන අසුනින් නැගිට්ටෙමි.දුව කාමරයේ පාඩම් කරමින් නැහැ ගණනක් සදමින් සිටින්නීය. ඇය මා එනු දැක හිස ඔසවා සිනාසුණාය.“බලන්නකෝ අම්මී මට පැය දෙකක් ගියා මේ ගණන හදා ගන්න. කැසට් තුනක් ඉවරයි.” ඇය ලියමින් සිටි කොළ කීපය මා වෙත දක්වමින් කීවාය.ජ්‍යාමතික කෝණ මට ග්‍රීක් මෙනි.“අම්මෝ... යන්තම් ඇති උත්තරේ ආවා.” ඇය ඇඟමැලි හැර පුටුවෙන් නැගිට්ටාය.“අම්මී... මහන්සිනම් මම ගේ අතුගාලා අස්කරලා දාන්නම්.” මගේ විඩාපත් මුහුණ දෙස බැලු ඇය මගේ දෙවුර වටා අත යවමින් කීවාය.මම හිත තද කර ගත්තෙමි. ආදරය පසෙක තබා මේ ලිපිය පිළිබඳව දියණියගෙන් විමසිය යුතුය.මම ලිපිය ඇයගේ මේසය මත තැබුවෙමි.“ආ... අදත් ලියුමක් ඇවිල්ලා.” ඇය හිස ඇල කරමින් කීවාය. ඇයගේ හ‍ඬෙහි ඇත්තේ තද කරගත් සිනාවක් පමණකි.“කාගෙන් ද දුව මේ ලියමන...?” මගේ ස්වරය නොපහන්ය.“ආ...? දියණිය මගේ ඉඟටියෙන් අල්ලා මා කරකැවුවාය.“නිකම් ඉන්න දුවේ... මාව වැටේවි...”“අපේ අම්මා හිතුවේ මාව වැටිලා කියලා නේද?” ඇය හඬ නඟා සිනාසුණාය.මම ඇයගේ මුහුණ දෙස බලා සිටියෙමි.“අපෝ... මේ මූණේ තියෙන වැහි වලාකුළු. අද උදෙන්ම ගොරවලා වහීවි... මෙහේ එන්න...” ඇය මගේ එක අතකින් අල්ලාගෙන මේසයේ ලාච්චුව විවෘත කළාය.“මෙන්න... එදා ආපු ලියමන...” නොකැඩු එවැනිම ලිපියක් ලාච්චුවේ විය. අලුතින් පැමිණි ලිපිය ඒ මත තැබිණි.“මගේ නම තිබුණට මේවා මට නෙවෙයි අම්මී.... සුනාරිට එයාගේ බෝයි ෆ්‍රෙන්ඩ් එවන ලියුම් ගෙදරට ගෙන්න ගන්න විදියක් නැහැ. මමී හරි නපුරුයිලු. ඉතින් එයා මගෙන් උදව් ඉල්ලුවා. සුනාරි අඬනකොට දුක හිතිලා මම හා කීවා. සුදු ලියුම් කවරේ ටයිප් කරලා එවන්නේ වෙනස දැනගන්න. බෝඩිමට ගියාම මම මේවා එයාට දෙනවා. දියණිය සැහැල්ලුවෙන් කීවාය.“දුව මොනවට ද ඕවට උදව් කරන්නේ...” මා ඇසුවේ අසන්නට දෙයක් නැති කමිනි. මගේ හදවත පුළුන් පොදක් සේ පාවෙන බවක් දැනේ.“පව්නේ අම්මී ආදරයක්නේ...”“දුව කිරි ටික බීලා තව ටිකක් පාඩම් කරන්න. මම ගේ අතුගාන්නම්...” මම කාමරයෙන් පිටතට එමින් කීවෙමි.චිත්‍රා අයි. පෙරේරාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>05</day>
    </date>
    <link>http://www.silumina.lk/2014/01/05/_art.asp?fn=cr1401054</link>
    <topic>මුල්ම ලිපිය ‘පාඨකයා’ සඟරාවේ පළවෙයි</topic>
    <author>මහාචාර්ය සුනන්ද මහේන්ද්‍ර</author>
    <content>මුල්ම ලිපිය ‘පාඨකයා’ සඟරාවේ පළවෙයිඅපේ පන්තිය බාර එස්.පී.පෙ‍ෙර්රා ගුරුතුමා මාසිකව පවත්වාගෙන ගිය ‘පාඨකයා’ සඟරාව කෙතරම් ජනප්‍රිය වාර ප්‍රකාශනයක් වීද යන්න මට කිව නොහැකිය. එහෙත් ඒ හා සම්බන්ධ මට වැදගත් වන එක් සිද්ධියක් මගේ මතකයෙන් ගිලිහී නොයේ. එක් උදෑසනක ‘පාඨකයා’ සම්පාදක එස්.පී.පෙ‍ෙර්රා මහතා මට කතා කළේය.“මේ පොත කියවලා තියෙනවාද?Óයි කියමින් ගුරුතුමා මවෙත දිගු කළේ සරල ඉංග්‍රීසි බසින් ලියන ලද හාන්ස් ක්‍රිස්ටියන් ඇන්ඩර්සන් නමැති ඩෙනිෂ් සුරංගනා කතා කරුවාගේ ‘සුරංගනා කතා’ සංග්‍රහයකි. එය ‘ඒ.එල්.බ්‍රයිට් ස්ටෝරීස්’ පොත් පෙළේ එක් පොතක් බව මට මතකය. ‘ඒ.එල්. (A.L.) බ්‍රයිට් ස්ටෝරීස්’ යනු එකල අතිශයින් ජනප්‍රිය ඉංග්‍රිසි අතිරේක කියවීම් පොත් පෙළක් වී තිබිණ. ‘ඒ.එල්. (A.L.)’ යනු Alan Lane නමැති ඉංග්‍රිසි පොත් ප්‍රකාශකයාගේ නමකි. පසුකල පෙන්ගුවින් පොත් ප්‍රකාශයට පත් කළේ ද ඇලන් ලේන් ය. ඒ වග මා දැනගත්තේ පසුකාලේදීය.මම, මගේ ගුරුතුමාට ක්ෂණිකව ප්‍රතිචාර දැක්වීමි.“නැහැ සර්”“කියවල බලන්න කැමතිද?”“ඔව් සර්”“සුරංගනා කතා කියවල තියෙනවද?”“ඔව් සර්”“ඒ කාගේ සුරංගනා කතාද?”“ග්‍රිම් සොහොයුරන්ගේ කතා”“ආ එහෙම නම් මේ කතාවලටත් කැමැති වේවි”“මම කියවල බලන්නම් සර්”“කියවල බලල විතරක් මදි - පුළුවන්කමක් තියෙනවා නම් ඒකේ කතාවක් දෙකක් සිංහලට පරිවර්තනය කරල දෙන්න”ඒ මගේ ප්‍රථම පරිවර්තන කාර්යය විය යුතුය. “අධිරාජයාගේ අලුත් ඇඳුම්” යන තේරුම දෙන “Emperor's new cloths” යන කතාව මගේ සිත් ගත්තේය. මේ වන විට මෙහි ස්වදේශික කතාවක් මවිසින් කියවන ලදුව තිබිණි. ඒ සිංහල කතාව නම් කර තිබුණේ, “සීතාම්බ්‍රපට වස්ත්‍රය” යනුවෙනි. ඒ කෙතරම් අපූරු නිර්මාණයක් ද යන්න මට පාසල් වියේ දීම වටහාගත හැකි විය. මම ඉතාමත්ම සරළ කටවහරින් ඒ කතාව සිංහලට පරිවර්තනය කොට එස්.පී.පෙරේරා ගුරුතුමන්ට බාර කළෙමි. ඔහු එක දිගටම මගේ කතාව කියවා කී දේ මට මතකය.“මේක අපේ සඟරාවේ පළකරන්න පුළුවන්. මේ දරුවා හුඟාක් මහන්සි වුණාද?”“නෑ සර්. තේරෙන්නේ නැති වචන වගයක් තිබුණා. මම ශබ්දකෝෂයක් පෙරළල වටහාගත්තා”“ආ! ඒක හොඳයි”හාන්ස් ක්‍රිස්ටියන් ඇන්ඩර්සන් (Hans Christian Andersen) නමැති එම ඩෙනිස් කතාකරුවාගේ ඒ කතාව ඊළඟ ‘පාඨකයා’ සඟරාවේ පළවී තිබිණි. මට පිටපතක් ලැබුණේ ද එස්.පී.පෙ‍රේරා ගුරුතුමන්ගෙන්ය. මම පස්වනක් ප්‍රීතියෙන් පිනා ගියෙමි.එස්.පී.පෙ‍ෙර්රා මහතා මගේ වෑයම පිළිබඳව මගේ තවත් ගුරුතුමෙකු වූ ද පාසලේ උප විදුහල්පතිවරයෙකු වූද ගත්කතුවරයකු වූ ද කේ.ඩී.ද ලැනරෝල් මහතාට ද සැලකර තිබිණ. ඒ සම්බන්ධව එක් ජවනිකාවක් මට මතක් වේ. අහම්බෙන් උප විදුහල්පති කාමරයෙන් පිටතට පැමිණ සිටි කේ.ඩී.ද ලැනරෝල් මහතා මට කතා කළේය.“මමත් මේ ළමයගේ අර පරිවර්තනය කියෙව්වා”“ඇත්තද සර්... ස්තුතියි”“අපි අලුතින් පාසල් මාසිකයක් පටන් ගන්නවා. ‘සිංහල දරුවා’ කියල. පුංචි පුංචි දේවල් ටිකක් ලියන්න පුළුවන්ද?”“පුළුවන් සර්”මම කෙමෙන් කතා කියවන්නකුටත් වඩා කතා ලියන්නකු බවට පත්වූයේ මාසිකව අප විද්‍යාලයේ පළ වූ ‘සිංහල දරුවා’ සඟරාවෙනි. මගේ නමට ඉදිරියෙන් ‘ශිෂ්‍ය’ යනුවෙන් යොදා තිබිණ. කේ.ඩී. ද ලැනරෝල් මහතා පුදුමාකාර ද්විභාෂික උගතකු බව ද එතුමා සුප්‍රකට ගත්කතුවර වී. ඩී. ද ලැනරෝල් මහතාගේත් එස්.ඩී. ද ලැනරෝල් හා ජුලියස් ද ලැනරෝල් මහතාගේත් සොහොයුරකු බව දැනගැනීමට ලැබිණි.කේ.ඩී. ද ලැනරෝල් මහතා ඒ කාලයේදීම පාසල් භාවිතය සඳහා අතිරේක කතා පොත් පෙළක් සැපයුවේ නන්දදේව විජේසේකර මහතා සමඟ එක්වීය. ඔවුන්ගේ අති‍ෙර්ක කියවීම් පොත් පෙළ හඳුන්වනු ලැබුවේ ‘රම්‍ය කථා’ යනුවෙනි. ‘රම්‍ය කථා’ මඟින් මම පළමු වතාවට ‘සරදියෙල්’ කතාව දැනගතිමි. ඉන්පසුව කෙමෙන් ‘පත්තිනි කතාවත්’ පසු කල මහාචාර්ය එදිරිවීර සරච්චන්ද්‍රයන් විසින් නාටකයක් බවට පත් කළ ‘රත්තරන්’ කතාවත් හඳුනා ගත්තෙමි.ස්වදේශික ජනශ්‍රැතිය හා ආගමික වෘත්තාන්ත නිර්මාණ උල්පතක් බව මා මුල් වරට හඳුනාගත්තේ අපේ ගුරුතුමා වන කේ.ඩී.ද ලැනරෝල් මහතාගේ පොත් කියවීමෙනි. ද ලැනරෝල් ගුරුතුමා ඒකාංක නාට්‍ය කීපයක් ද සිංහලට පරිවර්තනය කොට ‘නාට්‍ය පහක්’ නමින් ගුණසේන ප්‍රකාශනයක් ලෙස පළ කළේය. ‘සිංහල දරුවා’ සඟරාවට දායක වීම සඳහා අපේ නිවස ඇතුලේම මාහැඟි පොත් පෙළක් විය. ඒවා ඉංග්‍රිසි කියවන ලෝක ළමා පරපුර වෙනුවෙන්, ඒ.ජේ.මී නමැති විද්වතකු විසින් පෙළගස්වන ලද ‍ෙවළුම් දහයකින් යුක්ත ‘Book of knowledge’ නමින් හැඳින්විණ. මේ පොත් පෙළ ඒවා අඩුක්කර තිබූ කුඩා රාක්කයෙන් එක එක එළියට ගෙන පෙරළා කියවීම අභිරුචියෙන් යුක්ත කාර්යයක් විය. මේ සියල්ල පරිශීලනය කරමින් කාලය ගත කළ මට මා දැනුණේ කිසියම් අසම්මත සිසුවකු ලෙසිනි. එය සැබෑවකි.මම ගෙවී ගිය වසර ගණනාව දෙස ආපසු හැරී බලමි.මට ඉතිරිව ඇත්තේ කුමක්ද?මා කියවූ දේ පමණකි. මා ලියූ දේ පමණකි. එහෙත් මා තුළ මේ මොහොතේ කිසිදු පසුතැවිල්ලක් නොමැත. පොතපත කියවීම හා ලිවීම එක්තරා ඇබ්බැහියක් විනා අනුන්ගේ උවමනාවට සිදුවන්නක් නොවන බව සහතිකයි. පොත්පත් මිලදී ගැනීම මාතින් සිදුවූයේ සුළු වශයෙනි. එහෙත් පාසල් පුස්තකාලයෙන් මම පොත්පත් පෙරළමින් කාලය ගත කළෙමි. මේ පුරුද්ද මා තුළ වඩාත් ජනිත කිරීමට මා මෙහෙයවූ පුරෝගාමී ගුරුවරුන් දෙදෙනා ලෙස මට නම් කළ හැක්කේ එස්.පී.පෙරේරා ගුරුතුමා සහ ‍ෙක්.ඩී.ද ලැනරෝල් ගුරුතුමාය. ඉන්පසුව මා ඉගෙනුම ලද ගුරුවරුන් කීප දෙනකු මගේ සිහියට නැ‍ඟේ. ඔවුන් අතරින් මුල් තැනක් ලැබිය යුතු ගුරුතුමන්ලා සිව්දෙනෙකි. ඔවුන් නම්, එස්.එල්.කැකුලාවල (පසුව මහාචාර්ය), තිලක් රත්නකාර (පසුව මහාචාර්ය), ඩී.බී.කුරුප්පු සහ මාගම් තෙන්නකෝන් යන ගුරුවරුන්ය.ආනන්ද මහා විද්‍යාලයේ අපට ඉගැන්වූ බො‍හෝ ගුරුවරු මඳ කලක් අප ඇසුර ලබති. ඉන්පසුව ඔවුහු ගුරු වෘත්තියට ආයු‍බෝවන් කියති. එක්කෝ පරිපාලන ක්ෂේත්‍රයට යති. නැතහොත් විශ්වවිද්‍යාල කතිකාචාර්යවරයකු වශයෙන් සේවයට යති.ඉතා ටික කාලයක් ආනන්දයේ අපේ එක් සිංහල ගුරුවරයකු වූ මාගම්තෙන්නකෝන් මහතා ගුරු වෘත්තියේ නියැළී සිටි කාලයේදීම අපූරු පොතක් ලියුවේය. එය හැඳින්වී තිබුණේ ‘පරපුට්ටන්ගේ පාරාදීසය’ නමිනි. එහි අඩංගු වූ ලිපි ලේඛනවලින් විදහා පෑවේ විවාදාපන්න දේශපාලන චින්තාවන් සමුදායකි. පසු කාලයේ දී මාගම් ගුරුතුමා, ආනන්දයෙන් අස්වී කෙටි කලක් ලේක්හවුසියේ ද පුවත්පත් කලාවේදියකු වශයෙන් කටයුතු කළේය. එයිනුදු අස්වූ හෙතෙම දුෂ්කර ප්‍රදේශයකට ගොස් ගුරු වෘත්තියේම නියැළී සිටින බවට ආරංචියක් ලැබිණි. එහෙත් ඔහු මියැදීමට පෙරාතුව ඔහුගේ ජීවිත කතාව ‘දිවයින’ පත්‍රයේ පළවිය.දිනපතා ‘දිවයින’ පුවත්පතේ පළවූ ඒ ලිපි මාලාව හැඳින්වී තිබුණේ ‘දිවි සයුරින් දිය දෝතක්’ යනුවෙනි. මේ ජීවන ජවනිකා සමුදාය ලියවා ගැනීමේ සම්පූර්ණ ගරුත්වය ලබනුයේ මෑත කාලයේදී අප අතරින් සදහටම සමුගත් පුවත්පත් කලාවේදියකු වූ කිත්සිරි නිමල්ශාන්තයන්ය. මාගම් තෙන්නකෝන් ගුරුතුමාගේ මේ ජීවන ජවනිකා සමුදාය පසුකළ වෙළුම් දෙකකින් යුක්ත ගොඩගේ ප්‍රකාශනයක් වශයෙන් බිහිවිය. මට, ම‍ෙග් දයාබර ගුරුතුමා මෙළොවින් සමුගැනීමට පෙරාතුව ඔහුගේ නිවසේදීම යළිත් මුණගැසීමට ලැබීම මගේ භාග්‍යයක් කොට සලකමි. මාගම් ගුරුතුමා අපේ ඉමහත් ළැදියාවට හා ගරුත්වයට පාත්‍ර වූයේ ඔහු අසම්මත ගනයේ සමාජ චින්තනයෙන් සුසැදි විකල්ප ගුරුතුමෙකු වීමය. ඔහු කලක් මුළුල්ලේ නතර වී සිටියේ පාගොඩ පාරේ නිවසකය. ඒ නිවසේ එකල තවත් ගුරුවරයෙක් විසූහ.මාගම් ගුරුතුමා බොහෝ ‘සමාජවාදී සාහිත්‍ය’ කෘති කියවීම හා හඳුන්වාදීමේ පුරෝගාමියකු විය. එක් වතාවක් ඔහු හමුවීමට ගිය අවස්ථාවක දී මට ඔහු හන්ගේරියානු කෙටි කතා සංග්‍රහයක් බාර දී මෙසේ කීය.“ඕකේ අපූරු කෙටිකතා කීපයක් ඇති. ඉන් එකක් සිංහලට පරිවර්තනය කෙරුවොත් ‘නවලෝකය’ සඟරාවේ පළකිරීමට පුළුවන්.”මම ඒ කෙටිකතා සංග්‍රහය ‍කියෙව්වෙමි. එක් කතාවක් කෙරෙහි මගේ සිත ඇදී ගියේය. ඉන් එකක් වරායක සිදුවූ වැඩවර්ජනයක් පිළිබඳ කියැවෙන මානව හිතවාදී සිද්ධියකින් යුක්ත කෘතියක් විය. ඉංග්‍රිසියෙන් ලියැවී තිබුණේ ‘Revolt in the harbour’ යනුවෙනි. මම, ඒ කතාව, “වරායේ වියවුල” නමින් සිංහලට පරිවර්තනය කොට බාර දුන්නෙමි. සති දෙකක් පමණ කාලයක් ගෙන ඒ පරිවර්තනය නිමා කළ මම මාගම් ගුරුතුමා මුණගැසීමට ගියෙමි. මාගම් තෙන්නකෝන් ගුරුතුමා නිවැසි පිටකෝට්ටෙට ආසන්න පාගොඩ නිවාසයේ පසු කාලයේ ‘ඇත්ත’ පුවත්ප‍තේ කතුවරයා වූ බී.ඒ.සිරිවර්ධන මහතාත් සුප්‍රකට ගුරුවරයකු හා නාට්‍යවේදියකු වූ ගුණසේන ගලප්පත්ති මහතා ද ලැගුම් ‍සග‍‍යෝ වූහ. දයානන්ද ගුණවර්ධන ද මේ නිවාසයට ආගිය කෙනෙක් බව මම පසුව දැනගත්තෙමි.කාලය කෙතරම් ඉක්මනින් ගෙවී ගොස් ඇත්ද? හැම දෙයක්ම ඉතා සෙමින් ගෙවෙනු වෙනුවට ඉතා ඉක්මනින් ගෙවී ගොස් ඇති බවක් මට හැඟිණ.මා පාසල් යන කාලයේදීම මා ඉතාමත්ම ආසාවෙන් කියවූ විද්‍යා ලිපි ලේඛන ලියූ ආචාර්ය ඊ.ඩබ්ලිව්.අදිකාරම් මහතා මුණගැසුම මට සිහිපත් වේ. මම එය විටින් විටම සිහිපත් කර ගනිමි. සැනසිල්ලක් ලබමි. ආචාර්ය ඊ.ඩබ්ලිව්.අදිකාරම් මහතාගේ දෙසුම් මට අතිශයින් ප්‍රියමනාප විය. ඔහු කතාබහ කළේ ඉතාමත්ම සන්සුන් විලසිනි. ලේඛන කටයුතු කළේ ද ඒ ආකාරයෙන්මය. “විද්‍යාව සිංහලෙන් ඉගැන්විය හැකිය” යන පදනම දැමූ අධ්‍යාපනඥයින්ගෙන් ප්‍රමුඛ ස්ථානයක් ආචාර්ය අදිකාරම්ට ලැබේ. මා විද්‍යාව හැදෑරුවේ ඉංග්‍රිසියෙනි. එහෙත් ආචාර්ය අදිකාරම් මහතාගේ ‘නවීන විද්‍යා’ සඟරාව නොතිත් ආශාවකින් කියවීමි. ගස්වැල් සතා සිවුපාවා හා ග්‍රහතරු ගැන එහි පිටු පිරී තිබිණ. පාරිසරික වාග් මාලාවක් ද අන්තර්ගත විය. අලුත් සිංහල විද්‍යා වචන ගලා එන්නට වූයේ ආචාර්ය අදිකාරම් ඇතුළු කුඩා පිරිස‍කගෙන් බව අපට කෙමෙන් ඒත්තු ගැන්වෙන්නට විය.ඔබේ ජීවිතයේ ‘වීරයන්’ හෝ ‘වීරවරියන්’ කවුරුදැයි යමෙකු මගෙන් ප්‍රශ්නයක් ඇසුවහොත් මා පවසන්නේ ඔවුන්ගෙන් බහුතරයක් ගුරුවරුන් බවයි. ගුරුවරයකු සිසුවකුගේ සිතේ මවන රූපය සදාතනික බලවේගයකි.මහාචාර්ය සුනන්ද මහේන්ද්‍රකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>05</day>
    </date>
    <link>http://www.silumina.lk/2014/01/05/_art.asp?fn=cr1401055</link>
    <topic>දොස් නිදොස්</topic>
    <author>ඩී. එ‍ෆ්. කාරියකරවන</author>
    <content>දොස් නිදොස්ඩී. එ‍ෆ්. කාරියකරවනඅලුත් අවුරුදුජාතික වශයෙන් කලාපීය වශයෙන් යම් යම් රටවල වෙන වෙනත් අලුත් අවුරුදු ඇති වුවද මුළු ලෝකයට ම පොදු වාණිජමය අලුත් අවුරුද්ද යෙදී තිබුණේ ජනවාරි පළමු වැනිදා ය.කිතු බැතිමතුන් මෙය ජනේ‍රුව නමින් නත්තලට ඈඳා ගෙන ඇත. නත්තල් - ‍ජනේරු වශයෙන් ප්‍රකට ව‍ූයේ එහෙයිනි.යටත් විජිතයක් වූවාට පසු මේ රටේ ද කාලයක් තිස්සේ නත්තල් ජනේරු එක උත්සව සමයක් ලෙස පැවැත්විණි. ජනේරු දවස නිවාඩු දිනයක් වූයේ එසේ ය.ප්‍රගතිශීලී රජයක් මේ රටේ ඇති ව‍ූවාට පසුය ජනේරුව යළිත් වැඩ කරන දිනයක් බවට පත්වූයේ. වැඩ කරන දිනයක් බවට පත්වූවද අවුරුද්දේ පළමුවැනි දා හැටියට උත්සව ස්වභාවය නැතිවූයේ නැත.අවුරුද්දේ පළමු වැනිදා වැඩ නොකැර සිටීම ඇත්ත වශයෙන් ම මූසල කමෙකි. උත්සව ස්වභාවය අස්සේ ම පළමු වැනිදා වැඩ පළක යෙදීම ඉතා වැදගත් ය.අලුත් අවුරුද්‍ද නම් වන ජනවාරි පළමුවැනිදා අලුත් වැඩ ආරම්භ කිරීමට ඉතා සුදුසු දවසෙකි. අලුත් අධිෂ්ඨාන ඇති කැර ගැනීමට අලුත් අවුරුදු දවස ඉතා සුදුසු ය.අලුත් අවුරුද්ද වෙනුවෙන් මේ රටේ සියලු දෙනාට ම ඉතා හොඳ අධිෂ්ඨානයක් කළ හැකි ය. ඒ වූ කලි බස නැසීමට හේතු වන දේ නොකැර සිටීමේ අධිෂ්ඨානයයි.මෙය අඩු ගණනේ එක වචනයකින් පටන් ගත හැකි ය. ඒ වචනය නම් ‘අලුත්’ යන්න ය.අවුරුදු දෙදහස් සංඛ්‍යාත කාලයක් තිස්සේ දිනපතා භාවිතා වන අලුත් යන්න තවමත් වරද්දන්නෝ කොතරම් නම් මේ රටේ වෙත් ද?මේ වරද කරන පුද්ගලයන් පමණක් නොව විද්යුත් ආයතනයෝ ද වෙති. එක්තරා රූපවාහිනි නාළිකාවෙක ‘අළුත්’ යන්න දිනපතා ප්‍රදර්ශනය වේ.‘අළුත්’ යනු ‘අළු ද’ යනු ය‍. අළු හා සමඟ යනු ය. ඒ නාළිකාවට ‘අළු’ කුමට ද යනු වටහා ගත නො හැකි ය. සාමාන්‍යයෙන් අළු ඇත්තේ ලිප් බොක්කේ ය.අලුත් යන වචනය නිවැරැදිව ලියා ගන්නට බැරි ඉහත කී විද්යුත් නාළිකාවට පමණක් නොවේ. අළුත් යන වැරැදි වදන ලියන ලේඛකයෝ ද වෙති. ඇතැම් පුවත්පත්වල ද මේ වරද දකින්නට ලැබේ.මේ අලුත් යන වදනවත් නිවැරැදි ව වහරන්නට අලුත් අවුරුද්දේ අධිෂ්ඨානකර ගත හැකි නම් කොතරම් අප‍ූරු ද?ලේකම් අස්වීමදෙසැම්බර් 12 වැනි දින දිනපතා පත්‍රයක මුල් පිටුවේ ඉහළින් ම කළු පසුබිමෙක සුදු අකුරෙන් වූ යෝධ සිරස්තලයේ මුල් පේළිය මෙසේ යි.‘හෙරොයින් සිද්ධියට නම ගෑවුණු ඊටත් වඩා තවත් ලොකු අකුරෙන් වූ ........... පේළිය මෙසේ ය.“අගමැති ලේකම්වරයකු අස්වෙයි”(1). මෙහිදී සලකා බැලිය යුතු පළමුවැනි කරුණ වන්නේ මේ කරුණ ලෝකෙ පෙරළෙන අන්දමේ එකක් විය යුතු ද යන්නයි.මීට වඩා ලොකු දෙයක් වුවහොත් පළ කරන්නේ කෙසේ ද?(2). දෙවැනි කරුණ මූලික වියරණයයි.“අගමැති ලේකම්වරයකු අස්වෙයි” යන්නේ වියරණයයි.පුවත්පතක ‍මුල් පිටුවේ අසාමාන්‍ය (යෝධ) අකුරෙන් දී ඇති ‘වර‍යකු අස්වෙයි’ යන්නේ වියරණය ගැන පාසලක පහළ පන්තියෙක ළමයකුගෙන් ඇසුවහොත් ඔහු එහි වරද පෙන්වා දෙයි.ඉහත කී අන්දමේ ආලවට්ටම් යොදන විට මේ සිරස කී දෙනකු දකින්නට ඇද්ද? එහෙත් ඒ කිසිවකුටත් පෙනී නැති සේ ය.නඩු දැමීම“මන්ත්‍රීවරයෙක් මඩ ගැහුවොත් නඩු දාන්න ප්‍රතිපාදන ඕනෑ” යන සිරස්තලය ගිය සතියේ පළ වූයේ මුල් පිටුවක ය.මේ වැකියෙහි ‘මන්ත්‍රීවරයෙක්’ යන්න උක්ත නොවන හෙයින් වැරැදිය එතැන නිවැරැදි විය යුත්තේ ‘මන්ත්‍රීවරයකු’ යන්නය.අනෙක් වරද නම් ‘නඩු දාන්න’ යන්න ය. මෙහි ‘ඇත්ත’ යන්න පමණක් නොව වැරැදි වන්නේ. ‘නඩු දාන්න’ යන්නේ අරුත ද වැරැදි ය. බඩුවක් වගේ නඩුවක් එහා මෙහා දැමිය හැක්කක් නොවේ. ‘නඩු දැමීම’ යනුවෙන් අද වැහැරෙන්නේ නඩු පැවරීමට ය.නඩු දානවා යන්න FILING යන්නෙන් හදා ගත් එකකි. මේ ඉංගිරිසි වචනයට ඉතා සුදුසු සිංහල වදන ‘පැවරීම’ ය. (නඩු පැවරීම ය)කප් ගැහීමළමයින් විභාගයකින් උසස් ලෙස සමත්වීම එක් පත්‍රයෙක දක්වා ඇත්තේ ‘කප් ගැහීම’ යනුවෙනි.මෙහෙම ‘කප් ගහන්නට’ ගියොත් සිංහල භාෂාව ඉතිරිවේද?නෙරැපීම‘මන්ත්‍රීවරු නෙරපයි’ යන සිරසත් දෙසැම්බර් 20 වැනිදා පුවත්පතෙක දකින්නට ලැබිණි.නෙර‍පන ලද්දේ මන්ත්‍රීවරුන් නම් ‘මන්ත්‍රීවරු’ යන උක්ත පදය යෙදිය නොහැකි ය.එසේ නැතිව ඒ නෙරැපීම මන්ත්‍රීවරුන්ගේ ක්‍රියාවක් නම් ‘නෙරපයි’ යනු ආඛ්‍යාතය වැරැදි ය. එවිට එතැන ‘නෙරපති’ යනුවෙන් විය යුතු ය.වෙළෙඳපොළදිනපතා ම පාහේ එක්තරා නාළිකාවෙක දකින්නට ලැබෙන්නේ ‘වෙළෙඳ පොල’ යන්න ය.පොල කියන්නේ පොල්වලට ය. ස්ථානය යන අරුත් දෙන්නට නම් එය ‘පොළ’ විය යුතු ය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>05</day>
    </date>
    <link>http://www.silumina.lk/2014/01/05/_art.asp?fn=cr1401056</link>
    <topic>සාහිත්‍ය ප්‍රශ්න පත්තරය</topic>
    <author/>
    <content>සාහිත්‍ය ප්‍රශ්න පත්තරයපොත් කියැවීමේ පුරුද්ද විමසන මෙම ප්‍රශ්න මාලාව ඇරැඹෙන්නේ, පාඨක ඔබටත් ගත හැකි යමක් එහි ඇති බැවිනි.ඔබේ ප්‍රියතම ප්‍රබන්ධ කෘතිය...ටෝල්ස්ටෝයිගේ ඇනා කැරනිනාප්‍රබන්ධ නොවන කෘතිය...ඩබ්ලිව්. ඒ. අබේසිංහනේරුගේ ‘Discovery of India'. එය මා නැවත නැවත කියවන කෘතියක්.මේ දිනවල ඔබ කියවන්නේ...ආචාර්ය ආනන්ද ගුරුගේ ඉංග්‍රීසි බසින් ලියා ඇති ‘ASOKA - A Definitive Biography’ හෙවත් ‍අශෝක ගේ ජීවිත කතාවයි, මේ දිනවල මා කියවන්නේ. කලින් කියැවීමට ගත් එහෙත් අවසන් නොකළ මේ කෘතිය තුළ ශාස්ත්‍රීය සහ මානුෂීය ගුණය බොහොම අපූරුවට ඉස්මතු ‍වනවා. ඒ නිසා කලින් කලට මේ ක‍ෘතිය කියැවීම මට හරි ප්‍රියයි. කොහොමත් එක දිගට පොතක් කියවා‍ ඉවර කරනවාය කියන චර්යාව මට නැහැ. අනෙකුත් සියලු වැඩකටයුතු අතරේයි මා පොත් කියවන්නේ.කෙනකුට කියවන්න යැයි ඔබ නිර්දේශ කරන කෘතීන් ‍තුනක්...වල්පොළ රාහුල හාමුදුරුවන් ඉංග්‍රීසි බසින් ලියන ලද ‘What the Buddha thought’ හෙවත් බුදුන් වදාළ ධර්මය’ කෘතිය. එය අතිවිශිෂ්ට, කුඩා පොතක්. බුද්ධ ධර්මය සහ යහපත් ජීවිතය පිළිබඳ මැනවින් විග්‍රහ කරන සහ වටහා ගත හැකි අයුරින් මේ කෘතිය සිංහලයට නඟා තිබෙන්නේ සිරිපාල ලීලාරත්නයන්. මේ ඉංග්‍රීසි පොතත් සිංහල පරිවර්තනයත් එකසේ රසවත්.ඊළඟට, මාර්ටින් වික්‍රමසිංහ සූරීන්ගේ ‘උපන්දා සිට’ කෘතිය. පුරසාරම් නැති ප්‍රාණවත් ගද්‍ය ශෛලියකින් හෙබි මේ කෘතිය, අපේ මෑත කාලීන ඉතිහාසය සහ එහි පරිණාමය පිළිබඳ අපූරු විග්‍රහයකින් හෙබියි. අද කාලේ දරුවන් පවා දැනගත යුතු ම යුග පෙරළියක් පිළිබඳව එතුමා ‘උපන්දා සිට’ කෘතියෙන් ගෙන හැර පානවා.සිරිල් සී. පෙරේරා සිංහලයට පරිවර්තනය කළ, ‘මළ මිනිස්සු’ කෘතිය. එය රුසියානු සාර් පාලන සමය පිළිබඳ කියැවෙන ප්‍රහසන කෘතියක්. තක්කඩි, හොරු බොරු කාරයෝ පිරුණු දූෂිත සමාජයක් එදා රුසියාවේ රජ කළ අයුරු මේ කෘතියෙන් කියැවෙනවා.අනික, එය අද ලංකාව දිහා බැලිය හැකි අපූරු කවුළුවක් ද වැනියි. ඒ කාලේ රුසියාවයි දැන් ලංකාවයි දෙකම එකයි යන වග ඒ තුළින් හොඳින් ඉස්මතු වෙනවා.පොතක ඔබ වඩා වැදගත්කොට සලකන්නේ රචනා ශෛලිය ද? අන්තර්ගතය ද? නැතිනම් අවසානය ද?කෘතියකට මේ තුනම අවශ්‍ය වුවත් මා වඩාත් වැදගත් කොට සලකන්නේ අන්තර්ගතයයි. පොතක් කියැවීමෙන් පසු ඉතිරි වන දේ හෙවත් පණිවුඩය කතුවරයාගේ දැක්ම සහ අවධාරණය කියන දෙයයි මා අන්තර්ගතතය කියා අදහස් කරන්නේ.ඔබ ළමා කල කියැවූ හොඳම පොත...ඇඩ්වින් රණවක පරිවර්තනය කළ ‘රොබින්සන් කෲසෝ'. එවිට මා හයේ පන්තියේ සිසුවෙක්.ඔබ කියැවීමට කැමැති විශේෂ වර්ගයක ග්‍රන්ථ තිබෙනවා ද?මේ යුගයේ මා වඩාත් කැමැති වී සිටින්නේ ටෝල්ස්ටෝයි, තාගෝර්, මැන්ඩෙලා, මාටින් ලූතර් කිං, ඒබ්‍රහම් ලින්කන් වැනි ලොව ශ්‍රේෂ්ඨ මිනිසුන්ගේ චරිත කතා කියැවීමටයි.මෙතෙක් ඔබ කියැවූ පොත්වලින් ජීවිතයට ලැබුණු දේ...මගේ මේ ජීවිතය සාරවත් වුණේ, පොහොසත් වුණේ පොත් කියැවීමෙන්. නිවැරැදිව සිතන්න, අගතියෙන් තොරව ජීවත් වෙන්න, ඍජු වන්න, ස්වාධීන වන්න මට ශක්තිය ධෛර්යය සහ පුහුණුව ලැබුණේ පොත් කියැවීමෙන්.ඔබට අනුව පොතකින් තැනුණ හොඳම චිත්‍රපටය...චිත්‍රපට සම්බන්ධයෙන් මගේ දැනුම අල්පයි. ඒත් මා දුටු ගම්පෙරළිය, චිත්‍රපටයට අදත් මා කැමැතියි.ඔබ ඉහළින් ම අගයන කතුවරයා...ලියෝ ටෝල්ස්ටෝයි.ඔබේ ප්‍රියතම සම්භාව්‍ය කෘතිය...‘අමා වතුර. බෝධි සත්ව චරිතය පිළිබඳ විග්‍රහ කරන ගමන්, මනුෂ්‍ය සමාජය පිළිබඳ ගැඹුරු සමාජ විවරණයක් එහි ඇතුළත්. අනික එහි භාෂාව ලේඛකයකු ලෙස ඒ භාෂාවෙන් යම් යම් ප්‍රයෝජන ගත හැකියි.අමාවතුර විවරණය කර ගත් විට, බොහෝ නව අර්ථ එහි දැකගත හැකියි. ඒ නිසා අංශ ගණනාවක් යටතේ අමාවතුර මට ප්‍රියතම සම්භාව්‍ය කෘතියයි.ඔබේ ප්‍රියතම පරිවර්තන කෘතිය...තාගෝර් ලියූ විශාලතම නව කතාව වන ‘ගෝරා'. එය චින්තා ලක්ෂ්මි සිංහාරච්චි විසින් සිංහලයට පරිවර්තනය කර තිබෙන්නේ ඍජුවම වංග බසින්. ‘ගෝරා’ මගේ බොහොම හිත් ගත් පරිවර්තන කෘතියක්.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>05</day>
    </date>
    <link>http://www.silumina.lk/2014/01/05/_art.asp?fn=cr1401057</link>
    <topic>කව් සිළුමිණ</topic>
    <author/>
    <content>කව් සිළුමිණපෙදෙහි රස හව් විඳින එවන් කව් පද බඳින සුළ­ව­තුන් දැන හැඳින මුණ­ගැ­සෙ­න්නට යෙදිණ නිරිඳු කලි කල් සවැණි ලියූ රස ගුණ ගිහිණි කවක් වේ නම් රමණි ‘කව් සිළු­මිණ’ ම පමණි එවන් ‘කව් සිළු­මිණ'ට සගක් - නව එකතු කොට පෙදෙන් පෙද ගෙනෙ­නු­වට ඉතින් ඇරැ­යුම් ඔබට!රත්න ශ්‍රී  හඳ ඇවි­දින් දූවිලි පිරුණ කානු ගඳ ගසන මාළු ගඳ ගසන කල­බල නග­ර­යට පව් සෝදන්න ඒ හඳම ඇවි­දින් ගමට හඳ­පානේ අපව පන්සල් ගෙන­යන්නකපිල ජය­වි­ලාල් හේරත්  රේස්කොළ කඩ­දාසි කුරුල්ලෝ ඉහළ අහසේ ඉගිළ යනවා කොටු රූල් පොත් කොළ තාත්තා කිරි­පිටි පෙට්ටි ටවු­මට ඇදෙ­නවා කැඩුණු බිත්තර කටු අපෙ ගෙදර පත්තර කොළ ගඟට යට­වෙලා සිග­රැට් පෙට්ටි කොළ අයියා ගිනි කූරු හිර ගෙදර ඉඳන් අත වන­නවා තන්රූල් පොත් කොළ අම්මා කාක් පිහාටු අහස් යන්ත­රෙන් ලෝක සිති­යම් පොතෙන් කපා­ගත් සෞදි­යට ඇදෙ­නවා කැලැ­න්ඩර් කොළ මල්ලියි මමයි අම්මා එන දිනේ ගනි­නවා...නඳුන් යසිත දස­නා­යක  වැටෙන වැටෙන වැසි පොදට සලිත වේ තරු­පත් පැළ ගොයම නිහඬ ව ඉව­සයි වැසි දඟය හෙමි හෙමින් ගලා යන වේල්ලේ දිය දහර ඔබ ගමනේ ලලිත බව සොරා ගෙන වාගෙ­මයි කුඩ­ය­ක්වත් නැති ව ඔබ පෙරටු කර ගෙන තෙත නියර දිගේ මට යන්න ඇත්නම් සෙමින් එහි සට­හන් වන ඔබේ පා ලතු මතෙහි ම මටත් පා තබ­මින් තව තෙමෙ­න්නට හැකි ය..සුනිල් ලීවා­නගේතුංග උතු­වන් කන්ද පාමුල කෝපි මල් අහු­රක් තියා මම්මලේ මට ඇහෙ­නවා බන් ඉකි­බි­ඳින හඬ මේනකා බංග­ලා­වක් බින්ද දව­සක හංග­ගෙන ආ රිදී කූරක් කෝපි මල් කලඹක් ම ගැවසූ කෙස් රොදක් අත­රින් යවා හිඟුල ඔය ළඟ වාඩි­කර නුඹ හැඩ බල­න්නට ආයෙ දව­සක් එන්නෙ නෑ මට මේනකා තුංග උතු­වන් කන්ද පාමුල කෝපි­මල් අහු­රක් තියා මම්මලේ මට ඇහෙ­නවා බන් ඉකි­බි­ඳින හඬ මේනකා(වර්ෂ 1864 ක් වූ මැයි මස සත්වන දා බෝග­ම්බර දී ය)රුවන් බන්දු­ජීවසට­හන : ඉංග්‍රීසි අධි­රා­ජ්‍ය­යට එරෙ­හිව පෞද්ග­ලික කැරැ­ල්ලක යෙදුණු, ඔවුන් ත්‍රාස­යෙන් ඇලළු, උතු­ව­න්කන්දේ සර­දි­යෙල් ගේ හෘදය සාක්ෂි­යයි, මේ. ඔහු එල්ලා මරන දින ඔහුගේ සැබෑම පෙම්ව­තිය වූ මේනකා අම­ත­මින් ලියූ­වකි. ඇතැම් මූලා­ශ්‍ර­වල සර­දි­යෙල් ගේ පෙම්ව­තිය ලෙස වෙනත් නමක් සඳ­හන් වෙතත්, ඇය මේනකා ම බව නිවැ­රැදි මූලාශ්‍ර තහ­වුරු කරයි. ගොර­හැඬි, දාම­රි­ක­යකු සේ පතළ වුව ද, ප්‍රේමය හමුවේ සියු­මැළි වන සර­දි­යෙල්ගේ හඬා වැටෙන ආධ්‍යා­ත්මය, රුවන් බන්දු­ජීව කදි­මට නිරූ­ප­ණය කරයි.යහ­මින් මිල මුදල් නැතත් පුද දී සෙනෙ­හස නොඅ­ඩුව තරුණ යුව­ති­පති දෙපො­ළකි ආද­ර­යෙන් වෙලී සිටින සිරි­බර නත්තල එළඹේ සියල් සතට දී සොම්නස මෙවන් දිනෙක ඔහු දෑතට තිළිණ කර­න්නට කිසි­වක් සිතා බලයි අස­රණ කත මුදා හැරිය විට පිට මැද ගලා­හැ­ලෙන දිය ඇල්ලක් විල­සට දිලි දිගු වර­ලස කපා විකුට මාල පොටක් මිලට ගනී ඇය සතු­ටින ඔහුගෙ වටින ඔර­ලෝ­සුවෙ පරණ හම් පටිය වෙනු­වට ගෙට ගොඩ­විය සුපු­රුදු ලෙස මෙදින ද ඔහු පා මඳ­හස දිගු වර­ලස සර­ස­න්නට අපූරු හැඩ පනා රැසක් පිය හිමි­ගෙන් ඇයට ලැබේ නත්තල් දින තෑගි ලෙසට හෙළි කර­මින් සියලු පවත අත්ල විදා පා හිමි වෙත තමා රැගෙන ආ තිළි­ණය ඉල්ලන්නී ඔර­ලෝ­සුව හැඩ බලන්න එය සවි­කර ඔර‍ලෝ­සුව විකුට තමා පනා ගෙනාවේ ඔයාට අනේ මක්කො­ර­න්නද දැන් බලයි විම­ති­යෙන් ඇය දෙස මොක­වත් සරි­කොට කෑමට සම­රමු නත්තල් දින අපි මුදු­ලෙස පව­සයි හිමි සඳ තුරු­ළට ගෙන පිය බිරි­යවසුප්‍රක‍ට ලේඛක O. හෙන්රි ගේ The Gift of the Magi කෙටි­ක­ථාව ඇසු­රිනි.චන්ද්‍රා රෝහිණී කැටි­පෙ­ආ­රච්චි  තැන තැන එක දෙක තරු මල් පීදෙන වලා පොදක් ගෑවී නැති සුනි­මල් නිල් අහ­සයි නුඹෙ නාඹර සිත පීදෙන තරු­මල් රන්වන් පාටින් සිතු­වම් කර­ගත් සුනිල් දියෙන් පිරි මිහි­පිට ඇති විල මගෙ කෙළි­බර සිත අහ­සෙයි නුඹෙ සිත පො‍ළවෙයි මගෙ සිත යොමා නෙතින් නෙත නොගෙ­නම අති­නත ඉඳි­මුද සද­හට වැට­කොටු මැද හිඳ රකි­මින් මුනි­වතදයා­රත්න දැර­ණි­ය­ගල  සතර දෙසට ජේසු පුතුන් ගෙනාව ප්‍රේමය නිතර නිතර මිහි­මව ගෙල සැදි රන් දාමය නතර නොවී සක්වළ තෙක් විහිදා නාමය කත­රට වැසි වැගි­රේවා පැතිරී සාමයඅබ්දුල් කේ.සාදි­කීන්  ඒ ම‍ෙග් රාත්‍රි­යයි අන්ද­කා­රය ගෙට ම ගොඩ­වුණා තාරුකා සිහින පාවුණා හඳ නොපෑයූ රාත්‍රි­යයි භෘංගයෝ රොනි'නවල පියු­ම්ගැබ සම­හම් සුවය විඳ තටු සැලූ හඬ පම­ණ­මයි දෙස­වන් පුරා ඇසුණේ එදා ඒ මගේම වූ රාත්‍රියේ වික­සි­තව බලා හිටියා ... බලා හිටියා තොටු­ප­ළක් නුහුරු තොටි­යතු සෙයින් ආ පයින් ඔබ ගියා මත­කයිධර්ම­පාල පති­රණ  ගඟ සෑම දිය බිඳු­වක්ම අරන් ගියා - මුහු­දට ගඟ සිඳුණු දා එක දිය බිඳ­ක්වත් රැගෙන ආවෙ නෑ මුහුද.පී.වී.රංජිත් ෆොන්සේකා  ගන'ඳුරු මහ රෑ අහස එකලු කළ දේ දුන්නක් සේ - චම­ත්කාර විය පාළු දිවි කතර - සසර සරා ආ ඔබ හමු වූ දා නො සිතූ විල­සට දේ දුණු වියැ­කු­ණු‍ ­අ­ගා­ධ­යක් විය‍ ­අ­න්ධ­කා­රයේ මත­කය පම­ණක් සිහි­ව­ට­නය කර සසර පුරා­වට - ඔබ හැර ගිය දා නො සිතූ විල­සටගාමිණී චන්ද්‍ර­සේන  ගං දෑල නිහ­ඬයි ගං ඉවුරෙ උණ පඳුර සිළි සිළියෙ සලිත කොට හමන මඳ සුළඟ වැද කිති කැවෙන සිහින් රළ ඔරු බ‍ඳෙහි ගැටෙන සඳ කවි කියූ වියළි හඬ කිසි දිනෙක නොමැති ලෙස ගොළුව වියැ­කිලා ඇත. හබල ඇතු­ළට රැගෙන නිසල දිය මත ඇදෙන ඔරු බ‍ඳෙහි වාඩි­ගෙන විඩා බර දෑස් මත මවා­ග­න්නට තනයි හෙට හැදෙන පාලම ගඟ දෙ‍ෙගාඩ එකතු කොටකසුන් වර්ණ­කු­ල­සූ­රියකර්තෘ - සුමින්ද කිත්සිරි ගුණ­රත්න ප්‍රකා­ශ­න­ය - ෆාස්ටි පබ්ලි­ෂින් ප්‍රකා­ශ­න­යකි.ලංකා පොකුණ, සුමින්ද කිත්සිරි ගුණ­රත්න ගේ සිවුවන කාව්‍ය සංග්‍ර­හ­යයි. සත­ළොස් වස­රක් තිස්සේ ඔහු අභ්‍යා­ස­යෙන් ප්‍රගුණ කර­ගත් කාව්‍ය ප්‍රති­භා­වත්, තනා­ග­න්නට වෙහෙ­සුණු ස්වකී­ය­මය කාව්‍ය මාර්ග­යත් මෙන් ම, එකී සියත් මගින් අප­ග­ම­නය වෙමින් පර්යේ­ෂ­ණ­ශී­ලීව නිමැවූ නිර්මාණ ද මේ ක‍ෘති­යට ඇතු­ළත් ය. ග්‍රන්ථ නාම­යට ද පාදක වී ඇති ‘ලංකා පොකුණ’ නම් කවි පෙළ සුමි­න්දගේ කාව්‍ය භාවි­ත­යෙහි ගැඹුර හඳු­නා­ග­න්නට කදිම නිද­සු­නකි. ලංකා­වෙහි හැඩය ගත් පොකු‍ණකි. එදා පෙම්ව­තිය ද සමඟ ගිය එතැ­නට අද පුතු ද සම­ඟිනි, කථ­කයා යන්නේ.පොකුණ මැද වතුර මල පිහිටි සම­නොළ ගිරෙන් නොවි­සිරේ මල් වතුර සිව් දිගට සම විලස පල් වතුර සැදු සෙවළෙ නිල් මහ­නෙ­ලක් පමණි නව දියක් ඉල්ල­මිනි සියල් සල­කු­ණුම මෙහිපොකුණේ තතු එබඳු ය; එහි මැද වතුර මල පිහිටි සම­නොළ ගලෙන් ස්වවි­ලස දිය නොවි­සිරේ‍. මහ­වැ­ලිය පවා උතු­රට හැර වුණේ පසු­ව‍ ­නො­වේද? උද්‍යාන සේව­කයා නාදන් එය පිළි­ස­කර කර­නුව වෙහෙ­සෙයි. පුතු නගන පැන වලට , පිළි­තුරු දෙන්නට වන්නේ ද, ඊට සුදුසු ම තැනැත්තා වන්නේ ද නාදන් ය.සියල් ආගම් ‍පිදෙන සාදු සම­නොළ බ‍ඳෙහි කළු සෙවළ සූර­මින් ඔහු තවම පොකුණේ වැඩ‘ශිෂ්ටා­චා­රයේ වාටිය’ නම් අපූරු කවිය ප්‍රව­ණ­තා­ත්මක අත්දැ­කී­මක් සේ පෙනුණ ද එසේ නොවන, සුමි­න්දගේ ප්‍රති­භාව මැන­වින් විශද කරන රච­න­යකි. ශිල්ප ශාස්ත්‍ර අව­ප්‍ර­මාණ වී පීඩ­න­යට ලක්වීම කවි­ය­කුට වඩාත් තදින් දැනේ.දිය­ව­න්නාව'සල අම්බ­ලම ඉදි­රි­පිට දණ ගසා­ගෙන සිටි­යාය සර­ස්වතී දෙව­ඟන ඉසු­රු­පා­යට නොදුරේ ගිනි කූටකේ පැසෙ­මින් පුවරු ඔස­වා­ගෙන බ්‍රහ­ස්පතී හිට­ගෙනඅභි­නව ගුප්තඋ­ග­න්වනු එපා මට අලුත් ආද­ර­යක් ‍එපා සිහි­පත් කරනු පැරණි ආද­රය ද ඉගෙ­නු­මට නැත කිසිදු අලුත් පාඩ­මක් කාලය වියැ­කෙන හෙයින ජීවිතේ පෑ තැටිය තුළින් විම­සමු සිති­යම්, කලෙක අප ජීවි­තය වූ හමු වේ නට­බුන්ව ගිය බිමක් සියල් ගොඩ­නැ­ඟිලි බිමට සම­තලා වූ මහ මැඳුරු, දිය පොකුණු හුදු මායා­වන් වූ රැඟුම් හල්, බොදුන් හල්, කෞතු­කා­ගා­රයේ සිතු­වම් හළු වී ගොසිනි සිය­ල්ලම යුද පිටිය මත වැර­හැලි හැඳි අව­තාර සරත් හිස් පටු මංවල අපේ ඇස් අඳද? වෙඩි වැදුණු අත් ඇති අපේ නිබය සහ­ක­රු­වන් අපට නොපෙනේ ද? බයි­නෙත්තු කැපු­ම්ව­ලින් ගැලූ ලේ උන්ගෙ සිරුරු තුළින් බැස යයි කාණු තුළට අපේ තාරු­ණ්‍යය, උද්‍යෝ­ගය, සැහැ­ල්ලුව පිළි­බිඹු කළ කැඩ­ප­තක් බිතු, රංග ශාලා­වල සුනු විසුනු වෙයි කැබ­ලි­ති­ව­ලට නට­බුන් අතැර පලා යද්දී අප බෙදිල්ලේ පතු­රු­වල පැට­ලුණු කැපුණු පා පතු­ල්ව­ලින් ගලයි ලේජින් අර­ස­නා­ය­ගම් - ‘wars’ පරි­ව­ර්ත­නය : දේ.වී‍. ගාල්ලගේසට­හන - ඉංග්‍රිසි බසින් ලියන ප්‍රමු­ඛ­තම ශ්‍රී ලාංකික කිවි­ඳිය වන්නී ඇයයි. 1931 වස­රේදී උපන් ජීන් පද්‍ය සංග්‍රහ 18 ක් මේ වන­විට පළ­කොට ඇති අතර, නාට්‍ය හා නව­කතා කෘති ද 14 ක් පළ කොට තිබේ. ඇය රාජ්‍ය සම්මාන ලාභි­නි­යකි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>05</day>
    </date>
    <link>http://www.silumina.lk/2014/01/05/_art.asp?fn=cr1401058</link>
    <topic>පොත් පුවත්</topic>
    <author/>
    <content>පොත් පුවත්කර්තෘ - පූජ්‍ය තළල්ඇල්ලේ සාගර හිමිමිල - රු. 160/=ප්‍රකාශනය - සී/ස සදීපා ප්‍රකාශකයෝසංසාරිකත්වය මෙන් ම සංසාර නිරෝධය ඇති කරවන හේතු සාධක පුද්ගලයාගේ මනසින් පරිබාහිරව සම්භවය නොවේ. පුද්ගලයා කියන කරන දෙය මානසික චින්තනයට අනුකූලව මනස පෙරටු කරගෙන සිදුවන්නකි. මේ පිළිබඳව ගැඹුරින් හැදෑරීමක් සිදු ‍කරන මේ කෘතිය මගින් සසර හෝ නිවන දෙසට මනස යොමුවන අයුරු බුදුදහමට අනුව මනාව විග්‍රහකර ඇත්තේ සරල අයුරිනි.මිල - රු. 150ප්‍රකාශනය - ඈපා පබ්ලිෂර්ස්දෙමළ ඉගෙන ගන්නා සිසුන්ට වැඩිහිටියන්ට මෙන් ම වෘත්තිකයන්ට ඉතා වැදගත් වන ශබ්දකෝෂයකි. ඉංග්‍රීසි වදනට අවශ්‍ය සිංහල හා දෙමළ වදන් සකසා ඇත. සිංහල හෝඩිය හා දෙමළ හෝඩිය වෙන වෙනම දැක්වීමෙන් ප්‍රාථමික සිසුන්ට වඩාත් ප්‍රයෝජනවත් ය.කර්තෘ - නිමල් ජයරත්නමිල - රු. 325කර්තෘ ප්‍රකාශනය - කර්තෘ ප්‍රකාශනයකි.නිර්මාණශීලී මේ කාව්‍ය සංග්‍රහය ඉතා ගැඹුරින් රසවිදිය හැකි කවි සිතිවිලි රාශියක් ඇත. විවිධ මාන ඔස්සේ යමින් කවියා සිය කවි මානය සොයා ගනී. අංකුර කවියෙකුගේ මේ කාව්‍ය සංග්‍රහය තුළ ඉතා කෙටි කවියකින් පුළුල් අරුතක් ගොඩනඟන නිර්මාණ රැසක් ඇත.කර්තෘ - දිලු සඳමාලි රසාංගිකා මාපාමිල - රු. 125ප්‍රකාශනය - නිපුණ ප්‍රකාශකයෝගොවිතැන්, පතල්, ධීවර හා කරත්ත රස්සාව කළ අපේ පැරණි ගැමියෝ තම එදිනෙදා නව වැඩ කටයුතුවලදී සිතට දැනෙන පාළුව වෙහෙස හා තනිකම මකා ගැනීම සඳහා ගයන ලද ජනකවි එකතුවකි. ජනකවි රසිකයන්ට උචිත කෘතියකි.කර්තෘ - සිසී තිලකරත්නමිල - රු. 250ප්‍රකාශනය - සී/ස ඇස්. ගොඩගේ සමාගමප්‍රාථමික පන්තිවලට ඉගැන්වීම් කළ ගුරුවරියක ගේ අපූරු ළමා කෘතියකි. පුංචි ළමයින් ගේ දඟකාරකම් මෙන් ම ඒවා පිළිබඳව වැඩිහිටියන් දැක්විය යුතු ආකල්ප ද කියා දෙන ආදර්ශවත් ළමා ගීත කතාවකි. රසිකා හෙට්ටිගේ චිත්‍රයෙන් සැරසී ඇත.කර්තෘ - ලලිත් හීන්ගමමිල - රු. 300ප්‍රකාශනය - නැණිල ප්‍රකාශකයෝපරිපාලන සේවයේ ජ්‍යෙෂ්ඨ නිලධාරියකු වූ කතුවරයා රාජ්‍ය සේවය පිළිබඳව ලිපි ගණනාවක් පුවත්පත්වලට ලියා ඇත. මේ ඒ ලිපිවලින් ලිපි සියයක් අඩංගු දෙවෙනි කෘතියයි. මෙමගින් රාජ්‍ය සේවයේ අඩුපාඩු, කළයුතු නොකළ යුතු දේ පිළිබඳව ඉස්මතු කර පෙන්වයි.කර්තෘ - සුජිත් ප්‍රසංගමිල - රු. 400ප්‍රකාශනය - ඇස්. ගොඩගේ සහ සහෝදරයෝදිය තඹර සුජිත් ප්‍රසංග කවි කුලුදුල් නවකතාවයි. කාශ්‍යප නම් තරුණයා ඔහුගේ බිරිය හා විශ්වවිද්‍යාල සිසුවිය අතර ගැටුමේදී ගැහැනු සිතෙහි ශක්තිමත් බව ඉස්මතු කරන්නට උත්සාහ කරයි. ප්‍රේමය අබියස සදාකාලිකව විඳවන මිනිසුන් ගේ ජීවිත පිළිබඳව මෙයින් මතක් කර දෙයි.සැකසුම - ශ්‍රීනාත් ගනේවත්තමිල - රු. 1500ප්‍රකාශනය - අරිසෙන් අහුබුදු පදනමසිංහල සුභාවිත ගීතයේ පුරෝගාමි රචකයකු වූ කලාසූරී අරීසෙන් අහුබදුවන් විසින් රචිත ගීත රැසක එකතුවකි. එතුමා ලියූ ගුවන් විදුලි ගීත කාව්‍ය ගීත ආයතන තේමා ගී ආදී විවිධ ගීත හත්සිය පණහකට අධික සංඛ්‍යාවක් මෙයට ඇතුළත්ව ඇත. මෙතෙක් කිසිදු මාධ්‍යයකින් එළි නොදැක්වුණු ගීත රැසක් මීට ඇතුළත්වීම විශේෂයකි. ප්‍රවීණ ගීත රචක සුනිල් සරත් පෙරේරා විසින් ලියන ලද විචාර ලිපියක් ද මීට ඇතුළත් ය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>05</day>
    </date>
    <link>http://www.silumina.lk/2014/01/05/_art.asp?fn=ay1401051</link>
    <topic>ලාංඡන තරගයෙන් මං දිනපු බව රේඩියෝවෙන් කියද්දී යාළුවො මාව උස්සගෙන ගිහින් වතුර ටැංකියට දැම්මා</topic>
    <author>ඉනෝකා සමරවික්‍රම</author>
    <content> - ඕවන් විරක්කොඩිඒ කාලේ ඒ කියන්නේ මීට අවුරුදු හතළිස් පහකට ඉස්සෙල්ලා මට මතක හැටියට දිනමිණ පත්තර‍ෙය ද කොහෙද දැන්වීමක් තිබුණා. සමූපකාරය වෙනුවෙන් ලාංඡනයත්, ගීතයත්, කෙටි චිත්‍රපටයක් නිර්මාණය කිරීමේ තරගයක් පැවැත්වෙනවා කියලා. ඒ කාලේ වෙනකොට මම ‍ෙප්රාදෙණිය විශ්වවිද්‍යාලයේ ප්‍රථම වසරේ උපාධි අපේක්ෂකයෙක්.එම තරගයේ කොන්දේසි කිහිපයකුත් සඳහන් කරලා තිබුණා. අඟල් 6 x 6 ප්‍රමාණයේ කළු සුදු වලින් ලාංඡනය නිර්මාණය කරන්නත් කියලා එහි සඳහන් කර තිබුණා. මම මෙය නිර්මාණය කර පත්තරයේ දැන්වීමේ සඳහන් කර තිබූ ලිපිනයට තැපෑලෙන් යැව්වා. මාසයක් විතර ගත වුණා. මම තරගය සඳහා යැව්වේ මගේ ගෙදර ලිපිනය. මාසෙකින් විතර මට ගෙදරින් ලිපියක් ආවා. ඒ කාලේ ඉතිං මේ දැන් ‍වාගේ දුරකථන නැහැනේ. විශ්වවිද්‍යාල නේවාසිකාගාරයේ තියෙන දුරකථනයෙන් ඇමතුමක් ගන්නත් සෑහෙන වෙලා යනවා.මගෙ යාළුවෙක් කොළඹ ගිහිල්ලා විස්තර අරගෙන ආවා. ඊට පස්සේ සමූපකාරයෙන් මට ලියුමක් එවා තිබුණා විශ්වවිද්‍යාලයට. ඒ ලියුමේ අස්සන් කරලා තිබුණේ සමූපකාර කොමසාරිස් ඕල‍්කොට් ගුණසේකර මහතා. එහි සඳහන් කර තිබුණා මම ඒ ලාංඡන තරගයෙන් ජයග්‍රහණය කර ඇති බව. මම මගේ මිත්‍රයෙකු සමඟ කොල්ලුපිටියේ සමූපකාර මන්දිරයට ආවා. ඒ තරගයේ දී සමූපකාර ගීතය ජයග්‍රහණය කළ කෙනා ගැන නම් මට මතක නැහැ.කෙටි චිත්‍රපටයෙන් ජයග්‍රහණය කළේ ආචාර්ය තිස්ස අබේ‍ෙස්කර මහතා. නමුත් ඒ චිත්‍රපටය හැදුණේ නැහැ. මා ඇඳි ලාංඡනය පළමු තැනට තේරීම නිමිත්තෙන් මට තෑග්ග හැටියට ලැබුණේ රුපියල් දාහක චෙක්පතක්. එක්දහස් නවසිය හැට අටේදී රුපියල් දාහ කියන්නේ ලොකු මුදලක්. ඒ කාලේ හැටියට මට කෑමටයි, ලොන්ඩරියටයි, හෝස්ටල් එකේ ඉන්නවටයි ඔක්කොටම ගියේ මාසයකට රුපියල් දෙසියවිසිපහයි. මම එදා ඒ ලැබුණ චෙක්පතේ මුදල් මාරු කරලා මාස හයක ශාලා ගාස්තු ගෙවලා හොඳට කාලා ඉතිරි මුදලෙන් යාළුවන්ට පාටියකුත් දුන්නා.මම හිටියේ මාර්කස් ප්‍රනාන්දු හෝල් එකේ. මම ජයග්‍රහණය කරපු බව ගුවන් විදුලියේ හයේ ප්‍රවෘත්තිවලට කියපු දවසේ යාළුවෝ මාව වතුර බාල්දිවලින් නෑව්වා. ඔවුන් මාව වතුර ටැංකියට ගිහිල්ලා දැම්මා. ඊට පස්සේ අපි ආයෙත් කන්දීගෙන හිටියා රාත්‍රි නවයේ ප්‍රවෘත්තිවලට මගේ නම කියැවෙන හැටි.”වීරක්කොඩි එසේ අතීතය සිහිකරන්නේය.යෞවනයකුව සිටි අවදියේ මෙරට සමූපකාර ව්‍යාපාරයේ එදා සිට අද දක්වාම පැවැතෙන පරිද්දෙන් ලාංඡනයක් නිර්මාණ කිරීමට තමන්ට අවස්ථාව ලැබීම පිළිබඳව ඕවන් වීරක්කොඩි නම් වූ එම ශිල්පියාට ඇත්තේ ආඩම්බරයකි.අම්බලන්ගොඩ උපන් ඕවන් වීරක්කොඩි අම්බලන්ගොඩ ධර්මාශෝක විද්‍යාලයේ අධ්‍යාපනය ලැබූවෙකි. එක්දහස් නවසිය හැට හත අවුරුද්දේ පේරාදෙණිය විශ්වවිද්‍යාලයට තේරී පත්වූ ඔහු ‍එක්දහස් නවසිය හැත්තෑ දෙක වසරේ දී ඉන් පිට වන්නේ භූගෝල විද්‍යාව පිළිබඳව ගෞරව උපාධිධරයකු ලෙසය. පවුලේ කිසිවෙකුටත් කලාව පිළිබඳව විශේෂ හැකියාවක් හෝ උනන්දුවක් නොතිබුණ ද ඕවන් කුඩා කාලයේ සිටම චිත්‍ර විෂය කෙරෙහි උනන්දුවක් දැක්වූයේය.“මගේ අයියා හැදෑරුවේ කෘෂිකර්මය පිළිබඳව. මල්ලි හැදෑරුවේ ගණිතය විෂය. ඔහු යාපනය විශ්වවිද්‍යාලයේ අධ්‍යාපන ලැබූ පළමු කණ්ඩායමට ඇතුළත්. මම පොඩි කාලේ ඉඳලා චිත්‍ර ඇන්දා. අපේ පාසලේ හිටියා බර්නාඩ් ලොකුගේ කියලා ගුරුවරයෙක්. ඔහු ඉගැන්නුවේ චිත්‍ර හා අත්කම්. ඔහු අප ලවා චිත්‍ර අන්දන අතරේම අපව තරගවලටත් යොමු කෙරෙව්වා.මම එක්දහස් නවසිය හැටහතර වසරේදී සමස්ත ලංකා බෞද්ධ සම්මේලනය මඟින් පැවැත්වූ ‘බොදු හැඟුම්’ චිත්‍ර තරගයෙන් පළමු තැන හිමි කර ගත්තා. එම තරගයට චිත්‍රයක් අඳින්න මාතෘකාව හැටියට දීලා තිබුණේ ලෝවැඩ සඟරාවේ කවියක්. මම නොකඩවාම චිත්‍ර ඇන්දා. ජයග්‍රහණ ලැබුවා.”ඔහු පැමිණි ගමන් මඟ හරි අපූරුය. එක්දහස් නවසිය හැටහත වසරේ උසස් පෙළ සමතුන් අතරින් ගාලු දිස්ත්‍රික්කයේ පළමුවැනියා ඕවන්ය. විශ්වවිද්‍යාලයෙන් පිටවූ ඔහුට කුඩා කර්මාන්ත දෙපාර්තමේන්තුවේ මොරටුව මෝස්තර මධ්‍යස්ථානයේ සැලසුම් ශිල්පියකු ලෙස පළමු රැකියාව ලැබෙයි. ඉන් වසර දෙකකට පසුව ඔහුට ඉඩම් ප්‍රතිසංස්කරණ කොමිසන් සභාවේ සහ ශ්‍රී ලංකා ජනාවාස කොමිසමේ සංවර්ධන නිලධාරියකු ලෙස රැකියාව වෙනස් වෙයි. ඔහුට තවත් ලාංඡනයක් නිර්මාණය කිරීම සඳහා අවස්ථාව උදාවන්නේ ඒ අතරය.“ඔය කාලේ මම ඉඩම් ප්‍රතිසංස්කරණ කොමිසමේ සේවය කළේ මාගරට් තැචර් ලංකාවට ආව වෙලාවේ මෙරට පැවැත්වූ ‍ෙනාබැඳි ජාතීන්ගේ සමුළුව සඳහා ලාංඡනය නිර්මාණය කිරීම සඳහා මට ආරාධනාවක් ලැබුණා. කරුණාසේන ජයලත් මහතා තමයි ඒ කාලේ ඉඩම් ප්‍රතිසංස්කරණ එකේ ප්‍රචාරක‍ ලේකම්. ඔහු මට කොළඹ එන්න කිව්වා. මම ගාල්ලේ සිට කොළඹ ඇවිත් ඔහුත් සමඟ රොස්මිඩ් ප්ලේස් ගියා.මට ඔවුන් කිව්වේ ප්‍රගතිශීලී ලාංඡනයක් හදන්න කියලා. මට රැකියාවෙන් සතියක නිවාඩුවක් ලැබුණා. ගාල්ලේ ඉඳලා ‍ෙකාළඹ එන්න රේල්වේ වොරන්ට් එකකුත් ලැබුණා. මම මරදාන ගුණරත්න මුද්‍රණාලයේ උඩ තට්ටුවේ ජනවේගය කාර්යාලයේ ඉඳලා ලාංඡනය ඇන්දා. එහි අධීක්ෂණයට හිටියේ ධර්මසිරි ජයකොඩි මහතා සහ රිජ්වේ තිලකරත්න මහතා.මා ඇඳපු ලාංඡනයෙන් කියැවුණේ අප්‍රිකානු රටවල නිදහස සහ වහල් භාවයෙන් මිදීමත් එම ජාතීන් නිදහස් වීමත් ගැන. මා කළ නිර්මාණය තඹවලින් හැදුවේ කොලොන්නාව රජයේ කර්මාන්ත ශාලාවෙදි. ඒ කාලේ ඇත්ත පත්තරේ එයට ප්‍රසිද්ධියක් දුන්නා. එයට සම්බන්ධ වූ අයගෙන් අද ඉන්නේ සුනේත්‍රා බණ්ඩාරනායක මහත්මිය විතරයි. නොබැඳි ජාතීන්ගේ සමුළුවේ ලාංඡනය ඇන්දේ මම කියලා මේ වෙනකොට දන්නේ සුනේත්‍රා බණ්ඩාරනායක මහත්මිය හා මම විතරයි.”එදා ඔහු විසින් අඳින ලද මෙම ලාංඡනයේ තඹවලින් කළ නිර්මාණය තවමත් බණ්ඩාරනායක සම්මන්ත්‍රණ ශාලාවේ තිබේ. ඉන් කලකට පසුව ඔහුට ස්කාගාර සංස්ථාවේ ලාංඡනය සෑදීමට ද අවස්ථාව ලැබිණි. ‍එමෙන්ම සුමති ටෙලි සම්මානයේ සම්මානය ද, යෞවන සම්මානය ද රණවිරු සුවඳ සම්මානය ද ඔහුගේ නිමැවුම්ය.පසුකලෙකදී ‘සමෘද්ධි’ ලාංඡනය ඇඳීමට ද ඔහුට අවස්ථාව ලැබුණේය. අදට ද මේ සියලු නිර්මාණ තවමත් භාවිතයේ පවතී.විශේෂයෙන්ම ගෙවී ගිය හතළිස් පස් වසර පුරා සමූපකාර ලාංඡනය නොවෙනස්ව තිබේ. එක්වරක් සමූපකාර දෙපාර්තමේන්තුව විසින් මෙම නිර්මාණය වෙනස් කිරීම සඳහා ලාංඡන නිර්මාණ තරගයක් පවත්වන ලදී. තරගයෙන් තෝරාගන්නා ලද පළමුවැන්නාට රුපියල් පන්දහසක තෑගි මුදලක් ද ලබා දී ඇත. එහෙත් සමූපකාර ජාතික මණ්ඩලය විසින් එම නිර්මාණය භාරගැනීම ප්‍රතික්ෂේප කර ඇත.“සමූපකාරය කියන්නේ අපේ රටේ මිනිසුන් අතර තිබෙන්නක්. එහෙම පවතින ආයතනයක ලාංඡනයක් නිර්මාණය කිරීම ම‍ා ලැබූ භාග්‍යයක් ලෙසයි මම සලකන්නේ. අදටත් ගුවන්විදුලියේ හෝ සාමාන්‍ය දැනීම ප්‍රශ්නවලට සමූපකාර ලාංඡනය නිර්මාණය කළ නිර්මාණකරුවා‍ගේ නම මගේ නම ලෙස සටහන් වීම මට ආඩම්බරයක්..ඉනෝකා සමරවික්‍රමඡායාරූප -දුෂ්මන්ත මායාදුන්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>05</day>
    </date>
    <link>http://www.silumina.lk/2014/01/05/_art.asp?fn=ay1401052</link>
    <topic>සමාගම් රැසක වරණීය කොටස් වෙළෙඳ පොළට</topic>
    <author>තාරක වික්‍රමසේකර</author>
    <content>කොටස් වෙළෙඳ පොළ හා සම්බන්ධ විස්තර ලෙසින් මේ වන තුරුත් දැනුම්දීමට සිදුව ඇත්තේ වෙළෙඳ පොළ සාමාන්‍ය තත්ත්වයෙන් සැරිසරනවා හැරෙන්නට ආයෝජකයන්ට හිතකර ආකාරයෙන් වෙළෙඳපොළ හැසිරෙන බවක් පෙනෙන්නට නොතිබුණි.පෙර සතිය අවසානයේ වෙළෙඳ පොළ ගනුදෙනු3612 ක් වාර්තා වූ අතර සතිය ආරම්භක සඳුදා එම ගනුදෙනු සංඛයාව දැක්වුණේ ගනුදෙනු 4306 ක් ලෙසිනි. එහෙත් දිනයේ කිසිදු සමාගමක ගනුදෙනු  මිලියනය ඉක්මවා නොයෑම දිනයේ කැපී පෙනෙන සිදුවීම විය. අප වරින් වර සඳහන් කළ පරිදි මේ තත්ත්වයට බල පෑ ඇති ප්‍රධාන හේතුව වන්නේ ආයෝජකයන් දිරි ගැන්වීමට කිසිදු වැඩ පිළිවෙළක් නොතිබීමයි.එමෙන්ම වසර අවසානයේ නිවාඩු යෙදීමත් නත්තල් සමයෙන් පසු ආයෝජකයන් වෙළෙඳ පොළ කරා තවම පැමිණෙමින් සිටීමත් යන කරුණු මත මේ තත්ත්වය තවත් මන්දගාමී වී තිබුණි.30 වැනිදා සඳුදා වෙළෙඳ පොළ ගනුදෙනු අතර කැපී පෙනෙන සිදුවීම වූයේ සෙලින්කෝ ඉන්ෂුවරන්ස් කොටසක මිල රුපියල් 234.00 කින් පහළ යාමයි. පෙර දින රුපියල් 1340.00 ක් වූ කොටසක මිල එදින රුපියල් රුපියල් 1105.60 ක් දක්වා පහළ ගියේය.නෙස්ලේ කොටසක මිල රුපියල් 2131.00 සිට රුපියල් 2101.10 ක් දක්වා රුපියල් 29.90 ක් දක්වා මිල පහළ ගොස් තිබුණි.මිල ඉහළ යාම් අතුරින් සමාගම් එතරම් කැපී පෙනෙන් බවක් නොපෙනුණි.එසේ වුවත්  පෙර සතිය අවසානයේ වූ  සමස්ත කොටසක් මිල දර්ශකය වූ ඒකක 5876.66 සතිය ආරම්භක සඳුදා ඒකක 5899.20 ක් දක්වා ඉහළ ගියේය.එමෙන්ම පෙර සතිය අවසානයේ ඒකක 3240.63 ක් වූ එස් ඇන්ඩ් පී එස් එල් 20 දර්ශකය ඒකක 3267.45 ක් දක්වා ඉහළ ගියේය.මිලියනය ඉක්මවා කොටස් අලෙවි වූ සමාගම්  නොවූවත් මෙසේ සමස්ත කොටස් මිල දර්ශකය හා එස් ඇන්ඩ් පී එස් එල් 20 දර්ශක ඉහළ ගොස් තිබුණි.පසු දින එනම් 2013 වසරේ අවසාන ගනුදෙනු දිනයේ (31) වෙළෙඳ පොළ ගනු දෙනු  සිදු වූ දිනයේ විශේෂතා කිහිපයක් දර්ශනය වුණි.පෙර දින රුපියල් 234.00 කින් පහළ ගිය සෙලින්කෝ ඉන්ෂුවරන්ස්  කොටසක මිල එදින රුලියල් 234.40 කින් ඉහළ යාම දිනයේ කැපී පෙනෙන සිදුවීම විය. ඒ පෙර දින  රුපියල් 1105.60ක් වූ කොටසක මිල රුපියල්1340.00 ක් දක්වා ඉහළ යමිනි.එමෙන්ම දිනයේ කැපී පෙනෙන අනෙක් සිදුවීම වූයේ එක්ස්පෝ ලංකා සමාගමේ කොටස් 6281382 ක් අලෙවි වීමයි.දිනයේ ගනුදෙනු 4152 ක් සිදු වී තිබුණි. සමස්ත කොටස් මිල දර්ශකය ඒකක 5912.78 ක් වු අතර එස් ඇන්ඩ් පී එස් එල් 20 දර්ශකය දැක්වුණේ ඒකක 3263.87 ක් ලෙසිනි.මේ තත්ත්වයෙන් වෙළෙඳ පොළ පවතිද්දී සමාගම් කිහිපයක් විසින් වෙළෙඳ පොළට වරණීය කොටස් ඇතුළු කොටස් රැසක්ම වෙළෙඳ පොළට නිකුත් කිරීමට අයැදුම්පත් කැඳවා තිබුණි.එසේ වුවත් ආයෝජකයන්ගේ එතරම් උනන්දුවක් ඒ සඳහා නොතිබුණු බව කැපී පෙනෙන සිදුවීමක් විය. මේ ආකාරයෙන් වෙළෙඳ පොළ මන්දගාමී වෙද්දී මහ බැංකුව විසින් ස්ථාවර තැන්පතු පොළී ප්‍රතිශත තවත් අඩු කරනු ලබන බවට දැන ගන්නට ඇත. ස්ථාවර තැන්පතු පොළී ප්‍රතිශත මෙසේ අඩුවෙද්දී අර්බුදයකට ලක්ව ඇති සී අයි එෆ් එල් සමාගමේ කෙටසක මිල රුපියලකටත් වඩා අඩු මට්ටමකට පත්ව ඇති අතර එම සමාගමේ ස්ථාවර තැන්පතු හිමියන් තම මුදල් ලබා ගැනීම උදෙසා සංගමයක්ද පිහිටුවා ගෙන ඇති අතර ඔවුන් ගේ මුදල්වලින් කොටසක් සඳහා ලබා දීමට අදහස් කරන ලද  කොළඹ කොටස් වෙළෙඳ  පොළේ කොටස් ලබා ගැනීම තැන්පත්කරුවන් විසින් ප්‍රතික්ෂේප කරනු දක්නට ලැබුණි.වෙළෙඳ පොළ හොඳ මට්ටමක තිබුණේ නම් එම තැන්පත්කරුවන්ගේ තීරණය මීට වඩා වෙනස් වන්නට ඉඩ තිබුණු බවද වෙළෙඳ පොළ ආරංචි මාර්ග පවසයි.තාරක වික්‍රමසේකරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>05</day>
    </date>
    <link>http://www.silumina.lk/2014/01/05/_art.asp?fn=ay1401053</link>
    <topic> නාවික සෙබළා පහර දෙන්න හිටියේ රජිව්ට නොව ජේ.ආර්.ටයි</topic>
    <author>සුනිල් මිහිඳුකුල</author>
    <content>මොකක්ද ඔබේ සම්පූර්ණ නම?විජිත දහනායක යාපාගම?මාතර දිස්ත්‍රික්කයේ වරල්ල. ඒක බොහෝම පොඩි ගමක්. පුදුමෙ කියන්නේ අදටත් අපේ ගමට බෝඩ් එකක් නැහැ.පියා?එම්.ඩී.යාපාඔහු වෘත්තීය වශයෙන් ‍මොනවද කළේ?පියා වැවිලිකරුවෙක්. මොරවක් කෝරලයේ ගම් සභාපති ධූරය දැරුවේ ඔහු.මොකක්ද ඔබ පියාගෙන් ලබපු ලොකුම දේ?ලෝකයේ කොහේ රටකට ගියත් උපන් ගම අමතක කරන්න එපා කියන හැඟීම දුන්නේ තාත්තා.මව?කැතරින් වනිගසේකර. ඇය අකුරැස්සේ වනිගසේකර රාලහාමිගේ දුව. තාත්තාගේ ගමත් අකුරැස්සේ තමයි.ඔබ උපන්නේ?1944 ඔක්තෝබර් 06පවුලේ ඔක්කොම සහෝදර සහෝදරියන් කී දෙනයිද?දහයයි. මම අටවැනියා.මොන කොලේජ් එකටද ඔබ ගියේ?මම මුලින්ම ගියේ ගමේ ඉස්කෝලෙට. ඒකට කිව්වේ වරල්ල පාසල කියලා. අපේ තාත්තා තමයි පාසල හදන්න මූලික වුණේ. ඒ නිසා පස්සේ කාලෙක ඒක එම්.ඩී.යාපා විදුහල කියා නම් කෙරුණා. මේ ළඟදි අපි ඉස්කෝලෙට කම්පියුටර් ලැබ් එකක් ලබා දුන්නා.ගමෙන් මොනවද ඔබ ලබාගත්තු දේ?මොන භාෂා ඉගෙනගත්තත්, මොන රට රාජ්ජවලට ගියත් බේස් එක ගම. අපි ඕනෑම ගහක් කොළයක් ගැන දන්නවා. අනෙක ගම්වල කවුරුත් එකයි. ගම් සභාපතිගේ පුතයි පියන් ගේ පුතයි කියලා වෙනසක් නැහැ. ඔක්කොම ඉගෙනගත්තේ එකම පන්තියේ.ගමේ පාසලකින් අධ්‍යාපනය පටන්ගත්තු ඔබ කොහොමද ලංකාවේ ප්‍රමුඛම ඉංග්‍රීසි පත්තර තුනක ප්‍රධාන කර්තෘවරයා වෙන්නේ?මම ගමේ ඉස්කෝලෙට ගියේ තුනේ පන්තියට විතරයි. ඊට පස්සේ බණ්ඩාරවෙල ශාන්ත තෝමස් විද්‍යාලයේ මාව බෝඩිං කළා. ඊළඟට 1956 දී කොළඹ ශාන්ත තෝමස් විදුහලට ආවා. බණ්ඩාරවෙලට එනකොට මං දැනන් හිටපු ඉංග්‍රිසියක් නැහැ. ඉංග්‍රිසි නොදන්නාකමට මාව ගමේ ගොඩයෙක් කියලා එළියට දැම්මා. මම ඉංග්‍රිසි ඉගෙනගත්තේ ජනේලයෙන් ඇහුණු දෙයින්. ඊට පස්සේ රෑ නාන කාමරයේ ලයිට් එක දාගෙන ඉංග්‍රිසි පොත් පාඩම් කළා. මොකද ‍බෝඩිං කාමරයේ ලයිට් එක රෑ 8ට නිවනවා. ඉංග්‍රිසි ඉගෙන ගැනීම අභියෝගයක් ජය ගැනීමක් විදියටයි මං දැක්කේ.ඔබ ඉංග්‍රිසි ඉගෙනගන්න කොළඹ එන්නේ 1956 දී. ඒ කියන්නේ බණ්ඩාරනායක ඉංග්‍රිසි අධ්‍යාපනය කප්පාදු කරපු තීරණාත්මක අවුරුද්දේ. මෙතැන පොඩි උත්ප්‍රාසයක් තියෙනවා?ඔව්. ඒක ඇත්ත. ඒත් පනස් හයේ බලපෑම අපිට වහාම දැනුණු දෙයක් නෙමෙයි. අපි අයත් වුණේ ද්විභාෂීය පරපුරට. පනස්හයෙන් පස්සේ පාසල් ගිය අයට තමයි ඔය ප්‍රශ්නෙ මතු වුණේ.ඔබ මාධ්‍ය ලෝකයට සම්බන්ධ වුණේ කොහොමද?මහත්මා ගාන්ධිගේ මුනුපුරකු මට හඳුනාගන්න ලැබුණා. ඔහුගේ නම රාජ්මෝහන් ගාන්ධි. ඔහු ‘හිමත්’ (සිංහල තේරුම ‘ධෛර්යය’) නමින් සඟරාවක් ඉන්දියාවේ පළ කළා. මම ඒකට සම්බන්ධ වුණා. රටවල් 70ක් එක්ක එහි සම්බන්ධකම් තිබුණා. ඒක තමයි මාධ්‍යයට මා සම්බන්ධ වුණු මුල්ම අවස්ථාව. ඒ අත‍ෙර් මම විදේශීය පත්තරවලටත් ශ්‍රී ලංකා වාර්තාකරුවකු වශයෙන් කටයුතු කළා.ආපසු ලංකාවට එන්නේ?එතකොට ජේ.ආර්.විපක්ෂ නායකයා. ඔහු ඡන්දෙට සූදානම් වෙනවා. නවසීලන්ත පත්තරයක් මට කිව්වා, ජේ.ආර්. එක්ක දවසක් ගතකරන ආකාරය අළලා විශේෂාංග ලිපියක් සකස් කරන්න කියලා. මම ඉතිං ජේ.ආර්.ගේ වාහනයේ නැඟලා ඔහුත් එක්ක රැස්වීම් වලට ගියා. එතැනදි මං දැක්ක දෙයක් තමයි ජේ.ආර්. රැස්වීමකට ආවම කවුරු කතා කර කර හිටියත් ඔහුගේ කතාව නවත්තලා ජේ.ආර්. කතා කරන්න පටන්ගන්නවා. මට හිතුණා මේක වැරැදියි නේද කියලා. මං ඒ ගැන ජේ.ආර්.ගෙන් ඇහැව්වා. ඔහු දුන්නු උත්තරේ මේකයි. ඩබ්ලිව්.ජී.ග්‍රේස් කියන එංගලන්ත ක්‍රිකට් ක්‍රීඩකයා සිඩ්නි නුවර පවත්වපු ක්‍රිකට් තරගයකදි අම්පයර් පළමු ඕවරයේ පළමු පන්දුවෙන්ම ඔහු කඩුල්ල මුවා කිරීමේ වරදට දැවී ගිය ක්‍රීඩකයෙක් ලෙස නම් කළා. එ‍තකොට ග්‍රේස් කළේ අම්පයර්ගේ කරට අත දාගෙන ප්‍රේක්ෂකාගාරය පෙන්වීමයි.“බලන්න මේ සෙනඟ දිහා. මේ අය ඇවිත් ඉන්නේ මං බැට් කරනවා බලන්නද? නැත්නම් ඔහේ අම්පයර්කම කරනව බලන්නද?” එහෙම කියලා ග්‍රේස් දිගටම පන්දුවට පහර දීලා තියෙනවා. ඒ අනුව ජේ.ආර්. කිව්වා මිනිස්සු රැස්වීමකට එන්නේ අනාගත අගමැතිවරයා කතාකරනවා අහන්න මිසක් ගමේ කොල්ලන්ගේ බල්ලන්ගේ කතා අහන්න නෙමෙයි කියලා. බලන් ගියාම ඒකත් ඇත්ත.ජේ. ආර්. එක්ක ඔබේ ළඟ සම්බන්ධයක් තිබුණ බව පේනවා?මගේ තාත්තා ජේ.ආර්.ව දැන සිටියා. ඒ නිසා මමත් කුඩා කාලයේ පටන් ඔහුව දන්නවා. ජේ.ආර්.ජනාධිපති වුණාට පස්සේ ‘ෆාර් ඊස්ටන් ඉකොනොමික්’ සඟරාව මට කිව්වා ජේ.ආර්. ඉන්ටවීව් කරන්න කියලා. ඒ ගියාම ජේ.ආර්. මට කිව්වා මහ කොළඹ ආර්ථික කොමිසමට සම්බන්ධ වෙන්න කියලා. මම එහි උපාලි විජයවර්ධන යටතේ මාධ්‍ය සම්බන්ධීකරණ ‍නිලධාරි වශයෙන් කටයුතු කළා.රටේ පොදු මතය ‘ ජේ.ආර්. රට කෑවා’ යන්නයි. ඇත්තටම ඔබ ජේ.ආර්.ව දකින්නේ කොහොමද?බලයට එනකොට ජේ.ආර්. වයස වැඩියි. නොයෙක් නොයෙක් කට්ටිය එයා වටේ හිටියනේ. ජේ.ආර්. ඔවුන් කියන දේ ඇහුවා. ජේ.ආර්. වැනෙනවා. පාලකයෙක් වුණාම කෙළින් තීරණ ගන්න ඕනෑ. හොඳයි ජේ.ආර්. රට කෑවා කියමුකෝ. ඒ නිසානේ ආණ්ඩුව වෙනස් වුණේ.ඔබ ‘දි අයිලන්ඩ්’ පුවත්පත පටන්ගත්තේ උපාලි විජයවර්ධන මාර්ගයෙන්?මං කැමැති වුණේ නැහැ කර්තෘකම භාරගන්න. ඒ නිසා මම නොකෙරෙන පැත්තට බර කොන්දේසි දැම්මා. පඩිය දහදාහක් ඉල්ලුවා. ඒ වෙනකොට ‘ඩේලිනිවුස්’ කර්තෘගේ පඩිය තුන්දහස් පන්සීයයි. මං කාර් එකක් ඉල්ලුවා. ඩ්‍රයිවර් කෙනෙක් ඉල්ලුවා. අන් ලිමිටඩ් පෙට්‍රල් ඉල්ලුවා. අවුරුද්දකට මාස තුනක පඩි සහිත නිවාඩු ඉල්ලුවා. ඔය වගේ රටේ නැති දේවල් ඉල්ලුවා.ඒත් උපාලි ඒ ඔක්කොම මට දෙද්දි කර්තෘකම ප්‍රතික්ෂේප කරන්න බැරි තත්ත්වයකට මා පත්වුණා.ඔබ පුවත්පත් නිදහස ඉතාම ඉහළින්ම අගය කරපු කර්තෘවරයෙක්?පත්තරයක් කරද්දි නිදහස තියෙන්න ඕනැ. නැත්නම් වැඩක් කරන්න බැහැ. ‘දි අයිලන්ඩ්’ පත්තරේ වැඩ කරද්දි තමයි අපේ ක්‍රිකට් කණ්ඩායමක් දකුණු අප්‍රිකාවට ගියේ. අපි ඒක කතුවැකියෙන් විවේචනය කළා. නමුත් ප්‍රවෘත්ති හා ඡායාරූප පළ කළා. මොකද පාඨකයන් දැනගන්න අයිතියක් තියෙන්න ඕනැ මොනව ද වෙන්නේ කියලා. ගාමිණි දිසානායක මේකට විරුද්ධ වුණා. මම ගාමිණිට කිව්වා මම ඔයාගේ අමාත්‍යාංශයේ වැඩවලට ඇඟිලි ගහන්නෙ නැහැනේ. ඒ නිසා කරුණාකරලා පත්තරේට ඇඟිලි ගහන්න එන්න එපා කියලා. ඊට පස්සෙ ඔහු කිව්වා මම ඔහේගේ බොස්ට කියනවා කියලා. මං කිව්වා බොස්ට තියා කාට කිව්වත් මගේ තීරණේ වෙනසක් නැහැ කියලා. එතැනදි උපාලි මගේ පැත්තයි ගත්තේ.ඔබ උපාලිවත් බොහෝම ළඟින්ම ආශ්‍රය කරපු කෙනෙක්නේ. ඇත්තටම ඔහුට මොකද වුණේ?කනගාටුයි කියන්න, උපාලි කවදාක්වත් වෙලාවට වැඩ කළේ නැහැ. ඒ නිසා ඔහු ගමන් ගත් ගුවන් යානය කාලගුණික විපර්යාසයකට ගොදුරු වෙලා අනතුරක් වුණා ද දන්නේ නැහැ. ඔය විදියටම වෙච්ච සිද්ධියක් ගැන ‘රීඩර්ස්ට් ඩයිජස්ට්’ සඟරාවේ පළවුණු ලිපියක් මම වරක් කියෙව්වා. මම ඒ ලිපිය උපාලිගේ පවුලේ අයටත් යොමු කළා.උපාලිට මුලින් තිබුණේ කුඩා ජෙට් යානයක්. ඒකෙන් තමයි ඔහු සිංගප්පූරුවට ගියේ. නමුත් පස්සේ ඔහු ඕස්ට්‍රේලියාවේ අස්සයෝ ගත්තට පස්සෙ රේස් බලන්න යන්න ලොකු ජෙට් එකක් ගත්තා. ඒක නොගන්න ඔහු තවමත් ජීවතුන් අතර ඉන්න ඉඩ තිබුණා.පසු කලෙක ජේ. ආර්. උපාලි අතර හැප්පිල්ලකුත් තිබුණා නේද?ඔව්. 82 ජනාධිපතිවරණ වෙලාවෙ උපාලි, අනුර බණ්ඩාරනායකට කිව්වා ජනාධිපතිවරණයට ඉල්ලන්න කියලා. ජේ. ආර්., උපාලි ගැන වෙනස් විදියකට හිතන්න පටන්ගත්තේ ඊට පස්සේ. දවසක් ‘ලංකා ගාඩියන්’ කර්තෘ මර්වින් ද සිල්වා ජේ. ආර්. හිටපු තැනක උපාලිගෙන් ඇහුවා ඔබේ වීරයා කවුද කියලා. උපාලි කිව්වා ‘එස්. ඩබ්ලිව්. ආර්. ඩී. බණ්ඩාරනායක’ කියලා. සුමානයක් ගියේ නැහැ ජේ. ආර්. උපාලිට කිව්වා මහ කොළඹ ආර්ථික කොමිසමෙන් ඉල්ලා අස්වෙන්න කියලා.‘දි අයිලන්ඩ්’ පුවත්පතෙන් පස්සේ ඔබ ‘සන්ඩේ ටයිම්ස්’ පත්‍රය පටන් ගන්නවා?ඔව්. ඒ 1987 දී. මුලින් මට නිදහස තිබුණා. නමුත් පස්සේ ප්‍රශ්න ආවා. මේ පත්තරේට ලසන්ත වික්‍රමතුංග මගේ ඇරියුමින් දේශපාලන කොලම් එකක් ලිව්වා. ඒ වන විට කවුරුත් දැන හිටියේ නැහැ, ඔහු ඒක ලියන බව. දවසක් ලසන්ත ලිව්වා ප්‍රේමදාසගේ ආණ්ඩුවේ කැබිනට් සංශෝධනයක් ගැන. ඒ සම්බන්ධයෙන් මතුවුණු ප්‍රශ්නයක් මතයි මම ‘සන්ඩේ ටයිම්ස්’ පත්තරෙන් ඉවත් වුණේ. පරිපාලනයෙන් මට කිව්වා, කොලම් එක නවත්වන්න කියලා. හැබැයි රන්ජිත් විජයවර්ධන ඒ අවස්ථාවේ ලංකාවේ හිටියේ නැහැ. ඒක මං නොකිව්වොත් වැරදියි.ආණ්ඩු පිහිටුවන්න හරි, ආණ්ඩු පෙරළන්න හරි පත්තරවලට පුළුවන් කියලා ඔබ හිතනව ද? මං කියන්නේ පත්තරවලට කරන්න පුළුවන් කෙංගෙඩියක් නැහැ කියලයි?එක පාරට වෙනස්කමක් කරන්න බැහැ. ඒත් කිසියම් ආණ්ඩුවක් කෙරෙහි කලකිරීමක් ජනතාව තුළ ඇති කරන්න පත්තරවලට පුළුවන්.අජිත් සමරනායක වගේ මාධ්‍යවේදියෙක් ගැන ඔබ මොකද හිතන්නෙ?ඉතාම දක්ෂයා. ඔහු මා යටතේ වැඩ කරලා තියෙනවා. වරක් ඔහු ගාමිණි ෆොන්සේකාත් එක්ක විවාදයකට පැටලුණා. අවසානයේ ඔහු විවාදය නිම කළේ තනි වාක්‍යයකින්. ඒ තමයි “ගාමිණි එක්ක විවාද කිරීම හරියට බීරි අලීන්ට වීණා වාදනය කිරීමක් වැනිය” යන්න. මට මේකේ අර්ථය එක පාරට තේරුණේ නැහැ. පස්සේ තමයි තේරුණේ ඒ දවස්වල ගාමිණි සමීපව හිටපු චිත්‍රපට නිළියකගේ නමක් ඒ වාක්‍යය ඇතුළේ හැංඟී තිබෙනව කියන එක. ගාමිණි ඒ උත්තරේට වචනයක් කිව්වෙ නැහැ. අජිත් ඒ වගේ වැඩ කරන්න දක්ෂයා.ඔබ පසුව වෘත්තිය පුවත්පත් කලා ජීවිතයට සමුදීලා පොත් ප්‍රකාශනයට සම්බන්ධ වෙනවා. ඒ ඇයි?ඒක තමයි දැන් මගේ වෘත්තිය.නව තාක්ෂණික මාධ්‍ය නිසා පුවත්පත්, පොත් මුද්‍රණය අනාගතයේදී අහෝසි වෙතැයි හිතන්න බැරි ද?නැහැ මම හිතන්නේ නැහැ. රූපවාහිනිය නිසා පත්තර යුගය ඉවරයි කියලා සමහරු කිව්වා. නමුත් පුවත්පත නව තාක්ෂණයත් එක්ක දියුණු වුණා. පොතුත් එහෙමයි. ඊ-බුක් නිසා පොත් මුද්‍රණය නවතින එකක් නැහැ. මොකද, ඇඳක හාන්සි වෙලා හරි පොතක් කියවන්න පුළුවන්.ඔබ පළ කළ පොතක (ජනරාල් සිරිල් රණතුංගගේ ඇඩ්වෙන්චර්ස් ජර්නි - ‍ෆ්‍රොම් පීස් ටූ වෝර් ඉන්සර්ජන්සි ටු ටෙරරිසම්) දොරට වැඩුම දවසේ ඔබ මහත් ආන්දෝලනයට තුඩු දිය හැකි ප්‍රකාශයක් කළා?ඒ; සාම ගිවිසුම වෙලාවේ නාවික සෙබළා පහර දෙන්න හිටියේ රජිව් ගාන්ධිට නොව ජේ. ආර්.ට බවට කෙරෙන ඉඟියක් රණතුංග මහතාගේ පොතේ තියෙනවා. ඒ සම්බන්ධ මා තවත් කරුණක් දැන සිටියා. ඔබ දන්නවා කාල් මුලර් නමැති අපේ ඉංග්‍රීසි ලේඛකයා. කිසියම් දේශපාලන ප්‍රකාශයක් කිරීම හේතුවෙන් ප්‍රේමදාස ආණ්ඩුව ඔහුව අත්අඩංගුවට ගත්තා. ඔහුව කොළඹට ගෙනැවිත් 4 වැනි තට්ටුවේ රඳවා ගත්තා. එතැන තමයි නාවික සෙබළත් හිටියේ. ඔහු කාල් මුලර්ට මේ කතාව කියලා තියෙනවා. මේක වැදගත් ප්‍රකාශයක්. ඒත් ඒක කොහොමද මං විශ්වාස කරන්නෙ? ඒ නිසා ඒ ප්‍රකාශය මං පත්තරේ දැම්මෙ නැහැ. නොදැම්ම එක ගැන අද මං සන්තෝස වෙනවා. මොකද, නැත්නම් ලොකු ප්‍රශ්නයක් ඇති වෙනවා.ඔබේ ප්‍රකාශන සමාගමට පුළුවන්නේ අපේ සිංහල නවකතා ඉංග්‍රීසියට පරිවර්තනය කරලා ලෝකයට යවන්න?ඔව්. මේ අලුත් අවුරුද්දේ මගේ එක් බලාපොරොත්තුවක් ඒක. දැන් බලන්න සුමිත්‍රා රාහුබද්දගේ ‘කන්දක් සේ මා’ නවකතාව. මොන තරම් ලස්සන පොතක් ද? ඒවා විශ්ව පාඨකයන් අතරට යා යුතු පොත්.ජීවිතේ දිහා ආපහු හැරිල බලද්දි ඔබ තෘප්තිමත් ද?ඔව්. තෘප්තිමත්. ඒත් වැවිලිකරුවකු විදියට ඉදිරියට ගියානම් මීට වඩා හොඳයි කියලා මම වෙලාවකට හිතනවා. මොකද එක් අවස්ථාවක මම වත්තේ වැඩ කළා. මට පුළුවන් වුණා සියයට දාහකින් අස්වැන්න වැඩිකර ගන්න.අද තිබෙන සමාජය පිළිබඳ ඔබේ කියැවීම මොකද්ද?ලොකු කනගාටුවක් ඇති වෙනවා.රට ගැන තියෙන විශ්වාසය මොකද්ද?තරුණයන් හදන්නේම රට පනින්න. මේ රටේ ඉඳලා අනාගතයක් නැහැ කියන හැඟීම ඔවුන් තුළ තිබෙනවා.ඔබේ පෞද්ගලික තොරතුරු ටිකක් අපිට කියන්න? ඔබේ බිරිය.ඇය ලලනා නානායක්කාර. අපි පොඩි කාලේ ඉඳන් දන්නවා.දරුවන්?මට පුතාලා දෙන්නයි. එක්කෙනෙක් ඕමානයේ. එයා ගෘහ නිර්මාණ ශිල්පියෙක්. අනෙක් පුතා මගේ ව්‍යාපාරවලට සහාය දෙනවා.ඔබ පොඩි ඩ්‍රින්ක් එකක් එහෙම ගන්නව ද?සෝෂල් ඩ්‍රින්ක් එකක් ගන්නවා. ගෙදර බොන්නේ නැහැ. අනෙක් පත්තරකාරයන් එක්ක බලද්දි මං සම්පූර්ණයෙන්ම වෙනස්.ඔබට පෘථුල ජීවන අත්දැකීම් සමූහයක් තිබෙනවා. ඒවා ස්වයං ලිඛිත චරිතාපදානයක් ලෙස ලියන්න අදහසක් නැද්ද?අදහසක් නැතුව නෙමෙයි. ඒත් වෙලාව තමයි ප්‍රශ්නේ.සුනිල් මිහිඳුකුලඡායාරූප - දුෂ්මන්ත මායාදුන්න කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>05</day>
    </date>
    <link>http://www.silumina.lk/2014/01/05/_art.asp?fn=ay1401054</link>
    <topic>ගල්වැවේ අලි බැලිල්ල කවදාවත් එපා වෙන්නේ නෑ</topic>
    <author>අරුණි මුතුමලී</author>
    <content>පරිසරවේදියකු දුටු ලස්සනම තැන පිළිබඳ කියන්නට අද අප හා එක්වන්නේ වසර විස්සකට අධික කාලයක් අලි ඇතුන් පිළිබඳ පර්යේෂණ කරමින් මෙරට අලි සංගණනයන්ට සහභාගි වෙමින් අලි ඇතුන් වෙනුවෙන් මිනිස් හඬක් නඟන ආචාර්ය පෘථිවිරාජ් ප්‍රනාන්දු ය.ලොව රටවල් විසිපහක පමණ සංචාරය කර ඇති ඔහුගේ ප්‍රියතම ස්ථානය වන්නේ වේගයෙන් සංවර්ධනය වන හම්බන්තොට නගරයට ආසන්නව පිහිටිය ද අලි ඇතුන් ගැවසෙන බිමක් වූ ගල්වැව යි.අලි බැලිල්ලයි බලි බැලිල්ලයි එපා නොවන බව බොරුවක් නොවේ. ඒ කතාව පිළිගන්නට හේතුව වසර විස්සක් තිස්සේ අලි බැලීමෙන්වත් ආචාර්ය පෘථිවිරාජ් ප්‍රනාන්දුගේ සිතේ ආශාව ද නිමක් නොවී ඇති නිසා බවයි ඔහු පවසන්නේ.“මම වෛද්‍යවරයකු වන්නයි ඉගෙන ගත්තේ. ඒත් සතුන් ගැන පුංචි කාලේ ඉඳන්ම තිබුණු ආශාවට තමයි පසුව ඔරිගන් විශ්ව විද්‍යාලයේ ආචාර්ය උපාධිය දක්වා මාව ගෙන ගියේ. ඉන් පස්සේ ලාඕසය, කාම්බෝජියාව, බංගලාදේශය, ඉන්දුනීසියාව, මැලේසියාව වැනි රටවල අලි පිළිබඳ කටයුතු කරලා, නිව්යෝක් හි කොලොම්බියා විශ්ව විද්‍යාලයේත් පර්යේෂණ හා අනෙක් කටයුතු කරලා අවසානයේ තීරණය කළා මගේ මවු රටට එන්න ඕන කියලා. ඊට පස්සේ 2004 මම සංරක්ෂණ හා පර්යේෂණ ආයතනය පිහිටෙව්වා.”ආචාර්ය පෘථිවිරාජ් ඒ අයුරින් අලි සංරක්ෂණය හා අලි ඇතුන් පිළිබඳ නොනිමි පර්යේෂණ රැසක සිටින අතර අප හා ඔහුගේ අත්දැකීම් බෙදා ගත්තේය.“ඒ හැම තැනම සංචාරය කරල තිබුණත් මට මේ වගේ අවස්ථාවක සුවිශේෂයි කියා හිතෙන්නේ මේ වන විට ශීඝ්‍ර සංවර්ධනයකට පත්වෙමින් තිබෙන නගරයක් වන හම්බන්තොට සිට විනාඩි 5 - 10 ක් වගේ කෙටි වෙලාවකින් ළඟාවිය හැකි ගල්වැවයි. මොකද එතැන තිබෙන්නේ පරණ වැවක්. එයින් කුඹුරු යායක් කෙරෙනවා. හම්බන්තොට ගොන්නෝරුව ගුවන් තොටුපළ පාරට සම්බන්ධ වන මායිමේ තමයි පිහිටා තිබෙන්නේ. ඉදිරියේ දී ඉතාම නාගරික ස්වභාවයක් ගන්න බව පෙනෙන මෙවැනි ස්ථානයක මේ වැනි සොබා සොඳුරු පිහිටීමක් තිබීමයි ඉතාම වැදගත් වන්නේ.”එසේ ස්ථානය පිළිබඳ ඇරැඹු කතාවට ඔහු එහි ඉතිහාසයෙන් ද තොරතුරු එක් කළේය.ගල් වැවට කිලෝමීටරයක් පමණ බටහිරින් තමයි වළව වම් ඉවුර සංවර්ධන ව්‍යාපෘතිය තිබෙන්නේ. දැනට වසර 20 කට 25 කට කලින් සැලසුම් කළ එකක් මෙය. ඒ කාලේ සංගණනවලදී අලි විශාල වශයෙන් ගැවසෙනවා කියලා ව්‍යාපෘතියේ කොන්දේසියක් අනුව අලි මිනිස් ගැටුම් විසඳන්න ඒ පළාතේ ඉන්න අලි 106 දෙනා ලුණුගම්වෙහෙරට පන්නා දමන්න තීරණය කළා.ඒ අනුව මීට වසර නවයකට දහයකට කලින් ව්‍යාපෘතියේ අවසාන අදියරේ දී රිදියගම, වීරවිල, හම්බන්තොට බූන්දල, තණමල්විල, මත්තල වැනි ප්‍රදේශවල අලි සියල්ල ලුණුගම්වෙහෙරට පළවා හැරියා. නමුත් ඊට වසර එකහමාරකට විතර පස්සේ බලද්දි අලි තවත් 400 ක් විතර මෙතැන ඉන්නවා. ඒ කියන්නේ සංගණනයත් වැරැදියි. අනෙක ඒ පළවා හැරීමෙන් සමහර අලි පැටවුන් මැරුණා.”ඒ අතීත කතාවෙන් වර්තමානයට එන ඔහු පවසන්නේ හම්බන්තොට කලාප ගත කිරීමේ වැඩසටහන යටතේ මේ වන විට මධ්‍යම පරිසර අධිකාරිය හා නාගරික සංවර්ධන අධිකාරිය මඟින් අලි කළමනාකරණ ප්‍රදේශ වෙන්කර ඇති බවයි.“මිනිස් ක්‍රියාකාරකම් සමඟ අලින්ටත් සිටිය හැකි අයුරින් සංචාරක ව්‍යාපාරය වැනි දේ මේ වැනි ස්ථානවල දියුණු කිරීමයි වැදගත් වන්නේ. ආසියානු අලියා ඉන්නේ රටවල් 13 ක පමණයි. අනෙක ආසියාවේ හා අප්‍රිකාවේ හැර, යුරෝපාකරයේ, උතුරු දකුණු ඇමෙරිකා මහාද්වීපවල කොහේවත් අලි නෑ. ඒ වගේම අලියා කියන සතාව නොදන්නා කෙනෙකුත් නෑ. අපේ රටේ වගේ අලි සමඟ බැඳුණු වසර දහස් ගණනක ඉතිහාසයකුත් වෙන කිසිම රටක නැහැ. ඒ නිසා සමහර රටවල් වගේ අලි විනාශ නොකර රැක ගැනීමයි වැදගත් වන්නේ.”අලි ලෝලියකු වූ ඔහු ඊළඟට පවසන්නට වූයේ ගල් වැව වැව් පිටියේ සුන්දරත්වයයි.“මේ ගල් වැවෙන් කුඹුරු කෙරෙන්නේ දැනට මාස් කන්නයට විතරයි. ඒ කාලයට තාවකාලිකව විදුලි වැට ගහලා වගාවන් රැක ගන්නවා. ඒ අයිනේ අලි ඇවිත් ඉන්නවා. අස්වැන්න නෙළුවාට පස්සේ විදුලි වැටත් ඔතාගෙන ගොවියන් ගෙදර ගෙනියනවා. එදා හවසට ඉපනැල්ල කන්න අලි රංචු පිටින් එනවා. ඒක තමයි සහජීවනයේ ලස්සනම දසුන.”“ගල් වැව පොඩි වැවක්. සාමාන්‍යයෙන් වියළි කලාපයේ වැවක තිබිය යුතු සෞන්දර්ය ගුණයන් සියල්ල එහි තිබෙනවා. වැව් ඉවුරේ වගේම අහසේ සුදු කොක්කු, අළු කොකා, කණ කොකා දකින්න පුළුවන්. ඒ වගේම ලතුවැකියා, දෑ කොකා, වැනි අයත් ඉන්නවා. හැන්දෑවට ඉර බහිද්දි මොනරුන්ගේ නාදයත් සමඟ ගත දැවටෙන පවන් රැල්ල විඳලම බලන්න ඕන.”මේ වගේ කාලෙට අවිච්චියෝ අවිච්චියෝ කිය කියා කෑගහන සංචාරක කුරුල්ලකු වන අවිච්චියාගේ හඬ හොඳටම ඇහෙනවා. වන ලැහැබ අයිනේ අලි රංචු අඳුර වැටෙද්දී හෙමීට එළියට එනවා. එයාලා වතුර බීලා පොඩි අයට වතුරේ සෙල්ලම් කරන්න ඉඩ දීලා වැව් ඉවුරේ බලා ඉන්නවා. ඉතින් පුංචි අලි පැටව් වතුරේ ගිලෙනවා. එකාගෙ පිට එකා පෙරළෙනවා හුරතල් වෙනවා. චූටි අයගේ හොඬවැල හසුරවගන්න බැරි නිසා දඟලනවා. ඉතින් ඒ දිහා බලා ඉන්න එක කවදාවත් එපා වෙයි ද?”“මේ දේවල් සිද්ධ වෙන්නේ හරියට නාට්‍යයක වගේ. මුලින්ම ගමේ ළමයි කැලේ ඉන්න මීහරක්ට අඬ ගහන හඬ ඇහෙනවා. ඔහෝ හෝ කියලා. ඒක හරියට නාට්‍යයේ පොතේ ගුරුගේ චරිතය වගේ. ඔවුන් ඒ ගීය කියා දර්ශන පථයෙන් ඉවත් වුණාම තනි අලියා කියන පිරිමි අලි එක්කෙනෙක් දෙන්නෙක් මුලින්ම එනවා. ඒ අතර මදකිපුණු අලි ද්වන්ධ සටන්වලින් තමන්ගේ ශක්තිය උරගා බලනවා. ඊටත් පස්සේ තමයි ඔය හැට හැත්තෑවක අලි රංචුව පොඩි අයත් එක්ක වැව් දියට බහින්නේ.” ඔහු එය පවසන අතර ඡායාරූප පෙළක් පෙන්වද්දී වාර්තා චිත්‍රපටයක් නරඹනවා වැන්න.“හවස රත් පැහැයෙන් ඉර බහිද්දි අලි දූවිලි නාන තැනට ගිහින් හො‍ඬෙන් ඇඟට තැඹිලි පාටින් දූවිලි ඉස ගත්තේ හරියට වේදිකාවේ දුම් යෙදු සන්දර්ශනයක් වගේ.සවස අලි සන්දර්ශනය මෙන්ම පාන්දරම අලින් කුරුල්ලන් පෙන්වන නැටුම් ද ඔහු සියැසින් දකින්නට වාසනා කර ඇත්තේය.“ඉර පායගෙන එද්දී කුරුල්ලන්ගේ හඬ හැම තැනම පැතිරෙනවා. කොණ්ඩ කුරුල්ලෝ, අවන්පෙඳමාරාවෝ තටු විදහාගෙන නටනවා, මලිත්තන් ගස්වල ඉඳගෙන. ඒ ගස්වල හැඩයත් හරියට නැටුමක හැඩතල වගේ. ඒ අතර පොඩි අලි පවුලක් හොරෙන් වතුර ටිකක් බොන්න වැව් ඉවුරට ළං වෙනවා. හැබැයි ඉර පායද්දි කැලේ ඇතුළට රිංගා ගන්නවා.“එහෙම යන අලින් දවල් 10 - 11 වගේ වෙද්දි නිදියනවා සමහරු හිටගෙනම නිදි. තමන් ඉන්න ස්ථානය ආරක්ෂිතයි කියලා හිතුණොත් කෙනරුන් හා පැටව් වැටිලා ගොරව ගොරව නිදා ගන්නවා. විශේෂයෙන් ආසියානු අලි කැලේ හැංගෙන සතෙක්නේ. අප්‍රිකානු අලි වගේ එළිමහනේ තණ පිටිවල ඉන්න වර්ගයක් නෙවෙයිනේ.”ඔහු පවසන අන්දමට අලින් කටු වර්ගවලට බියක් නැත. ගැමියන් පවසන අයුරින් අලියා ලේ රහට ආසා නිසා කටු කන්නේ ද නැත.“සමහර ගැමියන් කියනවා අලි ලේ රහට ආසා නිසා කටු කනවා කියලා. නමුත් උන්ගේ සම ඉතාම ගණකමයි. ඒ වගේම දිවත් හරිම ගොරෝසුයි. ඒ නිසා පරිසරයට අනුවර්තනය වීමක් හැටියට අලි ඒ ප්‍රදේශවල ලඳු කැලෑවල තිබෙන අන්දර, වල්ලන් කටු, මස්වැද්ද, කුකුරු මානා, එරමිණිය අතරින් බය නැතිව ගමන් කරනවා. කුකුරු කටු හො‍ඬෙන් කරකවාගෙන කනවා. ඒ ශාකය මේ රටේ ලොකුම කටු සහිත ගසක්. ඒත් ඒගොල්ලෝ ඒ කටුවලට බය නෑ.”වසර විස්සකට අධික කාලයක් රට රටවල අලින් සමඟ කටයුතු කළ ආචාර්ය පෘථිවිරාජ්ට අලි අත්දැකීම් බොහෝය. ඒ අතරින් බොහෝමයක් දුක්බර කතා වේ. ඔහුගේ පරිගණකයේ තිබී පුංචි අලි පැටවකුගේ හොඬවැල වල් ඌරන්ට තැබු මන්දකට කැපී යාමෙන් දිය උගුරක් බී ගන්නට ඒ අලි පැටියා වතුරේ දණ ඔබාගෙන විඳින දුක බලා හිඳින්නට බැරි තරම් විය. එවැනිම තවත් අලි පැංචෙකු වෙනුවෙන් උදව් කරන්නට ගොස් වුණු අකරතැබ්බයක් ද ඔහු අපට කීවේ මෙසේ ය.“මේ වගේම මන්දකට කකුල කැපුණු අලි පැටියෙක් දැකලා අපේ කට්ටිය එයාව හොයාගෙන ගිහින් හිරි වැටෙන බෙහෙත් විදලා කකුලට සාත්තු කළා. ඊට පස්සේ තවත් ඉන්ජෙක්ෂන් එකක් විදිද්දි අලි පැටියා කෑ ගැහුවා. ඒක ඇහිලා එයාගේ අම්මා ඇවිත් අපේ කට්ටිය ගිය ජීප් එක කැලේටම තල්ලු කරගෙන ගියා. එහෙම දේවලුත් වෙනවා. ඉතින් අපි තේරුම් ගන්න ඕන අලි කියන්නේ තිරිසන් සතෙක් කියන එක. ඒ නිසා ඒ අයත් එක්ක ඉද්දි යම් අවදානමක් තිබෙනවා තමයි. ඒක ගැන අවබෝධයෙන් කටයුතු කරන්නත් වෙනවා.ඔහු ඒ සමඟම තවත් අලි පැටියකුට සිදුවූ කතාවක් කීවේ අපේ සිත් සසල කරවමිනි.“2004 අලි පන්නලා විදුලි වැටක් ගැහුවා ලුණුගම්වෙහෙරට. ඒ අතර අපිට කාවන්තිස්ස රජුගේ මඟුල් මහ විහාරය ළඟදි හමුවුණු ‘කාවන්’ කියන අලි පැටියත් හිටියා. එයාට වනජීවි දෙපාර්තමේන්තුවයි අපියි එකතු වෙලා ගමන්මඟ හොයන්න සංඥා කොලරයක් දාලා තිබුණේ. මාස හයකට විතර පස්සේ ආරංචි වුණා අලි පැටියෙක් මඩේ එරිලා කියලා. වියළි කාලෙට කන්න බොන්න නැතුව වැවකට ගිහින් මේ කාවන් තමයි එරිලා හිටියේ.එයාව ගොඩට ගන්නකොට කෙළින් ඉන්න පණ නෑ ඇදගෙන වැටෙනවා. වනජීවි එකයි අපියි එකතු වෙලා එයාට කන්න දුන්නා. දවසකට කිලෝ පනහක් විතර කෑවා. දෙවැනි දවසේ එයා අපට කොච්චර ආදරේ වුණා ද කීවොත් හරහා වැටිලා ඉන්න ගමන් හොඬවැලෙන් අපේ කකුල් බදා ගන්නවා. එතකොට අපි කාවන්ට තවත් බැඳුණා. ඒත් අන්තිමේ තුන්වැනි දවසේ...”ඉතිරි වචන ඔහුගේ මුව තුළ සිරවී ගියේ අප ද නිහඬ කරමිනි. අවසානයේ ඔහු මෙසේ පැවසුවේය.“අපි අලි මංකඩ කියන්නේ අපට ඕන තැන්වලට. ඇත්ත මංකඩ හොයන්න නම් අපි තවත් ටිකක් සතුන් ගැන සිතන්න ඕන. අපට වගේ ලොකු ලොකු අවශ්‍යතා ඒගොල්ලන්ට නෑ. ඇත්තෙන්ම සත්තුන්ට ඕන ජීවත්වෙන්න විතරයි. ඒ නිසා සංවර්ධනය වගේම සංරක්ෂණය සැලසුම් සහගතව කළොත් අපට එයින් හැම අතින්ම විශාල වාසියක් අත්කර ගන්න හැකි වනවා. අද ලෝකේ අනෙක් රටවල් 12 ටම වඩා ශ්‍රී ලංකාවේ තමයි අලි ගහනය දස ගුණයක් වැඩියෙන් ඉන්නේ. එය සෘජුවම අපට සංචාරක වැනි ව්‍යාපාරවලට භාවිත කළ හැකියි. මේ ‍වගේ අලි බලන්න පුළුවන් රටක් ලෝකේ කොහේවත් නෑ. ඒ නිසා අප අපේ සම්පත් රැකගන්න ඕන.අරුණි මුතුමලීඡායාරූපය - සුදම් ගුණසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>05</day>
    </date>
    <link>http://www.silumina.lk/2014/01/05/_art.asp?fn=ay1401055</link>
    <topic>දෙනෙතේ මහිම</topic>
    <author/>
    <content>තර්ක­යට වඩා - සූක්ෂ්ම නෙතට හසු­වන දෑ තුළින් - අද්භූත අති­ශය බර­ප­තළ බොරු පවා - සිදුරු කළ හැකමඩ­කු­ඹුර දිල්හානී කාංචනා අම­ර­සිංහ  අහස් කුස රතු කරන - හිරු එබෙයි පෙල­බලේ ලෝස­තන් මන පිනන - මල් පිපෙයි සුවඳ දී සම­න­ලුන්, වන බඹරු මෙන් පොර බදියි රොනට එක­තුව ජීවිතේ දුක් කඳුළු නොතේ­රෙයි උන්හට උදේ වී රාත්‍රිය ද වී ගෙවී යයි දිනේ කෙසේ හෝ අවු­රු­දුත් එයි නොකි­යාම සේ වෙළෙ­ඳ­පොළ රජ කරන උන්දැලා හට මෙන් නොමැත මොන­රුන් අපට ඉතිං සෝ දුක් තැවුල් පිස කෙලෙ­සදෝ මේ අලුත් අවු­රුද්ද පිළි­ගන්නේ මා...?කටු­ග­ස්තොට ජී.ජී.ප්‍රසා­දිනී නය­න­මාලී  පාසල් වියේ­දීත් ඇය මගේ හොඳම මිතු­රි­යක්. ඉන් එහාට පියමං කරල දැන් අපි රැකි­යා­ව­ලට යන එන දෙන්නෙක් උදේ හවස. ගම්ප­හින් දුම්රි­යට නඟින මට ඇය කෝම­හරි ඉඩක් තියා­ගෙන එනව. හව­ස­ටත් එහෙ­මත් දව­ස­කයි මඟ­ඇ­රෙන්නෙ. රෑට අනි­වා­ර්ය­යෙන්ම කෝල් එකක් දෙනවා. නුදු­න්නොත් මම දෙනවා. කෑවද, ගුඩ්න­යිට්, තෙරු­වන් සර­ණයි. එප­ම­ණයි. ඉන් එහාට නෑ. දකින සම­හරු අපි පෙම්ව­තුන් කියලා හිතු­වට අපි දෙන්නම දන්නවා එහෙම ගිවි­සුම් නැති වග. දව­සක් කෝච්චි­යෙදි එයා දිග­හැ­රිය පොත දිහා මං බැලුව “ගොළු හද­වත”. “ඕක ඉස්කෝලෙ යන කාලෙත් කියෙ­ව්වනේ.“ඒක ඇත්ත අනේ. මම මේක කීපා­රක් කිය­වල තියෙ­න­වද කියල මමම දන්නෙ නෑ. කොච්චර කියෙ­ව්වත් එපා වෙන්නෙත් නෑ. අද සම්මාන පිට සම්මාන ගත්ත පොතක් වත් මෙහෙම කිය­වන්න හිතෙන්නෙ නෑ.”“හැබැයි ඕකෙ තියෙන දම්මිගෙ චරි­ත­යට නම් මම ආසම නෑ. සුගත් පවු නැද්ද” සාහි­ත්‍යය ඒ කාලෙ සංගී­තය ගී පද ඔය කොයි දේවල් ගත්තත් ඒව හැම­දාම අම­ර­ණී­යයි වගෙ, ඇකිල මැකිල යන්නෙ නෑ”මං එහෙම කියන කොට දසන් නොම පෙන්වා ඇය දක්වන සින­හව ඇස් දෙකෙන් එළි­ද­ක්වන අහිං­සක බව ඉදි­රියෙ මං අස­රණ වෙනව වගේ දැනෙ­නවා. “මොකද අද ඇස් දෙක රතු­වෙලා සනීප නැද්ද?” සම­හර දාට ඇය මගෙන් අහ­න­කොට ඇය මට අම්ම කෙනෙක් වගෙ නංගි කෙනෙක් වගෙයි. මේ ඉර හඳ තාරකා පායන අහස පොළව යට අපි අමු­තුම ජීවීන් දෙන්නෙක් වගෙ. මට හිතෙ­නවා.එදා දුම්රියේ එත­රම් සෙනඟ නැති දව­සක්. ඇය ළඟින් මා සුපු­රුදු ලෙස වාඩි­වුණා. “අද ඔයාට බඩු­වක් දෙන්න තියෙ­නවා” ඇය බෑගය දිග හැර එළි­යට ගත්තේ මංගල්‍ය ආරා­ධනා පතක්. “ගන්න ඔයා එන්නම ඕන හො‍ඳේ” මගේ අත දිගු වුණේම නෑ. හදේ ගැස්ම සමඟ දෙඇස් බොඳ­වෙ­නව මට දැනුණා. “ඔයා බඳි­න­වද? කාවද?” “නෑ හලෝ අපේ නංගි” “නංගි බඳින්නෙ අක්ක ඉන්නැද්දි” “ඒක රහ­සක්” “ඇයි අනේ ඔයා බය­වෙලා වගේ. මෙහා මේ උදේ ඔයාට දාඩි­යත් දාල” “නෑ නිකං හරි යයි දැන් ඉතින්... ඉතිරි වදන් පෙළ මගේ ගොළු­වුණා. “මොකක්ද අර රහස කිය­න්නකෝ” “මගෙ කේන්දරේ මොකක්ද කොටු­වක, මොනාද මට මත­කත් නෑ ග්‍රහ­යෙක් ඉන්න­වලු. ප්‍රේම සම්බ­න්ධතා ගොඩ­නඟා ගැනීම, විවා­හය, නර­කලු තව කාල­යක් යන­කල්. විකාර අම්මල මගෙ ඔළු­වට දාල” “ඔය ග්‍රහයො කොටු පනින කොට ඔයාට හත­ළිස් ඇඳි­රි­යත් එන්න බැරි නෑ” මම කිය­න­කොට එයා මා දිහා හෙළුවේ එත­කන් ඉන්න බැරිද වැනි ආයා­ච­නා­ත්මක බැල්මක්. “ඔයා දම්මි නෙමෙ­යිනෙ?” “නැහැ. මම දම්මි වෙන්නෙත් නෑ. ඔයා සුගත් වෙන්නෙත් නෑ” කෝච්චිය ‘හූ’ කියා­ගෙන යනව. අපි දෙන්න­ටද මන්ද?ගම්පහ සිරි පෙරේරා කහ­වල  පාළු රැයෙක හුදෙ­ක­ලාව ඇවිද ගියෙමි වැසි අත­රින් මා දෙපා රිදෙ­න­තුරු බැලූ විට අහස දෙස දිටිමි රිදී රේඛා මහ හඬ නග­මින් මා ඉදි­රියේ පතිත වන යුරු ඒ නිමේ­ෂයේ දී... මා සිත ඉගිලී ගියේ ය; නුඹ වෙතට නිශා­ච­ර­යකු සේ...ටී. චබෝදා මධු­මාලි තිරි­මාන්න ශ්‍රී ජය­ව­ර්ධ­න­පුර සර­ස­විය  තිස් එක දෙසැ­ම්බර් මහ රෑ ගුව­න් ‍තලේ මල්වෙ­ඩි­ව­ලින් විසු­රුණ පෙති බිමට හැලේ එදි­නට කැඩෙනු ඇත පෙර දිනදසුනෙ කොළේ නව අවු­රුද්ද ඇත ඇවි­දින් ගෙදර පිලේ දැල්වෙන තැනක යුද ගිනි­දැල් නිවේවා! ලොල් වී ආග­මට දහ­මට නැමේවා! මල් මෙන් පිපෙන දරු­වන් සැම රැකේවා! ලැබු නව වසර සාමයෙ මල් පිපේවා!ශාන්ත­මේරි උද්‍යා­නය - සිර­පාල දියු­ණු­ගල  හැරු­ණෙමි එහා මෙහා සොය­න්නට මෙන් නින්ද සිතු­ණෙමි තොරක් නැති ගඟු­ලක් වැනි ප්‍රශ්න සිහි­වු­ණෙමි පටා­චා­රා­වන් බුදුන් සර­ණක් වූ එකල ගත කර­න්නෙමි සඳ සොය­න්නට සර­ණක් මෙකලමහ­ර­ගම ශමිලකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>05</day>
    </date>
    <link>http://www.silumina.lk/2014/01/05/_art.asp?fn=aj1401051</link>
    <topic>ශ්‍රී ලංකාවේ වාර්ගික සංහිඳියාව පිළිබඳ ජාතික වැඩසටහනක්</topic>
    <author/>
    <content>ශ්‍රී ලංකාවේ වාර්ගික සංහිඳියාව පිළිබඳ ජාතික වැඩසටහනක්ශ්‍රී ලංකවේ වාර්ගික සංහිඳියාව පිළිබඳ ජාතික වැඩසටහනේ’ මෙහෙයුම් අධ්‍යක්ෂ, ඩී.එම්.ජී.අමරබන්දු මහතා, සභාපති හා ජාතික සංවිධායක මහචාර්ය කුඹුරුගමුවේ වජිර නායක හිමි, මුස්ලිම් කටයුතු පිළිබඳ සභාපති, ආචාර්ය අබ්දුල් කාදර් මෂූර් මවුලානා මහතා හා විධායක අධ්‍යක්ෂ දමිත වික්‍රමසිංහ මහතාශ්‍රී ලංකාවේ ජාතික හා ආගමික සහජීවනය උදෙසා අරඹන ලද ‘ශ්‍රී ලංකාවේ වාර්ගික සංහිඳියාව පිළිබඳ ජාතික වැඩසටහන’ සිංහල - මුස්ලිම් සංහිඳියාව පිළිබඳ වැඩසටහනක් ‘ශ්‍රී ලංකාවේ වාර්ගික සංහිඳියාව පිළිබඳ ජාතික වැඩසටහනේ’ සභාපති හා ජාතික සංවිධායක, මහාචාර්ය, කුඹුරුගමුවේ වජිර නායක හිමි හා මුස්ලිම් කටයුතු පිළිබඳ සභාපති, ආචාර්ය, අබ්දුල් කාදර් මෂූර් මව්ලානා මහතාගේ ප්‍රධානත්වයෙන් කොළඹ දී ඇරැඹිණි.මෙම අවස්ථාවට ‘ශ්‍රී ලංකාවේ වාර්ගික සංහිඳියාව පිළිබඳ ජාතික වැඩසටහනේ’ විධායක අධ්‍යක්ෂ, දමිත වික්‍රමසිංහ මහතා හා මෙහෙයුම් අධ්‍යක්ෂ, ඩී.එම්.ජී. අමරබන්දු මහතා ඇතුළු සම්භාවනීය පිරිසක් සහභාගි වූහ.වසර 2013 ජනවාරියේ සිට සිදු කෙරුණු පුළුල් අධ්‍යයනයකින් පසු සිංහල - මුස්ලිම් ජාතීන් අතර වාර්ගික සංහිඳියාවයකට අවශ්‍ය කරුණු වටහා ගනිමින් මෙම ‘සිංහල - මුස්ලිම් සංහිඳියාව’ පිළිබඳ වැඩසටහන දියත් කෙරේ.එනම් ඉතිහාසයේ සිට පැවති සිංහල - මුස්ලිම් සමඟිය වඩාත් තහවුරු කරමින් ශ්‍රී ලාංකිකයන් ලෙසින් අභිමානවත් ජන සමාජයක් බිහි කිරීම හා ශ්‍රී ලංකාවේ මුස්ලිම් ප්‍රජාව සම්බන්ධයෙන් ජාත්‍යන්තරව ඇතිවෙමින් පවත්නා අපකීර්තිමත් තත්ත්වය සහමුලින් ම මඟ හැරීම මෙම නව වැඩසටහනේ අරමුණ වේ.කර්තෘට ලියන්න | මුද්‍රණය සඳහා</content>
  </post></root>