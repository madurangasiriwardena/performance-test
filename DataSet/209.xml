<?xml version="1.0" encoding="UTF-8" standalone="no"?><root><post>
    <category>NEWSPAPER</category>
    <date>
      <year>2010</year>
      <month>12</month>
      <day>12</day>
    </date>
    <link>http://www.silumina.lk/2010/12/12/_art.asp?fn=as1012126</link>
    <topic>ගුරුසේවයේ රසකතා</topic>
    <author/>
    <content>ගුරුසේවයේ රසකතාගමෙන් තරමක් ඈත මදක් දුෂ්කර මහා විද්‍යාලයක ඔහු විදුහල්පතිධුරය දැරුවේය. කතාවට පි‍්‍රයශීලී විය. ඔහු නක්ෂත්‍රය දත් අයෙකි. තත්කාල බැලීම - කේන්දර පලාඵල කීම - වේලාවල් සාදා දීම – විවේක දිනවල ගෙදරදී කරන බව ඔහු කීවේය.එහෙත් ජීවිතයේ තද අසහනයකින් ඔහු පෙළුණි. ඒ අසහනය මකාගෙන සිනාසීමට ඔහු තැත් කරයි. පාසල් වේලාවෙන් පසු පාසලේ රාජකාරී පාසල අසලට පිහිටි පන්සලේ ආගමික කටයුතු - පාසල පිහිටි ගමේ මරණ – මඟුල් තුලාවලට සහභාගී වීමට ඔහු පුරුදුව සිටියේය. ආපසු නිවසට එනවිට අඳුරු වැටෙයි.අධ්‍යාපන කාර්යාලයේ වැඩ බහුල වූ විට නිවසට ඒම මටද ප්‍රමාද වෙයි. හවස් වී බස් රියෙන් පැමිණ ගමට යෑමට හන්දියෙන් බසිනවිට හන්දියේ වූ බේකරියට ගොඩවැදී සුළු යමක් කා උණු තේ කෝප්පයක් බී යෑම මම පුරුද්දක් කර ගතිමි.මා බේකරියට ගොඩ වඳිනවිට ඔහු ද එහි තේ කෝප්පයක් තොල ගාමින් මහත් කල්පනාවෙන් සිටිනු මට පෙනෙයි. වරින්වර ඔරලෝසුව දෙස බලමින් ඔහු හෙමින් තේ කෝප්පය හිස් කරයි. ඔහු ඉන්පසු මුදල් ගෙවා කුඩය බිම අනිමින් විදුලි පන්දම දල්වා ගෙන නිවස දෙසට යයි. කඩහිමියා මා සමඟ කතාවට වැටෙයි.”අර මහත්තයා, පුදුම වේදනාවකින් කතා කරන්නේ... රෑ අටට යනකොටත් පවුලයි – දුවයි ඇඳට වෙලා නිදි... මේ කළුවරේ අර මනුස්සයා ගෙදර ගිහින් මුහුණ කට සෝදගෙන ගේ ළඟ තියෙන ළිඳෙන් වතුර ගෙනත් රෑට බත් මාළු උයන්න ඕනෑ. ඒ ඉදුණම තමයි පවුලයි – දුවයි නැගිටින්නේ. දුවක් කිව්වම පොඩි ළමයෙක් නෙමෙයි. ගජ ළමිස්සියක්. හැමදාම කඩේට ආවම ගෙදර කරදර ගැන කියලා තනියම දුක් වෙනවා. පූරුවේ පාපයක් කියලා.” කඩකරු මට කියයි.විදුහල්පති රැස්වීමෙන් පසු ඔහු මා හා කතාවට වැටෙයි. එහෙත් ඔහු එහිදී කිසිම විටෙක තමා ගෙදරදී විඳින කටුක අත්දැකීම් හෙළිකළේ නැත. විදුහල් අධීක්ෂණය සඳහා කණ්ඩායමක් පාසලට ගියවිට මම කාර්යාලයේ කටයුතු සොයා බලමින් ඒවා මැනවින් ඉටු කර බැලීම ගැන ඔහුට ප්‍රශංසා කළෙමි. ”ඔබතුමා, මාව තේරුම් අරගෙන තියෙනවා... එන හුඟ දෙනෙක් අපේ හොඳ කියනවා අඩුයි. බලන්නේ වැරදි විතරයි. මම දාහක් ප්‍රශ්න තියාගෙන මේ රාජකාරි කරන්නේ.” ඔහු වටින් පිටින් තම දුක හඟවයි.”මට ටිකක් ආරංචියි. බැරිද ඒ අය අවවාද දීලා හැඩ ගස්සගන්න.” මම ඇසුවෙමි.”අවවාද දෙන්න ගියොත් මට ගෙදරිනුත් දොට්ට බහින්න වෙයි. උදේට එන්නෙත් පාන්දරම නැගිටලා දවල්ට උයලා. හැන්දෑවේ රෑ කීයට ගියත් රෑට උයන්න ඕනෑ. ඒක පෙර ආත්මයේ පාපයක්. නක්ෂත්‍ර දන්න මට මගේ දෛවය වෙනස් කරන්න බෑ.”ඔහුගේ ගෙදර අවුල් පාසල අසළ පිහිටි පන්සලේ හිමිවරු ගුරු මණ්ඩලය ගමේ වැඩිදෙනා දැනගෙන සිටිති.”ලොකු සර්, ගෙදර යන්ට එපා... ගුරු නිවාසයේ නවතින්න... අපි අඩුපාඩු කෑමබීම ටික බලන්නම්.” හිමිවරු සහ ගුරුවරු ගමේ අය කීපවරක් කීහ. එහෙත් ඔහු ඊට කැමති වූයේ නැත. බිරිය රජයේ සේවිකාවක් ද නොවේ.මාස කීපයකට පසු පාසලේ රාජකාරී කරමින් සිටියදී රෝගාතුර වූ ඔහු මහනුවර රෝහලට ඇතුළත් කළ බව කාර්යාලයට ආරංචි විය. රෝහලට ඇතුළත් කළදාම රාත්‍රී ඔහු මිය ගිය බව පසුදා උදෑසන ආරංචි විය. පාසල පිහිටි ගමම ඔහුගේ මරණයෙන් කම්පාවට පත්විය. ඔහුගේ අවසාන කටයුතු පාසලේදී සිදුකළ යුතු බව ගමේ ඒකමතික අදහස විය.අන්තිමේ තර්ක විතර්ක මැද ඔහුගේ නිවසට ගෙන ආ සිරුර එහිදී භූමදාන කටයුතු සිදුවිය. ජීවිතය පුරා දස වද දුන් ඔහුට, බිරිඳ හා දියණියට ඔහුගේ මරණින් පසු ඉක්මනින් අවශ්‍ය වූයේ ඔහුට ලැබිය යුතු දීමනා හා විශ්‍රාම වැටුප ලබා ගැනීමටයි. ඒ සඳහා ඔවුන් පැමිණෙන විටත් මට ඇති වූයේ දැඩි පිළිකුලකි.වත්තේගම හිටපු කලාප අධ්‍යාපන අධ්‍යක්ෂඑස්.කේ. ජයවර්ධනනාපානගුන්නෑපානකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>12</month>
      <day>12</day>
    </date>
    <link>http://www.silumina.lk/2010/12/12/_art.asp?fn=as1012127</link>
    <topic>පෘථිවිය හැරුණු විට විශ්වයේ තවත් තැන්වල ජීවීන් ඉන්න පුළුවන්</topic>
    <author>සාකච්ඡා කළේ</author>
    <content>පෘථිවිය හැරුණු විට විශ්වයේ තවත් තැන්වල ජීවීන් ඉන්න පුළුවන්ඇමෙරිකාවේ නාසා අභ්‍යවකාශ පර්යේෂණ ආයතනයේ ජෙට් ප්‍රපර්ෂන් පර්යේෂණාගාරයේජ්‍යෙෂ්ඨ ප්‍රධාන විද්‍යාඥ ආචාර්ය සරත් ඩී. ගුණපාලඅද ලෝකයේ තාරකා විද්‍යාඥයන්ගේ ප්‍රමුඛතම පර්යේෂණ බවට පත්වී ඇත්තේ සෞර ග්‍රහ මණ්ඩලයෙන් පිටත ජීවින් සිටිත්ද යන්නයි. ඊට නාසා අභ්‍යකාශ ආයතනය ද ප්‍රමුඛත්වය දී තිබේ.මේ ප්‍රශ්නයට පිළිතුරක් සොයා ගැනීම රඳා පවතින්නේ කොයි වගේ ග්‍රහ ලෝකවලට ද ජීවයක් රඳා ගැනීම නැතහොත් ජීවයක් ඇති කිරීමට හැකියාවක් ඇත්තේ කියන මතයට අනුවයි.අපගේ කිරි සයුර ක්ෂිර පථයේ ජීවින්ට සිටීමට ඉතාම හිතකර ප්‍රදේශ කොළ පාටින් පෙන්වා ඇත.අපේ පෘථිවියට සහ අපේ සූර්යයාට තව වසර දසලක්ෂ 3.7 ක් පමණ කාලයක් ජීවින් රැක ගැනීමට අවශ්‍ය දේවල් ලබා දෙන අවස්ථා තිබේ. ඒ අනුව ග්‍රහ ලෝකයත් සහ එහි මව් තරුව (අපේ විධියට නම් සූර්යයා) ජීවින් රැක ගැනීමට උදව් කරන්නේ කෙසේ ද? යන්න සොයා බැලිය යුතුයි. ඕනෑම ග්‍රහ ලෝකයක ජීවින් සෑදීමට නම් අපි ඒ ග්‍රහ ලෝකයට සුදුසු අවස්ථාවක් ලබාදිය යුතුයි. මේක ජීව විද්‍යාඥයන් පෘථිවියෙන් ඉගෙන ගත් පාඩමකි.අපේ විශ්වයේ හිතන්නවත් බැරි ස්ථානවල ජීවීහු හැදෙති. වැඩෙති. අම්ල තටාකවල, උණු වතුර ළිංවල, අධික ශීතල ඇති හිම කඳුවල ආදි වශයෙන් විවිධ අපිට හිතන්න බැරි ස්ථානවල පවා ජීවින් ඇතිවීම සිදුවේ. ජීවින් හට ගැනීමට මූලික අවශ්‍ය සාධකය ජලයයි. ඊට අමතරව කාබන් හයිඩ්‍රජන් ඔක්සිජන් යන මූල ද්‍රව්‍යය ද ඒ සඳහා අවශ්‍ය වේ. ඒ සමඟම ශක්තිය ද අවශ්‍ය බව විද්‍යාඥයන්ගේ මතයයි.දැනට වසර බිලියන 4 කට පමණ පෙර අපේ පෘථිවිය සැදුන අවස්ථාවේ පෘථිවියේ ජලය තිබී නැත. නමුත් පෘථිවියට වැටුණු උල්කාපාතවලින් දැනට වසර මිලියන 20 කට පමණ පෙර ජලය පෘථිවියට ලැබී ඇති බව පොසිල පරීක්ෂණවලින් පෙන්නුම් කරයි. මීට අමතරව ඒ වකවානුවේදී ජීවය හටගැනුමට අවශ්‍ය ශක්තිය දෙමාපිය තරුවෙන් ලැබී තිබේ.පිටස්තර ජීවින් සොයන විට ඒ ජීවින් සිටීමට සියයට 100 ක්ම ඉඩ ඇති ප්‍රදේශයේ සොයා බැලිය යුතුයි. තාරකා විද්‍යාත්මක පර්යේෂණ අනුව ජීවින් ඉන්න පුළුවන් ප්‍රදේශය habitable Zone  ලෙස හඳුන්වන්නේ. ඇතුළතින් තිබෙන ග්‍රහ ලෝකයි. පෘථිවියට සමාන ග්‍රහ ලෝක(Earth like) ලෙස මේ ග්‍රහ ලෝක හඳුන්වයි. මේ අනුව ඒ ජීවින් ඉන්න පුළුවන් ප්‍රදේශයේ උෂ්ණත්වය අපේ පෘථිවි උෂ්ණත්වයට සමාන විය යුතුයි. ඒ අනුව එහි ජලය ද්‍රවයක් ලෙස එහි තිබෙන බව කිව යුතුයි. මේ ජලය තිබෙන ජීවින් ඉන්න පුළුවන් ප්‍රදේශයේ ජීව චක්‍රයක්(eco system) සෑදීමට තිබෙන හැකියාව ඉතාම අධිකයි.මේ පින්තූරෙන් පෙන්වන්නේ අපගේ සූර්යා අවට තිබෙන ආලෝක වර්ෂ 100 ක් පමණ දුරින් ඇති තාරකායි.අපේ සූර්ය ග්‍රහ පද්ධතිය ලෙස බලන විට අපට මේ පිළිබඳව කරුණු ඉගෙන ගැනීමට අවස්ථාව ලැබේ. සිකුරු අපේ පෘථිවියම වගේ සමාන බරක් හා පරිමාවක් තිබෙන ග්‍රහ ලෝකයකි.නමුත් පෘථිවියට වඩා 30% ක් එය සූර්යයාට ළඟින් පිහිටා තිබේ. මේ නිසා සිකුරුවල උෂ්ණත්වය අධිකයි. එහි තිබු ජලය ද මේ නිසා වාෂ්ප වී ගොස් තිබේ. මේ අනුව සිකුරු අපේ ග්‍රහ මණ්ඩලයේ  habitable Zone  එකෙන් පිටත පිහිටයි.පෘථිවිය පවතින්නේ  habitable Zone   එක ඇතුළතයි. අඟහරු සූර්යාගේ සිට පෘථිවියට වඩා සියයට 50 ක් දුරින් තිබේ. ඒ නිසා පෘථිවියට වඩා උෂ්ණත්වය අඩුය. මෑත අතීතයේ අඟහරු ග්‍රහයාගේ ජලය තිබී ඇත.නාසා ආයතනයේ හා අපගේ පර්යේෂණවල ප්‍රතිඵල අනුව යම් ග්‍රහ ලෝකයක ජීවිතයක් හට ගැනීමේ හැකියාව වැඩි වීමට නම් ජීවයක් හට ගැනීමට සුදුසු කලාපයක් (habitable Zone  ) එම ග්‍රහ ලෝකය අවුරුදු බිලියන කිහිපයක් ස්ථාවරව තිබිය යුතුයි. මේක ඉතාම අවශ්‍ය කරන්නේ ජීවය හට ගැනීමටයි.දැනට අපි මේ පිළිබඳව පර්යේෂණ ගණනාවක් කර තිබේ. ඒත් අප අසල්වැසි තරු එකකවත් ග්‍රහ ලෝක තිබෙනවා ද කියල අනාවරණය කර ගෙන නැත. මේ පිළිබඳ පර්යේෂණ දිගටම කෙරීගෙන යයි. හොඳ දෙමවුපිය තරුවක් ඇතුළත පවතින ජීවින් ඉන්න ප්‍රදේශය අවුරුදු බිලියන ගණනාවක් වෙනස්වීම්වලට භාජන නොවී තිබීමට අවශ්‍යයි. අනෙක් කරුණ මේ ජීවින් ඉන්න පුළුවන් ප්‍රදේශය ඇතුළත ග්‍රහ ලෝකයක් සෑදීමට ද ඉඩකඩ විවෘත විය යුතුයි. දැනට සොයා ගෙන තිබෙන විද්‍යාත්මක දත්ත අනුව විශ්වයේ සියලුම තරුවලට ග්‍රහ ලෝක පිහිටා නොමැත.මේ අනුව යොවුන් තරු අවට තිබෙන ග්‍රහ ලෝකවල ජීවින් සිටීමට තිබෙන සම්භාවිතාව ඉතාම අඩුය. ඊට අමතරව යොවුන් සෞර ග්‍රහ මණ්ඩලවල තිබෙන ග්‍රහ ලෝක අවුරුදු බිලියන කිහිපයක් ඔස්සේ උල්කාපාත සහ වල්ගා තරු කඩා වැටීමෙන් බැටකයි. මේ බැට කෑම නිසා යොවුන් ග්‍රහ ලෝකයක ජීවින්ට ආරක්ෂාවක් නොමැත.අපේ ඉරට වඩා බර වැඩි තරුවල තත්ත්වය ද එතරම් හොඳ නැත. මේ තරුවල හයිඩ්‍රජන් දැවෙන වේගය ඉතා වැඩිය. ඒ නිසා මේ විශාල තරු ඉතා ඉක්මනින් ඒවායේ හයිඩ්‍රජන් ඉන්ධනය ඉවර කර ගනී. එසේ වෙනකොට මේ තරු ඉදිමේ. මේ ඉදිමිච්ච තරුවලට තාරකා විද්‍යාඥයෝ කියන්නේ රතු යොධයෝ (Red Giants) කියලයි. මේ තරු ඉභනඥප දධමච වලින් පුපුරා යයි. මේ තරු ඇතුළත ඇතිවන අධික උෂ්ණත්වය නිසා හිලියම් කාබන් නයිට්‍රජන් ඔක්සිජන් වගේ මූල ද්‍රව්‍ය එකතු වී බර වැඩි යකඩ (iron) සිලිකන් වගේ මූල ද්‍රව්‍ය සෑදේ. මේ යෝධ තාරකා පුපුරා යන විට මේ බර මූල ද්‍රව්‍යය අපේ ක්ෂිර පථයේ පැතිරී යයි.ජීවින් ඇතිවීමට, ජලයට අමතරව මේ බර මූලද්‍රව්‍යය අවශ්‍ය වේ. ඒ නිසා මේ රතු යෝධ තරුත් ග්‍රහ ලෝකයක ජීවය ඇතිවීමේ චක්‍රයේ ඉතාම වැදගත් තැනක් ගනී. වෙනත් වචනවලින් කියනවා නම් මේ රතු යෝධ තරු අපේ ජීවන චක්‍රයට අවශ්‍ය මූලික අඩිතාලම ලබා දෙයි.කෙසේ වුවත් මේ කුඩා තරුවල ජීවිත කාලය අවුරුදු බිලියන සිය ගණනකි.සමහර කුඩා තරු අවුරුදු බිලියන ගණනක් ජීවත් වේ. එසේ වුවත් මේ තරුවල ජීවය ඇතිවිය හැකි ප්‍රදේශය ඉතාම කුඩාය. ඊට අමතරව මෙහි මේ ජීවය ඇතිවිය හැකි ප්‍රදේශය ඉතාම පටුය. හොඳ දෙමවුපිය තරුවක් වෙන්න මූලික කරුණු 5 තියෙන්න අවශ්‍යයි. මේ ඒ කරුණුයි.අඩුම වශයෙන් අවුරුදු බිලියන 5 - 10 අතර කාලයක් ස්ථාවර(Steady) වශයෙන් ඉර එළිය ලබා දෙන්න අවශ්‍යයි. මේ තරුව සෑදෙන්න ඕනැ ක්ෂිර පථයේ (Galaxy) තියෙන යකඩ (metal) වැඩි දූවිලි වලාකුළු (dust clouds) වලිනි.මේ තරුව සෑදී ඉතුරු වෙන දූවිලි වලාකුළුවලින් පෘථිවිය වගේ ග්‍රහලෝක ඇතිවෙන්න අවශ්‍යයි.මේ තරු ක්ෂිර පථයේ (Galaxy) යෝධ අතවල් (arms) අතරේ තිබිය යුතුයි.යෝධ ඉරු ගිනිදැල් (Giant solar flares) විහිදීමෙන් තොර විය යුතුය. එසේ වූවොත් මේ ගිනිදැල් වලින් ළඟ තිබෙන ග්‍රහ ලෝකවල ජීවිත පිළිස්සී යයි.තනි තරුවක් වශයෙන් බිහි විය යුතුයි. අපේ ක්ෂිර පථයේ තියෙනවා යුගල තරු (double stars) මේ යුගල තරු වලට ස්ථාවර ජීවින් ඉන්න පුළුවන් ප්‍රදේශ තියා ගන්න අමාරුයි.මේ අනුව නාසා ආයතනයේ ජෙට් පොපර්ෂන් පර්යේෂණායතනයේ ඇතුළු පර්යේෂණ ආයතනවල දී ඉදිරියටත් මේ සිද්ධාන්ත අනුව තවත් පර්යේෂණ රැසක් ක්‍රියාත්මක වෙයි. ඉදිරියේදී අපේ විශ්වයේ වෙනත් ස්ථානවලත් ජීවින් සිටිත් ද යන්න ඒ අනුව ස්ථිරව පැහැදිලි වනු ඇත.සාකච්ඡා කළේනිහාල් පී. අබේසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>12</month>
      <day>12</day>
    </date>
    <link>http://www.silumina.lk/2010/12/12/_art.asp?fn=as1012128</link>
    <topic>අතපය වාරු නැතිදා අපට කවර කලක් යයිද</topic>
    <author>ටෙක්ලා පද්මිණි කාරියවසම්</author>
    <content>අතපය වාරු නැතිදා අපට කවර කලක් යයිදජීවිතය පී‍්‍රතිමත්ය. සොඳුරුය. ඒ පී‍්‍රතිමත් සොඳුරු දිවියේ අවසන් භාගයේ වෙසෙන වැඩිහිටියන්ගේ අත්දැකීම් ද සොඳුරුය. ඔවුන් ලත් අත්දැකීම්වලින් පන්නරය ලබා ඔවුහු දිවිමඟ ජය කණුව කරා පියවර නැඟුහ. ඒත් ඇතැම් තැන් වැරැදී ගියේය. වැරැදී ගිය තැන නිවැරැදි කර ගනිමින් දිවිය සරු කරගත් මේ මිනිස්සු තම වර්ගයා ගේ පැවැත්ම අභිවෘද්ධිය සඳහා නව පරපුරක් බිහි කළහ.ඒ පරපුර හදා වඩා යහපත් මිනිසුන් ලෙස සමාජයට තිළිණ කළහ. තිළිණ ලෙස ඔවුන් සමාජයට දුන් දරුවන් ගැන ආඩම්බර වෙමින් පී‍්‍රතියෙන් දිවි ගෙවීම වැඩිහිටියන් ගේ අපේක්ෂාවයි. ඒත් ඒ අපේක්ෂා බිඳ වැටුණු අවස්ථා කොතෙකුත් ඇත. ඔවුන්ගේ ජීවන අත්දැකීම් හා අපේක්ෂා වත්මන තරුණ පරපුරට දැන ගැනීමට ඉඩකඩ සලසා දීම වත්මන් පරපුරෙහි අභිවෘද්ධිය සඳහා හේතු වේ. එබැවින් මම දිනෙක තනි වූ වැඩිහිටියන් වෙසෙන නිවහනක් කරා ගියෙමි.ජීවිතය කෙතරම් මිහිරි වුවද මම ගියේ වැරැදි දවසක ය. එදින ඔවුන්ගේ නිවහනේ අවමංගල්‍යයකි.මේ වැඩිහිටි අසපුව පවත්වාගෙන යන හපුතලේ පඤ්ඤාරාම හිමියෝ අවමංගල්‍ය කටයුතු සඳහා නික්ම ගොස් සිට මා ගොස් මඳ වේලාවකින් පැමිණියේ වැඩිහිටි නිවසේ වැඩිහිටියන් සියලු දෙනා ද සමඟය. ඒ සියලු වැඩිහිටියන් ගේ මුහුණුවල කුමක්දෝ ලියැවී තිබිණි. ඒ සංවේගය වන්නට ඇත.“මං මෙතැනට ගන්නේ කාත් කව්රුත් නැති අය. මේ මිය ගිය තාත්තා ගෙනත් මෙතැනට බාර දුන්නේ ඒ ඇත්තගේ අයියගේ පුතා. ඒ දරුව තමයි මේ මනුස්සයව ගෙවන නිවාසෙක නවත්තලා බලා කියාගෙන තියෙන්නේ. ඒ ළමයගේ රැකියාව අහිමි වීම හේතුවෙන් ගෙවන වාට්ටුවෙන් මේ මියගිය තාත්තා අයින් කරගන්න වෙලා. මාත් එක්ක ඇවිත් දුක කීවාම මම මේ තාත්තව බාරගත්තා. එයා හැමදාම අසනීපෙන් ක්ලිනික් එක්ක යන්න ඕන. බලා ගන්න වෙනම කෙනෙක් ඕන. මෙහෙට ඇවිත් ටික කලක් යද්දි මේ ඇත්තා එකතැන් වුණා. ඒ ළමයා කොහේදෝ රටකට රස්සාවට ගියා. මොනවා කරන්න ද අපි බලා ගත්තා.මේ තැනැත්තා විවාහකයි. එයාගේ බිරිය මිය ගිහින් තියෙන්නේ දරු ප්‍රසූතියකදී. ඉන් පස්සේ මේ පුද්ගලයා තනියම ජීවත් වෙලා. මේ තැනැත්තාට බොහොම උගත් ගරු කටයුතු රැකියා කරන සහෝදරයෝ හිටියා. ඒ එක් කෙනෙක්වත් මෙයාව බලන්න ආවේ නැහැ. මේ තරම් අසනීප කෙනෙක් මම මෙතනට බාර ගන්නේ නැහැ. ඒත් මේ මියගිය තාත්තගේ ඥාති පුත්‍රයාගේ ගුණ යහපත්කම කැපවීම සලකලා තමයි මම බාරගත්තේ. මම මළ ගෙදර වැඩ ලස්සනට කළා.අපි මෙහේදී අවමංගල කටයුතු කරන්නේ නැහැ. ජයරත්න මල් ශාලාවේ මෘත දේහය තියලා අවසන් කටයුතු කළේ. මිය ගිය සිරිපාලගේ සහෝදර පිරිස උජාරුවට ඇවිත් හිටියා.” පඤ්ඤාරාම හිමියෝ කලකිරුණු ස්වරයෙන් කතාව අවසන් කළහ. “ගෙදරට වැඩිය මෙහේ සැප පහසුකම් සලසලා තියෙනවා. මෙතන ඉන්නේ කාගෙවත් හව්හරණක් නැති මිනිස්සු මෙහේ පිරිසුදුව තියාගන්න මල් පහන් පුදන්න මේ ඉන්න වැඩිහිටියෝ කටයුතු කරනවා. එකිනෙකා උපකාර කරගන්නවා.”යමු මිස් බලන්න අපේ වැඩිහිටි නිවහනේ ලස්සන. පඤ්ඤාරාම හිමියෝ පෙරමුණ ගත්හ. මම පසුපසින් කුටියක් කුටියක් කරා ඇවිද ගියෙමි. “මියගිය සිරිපාල මහතා සිටි කුටියට මම ද එබී බැලීමි.ඉතා පිරිසුදු සැනසිලිදායක සුවයෙන් සිටින්න පුළුවන් තැනක්. ඒත් එතැන තිබෙන සැනසිල්ල සිරිපාල මහතාගේ සිත්හි තිබුණ ද දන්නේ ඔහු පමණි. දහසක් බලාපොරොත්තු පෙරදැරිව දරු මුණුපුරන් දැකීමේ අපේක්ෂාවෙන් සිටි ඔහුට සිය පෙම්බරිය ජීවිතයේ සොඳුරු වියේදීම අහිමි වී යෑමෙන් ඔහු වේදනාවටත් කලකිරීමටත් පත්ව සිටියා වන්නට ඇත.ඔහුගේ අපේක්ෂා මල්ඵල ගැන්වුණා නම් ඔහු මෙවන් තැනකට අනුන්ගේ හව්හරණින් ජීවිතයේ සැඳැ කල ගෙවා දමා නික්ම නොයනු ඇත. ඔහු සිටී බවට සලකුණකුදු ඉතිරි නොකොට ඔහු නික්ම ගොස් තිබේ.ජලයට වඩා ලේ උකුයි කීවත්, ඒ උකු ලේ සුවඳ ඔහුගේ සහෝදරයන්ට දැනී තිබුණේ නැත. සහෝදරකමට ලේ උණු නොවුණ ද මෙතැන දී බැරිකමට ලේ උණු වන බව, හද කකියන බව ද මම දුටුවෙමි. කණෙක් කොරෙකුට පිහිටවූ කතාවක් අපි අසා ඇත්තෙමු. ඒ බැරිකම නිසාය.මෙතැනදී එක් වයෝවෘද්ධ තැනැත්තකු ඇද වැටී කොන්ද කඩා ගෙන එක්තැන් වී සිටින තවත් මහලු සගයකුට පිහිට වෙනු මම දුටුවෙමි. වෙද හෙදකම් සඳහා අත් ගුණය ද ළතෙත් බව ද ඇවැසියයි අපි අසා ඇත්තෙමු. ඒ කිසිවක් නැතිව බැරිකමට එකිනෙකාට පිහිට වෙන මේ මිනිසුන්ට ඇත්තේ තමන්ගේ කාමරයෙහි වෙසෙන මහලු හිතවතා ගේ හෝ හිතවතිය ගේ හෝ පිහිට රැකවරණය පමණි.සෙනෙහස ආදරය පමණි. හුඟක් වේලාවට මේ වැඩිහිටියෝ හරිම මුරණ්ඩුයි. වැඩිහිටි නිවාසවලට ගෙනත් දාන වැඩිහිටියන්ගෙන් බොහෝ දෙනෙක් මේ තැන්වලට පැමිණෙන්නේ තමන්ගේ දූ දරුවන් සමඟ අමනාප වෙලා. ඔවුන්ගේ දරුවන්ටත් ගැටලු ඇති. ඒත් වැඩිහිටියා නිවහනේ ඉන්නව නම් ලෙඩට දුකට සා පිපාසෙට දරුවො නොබලා ඉන්නේ නැහැ.මම - අම්මා මම - තාත්තා මට මෙහෙම සලකන්න ඕන කියන හැඟීම වැඩිහිටියන්ට තියෙනවා. දරුවන්ගෙත් වැරැදි තියෙනවා. නැත්තේ නැහැ. නොකා නොබී දහදුක් විඳලා ඇතිදැඩි කරලා උගන්නලා එහෙම නැත්නම් තම දරුවන් විදෙස්ගත කරලා උගන්නලා අතේ සතේ නැතිව මඟට වැටෙන දෙමවුපියන් කෑව ද බීව ද කියා බලන්න. ඉන්නවද මළා ද බලන්නවත් ලියුම් කෑල්ලක් නොඑවන දරුවො ඉන්නවා.“අපේ ආත්තම්ම නම් කියන්නේ අතපය හතර වාරු නැති වුණහම ජීවත් වෙලා පලක් නැහැ” කියලා. ඒත් උන්දැගෙන් අපිට ඉගෙන ගන්න තියෙන දේවල් බැලුවහම මට හිතෙන්නේ මම ලොකු වෙන කොට උන්දැ වයසට ගිය එක වැරැදියි කියලා.ආත්තම්මා වයසට නොගියනම්, උන්දැගේ ඇහැ කණ හොඳට තිබුණනම් මට තව කොච්චර දේවල් උන්දගෙන් ඉගෙන ගන්න තිබුණ ද කොහොම වුණත් ළමයි ලොකු වෙන කොට අම්මා - තාත්තා, ආච්චි - සීයා වියපත් වෙන එක හොඳම නැහැ. ඒත් ඉතිං අනාගතේදී ළමයි ලොකු වෙන කොට ආත්තම්මලා සීයලා මිය ගිහින් අම්මලා තාත්තලා හැරමිටියෙන් යන කාලයත් එන බවයි ලංකාවේ ජන හා සංඛ්‍යා ලේඛන දෙපාර්තමේන්තුවේ දත්ත පෙන්වා දී තියෙන්නේ.එතකොට වැඩිහිටියන් ගේ ප්‍රශ්න මීටත් වඩා උග්‍ර වේවී.කොහොම වුණත් වැඩිහිටියා කියන්නේ පරපුරට සම්පතක්. ඔවුන් සංස්කෘතිය ද සාරධර්ම ද පැවැත්ම ද නව පරපුරට පවරා දී අත්දැකීම් සමුදායක් සිත්හි ගොනු කරගෙන ජීවත් වෙන පිරිසක්. ඔවුන් ගේ ජීවන අත්දැකීම් අපේ ජීවිත ආලෝකවත් කරගන්න උපකාර කරගන්න ඕන.එසේ නොකොට ගේ පිහ දාලා කොස්ස කුණු ගොඩට දානවා වගේ වැඩිහිටියෝ මහලු නිවාසෙකට තල්ලු කරලා නිදහස් වෙන එක හොඳ සංස්කෘතික අගනාකම් තියෙන රටක ජාතියක වගකීම නොවෙයි.ටෙක්ලා පද්මිණි කාරියවසම්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>12</month>
      <day>12</day>
    </date>
    <link>http://www.silumina.lk/2010/12/12/_art.asp?fn=as1012129</link>
    <topic>ජාතක පොතෙන් උපන් ප්‍රස්තාව පිරුළු</topic>
    <author>ආචාර්ය ප්‍රේමදාස ශ්‍රී අලවත්තගේ</author>
    <content>ජාතක පොතෙන් උපන් ප්‍රස්තාව පිරුළුවඳුරන්ට උයන බාර දුන්නා වාගේ යන ප්‍රස්තාව පිරුළට අදාළ කථා පුවත සඳහන් වන්නේ ආරාමදූසක ජාතකයේ ය. මෙය ජාතක පොතේ 46 වැන්න යි. ආරාමදූසක යන්නෙහි අර්ථය වන උයනක් දූෂ්‍ය කිරීම හෙවත් නරක් කිරීම යි. එබඳු සිද්ධියක් මත මේ කථාව ගොඩනැංවී තිබේ.කොසොල් රට එක්තරා ගමක ධනවතෙකුගේ උයනෙහි බුදුපාමොක් මහා සංඝයා වහන්සේ විහරණයෙහි යෙදෙද්දී ඒ උයනෙහි එක් කොටසක් ගස්වැල් රහිත ව පාළුවට ගොස් තිබෙණු සංඝයා වහන්සේ පිරිසක් විසින් දක්නා ලදී.එසේ වීමට හේතු කවරේදැයි උන් වහන්සේ උයන්පල්ලාගෙන් විමසූ විට මේ කොටසෙහි ගස්වැල් රෝපණය කොට පෝෂණය කිරීමට පැවරුණු තැනැත්තා අතින් ඒ ශාක සියල්ල විනාශ වූ අයුරු උයන්පල්ලා ප්‍රකාශ කොට සිටියේ ය.මේ උද්‍යාන දූෂණය අරබයා බුදුරජාණන් වහන්සේ දේශනා කළ පූර්ව කථා ප්‍රවෘත්තිය මෙසේ විය:එකල බරණැස් නුවර නැකත් කෙළි කාලය එළඹිණි. නැකත් කෙළිය පිළිබඳ ප්‍රකාශ කෙරෙන ‘නක්ෂත්‍ර භේරී ශබ්දය’ ඇසූ නුවර වැස්සෝ ඒ සඳහා යුහුසුලු වූහ. රජුගේ උද්‍යාන පාලකයාට ද නැකත් කෙළි පිණිස යෑමට අවශ්‍ය විණි.මේ උද්‍යානයේ ගස්වැල්වල දලු කොළ කමින් ජීවත් වූ වඳුරු පිරිසක් වූහ. උද්‍යාන පාලක කළේ වඳුරු සමූහයේ මූලිකයා ඇතුළු පිරිස කැඳවා උද්‍යානය වඳුරු රැළට භාර කිරීම යි. තමන් නැකත් කෙළියෙහි යෙදී සිට ආපසු එන තෙක් උද්‍යානයේ ගස්වැල්වලට දිය වත්කළ යුතු බව වඳුරන්ට පවසා ඒ සඳහා භාවිත කරන භාජන ආදිය ද උන්ට බාර දුණි.වානර පිරිස ගස්වැල්වලට නිර්ලෝභී ව වතුර වත්කරනු දුටු වඳුරු නායකයා වතුර අපතේ යතැයි සිතා වතුර ආරක්ෂා කර ගැනීමට කල්පනා කළේ ය. එබැවින් ගස් වැල් උදුරා බලා ගැඹුරට විහිදුණු ඒවාට වැඩියෙනුත් ගැඹුරට මුල් නො ඇදුණු ඒවාට මඳ වශයෙනුත් වතුර වත්කරන ලෙස වඳුරු පිරිසට උපදෙස් දුන්නේ ය.පිරිස ඒ අනුව කටයුතු කළහ. මෙසේ මේ කාර්යය සිදුවෙද්දී උයනට පැමිණි එක්තරා ඥානවන්ත පුරුෂයෙක් මෙය දැක කරුණු විමසා බලා මේ අනුවණ ක්‍රියාව නිසා නිසැකවම උද්‍යානය විනාශයට පත්වන වග පහදා දුන්නේ ය.ඔහු කී ලෙසින් ම උද්‍යානයේ ගස්වැල් වියළී මැරී උද්‍යානය පරිහානියට පත්විණි; හෙවත් දූෂ්‍ය විණි.මේ ප්‍රවෘත්තියෙන් පළමුකොට පැහැදිලි වන්නේ නුසුදුස්සන්ට වගකීම් පැවරීමේ අහිතකර ප්‍රතිවිපාකයයි. උද්‍යාන පාලකයාට ආසන්නයේ ම සිටි වඳුරු රංචුව ගැන කල්පනා වූවා මිස කාරණයට සුදුසු නිසි විකල්පයක් සිහි ගැන්වුණේ නැත.මන්ද යත්, නැකත් කෙළි පිණිස යෑමේ තදබල පෙළඹීමක් ඔහු සිතේ පැවැති බැවිනි. අන් සියල්ල ඉක්මවා නැඟී සිටියේ එකී ඕනෑකම යි. සිදුවිය හැකි අනර්ථයක් ගැන හැඟීමක් ඇති නොවුණේ එබැවිනි.තව ද විශ්වාස නො කටයුතු පිරිසක් ගැන විශ්වාස තැබීම නො මනා බව මෙයින් ප්‍රත්‍යක්ෂ වේ.වානරයන් වැනි බුද්ධිය මුහුකුරා නොගිය අය කාරණා කටයුතුවලට සම්බන්ධ කොට ගැනීම ප්‍රවේශමින් කළ යුත්තකි. නුවණ නොමේරූ පුද්ගලයන් සම්බන්ධයෙන් ද අනුගමනය කළ යුත්තේ එය ම වේ. මෙහි එන වඳුරු පිරිස වෙතින් නිරූපණය වන්නේ විචාර බුද්ධියෙන් තොර ව ක්‍රියා කරන පුද්ගල සමූහයකගේ ගති ලක්ෂණ වේ. ඒ අතුරින් මුල් තැන ගන්නේ වඳුරු නායකයා ය.නායකත්වයක් දැරීමේ දී ඊට උචිත ගුණාංගයන්ගෙන් ද සමන්විත විය යුතු බව මේ පුවතින් පෙන්වා දෙන තවත් සත්‍යතාවකි. නායකත්වයේ දී හැම පැත්තක් ගැන ම සලකා බැලීමේ විමංසනශීලී භාවය ද අවශ්‍ය වේ. වඳුරු රැළේ නායකයා ගේ සිතට නැඟුණු වතුර පිරිමැසීමේ අදහස නිසා ඔහුට වෙනත් කිසිවක් සිතාගත නොහැකිවිණි. ‘ජලය නම් රක්ෂා කටයුත්තේ ය.තෙපි පැළ ගස්හි ජලය වත් කරන්නාහු ගස් උපුට උපුටා මුල් බලා ගැඹුරු ව ගිය මුල්හි බොහෝ ජලය වත් කරව. ගැඹුරු ව නො ගිය මුල්හි ස්වල්පයක් වත්කරව. පසුව අපට ජලය ලැබ ගත නොහැක්කේ ය’ යනුවෙන් උපදෙස් දුන්නේ එබැවිනි.තීරණ ගැනීමේ දී කල්පනාකාරී වීමේ වැදගත්කම ද මේ පුවතින් හෙළිදරව් වේ. උද්‍යාන පාලකයා තීරණය ගත්තේ දුරදිග නො බලා බැවින් ඔහුගේ තීරණය වැරැදි විය. වඳුරු නායකයා තීරණය ගත්තේ පමණ ඉක්මවා සිතා බැලීමෙන් නිසා ඔහුගේ තීරණය ද වැරදි එකක් විය.එබැවින් අවසන් ප්‍රතිඵලය හානිදායක දෙයක් විණි.මේ කථා ප්‍රවෘත්තිය සමාප්ත වන්නේ ඒ අවස්ථාවේ උද්‍යානයට පැමිණි නුවණැති පුරුෂයාගේ ප්‍රකාශයෙනි.’අඥාන වූ නුවණ නැත්තෝ වැඩක් කරම්හ කියා අවැඩක් කරන්නාහු ය... අනර්ථයෙහි දක්ෂයා විසින් අර්ථයෙහි හැසිරීම සුව එළවන්නක් නො වෙයි.නුවණ නැති තැනැත්තේ වැඩ පිරිහෙළන්නේ ය’ යනුවෙන් එය කියැවේ. මුළු කථා ප්‍රවෘත්තියෙන් ම කුළුගැන්වෙනුයේ අඥාන භාවයේ දුර්විපාකය යි.මෙහි චරිත හා සැසඳෙන චරිත ස්වභාවයන් ඇත්තන් සහ මේ සිද්ධිය වැනි කාරණා හැම කාලයට ම පාහේ පොදු වූ බැවින් මෙය ජනතා සිත්හි රැඳුණු කථා ප්‍රවෘත්තියක් විය. එහෙයින් අනුවණ තීරණයකින් නුසුදුස්සන්ට වගකීම් පැවරී එයින් අහිතකර ප්‍රතිඵල උදා වූ හැම විටක ම වාගේ මේ කථාව සිහිපත් වූ බව නො අනුමාන ය.කථාවේ මූලික සිද්ධිය පිඬුකොට දැක්වෙන ‘වඳුරන්ට උයන බාර දුන්නා වාගේ’ යන ප්‍රස්තාව පිරුළ ජන ව්‍යවහාරයට එක්වී ඇත්තේ එබැවිනි.  ආචාර්ය ප්‍රේමදාස ශ්‍රී අලවත්තගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>12</month>
      <day>12</day>
    </date>
    <link>http://www.silumina.lk/2010/12/12/_art.asp?fn=as10121210</link>
    <topic>අප සැනසීමට පත් නොවන්නේ ජීවිතය ධර්මයෙන් දැකීමට තරම් ඉවසීමක් නැති නිසයි</topic>
    <author>සාකච්ඡා කෙළේ රමණී සුබසිංහ ඡායාරූපය – ගීත් ද මැල්</author>
    <content>අප සැනසීමට පත් නොවන්නේ ජීවිතය ධර්මයෙන් දැකීමට තරම් ඉවසීමක් නැති නිසයිකොළඹ ශ්‍රී සම්බුද්ධාලෝක විහාරවාසී කොළඹ දිස්ත්‍රික් සහකාර අධ්‍යාපන අධ්‍යක්‍ෂ ශාස්ත්‍රපති විතාරන්දෙනියේ මේධානන්ද හිමිඑක් ආත්ම භවයෙක ‘සංඛපාල’ නම් නා රජුව උපන් බෝසතාණන් වහන්සේ ශීල පාරමිතා පුරන්නාහ. දිනක් ආහාරයට දඩ මසක් සොයා ගත නොහී තැන තැන ඇවිදින වැද්දන් ගේ ග්‍රහණයට හසුවන නා රජු ඔවුන් ගේ හිංසාවට ගොදුරු වන්නේය.පහරකෑමෙන්, තැලීම්, සීරීම්වලින් වේදනාවට පත්වන්නේය. දෂ්ඨ කිරීමේ අවකාශය තිබුණත් තමන් ගේ උතුම් පරමාර්ථය මුදුන් පමුණුවා ගැනීම වෙනුවෙන් වධ වේදනා ඉවසා දරා ගන්නේය. මේ උතුම් පරමාර්ථය නම් කුමක් ද? සංසාර දුකින් අත්මිදීමය.මතු බුදු බව ලැබ සියලු ලෝක සත්ත්වයා සංසාර දුකින් මුදවා ගැනීමය. සියලු සංසාර දුක්ඛයන්ගෙන් නිදහස් වීමේ ගමන ආරම්භ කළ සිදුහත් බෝසතාණන් වහන්සේට ශ්‍රී සම්බුද්ධත්වය ලැබීම සඳහා ‘ඉවසීම’ අත්‍යවශ්‍ය වූහ.දස පාරමිතා අතර ‘ක්ෂාන්ති’ පාරමිතාව එනම් ඉවසීමේ පාරමිතාව ප්‍රධානත්වයේ ලා සැලකෙන්නේ ඒ නිසාය.ජීවිතයේ ඉලක්ක ජය ගැනීමට නම් අප කෙරෙහි ද ඉවසීම වර්ධනය කරගත යුතු බව මේ අනුව වටහා ගත යුතුය. ‘ඉවසීමෙන් සැනසීම ලැබේ’ යන කියමන එදිනෙදා අප කොතෙකුත් අසා ඇත්තෙමු. මේ කියමන ජනවහරට එක් වී ඇත්තේ ද එම ගුණාංගය එපමණට ම ජීවිතයට වැදගත් වන නිසාය.මේ සමාජයේ කුඩාම ඒකකය වන්නේ් පවුලයි. අඹුසැමියන්, මවුපියන්, දූ දරුවන් ආදී විවිධ චරිත එහි ජීවත්වෙති. ඒ ඒ චරිත හසුරුවන අය තම තමන්ගේ යුතුකම් නිවැරැදිව ඉටු නොකළේ නම්, තමන් කවරෙක්දැයි හඳුනා නොගත්තේ නම් ඇති වන්නේ ගැටලුවකි.විශේෂයෙන් මවුපියන්ගේ භූමිකාව මෙහිදී ඉතා වැදගත්ය. දරුවන්ගේ වැරැදි හා දඟකාරකම් හමුවේ ඔවුන් නියත වශයෙන්ම ඉවසීම ප්‍රගුණ කළ යුතුය. දරුවන්ගේ සෑම ක්‍රියාවකටම ඉවසීමෙන් තොරව ප්‍රතිචාර දැක්වූයේ නම් ඒ දරුවා වැඩෙන්නේ දරුණු මානසිකත්වයක් සහිතවය. කරුණාව, දයාව නොමැති තැන, ආදරණීය මඟ පෙන්වීමක් වෙනුවට දඬුවම පමණක්ම ලැබුණු තැන සිදුවන්නේ වරදකි. එය දරුවාගේ පසුගාමීත්වයට ප්‍රබල සාධකයකි.කුඩා කල කළ වරදකදී අප මවුපියන් ඇසුවේ “පුතේ ඔය වැඩ කරලා මොන ලෝකෙට යන්නද හිතන් ඉන්නේ” යනුවෙනි. මේ ලෝකය කුමක්දැයි එවේලේ අපට නොතේරුණි. මගතොට ඇස ගැටෙන ආබාධිතයෙක්, නෙත් අඳ තැනැත්තෙක්, අප වරදින් මුදවා ගන්නට මවුපියන්ට උදාහරණයක් වුණි. වැරැදි කළොත් ලැබෙන දඬුවම් අපට දැක ගන්නට ලැබුණි.’පේනව නේද පුතේ වැරැදි කළ අයට ලැබෙන දඬුවම්’ ඔවුන් අප සිත ආකල්පමය වෙනස්කම් ඇති කළේ එලෙසිනි. යම් හෙයකින් වරදේදී පහර දුන්නා නම්, පීඩාවට පත් කළා නම් මවුපියන් නැති තැන ඒ වරද නැවත නැවත සිදුවන්නට ඉඩ තිබුණි. කුඩා දරුවාගේ ස්වභාවය එයයි. දරුවන්ගේ කටයුතුවල දී වැඩිහිටියන් මැනවින් සිතා, ඉවසීමෙන් ක්‍රියා කළ යුතු වන්නේ ඒ නිසාය.අද පවුල් පරිසරයේ ඇතිවන ගැටුම් සියයට අනූනමයක් ම දුර දිග යන්නේ නොඉවසීම නිසාය. විටෙක සැමියාගේ වැඩ බිරියට පි‍්‍රය නැත. බිරියගේ කි‍්‍රයාකාරකම් සැමියාට රුස්සන්නේ නැත. තමන් කරන්නේ වරදක් බව දැන දැන වැරැදි කරන අය මේ සමාජයේ අවමය. තම සතුට වෙනුවෙන් හෝ, ලාබය වෙනුවෙන් හෝ, සැනසීම වෙනුවෙන් හෝ කෙනෙක් කරන ක්‍රියාවක් තවත් කෙනකුට වරදක් වීමට පුළුවන. මේ සමාජයේ මිනිසා සතුටු වීමට උත්සාහ කරන්නේ ඇස, කන, නාසය, දිව, ශරීරය ආදී වූ පංචේන්ද්‍රියන් පිනවීමෙනි. හෙතෙම, ඇසට පි‍්‍රය දේ සැපයැයි සිතයි. සුවදායී ස්පර්ශය සැපයයි සිතයි.ඉපැදුණ දා පටන් මියෙන තුරුම ඒ සැප පසුපස හඹා යයි. එහි කෙළවරක් නැත. එහෙත් අප අමතක නොකළ යුත්තකි සැප යැයි සිතා සන්තර්පණය වීමට වෙර දරන මේ එකදු ඉන්ද්‍රියයක් හෝ පිනවා අවසන් කළ නොහැකි බවය. දස දහස් ගණනින් ආත්ම භවයන් හි ඉපිද, මැරෙමින් අපි සැප පසු පස ලුහුබඳිමු. අපගේ ඉවසීමට සිදු වූයේ කුමක් ද? ඉවසීමට නොහැකි වූයේ කොතැනද? මේ ජීවිතය ධර්මයෙන් දකින්නට තරම් අපට ඉවසීමක් තිබුණේ නැත. අප සැනසීමට පත් නොවුණේ ඒ නිසාය. සංසාර ගමනේ සැනසීමක් නොලැබුණේ් ඒ නිසාය.කෙනෙක් කරන දේ තවත් කෙනකුට වරදක් වන්නේ කොතැනදී ද? තමන් ගැන පමණක් සිතා, තමන්ගේ යහපත ගැන පමණක් සිතා කටයුතු කරන අවස්ථාවක දී ය. එක් පැත්තකින් අප බොහෝ අසරණය. මේ ජීවිතය පිනවීමට අපි හැකි තරම් වෙර දරමු.මේ ඉන්ද්‍රියයන් පස් ගොඩක් බවට පත්වෙන තුරු ඒ සටන අත් නොහරිමු. එහිද අවසානයක් නැත. තමන් ගැනම අනුකම්පාවෙන්, තමන්ගේම සැපත ප්‍රාර්ථනා කරන මිනිසාට අනුන්ගේ සැපත ගැන සිතීමට නොහැකි වූයේ ඇයි? මගේ ජීවිතය මෙලෙස යැයි තේරුම් ගන්නට හැකි නම් අනෙක් තැනැත්තාගේ ජීවිතය දෙස මදකට හෝ ඒ දෘෂ්ඨි කෝණයෙන් නොබලන්නේ ඇයි? ධර්මයෙන් ජීවිතය දකින්නට තරම් ඉවසීමක් නොමැති නිසාය.අංගුලිමාල බුදුරදුන් ඉදිරියට එන්නේ කිසිවෙකුටත් මෙල්ල කළ නොහැකි දරුණු මිනීමරුවකු ලෙසිනි. අංගුලිමාල මිනීමරු පුද්ගලයෙක් ලෙස දුටුවා නම් බුදුරජාණන් වහන්සේට ඔහු මෙල්ල කළ නොහැකිවනු ඇත. ඔහු දාමරිකයෙකැයි තමන් වහන්සේත් එලෙස ප්‍රතිචාර දැක්වූවා නම්, ඉවසීමෙන් වරද පෙන්වා නොදී ඔහු මඟ හැර ගියා නම් අංගුලිමාලට ජීවිතයේ සැනසීම උදාකර ගන්නට අවස්ථාවක් ලැබෙන්නේ නැත. ඔහුගෙන් සමාජයට වන ව්‍යසනය නතර වන්නේ ද නැත.මදකට සිතන්න. මේ සමාජයේ කෙනෙක් රළු වචන හසුරුවන තැනෙක අනෙක් පිරිස ආවේගශීලී නොවන්නේ ඉතාම කලාතුරකින් බව ඔබට වැටහෙනු ඇත. අනෙක් පුද්ගලයාගේ දුර්වලතාවය වටහා ගෙන ඉවසීමෙන් වරද පෙන්වා දීමට තබා තමන්වත් හසුරුවා ගන්නට තරම් ඉවසීමක් බොහෝ දෙනාට නැත. සුළු කරුණකදීත් පමණට වඩා ආවේගශීලීවන ඇතැම් පිරිස් තමන් කළ කි‍්‍රයාවේ නිෂ්ඵල බව තේරුම් ගන්නාවිට සිදුනොවිය යුතු දේ පවා සිදුවී අවසන්ය.අපට මේ සමාජයේ තනි පුද්ගලයන් සේ ජීවත්විය නොහැකිය. අප ඉදිරියට යන්නේ සමාජ කණ්ඩායමක් ලෙසිනි. එහිදී අප සමඟ ජීවත්වන අනෙක් අයගේ මානසික ස්වභාවයන් තේරුම් ගන්නට තරම් ඉවසීමක් අප කෙරෙහි විය යුතුය. එකිනෙකා වෙත නම්‍යශීලී පිළිවෙතක් අනුගමනය කළ යුතුය. ගැටුම් ඇති වන්නේ එලෙස කටයුතු කිරීමට නොහැකි වූ තැනය.අද බොහෝ දෙනාගේ ජීවිත ගෙවෙන්නේ තාප්පවලින් වැසී ගිය කුඩා භූමි ප්‍රමාණයකය. අවට ලෝකයෙන් සැඟවීගෙනය. ස්වභාව ධර්මය විඳින්නට, සොබා දහමේ කම්පනය අත්විඳින්නට ඔවුන්ට අවස්ථාවක් නැත. අවට ලෝකය දැනෙන්නේ නැත. අවසානයේ සිදු වන්නේ කුමක්ද? තමන්ගේ ගෙදර කුණු ටිකත් මහ මඟට මුදා හරින්නට තරම්, තවත් නිවෙසක තාප්පයට උඩින් විසිකරන්නට තරම් අකාරුණික වීමය. අනෙකාගේ දුක, අපහසුතාවය පිළිබඳ හැඟීමක් නොමැති වීමයි. මේ විනාශය කරා යන්නේ අපගේම දරුවන්ගේ අනාගතය බව, අමතක නොකළ යුතුය. අප විසින්ම මේ රට, මේ සමාජය අපවිත්‍ර කරන බව අමතක නොකළ යුතුය.කෙනෙක් වරදක් පෙන්වා දෙන තැන නිහතමානීව ඒ වරද පිළි ගන්නට සූදානම් නොවන්නේ නම් කිසි කලෙක අපට නිවැරැදි පුද්ගලයින් වීමට හැකි වන්නේ නැත. මේ සමාජයේ එකිනෙකාගේ රුචිකත්වය හා ආකල්ප විවිධාකාර බව අප තේරුම් ගත යුතුය. ඒ අවබෝධය ඇති කර ගැනීම ඉවසීමයි. ඉවසීම වර්ධනය කරගත හැකි වන්නේ එවැනි අවබෝධයක් ඇති පුද්ගලයාට පමණි.විවිධ ආකල්පයන්ගෙන් හා විවිධ හැසිරීම් රටාවන්ගෙන් යුතු පිරිස් එදා බුද්ධ ශාසනයේ ශ්‍රාවකයින් බවට පත්වූහ. බුදුරජාණන් වහන්සේ ශ්‍රාවක ශ්‍රාවිකාවන් පිරිවරා ගම් නියම්ගම් දනව් පුරා ධර්ම ප්‍රචාරය ගෙනගියේ උන්වහන්සේ වෙත වූ මහා ඉවසීමේ ගුණය නිසාමය. මේ පිරිස තේරුම් නොගත්තා නම්, එකිනෙකාගේ මානසිකත්වය තේරුම් නොගෙන නොඉවසීමෙන් කටයුතු කළා නම් අද දවසේ අපට බුදු බණ පදයක් අසන්නට, කියවන්නට අවකාශය ලැබෙන්නේ නැත.ජීවිතයේ අනේකවිධ ප්‍රශ්න හමුවේ ජීවිතය වරදා ගත්, අම්බපාලී, පටාචාරා වැනි අසරණ කාන්තාවන් බුදු සසුනෙන් පලවා හැරියා නම්, ඔවුන් තේරුම් නොගෙන, ජීවිතය මේ යැයි නොසිතා කටයුතු කළා නම් මේ කාන්තාවන්ට ධර්මය අවබෝධ කර ගන්නට, ජීවිතය අවබෝධ කර ගන්නට අවස්ථාව ලැබෙන්නේ නැත.බොහෝ ප්‍රශ්න කාලයට විසඳීමට ඉඩ දී ඉවසා සිටින්නට සිදුවන අවස්ථා වීමට පුළුවන. බුද්ධ කාලයේ ධර්මධර භික්‍ෂූන් හා විනයධර භික්‍ෂුන් අතර ඇති වූ මතභේදයක් විසඳා ගත හැකි වූයේ කාලය විසිනි. අප ජීවිතය තේරුම් ගැනීමට උත්සාහ කළ යුතුය. බෞද්ධ ධර්මය ඒ සඳහා වූ ශ්‍රේෂ්ඨ මඟ පෙන්වීමකි. 2600 සම්බුද්ධත්ව ජයන්තිය එළඹීමට ඇත්තේ සුළු කාලයකි. බෞද්ධයින් ලෙස අප ඒ සඳහා පිළිවෙතින් පෙළ ගැසෙමු.පිළිවෙත නම් අපගේ ශාස්තෘවරයාණන් වහන්සේ අනුගමනය කළ පිළිවෙතයි. උන්වහන්සේගේ පිළිවෙත බෞද්ධයින් ලෙස අපගේ පිළිවෙත බවට පත්විය යුතුය. ඒ ගුණ ධර්ම අපගේ ජීවිතය තුළින් ද ප්‍රගුණ කරවීමට උත්සාහ කළ යුතුය. අටලෝ දහමින් කම්පා නොවී ඉවසීම ජීවිතයේ පාරමිතාවක් බවට පත්කර ගන්නට උනන්දු වන්නේ නම් ධර්මානුකූලව ජීවිතය දකින්නට, ජීවිතය ගොඩනඟා ගන්නට අපහසු වන්නේ නැත. මේ සමාජය, අප ජීවත්වන රට විනය ගරුක, ගුණ ධර්මයන්ගෙන් පෝෂිත දේශයක් බවට පත් කිරීම අපහසු වන්නේ නැත.සාකච්ඡා කෙළේ රමණී සුබසිංහ ඡායාරූපය – ගීත් ද මැල්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>12</month>
      <day>12</day>
    </date>
    <link>http://www.silumina.lk/2010/12/12/_art.asp?fn=as10121211</link>
    <topic>ඖෂධ හා පැළෑටි නිදර්ශක චිත්‍ර ප්‍රදර්ශනයක්</topic>
    <author/>
    <content>ඖෂධ හා පැළෑටි නිදර්ශක චිත්‍ර ප්‍රදර්ශනයක්චිත්‍ර ශිල්පිනී රුවනි පෙරේරා ගේ ශ්‍රී ලංකාවේ ඖෂධ හා පැළෑටි නිදර්ශක චිත්‍ර ප්‍රදර්ශනය මේ මස 17, 18 සහ 19 යන දිනවල පෙරවරු 10 සිට සවස 6.30 දක්වා කොළඹ ලයනල් වෙන්ඩ්ට් කලාගාරයේදී නොමිලේ පැවැත්වේ.මෙය රුවනි පෙරේරා ගේ සිවුවැනි චිත්‍ර ප්‍රදර්ශනය වන අතර මෙරට පවත්වන පළමු ඖෂධ ශාක හා පැළෑටි නිදර්ශක චිත්‍ර ප්‍රදර්ශනයයි.ඇය පසුගිය කාලය පුරා දැඩි කැපවීමකින් ලංකාවේ විවිධ පළාත්වල වන ගහන හා ඔසු උයන්හි සැරිසරමින් සියයකට වැඩි ඖෂධ පැළෑටි හා ශාක චිත්‍රණය කළාය.එය වඩාත් වැදගත් වන්නේ ඖෂධ පැළෑටිය නිවැරැදිව හඳුනා ගැනීම තහවුරු වෙනු වස් දිගු කලක් පුරා ඒවා දෙස ඉවසිල්ලෙන් බලා හිඳිමින්, සම්පූර්ණ ජීවන චක්‍රය සිතුවම් කිරීමයි.මෙහිදී මෙම ශාක හා පැළෑටිවල ජීවි ගුණය, වර්ණ ප්‍රභේද, ආකෘතිමය වෙනස්කම් ඒ ආකාරයෙන්ම සිතුවම් කිරීමට ගෙන ඇති උත්සාහය ප්‍රශංසනීයය.මෙහිදී රුවනි ඇගේ සුපුරුදු තෙල් සායම්වලින් බැහැර ව පැළෑටියක සියුම්, සංවේදී බව හුවා දැක්වීමට සුදුසු දිය සායම් සිය මාධ්‍යය ලෙස තෝරා ගෙන ඇත.හර්මානිස් ද අල්විස් සෙනෙවිරත්න නම් ශ්‍රේෂ්ඨ චිත්‍ර ශිල්පියා සහ ඔහුගේ පරම්පරාව දහනව වැනි ශත වර්ෂයේ අග භාගයේ පමණ පේරාදෙනිය උද්භිද උද්‍යානය ඇසුරින් නිදර්ශක ශාක සිතුවම් කර ඇති අතර අද එම සිතුවම් ලංකාවේ උරුමයක් ලෙස සුරක්ෂිතව පවතී.ඉදිරියේ දී ද වඩා දුර්ලභ හා ආවේනික ඖෂධ සොයා ඒවා චිත්‍රගත කර පොදු ජනතාවගේ ද වගකිවයුත්තන්ගේ ද අවධානය ඒ වෙත යොමුකර ඖෂධ පැළෑටි වඳ වී යා නොදී රැක ගැනීම ඇගේ අදිටනයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>12</month>
      <day>12</day>
    </date>
    <link>http://www.silumina.lk/2010/12/12/_art.asp?fn=av1012121</link>
    <topic>කවුළු දොරින්</topic>
    <author>හිරුණි</author>
    <content>කවුළු දොරින්අපේ සිනමාවේ බොහෝ ජනපි‍්‍රයත්වයක් දිනාගත් ‘ගඟ අද්දර’ චිත්‍රපටය ඔබට මතක ඇති. එහෙත් අද කියන්න යන්නේ ‘ගඟ අද්දර’ චිත්‍රපටය ගැන නොවෙයි. මේ දිනවල විකාශය වන ‘ගඟ අද්දර’ ටෙලි නාට්‍යය ගැන.මේ ටෙලිනාට්‍යය නිෂ්පාදනය කළේ සුධර්මා නෙත්තිකුමාර. ‘ගඟ අද්දර’ චිත්‍රපටයේ විජය කුමාරතුංග රඟපෑ චරිතය ටෙලි නාට්‍යයේ රඟපානුයේ ජනපි‍්‍රය නළු නිරෝෂන් විජේසිංහයි. මේ චරිතය බාරගත් කාලයේ බොහෝ දෙනෙක් ඔහුගෙන් ඇසුවේ ඇයි එවැනි අභියෝගාත්මක චරිතයක් බාර ගත්තේ කියලයි.ඇත්තටම මට ඕන වුණේ ‘ගඟ අද්දර’ ටෙලි නාට්‍යයේ ඩොක්ටර් ගේ චරිතය කරන්න මිසක් විජය කුමාරතුංගයන් අනුකරණය කරන්න නොවෙයි. කොහොමත් ‘ගඟ අද්දර’ ටෙලි නාට්‍යය දිවෙන්නේ ලෙටීෂියා බොතේජු මහත්මිය ලියපු නවකතාවේ අනුසාරයෙන්මයි. එය ‘ගඟ අද්දර’ චිත්‍රපටය හා සංසන්දනය කරන්න බෑ කියලත් බලනකොට ඕන කෙනෙකුට තේරෙනවා.දැනට ලැබෙන ප්‍රතිචාර අනුව මට හිතෙනවා මම මේ අභියෝගය සාර්ථකව බාර අරගෙන තිබෙනවා කියලා.‘මාස්ටර් සර්’ආයෙත් එනවානීලා වික්‍රමසිංහ ගැයූ ගීත ගැන හිතත්දී දවසින් දවස ඒ ගීතයන්හි අගය, මිහිර වැඩි වෙනව නේද කියලා අපට දැනෙන්නේ අද නිතර දෙවේලේ අහන්නට සිද්ධ වෙන ගීතයන්ට සවන් දුන්නම. එක සැරයකින් ඒ ගීත අහන එක එපා වෙනවා. ඒත් නීලා ගායනා කළ හැම ගීතයක්ම පුරා දශක ගණනාවක් තිස්සේ ඇසුවත් හෙටත් ආයේ අහන්න ඇත්නම් කියන හැඟීම අපට ඇතිවෙනවා.මේ සිතුවිල්ල මතු වෙන්න නීලා ගේ ඉමිහිරි කටහඬ සේම ඇය තෝරා ගත් පද රචනා, මියුරු තනු මේ සියල්ලම හේතු වෙනවා. කලක් නිහඬව ඉඳලා විශාරද නන්දා මාලිනිය ‘ශ්වේත රාත්‍රියෙන්’ පසුගියදා අප මුණ ගැසුණු අයුරින්ම නීලාගේ අපූරු ගායනා අහන්න තවමත් මේ රටේ ශ්‍රාවකයන් පෙරුම් පුරාගෙන බලාගෙන ඉන්නවා.මේ අයට සුබ ආරංචියක් කියන්නයි මේ හදන්නේ. එළඹෙන නව වසර සුබම සුබ අලුත් අවුරුද්දක් වෙන්න කියලා කරන ප්‍රාර්ථනයත් එක්කම නීලා ‘මාස්ටර් සර්’ ප්‍රසංගයත් සමඟ ලබන පෙබරවාරියේ ශ්‍රාවකයින් හමුවෙන්න බලාපොරොත්තු වෙනවා. වැඩිදුර විස්තර ඒ මොහොත එළඹුණවිටම කතා කරමු කියලයි ඇය කිව්වේ.අපේ ප්‍රවීණ ඡායාරූප ශිල්පියෙකු වන පද්මකුමාර මෙත්තසේන ගී පද රචකයකු වශයෙනුත් කලාවේ බොහෝ දුරක් ගිය කෙනෙක් බව ඔබ සැම දන්නවා. ඔහු පසුගිය කාලයේ රචනා කළ ගීත රැසක් එකතු කර ‘මනෝහාරි’ නමින් නවතම සංයුක්ත තැටියක් පසුගියදා නිකුත් කළා. ප්‍රවීණ ගායක ගායිකාවන් රැසක් ඔහුගේ ගීත ගායනා කරමින් මේ සංයුක්ත තැටියට එක්වී තිබෙනවා.ඒ අතර වික්ටර් රත්නායක, දයාන් විතාරණ, සංගීත් වික්‍රමසිංහ, නිරෝෂා විරාජිනි, ජගත් වික්‍රමසිංහ, මර්වින් පෙරේරා, නාරද දිසාසේකර, දීපිකා පි‍්‍රයදර්ශනි, එඩ්වඩ් ජයකොඩි ඇතුළු පිරිසක් ඉන්නවා. අප අතරින් වියෝ වූ ප්‍රවීණ ගායන ශිල්පි මර්වින් පෙරේරාගේ අවසන් පටිගත කරන ලද ගීතයත් මේ සඳහා එක්වී තිබෙනවා.අනෙක් සුවිශේෂීම කාරණය වන්නේ ‘මනෝහාරි’ සංයුක්ත තැටිය සඳහා ඡායාරූප ශිල්පීන් කිහිප දෙනෙකුගේම දායකත්වය ලැබීමයි. මෙත්තසේන ගීත ලියනවිට දයාන් විතාරණ ගීත ගායනයෙන් ඊට එක්වෙයි. සංයුක්ත තැටියේ කවර නිර්මාණයෙන්, ඡායාරූපවලින් සිසිර විජේතුංග එක්වෙයි. තවත් පැත්තකින් අතුල මහවළගේ මෙහි නිෂ්පාදන කාර්යයේ විවිධ අංගයන් සඳහා දායක වෙයි. ‘මනෝහාරි’ මෙත්තසේන විසින්ම නිෂ්පාදනය කර බෙදාහරිනු ලබයි.ඒ අය තමයි කොපි කළේපසුගිය සතියේ ‘රසඳුන’ පාඨකයෙකුට සිසිර සේනාරත්නයන් ගායනා කරන ගීතයක් පිළිබඳ පැනයක් මතුවී තිබුනා.ගල්කඳවල සරත් කරුණාරත්න අපෙන් අසා එවා තිබුණේ සිසිර – ඉන්ද්‍රානි යුවළ ගායනා කරන ‘සුදුපාට මල් නෙළා’ ගීතය හා ‘කුච් කුච් හෝතා හේ’ චිත්‍රපටයේ ‘තුම් පාස් ආයේ’ ගීතය සමානයි. කිසියම් සම්බන්ධතාවයක් තිබෙනවාද කියලයි. මේ පිළිබඳ අපිට සිසිර සේනාරත්නයෙන්ගෙන්ම අහන්නට සිතුණා.’සුදුපාට මල් නෙළා’ ගීතය මම ගායනා කළේ 1966 වර්ෂයේ නැත්නම් 1967 වර්ෂයේ. ඒ කාලේ ගුවන් විදුලි සරල ගීතයක් විදයට තමයි මමත් – ඉන්ද්‍රානිත් මේ ගීතය ගායනා කළේ. ‘තුම් පාස් ආයේ’ කියන ඔය හින්දි ගීතය බොහොම මෑතකදි ආව ගීතයක්නේ. පාඨකයින්ට ඇහෙනකොට ඒ ගීතයන්හි තනුවල සමානකම් ඇති. අපිටත් ඒ වගේ දැනෙන අවස්ථා තිබෙනවානේ. කොහොම නමුත් මට නම් කියන්න තිබෙන්නේ ‘තුම් පාස් ආයේ’ හැදුවේ මම ‘සුදු පාට මල්’ ගීතය හැදුවට පස්සෙනේ. ඒ නිසා ඒගොල්ල කොපි කරන්න ඇති.ගෝලයන් එක්ක තවදුරටත්මහාචාර්ය සංගීත් නිපුන් සනත් නන්දසිරි කියන්නේ අපේ රටට පහළ වුණු අති විශිෂ්ට සංගීත ශිල්පියෙක්. පුරා දශක ගණනාවක් තිස්සේ ඔහු අපට තිළිණ කරපු නිර්මාණවල අගය ගැන අමුතුවෙන් කිව යුතු නැහැ. ඒ පරිද්දෙන්ම ඔහු වසර ගණනාවක් පුරා අපේ රටේ දූ දරුවන් වෙනුවෙන් සංගීත ඥානය ලබාදුන්න ආදරණීය ගුරුවරයෙක්. මේ වන විටත් ඔහු සෞන්දර්ය කලා විශ්ව විද්‍යාලයේ සේවය කරනවා.ආයතනික වශයෙන් බැඳී දූ දරුවන් උදෙසා සංගීත දැනුම බෙදා දෙනවාසේම පෞද්ගලිකවද ඔහුගෙන් සංගීතය ඉගෙනගත් ගෝල බාලයන් පිරිස අති විශාලයි. අද ලංකාව පුරාමත් ලෝකය පුරාමත් ඔහුගේ ගෝල බාලයන් විසිරී පවතිනවා.කාලය කොයිතරම් ඉක්මනින් පියඹා ගියත් මහාචාර්ය සනත් නන්දසිරි තවමත් සිය කාලයෙන් වැඩි කොටසක් වෙන් කරන්නේ සිය ගෝල බාලයන් වෙනුවෙන්. එළඹෙන අලුත් අවුරුද්දෙදිත් ඔහු තමන්ගේ කාලය සිය දරු පරපුර සඳහා සංගීත ඥානය බෙදා දීමට මේ දිනවල සූදානමින් සිටියි.ඉන්දියාවේ ලක්නව් හි භාත්ඛණ්ඩේ සංගීත විද්‍යා පීඨය මෙහෙයවන විශාරද විභාගය දක්වා ගායනයත්, තබ්ලා වාදනයත් පිළිබඳ අධ්‍යාපනය ලබා දීමට ඔහුගේ වැඩි අවධානය යොමු වේ.හිරුණිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>12</month>
      <day>12</day>
    </date>
    <link>http://www.silumina.lk/2010/12/12/_art.asp?fn=av1012122</link>
    <topic>පිස්සු හැදෙන සඳ</topic>
    <author>එඩ්වඩ් චන්ද්‍රසිරි</author>
    <content>පිස්සු හැදෙන සඳඅ.පො.ස. උසස් පෙළ විභාගයෙන් උසස් ලෙස සමත් වූ සේනාධි තම පියා වෙත ගොස් මෙසේ ඇසීය.‘තාත්තා කැමැති මම ඇස් කන් නාසය පිළිබඳ විශේෂඥ වෛද්‍යවරයෙක් වෙනවටද, එහෙම නැත්නම් දත් දොස්තර කෙනෙක් වෙනවට ද?’‘පුතේ උඹ දෙපාරක් නොහිතා දත් දොස්තර කෙනෙක් වෙයන්.’ ධර්මදාස තම පුතු දෙස ආඩම්බරයෙන් බලා කීවේ ය.‘ඇයි තාත්තා මම දත් දොස්තර කෙනෙක් වෙනවට ඔච්චර කැමැති?’ සේනාධි පුදුමයෙන් විමසුවේ ඔහු ඊට හාත්පසින් ම වෙනස් පිළිතුරක් අපේක්ෂා කළ බැවිනි.‘ඇයි පුතේ මිනිහෙකුට තියෙන්නේ ඇස් දෙකයි. කන් දෙකයි. එක නහයයි. එහෙමයැ පුතේ දත්. තිස් දෙකක් ම තියෙනවනෙ.’ ධර්මදාස කීවේ දත් දෙතිසම පෙන්නා සිනා සෙමිනි.ගණන් බැලීමේ අර්ථයරමේෂ්ගේ බාබර් සාප්පුව, නිතර පිරී පවත්නා, නගරයේ ජනපි‍්‍රය ස්ථානයකි. සතියේ දිනෙක සවස් යාමයේ එයට ගොඩ වූ පි‍්‍රයන්ත ‘කොන්ඩේ කපන්ඩ තව කී දෙනෙක් ඉන්නවාදැ’යි විමසා එතැන මඳ වේලාවක් රැඳී සිට ඉවතට ගියේය. ඊළඟ සතියේ ද බාබර් සාප්පුවට ගොඩ වැදුණු හෙතෙම පෙර පරිදිම විමසා ඉවතට යන අයුරු රමේෂ් බලා සිටියේය. තුන් වැනි සතියේ ද එක් සවස් වරුවක බාබර් සාප්පුවට පැමිණි පි‍්‍රයන්ත එසේම විමසා ඉවතට යද්දී රමේෂ් තම අතවැසි නිලන්ත කැඳවා මෙසේ කීය.‘අර මිනිහා හැම සුමානෙම ඇවිත් කොන්ඩේ කපන්ඩ තව කී දෙනෙක් ඉන්නවද කියල බලලා යනවා. හැබැයි ආපහු එන්නෙ නැහැ. ගිහින් බලනවා මිනිහා කවුද කියල.’ටික වේලාවකට පසු ආපසු පැමිණි නිලන්ත රමේෂ් අමතා මෙසේ කීය.‘මිනිහා කවුද කියල නං මං දන්නෙ නැහැ. ඒත් මිනිහා ගියෙ රමේෂ් මහත්තයාගෙ ගෙදරට.’කිට්ටුම යාළුවෙක්තම ලිපිගොනුවක වූ සටහනක් පිළිබඳව කරුණු පැහැදිලි කර ගැනීමට අමිතා නගර සභාවේ සභාපති තුමාගේ කාමරයට ගොස් සිටියදී ඔහුගේ දුරකථනය නොනවත්වාම නාද වන්නට විය.හදිසි රාජකාරියක නියැලී සිටි සභාපති හිස නොඋස්සාම මෙසේ කීවේය.‘මිස් බලන්ඩ ඔය කවුද කියලා.’‘සර්ගෙ කිට්ටුම යාළුවෙක් කතා කරනවා.’ දුරකථනයට පිළිතුරු දුන් අමිතා පැවසුවාය.‘කිට්ටුම යාළුවෙක්...? මොකද්ද නම?’ සභාපති කුහුලින් විමසීය.‘නම කිව්වේ නැහැ.’ අමිතා තම කණ්ණාඩිය සකසමින් පිළිතුරු දුන්නාය.‘එහෙනං කිට්ටුම යාළුවෙක් කියල දන්නෙ කොහොමද?’ සභාපති ඇසුවේ විමතියෙනි.‘එයා අහනවා ‘ඔය තකතීරු මෝලා කන්තෝරු ඇවිල්ලා ඉන්නවද කියල?’ අමිතා කීවාය.දහ තුන‘ප්‍රසන්න ඔයා හිතන්නෙ දහතුන අවාසනාවන්තයි කියල ද?’ ලිපි ගොනුවක් රැගෙන තමා වෙත ආ ප්‍රසන්න ගෙන් නාමලී විමසුවේ එම ලිපි ගොනුවට අත්සන් තබන අතරවාරයේදීය.අනේ මිස් මම නං ඔය වගෙ මිථ්‍යා මත විශ්වාස කරන කෙනෙක් නෙමෙයි.‘ඒක තමයි. එහෙනං ඔයා මට හොඳ ළමයා වගෙ රුපියල් දහතුන් දාහක් ණයට දෙනව ද?’ නාමලී දයාබර හිනාවකින් ප්‍රසන්නට සංග්‍රහ කරමින් ඇසුවාය.එඩ්වඩ් චන්ද්‍රසිරිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>12</month>
      <day>12</day>
    </date>
    <link>http://www.silumina.lk/2010/12/12/_art.asp?fn=av1012123</link>
    <topic>මං ගැන දන්න අය ඔහොම කියන්නෙ නෑ</topic>
    <author>ඡායාරූපය</author>
    <content>මං ගැන දන්න අය ඔහොම කියන්නෙ නෑඅනුරුද්ධිකා පාදුක්කගේඅද සතුටු සාමීචියට එක්වන්නී අනුරුද්ධිකා පාදුක්කගේ. කලා ක්ෂේත්‍රයට පිවිස වසර 5ක් වැනි කෙටි කාලයක් වුවද අනුරුද්ධිකා තම රංගන හැකියාව මනාව ප්‍රකට කළ නිළියකි. වේදිකාවෙන් රංගනයට පිවිසි ඇය මේ වන විට රූපවාහිනී තිරය මෙන්ම රිදී තිරය ද ජයගෙන ඇත.අනුරුද්ධිකා අපට සිටින යොවුන් නිළියන් අතර කුසලතා පූර්ණ නිළියක ලෙස ද හැඳින්වීම නිවැරැදිය. ඇය සිංහල විශේෂවේදී උපාධිධාරිනියක ද වන්නීය.ඔබ කලා ක්‍ෂේත්‍රයට ආ හැටි සිහිපත් කළොත්..?”මම කලා ක්‍ෂේත්‍රයට ආවේ වේදිකා නාට්‍ය රංගනයෙන්. විශ්වවිද්‍යාල අධ්‍යාපනයෙන් පසුව මම මහේන්ද්‍ර පෙරේරා අයියගෙ රංගනය පිළිබඳ පාඨමාලාවට එකතු වුණා. එයා නිසා තමයි මට කලාවේ දොරටු විවර වුණේ. මම මුලින්ම රඟපෑවෙ ලූෂන් බුලත්සිංහල මහත්මයගෙ ‘1617’ නම් වේදිකා නාට්‍යයේ. ඊට පසුව වේදිකා නාට්‍ය ගණනාවකටම රංගනයෙන් දායක වෙන්න අවස්ථාව ලැබුණා. ‘දොන් ජුවන්’, ‘පුංචි ආදර බලකිරීමක්’ ඒ වේදිකා නාට්‍ය අතරින් කීපයක්. මම රංගනයෙන් දායක වුණු පළමු ටෙලිනාට්‍යය වුණේ ජයලත් මනෝරත්න මහත්මයගෙ ‘මගේ කවිය මට දෙන්න’ නම් ටෙලිනාට්‍යය. ඒත් ‘සින්දූර්’ ටෙලිනාට්‍යය තමයි පළමුවෙන්ම විකාශය වුණේ.ඔබ දැන් වේදිකා නාට්‍යවල දකින්න නැත්තේ ඇයි?”ඇත්තෙන්ම මට දැන් ටික කලෙකින් වේදිකා නාට්‍යවලට එක්වෙන්න බැරිවුණා. ඒකට හේතුව තමයි ටෙලිනාට්‍ය චිත්‍රපට කීපයකටම දිගටම සහභාගිවෙන්න සිදුවීම. මගෙ පදිංචිය කොළඹින් තරමක් ඈත වීමත් වේදිකා නාට්‍යවලට සහභාගී නොවීමට එක් හේතුවක් වුණා. ඒත් හොඳ වේදිකා නාට්‍යයකට ආරාධනයක් ලැබුණොත් මගේ අපහසුතා පැත්තක තියල ඒකට සහභාගිවෙනවා.ටෙලිනාට්‍ය, චිත්‍රපටවල ඔබ මෙතෙක් නිරූපණය කර ඇති චරිත බොහොමයක් දෙමළ චරිත නේද?ඇත්තටම ඔව්. මම මෙතෙක් නිරූපණය කර ඇති චරිතවලින් භාගයක්ම වගේ දෙමළ චරිත. මෙතරම් දෙමළ චරිත සංඛ්‍යාවක් මට ලැබෙන්න ඇත්තෙ රංගනයට ආ මුල්ම දවස්වල මම රඟපෑ රූපවාහිනියෙන් විකාශය වුණු “සුදු කපුරු පෙති” ටෙලිනාට්‍යයේ දෙමළ චරිතය නිසා වෙන්න ඕන කියලයි මම හිතන්නෙ.මුලින්ම දැකපු ආකාරය ගොඩක් දෙනෙක්ගෙ මතකයේ රැඳිල තියෙනවනෙ. අධ්‍යක්ෂවරුන් හිතනව ඇති දෙමළ චරිත මට කරන්න පුළුවන් කියල.ඒ දෙමළ චරිත හැම එකක්ම මම කළේ ඉතාම ආශාවෙන්. මම හිතනව මට ඒ චරිත හොඳින් කරන්න හැකියාව ලැබුණා කියල. මට දෙමළ භාෂාව පිළිබඳව යම් තරමක දැනුමකුත් තියෙනව“ඔබගේ චිත්‍රපට රංගන පිළිබඳව කතාකළොත්...?”චිත්‍රපට කීපයකට පමණයි මේ වන විට මට දායක වෙන්න ලැබිල තියෙන්නෙ. මගේ පළමු චිත්‍රපටය ප්‍රභාකරන්. එහි මම නිරූපණය කළේ කමලිනී නම් දෙමළ තරුණියගේ චරිතය. බොහෝ දෙනෙක් මගේ එම රංගනය ගැන ප්‍රශංසනාත්මකව කතා කළා. මෑතදී තිරගතවුණු ‘බඹර වළල්ල’ චිත්‍රපටයේ මට කරන්න ලැබුණේ විනාඩි කීපයක චරිතයක්.ඒත් ඒ චරිතය කතාවට ප්‍රබල ලෙස දායක වෙනවා. ඉදිරියේදී තිරගතවීමට නියමිත ‘තේජා’, ‘ගාමණී’ යන චිත්‍රපට වලිනුත් මගේ රඟපෑම් දැකගන්න පුළුවන්.ඔබ මෙගා වර්ගයේ ටෙලි නාට්‍යවල දකින්න නැත්තේ ඇයි?”මේ වන තෙක් මෙගා ටෙලිනාට්‍යවලට මම දායක වෙලා නෑ. මෙතැනදි මට ගැටලුවක් තියෙන්නෙ “මෙගා” කියන වචනය ගැන නෙවෙයි. ඒ ටෙලිනාට්‍ය කරන ආකාරය ගැන. චරිතයක් නිරූපණය කරන විට ඒ ගැන හැදෑරීමක් කරන්න ඕන. මම දන්න තරමින් මෙගා වර්ගයේ ටෙලි නාට්‍ය කරන්නෙ සැලසුමක් නැතිව. මට එහෙම වැඩ කරන්න බැහැ. පළමුවෙන්ම මම නිරූපණය කරන චරිතය ගැන මට ආත්ම තෘප්තියක් තියෙන්න ඕන. ඒ වගේම එම චරිතය ගැන මට කිසියම් වගකීමක් තියෙන්නත් ඕන. මෙගා ටෙලිනාට්‍යවලින් ඒ දේ නොලැබෙන නිසයි මම එම ටෙලිනාට්‍යවල රඟපාන්න අකැමැති.ඔබ රඟපාන්නේ පිටපත් තෝරාබේරාගෙනද?”මොකක්දෝ වාසනාවකට මම මෙතෙක් දායක වෙලා තියෙන්නෙ හොඳ අධ්‍යක්ෂවරුන්ගේ නිර්මාණවලට. ඒ නිසා මට විශේෂයෙන් පිටපත් තෝරාබේරාගන්න අවශ්‍ය වුණේ නෑ. ඇතැමුන් වගේ පිටපත කියවා නොබලා ලැබෙන මුදල මත මම නිර්මාණවලට දායක වෙන්නේ නෑ. ඒ වගේම ප්‍රතික්ෂේප කරන්න තරමේ පිටපතක් මේ වන තෙක් මට ලැබිල නෑ”විනෝදාත්මක චිත්‍රපටවල ඔබ රඟපාන්න අකැමැතිද?”නැහැ, එහෙම දෙයක් නෑ. මම හරිම ආසයි සරල විනෝදාත්මක ලස්සන චිත්‍රපටයක රඟපාන්න. එවැනි නිර්මාණ මම ප්‍රතික්ෂේප කරන්නේ නෑ. කොහොමත් මම ආසයි සරලව ජීවත්වෙන්න.”ඔබේ විවාහය ළඟදී සිදුවෙනවාද?”අධ්‍යාපන කටයුතු වගේම වෙනත් විවිධ හේතූ නිසා විවාහය ටිකින් ටික කල් ගියා තමයි. මට පෙම්වතෙක් ඉන්නව. බොහෝ දුරට මගෙ විවාහය ලබන වසරේදී සිදුවේවි.”ඔබ ආඩම්බරද?කවුද කියන්නෙ. මාව හඳුනන, මාව ඇසුරු කරන අය ඔහොම කියන්නෙ නෑ. කාගෙවත් කණ්ණාඩියක් දමාගෙන තවත් කෙනෙක් දිහා බලන්න නරකයි. එහෙම වුණොත් පේන්නෙ වැරදි විදියට”ඔබගේ පවුලේ තොරතුරු..”අපේ පවුලෙ අම්මයි, තාත්තයි, අයියයි, අක්කයි, මමයි. අයියයි අක්කයි විවාහවෙලා වෙනම ඉන්නෙ. අම්මයි තාත්තයි මමයි තමයි දැන් ගෙදර ඉන්නෙ.ඡායාරූපයබර්නාඩ් ෂෝ ප්‍රේමසුන්දරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>12</month>
      <day>12</day>
    </date>
    <link>http://www.silumina.lk/2010/12/12/_art.asp?fn=av1012124</link>
    <topic> කසාද බඳිනකොට උයන්න දැනුමක් තිබුණේ නැහැ</topic>
    <author>හේමාලි විජේරත්න</author>
    <content> කසාද බඳිනකොට උයන්න දැනුමක් තිබුණේ නැහැසුනේත්‍රා රාජකරුණානායකඇය රාජ්‍ය සාහිත්‍ය සම්මාන ඇතුළු තවත් සම්මාන රැසකට හිමිකම් කියූ ප්‍රකට ලේඛිකාවක්. ඒ විතරක් නොවෙයි මාධ්‍යවේදිනියක්, පුවත්පත් කලාවේදිනියක්. ගුවන් විදුලි වැඩසටහන් නිෂ්පාදකවරියක් ඇතුළු තවත් බොහෝ භූමිකා රැසක් නිරූපණය කළ තැනැත්තියක්. ඇය සුනේත්‍රා රාජකරුණානායක. මෙවර ‘පන්හිඳ රැඳි සියුමැලි දෑත්’ වෙනුවෙන් අපේ අවධානය යොමු වූයේ ඇගේ නිර්මාණ දිවිය වෙතය.පසුගිය අවදියේ එළිදැක්වූ ඇගේ අලුත්ම නවකතාව වන ‘බුද්ධදාසි’ වෙනුවෙන් ලැබෙන විචාර ප්‍රතිචාරත් සමඟ ඈ පිළිබඳ කතා බහකට පසුගියදා අප යොමුවුණා.සුනේත්‍රා රාජකරුණානායක යැයි කියූ පමණින් පෙළින් පෙළට පෙළ ගැසෙන නවකතා රැසක් අපට මතක් වෙනවා. ‘සඳුන්ගිර ගිනි ගනියි’, ‘පියනි මණ්ඩපය’, ‘සර්ව කාලත්‍ර ප්‍රේමය’, ‘හෘර්ද සූත්‍රය’, ‘නන්දිතය’, ‘බත් තරංග’, ‘සුබෝධාලංකාරය’, ‘පොදු පුරුෂයා’, ‘ප්‍රේම පුරාණය’, ‘රිදී තිරංගනාවි’. මේ හැම එකක්ම ඇගේම අනන්‍යතාවයෙන් අපේ පොදු පාඨක ජනතාවගේ නොමඳ පැසසුමට ලක්වූ ඒවා.මේ සියල්ල අපට තිළිණ කළ ඇගේ කතාවත් නවකතාවක් තරමටම සුන්දරයි. සුනේත්‍රාගේ උපන්ගම වුණේ මොරටුව. ඒ වුණාට පියාගේ රැකියාව නිසා ඇය වැඩිපුර හැදී වැඩුණේ් රත්නපුර ප්‍රදේශයේ. පාසල් ගියේ පර්ගියුසන් උසස් බාලිකා විද්‍යාලයට.”අපේ අම්මා අපිට පුංචි කාලේ ඉඳන්ම කතන්දර කියා දුන්නා. හැබැයි නවකතා කියවන්න දුන්නේ නෑ. ඒ කාලේ කතාවක් තිබුණා නවකතා කියෙව්වම ළමයි නරක් වෙනව කියලා. ඒ හින්දා අම්මා නවකතා පුච්චල දාලත් තියෙනවා. කොහොම වුණත් පුංචි දවස්වල ඉඳලම මම කියවන්න ලියන්න දක්ෂයි. මම තුන්වැනි පන්තියේ ඉන්නකොට ඩබ්ලිව්.ඒ. සිල්වාගේ, පියදාස සිරිසේන ගේ පොත් කියවල ඉවර කළා. කියවනව වගේම ඒ කාලේ ඉඳන්ම ලියන්නත් පටන් ගත්තා. කවි, සින්දු, නාට්‍ය ලියන්න ගත්තා. 1972 දී විතර පාසල් ශිෂ්‍යාවක් විදියට ‘ඥානාර්ථ ප්‍රදීපය’ට කෙටි කතාවක් ලිව්වා. ඊට පස්සෙ දිගින් දිගට ලියන්න ගත්තා. මුලින් මම තිරංජනී සුනේත්‍රා ප්‍රනාන්දු. ඒත් තිරංජනී කියන නම හැමදාමත් පළ වුණේ වැරදියට. ඒ හින්දා මම තිරංජනී කෑල්ල අයින්කරල සුනේත්‍රා වුණා.”සුනේත්‍රා පොත් ලියන්න, නාට්‍ය ලියන්න වගේම රඟපාන්නත් හපනියක්. වේදිකා නාට්‍ය කිහිපයකම ප්‍රධාන චරිතත් ඇය රඟපෑවා.”රඟපාන්න පුළුවන්කම තිබුණත්, ඒ කාලේ අපේ තාත්තා නැතිවුණ නිසා මට හිතුණා රැකියාවකට යන්න. ඔය අතරම තමයි මම නිහාල් රාජකරුණානායක එක්ක විවාහ වුණේ. ඔහුත් පොත්පත් වලට කැමැති, ලියන්න කැමති කෙනෙක්. ඉස්සර ඉඳන්ම මම හිතාගෙන හිටියේ එහෙම නොවන කෙනෙක් එක්ක විවාහ වෙන්නෙ නෑ කියලා.විවාහ වෙනකොට ඔහුගෙන් මම ඉල්ලීම් තුනක් ඉල්ලුවා. එකක් තමයි කවදහරි දවසක මට වනගත වෙන්න ඕන කියන එක. අනික තමයි පීනන්න යන්න ඕන. අනිත් එක පුස්තකාලයට යන්න සහ පොත් කියවන්න. මේ ඉල්ලීම් තුනටම නිහාල් කැමැති වුණා.විවාහ වෙලා පුතා ඉපදුණාටත් පස්සේ ආයෙත් මම කෙටිකතා ලිව්වා. ඔය අතරෙදි ‘ශි‍්‍ර’ සඟරාවටත් ලිව්වා. ගෙදර දොර වැඩ, පුතාගේ වැඩ මේ ඔක්කොමත් එක්ක පිස්සුවෙන් වගේ පොත් කියවන්නත් පටන් ගත්තා. පුතා වඩාගෙන වෙලාවකට මම බ්‍රිතාන්‍ය කවුන්සිලයේ පුස්තකාලයට යනවා. විවාහ වෙනකොට මට උයන්න පිහන්න පුළුවන්කම තිබුණේ නෑ.කේක් හදන්න විතරයි පුළුවන්කම තිබුණේ. කොහොමහරි උත්සාහයෙන් රහට උයන්නත් ඉගෙන ගත්තා. ඔය අතරේ මට ‘ශි‍්‍ර’ සඟරාවේ නිදහස් මාධ්‍යවේදිනියක් විදියට වැඩ කරන්න ලැබුණා. ඒ කාලේ අපි පදිංචිවෙලා හිටියේ බම්බලපිටියේ. ඔය කාලේ මට හිතුණා වෙනත් රැකියාවක් හොයාගෙන රත්නපුරේ ප්‍රදේශයට යන්න.රජයේ ඉංගි‍්‍රසි ගුරුවරියක් විදියට මම නැවතත් රත්නපුරයට ගියා. සති අන්තයට තමයි ගෙදර ආවේ. ඒ වෙනකොට පුතා ශාන්ත පීතර විද්‍යාලයේ ඉගෙන ගන්නවා. රත්නපුරේ ඕපනායක හත්තැල්ල ප්‍රදේශයේ ඉන්නකොට ලැබුණ උත්තේජනය නිසා තමයි මගේ පළවැනි නවකතාව ‘සඳුන්ගිර ගිනි ගනියි’ බිහිවෙන්නේ.ඔය අතරෙදි මට හිතෙනවා විශ්ව විද්‍යාලයට යන්න. ඊට පස්සෙ මම A/L කරල කැලණිය විශ්ව විද්‍යාලයට ඇතුළු වෙනවා. ඒ කාලේ ජේ.වී.පී. කලබල නිසා ඒකත් අතරමඟ නැවතෙනවා. ඒ අතරේ ‘ශි‍්‍ර’ සඟරාවට සහ ‘දෙසතිය’ සඟරාවට දිගින් දිගටම ලියන්න ගත්තා. ඔය අතරේ තව රැකියා කීපයකුත් කළා. දුව ඉපදිලා මාසයක් විතර නිසා විශ්ව විද්‍යාලයේ අන්තිම විභාගේ කර ගන්න බැරිවුණා.” සුනේත්‍රා ඉස් ඉස්සරලාම පොතක් ප්‍රකාශයට පත් කරනුයේ 1983 දීය.ඒ මෝපසාං කෙටිකතා එකතුවක් පරිවර්තනයකි. ඇගේ ප්‍රථම නවකතාව ‘සඳුන්ගිර’ 1988 දී ඩී.ආර්. විජේවර්ධන සම්මානයට නිර්දේශ වූවා. 1989 දී එය මුද්‍රණය වූවා. මේ අතරතුරම සුනේත්‍රාට විවිධ මාධ්‍ය ආයතනවල විවිධ රැකියා අවස්ථා ලැබෙනවා. ඒත් ඇය කිසිදු තැනක ස්ථිර සේවයට එක්වන්නේ නෑ.”ලියන කියන කටයුතු, මාධ්‍ය ක්ෂේත්‍රයේ රැකියා කටයුතු මේ හැම එකක්ම කළේ ගෙදර වැඩ, දරුවන්ගේ වැඩ හැම එකක්ම කරලා. පාන්දරින් නැගිටලා උයනවා. රෙදි හෝදනවා. පුංචි කාලේ ඉඳලම දරුවෝ දන්නවා අම්ම ලියනවා කියලා. ඒ නිසා මගේ කොළ කෑලි අඳින්න කවදාවත් ඒ අය ආවේ නෑ.”ඒ කාලේ ජනපි‍්‍රය වෙලා තිබුණු ‘විදර්ශි’ සඟරාව සංස්කරණය කළෙත් සුනේත්‍රා. ලියන්නෙත් සුනේත්‍රා පිටු හදන්නෙත් සුනේත්‍රා. ඒ විතරක් නොවෙයි පිටකොටුවේ හැම තැනම ඇවිදල ‘විදර්ශි’ බෙදා හැරියෙත් සුනේත්‍රාමයි. මේ අතරම ඇයට විදේශීය ශිෂ්‍යත්ව, සම්මන්ත්‍රණ, වැඩමුළු ද රැසක් තිබුණා. ඒ අතරම චීන ගුවන් විදුලියේ රැකියාවකටද ඇයට ආරාධනා ලැබෙනවා.”මේ වැඩ රාජකාරි සියල්ල අතරම හැම අවුරුද්දකම පොතක් ලියන එකත් මගේ රාජකාරි අතරට වැටුණා. මේ සියල්ල කලේ ගෘහණියක්, මවක්, බිරිඳක් කියන මට හිමි අනිත් තනතුරු පදවි පිළිබඳ බිඳක් හෝ අමතක කරන්නේ නැතුව. ඔය අතරේ මගේ දරුවෝ හොඳින් ඉගෙන ගත්තා. පුතා විවාහවෙලා දැන් විදේශයක පදිංචි වෙලා ඉන්නේ. දුව තාම මගේ ළඟ ඉන්නවා.දැන් මගේ ජීවිතේ සම්පූර්ණයෙන්ම වෙනත් පැත්තකට යොමු වෙලා. මගේ කාලයෙන් වැඩි කොටසක් යෙදෙවෙන්නේ භාවනා කරන්න සහ භාවනා කරන්න උගන්වන්න. දැන්මම අඳින්නේ සුදු ඇඳුම්. අනිත් ඇඳුම් සියල්ල දීලා දැම්මා. මස් මාංශ අනුභවයෙන් තොරයි.ජීවිතේ හරිම සරලයි. භාවනා ඉගෙන ගන්න වයස් බේදයක්, ජාති කුල මල බේදයක් නැතුව බොහෝ දෙනෙක් එනවා. ඒ අයත් සමඟ භාවනා කරන්න තමයි වැඩි කාලයක් ගත වෙන්නේ. සරලව ජීවත් වෙන්නත් කිසියම් මුදලක් අවශ්‍යයිනේ. මට වෙනත් රැකියාවක්, ආදායම් මාර්ගයක් නැති නිසා පොත් ලියන්නේ. ඒකෙන් ලැබෙන මුදල තමයි මගේ එකම ආදායම් මාර්ගය. ඉදිරියේදී ‘කවි කඳුර’ කියලා අලුත් නවකතාවක් එනවා.හේමාලි විජේරත්නඡායාරූප – ගීත් ද මෙල්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>12</month>
      <day>12</day>
    </date>
    <link>http://www.silumina.lk/2010/12/12/_art.asp?fn=av1012125</link>
    <topic>මගේ දුවලා තුන් දෙනාගේම වගකීම</topic>
    <author>හේමාලි විජේරත්න</author>
    <content>මගේ දුවලා තුන් දෙනාගේම වගකීමදයාරත්න රටගෙදරඔහු රූපවාහිනි මාධ්‍යය තුළ සුවිශේෂි පුද්ගලයෙක්. පුරා දශක දෙකකටත් වැඩි කාලයක් තිස්සේ ඔහු නිර්මාණය කළ අපූරු දේ අපි රසවින්දා. අද අපි ඔහු මුණ ගැසුණේ ඒ නිර්මාණ ගැන කතාබහකට නම් නොවෙයි. මේ නිර්මාණ ජීවිතයෙන් බැහැර වූ විට ඔහුගේ පෞද්ගලික ජීවිතය ගැන සොයන්නට අපට සිතුණා. විටෙක සුන්දර මෙන්ම විටෙක අසුන්දර තැන් වලින්ද පිරිපුන් ඒ ජීවිතය ඔහු අත් විඳින්නේ කිසිදු පසුබෑමකින් තොරවයි. නිවෙසක් සොඳුරු කරන බිරිඳකගේ ආදරණීය බව මේ නිවෙසේ දකින්නට නැතත් කිසිවකට සමකළ නොහැකි අප්‍රමාණ වූ දරු සෙනෙහසකින් මේ නිවෙස පිරිලා ඉතිරිලා කියලා මට හිතුණා.මේ අපි ඇවිත් ඉන්නේ වර්තමානයේ ජාතික රූපවාහිනි සංස්ථාවේ අධ්‍යක්ෂක (විවිධ වැඩසටහන්) වරයෙකු වන දයාරත්න රටගෙදර ගේ නිවෙස වෙතටයි. රටගෙදර කවුරුත් ආදරේට අමතන්නේ ‘රටේ’ යනුවෙනි. මීට දශක තුනකටත් ඉහතදී කලා ලොවට අවතීර්ණ වූ රටගෙදර චිත්‍රපට සහාය අධ්‍යක්ෂවරයෙකු වශයෙන් වේදිකා නාට්‍ය අධ්‍යක්ෂවරයකු වශයෙන් සිනමා පත්තරකාරයෙකු වශයෙන් විවිධ භූමිකා නිරූපණය කළේය. රූපවාහිනිය මෙරට ආ මුල් යුගයේදීම නිෂ්පාදන සහකරුවකු වශයෙන් රූපවාහිනියට බැඳුණු ඔහු සහාය නිෂ්පාදකවරයෙකු, නිෂ්පාදකවරයෙකුගේ සිට අධ්‍යක්ෂ පදවියක් දක්වා ආ ගමන අභියෝගාත්මක වන්නට ඇත.මේ අතරතුරම ඔහු අපට තිළිණ කළ නිර්මාණ ඔබට අමතක නැතුව ඇති. ‘මහමෙර පාමුල’, ‘දෑකැති මුවහත්’, ‘බෝගල සවුන්දිරිස්’ මේ හැම එකක්ම වින්දනාත්මක ටෙලි නිර්මාණයක අපූර්වත්වය රැගෙන එන්නට සමත්වූ ඒවාය. ඉන්පසු ඔහු සිනමාකරුවකු ලෙස දොරට වැඩියේ ‘නිල් දිය යහන’ චිත්‍රපටයෙනි. මේ සියල්ල වෙනුවෙන් සිය කාලය, ධනය, ශ්‍රමය වැය කළා සේම ඔහුගේ පෞද්ගලික ජීවිතයේ විවිධ අභිප්‍රායන් ඉටුකර ගැනීමට ගත් ප්‍රයත්නයද ප්‍රශංසනීය.අද ඔහු පදිංචි වී සිටින්නේ මිරිහානේ ජය මාවතේ පිහිටි ඔහු විසින්ම තනා ගන්නා ලද අලංකාර දෙමහල් නිවෙසේය. මේ නිවෙස ආදරෙන් සෙනෙහසින් පුරවාලන තැනක් බවට පත් කරනු ලබනුයේ නොයෙක් වද වේදනා මධ්‍යයේ අසීරුවෙන් ලොකු මහත් කරගනු ලැබූ ආදරණීය දියණියන් තිදෙනා විසිනි. දැන් මේ තිදෙනාම නව යොවුන් යුවතියෝය. කුඩා කල පටන්ම මේ දරුවන් තිදෙනාගේ වගකීම සහ ඔවුන් ඇතිදැඩි කිරීම පිණිස ඔහුට සවියක් වූයේ ඔහුගේ දයාබර නැන්දණියය. අදටත් මේ දියණියන්ගේ වගකීම, ආරක්ෂාව මෙන්ම දුක සැප බලමින් උයා පිහා, කවා පොවන්නී ඇයයි.”මම ජීවිතේ විවිධ අවස්ථාවල විවිධ අභියෝගයන්ට මුහුණ දුන් කෙනෙක්. අපේ අප්පච්චි නුවර පළාතේ කෙනෙක්. අම්මා දකුණු පළාතේ. මම පවුලේ වැඩිමලා. මට බාල නංගිලා මල්ලිලා පස්දෙනෙක් ඉන්නවා. මට අවුරුදු 20 – 25 වෙනකොට අප්පච්චි නැතිවෙනවා. ඊට පස්සෙ පවුලෙ වගකීම් දරන්න වෙනවා. විවාහ වෙලා දරුවෝ ලැබුණට පස්සේ දරුවන්ගේ වගකීම් මගේ තනිකර පිට පැටවෙනවා. ඉතින් මේ කොයි දේටත් ධෛර්යයෙන් මුහුණ දීලා තිබෙනවා. ජීවිතේ ගැන ආපස්සට හිතත්දි විවිධ අභියෝගයන්ට මුහුණ දුන්නට අද මට සතුටක් දැනෙනවා.””දැන් මගේ ජීවිතේ ලොකුම සම්පත මගේ දරුවෝ තුන්දෙනා. ආච්චි අම්මත් එක්ක ඒ ගොල්ල බොහොම හොඳට හැදිලා තිබෙනවා. මේ තුන්දෙනා මේ තරමට ලොකු මහත් කරන්න විශාල දුකක් වින්දාට මගේ නැන්දම්මා තමයි ඒකට මට සවි ශක්තිය දුන්නේ. කිසි අඩුපාඩුවක් නොවෙන්න ඒ තුන්දෙනා මම බලා ගත්තා.”රටගෙදර කියන්නේ අප්‍රමාණ දරු සෙනෙහසින්. නව යොවුන් යුවතියන් තිදෙනෙකු ඉන්නවා කියන්නේ පියෙකුට රටක් රාජ්‍යයක් වගේ. පුංචි කාලේ ආදරෙන් බලාගත්තා වගේ මේ දියණියන් තුන්දෙනාත් අප්පච්චිව ආදරෙන් බලාගනීවිනේ කියලා මට හිතුණා.මේ නිවෙසේ වැඩිමල් දියණිය ජිනාලි පියසාරි. ඇය නුගේගොඩ ශාන්ත ජෝශප් බාලිකා විද්‍යාලයෙන් අ.පො.ස. උසස් පෙළ කරල ප්‍රතිඵල බලාපොරොත්තුවෙන් ඉන්නවා. දෙවැනි දියණිය ගයාත්‍රි ඉන්දීවරී. ඇය නුගේගොඩ අනුලා විද්‍යාලයේ අ.පො.ස. සා.පෙළ පන්තියේ ඉගෙනුම ලබනවා. බාලම දියණිය චත්‍රිකා ඕෂධී. ඇය අනුලා විද්‍යාලයේ 9 වැනි වසරේ ඉගෙනුම ලබනවා.අපේ ගෙදර උදේ පාන්දරින්ම අවදි වෙන්නේ අපේ නැන්දම්මා. එයා දරුවන්ට කන්න ගෙනියන්න උයනවා. උදේ 7.00 වෙනකොට දරුවෝ තුන්දෙනාම ඉස්කෝලෙ යන්න පිටත් වෛනවා. මම උදේ නැගිට්ට ගමන් කරන්නේ නාන එක. ඊට පස්සේ මල් පහන් පූජා කරල 8.00 වෙනකොට පිටත් වෙනවා ඔෆිස් යන්න.ඇත්තටම කාර්යාලයේ වැඩ, නිර්මාණ කටයුතු ආදී මේ හැම දෙයක්ම කරගන්න මට නිදහස ලැබුණේ ගෙදර ගැන, දරුවෝ ගැන නැන්දම්මා බලන නිසයි.නැන්දම්මා වුණත් රටගෙදර කටපුරා ඇය අමතන්නේ ‘අම්මා’ යනුවෙනි. මේ අතරතුර රටගෙදරගේ මවද නිතර මේ නිවෙසට පැමිණ සතියක් දෙකක් ඉඳ යයි.අපි ඔහුගේ නිවෙසට යන මොහොතේත් ඔහුගේ අම්මා මේ නිවෙසේ රැඳී සිටියා.’මම කොහේ ගියත් හැම වෙලේම මගේ හිතේ තියෙන්නේ මෙයා ගැන.’ අම්මා කීවේ තම වැඩිමල් පුතා ගැන උපන් ස්නේහයෙන්.දරුවෝ තුන්දෙනාට නිතර අප්පච්චි සමඟ කාලය ගත කරන්න ඉඩක් නැත්තේ රටගෙදර අතිශයින්ම කාර්ය බහුල ජීවිතයක් ගත කරන නිසා. එහෙත් මේ දරුවන්ගේ අවශ්‍යතා සියල්ලට ඔහු ඇහුම්කන් දෙන්නේ ආදරෙන්.”උදේට යන්න ලෑස්ති වුණාම තුන්දෙනා තුන්විදිහක අවශ්‍යතා කියනවා. අප්පච්චි මට මෙච්චර සල්ලි ඕන. අප්පච්චි මට අරක ඕන. මේක ඕන. ඔහොම තමයි ඉතින් ජීවිතේ.”මේ දරුවෝ තුන්දෙනාම කලාවට කැමැතියි. ඒ වුණාට ඒ බව පෙන්වන්න කැමැති නෑ. වැඩිමල් දියණිය ඉස් ඉස්සරලම රඟපෑවේ රටගෙදරගේ ‘මහමෙර පාමුල’ ටෙලි නාට්‍යයේ’ එවකට ඇය මාස 02 – 03 ක සිඟිත්තියක්. ඊට පසු ඇය රටගෙදරගේ ‘නිල් දිය යහන’ චිත්‍රපටයේ ද රංගනයට එක් වුණා. දෙවන දියණියත් වෙළෙඳ දැන්වීම් කිහිපයකටම සම්බන්ධ වී තිබෙනවා.දරුවන්ගේ නැටුම් ගැයුම් ඔක්කොම අප්පච්චි නැති වෙලාවට කාමරේට වෙලා දොරවල් වහගෙනි කියලයි රටගෙදර කිව්වේ.වසර කිහිපයක් රජයේ චිත්‍රපට අංශයේ ද සේවය කළ රටගෙදර නැවත රූපවාහිනියට එක් වූයේ ගරු ජනාධිපතිතුමාගේ උපදෙස් පිටය. ජනපතිතුමන් විපක්ෂ නායකව සිටි කාලයේ සිට එතුමන්ගේ බොහෝ දැන්වීම්, වාර්තා චිත්‍රපට ආදිය වැඩිපුරම නිම වූයේ ඔහු අතිනි.”මම ජීවිතේ බොහෝ දේවල් සැහැල්ලුවෙන් දරා ගත්ත මිනිහෙක්. දැන් මගේ දරුවෝ ලොකුයි. ඒ අයගේ අනාගතේ ගැන හිතන්න ඕන. ජීවිතේ හැමදාම මට දරුවෝ ළඟ තියාගන්න බැරි වේවි. ඒ වුණාට ඒ මොහොත ගැන මම හිතන්නේ නැතුව ඉන්නවා. මේ ගේ පිරිලා තිබෙන්නේ ඒ තුන්දෙනාගේ හිනාවෙන් කතා බහෙන්. ඒක නැතිවෙන එක ගැන හිතන්න අමාරුයි. ආපස්සට හිතලා බලත්දි යම් යම් කාලවලදි ප්‍රශ්න ආවත් සැහැල්ලුවෙන්, සතුටින් ජීවිතය ගත කරලා තිබෙනවා. ඒ සතුටට විශේෂ හේතුවක් වෙන්න ඇත්තේ මගේ දරුවෝ තුන්දෙනයි.හේමාලි විජේරත්නඡායාරූප දුෂ්මන්ත මායාදුන්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>12</month>
      <day>12</day>
    </date>
    <link>http://www.silumina.lk/2010/12/12/_art.asp?fn=av1012126</link>
    <topic>ගී මුත</topic>
    <author>ජෝජ් රොබ්සන් ද සිල්වා</author>
    <content>ගී මුතදිනා ගන්න ඔයාව හැර - වෙන කිසිවක් නෑමොන දේවල් ලැබුණත් මට - ඔයා නැතුව බෑ...! පිනි වැටුණට සුදු නෙළුමට බර වැඩිවෙන්නෑමල් පිපුණට පිනි බිඳු වල වෙනසක් වෙන්නෑළඟ නොමැතිව දුර හිටියට අමතක වෙන්නෑඔයාගෙ ඔය පුංචි හිතට දුකක් දෙන්න බෑ සිරගත කළ සිතුවිලිවල කිසි අඩුවක් නෑඅප ගත කළ තැන් තැන්වල මතකය යන්නෑවෙනදට වැඩියෙන් ආදරේ කිසි වෙනසක් නෑමොන දේවල් ලැබුණත් මට ඔයා නැතුව බෑ අදට වඩා හොඳ දවසක් හෙට නැති වෙන්නෑඔබ ළඟ ඉන්නවා නම් මට කාලය යන්නෑදිනා ගන්න ඔයාව හැර වෙන කිසිවක් නෑමොන දේවල් ලැබුණත් මට ඔයා නැතුව බෑ  පද රචනය - සත්‍යජිත් ලක්මාල්ගායනය සහ සංගීතය - රොෂාන් ප්‍රනාන්දුමුළු ලෝකයම ආදරෙන් පිරී තිබුණත් කෙනෙකුට ආදරයෙන් බිඳක්වත් ලබා ගන්න බැරි වෙන අවස්ථා අපමණයි. ඒ අහිමි වීම් වෙනුවෙන් ලියැවෙන ගී, කවි සංකල්පනා අනන්තයි. මේ දිනවල ගීත ලෝලී සිත්ගත් ගී අතර ජනපි‍්‍රයව ඇති ගායන ශිල්පී රොෂාන් ප්‍රනාන්දු ගායනා කරන “පිනි වැටුණට සුදු නෙළුමට බර වැඩි වෙන් නෑ” ගී සංකල්පනාව ද අහිමි වූ ආදරයේ මතක සුවඳ සිරගත කරගත් සිතුවිලි අපූරුවට ඇමුණු ගී මුතු වැලකි. මේ ගී මුතු වැල ඇමුණු සත්‍යජිත් ලක්මාල් නව පරපුරේ ගී පද රචකයින් අතර නිර්මාණශීලි ගී පද රචකයෙකි. “නිවාඩුවට මං එන්නම්, ඔබට තිබෙන ආදරේ, අපේ අම්මා හමුදාවට මාව දුන්නම, සුදු නංගියේ, පුංචි ඇස් දෙක” වැනි සිත්ගත් ගී පද රචනා ගණනාවකම හිමිකරු සත්‍යජිත් ලක්මාල් ය.ඇසක සැත්කමක් හේතුවෙන් සහ සංගීත ක්ෂේත්‍රයේ පෞද්ගලිකව මුහුණ දීමට වී ඇති සිත කලකිරවන සිද්ධී කිහිපයක් හේතුවෙන් හලාවත, මාදම්පේ, සෙම්බුකට්ටියේ තම නිවෙසට වී මේ දිනවල නිහඬ දිවියක් ගෙවන සත්‍යජිත් ලක්මාල්ගේ සිත අවදි කරවන්නට තරමක වෙහෙසක් දරන්නට වුවද ‘රසඳුන’ වෙනුවෙන් “පිනි වැටුණට” ගීතය පිළිබඳව මා සමඟ කතාබහ කිරීමේදී තම සංවේදී සිත සඟවා ගන්නට ඔහුට නොහැකි විය.“කාටවත්ම කියන්න බැරි ආදර අත්දැකීම් ජීවත් වෙන බාල, තරුණ මහලු අපි කාගේත් සිත් ඇතුළේ සිර වී තිබෙනවා. රැකියා, සම්පත්, අඹු දරුවෝ, ගේ දොර ඔය හැමදේම මිනිස්සුන්ට ලබා ගන්න පුළුවන් වුණත් මොනවා හරි එක් දෙයක් ලබා ගන්න බැරි වෙන ස්වභාවයක් මේ ලෝකයේ පවතිනවා. උදාහරණයක් සැලකුවොත්, හැමදේම තිබෙන කෙනෙකුට දරු සම්පත අහිමි වෙනවා. ඒ වගේ ජීවිතේ මොනවා හෝ අඩුවක් හැම කෙනෙකුටම දැනෙනවා.ඒ ජීවිතයේ සාමාන්‍ය ස්වභාවයයි. හැබැයි ඉතින්, වැඩි දෙනෙකුට දැනෙනම දේ තමා, ආදරය. ආදරේ කළ අයෙකු ලබාගන්න බැරි වුණාම දැනෙන අඩුව ජීවිත කාලය පුරාවටම දැනෙනවා. එවිට මොන දේවල් ලබාගන්න පුළුවන් වුණත් තෘප්තියක් නැහැ. “පිනි වැටුණට සුදු නෙළුමට” ගීතයෙන් මම පවසන්න වෑයම් කළේ එවැනි සිතක සිරවුණු සිතුවිලි. මට හිතෙනවා වර්තමානයේ ජීවත් වෙන බොහෝ දෙනෙකුගේ සිත්වල ගැඹුරේම ඇති සිතුවිලි ස්පර්ශ කරන්න මට මේ ගී පද රචනයෙන් හැකි වුණා. මන්ද; ජීවත් වෙන හැමෝටම වාගේ මේ අත්දැකීම් හා සමාන අත්දැකීම් ලැබී ඇති නිසා. මේ ගීතයේ සංකල්පනාව කාටත් පොදු සිතුවිල්ලක් වෙලා. බොහෝ දෙනෙකු මේ ගීතයට කැමැති ඒ නිසාම විය යුතුයි.”සත්‍යජිත් ලක්මාල් මෙම ගීතයේ පද රචනය කර ඇත්තේ රොෂාන් සමඟ ශබ්දාගාරයක සිටියදී හදිසියේම ය. එහෙත් මෙම සංකල්පනාව ඔහුගේ සිතෙහි ලැඟුම් ගෙන ඇත්තේ හලාවත සිට කොළඹ බලා යන දුම්රියකදී ය.“මම දිනක් දුම්රියකින් ගමන් කරමින් උන්නා. කවුළුවෙන් පිටත බලා සිටි මම දැක්කා, මැටි කැපූ වළක මඩ ගොහොරුවක සුදට සුදේ තෙළි ඕලු මලක් පිපිලා තියෙනවා. ඒ මලට ආසාවක් සිතේ උපන්නත් සැනෙකින් දුම්රිය ඒ දසුනින් ඈත් වීමත් සමඟ ම අහිමි වී යාමේ හැඟීමක් ද මගේ සිතට ආවා. ඒ දර්ශනය සහ ඒ හැඟීම් පුදුමාකාර විදිහට මගේ මනසේ රැඳුණා. ඒ කාලයේ නිතරම දවස ගෙවුණේ රොෂාන් සමඟ ගීත නිර්මාණය කරමින්ම වූ අතර දවසක්දා ශබ්දාගාරයේ දී තෙළි ඕලු මල, සුදු නෙළුම් වී ‘පිනි වැටුණට’ ගීතයට ඇතුළු වුණා. සංසාර ගත බැඳීම් මම විශ්වාස කරනවා.ඒ නිසයි මේ ගීතයේ මොන දේවල් ලැබුණත් මට ඔයා නැතුව බෑ යන පද වැල දෙවරක්ම යෙදුවේ. මට හිතෙනවා, සමහරවිට ආදරය කියන්නේ අපරාධයකට. ඒ නිසා තමා අහිමි ආදරය වෙනුවෙන් ජීවිත කාලයම විඳවන්න වෙන්නේ. විවාහක සැමියාගේ හෝ බිරිඳගේ තුරුළේ ඉඳගෙන අහිමි වූ පෙම්වතා හෝ පෙම්වතිය සිතින් සිපගන්න කෙනෙකුගේ සිතුවිලි ගැන සිතුවොත් ඔහු හෝ ඇය අපරාධයකට සම්බන්ධ වන පව්කාරයෙක්, පව්කාරියක් නොවේ ද? කෙසේ සිතුවත් වර්තමානයේ ආදරවන්තයන්ගේ සිත්වල, සිතුවිලිවල සැබෑ ස්වභාවය තමා මේ ගීත පද මාලාවට එක්වී ඇත්තේ.මම ගීත ලියද්දී සලකන්නේ එහි ගුණාත්මක හරය ගැන පමණක්ම නොවේ. අලෙවියට උචිත භාවයයි. ජංගම දුරකථන රිංගිං ටෝන් රුපියල් කෝටි ගණනින් උපයන්න හැකි මාර්ගයක්. එම ක්ෂේත්‍රයේ අද ගීතයකට ආර්ථික වටිනාකමක් තියෙනවා. ඉතාම සරල පද මාලා මඟින් එම ක්ෂේත්‍රය ජය ගන්න පුළුවන්. මම ගීත ලියන්නේ එම ගීත ගයන ගායක ගායිකාවන්ට සහ ගීත පටි, තැටි නිෂ්පාදකයන්ට මුදල් උපයා ගන්නයි. ගීත ලෝලීන්ට මම ගීත ලියන්නේ නැහැ. ගීත ලෝලීන් රසයක් ලබනවා නම් එය සතුටක්, මේ ‘පිනි වැටුණට සුදු නෙළුමට’ ගීතයෙන් ඒ සතුට විශාල වශයෙන් මට හිමි කර දී තිබෙනවා.”“මගේ පද මාලාවට රොෂාන් ගැළපෙන තනුවක් යෙදුවා. මේ ගීතයේ ජනපි‍්‍රයත්වයට රොෂාන්ගේ තනු නිර්මාණයත් ඔහුගේ ගායන විලාසයත් බෙහෙවින් දායක වුණා” යයි පවසමින් සත්‍යජිත් අපේ කතා බහ නිම කළේය.ජෝජ් රොබ්සන් ද සිල්වාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>12</month>
      <day>12</day>
    </date>
    <link>http://www.silumina.lk/2010/12/12/_art.asp?fn=av1012127</link>
    <topic>මැරිලා වැටෙනව මිසක් වැටිලා මැරෙන්නේ නැහැ</topic>
    <author>ගාමිණී සුසන්ත</author>
    <content>මැරිලා වැටෙනව මිසක් වැටිලා මැරෙන්නේ නැහැදි. ග. සෝමපාලදී.ග. සෝමපාල. ලාංකේය කලා ක්ෂේත්‍රය තුළ කවුරුත් දන්න නමකි. විෂයන් කීපයක් පුරා තම අනන්‍යතාව පතුරුවාලු ඔහු දක්ෂ ඡායාරූප ශිල්පියෙකි. විටෙක ඔහු චිත්‍ර ශිල්පියෙකි; තවත් විටෙක ඔහු වෙළෙඳ ප්‍රචාරණ ශිල්පියෙකි, කලා අධ්‍යක්ෂවරයෙකි, පිටපත් රචකයෙකි, රංගන ශිල්පියෙකි.එමෙන්ම සම්මානනීය ටෙලි නාට්‍ය අධ්‍යක්ෂවරයෙකි. ඔහු අධ්‍යක්ෂණය කළ ‘රිදී ඉට්ටංකරය’ ටෙලි නාට්‍ය සඳහා පසුගිය සුමති සම්මාන උළෙලේදී හොඳම අධ්‍යක්ෂණයට හිමි සම්මානය හිමි විය. දී. ග. සෝමපාලයන් කලා ක්ෂේත්‍රයට පිවිස වසර 45 ක් පිරීම නිමිත්තෙන් ඔහු ඇගැයීමේ උළෙලක් මේ මස 14 වැනි දින කොළඹ 07 ආනන්ද කුමාරස්වාමි මාවතේ මහවැලි කේන්ද්‍ර ශ්‍රවණාගාරයේදී පැවැත්වීමට නියමිතයි. ‘දි. ග. හරසර’ ලෙස නම් කොට ඇති මෙම ඇගැයීමේ උළෙල සංවිධානය කරනු ලබන්නේ සහෘද සංහිඳ කලා එකමුතුව විසිනි.මෙම ඇගැයීමේ උළෙල පිළිබඳවත් කලා ක්ෂේත්‍රය තුළ තමන් පැමිණි ගමන්මඟ පිළිබඳවත් දී. ග. සෝමපාලයන් තොරතුරු දැක්වූ අයුරුයි මේ.“මගෙ උපන් ගම අනුරාධපුරේ, කුරුන්දන්කුලම. ඒක ලස්සන පුංචි ගම්මානයක්. මම ඉගෙන ගත්තෙ අනුරාධපුරේ. රැකියාවක් කරන්න කොළඹට ආවෙ 1965 අවුරුද්දෙ. කොළඹට ආවට පස්සෙ එක එක විෂයන් ගැන මගෙ දැනුම දියුණු කරගන්න මම උත්සාහ ගත්තා. ඡායාරූප ශිල්පය, චිත්‍ර ශිල්පය ඒ විෂයන් අතරින් කීපයක්. ඔය අතරෙ මට ඉන්දියාවට යන්න අවස්ථාව ලැබුණා. ඒ; 1974 අවුරුද්දෙ.නැවත මම ශ්‍රී ලංකාවට ආවෙ 1980 අවුරුද්දෙ. ලංකාවට ඇවිත් මම නිදහස් චිත්‍ර ශිල්පියකු ලෙස රැකියාව කළා.”“ඉන්දියාවට යන්න පෙර කලා ලෝකය තුළ මම ගොඩනඟාගෙන තිබුණු නාමය වසර 6 කට පසුව නැවත ගොඩනඟාගන්න මට ගොඩක් මහන්සි වෙන්න සිදුවුණා.හැබැයි මමවත් නොසිතුව වේගයකින් ලංකාවේ කලා ක්ෂේත්‍රය තුළ මට ස්ථාපිත වෙන්න හැකියාව ලැබුණා. මගේ උපන් හැකියාව තිබුණේ චිත්‍ර ශිල්පයට.ඡායාරූප ශිල්පය හදාරල එම ක්ෂේත්‍රය තුළ ස්ථාවර වෙන්න මම විශාල කැපකිරීම් කළා.මගෙ අධිෂ්ඨාන ශක්තිය මට උපකාරී වුණා. මගෙ තාත්තා චිත්‍ර ශිල්පය ගැන යම් තරමක දැනුමක් තිබුණු කෙනෙක්.මම වයස අවුරුදු හතේදී රුවන්මැලි සෑය වඳින්න ගිහිං ඇවිත් ඇඳපු ට්ත්‍රය දැකලා තාත්ත කිව්ව “මටවත් මෙච්චර ලස්සනට අඳින්න බැහැ පුතේ කොහොමද මේක ඇන්දෙ” කියල. තාත්ත කිව්ව ඒ වචනය නිසා තමයි මම වයස අවුරුදු හතේදී චිත්‍ර ශිල්පයට පිවිසුණේ.චිත්‍ර ශිල්පය තමයි මගෙ ජීවිතය වෙනස් කළේ. චිත්‍ර ශිල්පය තමයි අනෙක් සෑම කලා මාධ්‍යයකටම මාව යොමු කිරීමට සමත් වුණේ. මම තවම යොමු නොවී සිටින කලා මාධ්‍යය වන්නේ සිනමාව. සිනමාවට යොමු වීමේ බලාපොරොත්තුවක් මගෙ හිතේ තියෙනව.”“මගේ ගමන වේගවත් කරන්න තමයි මම ඡායාරූප ශිල්පයට පිවිසුණේ. ශ්‍රී ලංකා ජාතික ඡායාරූප කලා සංගමයට බැඳිල ඡායාරූප ශිල්පය ඉගෙන ගන්න මුල් කාලෙ මගෙ ළඟ කැමරාවක් තිබුණෙ නෑ.මම පළමුව ගත්තේ Exposure meter එකක් (ආලෝක මානයක්). එමඟින් මම උදෑසන පටන් රාත්‍රී වන තුරු තිබෙන ආලෝකය පිළිබඳව අධ්‍යයනය කළා.ඒ ආකාරයෙන් තමයි මම ඡායාරූප ශිල්පය ඉගෙන ගත්තේ. කලක් ගත වන විට ශ්‍රී ලංකා ජාතික ඡායාරූප කලා සංගමය මාව ගෞරව සම්මානයෙන් පිදුවා.”“1990 දී මම ටෙලි නාට්‍යයක් නිර්මාණය කළා. එහි බොහොමයක් තිබුණේ රාත්‍රී දර්ශන. එහි නම “කොන්තරාත්තුව“. එය තරමක් අසාර්ථක වුණා. ඊට පසුව අවුරුදු 10 ක්ම මම ටෙලි නාට්‍ය ක්ෂේත්‍රයේ සෑම ක්ෂේත්‍රයකම අයට විවිධ අයුරින් උදව් කළා. නාමාවලි හදල දුන්න, ඡායාරූප අරගෙන දුන්න,සුළු සුළු චරිත රඟපෑව. මම වැඩ කළේ ‘සියලුම දෙනාට උදව් කරනවා’ යන පරම පවිත්‍ර චේතනාවෙන්. ඔහොම ඉන්න කොට බෙනට් රත්නායක තමයි ටෙලි නාට්‍යයක් කරන්න මට අත දුන්නෙ. ඒ නාට්‍ය ‘සඳවතක වරුණ’. ඒක නිමල් නවරත්න ගේ තිර රචනයකට අනුව කළ නිර්මාණයක්. මේ වන විට මම ටෙලි නාට්‍ය 10 ක් පමණ නිර්මාණය කරල තියෙනව. ‘සුවඳ හමන මනමාලි’, ‘හිම කැටයම්’, ‘සයවෙනි පටුමග‘, වැනි නාට්‍ය බොහෝ ඇගැයීම්වලට සහ පේ‍්‍රක්ෂක අවධානයට ලක්වුණු නිර්මාණ. ‘රිදී ඉට්ටංකරය’ ටෙලි නාට්‍ය තමයි මගේ ටෙලි නිර්මාණ ජීවිතයේ උච්චතම අවස්ථාව. පසුගිය සුමති සම්මාන උළෙලේදී සම්මාන 09 ක්ම දිනාගන්න රිදී ඉට්ටංකරයට හැකි වුණා.”“සහෘද සංහිඳ කලා විමංසා එකමුතුව‘ නම් සංවිධානයේ පළමු සභාපතිවරයා මම. මෙම සංවිධානය අපි ආරම්භ කළේ ලංකාවේ විවිධ ක්ෂේත්‍රය තුළ සිටින කලා කරුවන් ඇගැයීමට ලක් කිරීමේ අරමුණින්.මෙම සංවිධානයේ වත්මන් සභාපතිවරයා වන්නේ සුදත් රෝහණ. මෙම සංවිධානයෙන් තමයි මාව ඇගැයීමේ උළෙලක් පවත්වන්න සූදානම් කරල තියෙන්නේ. . එහිදීම රෝහණ දන්දෙණිය සංස්කරණය කළ ‘දී. ග. හරසරණිය’ නම් කෘතිය එළි දැක්වෙනවා.”“අවුරුදු 45 ක් තිස්සේ මම කලා ක්ෂේත්‍රය තුළ ආ ගමන පිළිබඳව මම හරිම තෘප්තිමත්. මම මිනිසුන්ට ඉතා සමීපයි; සුහදයි.ඕනෑම කෙනෙකුට දිරවන්නේ නැති කෙනෙක් වුණත් මට දිරවනවා. ඒ මගේ ස්වභාවය. මම කවදාවත්ම සූදානම් නෑ වැටිල මැරෙන්න. මම කැමැති මැරිල වැටෙන්න.”ගාමිණී සුසන්තකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>12</month>
      <day>12</day>
    </date>
    <link>http://www.silumina.lk/2010/12/12/_art.asp?fn=av1012128</link>
    <topic>චමල්ෂා දෙව්මිණි යුග දිවියට</topic>
    <author/>
    <content>චමල්ෂා දෙව්මිණි යුග දිවියට‘අමන්දා’ ටෙලි නාට්‍යයේ අමන්දා ලෙස කා අතරත් ආදරයට පාත්‍ර වූ චමල්ෂා දෙව්මිණි පසුගියදා සිය ජීවිතයේ සොඳුරුතම මොහොතටපිවිසුණා. සුබ මොහොතින් පතිකුලයට පිවිසුණ ඇය අතිනත ගත්තේ ඇමෙරිකාවේ ගණකාධිකාරවරයකු ලෙස අධ්‍යාපන කටයුතු කරමින් සිටින ව්‍යාපාරික පවුලකින් එන රශේන් තෝමස් සමඟයි. කොළඹ ගෝල්ෆේස් හෝටලයේ පැවැති මේ සරණ මංගල්‍යයට සිය පවුලේ ඥාතින් හා හිතවතුන් රැසක් ද නව යුවළට සුබ පතන්න එක්ව සිටියා.වසර දෙකකට වඩා දැන හැඳුනුම්කමකින් පසු නව දිවියට පිවිසි චමල්ෂා පුංචි තිරයේ ඔබට සමීප වුණේ ‘කිඳුරංගනා’ ටෙලි නාට්‍යයෙන් මේ දිනවල ස්වාධීන රූපවාහිනියේ ‘අමන්දා’ ටෙලි නාට්‍යයෙන් ස්වර්ණවාහිනියේ‘නිල් නෙතු’ ටෙලි නාට්‍යයෙන් ඔබ හමුවන චමල්ෂා දෙව්මිණිගේ මංගල්‍යය හැඩගැන්වූයේ ප්‍රවීණ රූපලාවණ්‍ය ශිල්පිනි මරීනා පෙරේරායි.ජීවිතයේ රන්රුවන් දොරටු විවර කරමින් සුබ නැකතින් පතිකුලයට ගිය චමල්ෂා - රශේන් ඔබට ‘රසඳුන’ අපෙන් සුබ මංගලම්!කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>12</month>
      <day>12</day>
    </date>
    <link>http://www.silumina.lk/2010/12/12/_art.asp?fn=av1012129</link>
    <topic>මාතර ගඟේ කිඹුලන් සොයා ගිය බෝට්ටු සවාරියක්</topic>
    <author>විශේෂ ස්තූතිය-රජරට විශ්වවිද්‍යාලයේ භාග්‍යා මෙනෙවියට</author>
    <content>මාතර ගඟේ කිඹුලන් සොයා ගිය බෝට්ටු සවාරියක්අපේ පැරැණි මෙම ජන කවියේ ගැබ්වී ඇති අර්ථය කුමක් වුවද අතීතයේ සිටම අපේ මුතුන් මිත්තන්ට කිඹුලන් ගෙන් විවිධ කරදර වූ බවට මෙය කදිම සාක්‍ෂියකි.ජනගහනයේ වර්ධනය වීමත් සමඟ නිජ බිම් ආක්‍රමණය කිරීම, ස්වභාවික පරිසරය විනාශ කිරීම වැනි කරුණු නිසාවෙන් මේ වන විට ලොව අනෙක් රටවලට සාපේක්‍ෂව අපේ රටේ අලි මිනිස් ගැටුම වර්ධනය වී ඇති අතර ඊට නොදෙවැනි ලෙස කිඹුල් - මිනිස් ගැටුම ද උග්‍රවී තිබේ.විශේෂයෙන් වැව්, කළපු හා ගංගා ආශි‍්‍රතව ජීවත් වන මිනිසුන්ගේ දින චර්යාවනට දැඩි ලෙස බලපෑම් එල්ල කර ඇති මෙම කිඹුල් තර්ජනය ඉතාමත් ප්‍රබල ලෙසම වාර්තා වන්නේ මාතර නිල්වලා ගඟ ආශි‍්‍රතවයි.මේ පිළිබඳව පර්යේෂණයන්හි නියැලෙන ඉරානය සහ දකුණු ආසියාව සඳහා කිඹුල් විශේෂඥයින්ගේ කමිටුවේ උප සභාපති, රජරට විශ්ව විද්‍යාලයේ උරග උභය ජීවීන් පිළිබඳ බාහිර කථිකාචාර්ය, වඳවී යන උභය ජීවීන් පිළිබඳ විශේෂ කාර්ය බලකායේ ප්‍රධානී උරග උභය ජීවී විද්‍යාඥ ඇන්ස්ලම් ද සිල්වා මහතාගේ ආරාධනයෙන් මාතර නිල්වලා ගඟේ කිඹුලන් පිළිබඳ නිරීක්‍ෂණ චාරිකාවක නියැලෙන්නට පසුගියදා අපට අවස්ථාව උදාවුණා.වසර ගණනාවක් පුරා පර්යේෂණ ගණනාවක් සිදුකර කිඹුලන් දහසකට වැඩි ප්‍රමාණයකගේ හැසිරීම් නිරීක්‍ෂණය කරමින් ඔහු ලබාගත් දැනුම සහ අත්දැකීම් අසමින් කිඹුලන් නිරීක්‍ෂණය කළ මෙම චාරිකාව අපට සැබැවින්ම දුර්ලභ අවස්ථාවක්.මාතර කොටුව අභ්‍යන්තරයේ ඇති බන්ධනාගාර භූමියේ පිහිටි ‘රිවඉන්’ නවාතැනේ සිට ඇරැඹි අපේ ගමනේ ඉලක්කය නිල්වලා ගඟේ කිඹුලන්. පෙරවරු 8.00 සිදුකළ නිරීක්‍ෂණ චාරිකාව සඳහා ඇන්ස්ලම් මහතාගේ පූර්ව දැනුම්දීම නිසාවෙන් නියමිත වෙලාවට රියැදුරු චමින්ද බෝට්ටුව ගං ඉවුරට ගෙනැවිත්.ඇන්ස්ලම් මහතා (නඩේගුරා) ටොෂී, කනගාවා යන ජපන් ජාතිකයින් දෙදෙනා, මමත් ඡායාරූප ශිල්පී සුදම් සහ රියැදුරු සමඟ කණ්ඩායමේ සාමාජිකයින් 6 ක්.”මේ වගේ ජලාශයක බෝට්ටුවක හරි ඔරුවක හරි යන විට වතුරට අත්පා දැමීම නොකළ යුතුම දෙයක්.”ඇන්ස්ලම් අපට අවවාදයක් ලබා දුන්නේ, එසේ කිරීමේදී අත් පා කිඹුලන් ඩැහැ ගැනීමට ඉඩකඩ ඇති නිසාවෙන්.බෝට්ටුව ඉතා සෙමෙන් ගමන ආරම්භ කළා. මෙසේ සෙමෙන් ගමන් කිරීමට හේතුව වේගයෙන් ගියවිට කිඹුලන් දියේ ගිලී නොපෙනී යන නිසා.”ලෝකයේ කිඹුලන් විශේෂ 23 ක් වාර්තා වනවා. මේ අතරින් කිඹුලන් විශේෂ 2 ක් තමයි ලංකාවේ ඉන්නේ. එක් කෙනෙක් හැල කිඹුලා. (mugger) මෙයාට වැව් කිඹුලා කියලත් කියනවා. අනෙක් කෙනා ගැට කිඹුලා (salt water) .හැල කිඹුලන් වියළි කලාපයේ වැව් සහ කළපු ආශි‍්‍රතව තමයි බහුලව ජීවත් වෙන්නේ. ගැට කිඹුලා වැව්වල, ගංගාවල, ගංමෝය වල මෙන්ම කළපුවල ජීවත් වෙන අතර මේ දෙදෙනාම මිනිසුන්ට බහුලව අනතුරු සිදු කරනවා.”බෝට්ටුවේ ගමන අතරතුර ඇන්ස්ලම් තොරතුරු කියනවා. වෙලාව පෙරවරු 9.00 යි. උදෑසන හිරු එළිය හොඳින් වැටිලා. බෝට්ටුවේ එල්ලය නිල්වලා ගඟ මුහුද සමඟ යාවෙන ගංමෝය ආසන්නයේ පිහිටි ‘කිරුළපන දූව‘ අසලට.”අර ඈත පේන ගල උඩ හොඳට බලන්න. නිල්වලා ගඟෙන් වාර්තාවෙන ලොකුම කිඹුලා අව්ව තපින්න ඇවිත් ඉන්නවා.”ඔහු නිවැරැදියි. බෝට්ටුව ළං වනවාත් සමඟ කිඹුලා වතුරේ ගිලී නොපෙනී ගියත් සුදම් ගේ කැමරා ඇසෙන් සැඟවෙන්නට ඌට නොහැකි වුණා. “කිඹුලන්ට ලුණු වතුරේ (කරදියේ) ජීවත් වෙන්න පුළුවන් වුණත් වඩාත් කැමැති පිරිසුදු වතුරට. කල්පිටිය හොඳ වතුර ඕඩේ ප්‍රදේශයේ කරදියට කැමැති කිඹුලන් වැඩිපුරම ඉන්නවා.අපි මේ දැක්ක කිඹුලා හොඳට වැඩුණු නාඹර එකෙක්. අඩි 20 ක් විතර දිගයි.”දිය නෑමට සැකසූ කිඹුල් කොරටුවක්බෝට්ටුව අප රැගෙන ගඟ දිගේ රට තුළට සෙමෙන් ඇදෙයි. නාගරික පරිසරයෙන් මිදී ක්‍රමයෙන් ජනගහනය අඩු පරිසරයට ළං වෙත්ම තුරුලතා පිරුණු ගඟ දෙපස දර්ශනය නෙත් සිත් සනහාලයි.දිය කදුරු, වැටකෙයියා, කිරළ, කඩොලාන, ගිංපොල්, හම්බුපන්, හිඟුරු වැනි ශාක විශේෂ ගං ඉවුරට අපූරු සුන්දරත්වයක් එක් කරනවා.’අර ඉවුරේ පං ගස් තැලිලා පොඩිවෙලා තියෙන්නේ කිඹුලන් ගොඩට යන තැනක්. ඒ කියන්නේ මේ හරියේ උන්ගේ කූඩු තියෙන්න ඕනෑ. හරි අර තියෙන්නේ.’බෝට්ටුව සෙමෙන් කිඹුල් කූඩුවට ළංවෙයි.”බිත්තර දාන්න ළං වුණාම ගැට කිඹුලා වතුර ආශි‍්‍රතව ඉවුරේ මීටරයක් ගැඹුරට මීටර් දෙකක් විතර පළලට වළක් හාරලා රොඩු එකතු කරලා කූඩුවක් හදනවා. හැල කිඹුලා වැව් ඉස්මත්තේ ඉවුරේ පොඩි වළක් හාරනවා මෙය අඩියක් දෙකක් පමණ විශාලයි.ඉන්පස්සේ කිඹුලි බිත්තර දානවා. එක වරකට ගැට කිඹුලිය බිත්තර 20 ක් විතර තමයි දාන්නෙ. වැඩිම වුණොත් 30 – 40 ක් වෙන්නත් පුළුවන්. හැල කිඹුලිය දාන්නේ බිත්තර 10-15ක්. මේ බිත්තර වලින් පැටවුන් එන්නට සාමාන්‍යයෙන් මාස 2 ක් ගතවෙනවා. කිඹුලිය මේ කාලයේ බිත්තර වලට අවශ්‍ය උෂ්ණත්වය ලබාදීම සඳහා ළඟට වෙලා ඉන්නවා.බිත්තර කටුව බිඳගෙන එළියට එන පැටවු කෑගහල අඬනවා. එතකොට කිඹුලිය මේ පැටව් කටට අරගෙන වතුරට ගිහින් දානවා. ඉපදෙන කොට පැටවකුගෙ හිසේ සිට වලිගයේ කෙළවරට දිග සෙන්ටි මීටර 60 කට වඩා අඩුයි. ඒ කියන්නේ අඩි දෙකක් විතර. පුංචි කාලෙ පැටව් කුරුමිණියෝ, කකුළුවෝ, ගෙම්බෝ, මාළු පැටව් තමයි ආහාරයට ගන්නෙ. කිඹුලා සතුන් දඩයම් කරලා ආහාරයට ගන්නා සතෙක්. මේ අයගෙ වැඩීම සිද්ධ වෙන්නෙ හෙමිහිට. ටිකටික ලොකු වෙනකොට කුරුල්ලෝ, කුඩා ක්‍ෂීරපායි සතුන් මරාගෙන කන්න හුරුවෙනවා.අව්ව තපින හැල කිඹුලාකතාබහ අතරේ අපේ නෙතට හසුනොවුණු දසුනක් ඔහුගේ තියුණු දෙනෙතට හසුවෙලා. කිරල අත්තක් මත කිඹුල් පැටවුන් කිහිප දෙනෙක්. බෝට්ටුව ඉවුරට ළං කරන්නට දුන් සංඥාව චමින්දට හොඳට හුරුයි. බෝට්ටුව සෙමෙන් ඉවුරට ළං වන විට එක පොදියට වතුරට පැන ගත් කිඹුල් පැටවුන්ට සැඟවෙන්නට ගත වුණේ තත්පර ගණනයි.”මේ කිඹුල් පැටවුන් මාස ගණනක් වයස එවුන්. ඒත් හදිසියකදී සැඟවෙන සැටි සහජයෙන්ම ලැබිලා තියෙනවා. වතුරේ කිමිදිලා ගිහින් අර පේන පං පඳුරුවල සැඟවිලා තමයි ඉන්නෙ.”කිඹුලන් ගැන අපි කිසිදා දැක නොතිබුණු හැසිරීම්, දකින විට තව තවත් උන් පිළිබඳ තොරතුරු දැන ගන්නට ඇති ආසාව මැඩ ගන්නට අපහසුයි. ඒ තරමට දකිනදේත් අසන දේත් රසවත්.කිඹුලන්ගේ වැඩීම සිද්ධ වෙන්නේ හරිම හෙමින්. අවුරුද්දක් පමණ වයසක පැටවෙක් සාමාන්‍යයෙන් මීටරයකට අඩුයි. හොඳ නාඹර වයසට එන්න අවුරුදු 15 ක් පමණ ගතවෙනවා. හොඳට වැඩුණු ලොකු සතෙක් සාමාන්‍යයෙන් වසර 50 ක් 60 ක් පමණ ජීවත් වෙනවා. සමහරවිට අවුරුදු 70 ක් පමණ ජීවත් වෙන්නත් ඉඩකඩ තියෙනවා.තරුණ කිඹුලකුගේ වයස අවුරුදු 10 පමණ වුණාම ඔවුන් ලිංගිකව පරිණත වෙනවා. ජලයේදී තමයි කිඹුලන් ලිංගිකව එකතු වෙන්නෙ.”කිඹුල් බිත්තරකිඹුලන් ගැන නොයෙකුත් මත අපේ ජනතාව අතර තිබෙනවා. ඇන්ස්ලම් මහතාගේ පර්යේෂණ වලින් මේ පිළිබඳව බොහෝ තොරතුරු රැසක්ම සොයාගෙන.”කිඹුලන්ගෙන් මිනිසුන්ට කරදර හිරිහැර වෙලා තිබෙන්නේ අතීතයේ පටන්. මේ නිසා අපේ මුතුන් මිත්තන් කිඹුලන් ගැන හොඳ අවබෝධයකින් ජීවත්ව සිට ඇති බව මගේ පර්යේෂණ තුළින් සහ අත්දැකීමෙන් දන්නවා. එක මතයක් තිබෙනවා කිඹුලන් එක වරකට බිත්තර දාහක් පමණ දානවා කියලා. එහෙත් මම කළ පර්යේෂණ වලදී එක වරකට දමන්නේ බිත්තර 20 ක වගේ ප්‍රමාණයක් බව සොයා ගත්තා.අතීතයේ මෙවැනි අදහසක් පැතිරයන්න ඇත්තේ කිඹුලියක් ඇගේ ජීවිත කාලය පුරාවටම දමන බිත්තර ගණන නිසා විය හැකියි.තවත් මතයක් තිබෙනවා කිඹුලිය තම පැටවුන් ඉපදුණු ගමන් ම කා දමනවා කියලා. එහෙත් සත්‍යය එය නොවෙයි. කිඹුල් කූඩුව වළක් වගේ. බිත්තර වලින් පැටවුන් එළියට පැමිණි හැටියේම උන්ට වතුරට යන්න අපහසුයි. මේ නිසා කිඹුලිය උන්ව කටට අරගෙන වතුරට දානවා.කිඹුලාගේ බඩ නැතිනම් යටිපැත්ත අත ගාන විට ඌට කිචි තියෙනවා කියන එක තවත් ජනපි‍්‍රය මතයක්. මම ඉපදුණේ මාතර කොටුවේ. මගේ පියා රේසල් ඩි සිල්වා. මම කුඩා කාලයේදී පියා ලේන්නු, කුරුල්ලො, මාළු ඇති කළා. මේ නිසා මමත් සතුන්ට ආදරය කරන්න පුරුදු වුණා. මම ගොඩක්ම කැමැති වුණේ උරගයින්ට. මේ නිසා මම කැස්බෑවෙක්, කිඹුල් පැටියෙක් ඇති කළා. මේ කිඹුල් පැටියාගේ බඩ අතගාන විට ඌ ඇස් දෙක පියාගෙන කට ඇරලා අමුතුම ශබ්දයකුත් නිකුත් කරනවා. මෙය මම කිහිප වතාවකම අත්දැක්කා. ඒ වගේම මම කිඹුලන්ට ගොදුරු වෙලා බේරුණු අයගෙන් විස්තර අසන විට විශේෂයෙන් මේ ගැන අහනවා. ඔවුන් බොහෝවිට දැනුවත්ව හෝ නොදැනුවත්ව කිඹුලාගේ බඩ අතගෑ අවස්ථාවලදී තමයි අතහැරලා තියෙන්නේ. ඒ නිසා මේ කතාව නිවැරැදියි.අතීතයේ සිට තිබෙන තවත් මතයක් තමයි කිඹුලන් කිරිමැටි බෝල හදලා ගිලිනවා කියන එක. මේ කතාවත් සත්‍යයක්. විවිධ ප්‍රදේශවල ඉන්න කිඹුලන්ගේ මළ පහ ද්‍රව්‍ය පිළිබඳව විශේෂ පරීක්‍ෂණ ගණනාවක්ම සිදුකළා. කිඹුලන්ගේ ප්‍රධාන ආහාරය වෙන්නේ මස්. මේ මස් වර්‍ග උන් කෑමට ගන්න කැමැති කුණු වුණාමයි. ඒවා ජීර්ණය වන්නටඋපකාරී වන ද්‍රව්‍යයක් ලෙස තමයි මේ කිරිමැටි ගිලින්නෙ. (Gastro Liths) අනෙක් කාරණය කිඹුලා වතුරේ පීනන විට සහ කිමිදී මට අවශ්‍ය බර සහ සමබරතාව පවත්වා ගන්නෙත් මෙසේ ගිලින කිරිමැටි සහ ගල් නිසා. කිඹුලා ජලය සහ ගොඩබිම දෙකෙහිම ජීවත් වන සතෙක්. ඌ වතුරේදී හුස්ම අරගෙන දිය යටට ගියාම පැයකට වැඩි කාලයක් ඉන්න පුළුවන්. ඒ වගේම වතුරේදී හරි ප්‍රබලයි. අපේ ජනවහරේ කතාවක් තියෙනවා කිඹුලාගේ ශක්තිය ගැන. කිඹුලාට ගොඩ බිමදී ඇත් බාන් දෙකයි. වතුරේදී ඇත් බාන් 10 යි. මෙයත් සම්පූර්ණයෙන්ම සත්‍යයක්.”හෝරාවකට වැඩි කාලයක් ගෙවී ගොසින් හිරු රැස් තරමක් දැඩිවෙලා. රසවත් තොරතුරු අසමින් තියුණු ඇස් ඈත ජලයට යොමු කරමින් අප සැවොම ගඟ දිගේ් සෑහෙන දුරක් ඇවිත්.”අර ඈත ඉවුරේ අව්ව තපිනවා ලොකු සතෙක්. මීටර් 20 ක් විතර දිගයි. එයා ඉන්නෙ කට ඇරගෙන.””ඇයි එහෙම කට ඇරගෙන ඉන්නෙ.” ඒ ප්‍රශ්නය මගෙන් පිටවුණේ කුතුහලය වැඩි නිසාමයි.කිඹුලා ඔය විදිහට කට ඇරගෙන ඉන්නේ දවල්ට විතරක් නෙවෙයි. රෑටත් එහෙමයි. වහින වෙලාවට වුණත් එහෙමයි. උගෙ ශරීරයේ උෂ්ණත්වය පාලනය කරන්න තමයි ඒ විදිහට කට ඇරගෙන ඉන්නේ.” උගේ තියුණු දත් සහිත මුව දකින විට දැනෙන්නේ බියක්.”වැඩුණු කිඹුලකුගේ කටේ දත් 60ක් පමණ තමයි තියෙන්නේ. කිඹුලාගේ කටේ උග්‍ර විෂක් තිබෙනවා. මෙය ලෝකයේ තිබෙන දරුණුම විෂක්. කිඹුලා කෑවහම වන වෙනවා කියන්නේ මේ නිසයි. මේකට හේතුව තමයි ඌ ආහාරයට ගන්නේ කුණුවුණු මස්. මේවා දත් අතර රැඳිලා බැක්ටීරියා ක්‍රියාකාරිත්වයෙන් විෂක් බවට පත්වෙනවා.දැන් මම කියන්න යන්නේ මගේ පර්යේෂණ තුළින් ලත් අත්දැකීම් කිඹුල් මිනිස් ගැටුම අවම කර ගැනීමට යොදා ගන්නේ කොහොමද කියන එකයි.කිඹුලා සතුන් දඩයම් කරලා ආහාරයට ගන්නා සතෙක්. ඒත් විශේෂයෙන් ජලයේ ඉන්න මැරුණු සත්තු ලෙඩ රෝග හැදුණු මාළු ගෙම්බො වැනි සත්තු කා දමනවා. මේ නිසා ජලජ පරිසරය දූෂණය වීම වැළකී පිරිසුදු කිරීමට කිඹුලාගෙන් ලොකු සේවයක් වෙනවා.අනෙක් කාරණය කිඹුලා බොහෝවිට මිනිසුන්ට පහර දෙන්නේ උගේ ස්වභාවික පරිසරය විනාශ කිරීමේ ප්‍රතිඵලයක් හැටියට. ජනගහනයේ වැඩිවීමත් සමඟ ගංගා, වැව් ආශි‍්‍රත පරිසරය එළිපෙහෙළි කර මිනිස් වාසස්ථාන බවට පත්වෙනවා. එයින් කිඹුලන්ගේ ජීවන රටාව වෙනස් වී ආහාර රටාව පවා වෙනස් වනවා. මේ නිසා කිඹුලා සහ මිනිසා එකිනෙකා මුණ ගැසීම වැඩියි.තවත් විශේෂ දෙයක් තමයි මිනිසුන් බොහෝ වෙලාවට කිඹුලන් සිටින බව දැන දැනත් අනාරක්‍ෂිතව කටයුතු කිරීම. උදාහරණයක් ලෙස ගත්තොත් බොහෝ කාන්තාවන් පිරිමින් රෙදි සේදීම, දියනෑම වැනි දේ සෑම දවසකම එකම වෙලාවකට සිදු කරන්නට පුරුදු වී සිටිනවා. කිඹුලා පහර දෙන්නේ ඉතාමත් සැලසුම් සහගතවයි. බොහෝ විට මේ දේවල් උන් මාස ගණනාවක් පුරා රැක සිට නිරීක්‍ෂණය කරනවා. අවසානයේ එම කාන්තාව හෝ පුරුෂයා තනිව සිටින අවස්ථාවක පහර දීම සිදු කරනවා.මේ නිසා විශේෂයෙන් මාතර නිල්වලා ගඟ ඇතුළුව ගංගා, ඇළ, දොළ, වැව්, පොකුණු, කළපු වැනි කිඹුලන් බහුලව සිටින ප්‍රදේශවල ජීවත් වන ජනතාව ඉතාමත් කල්පනාකාරී ලෙස ආරක්‍ෂිතව ජලයේ සිදුකරන ක්‍රියාවන්හි නියැලෙන්නට ඕන.තොටගමුවේ රාහුල හිමියන් කිඹුලන්ගෙන් ආරක්‍ෂා වීම සඳහා මන්ත්‍රයක් භාවිතා කර තිබෙනවා. මෙය ‘කිඹුල් මන්ත්‍රය’ (ඛ්පධජධඤඪතඥ ජඩචපථ)ලෙස හඳුන්වා ඇති අතර අතීතයේ මාතර නිල්වලා ගඟේ නාන තොටුපළ පිහිටි තැන්වල මෙම මන්ත්‍රය කෙටූ ගල් පුවරු සවිකර තිබූ බවත් සඳහන්. මාතර පාලම අසල රෝහල පිහිටි ස්ථානයේ මෙලෙස කිඹුල් මන්ත්‍ර ගලක් සවිකර තිබුණු බවත් වාර්තා වෙනවා.ගඟේ දිය නෑමට රෙදි සේදීමට කිඹුල් කොරටු යොදා ගැනීමත් ආරක්‍ෂිත ක්‍රමයක්. කිඹුලන් ගොඩවීම වැළැක්වීම සඳහා දැල් වැටක් සවිකර ගැනීමත් වැදගත්.”කිඹුලා අපේ පරිසර පද්ධතියේ සමතුලිත බව ආරක්‍ෂා කර ගැනීමට අත්‍යාවශ්‍යම සත්ත්වයෙක්. එහෙත් කිඹුල් ප්‍රහාර නිසා මියයන අත්පා අහිමි කරගන්නා පිරිස දිනපතාම වැඩිවෙනවා. ඒ වගේම මිනිසුන් කිඹුලන් මරා දමන අවස්ථාද එන්න එන්නම වැඩිවෙනවා.මෙය අවම කරගන්න හැකි වෙන්නේ අපිටමයි. කිඹුලන් යක්‍ෂයින් ලෙස නොසිතා උන්ගේ හැසිරීම අවබෝධ කරගෙන පරිස්සම් වීමට හැකිනම් මේ ගැටුම අවම කරගත හැකියි.සංචාරය අවසානයේදී කිඹුල් විශේෂඥ ඇන්ස්ලම් මහතා ඒ ඉල්ලීම කිරීමට අමතක නොකළේය.කිඹුලන්ට ගොදුරුවී බේරුණු අයට මෙන්ම කිඹුලන්ගෙන් කරදර තිබෙන අයට 0712748411 දුරකථන අංකයෙන් ඇන්ස්ලම් මහතාට කතාකර විස්තර දැනගත හැකිය.විශේෂ ස්තූතිය-රජරට විශ්වවිද්‍යාලයේ භාග්‍යා මෙනෙවියටඉඳුනිල් වීරරත්නඡායාරූප -සුදම් ගුණසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>12</month>
      <day>12</day>
    </date>
    <link>http://www.silumina.lk/2010/12/12/_art.asp?fn=av10121211</link>
    <topic>කදුළු සිත්තම්</topic>
    <author>ලියන්නේ නිව්ටන් ගුණසේකර අඳින්නේ හර්ෂ ගුණවර්ධන</author>
    <content>කදුළු සිත්තම්“සර්.. රෙස්ටොරන්ට් එකට මේ දැන් පොලීසියෙන් පැන්නා..””මොනවා... මං ඉන්ස්පෙක්ටර් නුගේරට කියලනෙ තිබුණෙ..””එයා ගිය සුමානෙ ඉඳලා මේ ඩිවිෂන් එකේ නැහැ. වව්නියාවට ට්‍රාන්සර් කරලලු... අපි දැන් මොකද කරන්නෙ සර්?”බඩුත් අහුවුණාද?””ඔව් සර්.. කැබින් එකේ හංගලා තිබුණ අරක්කු බෝතල් හත අටකුත් අහුවුණා... ඒ මදිවට ඒ වෙලාවෙ රූම්ස්වල හිටපු කපල්ස් දෙකකුත් මාට්ටු වුණා.. එක්කෙනෙක් ඉස්කෝලෙ යන කෙල්ලක්..””ඉතින් ඔය සේරම වෙනකන් තමුසෙ කට බලියන් හිටියද?” ඩග්ලස් කෝපයෙන් අඩි පොළවේ හැප්පුවේය.”මං මොනවා කරන්නද සර්.. ඉන්ස්පෙක්ටර්කාරයා මගෙ ඇඟටත් ගොඩවුණා..””සල්ලි ටිකක් දුන්නනම් ඉවරයිනෙ ඕයි.. කොහෙද තමුසෙලා මීහරක්නෙ”ඩග්ලස්ගේ මුවින් එම වචන පිටවූයේ වෙඩි උණ්ඩ මෙනි. දැන් ඉතින් කළමනාකරුට බැණ වැදීමෙන් වැඩක් නැතැයි ඔහුට අනතුරුව සිතුණේය.”අපේ කොල්ලොත් අල්ලන් ගියාද?””ඔව්.. බෝතලුයි.. වේටර්ලා දෙන්නෙකුයි ජීප් එකේ දාගෙන ගියා.. සර් පුළුවන්නම් එස්.පී. මහත්තයට කතා කරල බලන්න.. මං තියන්නම් සර්.”අනපේක්ෂිත මොහොතක තම හිස මත පාත්වූ මේ හෙන ගෙඩිය කුමක්දැයි ඩග්ලස් දැරණියගල දසඅතේ කල්පනා කළේය. මෙයින් ගැලවීමට ඇති එකම මග බතලගොඩ ඇමැතිතුමාට කතා කිරීම බව ඔහුගේ යටි හිත මොරගාන්නට විය. හොඳ වෙලාවට බතලගොඩ ඇමැතිතුමා නිල නිවෙසේ රැඳී සිටියේය. ඩග්ලස් සිද්ධිය කෙටියෙන් විස්තර කළේය.”තමුසෙත් දාගන්න ලෙඩ අයිසෙ? දැන් ඩගී මට මොකද කරන්න කියන්නෙ?””කොහොමහරි මේක ෂේප් කරලා දෙන්න සර්... මං සර්ට කියලා කොයිතරම් උදව් කරලා තියෙනවද?” ඔහු ඇමැතිවරයා ඉදිරියේ බැගෑපත් වුණේය.”කොයි පොලීසියෙන්ද ඔය රේඩ් එක කරලා තියෙන්නෙ?””නුගේගොඩ පොලීසියෙන්. කලින් හිටපු ඕ.අයි.සී. නම් මගෙ හොඳ යාළුවා සර්. දැන් ඇවිත් ඉන්නෙ මහමරුමුස් මිනිහෙක්ලු... ඒකා අපේ පාටි එකේ එවුන්ට පොළඟා වගෙ දෂ්ට කරනවලු..””මං ඕ.අයි.සීට කතා කරලා මොනවා හරි කරන්න බලන්නම්..””අනේ ලොකු දෙයක් සර්.. මං සර් කියන ඕනැ දෙයක් කරන්නම්..””මොකක්ද දාලා තියෙන චාජ්ෂීට් එක කියලා දන්නවද?””සර්ට මං ඇත්තම කියන්නම්කො.. මගෙ රෙස්ටොරන්ට් එකට ලිකර් ලයිසන් නැහැ... හොරට තමයි ලිකර් විකුණන්නෙ.. කාමරත් ඔය එක එක කපල්ස්වලට කුලියට දෙනවා..””ඕවා බරපතළ වැරැදි අයිසෙ?””ඒක මං නොදන්නවා නෙවෙයි සර්... බලන්නකො ලබන පාර ඉලෙක්ෂන් එකට මං සර්ට අත දිග ඇරලා වියදම් කරන හැටි..” බතලගොඩ ඇමැතිතුමාව මුරුංගා අත්තේ මුදුනටම නංවමින් ඩග්ලස් කට පුරා සිනාසුණේය.සාප්පු සවාරි ගොස් සේරා සහ තිසරු නිවෙසට ගොඩවූයේ මේ කතාබහ යද්දීය. ඩග්ලස් කතා කරන තාලෙන්ම ඔහු කුමක් හෝ ලොකු ප්‍රශ්නයකට මැදිවී සිටින බව සේරාට ඉවෙන් මෙන් හැඟුණේය.”සර් මට මේ කරන උදව්ව මං කවදාවත් අමතක කරන්නෙ නැහැ සර්.” ඩග්ලස් කතාව හමාර කරමින් රිසීවරය තැබුවේ බතලගොඩ ඇමැතිතුමාට මුළු හිතින්ම ස්තුතිවන්ත වෙමිනි.”මොකද ඩගී.. ඔයා මේ මුහුණෙ දාඩිය පෙරාගෙන? මොකුත් ප්‍රශ්නයක්ද?” සාලයේ පුටුවකට බරවෙමින් සේරා නළල රැළිගැන්වූයේ සිය විස්මය පළ කරමිනි.”අපේ රෙස්ටොරන්ට් එකට අද පොලීසියෙන් පැනලා සේරා..””මොනවා...? කොහොමද ඒක වුණේ? මං කිව්වෙ නැද්ද ඔය ඕ.අයි.සී. කාරයා මහ අන්ඩයා කියලා.. ඔයානෙ මහ ලොකුවට මිනිහව විශ්වාස කළේ.””එයා දැන් මෙහෙ නැහැ.. වව්නියාවට ට්‍රාන්ස්වර් කරලලු.. මං ඒක දැනගෙන හිටියෙ නැහැ..””දැන් ඉතින් මොකද කරන්නෙ? මේක වස අවනම්බුවක්?””අපි කලබල වෙන්න ඕනෙ නැහැ සේරා.. මං බතලගොඩ ඇමතිතුමාට මේ දැන් කෝල් කළා විතරයි. එයා ඕ.අයි.සී ට කතා කරලා මොනවා හරි කරයි..””කව්රු හරි පාහරයෙක් පෙත්සමක් ගහන්න ඇති..””මටත් එහෙම හිතෙනවා සේරා..”සේරා වික්ෂෝප දෑසින් යුතුව ඉවත බලාගෙන සිටියාය. මෙම සිදුවීම සැමියාගේ සමාජ කීර්ති නාමයට කැළලක් ගෙන දෙනු ඇතැයි ඇයට සිතෙන්නට විය.ඩග්ලස් දැරණියගල තවත් ප්‍රමාද නොවී සිය ප්‍රාඩෝ රථයට නැගී අවන්හල බලා ඉගිලී ගියේය.කුමක් හෝ කලබැගැනියක් සිදුවී ඇති බව තිසරානිට වටහාගන්නට අසීරු නොවීය. පියා ඒ මොහොතේ හැසිරුණ ආකාරයෙන් ඒ බව තවදුරටත් ඇයට ඒත්තු ගියේය. සේරා සිදුවී ඇති දේ කෙටියෙන් ඇයට කීවාය.”වැරැදි වැඩ කළොත් දඬුවම් විඳින්න සිදුවෙනවා සුදු පුංචි..””අප්පච්චි මේ සේරම කරන්නෙ ඔයාගෙ මතු අනාගතය ගැන හිතලා.. ඒ හින්දා අප්පච්චිට දොස් කියන්න එපා තිසරු.””මගෙ අනාගතය ගැන හිතලා ඔය වගේ වැරැදි වැඩ කරනවට මං කොහෙත්ම කැමැති නැහැ.. මොකටද ඔහොම හම්බු කරන සල්ලි..? දැන් ඕක පත්තරේ වැටුණාම අප්පච්චිගෙ හොඳ මුහුණ ගැලවෙයි..””කට වහගන්නයි කිව්වෙ..” එවර සේරා කටහඬ බින්දේ මුහුණ පුලුටු කරගෙනය. ඇය සැමියා ඉදිරියේ ඉඳහිට තරහින් හැසිරුණත් ඔහු නැති තැන ඔහුව ආරක්‍ෂා කරගන්නට පෙරට ආවාය. ඇය පසුවන්නේ කෝපයෙන් බව වටහාගත් තිසරු හෙමින් සීරුවේ කාමරයට පිය නැඟුවාය.පසුදින උදේ සඳුන් පත්තර කන්තෝරුවට ආ සැනින් ප්‍රධාන කතුවරයා ඔහු සිය කාර්යාලයට කැඳෙව්වේය. ඔහු බොහෝවිට එසේ කරන්නේ රටේ වැදගත් සංසිද්ධියක් ඇති වූ විට බව සඳුන් අත්දැකීමෙන් දැන සිටියේය. සෝමදාස ගෙන ආ පණිවුඩය ලද සැනින් ඔහු ප්‍රධාන කතුවරයාගේ වීදුරු කාමරයට දිව ගියේය.”සර් මට කතා කළාද?””ආ... ඔව්.. පොඩ්ඩක් වාඩි වෙන්නකො.. සඳුන්..” දෑසේ රඳවාගෙන සිටි උපැස් යුවළ ගලවා අතට ගනිමින් ඔහු පුටුවේ හරි බරි ගැසුණේය.”ඩග්ලස් දැරණියගල කියන්නෙ ඔයාගෙ යාළුවෙක් නේද..””යාළුවෙක්ම කියල කියන්න බැහැ.. ඒත් මං එයාව දන්නවා. කීපවතාවක්ම මුණගැහිලත් තියෙනවා. එයානෙ අර ‘ගිනිසිළුව‘ කියන ෆිල්ම් එක ප්‍රොඩියුස් කරන්නෙ. ඉන්නෙ බීච් රෝඩ් එකේ..””ඔයා දන්නවද ඊයෙ මිනිහගෙ රෙස්ටුරන්ට් එක පොලීසියෙන් රේඩ් කරලා.. මිනිහා එතන ලයිසන් නැතුවයි අරක්කු විකුණන්නෙ.. ඒ මදිවට හොර කපල්ස් වලට කාමරත් කුලියට දෙනවා..””මං ඔය තරම් විස්තර නම් දැනගෙන හිටිය නැහැ සර්..””අන්න ඒක තමයි වැරැද්ද.. ජර්නලිස්ට් කෙනෙක් වුණාම තමා අවට සමාජය ගැන හොඳ ඉවක් තියෙන්න ඕනැ.. ඔය වගේ මිනිස්සු කරන කියන දේවල් ගැන ඇහැගහගෙන ඉන්න ඕනැ.. ඒකනෙ මාධ්‍යකරුවට සමාජයේ ‘පෙරගමන්කරුවා’ කියලා කියන්නෙ...”ඔහු තට්ටය පෑදුන හිස එක අතකින් පිරිමදින ගමන් දිග හෑල්ලක් කියාගෙන ගියේය.”මට පේන විදියට සඳුන්.. මිනිහා එක ගලකින් කුරුල්ලො දෙන්නෙක් බිම වට්ටන ජාතියෙ මනුස්සයෙක්. මිනිහා දේශපාලනේටත් එන්න අර අදිනවලු.. එයා සමාජයට පෙන්නන්නෙ බොරු වෙස් මුහුණක්..”ඩග්ලස් දැරණියගල ගැන තමාට වඩා බොහෝ විස්තර ප්‍රධාන කතුවරයා දැනගෙන ඇතැයි සඳුන්ට සිතුණේය. තිසරුද ඉඳහිට පියාගේ ඇතැම් ක්‍රියාකාරකම් ගැන සිය අසතුට පළකළ අවස්ථාද ඔහුගේ සිහියට නැඟුණේය.”සඳුන් ඔයා මේ ස්ටෝරි එක අපේ පත්තරේට ලියන්න ඕනැ. මේ වගෙ වැඩකට සුදුස්සා ඔයයි... පොලීසියට කතා කළාම හුඟක් තොරතුරු ගන්න පුළුවන්වෙයි. අදම මේ වැඩේට බහින්න ඕනැ..” අවසන් උපදේශය දෙමින් ප්‍රධාන කතුවරයා ඇගිලි තුඩුවලින් සිය මේසයට තට්ටු කළේය. සඳුන් ආපසු සිය මේසය කරා පිය නැඟුවේ අවුල් වූ සිතිනි. ප්‍රධාන කතුවරයා පැවරු රාජකාරිය කිසිසේත්ම පැහැර නොහැර ඉටු කළ යුත්තක් බව ඒ වන විටත් ඔහු වටහාගෙන සිටියේය. මේ සිද්ධිය පසු පස හඹා ගියහොත් සිදුවන්නේ තිසරුගේ පියාගේ කැරැක්ටුව සමාජය ඉදිරියේ අනාවරණය වීම නොවේදැයි ඔහුට සිතුණේය. එය ඔහු සමාජය හමුවේ පෙනී සිටින ප්‍රතිරූපයට බලවත් හානියක් වනු නිසැකය. මෙම සිද්ධිය පත්තරයට ලිව්වොත් ඩග්ලස් දැරණියගල පමණක් නොව ඔහුගේ දියණිය තිසරුද තමා කෙරෙහි අමනාපයක් ඇති කර ගනු නිසැක බව සඳුන්ට සිතෙන්නට විය.සිය මිත්‍රයා කිසියම් කනස්සල්ලකින් සිටින බව අල්ලපු මේසයේ සිටි සුරනිමල දුටුවේය. ඔහු කරමින් සිටි කාර්යය වහා නිම කොට සඳුන් දෙසට හැරුණේය.”මොකද මචං.. බර කල්පනාවකින් වාගෙ? ලොක්කා මොකුත් කිව්වද?” සඳුන් සිද්ධිය කෙටියෙන් සුරනිමල හමුවේ දිග හැරියේය.”ලොක්කා මේක මටම ලියන්න කිව්ව එකනෙ ප්‍රශ්නෙ මචං...””ඩග්ලස් කියන්නෙ කිසිම අණක්.. ගුණක් නැති මිනිහෙක්. හරියට පොළඟා වගේ.. මාත් කාලයක් මිනිහගෙ සයිට් එහෙක වැඩ කළානෙ.””මට තියෙන ප්‍රශ්නෙ තිසරු ගැනයි සුරේන්.. ඒ කෙල්ල මං ගැන මොනවා හිතාවිද? මං කොහොමද එයාගෙ තාත්තට විරුද්ධව පෑන අල්ලන්නෙ?”ලබන සතියටලියන්නේ නිව්ටන් ගුණසේකර අඳින්නේ හර්ෂ ගුණවර්ධනකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>12</month>
      <day>12</day>
    </date>
    <link>http://www.silumina.lk/2010/12/12/_art.asp?fn=av10121212</link>
    <topic>ලොවෙත් නැහැ ලොවි ගහෙත් නැහැ</topic>
    <author>වසන්ත ජයසිංහ ආරච්චිගේ</author>
    <content>ලොවෙත් නැහැ ලොවි ගහෙත් නැහැජගත් චමිලමේ දිනවල ජනප්‍රියම ටෙලි නාට්‍ය දෙබසජගත් චමිල ආවට ගියාට රඟපාන නළුවෙක් නෙමෙයි. හැබැයි ලැබෙන චරිතයට උපරීම සාධාරණය ඉටුකරන නළුවන් අතර ඉහළින් ඉන්න අපේ කාලයේ රංගන ශිල්පියෙක්. ඒ නිසාම මේ දවස්වල ජගත් ගෙවන්නෙත් කාර්ය බහුල ජීවිතයක්.ඔබට මතකනේ ජගත් ගේ මුවඟ නිතරම රැඳෙන ලොවෙත් නැහැ ලොවි ගහෙත් නැහැ කියන කතාව. දන්නවද ‘රුවන් මාලිගා’ ටෙලි නාට්‍යයේ ලීඩර් ගේ චරිතයට ජගත් ඒක එකතු කරගත්තත් දැන් ඒක කා අතරත් ජනපි‍්‍රයයි. මේ දිනවල රූපවාහිනි නාලිකා කිහිපයකින්ම ඔබ මුණගැහෙන ජගත් හා කතාබහක යෙදෙන්න මේ හොඳම වේලාව බව අප කල්පනා කළා.“මේ දවස්වල නම් ටිකක් කාර්ය බහුල ජීවිතයක මම ඉන්නේ. හේතුව රූපවාහිනි නාලිකා කිහිපයකම ටෙලි නාට්‍ය රූගත කිරීම් සිදු වෙනවා. මේ දවස්වල සිරස රූපවාහිනියේ ‘රුවන් මාලිගා’ ටෙලි නාට්‍යයෙත් ස්වර්ණවාහිනියේ ‘අළුපාට හීන’ ටෙලි නාට්‍යයෙත් ඒ වගේම සම්පත් ශ්‍රී රෝෂන්ගේ අලුත්ම ටෙලි නාට්‍යයේ රූගත කිරීම් සිද්ධ වෙනවා.මේ සියලු දේ අතර ඉන්දික ෆර්ඩිනැන්ඩුගේ ‘කලම්බු කලම්බු’ වේදිකා නාට්‍යයේ පුහුණුවීම්වලට එකතු වෙනවා. පසුගිය රාජ්‍ය නාට්‍ය උළෙල නියෝජනය කළාට පසු නේපාලයේ කත්මන්ඩුවල ජාත්‍යන්තර නාට්‍ය උළෙල නියෝජනය කරන්න මේ නාට්‍යයට ආරාධනා ලැබී තියෙන නිසා මේ දවස්වල කාර්ය බහුලයි.මෙහෙම කාර්ය බහුල වෙන කොට කොහොමද මේ හැමදේම කළමනාකරණය කරගන්නේ.ඔව් හරියට සැලැසුම් කරගත්තේ නැත්නම් හැමදේම අපැහැදිලියි. එහෙම අවස්ථාවලට මුහුණ දෙන්න සිද්ධ වෙනවා. ලබා තිබෙන අත්දැකීම්වලින් මට පුළුවන් හැමදේම සමබර කරගෙන යන්න. අධ්‍යක්ෂවරු සමඟ කතාබහ කරගෙන මට පුළුවන් කාලය බෙදාහදා ගෙන වැඩ කරන්න. මම දෙයක් කියන්න ඕන මගේ ආරම්භය වේදිකාව.ඉදිරියටත් එහෙමයි. විශේෂයෙන් මම ස්තුතිවන්ත වෙන්න ඕන රවින්ද්‍ර විජේරත්න අධ්‍යක්ෂවරයාට. වේදිකාවේ මම යමක් කරනවානම් කියන දිනට මාව මුදා හැරලා ඉඩ දෙනවා. එයින් ලොකු අපහසුතාවකට ඔවුන් පත්වුණත් මේ ඉඩ ලබාදීම තුළ මගේ ජීවිතේ වේදිකාව ඇතුළේ පෝෂණය වෙනවා. ඇත්තටම ඒකට රවින්ද්‍ර විජේරත්නට වගේම අනෙකුත් අධ්‍යක්ෂවරුන්ට ස්තුතිවන්ත වෙන්න ඕන.මේ දිනවල ‘රුවන් මාලිගා’ ටෙලි නාට්‍යයේ ‘ලීඩර්’ වැඩි දෙනා අතර ජනපි‍්‍රයයි.ඔව් ඇත්තටම ලොකු කුඩා භේදයක් නැතිව කා අතරත් ජනපි‍්‍රයයි කියලා ලැබෙන ප්‍රතිචාරවලින් පේනවා. මේ චරිතය පිළිබඳවත් යමක් මා කිව යුතුයි. එක් පැත්තකින් මම මේ චරිතය පෝෂණය කරන්න එකතු කරගත් යම් යම් දේ රසිකයින් ආදරයෙන් භාරගෙන තියෙනවා. ඔය ‘ලොවෙත් නැහැ ලොවි ගහෙත් නෑ’ කතාවත් ඒ වගේ. දැන් අපි මුල් කාලේ සීමිත කොටස් නාට්‍යය කළේ. එහිදී ලැබෙන චරිතයේ ගතිගුණ සාරාංශ කරලයි අපිට කරන්න වෙන්නේ.නමුත් දීර්ඝ ටෙලි නාට්‍ය මාලාවක එහෙම නෙවෙයි. මේ ලීඩර් කියන චරිතය සංක්ෂිප්ත කොටස්වලින් බැහැර වෙලා ඔහුගේ ඇති සමාජ ගති ලක්ෂණ ගෙන එන්න සිද්ධ වෙනවා. ‘රුවන් මාලිගා’ කතාව ඇතුළේ ලීඩර්ට සිද්ධ වෙනවා තමන්ගේ ජීවිතය පූජා කරලා හරි කමක් නැහැ මේ පවුලේ තුන් කට්ටුව වගකීමෙන් ජීවත් කරන්න. මේ චරිතය මට ලැබුණු තවත් සුවිශේෂ චරිතයක් කියලයි මට හිතෙන්නේ.දැනට විකාශය වන ටෙලි නාට්‍ය කිහිපයකම ඔබ දකින්න ලැබෙනවා. හැමදාම දකින කුකුළගේ කරමලේ කතාව වගේ වෙයි ද?දැන් අපේ රටේ නාලිකා කීයක් තියෙනව ද? ඔය අතර සමහර අනුරාධපුරයට පේන නාලිකා නුවරඑළියට නැහැ. නුවරඑළියට පේන ඒවා යාපනයට නැහැ. මම ටෙලි නාට්‍ය කිහිපයක හිටියත් සමහර පේ‍්‍රක්ෂකයින් දන්නෙත් නැහැ. තව පැත්තක් ඔබ අහපු දේට මම කියන්න ඕන. ජාතික රූපවාහිනියේ ‘වජිරපාන’, ස්වාධීන රූපවාහිනියේ ‘ස්වයංජාත’, සිරස නාලිකාවේ ‘රුවන් මාලිගා’, ‘ස්වර්ණවාහිනියේ ‘අළුපාට හීන’ මේ සියලු චරිත එකිනෙකට වෙනස්.‘ස්වයංජාත’ විභුතිරත්න යථාර්ථය අභිබවා යන චරිතයක්. වජිරපාන කියන්නේ යථාර්ථවාදීව ජීවත්වෙන චරිතයක්. ලීඩර් ගේ චරිතය මේ සියල්ල අතික්‍රමණය කරලා මැජික් වගේ ජිම්ටික් වැඩ කරන කෙනෙක්. ‘අළුපාට හීන’ මේ සියල්ලටම වඩා වෙනස්. මේ සියල්ල තුළ ජගත් චමිල ඒකාකාරී නම් මේ තරම් දුර මට එන්න ලැබෙන්නේ නැහැ. නමුත් හැම මොහොතකම චරිතය හරියාකාරව කියවීමෙන් පසුවයි මම ඊට දායකත්වය ලබා දෙන්නේ. ඒ නිසා ඒ වෙනස පේ‍්‍රක්ෂකයින් දන්නවා.‘ස්වයංජාත’ ජනපි‍්‍රය සම්මානනීය නවකතාවක්. මෙහි විභූතිරත්නට ඔබේ ස්වරූපයෙන්ම වෙනස් වෙන්න සිද්ධ වුණා වගේම මේ අභියෝගය දැනුණේ කොහොම ද?ඔය දේට පැහැදිලි පිළිතුරක් මා ළඟ තියෙනවා. ඇත්තටම මම විභූතිරත්න පිළිබඳ හෙව්වා. ඒ හොයා ගැනීම පිළිබඳ මම කියන්නම්. මේ ලෝකේ රූපය අතින් ලස්සන මිනිස්සු තවත් මිනිසෙකුගේ අවධානයට හසු වෙනවා. ඒක තමයි ඇත්ත. හැබැයි විරූපි වුණ මිනිසකුට සැබෑ ලස්සන ගැහැනියක් ආදරය කරන්න පටන් ගන්නවා නම් ඒක විශ්වාස කරන්න අමාරුයි. මේ නිර්මාණය ඇතුළේ ඒ දේ තියෙන නිසා මම ඒ දේ හොයන්න උත්සාහ කළා.විභූති ඇහැට ඇහැ දීලා මුහුණ දී කතා කරන්නේ මිනිසෙක් ගේ හදවත තේරුම් ගන්න පුළුවන් මිනිසකුට විතරයි. ඒක ඔහුට තේරුම් ගන්න පුළුවන්. එහෙම නැත්නම් ඔහු නිහඬයි. නමුත් සමාජය එහෙම මිනිස්සු ලඝු කරන්නේ පිස්සකු විදිහටයි. මේ සමාජයේ සියලුම ඇත්ත සිද්ධ වෙනකොට ඒ ඇත්ත පොදි බැඳගෙන එන මිනිසා සමාජයෙන් ප්‍රතික්ෂේප වෙනවා. අපිටත් එහෙම අත්දැකීම් තියෙනවා. නියම ඇත්ත එළියට දාන්න බැරිව අපි අපේ ගමන යනවා. අන්න එහෙම චරිතයක් විභූතිරත්න. මම ඔහු තේරුම් ගත්තේ ඒ විදිහට.මේක හොඳින් රූපයට හසුකරගන්න සුදත් රෝහණ කියන ප්‍රබල අධ්‍යක්ෂවරයාට පුළුවන් වුණා. මම ඔහුත් සමඟ වැඩ කරලා තිබුණේ නැහැ. ඔහු තමාට අවශ්‍ය දේ අපෙන් මතු කරලා ගන්න පුළුවන් අධ්‍යක්ෂවරයෙක්. ඔහු චරිතය ඔළුවේ මවනවා. අනෙක් දේ නලින් පේ‍්‍රමතිලක වේෂ නිරූපණ ශිල්පියා ගත් උත්සාහය මේ සියල්ල එක්ක ඒ බැටන් එක අරගෙන යන්න මට පුළුවන් වුණා.අද ඔබට බොහෝ වෙලාවට නව පරම්පරාව සමඟ වැඩ කරන්න සිද්ධ වෙනවා. ඒ අය පිළිබඳ මොකක්ද ඔබේ තක්සේරුව?මගේ විෂය පථයට ගෝචරව මම කතා කරන්නම්. අද නව පරම්පරාවේ බොහෝ දෙනෙකුට වෙන වෙන උප සංස්කෘති ඔබ්බවලා ඉවරයි. කිසිදු හරයක් නැති උප සංස්කෘති ටිකක් ගිල්වලා තියෙන්නේ. මෙය බහුතරයක් වුණේ මාධ්‍යය ඇතුළේ. ඇත්තටම මාධ්‍ය මේ සඳහා වග කියන්න ඕන.සමහර වෙලාවට අපිට වැඩ කරන කොට හිතෙනවා අපි කොහාටද මේ යන්නේ කියලා. තමන්ගේ විෂය ගැන දැනුමක් පමණක් තියෙන එක ප්‍රමාණවත් ද? එතනින් එහාට ගිය වගකීමක් අපි තුළ තියෙන්න ඕන. හැබැයි මේ මම කතා කරන විෂය ඇතුළේ අද අපට අලුත් පරම්පරාවේ එහෙම අය මුණ ගැහෙන්නේ ටික දෙනයි.වසන්ත ජයසිංහ ආරච්චිගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>12</month>
      <day>12</day>
    </date>
    <link>http://www.silumina.lk/2010/12/12/_art.asp?fn=av10121213</link>
    <topic>සදාදරණීය ක්ලැරන්ස්</topic>
    <author>ටානියා මෝසස්</author>
    <content>සදාදරණීය ක්ලැරන්ස්ක්ලැරන්ස් විශිෂ්ට වුණාටඔහුට සාධාරණයක් ඉටු වුණේ නැහැලාංකිකා පෙරේරාක්ලැරන්ස් විජේවර්ධන අප රටේ බිහිවුණු ඉතාමත් දක්ෂ නිර්මාණශීලි කලාකරුවෙක්. ක්ලැරන්ස් සංගීතය ගැන හදාරා නොතිබුණත් ඔහුට ගී ගායනයට, ගීත රචනයට සහ ගී තනු නිර්මාණයට පුදුම හැකියාවක්, දක්ෂතාවයක් තිබුණා.70 දශකයේදී ක්ලැරන්ස් ‘මුන්ස්ටෝන්ස්’ සංගීත කණ්ඩායමෙන් ඉවත් වී ශානක පෙරේරා, විජිත් පීරිස් සහ ක්ලැරන්ස් එකතු වී ගෝල්ඩන් චයිම්ස් කියන සංගීත කණ්ඩායම ආරම්භ කළා.ඉතින් ඒ දිනවල ඔහු අපේ නිවෙසේ නැවතිලා තමයි මේ වැඩ කටයුතු කළේ.පසුව මමත් ඔවුන්ගේ සංගීත කණ්ඩායමේ ගායිකාවක් ලෙස කටයුතු කළා. ක්ලැරන්ස් විජේවර්ධන මට මුණ ගැසුණේ ඔය විදිහටයි.ඔහු හරිම නිහතමානී පුද්ගලයෙක්, ඔහුගේ අතින් ලියැවුණු ‘රන් සීනු හැඩවී’ ගීතය මගේ විවාහ උත්සවයට මමත් ශානකත් වෙනුවෙනුයි නිර්මාණය කළේ.ඔහු හොඳ නායකයෙක්. ක්ලැරන්ස් මෙරට සංගීතය නව මඟකට යොමු කළ කෙනෙක්. නමුත් ඒ කාලයේදී ඔහුගේ හැකියාවට දක්ෂතාවයට නිසි ඇගැයීමක් ලැබුණේ නැහැ.සම්භාව්‍යයි කියන කට්ටියඔහුගේ නිර්මාණ පාගලා දැම්මාඉන්ද්‍රානි පෙරේරාමම ‘මූන්ස්ටොන්ස්’ කණ්ඩායමට සම්බන්ධ වුණේ 1969 දී මූන්ස්ටෝන්ස් සංගීත කණ්ඩායමට ගායිකාවක් සොයන කාලයේදී ඇනස්ලි තමයි ක්ලැරන්ස්ට මාව හඳුන්වා දුන්නේ. ක්ලැරන්ස් හා සම්බන්ධ වී කටයුතු කිරීම වාසනාවක්. ඔහු අපූර්වතම සංගීතඥයෙක්. හොඳ කටහඬක් ඇසූ විට ඒ හඬින් උපරීම ප්‍රයෝජන ගන්න තරම් විශිෂ්ට හැකියාවක් ඔහුට තිබුණා.මා ඔවුන්ගේ වාදක කණ්ඩායමට එක්වන විට ක්ලැරන්ස් ‘දිල්හානි’ ගීතය නිර්මාණය කර තිබුණේ. මම ගායනා කළ පසු එය මගේ කටහඬට එම ගීතය උචිත නිසා එය පටිගත කළා. එදා මුන්ස්ටෝන්ස් සංගීත කණ්ඩායමට එක්වී ගායනා කළ මුල්ම ගීතය අදටත් ජනපි‍්‍රයයි. ඒ ගැන මම නිහතමානීව ආඩම්බර වෙනවා.ඔහු නිර්මාණය කළ හැම තනුවකම ගායනා කළ හැම ගීයකම තිබෙන වටිනාකම උගතුන් දැනුයි වටහා ගන්නේ. ඔහුගේ නිර්මාණ ඉබේම ජනපි‍්‍රය වන්නට තරම් වාසනාවක් තිබුණා.ඔහුගේ ගීත නිර්මාණවලට එකතු වුණ ගායක ගායිකාවනටත් විශාල ජනපි‍්‍රයත්වයක් ලැබුණා. ඔහු කොතරම් දක්ෂ නිර්මාණශීලි කලා කරුවකු වූවත් ‘සම්භාව්‍ය’ ගණයේ කියන පිරිස ක්ලැරන්ස් ගේ නිර්මාණ පාගලා දැම්මා කීවොත් එය වඩාත් නිවැරැදියි.අර්ථයක් නොමැති නිර්මාණවලට පවා උගතුන් සම්මාන දෙන කාලයක ක්ලැරන්ස් විජේවර්ධන කලාකරුවා වෙනුවෙන් කිසිම ඇගැයීමක් නොකිරීම කනගාටුවට කරුණක්. ක්ලැරන්ස් තැටියකට ගීත දහයක් නිර්මාණය කළොත් ඔහු ගීත තැටියට යොදා ගන්නේ එයින් හතරක් විය හැකියි.නමුත් අවසානයේදී ඔහු තෝරා ගත් ගීත හතරම එක සේ ජනපි‍්‍රය වෙනවා. ඔහුට එතරම් හොඳ ඥානයක් තිබුණා සංගීතය පිළිබඳ. නමුත් අවාසනාවකට ඔහු ජීවතුන් අතර සිටින විට කිසිම දිනෙක ඔහු කිසිම ඇගැයීමකට ලක් වුණේ නැහැ.ඔහු වැනි සංගීතඥයෙක්ආයෙත් බිහි වන්නේ නැහැශානක පෙරේරාක්ලැරන්ස් කියන දක්ෂතාවලින් පරිපූර්ණ නිහතමානි මිනිසා මට මුලින්ම හමු වුණේ මම මගේ සංගීත කණ්ඩායමත් (බීකන්ස්) සමඟ විවාහ උත්සවයකට සහභාගි වී සිටින විටයි. එදින ක්ලැරන්ස් සහ ඇනස්ලි මාලේවන ආරාධිතයන් වශයෙන් එම උත්සවයට පැමිණ සිටියා. ක්ලැරන්ස් එකල සම්බන්ධ වී සිටියේ “මූන්ස්ටෝන්ස්” සංගීත කණ්ඩායමටයි.ඔවුන් භාවිත කළේ බොක්ස් ගීටාරය, නමුත් අපි සම්බන්ධ වෙලා හිටියේ බටහිර සංගීත කණ්ඩායමයි. මම වාදනය කළේ ඉලෙක්ට්‍රික් ගිටාරයයි. ඉතින් එදා උත්සවයට පැමිණි ක්ලැරන්ස්ට මෙය නැවුම් අත්දැකීමක් වුණා. එදා ඔවුන් අප සමඟ එක්වී ගීත ගැයුවා.මට මතකයි ඔහු එදින එම උත්සවයෙන් පිටත් වී යන කොට ඇනස්ලිට පවසා තිබුණා “ඇනස්ලි අපි මේ කරන වැඩේ හරියන්නේ නෑ අපිත් මේ විදිහට තමයි කරන්න ඕනේ.” ඔහු එදා අදහස් කළේ බොක්ස් ගිටාරයෙන් මිදී ඉලෙක්ට්‍රොනික සංගීත රටාවට එක්විය යුතු බවයි. මේ කාලයේ තමයි ඔවුන් ‘කළු මාමේ’ ගීතය පටිගත කිරීම් ලෑස්ති කර තිබුණේ. ඔවුන්ගේ නිර්මාණයට මටත් සංගීතයෙන් දායක වන්නට ආරාධනා කළ නිසා මම ඊට එකඟ වුණා.“කළු මාමේ” ගීතය ප්‍රචාරය වීමත් සමඟ එයට ලැබුණු ප්‍රතිචාර අපේ නිර්මාණයේ විවිධත්වය ක්ලැරන්ස්ට වටහලා දීමට ඉවහල් වුණා. ඉන් පසු මමත් ක්ලැරන්ස් සහ විජිත් එකතු වී බ්‍රේක් අවේ ෆ්‍රොම් ද මුන්ස්ටෝන්ස් නමින් සංගීත සංදර්ශනයක් පැවැත්වුණා. මෙම සංදර්ශනයෙන් පසු ‘සූරිය’ ගී තැටි අධිපති ජෙරල්ඩ් වික්‍රමසූරිය මහතා බේක් අවේ ෆ්‍රොම් ද මූන්ස්ටෝන්ස් යන නම වෙනුවට ‘මහරාජා ෆයිව්’ යනුවෙන් අපේ සංගීත කණ්ඩායමේ නාමය වෙනස් කිරීමට යෝජනා කළත් ඒ නමට අප තිදෙනාගේ එතරම් පැහැදීමක් නොතිබුණු නිසා අවසානයේ ගෝල්ඩන් චයිම්ස් යන නම ඔහුම යෝජනා කළා. ක්ලැරන්ස්, විජිත් සහ මගේ එකතුවට ගෝල්ඩන් චයිම්ස් බිහි වුණේ එලෙසයි.වසර තුනකට පසු ක්ලැරන්ස් අපේ සංගීත කණ්ඩායමෙන් ඉවත් වුණත් අදටත් එනමින් අපේ සංගීත කණ්ඩායම පවත්වාගෙන යනවා. ඇත්තටම ක්ලැරන්ස් වැනි ගායකයෙක්, සංගීතවේදියෙක් මේ ලංකාවේ නැවත බිහි වෙයි කියලා හිතන්න අමාරුයි.කණ්ඩායමක් විදියට වරින්වර විසිරුණත්අපි දිගටම සමීපව හිටියාඇනස්ලි මාලේවන1966 දී මූන්ස්ටෝන්ස් සංගීත කණ්ඩායමට ප්‍රධාන ගායකයෙක් සොයන කාලයේදී රත්නපුරේ විසු මාගේ මිත්‍රයකු මගිනුයි ක්ලැරන්ස් විජේවර්ධන නම් සොඳුරු මිනිසා මට මුණ ගැසුණේ. එකල ක්ලැරන්ස් යන නමින් ඔහුව කවුරුත් දැන සිටියේ නැහැ. කවුරුත් ඔහුට කතා කළේ විජේ කියලයි. මගේ මිත්‍රයා මාව හඳුන්වා දුන්නාම ඔහු මට ගීතයක් ගායනා කරන්න කිව්වා මා ඔහුට ගායනා කර පෙන්වූ පසු ඔහු මාව ඔහුගේ කණ්ඩායමට තෝරා ගත්තා.ක්ලැරන්ස් එකල ගී ගැයුවේ නැහැ. නමුත් ඔහු නිර්මාණය කළ ගී ඔහු ගායනා කරන්න දුන්නේ එයට උචිත කටහඬ සොයලයි. එතැන් සිට මම මූන්ස්ටෝන්ස් කණ්ඩායමේ ප්‍රධාන ගායකයා වශයෙන් කටයුතු කළා.අප දෙදෙනා ඉතාමත් සමීපයි. ‘දිලීප පොඩි පුතු’ ගීතය තමයි මූන්ස්ටෝන්ස් සංගීත කණ්ඩායමේ සිටියදී ක්ලැරන්ස් ගායනා කළ එකම ගීතය. එම ගීතය ගායනා කර ටික කලකට පසු ඔහු මූන්ස්ටෝන්ස් කණ්ඩායමෙන් ඉවත් වුණා. අපේ හිතවත්කම එලෙස තිබුණත්, ඉන් පසු ඔහු ගෝල්ඩන් චයිම්ස් සංගීත කණ්ඩායමට එක්වූ අතර මම දිගටම මූන්ස්ටෝන්ස් සංගීත කණ්ඩායමේ හිටියා.දිනක් එක් පුද්ගලයෙක් මා ළඟට ඇවිත් කිව්වා මට මතකයි, “ඔයාගේ කණ්ඩායම මනමාලියක් නැති මගුල් ගෙයක් වගෙයි” කියලා. ඒ පුද්ගලයා ඒ දේම ක්ලැරන්ස්ටත් පවසා තිබුණා. ඔහු එසේ පවසා තිබුණේ අප දෙදෙනා නැවත එක්විය යුතුයි යන හැඟීමෙන්. ‘සුපර් ගෝල්ඩන් චයිම්ස්’ අප එකතු වී ආරම්භ කළේ එලෙසයි. 1977 මම කණ්ඩායමෙන් ඉවත් වුණත් ක්ලැරන්ස් දිගටම රැඳී සිටියා. ටික කලකට පසු ඔහු වෙනත් නිර්මාණවලට දායක වූ නිසා සංගීත කණ්ඩායම විසිරි ගියා.අප දෙදෙනා ඉතා සමීපයි. ඔහු මිය ගිය පසු ඔහු ගැන කතා කරන්නට බොහෝ දෙනෙක් සිටියත් ඔහු ගේ අවසන් කාලේ හිටියේ අතළොස්සයි. ඔහු පොඩි දරුවෙක් වගේ. මගේ දරුවන් දෙදෙනාට ඔහු හරිම ආදරෙයි. මගේ දුවට නර්මදා කියලා නම දැම්මේත් ක්ලැරන්ස්. ක්ලැරන්ස් මිය ගිය දිනයේ පෙ. ව. 10.30 වන තෙක් ඔහු මා සමඟයි සිටියේ. ඔහු වැනි පුද්ගලයෙක් නැවතත් මට හමු නොවේවි.අදටත් අපි රැඳී ඉන්නේක්ලැරන්ස් නිසයිඅනිල් භාරතීක්ලැරන්ස් විජේවර්ධන කියන අතිදක්ෂ නිර්මාණ කරුවා විසින් බිහි කළ හොඳ නිර්මාණ නිසයි රසිකයන් අද අපිව හඳුනා ගන්නේ, අප මෙතරම් කාලයක් රැඳී ඉන්නේ. 70 දශකයේ අග භාගයේදී තමයි මට ඔහු හමුවන්නේ.ශානක පෙරේරා තමයි මාව ක්ලැරන්ස්ට හඳුන්වලා දුන්නේ. මම එකල බටහිර ගී ගායනා කරන ශිල්පියකු ලෙසයි කටයුතු කළේ.ගෝල්ඩන් චයිම්ස් සංගීත කණ්ඩායමට සම්බන්ධ වී වසර කිහිපයකට පසුවයි ‘අද වෙයි හිරු දින’ ගීතය මම ගැයුවේ. ක්ලැරන්ස් හොඳ ගායකයෙක් මෙන්ම කණ්ඩායමක් මෙහෙයවන්න පුළුවන් විනීත ගුණ ගරුක කෙනෙක්.ටානියා මෝසස්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>12</month>
      <day>12</day>
    </date>
    <link>http://www.silumina.lk/2010/12/12/_art.asp?fn=av10121214</link>
    <topic>පොප් ගීයේ රන් ස්වරය</topic>
    <author>සුනිල් මිහිඳුකුල</author>
    <content>පොප් ගීයේ රන් ස්වරයසිංහල ගීයට බටහිර සංගීත නාද රටා මුසු කළ පළමුවැනි සංගීතඥයා ක්ලැරන්ස් විජේවර්ධන නොවේ. එසේම සිංහල පොප් ගීයේ නිර්මාතෘවරයා ක්ලැරන්ස් විජේවර්ධන ද නොවේ. එපමණක් ද නොවේ. මෙරට කණ්ඩායම් සංගීතයේ පුරෝගාමියා ක්ලැරන්ස් විජේවර්ධන ද නොවේ. එසේ නම් ක්ලැරන්ස් විජයවර්ධන නූතන සිංහල සංගීතය තුළ සුවිශේෂ ලාංඡනයක් සලකුණු කරවන ගායකයකු, සංගීතඥයකු වන්නේ කවරාකාර හේතුවක් නිසාද?මගේ පිළිගැනීමට අනුව ක්ලැරන්ස් විජේවර්ධන යනු (1943 – 1996) යනු සිංහල පොප් ගීයේ, කණ්ඩායම් සංගීතයේ ප්‍රබල වෙනසක් සනිටුහන් කරමින් එය පොදුජන රසිකයන් අතර ප්‍රචලිත කළ ගායකයා; සංගීතඥයා බවයි.1967 දී පමණ ක්ලැරන්ස්ට ‘මූන්ස්ටෝන්ස්’ නමින් සංගීත කණ්ඩායමක් පිහිටුවා ගැනීමට ප්‍රබල නිර්මාණ වේශයක් වූයේ ඒ වනවිට ලොව පුරා අසීමිතව ජනපි‍්‍රයව තිබූ ‘බ්ට්ල්ස්’ සංගීත කණ්ඩායම යැයි මම සිතමි. රවි ශන්කර්ගේ සිතාර් වාදනයක් ඇසූ බ්ට්ල්ස් සංගීත කණ්ඩායමේ නායක ජෝන් ලෙනන් තම කණ්ඩායමට සිතාර් වාදනය ද එක්කර ගත්තේය. එය වාදනය කළේ ජෝර්ජ් හැරිසන්ය. එය අනුදකිමින් ක්ලැරන්ස් ද මුන්ස්ටෝන්ස් කණ්ඩායමට (ගීත තැටිගත කිරීම්වලදී පමණක්) සිතාර වාදකයකු (උපාලි උබේසේකර) එක්කර ගත්තේය. ‘පාටපාට රන්තටු සලලා’ ගීතයේ අපට ඇසෙන සිතාර් වාදනය ඔහුගේය.මූන්ස්ටෝන් පටන්ගන්නා විට අපේ රටේ ‘ලොස් කැබලරොස්’ වැනි සංගීත කණ්ඩායම් පිහිටුවාගෙන තිබිණි. එහෙත් එම කණ්ඩායම් නාගරික මැද පන්තිය හා ඉංගී‍්‍රසි කතා කරන පන්තිය අතර පමණක් ජනපි‍්‍රයව තිබූ බවක් පෙනිණි.එම සීමා ඉක්මවමින් පොප් ගීය, කණ්ඩායම් ගීය පොදු ජන රසාස්වාදයට යොමුවූයේ මූන්ස්ටෝන්ස් නිර්මාණ කළ ගීත ඔස්සේ යැයි කිව හැකිය. විශේෂයෙන් ‘මංගෝ කළු නැන්දේ’, ‘කාගෙද ගොන් වස්සා’, ‘දිල්හානි’, ‘වන දෙව්ලිය තුරුලේ’ වැනි ගීත හරහාය. ගමේ ගොඩේ එදිනෙදා අත්දැකීම් පාදක කරගෙන ලියැවුණු සරල පදමාලා හා මධුරතර ගී තනු ඒවා ජනකාන්ත වන්ට ප්‍රමුඛ කාරණා දෙක වූයේය.හැටේ දශකයේ තරුණ පරපුරේ ප්‍රධාන ආත්ම ප්‍රකාශන මාධ්‍ය දෙකක් තිබිණි. එකක් මෝටර් සයිකලයයි. අනික ගිටාරයයි. ප්‍රකට නළු මාලන් බ්‍රැන්ඩෝ චිත්‍රපට කීපයකම මෝටර් සයිකලය තම පෞරුෂයේ කොටසක් සේ යොදා ගත් අයුරු අපට මතකය.බටහිර මෙන්ම ලතින් ඇමෙරිකානු රටවල ද තරුණ පරපුරේ ආකර්ෂණීය මාධ්‍යය වූයේ ගිටාරයයි. ඒ අනුව ක්ලැරන්ස් විජයවර්ධන ද ආත්ම ප්‍රකාශනයක යෙදුණේ බොක්ස් ගිටාරය මාර්ගයෙනි.සඟබෝ කොරයාමූන්ස්ටෝන්ස් සංගීත කණ්ඩායම පිහිටුවා ගැනීමට පෙර ක්ලැරන්ස් රත්නපුරේ දී ‘ලොස් හාමනිකෝස්’ නමින් සංගීත කණ්ඩායමක් පිහිටුවා ගත් බව සඳහන් වුවද ඒ පිළිබඳ අප සතු දත්ත ප්‍රමාණවත් නැත.’මූන්ස්ටෝන්ස්’ පිහිටුවා ගැනීමෙහිලා එක්වූයේ හතරදෙනෙකි. ඒ ක්ලැරන්ස්විජේවර්ධන (බොක්ස් ගිටාර්) ඇනස්ලි මාලේවන, (ගිටාර්) මොන්ටි වත්තලදෙණිය (කොංගෝ) ධම්මික විජේසිරි (පර්කෂන්) යන අයය. ‘බ්ට්ල්ස්’ සංගීත කණ්ඩායමේ සිටියේද හතරදෙනෙකි. ඒ නායක ජෝන් ලෙනන්, පෝල් මැකාර්ට්නි, රිංගෝ ස්ටාර් හා ජෝර්ජ් හැරිසන්ය. රත්නපුරේ ක්ලැරන්ස්ට මුණගැසුණු සඟබෝ කොරයා මුන්ස්ටෝන්ස් පිහිටුවා ගැනීමෙහිලා ක්ලැරන්ස්ට විශාල සහයෝගයක් ලබාදී ඇත. මේ කණ්ඩායමට ‘මූන්ස්ටෝන්ස්’ යන නම තබන ලද්දේ ද ඔහු විසිනි. ඔහු එහි කළමනාකරු වූයේය. මූන්ස්ටෝන්ස් මුලින්ම පවත්වගෙන ගියේ කැලිප්සෝ කණ්ඩායමක් ලෙසිනි. ඔවුන් ඉලෙක්ට්‍රොනික් වාද්‍ය භාණ්ඩ යොදා ගත්තේ නැත. ක්ලැරන්ස් මුලදි වාදනය කළේ බොක්ස් ගිටාරයකි.මූන්ස්ටෝන්ස් කණ්ඩායමේ ප්‍රථම ගී තැටිය (EP) පිලිප්ස් ලේබලය යටතේ 1968 දි නිකුත් වූයේය. ‘මංගෝ කළු නැන්දේ’, ‘රුවන්පුරය අපේ ගම තමයි’, ‘මැණිකේ සුදු මැණිකේ’, ‘සීත උදේ පිපි මල්’ ඊට ඇතුළත් ගීත හතර වූයේය. මෙයින් ‘මංගෝ කළු නැන්දේ’ ගීතය අසීමිත ජනපි‍්‍රයත්වයක් හිමිකර ගත්තේය. එම ගීතය ලතින් ඇමෙරිකානු සංගීතය නැඹුරුවූවක් බව ‘සූරිය’ ගී තැටි නිර්මාතෘ ජෙරල්ඩ් වික්‍රමසූරිය කියා ඇත.මූන්ස්ටෝන්ස් සංගීත කණ්ඩායමට ජනපි‍්‍රය ගායිකා ඉන්ද්‍රානි පෙරේරා එක්වූයේ ‘දිල්හානි’ ගීතයෙනි. මුලින් මේ ගීතය ගායනා කළේ ඇනස්ලි මාලේවනය. මේ ගීතය ඇසූ ජෙරල්ඩ් වික්‍රමසූරිය ඒ ගීතයට සුදුසු කාන්තා හඬක් යැයි යෝජනා කර ඇත. දිල්හානි ඊට එක්වූයේ ඒ අනුවය. ‘දිල්හානි’ ගීතය මූන්ස්ටෝන්ස් පිහිටුවා ගැනීමෙහිලා විශාල සහයෝගයක් ලබාදුන් සඟබෝ කොරයාගේ දිල්හානි නම් වූ දියණියට ලියූ ගීතයකි. මූන්ස්ටෝන්ස් ගයන ‘රමණි’ ගීතයද ඔහුගේ රමණි දුව වෙනුවෙන් නිර්මාණය වී ඇත.’සුමුදු මල් පිපුණු’, ‘කාගෙද ගොන් වස්සා’, ‘රෝස මලේ’, ‘ගොයම් කපනවා’, ‘දීලිප පොඩි පුතු’, ‘කළු මාමේ’ මූන්ස්ටෝන් ගැයූ තවත් ජනපි‍්‍රය ගී කීපයකි. මෙයින් ‘දීලිප පොඩිපුතු’ කරුණාරත්න අබේසේකරයන් ‘සිළුමිණ’ පුවත්පතට තම පුතු ‘දිලීප’ වෙනුවෙන් ලියූ කවියකි. ක්ලැරන්ස් ඊට මනහර තනුවක් යොදා එය ගීතයක් බවට පත්කර ගත්තේය.එය ක්ලැරන්ස් ගැයූ මුල්ම ගීතය වීමද විශේෂත්වයකි. ඊට ඉහත මූන්ස්ටෝන්ස් ගීත ගැයුවේ ඇනස්ලිය.මූන්ස්ටෝන්ස් සංගීත කණ්ඩායමේ ගී කොයිතරම් ජනපි‍්‍රය වී ද කිවහොත් එතෙක් ඉංගිරිසි ගී පමණක් ඇසූ මෙරට ඉංගිරිසි කතා කරන ඉහළ මැදපන්තිය සිංහල ගී අසන්ට පෙලඹුණේ මූන්ස්ටෝන්ස් ගී හරහාය. ගුවන් විදුලියේ වෙළෙඳ සේවයේ මෙන්ම ඉංගිරිසි සේවයේ ද මූන්ස්ටෝන්ස් ගී විකාශය වන්ට පටන්ගත්තේය.‘මූන්ස්ටෝන්ස් ගී තැටි කවරයක්මීට ඉහතද දැක්වූ පරිදි මූන්ස්ටෝන්ස් ගීත මෙතරම් ජනපි‍්‍රය වූයේ ඒවාට ගමේ ගොඩේ එදිනෙදා අත්දැකීම් සරල සුගම පදමාලාවකට ගොනු කිරීමත් තෙක් නොඇසුණු ආකාරයේ මිහිරි ගී තනු ඊට යෙදී තිබීමත් නිසා යැයි කිව හැකිය. ක්ලැරන්ස්ගේ ගී නිර්මාණ ගැන මනා විග්‍රහයක යෙදුණු ප්‍රවීණ විචාරකයකු වූ ගාමිණී විජේතුංග ‘වන දෙව්ලිය තුරුලේ’, ‘දිල්හානි’, ‘සුමුදු මල් පිපුණු’, ‘කාගෙද ගොන් වස්සා’ ආදී ගීත විමසා බලන කෙනකුට ක්ලැරන්ස් කෙතරම් අව්‍යාජ ගැමි කවියෙක්දැයි සිතෙන බව කියා සිටී.ඉහත සියලු ගීවල පද රචනා ක්ලැරන්ස්ගේමය. ක්ලැරන්ස්ගේ සුවිශේෂත්වයක් වූයේ ඔහු ගායකයකු වශයෙන් පමණක් නොව ගීත රචකයකු, තනු නිර්මාපකයකු හා සංගීතඥයකු යනාදී වශයෙන් ද අසීමිත ප්‍රතිභාවක් විදහා පෑමය.1969 දී පමණ ලකී විජේපාල ගේ නායකත්වයෙන් යුතු ‘බීකන්ස්’ සංගීත කණ්ඩායමේ බේස් ගිටාර් වාදක ශානක පෙරේරා මුණගැසීම ක්ලැරන්ස්ගේ සංගීත ජීවිතයේ වැදගත් ආවර්තන ස්ථානයක් වූයේ ය. ‘බීකන්ස්’ සංගීත කණ්ඩායම ඒ වනවිටත් ඉලෙක්ට්‍රොනික සංගීත නාද රටාවන්ට යොමු වී තිබිණි.ක්ලැරන්ස්, ශානක පෙරේරා හා ‘බීකන්ස්’ කණ්ඩායමේ ඩ්‍රම්ස් වාදක විජිත් පීරිස් මූන්ස්ටෝන්ස් කණ්ඩායමට එක්කර ගනිමින් කැලිප්සෝ ශෛලියෙන් මිදී ඉලෙක්ට්‍රොනික සංගීත නාද රටාවන්ට යොමුවූයේ ය. එතෙක් වාදනය කළ බොක්ස් ගිටාරය අතහැරී ක්ලැරන්ස් ඉන්පසු රිදම් ගිටාරය වෙත යොමුව එය වාදනය කරන්ට පටන්ගත්තේ ය. මූන්ස්ටෝන්ස් දෙවැනි තැටිය සඳහා ගී නිර්මාණය වූයේ ශානක හා විජිත්ගේ ද නිර්මාණ දායකත්වයෙනි. ‘කළු මාමේ’, ‘රමණී’, ‘ගොයම් කපනවා’, ‘රෝස මලේ’ යනාදී ගීත එම තැටියට අඩංගු වූයේ ය.මූන්ස්ටෝන්ස් කණ්ඩායමෙන් ඉවත් වූ ක්ලැරන්ස් ශානක හා විජිත් සමඟ එක්ව 1970 දී ‘ගෝල්ඩන් චයිම්ස්’ සංගීත කණ්ඩායම පිහිටුවා ගත්තේ ය. ඔවුන්ට එහිදී තවත් වාදකයෙක් ද එක් වූයේ ය. ඒ ලීඩ් ගිටාර් වාදක ඩික්සන් ගුණරත්නය. කණ්ඩායමට නම තබන ලද්දේ ජෙරල්ඩ් වික්‍රමසූරිය විසිනි. අනිල් භාරතී හා ශානකගේ බිරිඳ වන ලාංකිකා පෙරේරා ගීත ගායනයට එක්වූයේ ද ‘ගෝල්ඩන් ටයිම්ස්’ හරහා ය. ‘ගෝල්ඩන් චයිම්ස්’ සංගීත කණ්ඩායමෙන් ද ඉතාම මධුර වූ ගී රැසක් නිර්මාණය වූයේ ය. ‘කිම ද නාවේ’, ‘මගේ පැල්පතේ මා’, ‘මලයි වැලයි එක වාගේ’, ‘සිහිල් නුවන් යුග‘, ‘බෙත්ලෙහෙම් පුරේ, ‘කිරි මුහුද කලඹාලා’ ඒ ගී අතරින් කීපයකි.1972 දී ක්ලැරන්ස් හා ඩික්සන් ගුණරත්න ගෝල්ඩන් චයිම්ස් සංගීත කණ්ඩායමෙන් ඉවත්වූහ. 1973 දී සුපර් ගෝල්ඩන් චයිම්ස් සංගීත කණ්ඩායම බිහිවූයේ ඉනික්බිතිවය. ‘මූන්ස්ටෝන්ස්’ පිහිටුවීමෙහිලා ක්ලැරන්ස් සමඟ එකට සිටි ඇනස්ලි මාලේවන යළිත් සුපර් ගෝල්ඩන් චයිම්ස් හරහා ක්ලැරන්ස් සමඟ එක්වූයේ ය.ශ්‍රී කාන්ත දසනායක ඩ්‍රම්ස් වාදනයෙන් ද රොහාන් ගුණවර්ධන බේස් ගිටාර් වාදනයෙන් ද කණ්ඩායම රස ගැන්වූහ. ක්ලැරන්ස්ගේ වාග් ලාවණ්‍යයෙන් හා මධුරතර තනුවලින් ද යුතු අපූර්ව ගී රැසක් සුපර් ගෝල්ඩන් චයිම්ස් සංගීත කණ්ඩායමෙන් ද බිහි වූයේ ය. උදා: ‘ගමෙන් ලියුමක්’, ‘කඳ සුරිඳුනි’, ‘උඩරට නිළිය’, ‘සඳත් බැස ගියා’, ‘වන බඹරෝ’, ‘සීත සුළඟක් අහසේ’ වැනි ගීත. අත්හදා බැලීම් වශයෙන් ක්ලැරන්ස් දේශීය සංගීත නාද රටාවන්ට යොමු වූයේ එකලය. ‘උඩරට නිළිය’ ගීතය සඳහා උඩැක්කි වාදනයත් ‘කඳසුරිඳුනි’ ගීතය සඳහා නාගසලම් වාදනය ඔහු යොදාගත්තේ ය. එම ගීත දෙකම අතිශය ජනප්‍රිය වූයේ ය.‘දිල්හානි’ ගීතය ලියැවුණේ මේ දිල්හානි වෙනුවෙනි. ඇය සඟබෝ කොරයාගේ දියණියයිපසුකලෙක සුපර් ගෝල්ඩන් චයිම්ස් සංගීත කණ්ඩායම ද බිඳ වැටුණේ ය. ඉන් පසු ක්ලැරන්ස් ටික කලක් ‘මදාරා’ නමින් සංගීත කණ්ඩායමක් පවත්වාගෙන ගියේ ය.ක්ලැරන්ස් චිත්‍රපට සංගීත ක්ෂේත්‍රයට පිවිසුණේ ද එකල ඔහු ලද අසීමිත ජනප්‍රියත්වය හේතු කොටගෙන ය. ඔහු චිත්‍රපට කීපයකට ම ගායනයෙන් හා සංගීතයෙන් එක් වුවත් සුවිශේෂත්වයක් ගන්නා චිත්‍රපට ඇත්තේ දෙකක් පමණක් බව මගේ හැඟීමයි. ඒ ‘සිකුරු ලියා’ හා ‘අපේක්ෂා’ ය. (එම චිත්‍රපට දෙක ම එච්.ඩී. ප්‍රේමරත්නගේ අධ්‍යක්ෂණයන්ය) ‘සිකුරුලියා’ චිත්‍රපටයට ඔහු නිර්මාණය කළ සිකුරු ලියා’ ගීතයත් ‘අපේක්ෂා’ චිත්‍රපටයට නිර්මාණය කළ ‘සඳ තනිවෙලා අහසේ’ ගීතයත් අති සාර්ථක ගී දෙකකි. ක්ලැරන්ස් ගායක ගායිකාවන් බොහෝ දෙනෙකුට ගී තනු රැසක් නිර්මාණය කර ඇත. මිල්ටන් මල්ලවආරච්චි (‘සඳෙන් එහා’, ‘අවසර නැත මට’, ‘එදා රෑ ගුවන් තොටුපළෙදී මා’) එච්.ආර්. ජෝතිපාල ‘මල් පිබිදෙන එක වසන්ත සමයක’ ‘සඳට මුවාවෙලා ගියත්’) ප්‍රියා සූරියසේන (ඈත රන් විමන් තුළින්) ටි.එම්. ජයරත්න (සොවින් බර නුවන් විඳාලා) වැනි ගීතනු ක්ලැරන්ස් ගේ ය.1980 දී ක්ලැරන්ස් ප්‍රථම වතාවට තමාගේ ඒක පුද්ගල ගී ප්‍රසංගයක් පැවැත්වූයේ ය. ‘ක්ලැරන්ස් නිර්මාණ’ යනුවෙන් එය නම් කෙරිණි.‘ක්ලැරන්ස් ටෙලිනාට්‍ය කීපයකට ද සංගීත අධ්‍යක්ෂණය කර ඇත. ඒ අතරින් ‘සුසීමා’ හා ‘නිදිකුම්බා මල්’ විශේෂ වෙයි. ‘සුසීමා’ ටෙලිනාට්‍යයට ජැක්සන් ඇන්තනී ගැයූ ‘දෑස පියාගත් කල’ ගීතය බෙහෙවින් ජනප්‍රිය වූයේ ය. එසේ ම ‘නිදි කුම්බා’ ටෙලි නාට්‍යයට ආචාර්ය පණ්ඩිත් අමරදේවයන් ගැයූ ‘සසර ගෙවා යන’ නම් වූ ගීතය ද සාර්ථක නිර්මාණයකි.ක්ලැරන්ස් විජේවර්ධනගෙන් සිංහල සංගීතයට සිදුවූ සේවය අපේ ඇගැයීමට ලක්විය යුත්තකි.බටහිර සංගීත නාද රටා පිටු දකින ඇතමුන්ට ඔහු තුප්පහි ගායකයකු, සංගීතඥයකු ලෙස පෙනී ගියා විය හැකි වුව සංගීතය පිළිබඳ විවෘතවූත් පෘථුල වූත් ඥානයකින් හෙබි රසිකයන්ට, විචාරකයන්ට ක්ලැරන්ස්ගෙන් සිංහල සංගීතයට ඉටු වූ මෙහෙවර හඳුනාගැනීම අපහසු වන්නේ නැත. ආචාර්ය තිස්ස අබේසේකර එවන් විචාරකයෙක් වූයේ ය. ක්ලැරන්ස් මිය ගිය අවස්ථාවේ ඔහු ලිපියක් ලියමින් මතු යම් දිනෙක සිංහල සංගීතයේ වංශ කතාව ලියැවෙද්දී අමරදේව තරමට ම ක්ලැරන්ස් විජේවර්ධන ද එක සේ වැදගත් වනු ඇති බව කියා සිටියේ ය.(විශේෂ ස්තුතිය ‘ටොරානා’ අධිපති සරත් කොතලාවල මහතාට)සුනිල් මිහිඳුකුලකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>12</month>
      <day>12</day>
    </date>
    <link>http://www.silumina.lk/2010/12/12/_art.asp?fn=av10121215</link>
    <topic>මනුෂ්‍යත්වයේ නාමයෙන් කුමුදුනීට ඇවිදින්නට වාරු දෙමු</topic>
    <author>වසන්ත ජයසිංහ ආරච්චිගේ</author>
    <content>මනුෂ්‍යත්වයේ නාමයෙන් කුමුදුනීට ඇවිදින්නට වාරු දෙමුබරවා රෝගයෙන් එක්තැන් වුණු අසරණ කාන්තාවකගේ දුක්බර කඳුළු කතාවමේ කතාව අද අපිට ඔබ හමුවේ කියන්නම වෙනවා. මේ වෙනකොටත් අන්ත අසරණව ඉන්න කුමුදුනී දෙස හොඳින් බලන්න. කාලයක් තිස්සේ එක්තැන් වෙලා ඇය විඳින්නේ පුදුමාකාර දුකක්. කෙනෙක් ජීවිතයේ මෙහෙම අසරණ වුණාම ඒ වේදනාව දැනෙන්නේ පවුලේ අයට විතරමයි. හැබැයි මේ දුක බෙදා හදා ගන්න අපිටත් පුළුවන්නම් ඒක මොනතරම් නම් පිනක් ද?අපි හැමෝම කැමැති කාටත් කරදරයක් නැතිව පාඩුවේ ජීවත්වෙන්න. ඒ ප්‍රාර්ථනය සිතුවිල්ල ඔබත් මාත් තුළ එලෙසමයි. ඒ අපි වගේම ජීවත්වෙන්න හීන මැව් කෙනෙක් විදිහටයි කුමුදුනී අපිට මුණගැහෙන්නේ. ඒත් ඒ සියල්ල බොඳව යන්න ගත්තේ කාටත් හොරාවමයි. ජීවිතේ හැටි මෙහෙම තමයි. ඒත් අප කාටත් එය තේරුම් ගන්න කාලයක් යනවා.සමහරු ප්‍රශ්න නැතුව නිදහසේ ජීවත් වෙනවා. තවත් සමහරු අහක යන ප්‍රශ්න දෝතින් අරන් ජීවිතයට වැලඳගෙන අනේකවිධ කරදර විඳිනවා. ඒත් තවත් අයට නොසිතු නොපැතු ප්‍රශ්න වලට මුහුණ දෙන්න සිද්ධ වෙනවා. හැබැයි මොන දේ වුණත් අපිට උපන් බිමේ ජීවත් වෙන්න නම් ජීවිතයත් එක්ක සටන් කරන්න සිද්ධ වෙනවා.හුණුවිල දාරළුවේ පදිංචි කුමුදුනී හේරත් වයස අවුරුදු හතළිහක දෙදරු මවක්. අද හදවතක වේදනාවට මේ සියල්ල දෝතින් අරගෙන අපව මුණගැහෙන්නේ අන්ත අසරණ වුණ ස්වාමිපුරුෂයෙක්. පිරිමියෙක් වුණත් හදවත දැඩි නැති බව ඔබ අප කවුරුත් දන්නවා. ඒත් හිත තුළ ඇති දුක සඟවා ගන්න ගැහැනියකට වඩා පිරිමියාට පුළුවන් කියලයි හැමෝම හිතන්නේ. ඒක ඇත්තක් වෙන්න පුළුවන්.ඒත් දිගින් දිගටම අසරණ වෙන කොට ඒ දුක කාටහරි කියලා හිත සැහැල්ලු කරගන්න ඇත්නම් ඒක මොනතරම් සැනසීමක් ද? අද එම්. එන්. ඒ. පෙරේරා අපිව හොයාගෙන එන්නේ අන්න ඒ අරමුණින්. ඔහු අපි හමුවේ දිගහළ වේදනාව මින් ඉදිරියට ඔබ ඉදිරියේ කියන්න අපි කල්පනා කළා. ඒ නිසයි අද හදවතක වේදනාවේ හෙළිදරව්ව කුමුදුනී වෙනුවෙන් අපි වෙන් කළේ.“මම කළේ තැපැල් දෙපාර්තමේන්තුවේ කුඩා රැකියාවක්. ඒත්, අද මම විශ්‍රාමිකයි. කල් ඇතුවම මට විශ්‍රාම යන්න වුණෙත් මගේ බිරිඳ කුමුදුනී ;හ්රත් එක්තැන් වුණ නිසයි. අපිට ඉන්නේ පුතාලා දෙන්නෙක්. පොඩි පුතා ලැබිලා අවුරුදු තුනක් විතර ගියාට පස්සේ තමා කුමුදුනීගේ කකුල ඉදිමෙන්න ගත්තේ. ඒක ඒ තරම් අපි හිතුවේ නැහැ. පස්සේ අපි බෙහෙත් ගන්න ගියා.”ම් වෙනකොටත් කුමුදුනීගේ ශරීරයට දරුණු විෂබීජයක් ඇතුළු වී ඇති වග කවුරුත් දැන හිටියේ නැහැ. ඒත් හැමෝටම හොරෙන් කුමුදුනීගේ ශරීරයේ මේ දරුණු විෂබීජය වැඩෙන්න ගත්තා. එන්න එන්නම කුමුදුනීගේ දෙපා ඉදිමෙන්න ගත් නිසාම අවසානයේ ඔවුන් තීරණය ගත්තේ කුරුණෑගල මහ රෝහලෙන් ප්‍රතිකාර ලබාගැනීමටයි.අපි කුරුණෑගලට ගියා එහෙන් බෙහෙත් ගන්න. එතැනදි කළ පරීක්ෂණවලින් තමයි දැනගත්තේ කුමුදුනීගේ ශරීරයට බරවා විෂබීජය ඇතුළු වෙලා කියලා. ඊට පස්සේ අපි එහෙන් බෙහෙත් කරන්න ගත්තා. ඒත් අපිට තේරුණා බෙහෙත්වලටත් පාලනය වෙන්නේ නැහැ කියලා. 2008 අවුරුද්දේ වෙනකොට ගොඩක් බරපතළ වෙන්න ගත්තා. එතකොට මෙයාට නැගිට ගන්නවත් බැරි තරමට දරුණු වෙලයි තිබුණේ.ඊට පස්සේ කුමුදුනීව හොඳ කරන්න අපි පුළුවන් හැම තැනකම ගියා මහත්තයෝ. බැරිම තැන නවලෝක රෝහලේ දී ශි‍්‍රයන්ත මෙන්ඩිස් වෛද්‍ය තුමන් මුණ ගැහුණා. එතැනදි පරීක්ෂා කරලා මයියා ගුණසේකර වෛද්‍ය තුමන්ට යොමු කළාට පසුවයි මන්දික විජේරත්න වෛද්‍ය තුමන් මුණ ගැහුණේ. කුමුදුනී බෙහෙත් නොකඩවාම පාවිච්චි කළා. ඒත් අඩුවක් දකින්න ලැබුණේ නැහැ.”මේ වෙනකොටත් කිසිවක් කරකියා ගත නොහැකි තත්ත්වයට කුමුදුනීගේ මුළු පවලම මානසිකවත් ආර්ථිකවත් ඇදගෙන වැටිලා. දරුණු විදිහට දෙපාවලට පැතිර ගිය බරවා රෝගය නිසාම කුමුදුනීට අද එකම පිහිට වී ඇත්තේ ඇඳ පමණමයි.“අපි ගොඩක් දුක් විඳිනවා මේ හේතුවෙන් මහත්තයෝ. දැන් දොස්තර මහත්තුරු කියන්නේ සැත්කමකින් පමණයි කුමුදුනීව මේ තත්ත්වයෙන් ගලවා ගන්න පුළුවන් කියලා. ඒ සඳහා අලුතින් සමක් බද්ධ කරන්න ඕන කියනවා. මන්දික විජේරත්න වෛද්‍ය තුමා මේ සැත්කම කරන්නේ.මෙයා විඳින දුක දැකලා වෛද්‍ය තුමා කිව්වේ සැත්කමටයි බෙහෙත්වලටයි යන මුදල පමණක් හොයාගන්න කියලයි. ඒ සඳහා රුපියල් ලක්ෂ අටක මුදලක් වැය වෙනවා කියලා අපිට දැනුම් දීලා තියෙනවා. ඒත් අපිට ඒ වගේ මුදලක් හොයාගන්න එක හීනයක්. දැන් අපි කොහොමහරි දුක් විඳලා මේ මුදල හොයාගන්න ඕන.අව් කාස්ටකේ කුමුදුනීගේ වෛද්‍ය වාර්තා වගේම සියලු දුක් පීඩාවන් හිතේ දරාගෙන පෙරේරා පාරක් තොටක් ගාණේ යමින් කුමුදුනීව සනීප කරන්න මුදල් හොයනවා. සැබෑ සැමියකු විදිහට පෙරේරා අපි කාට කාටත් මනුස්සකම කියා දෙනවා. තමන්ගේ බිරිය අසරණ වුණ වෙලාවට ඇයට ශක්තියක් ;වන්න සැමියාට හැකිනම් අන්න එතැනයි සැබෑ පවුලක ආදරය තියෙන්නේ.දිනෙන් දින වන දික්කසාද වගේම අත්හැර යාම් සිදුවන මේ සමාජයේ එවැනි පිරිමින්ටත් ගැහැනුන්ටත් පෙරේරාගේ ජීවිතයම ලොකු පාඩමක්. මේ යන ගමනෙදියි කුමුදුනීගේ ආදරණීය සැමියා පත්තර මහගෙදරට අපව හොයාගෙන ගොඩ වුණේ. ඒ වගේම දවසක ඔබටත් ඔහුව මුණ ගැසේවි. මනුෂ්‍යත්වයේ නාමෙන් එදාට ඔහුට සරණක් වෙන්න. මේ ඔහු දෙපා ගෙවෙනකම් ඇවිද යන්නේ තමන්ගේ ආදරණීය බිරිය නිසයි.“මට පුළුවන් විදිහට මේ මුදල කොහොමහරි හොයා ගන්නවා මහත්තයෝ. මම දන්නවා කුමුදුනී කොහොමහරි සනීප කරගන්න පුළුවන් කියලා. එයා දෙපයින් නැගිටලා ඇවිදිනවා බලන එකයි මගේ ලොකුම ආශාව. පුතාලා දෙන්නම ස්කෝලේ යනවා. ඒ හැම දේම කරන්න වෙලා තියෙන්නේ මට. මට මේක ලොකු බරක් නෙමෙයි. ඒත් කුමුදුනීගේ කකුල් දෙක සනීප කරගත්තොත් ළමයි දෙන්නගේ අනාගතයටත් බරක් නැහැ.මොනවා කරන්න ද මහත්තයෝ මේ අපේ කරුමේ වෙන්න ඇති. දැනටත් කකුල්වල දියපොක්කලන් දානවා. ඒකෙන් එයා ගොඩක් දුක් විඳිනවා. දොස්තරලා කිව්වේ හොඳ කරන්න පුළුවන් කියලා. මම එයාව කොහොමහරි සනීප කර ගන්නවා. ඒ නිසයි මහත්තයලා හොයාගෙන ආවේ.”එම්. පෙරේරාගේ ඒ ආදරණිය බලාපොරොත්තුව දැන් අපි ඔබ ඉදිරියේ තියෙනවා. රුපියල් ලක්ෂ අටක මුදලක් හොයාගත්තොත් කුමුදුනී වගේම පෙරේරාත් දරුවන් දෙදෙනාත් යහතින් ආයෙත් ජීවත් වේවි. හැකිනම් ඒ පිනට සත්කාරක වන්න. ඔබට අපට කළ හැක්කේ ඒ දේ පමණමයි. එහෙම වුණොත් අපි ඒ මේ ආත්මේ රැස් කරන ලොකු පිනක්.ලිපිනය - හුනුවිල, දාරළුව, වයඹදුරකතනය - 0312299005, 0777771173වසන්ත ජයසිංහ ආරච්චිගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>12</month>
      <day>12</day>
    </date>
    <link>http://www.silumina.lk/2010/12/12/_art.asp?fn=av10121216</link>
    <topic>උසාවිය මොහොතකට අමතක වූ දවසක්</topic>
    <author>ශිරෝමි අබයසිංහ</author>
    <content>උසාවිය මොහොතකට අමතක වූ දවසක්“ස්වාමිනි, විත්තිකරු නිර්දෝෂයි. ඉදිරිපත් වී ඇති සියලුම චෝදනා ප්‍රතික්ෂේප කරනවා.නීති රඟ - 2010 ප්‍රසංගයේ රඟ දැක්වුණු ඩග්ලස් සිරිවර්ධන සහ ප්‍රසාද් සූරියආරච්චිගේ ‘ජුනියර් වර්සස් සිනියර්’ නාට්‍යයේ ජවනිකාවක්.විත්තිකරු නිදහස් කරන මෙන් ගෞරවයෙන් ඉල්ලා සිටිනවා.”අධිකරණයේ රැව් පිළිරැව් දෙන ගම්භීර කටහඬවල් මෙතරම් ගීතවත් යැයි සිතිය හැකි ද?මේ කන්කලු ගීත නාදය ඔවුන්ගේ ම ද? ඇත්තෙන් ම මිහිරිය.නීතිවේදීහු වේදිනියෝ ගී ගැයූහ. රැ¼ගූහ.ස්වාමීනි කමා කළ මැන. මේ අපගේ කලා මංගල්ලයයි. අගවිනිසුරු අසෝක ද සිල්වා මහතා රඟහලේ ඉදිරියෙන් අසුන් ගෙන සිටියි.අනිකුත් විනිශ්චයකාරවරු ද ඔහු දෙපස ය. පිටුපසින් ය.වෙනදා විනිශ්චය අසුන්වල සිට නීතිවේදීන්ගේ නීති තර්කවලට, දෙසුම් වලට සවන් දුන් ඔවුහු මෙදින ප්‍රේක්ෂකාගාරයේ සිට ඔවුන්ගේ කලා හැකියාවන් රස වින්දහ.ඩග්ලස් සිරිවර්ධන සහ ප්‍රසාද් සූරියආරච්චි වේදිකාවට සුපුරුදු නාට්‍යකරුවන් මෙවර කොළඹ ආනන්ද විද්‍යාලීය කුලරත්න ශාලා වේදිකාවේ රංග භූමිකාව සිදු කළේ සිය නීතිඥ සගයින් දිරි ගන්වමිනි.වේදිකාවට ආධුනික නීතිඥ කලාකාමින්ට සිය ප්‍රවීණ සගයින් දෙදෙනා නිසා සවියක් ලැබුණා විය හැකියි.‘ජුනියර් වර්සස් සිනියර්’ කෙටි නාට්‍යයේ ඩග්ලස් - ප්‍රසාද් දෙපළ කනිෂ්ඨ සහ ජ්‍යෙෂ්ඨ නීතිඥ දෙපළක් ලෙස ඉදිරිපත් කළ හාස්‍යෝත්පාදක රංගනය ‘නීති රඟ’ ප්‍රසංගයට වෘත්තිය මට්ටමක් ගෙන දුනි.භාරත නාට්‍යාංගයජනප්‍රිය ගායක සොහාන් වීරසිංහ නීතිඥවරයකු බව දැන සිටියේ කීප දෙනෙකු පමණි. නීතිඥ වෘත්තිය ඉවත දමා ගායන ක්ෂේත්‍රයට එක්වී ඉමහත් ජනාදරයට පත් වූ සොහාන්ට නීති රඟ වේදිකාවට ගොඩ වීමට ලැබුණේ ඔහු නීතිඥවරයකු වූ නිසා ය.“ආදරේ... ආදරේ... ආදරේ... ගීතයට සංගීතඥ නවරත්න ගමගේ මෙහෙයවූ සංගීත කණ්ඩායම සංගීතය සැපයූහ. ආනන්ද විදුහල් භූමියේ නවතා ඇති සුඛෝපභෝගී මෝටර් රථ දුටු තමන්ට ගායකයකු නොවී නීතිඥයකු ලෙස කටයුතු නොකිරීම ගැන කනගාටු වන බව සොහාන් පැවසුවේ පේ‍්‍රක්ෂාගාරය හිනැස්සීමට පමණක් විය යුතු ය.නීති රඟ ප්‍රේක්ෂකාගාරය පිරී ඉතිරී තිබුණේ නීතිඥවරුන්, වරියන් සහ ඔවුන්ගේ පවුල්වල සාමාජිකයින් ගෙන් ය.රුක්මණී දේවි නැවත ඉපදිලා ද? කටහඬ සුමිහිරි ය. ශ්‍රැතිය නිවැරැදිය. “සෞම්‍ය චන්ද්‍රා පායා දිලෙන්නා හද සෝකේ දවා පෙම් ගීතේ මකා” ඇය ප්‍රියානි පෙරේරා ය. ඇය ගායිකාවක නොවී නීතිඥවරියක වූයේ ඇයි? දැයි ප්‍රේක්ෂකයින්ට එවෙලේ ප්‍රශ්නයක් වූවාට සැක නැත.වේදිකාවට පැමිණියේ සුරඟන ලියන් සමූහයකි. ඇඳුම් විචිත්‍ර ය. නර්තනය ඉතාමත් මන බඳින සුලු ය. ගීතාංජලී, ශ්‍යාමා, සුරංගිකා, නිලූකා, පුෂ්පා, විරන්ති ඉදිරිපත් කළ රංගනයට ඉන්දිකා චන්ද්‍රතිලක ‘සැංගි සැංගි ඈත සූර්යයා දිලෙන්නා’ ගීතය ගායනා කළා ය.ජනාධිපති මහින්ද රාජපක්ෂ මැතිතුමා දේශපාලන ජීවිතයට පා තැබුවේ නීතිඥවරයකු ලෙසිනි. කලාකාමී සංවේදී හදවතක් උරුම රාජපක්ෂ මැතිතුමා ඉඩක් ලැබුණු විටක රඟපෑමට ද යොමු විය.ලතින් ඇමෙරිකානු රංගනයසිනමා සක්විති ගාමිණී ෆොන්සේකාගේ ‘නොමියෙන මිනිසුන්’ චිත්‍රපටයේ ද ටෙලිනාට්‍යය කිහිපයක ද රඟපා එතුමා නළුවෙකු වූයේ ය. එතුමාගේ කලාකාමී දිවිය සහ රංගන දායකත්වය අළලා ශ්‍රී ලංකා රූපවාහිනි සංස්ථාව ‘නීති රඟ - 2010’ වෙනුවෙන් නිෂ්පාදනය කළ කෙටි වාර්තා චිත්‍රපටයක් නීති රඟ ප්‍රසංගය‘සෞම්‍යා චන්ද්‍රා පායා දිලෙන්නා’ ප්‍රියානි පෙරේරාඅතරමැදදී ප්‍රදර්ශනය කෙරිණි.රටේ නායකයා අපේ වෘත්තිමය සාමාජිකයෙක්! එම අභිමානයෙන් යුතුව නීති රඟ - 2010 ප්‍රසංගයේ මහින්ද රාජපක්ෂ ජනාධිපතිතුමාට උපහාර පිදිණි. කලා ක්ෂේත්‍රය පෝෂණය කළ නීතිඥ චාල්ස් ඩයස් ශූරීන්, නීතිඥ ජෝන් ද සිල්වා යුගයේ පටන් වර්තමානය දක්වාම නීතිඥවරු කලා කෙත අස්වැද්දීමට දායක වෙති.නීති රඟ - 2010 ප්‍රසංගය සංවිධානය කළ ප්‍රියානි පෙරේරාගේ අදහසක් අනුව කලා ලොවේ නීතිඥවරුන් ඇගයීමේ සහ උපහාර දැක්වීමේ කෙටි වැඩසටහනක් ඇතුළත් වී තිබිණි.ඉහත සඳහන් වූ දැවැන්තයින් දෙදෙන හැරුණු විට කොළඹ අතිරේක දිසා විනිසුරු ප්‍රදීප් ජයතිලක, ජනාධිපති නීතිඥ විජයදාස රාජපක්ෂ, අසෝක සේරසිංහ, සොහාන් වීරසිංහ, ඩග්ලස් සිරිවර්ධන, ප්‍රසාද් සූරියආරච්චි, රන් බණ්ඩා සෙනෙවිරත්න, ඩබ්ලිව්. ඒ. අබේසිංහ, ඉරාජ් ද සිල්වා, ඊ.එම්.ඩී. උපාලි, පියල් කාරියවසම්, මැල්කම් මචාඩෝ, ඕවන් ද මෙල්, කිත්සිරි කාරියප්පෙරුම, දේවප්‍රිය හුලන්දාව, එස්.ඒ. ප්‍රේමරත්න යන නීතිඥ කලාකරුවෝ ඇගයීමට ලක්වූහ.නීති රඟ සංවිධාන කමිටුවේ කැඳවුම්කරු වූයේ සංජය ගමගේ ය.ශිරෝමි අබයසිංහසේයා රූ - සමන් ශ්‍රී වෙදගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>12</month>
      <day>12</day>
    </date>
    <link>http://www.silumina.lk/2010/12/12/_art.asp?fn=av10121217</link>
    <topic>අපෙන් සමුගත් අප්‍රකට සාහිත්‍ය විචාරකයා</topic>
    <author>සු.මි.</author>
    <content>අපෙන් සමුගත් අප්‍රකට සාහිත්‍ය විචාරකයාසාහිත්‍ය කලා විචාරකයකු වූ ධර්මසිරි ඒකනායක මහතා පසුගියදා අපෙන් වියෝ වුණා. එහෙත් කිසිම ජනමාධ්‍යයක් ඔහුගේ සමුගැන්ම වාර්තා කර තිබුණේ නැහැ. ඊට හේතු වුණේ ඔහු කවුදැයි කියා ජනමාධ්‍ය දැන නොසිටීම.‘සංස්කෘති’ විචාර කලා සඟරාවේ ප්‍රධාන ශික්ෂා පදය වන නිහඬව වැඩ කිරීමේ කාර්යය නිසා ධර්මසිරි ඒකනායක ජාතියට හඳුන්වා දීමට මුළුමහත් මාධ්‍යයම අපොහොසත් වූ බව ප්‍රකට කලා විචාරකයකු හා ‘සංස්කෘති’ සඟරාවේ පුරෝගාමී සංස්කාරකවරයකු වන ආචාර්ය අමරදාස වීරසිංහ කියා සිටියා.ඔහු එසේ කියා සිටියේ ‘ධර්මසිරි ඒකනායක හා නූතන සාහිත්‍ය පෝෂණය’ යන මැයෙන් ‘සංස්කෘති’ මාසික සම්මන්ත්‍රණයේදී කතාවක් පැවැත්වමින්.මා දන්නා තරමින් ධර්මසිරි ඒකනායක ගැන අනුස්මරණ ලිපියක් ලිව්වෙ එකම එක ලේඛකයකු - විචාරකයකු පමණයි. ඒ චින්තක රණසිංහ. ඒ ‘රාවය’ පුවත්පතට. අපේ රටේ පත්තරවල සාහිත්‍ය පිටු අතිරේක සම්පාදනය කරන මාධ්‍යවේදීන් ධර්මසිරි ඒකනායක කියන්නේ කවුදැයි කියලාවත් දන්නෙ නැතුව ඇතැයි මා සිතනවා.කාලයක් තිස්සේ ‘සංස්කෘති’ සඟරාව පරිශීලනය කරන පාඨකයකු වශයෙන් මෙන් ම ධර්මසිරි ඒකනායකගේ සාහිත්‍ය විචාර ලිපි කියවා ඇත්තකු වශයෙන් මේ සාහිත්‍ය විචාරකයා - අප්‍රකට විද්වතා ගැන මෙසේ කෙටි අනුස්මරණ සටහනක් ලියා තැබීම මගේ යුතුකමක් කොට මා සලකනවා.ධර්මසිරි ඒකනායක උපන්නේ 1929. දී ඔහුගේ ගම කුරුණෑගල. මූලික අධ්‍යාපනය ලැබුවේ මහනුවර ධර්මරාජ විදුහලෙන්. 1947 දී ඔහු ලංකා විශ්ව විද්‍යාලයට එක්වෙනවා. පසුකලෙක සිවිල් සේවයට බැඳෙන ඔහු එහිදී උපදිසාපති, සහකාර ලේකම් යනාදී වශයෙන් විවිධ තනතුරු හොබවනවා. 1979 දී ඔහු විශ්‍රාම ගන්නේ අධ්‍යාපන අමාත්‍යාංශයේ අතිරේක ලේකම්වරයකු වශයෙන්.ධර්මසිරි ඒකනායක ලංකා විශ්ව විද්‍යාලයයේ මහාචාර්ය ධර්මසිරි රත්නසූරියගෙන් පෝෂණය වූ බුද්ධිමතකු ලෙස, ශාස්ත්‍ර ගවේෂණයකු ලෙස හඳුන්වා දෙන්ට පුළුවන්. (ආචාර්ය අමරදාස වීරසිංහ ද එවැන්නෙක්)ධර්මසිරි ඒකනායක 1953 දී ආරම්භ වුණු ‘සංස්කෘති’ සඟරාවේ ආරම්භක ලේඛකයකු වුණා. (ඔහු මුලින් ම ලිව්වේ ඊ.එම්.ඩී. වික්‍රමසිංහ යන නමින්)ධර්මසිරි ඒකනායක 1950 දී ආචාර්ය අමරදාස වීරසිංහ හා එක්ව ‘මොකද අප්පේ මේකෙ තේරුම’ යන නමින් කෙටිකතා සංග්‍රහයක් ලියා පළකර තියෙනවා. ලේඛන කලාවට අමතරව ඔහු තුළ චිත්‍ර නිර්මාණකරණයේත් කිසියම් ප්‍රතිභාවක් දැක්ක හැකි වුණා. ඉහත සඳහන් කෙටිකතා පොතේ තිබෙන කංචුක නිර්මාණයත් ධර්මසිරිගේ.ඒ කොහොම වුණත් ධර්මසිරි ඒකනායක වඩාත් සුවිශේෂ වන්නේ සාහිත්‍ය විචාරකයකු වශයෙන්. ඔහු ‘සංස්කෘති’ සඟරාවට ‘බැද්දේගම’ ‘මළගිය ඇත්තෝ’, ‘හෙවනැල්ල’ වැනි නවකතා අළලා ලියූ විචාර ඉතාම ශාස්ත්‍රීය මුහුණුවරක් ගත්තා.විචාර කලාවේදී ධර්මසිරි ඒකනායක ගුරු කොටගත්තේ එකල බටහිර රටවල ප්‍රචලිතව තිබූ භාවිත විචාරය (PRACTICAL CRITICISM) ඇත්තටම භාවිත විචාරය සිංහල විචාර කලාවට හඳුන්වා දීමට ‘සංස්කෘති’ සඟරාව මූලික වූ බව ඓතිහාසික සත්‍යයක්.ධර්මසිරි ඒකනායකගේ ලේඛන තවත් ප්‍රකට කලා විචාරකයකු වන සුනිල් සිරිවර්ධන කොටස් හයකට බෙදා දක්වා තිබෙනවා. ඒ ග්‍රන්ථ විවේචන, සාහිත්‍ය විචාර ලිපි, අනුවාද, කවි, නිර්මාණ සාහිත්‍යය හා වෙනත් යනාදී වශයෙන්.කෙටි කතා කලාව ගැනත් සාහිත්‍ය විචාර කලාව ගැනත් ඉතාම විදග්ධ මට්ටමේ ශාස්ත්‍රීය ලිපි කීපයක් ධර්මසිරි ඒකනායක ලියා තිබෙනවා. ‘සාහිත්‍යයේ පරමාර්ථ’, ‘නවකතාව හා අසභ්‍යවාදය’ යන ලිපි දෙකත් ඔහු අතින් ලියැවුණ අගනා ලේඛන දෙකක්.ධර්මසිරි ඒකනායක ‘සාහිත්‍ය විචාර කලාව‘ යන මැයෙන් ලියූ පොතක අත්පිටපතක් දැන් සොයාගෙන තිබෙනවා. සංස්කෘති ප්‍රකාශන සංගමය ඉදිරි කාලයේදී එය පළ කිරීමට උත්සුක වන්නේ නම් වටිනවා. ඒ වගේ ම ඔහු ‘සංස්කෘති’ සඟරාවට ලියූ ලිපි සියල්ලත් පොතක් විදියට සංස්කරණය වුණොත් හොඳයි.චින්තක රණසිංහ, එරික් ඉලයප්ආරච්චි, ආචාර්ය ලියනගේ අමරකීර්ති වැනි තරුණ බුද්ධිමතුන් ධර්මසිරි ඒකනායක ගේ සාහිත්‍ය විචාර ගැන පශ්චාත් විවරණයක් කිරීමත් සාහිත්‍ය විචාර කලාවේ උන්නතියට වැදගත් වන බව අවසාන වශයෙන් පෙන්වා දෙන්න කැමැතියි.සු.මි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>12</month>
      <day>12</day>
    </date>
    <link>http://www.silumina.lk/2010/12/12/_art.asp?fn=av10121218</link>
    <topic>බොලිවුඩ් පුරයෙන්</topic>
    <author>සුජීව තේවහෙට්ටිගේ</author>
    <content>බොලිවුඩ් පුරයෙන්විවේක් ඔබරෝයි කෙතරම් ජනපි‍්‍රය නළුවකු වුණත් ඔහු තුළ කිසිදු උඩඟුකමක් දකින්න නැහැ. ඔහු නිතරම කැමැති රසික රසිකාවියන් අතර සාමාන්‍ය මිනිසෙකු ලෙස හැසිරෙන්නයි.විවේක් ගේ ආරක්ෂාවට කිහිප දෙනෙකු සිටියත් බොහෝ අවස්ථාවලදී ඔහු උත්සාහ දරන්නේ තනිවම ගමන් බිමන් යන්නයි. එවැනි විටෙකදී ඔහු අපහසුතාවන්ටත් පත්වී තිබෙනවා. මෑතකදීත් එවැනි අපහසුතාවකට මුහුණ දෙන්නට විවේක්ට සිදුවුණා.ඒ, නව නිවාස යෝජනා ක්‍රමයකට මුල් ගල තබන්නට පැමිණි මොහොතකදීයි. මේ නිවාස යෝජනා ක්‍රමය දියත් වන්නේ යමුනා නදිය දෙපස වෙසෙන පැල්පත් වාසීන් වෙනුවෙන්.නිවාස ඉදිවන්නේ දිල්ලි නගරයට ආසන්න ප්‍රදේශයකයි. නිවාස සංකීර්ණය නම් කර තිබෙන්නේ ‘භාවනා’ යනුවෙන්. විවේක්ට ලැබුණු ආරාධනයක් මත ඔහු පසුගිය සතියේ මෙම ස්ථානයට නියමිත වේලාවට පැමිණියා.ඔහුට අවශ්‍ය වුණේ සාමාන්‍ය පුද්ගලයෙකු ලෙස මුල් ගල තැබීමේ අවස්ථාවට සහභාගි වන්නටයි. ඒ නිසා තමන්ගේ ආරක්ෂක නිලධාරීන් රහිතවයි ඔහු පැමිණියේ. ඔහු තම මෝටර් රථයෙන් පිටතට පැමිණියා. එතැන පුංචි පහේ උත්සවයක්.සංවිධායකවරුන් පැමිණ විවේක්ව පිළිගත්තා. නමුත් විවේක්ට මුල්ගල තබන ස්ථානයට යන්නට ලැබුණේ නැහැ. ඔහු පැමිණෙන බව දැනගත්ත ජනතාව එතැනට එක්වුණේ පුදුමාකාර උනන්දුවකින්. විනාඩි කිහිපයක් ගතවෙද්දී දෙදහසක පමණ ජනතාවක් එම ස්ථානයට රොක් වුණා.බාල, මහලු, තරුණ පිරිස් මේ සුපිරි තරුව දැක ගන්නට දැඩි උත්සාහයක් දැරුවා. ඒ හේතුවෙන් එතැන ඇතිවුණේ මහා ගාලගෝට්ටියක්.සංවිධායකවරුන්ට තත්ත්වය පාලනය කරගන්නට බැරිවුණා. විවේක්ට මුල්ගල තබන්නට යනවා තබා ඒ ගැන හිතන්නවත් නොහැකි වුණා.අන්තිමේදී සංවිධායකවරුන්ට සිද්ධ වුණේ විවේක්ව එතැනින් ඉවත්කර ගෙන ගොස් අසල පිහිටි නිවෙසක කාමරයකට ඇතුළු කර දොර වසා දමන්නටයි! ඉන් පසුව පොලිසිය කැඳවූ සංවිධායකයන් විනාඩි කිහිපයකින් තත්ත්වය පාලනය කර ගත්තා. විවේක් කාමරයෙන් පිටතට පැමිණියේ පැය 2 කට පමණ පසුවලු.විවාහයට වසරක් පිරෙද්දීශිල්පාට ක්‍රිකට් ජයක්බොලිවුඩ් සිනමා පට තුළින් නිතර දෙවේලේ නොදකින නමුදු ජනපි‍්‍රයත්වයෙන් බැබළෙන සුරූපී නිළියක් තමයි, ශිල්පා ශෙට්ටි. පසුගිය අවුරුද්දේ නොවැම්බර් 22 දායි ඇය විවාහ දිවියට පා තැබුවේ. ඉන්දියාවේ ප්‍රකට ව්‍යාපාරිකයෙකු වන රාජ් කුන්ද්‍රා ශිල්පා ගේ සැමියායි. ඇයත් ඔහුත් යුග දිවියට පිවිසිලා වසරක් ගත වෙද්දී දෙදෙනාම පසුගියදා තායිලන්තයේ සංචාරයකට ගියා. නොවැම්බර් 30 වැනි අඟහරුවාදා තමයි මේ දෙදෙනා මුම්බායි ගුවන් තොටුපළින් නැවත මව්බිමට සේන්දු වුණේ.තායිලන්තයේ බැංකොක් නුවර දින කිහිපයක්ම සතුටෙන් ගත කළ ශිල්පා - රාජ් යුවළ මුම්බායි වෙත පැමිණීමෙන් පසුව දැන ගන්නට ලැබුණේ පී‍්‍රතිදායක ආරංචියක්. රාජස්ථාන් රෝයල්ස් ක්‍රිකට් කණ්ඩායමට ඉන්ඩියන් පි‍්‍රමියර් ලීග් (අයි. පී. එල්.) ක්‍රිකට් තරගාවලියට සහභාගිවීම වළකාලමින් පනවා තිබු වසර 7 ක තහනම අධිකරණයෙන් ඉවත් කර තිබෙන බවයි, ඒ ආරංචියෙන් පැවසුණේ. රාජස්ථාන් රෝයල්ස් ක්‍රිකට් කණ්ඩායමේ අයිතිකරුවන් වන්නේ ශිල්පා සහ රාජ්. මේ ක්‍රිකට් කණ්ඩායමේ නායකයා, ප්‍රවීණ ක්‍රීඩක ශේන් වෝන්.රාජස්ථාන් රෝයල්ස් කණ්ඩායමට අයි. පී. එල්. තහනම පනවා තිබුණේ ඉන්දීය ක්‍රිකට් පාලක මණ්ඩලයයි. මේ හේතුව නිසා ලබන වසරේ මාර්තු 21 වැනි දින ඇරැඹීමට නියමිත අයි. පී. එල්. හතර වැනි තරගාවලියේදී රාජස්ථාන් රෝයල්ස් කණ්ඩායමට ක්‍රීඩා කරන්නට නොහැකි වී තිබුණා. නමුත්, දැන් උසාවියේ තීන්දුව අනුව ඒ තහනම ඉවත් වෙලා.මේ තීරණයෙන් සතුටට පත්වූ ශිල්පා, තම බ්ලොග් පිටුවෙහි මෙවැන්නක් සටහන් කර තිබුණා. “බැංකොක්වල ඉඳලා මුම්බායිවලට ආපු ගමන්ම මේ සුබ ආරංචිය දැන ගත්තා. මම මේ තීරණය බලාපොරොත්තු වුණා. මම අධිකරණයේ තීන්දුවට ගරු කරනවා.”රාජස්ථාන් රෝයල්ස් කණ්ඩායමේ නායක ශේන් වෝන්ට ද තම සිත තුළ නැගුණු සතුට සඟවන්නට කොහෙත්ම බැහැ. ඔහු, මාධ්‍යවේදියෙකුට මෙලෙස පැවසුවා...“යථාර්ථය, ප්‍රායෝගික තත්ත්වය තමයි මේ ජය ගත්තේ, රාජස්ථාන් රෝයල්ස් ලා ආපහු එනවා. අයි. පී. එල්. තරගාවලියට තරග කරනවා. මට ඒ ගැන හරිම සතුටුයි. මම අයි. පී. එල්. එකට එනවා. ක්‍රීඩා ලෝලීන් අපිත් එක්ක ඉඳීවි.”ශේන් තවත් කතාවක් ශිල්පාටත් කියා හිටියා.“දැන් අපි වැඩ පටන් ගනිමු. ශිල්පා, දැන් ඔයාට පුළුවන් අපේ කණ්ඩායමේ නිළ ඇඳුම අලුත් කරන්න. එහෙම වෙනසක් කරන්න ඔයා බලාපොරොත්තු වෙනව ද?” ශේන් වෝන් එසේ විමසා මහ හඬින් සිනාසුණා.කොහොම වෙතත් අධිකරණය දුන් මේ තීන්දුවට එරෙහිව ශ්‍රේෂ්ඨාධිකරණය වෙත අභියාචනයක් ඉදිරිපත් කරන්නටයි ඉන්දීය ක්‍රිකට් පාලක මණ්ඩලය බලාපොරොත්තු වන්නේ.නමුත් ශිල්පා සහ ශේන් ඒ පිළිබඳව අසුබවාදී සිතුවිලි ඇතිකර ගෙන නැහැ. ශ්‍රේෂ්ඨාධිකරණයේ තීන්දුවත් තමන්ට වාසිදායක වනු ඇතැයි ශිල්පා, රාජ් සහ ශේන් දැඩිව විශ්වාස කරනවා.සුජීව තේවහෙට්ටිගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>12</month>
      <day>12</day>
    </date>
    <link>http://www.silumina.lk/2010/12/12/_art.asp?fn=am1012121</link>
    <topic>ඒ එච්1 එන්1 නව ඉන්ෆ්ලුඑන්සා උණ තව දුරටත් මාරාන්තික නොවේ</topic>
    <author>සාගරිකා දිසානායක ජයසිංහ</author>
    <content>ඒ එච්1 එන්1 නව ඉන්ෆ්ලුඑන්සා උණ තව දුරටත් මාරාන්තික නොවේසෞඛ්‍ය අමාත්‍යාංශයේ වසංගත රෝග විද්‍යා අංශයේ වැඩ බලන අධ්‍යක්ෂ වෛද්‍ය සුදත් පීරිස්පසුගිය වසරේ මුල් භාගයේ මැක්සිකෝවේදී හඳුනා ගනු ලැබු ඒ එච්1 එන්1 ඉන්ෆ්ලුඑන්සා වෛරසය ආසාදනය වූ රෝගීන් සංඛ්‍යාව ශීඝ්‍රයෙන් ඉහළ යාමත්, එමඟින් සිදුවූ මරණ සංඛ්‍යාව දිනෙන් දින වැඩි වීමත්, ලොව පුරා රටවල රෝගය ශීඝ්‍රයෙන් පැතිර යාමත් හේතුවෙන් ඒ එච්1 එන්1 ඉන්ෆ්ලුඑන්සා රෝගය ගෝලීය වසංගතයක් බවට ලෝක සෞඛ්‍ය සංවිධානය මඟින් ප්‍රකාශයට පත් කරන ලදි.මෙම අලුත් රෝග තත්ත්වය පිළිබඳ තොරතුරු සැලවීමත් සමඟම ශ්‍රී ලංකාව වසංගත තත්ත්වයක් උද්ගත වුවහොත් ඊට මුහුණ දීම සඳහා කල්තියා සූදානමින් සිටියේය. සෞඛ්‍ය ක්ෂේත්‍රයෙහි ඒ පිළිබඳ වූ පෙර සූදානමත් මාධ්‍ය තුළින් රෝගය පිළිබඳ ලබා දෙන ලද පුළුල් ප්‍රචාරයත් හේතුවෙන් ශ්‍රී ලංකාව ඒ එච්1 එන්1 අභියෝගය සාර්ථකව ජය ගැනීමට සමත් විය.යුරෝපය ඇතුළු රටවල කාලීන උණ රෝග තත්ත්වයක් ලෙස වරින්වර පැතිර ගිය ඒ එච්1 එන්1 උණ රෝගය දැන් යළිත් වරක් ශ්‍රී ලංකාවේ ද තැනින් තැන ඇති වෙමින් පවතී. මුල් වරට හඳුනා ගනු ලබන මෙවැනි වෛරසයක් සඳහා ජනතාව තුළ ප්‍රතිශක්තියක් නොමැති හෙයින් එවැනි රෝග තත්ත්ව ඉක්මණින්ම ජනතාව අතර පැතිර යාමට ඉඩ තිබේ.එහෙත් මේ වන විට ලාංකීය ජනතාව අතරට වෛරසය පැමිණ ඇති හෙයින් එම වෛරසයට තරමක් දුරට හෝ ඔරොත්තු දීමට තරම් ප්‍රතිශක්තියක් මෙරට ජනතාව තුළ ද ඇති වී තිබේ. එහෙයින් ලොව පුරා දැන් ඇති වී ඇත්තේ පශ්චාත් වංසගත තත්ත්වයක් ලෙස හැඳින්විය හැකිය.මේ දිනවල පවතින අධික වර්ෂාපතනයත් සමඟ සෙම්ප්‍රතිශ්‍යාව කැස්ස සහ උණ රෝගවලට ගොදුරු වීමේ හැකියාව වැඩිය. එහෙත් මෙරට ඒ එච්1 එන්1 ඉන්ෆ්ලුඑන්සා උණ තදින් වංසගතයක ස්වරූපයෙන් පැතිර යාමේ විශාල අවධානමක් ඇතැයි ජනතාව විශේෂයෙන් බිය විය යුතු නොවේ.එහෙත් වැසි සහිත කාලගුණයත් සමඟ ඒ එච්1 එන්1 වෛරසය ශරීරගත වීමට ඇති ඉඩකඩ වැඩි හෙයින් ජනතාව ඒ පිළිබඳ අවදියෙන් සිටීම වැදගත් වේ. පසුගිය සැප්තැම්බර් මාසයේ සිට ගතවූ සති තුනක් ඇතුළත ලංකාවේ විවිධ ප්‍රදේශවලින් එම රෝගීන් 235 ක් වාර්තා වූ අතර රෝගය වැලඳී මිය ගිය පුද්ගලයන් සංඛ්‍යාව හතරකි.නව ඉන්ෆ්ලුඑන්සා ඒ එච්1 එන්1 වෛරසය ශරීරගත වන්නේ මිනිසා ගෙන් මිනිසාටය. රෝගියකු කහින විට හෝ කිවිසුම් අරින විට ඔහුගේ කෙළ සෙම හෝ සොටු බිඳිති මඟින් නිරෝගී පුද්ගලයන්ගේ සිරුරට වෛරසය ඇතුළු වේ.මෙම රෝගයෙහි බීජෞසන සමය වෛරසය ශරීරයට ඇතුළු වී දින එකේ සිට හත දක්වා වේ. රෝග ලක්ෂණ සාමාන්‍ය සෙම්ප්‍රතිශ්‍යා උණ රෝග ලක්ෂණවලට සමාන වුවත් මෙම වෛරසය ආසාදනය වන ආකාරය අනුව රෝග ලක්ෂණ අඩු වැඩි වීමට පුළුවන. කැස්ස සෙම්ප්‍රතිශ්‍යාව අධික උණ මෙන්ම හුස්ම ගැනීමේ අපහසුතාව ප්‍රධාන රෝග ලක්ෂණ වේ.රෝගය ප්‍රධාන වශයෙන් බෙල්ලෙන් උඩ කොටසේ නාසය උගුර සුසුම්නාව හෝ ස්වරාලය ආසාදනය වීම හා බෙල්ලෙන් පහළ පෙනහලු ආසාදනයක් ලෙස ඇති වේ. බෙල්ලෙන් ඉහළ කොටස් ආසාදනයක් වූ විට සෙම් සොටු ගැලීම උගුරේ ආසාදන, කැස්ස, උණ වැනි රෝග ලක්ෂණ පහළ වුවද ඒවා ඒ තරම් බරපතළ නොවේ. පෙනහලු ආසාදනය වූ විට වෛරස් නිව්මෝනියා තත්ත්වයට පත් වේ.නව ඉන්ෆ්ලුඑන්සා ඒ එච්1 එන්1 රෝගය වැලඳීමට වැඩි ඉඩකඩ ඇති අවදානම් කණ්ඩායම් වන්නේ කුඩා ළමයින්, ගැබිනි මවුවරු, වයෝවෘද්ධ පුද්ගලයෝ හා දියවැඩියාව, හෘද රෝග, පිළිකා, හෝ වකුගඩු රෝග වැනි කල් පවතින රෝග සහිත පුද්ගලයෝ වෙති.එවැනි රෝගීන් තුළ වෛරසයට ඔරොත්තු දීමේ හැකියාව අඩු හෙයින් ඔවුන්ට පහසුවෙන් රෝගය වැලඳීමටත් සංකූලතා ඇතිවීමටත් ඇති ඉඩකඩ වැඩිය. ඒ එච්1 එන්1 ඉන්ෆ්ලුඑන්සා රෝගයෙන් බොහෝ විට මරණයට පත්වන්නේ ඉහත සඳහන් කළ අවදානම් කාණ්ඩයට අයත් වූ රෝගීහුය.සාමාන්‍ය ප්‍රතිශ්‍යා උණ ලක්ෂණ පැවතියත් එය ගණන් නොගෙන සිටීම අනතුරුදායකය. දින තුනකට වඩා තදින් උණ පවතී නම් හෝ හුස්ම ගැනීමේ අපහසුතාවක් පවතී නම් වහාම රෝහල වෙත යාම හෝ වෛද්‍ය උපදෙස් පැතීම සුදුසුය. ආරම්භයේදී මෙම රෝගය පිළිබඳ මාරාන්තික බියක් ජනතාව තුළ ඇති වුවත් දැන් එසේ බිය වීමට හේතුවක් නැත.කල්තියා හඳුනා ගත් විට රෝගය සඳහා නිශ්චිත ප්‍රතිකාර ලබා දී සුවපත් කළ හැකි බැවිනි. ඒ සඳහා ආරක්ෂිත නව එන්නතක් හඳුන්වා දී ඇත. මෙම එන්නත් එක් මාත්‍රාවක් රුපියල් දස දහසක් පමණ අධික මිලෙන් යුතු වුවත් සෞඛ්‍ය අමාත්‍යාංශයේ ඉල්ලීම පරිදි ලෝක සෞඛ්‍ය සංවිධානය ශ්‍රී ලංකාවට මෙම එන්නත් මාත්‍රා මිලියන 1.5 ක් ලබා දී තිබේ. මේ එන්නත් මේ වන විට ලංකාවේ රෝහල් කාර්ය මණ්ඩලවලට ලබා දී තිබේ.මුලින්ම සෞඛ්‍ය කාර්ය මණ්ඩල, ත්‍රිවිධ හමුදාව, පොලිසිය, විදුලිබල මණ්ඩලය, ජල සම්පාදන අංශය ඇතුළු අත්‍යවශ්‍ය සේවා සපයන කණ්ඩායම්වලට මෙම ඖෂධ මාත්‍රා 3,85,000 ක් එන්නත් කොට ඇති අතර අවශ්‍යතාව මත ඉතිරි එන්නත් තොගය ලබා දීමට කටයුතු යොදා ඇත.මේ වන විට ලංකාවේ සෑම ප්‍රධාන රෝහලකටම එන්නත් ලබා දී තිබේ. මෙවැනි පශ්චාත් වසංගත තත්ත්වයක් උද්ගත වේ ය යන අපේක්ෂාවෙන් මේ වන විට දිවයිනේ සෑම රෝහල් කාර්ය මණ්ඩලයක්ම ඒ පිළිබඳ පුහුණු කොට දැනුවත් කර ඇත.රෝගය වැලඳී ඇතැයි සැක සහිත රෝගීන් පරීක්ෂා කරවා ගැනීමට ශ්‍රී ලංකා වෛද්‍ය පර්යේෂණ ආයතනය පහසුකම් සලස්වයි. නව ඒ එච්1 එන්1 ඉන්ෆ්ලුඑන්සා රෝගයෙන් ආරක්ෂා වීම සඳහා වඩාත්ම සුදුසු ක්‍රමය වන්නේ රෝගය වැලඳුණු පිරිස් පොදු ජනතාව අතරට නොපැමිණ සිටීමය.රෝගීන් පොදු ජනතාව ගැවසෙන ස්ථානවලට යෑමෙන් වැළකීම වගකීම් සහිත පුරවැසියකු ලෙස ඉටුකළ යුතු යුතුකමකි. රෝගය වැලඳුණු දරුවන් පාසල් නොයැවීම, අත්‍යවශ්‍ය කටයුත්තකට හැර ජනතාව ගැවසෙන ස්ථානවලට නොපැමිණීම මෙන්ම හදිසි අවශ්‍යතාවකට හෝ බැහැර යන විට මුඛවාඩමක් පැලඳීම රෝගය වෙනත් අයට බෝවීමෙන් වළක්වාලිය හැකි ක්‍රම වේ.රෝගයෙන් ආරක්ෂා වීම සඳහා මුඛවාඩම බැඳිය යුත්තේ රෝගියා මිස නිරෝගී පුද්ගලයා නොවේ. නව ඉන්ෆ්ලුඑන්සා ඒ එච්1 එන්1 දැන් මාරාන්තික රෝගයක් නොවේ. නිසි ප්‍රතිකාර ලබා ගැනීමෙන් රෝගය සුවපත් කර ගැනීමට පුළුවන.එහෙත් නොසැලකිලිමත් වීමෙන් බරපතළ සංකූලතා ඇතිවිය හැකි බවත් මතක තබා ගත යුතුය. අවශ්‍ය තරම් ඖෂධ රෝහල්වල ඇති හෙයින් ශ්‍රී ලංකාවේ එවැනි වසංගත තත්ත්වයක් උද්ගත නොවනු ඇතැයි සෞඛ්‍ය අංශ විශ්වාසය පළ කරයි.සෞඛ්‍ය අධ්‍යාපන කාර්යාංශයෙහි පවත්වන ලද දේශනය ඇසුරිනි.සාගරිකා දිසානායක ජයසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>12</month>
      <day>12</day>
    </date>
    <link>http://www.silumina.lk/2010/12/12/_art.asp?fn=am1012122</link>
    <topic>වෛද්‍ය උපදෙස් පරිදි ඇවතුම් පැවතුම් නැති නම් බයිපාස් සැත්කම කළත් යළිත් හෘදයාබාධයක් ඇති විය හැකියි</topic>
    <author>සාකච්ඡා කළේ ගාමිණී සුසන්ත</author>
    <content>වෛද්‍ය උපදෙස් පරිදි ඇවතුම් පැවතුම් නැති නම් බයිපාස් සැත්කම කළත් යළිත් හෘදයාබාධයක් ඇති විය හැකියිහෘදයාබාධ අප සැවොම බියට පත් කරවන රෝගී තත්ත්වයකි. හෘදයාබාධ පිළිබඳව නිතරම අසන්නට ලැබේ. හෘදයාබාධා අද සමාජයේ බහුල බෝනොවන රෝගයකි; අපගේ වැරදි ඇවතුම් පැවතුම් නිසා ඇතිවන රෝගයකි.හෘද රෝග පිළිබඳ විශේෂ ශල්‍ය වෛද්‍යසුජීත් සුවර්ණහෘදයාබාධයක් යනු කුමක්ද? එය ඇතිවන්නේ ඇයි? එයින් වැළකී සිටීම සඳහා අප කළ යුතු වන්නේ මොනවාද? යන කරුණු පිළිබඳ අද අපි තොරතුරු සොයා බලමු.හෘදය යනු පොම්පයකි. අපගේ මුළු ශරීරයටම රුධිරය පොම්ප කරන්නේ හෘදයෙනි. හෘදය නිර්මාණය වී තිබෙන්නේ මාංශ පේශි වලිනි. එම මාංශ පේශීන් හට රුධිරය සැපයීම සඳහා ප්‍රධාන රුධිර නාළ තුනක් සහ කුඩා නාළ රාශියක් ඇත.හෘද මාංශ පේශී ක්‍රියාකරවීමට ශක්තිය අවශ්‍යය. ඒ ශක්තිය නිපදවීමට පෝෂ්‍ය කොටස් දහනය විය යුතු ය. එම දහනයට ඔක්සිජන් අවශ්‍යය. හෘද මාංශ පේශි කරා එම පෝෂ්‍ය කොටස සහ ඔක්ෂිජන් රැගෙන යන්නේ රුධිර නාල මඟිනි.එම නාළ කිසියම් හේතුවක් නිසා අවහිර වුවහොත් එම නාළය ඔස්සේ රුධිරය සපයන පේශි වලට රුධිරය සැපයීම අඩුවී ඒවායේ ක්‍රියාකාරිත්වය අඩුවේ. එලෙස රුධිර සැපයීම අඩු වූ විට මාංශ පේශින් මිය යා හැකිය. එහි අවසන් ප්‍රතිඵලය හෘදයේ ක්‍රියාකාරි තත්ත්වය අවහිර වීමෙන් හෘදයා බාධයක් (Heart attack) ලෙස හඳුන්වන්නේ එම තත්ත්වයයි.ඉහත ආකාරයෙන් ඇතිවන හෘදයාබාධයක අවසන් ප්‍රතිඵලය ඇතැම් විට මරණය විය හැකි ය.ඉහත සඳහන් ආකාරයෙන් හෘදයේ මාංශ පේශිවලට රුධිරය සැපයීම අඩාළ වී මාංශ පේශිවල ක්‍රියාකාරිත්වයට බාධා ඇති වී හෘදයේ ක්‍රියාකාරිත්වය අඩුවේ. හොඳින් ක්‍රියා කළ හෘදය දුර්වලවේ. එසේ හෘදය දුර්වල වූ විට ඇතිවන වේදනාව හඳුන්වන්නේ (Augina) ‘ඇන්ජයිනා’ තත්ත්වය ලෙස ය.හෘදයා බාධයක් ඇතිවීමේ දී පෙන්වන රෝග ලක්ෂණ කීපයක් ඇත. හනුවල වේදනාවක් ඇතිවීම සහ පපුවේ වේදනාවක් ඇතිවීම ප්‍රධානතම රෝග ලක්ෂණය. එම වේදනාව පපුව හිර කිරීම තද කිරීම වැනි වේදනාවකි. මෙම වේදනාව ඇතිවන්නේ පපුවේ වම් පැත්තේය. පපුවේ ඇතිවන එම වේදනාවත් සමඟම වම් අත ඇතුළු පැත්තෙන් එම අත දිගේ වේදනාවක් ඇතිවිය හැකි ය. ඊට අමතරව හුස්ම ගැනීමට ඇති අපහසුතාව, දහදිය දැමීම වැනි ලක්ෂණ ද ඇතිවේ.හෘදයාබාධ පිළිබඳව කරන ලද පර්යේෂණ මගින් හෙළි වී ඇත්තේ හෘදයාබාධ වලට ලක්වන බොහොමයක් රෝගීන් දිය වැඩියාව රෝගයෙන් පෙළෙන බව ය. යමෙකුට දියවැඩියාව ඇත්නම් ඔහුට හෝ ඇයට ඉහත සඳහන් කළ රෝග ලක්ෂණ එකක් හෝ නොපෙන්වා හදිසියේ ම හෘදයාබාධයක් ඇති විය හැකි ය. දියවැඩියාව නිසා සිදුවන ස්නායුවල ක්‍රියාකාරිත්වයේ අඩපණ වීම මගින් ඉහත රෝග ලක්ෂණ රෝගියාට නොදැනීයා හැකි ය.බොහෝ දෙනෙක් පපුව ප්‍රදේශයේ කිසියම් වේදනාවක් ඇති වූ විට තමන්ට හෘදයේ කිසියම් ආබාධයක් ඇතැයි සිතීමට පෙළඹෙති. එම හැඟීම සාධාරණ ය. එහෙත් පපුව ප්‍රදේශයේ ඇතිවන සෑම වේදනාවක් ම හෘදයාබාධයක් නිසා ඇති වන වේදනාවක් නොවේ. පපුවේ මාංශපේශි වල හෝ අස්ථිවල ඇතිවන වේදනාවක් ස්වල්ප වේලාවකදී නැති වී යා හැකි ය. එහෙත් හෘදයාබාධයක් නිසා ඇතිවන වේදනාව ටික වේලාවක් පවතින අතර එය දැනෙන්නේ පපුව හිරවීමක් තදවීමක් ආකාරයෙනි.ඇන්ජයිනා තත්ත්වය (හෘදයේ මාංශපේශි වලට ලැබෙන රුධිරය ප්‍රමාණය අඩුවීම නිසා ඇතිවන වේදනාව) ටික කලක පවතින විට ඇවිදින විට හෝ සුළු වැඩක් පළක් කරන විට පපුවේ වේදනාවක් ඇතිවීමට පටන්ගනී. ඇතැම් විට එම වේදනාව ආහාර ගන්නා විට වුව ද ඇතිවිය හැකි ය. මෙම වේදනාව ඉවසා දරාගත නොහැකි තරමේ වේදනාවක් විය හැකි ය.හෘදයාබාධයක් ඇතිවීමේ වැඩි අවධානයක් ඇත්තේ කාටදැයි දැන් අපි ;සාබා බලමු. දියවැඩියා රෝගයෙන් පෙළෙන පුද්ගලයකු එය පාලනය කිරීම සඳහා නිසි පරිදි ඖෂධ නොගෙන සිටින්නේ නම්, එම පුද්ගලයා හෘදයාබාධයකට ලක්වීමේ හැකියාව ඉතා වැඩි ය. එසේ ම රුධිරයේ කොලෙස්ටරෝල් මට්ටම පාලනය නොකිරීම අධිරුධිර පීඩනය පාලනය නොකිරීම, දුම්පානය, ස්ථුල තාවය, ශරීරය වෙහෙසා ව්‍යායාම වල නොයෙදීම, අධික ලෙස මත්පැන් පානය, විශේෂයෙන් ම මානසික ආතතිය ආදිය හෘදයාබාධ ඇතිවීමට හේතුවන සාධක ලෙස හඳුනාගෙන ඇත. එසේ ම පාරම්පරික බලපෑම හෘදයාබාධ ඇතිවීමට හේතුවන තවත් වැදගත් සාධකයෙකි. මව හෝ පියා හෘදයා බාධයකට ගොදුරු වී ඇත්නම් දරුවන්ට ද හෘදයාබාධයක් ඇතිවීමේ හැකියාව ඇත.මෙහිදී දුම්පානය පිළිබඳව විශේෂයෙන් සඳහන් කළ යුතුම . හෘදයාබාධයක් හටගෙන මරණයට පත්වීමට දුම්පානය පමණක් ප්‍රමාණවත් බව දැන් සොයාගෙන ඇත.තමාට හෝ තමා අසල සිටින අයකුට හදිසියේ හෘදයාබාධයක් ඇති වූ විට කළ යුත්තේ මොනවා දැයි දැන සිටීම ඉතා වැදගත් ය. ‘අධි රුධිර පීඩනය ම හෝ ‘ඇන්ජයිනා’ තත්ත්වයට ඖෂධ ගන්නා අයකු නම්, හෘදයා බාධයක ලක්ෂණ පෙන්නුම් කළ විට දිවයට තබා ගැනීමට නියම කර ඇති ඖෂධ වහා ගත යුතු ය. එසේ ම ඇස්ප්‍රින් කාණ්ඩයට අයත් ඖෂධයක් වෛද්‍යවරයා නියම කර ඇත්නම්, එය වහා ගත යුතු ය.මෙතෙක් කලක් හෘදයා බාධයක ලක්ෂණ නොපෙන්වා අධි රුධිර පීඩනයට ඖෂධ ගන්නා අයකු වෙතින් හෘදයාබාධ තත්ත්වයක් පෙන්නුම් කෙරේ නම්, වහා කළ යුත්තේ රෝගියාගේ මනස සන්සුන් කිරීම ය. ඇති වූ මානසික පීඩනය අවම කිරීම ය. පසුව හොඳින් හුස්ම ගැනීමට හැකි අයුරින් රෝගියා තැබිය යුතු ය. හැකිනම් ඇස්පි‍්‍රන් පෙති භාගයක් පමණ රෝගියාට දී වහාම රෝහලක් කරා රැගෙන යා යුතු ය.හෘදයේ රුධිර නාළ අවහිරතාවයකදී එම අවහිරතාවයට පහළින් ඇති මාංශ පේශීන්වලට රුධිරය නොසැපයීම නිසා එම පේශීන් මරණයට පත් වේ. පසුව හෘදයේ ක්‍රියාකාරිත්වය අඩපණ වීමට පටන් ගනී. හෘදයේ රුධිරය පොම්ප කිරීමේ හැකියාව අඩුවන්නට, අඩුවන්නට විශේෂ රෝග ලක්ෂණ කීපයක්ම පහළ වේ. පාද ඉදිමීම, සුළු වෙහෙස වීමකදී පවා හතිය ඇතිවීම ඉන් කීපයකි.වෙනත් රෝග මෙන් නොව හෘදයාබාධයක් ඇතිවූ විට රෝගියා විශාල වශයෙන් මානසිකව දුර්වල වේ. තම ජීවිතය පිළිබඳව කිසියම් බියක් ඇතිවේ. රෝගියා අවට සිටින්නවුන් විසින් රෝගියා අස්වසාලමින් ධෛර්යවත් කිරීම අත්‍යවශ්‍ය වේ. අද බොහෝ දෙනෙක් රැකියාව කරන්නේ, ජීවත් වන්නේ, විශාල මානසික පීඩනයක් සිතේ දරාගෙනය. එවැනි මානසික තත්ත්වයක් හදවත් රෝගවලට අත වැනීමකි. එසේම බොහෝ දෙනෙක් ආහාර ගැනීමේදී සිත සහ කට පාලනය කරගන්නේ නැත. අතට හසුවන සියලු දේ කෑමට පෙලඹෙති. බොහොමයක් බෝ නොවන රෝගවලට හේතුව මෙයය. ක්ෂණික ආහාර, තෙල් අධික වර්ග, බිත්තර නිතර නිතර ආහාරයට ගැනීම හෘදයාබාධ ඇතිවීමට ප්‍රබල හේතුය.කොලෙස්ටරෝල් වැඩි නම් හෝ අධි රුධිර පීඩනයෙන් පෙළෙයි නම් එම පුද්ගලයා දියවැඩියාවට ගොදුරු නොවී සිටීමට වග බලා ගත යුතුමය. දැනටමත් දියවැඩියාව ඇත්නම් එය පාලනය කළ යුතුමය. එයට හේතුව වන්නේ හෘදයාබාධයක් හදිසියේම ඇතිවන තෙක්ම රෝග ලක්ෂණ නොදැනීමය; නොපෙන්වීමය.වයස අවුරුදු 40 ඉක්මවූ අය කොලෙස්ටරෝල් ප්‍රමාණය, සීනි ප්‍රමාණය පිළිබඳව අවබෝධයකින් සිටීම ඉතා වැදගත් ය. මෑතදී වාර්තා වී ඇති කරුණු අනුව වයස අවුරුදු 22 ක් වැනි අවධියකදී ද හෘදයාබාධවලට ගොදුරු වී සැත්කම් කළ රෝගීන් හමු වී ඇත. එබැවින් තරුණ අවධියේ පටන්ම තම ශරීර සෞඛ්‍ය පිළිබඳව අවධානයෙන් සහ අවබෝධයෙන් සිටීම ඉතා වැදගත්ය.හෘදයාබාධවලට ගොදුරු නොවී සිටීමට ආහාර පාලනය මෙන්ම අඩුම තරමින් දිනකට විනාඩි 45 ක් පමණවත් වේගයෙන් ඇවිදීම වැනි ව්‍යායාමයක යෙදීම ඉතා වැදගත්ය. ව්‍යායාම කරනවා යැයි කියා විනාඩි කීපයක් එහාට මෙහාට දැඟලීම ප්‍රතිඵල රහිත ක්‍රියාවකි. එහිදී සිදුවන්නේ ශරීරයේ ජල වාෂ්ප පිටවීම පමණි. ව්‍යායාම මඟින් අප ඉටු කරගත යුත්තේ ශරීරයේ මේදය දහනය කර ගැනීම ය. ඒ නිසා ශරීරයට දැනෙන සේ දෑත් දෙපසට විහිදුවමින් තරමක වේගයෙන් ඇවිද යා යුතු ය. පිරිමියකු සාමාන්‍ය වශයෙන් විනාඩි 45 ක් පමණ වත් ව්‍යායාම කළ යුතු අතර කාන්තාවක නම් විනාඩි 30 ක් ප්‍රමාණවත් ය. කීප දෙනෙක් එකතු වී ඇවිදින විට හෝ ව්‍යායාම කරන විට කතාබහ කරමින් එසේ කරනු දැක ගත හැකිය. වඩාත් ඵලදායි වන්නේ ව්‍යායාමය පිළිබඳව අවධානයකින් සහ අවබෝධයකින් කිරීමය. ව්‍යායාම කිරීම මඟින් බලාපොරොත්තු වන්නේ ශරීරයේ මේදය අඩු කිරීමය. එමඟින් රුධිර නාළවල මේදය තැන්පත් වීම අඩු වේ.හෘදයාබාධයකදී කරනු ලබන ප්‍රතිකාර මොනවාදැයි දැන් අපි සොයා බලමු. ඉහත දැක්වූ ආකාරයට හෘදයාබාධයක් ඇතිවන්නේ රුධිර නාළ අවහිර වීමේ ප්‍රතිඵලයක් ලෙසය. රුධිර නාළ අවහිර වීම හෘදයාබාධයක් දක්වා වර්ධනය වීමට ප්‍රථම කළ හැකි ප්‍රතිකාර ක්‍රම 3 ක් ඇත.රුධිර නාළ අවහිර වී ඇත්තේ සුළුවෙන් නම්, ඖෂධ ලබාදීම මඟින් සුවයක් ලබාගත හැකිය. රුධිර නාළ අවහිර වීම තරමක් බරපතළ නම්, එම නාළ තුළට කම්බියක් වැනි උපකරණයක් යවා අවහිර වූ රුධිර නාළ ප්‍රසාරණය කරනු ලැබේ. එවිට අවහිරතාව නැති වේ. එය හඳුන්වන්නේ ර්‍ථඊඛ්ඒ යනුවෙනි. ඒ ආකාරයෙන් ද අවහිරතාව ඉවත් කළ නොහැකි නම්, කළ යුත්තේ බයිපාස් සැත්කමකි. මෙම සැත්කමේදී කරනුයේ රුධිර නාළයේ අවහිර වූ ස්ථානය මඟ හැර ගමන් කරන ආකාරයෙන් රුධිර නාළයක් ඉහළින් සහ පහළින් සම්බන්ධ කිරීමය. මෙහිදී අවහිර වූ නාළය ඉවත් කිරීමක් සිදු නොවේ. මෙහිදී අවශ්‍ය රුධිර නාළ කොටස ලබාගන්නේ රෝගියාගේ ම පාදයකින් හෝ අතකිනි.බයිපාස් සැත්කමක් කළ පසුව බර ඉසිලීම, තල්ලු කිරීම වැනි කිසිදු බර වැඩක් නොකළ යුතුය. මාස 3 ක් ගතවූ පසුව රෝගියාට සාමාන්‍ය ජීවිතයක් ගත කළ හැකිය. ශල්‍යකර්මයෙන් පසුව මේදය සහිත ආහාර ගැනීම පාලනය කළ යුතුය. දියවැඩියාව පාලනය කළ යුතුය. එසේම රුධිරය කැටි ගැසීම වැළැකීමට වෛද්‍යවරයා දෙනු ලබන ඖෂධ නිසි පරිදි ගැනීම ද වැදගත්ය.දියවැඩියාවෙන් පෙළෙන අයකුට බයිපාස් සැත්කමක් කිරීමට සිදු වූවා යැයි සිතන්න. දියවැඩියාවෙන් නොපෙළෙන අයකුට වඩා මෙහිදී යම් තරමක අවධානමක් ඇත. එහෙත් දියවැඩියාව සාර්ථකව පාලනය කර පසුව බයිපාස් සැත්කම සාර්ථකව කළ හැකිය. අධි රුධිර පීඩනයෙන් පෙළෙන අයකු මාස කීපයක් ඒ සඳහා ඖෂධ ගන්නා විට එම තත්ත්වය පාලනය වේ. ඇතැම් අය එවිට ඖෂධ නවතා දැමීමට පෙලඹෙති. මෙය හෘදයාබාධයකට අත වැනීමකි. අධි රුධිර පීඩනය සඳහා දෙනු ලබන ඖෂධ වෛද්‍ය උපදෙස් අනුව ජීවිත කාලය පුරා ගත යුතුය.දියවැඩියාවෙන් පෙළෙන රෝගීන් සිතන්නේ සාමාන්‍යයෙන් ඔවුන්ගේ තුවාල සුව වීමේ හැකියාව අඩු නිසා සැත්කම නොකළ යුතු බවය. එය වැරැදි මතයකි. නවීන තාක්ෂණය මඟින් දැන් එම ශල්‍යකර්ම ඉතා සාර්ථකව කළ හැකිය.රුධිර නාළ අවහිරතාවයකින් පෙළුණු බොහෝ දෙනකු සිතන්නේ බයිපාස් වැනි ශල්‍යකර්මයකට භාජනය වූ පසුව සියල්ල විසඳුණා යනුවෙනි. එය ඉතා වැරැදිය. බයිපාස් ශල්‍යකර්මයකට භාජනය වුවද වෛද්‍ය උපදෙස් අනුව තම ජීවන රටාව හැඩගස්සා නොගතහොත් නැවත රුධිර නාළ අවහිර වී හෘදයාබාධයක් ඇතිවිය හැකිය. දෙවැනි වරට බයිපාස් සැත්කමක් කිරීම අවදානම් සහගතය. එබැවින් වඩාත් වැදගත් වන්නේ රෝගය පිළිබඳ නිවැරැදි දැනුමකින් තම ආහාර සහ ජීවන රටාව පාලනය කිරීමය.සාකච්ඡා කළේ ගාමිණී සුසන්තකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>12</month>
      <day>12</day>
    </date>
    <link>http://www.silumina.lk/2010/12/12/_art.asp?fn=ay1012121</link>
    <topic>පුහු පොල්ගෙඩි දෙකක් ඉණ වටේ බැඳගෙන අඩුක්කං ඔයට පැනලා පීනන්න පුරුදු වුණා</topic>
    <author>සාගරිකා දිසානායක ජයසිංහ</author>
    <content>අද අපේ කතා නායකයා නැවත පදිංචි කිරීමේ අමාත්‍යාංශයේ හිටපු ලේකම් ඇම්.බී. දිසානායක මහතා. කඹුරාපොළ රජයේ විදුහල, ගොමුගොමුව රජයේ විදුහල, හලාවත මානෙලෙම්බුව රජයේ විදුහල සහ බිංගිරිය ජාතික යන පාසල්වලින් ප්‍රාථමික හා ද්විතීය අධ්‍යාපනය ලබා කැලණිය විශ්වවිද්‍යාලයෙන් ආර්ථික විද්‍යාව පිළිබඳ ගෞරව උපාධියක් ලැබූ ඒ මහතා ශ්‍රී ලංකා පරිපාලන සේවා විභාගයෙන් සමත්ව රඹෑව උපදිසාපතිවරයා ලෙස පරිපාලන සේවයට එක්විය. නීති උපාධිධරයකු වන ඒ මහතා ප්‍රකට දේශකයෙක් ද වේ.කුලියාපිටිය හෙට්ටිපොළ මාර්ගයේ කිලෝ මීටරයක් පමණ දකුණට හැරී ගමන් කළ විට හමුවන සරුසාර වෙල්යායත් රජමහා විහාරයත් පසුබිම් කරගත් සශ්‍රීක ගම්මානයක් වූ ගොමුගොමුව ගමේදි ඔහු උපන්නේ 1949 නොවැම්බර් මාසේ විසිපස් වැනිදා. “මුහන්දිරම්ලාගේ බණ්ඩාර දිසානායක”. ඒ ඔහුගෙ මවුපියන් ඔහුට දීපු නම.මුහන්දිරම්ලාගේ මැණික්රාල නම් වූ ඔහුගේ පියා ‘පිදූම’ ගම්කාර්ය සභාවේ නියෝජිතයෙකු ලෙස කටයුතු කළ ගොඩමඩ ඉඩම් රැසක් හිමිව සිටි පියාගේ දානපතිකම ඒ කාලෙ හතර පේරුවෙම ප්‍රසිද්ධයි.අම්මා මුහන්දිරම්ලාගේ මුතුමැණිකා. ඈ රැකියාවක් කළේ නෑ. බණ්ඩාරගේ පවුලෙ සහෝදර සහෝදරියන් තුන් දෙනයි. වැඩිමල් අයියා. ඊළඟට අක්කා. බණ්ඩාර තුන්වැනියා. ඊට බාල නංගි.මුල අකුරු කළේ කඹුරාපොළ රජයේ විදුහලෙන්. ඔහුගේ පියා ගමේ පොදු වැඩට මුල් වෙලා කටයුතු කළා. කඹුරාපොළ රජයේ විදුහල වගේම ගොමුගොමුව රජයේ විදුහල අරඹන්නටත් ඔහු මුල්වෙලා ධන පරිත්‍යාගයෙන් කටයුතු කළා. ගමේ මැම්බර් මහත්තයාගේ පුතා නිසා පුංචි කාලේ ඔහුට ගමේ හොඳ සැලකිල්ලක් තිබුණා. බණ්ඩාර ඉගෙනීමට දක්‍ෂයි.ඒත් අයියත් ගමේ ළමයිනුත් එක්ක එකතු වෙලා දඟ වැඩත් කළා. ගමේ පාරවල් හදන්න ගල් රෝල ආපු දාට පාසල ඇරිලා එනකොට හමුවුණොත් ගල් රෝලෙ බක්කියෙ නැගලා යන්න ඔහු හරිම කැමතියි.අයියයි මල්ලියි ගල්රෝලෙ පිටිපස්සෙ බක්කියට නැගගත්තාම බහින්නෙ ගල්රෝල ගිහින් නවත්තපු තැනක. ගෙදර එනකල් බලා ඉඳලා අම්මා හොයාගෙන ඇවිත් දෙකක් දීලා ගෙදර එක්ක යනවා. ගමට යන බස් එකේ නැග්ගාම බස් එක නවත්තන තැනට යනකල් ගිහින් එන්නෙ පයින්.පුංචි කාලේ ඉඳන්ම බණ්ඩාරට ඉංගී‍්‍රසියෙන් ඉගෙන ගන්න ලොකු ආසාවක් තිබුණා. ඔහුට හතරේ පන්තියෙ ඉංගී‍්‍රසි උගන්වාපු ශ්‍රීමතී සෙනෙහෙලතා ගුරුතුමී ගෙන් ඉංගී‍්‍රසි ඉගෙනගන්න ලොකු සහයක් ලැබුණා.කවි ලියන්න ගයන්න ගණිතයට කථනයට වගේම දුවන්න, පනින්නත් බණ්ඩාර හපනා. ඇතැම්විට පන්තියේ ළමයින් එක්ක ගුටි ඇනගෙන ලොකු මහත්තයාගෙන් ගුටිකාපු වෙලාවලුත් තිබුණා.1956 සූර්යග්‍රහණය ඔහුට හොඳට මතකයි. ළමයි ඔවුන් වත්තෙ සෙල්ලම් කරමින් ඉන්න විට එක පාරටම කළුවර වැටුණා. පුංචි ළමයි බය වෙලා ගෙට දුවගෙන ගියා. ආයෙත් ටික වෙලාවකින් හොඳට එළිය වැටුණා.ජිල් බෝල ගැහීම ඔහුගේ පි‍්‍රයතම සෙල්ලම. ඒ වුණත් අයියා දිනුවාම බණ්ඩාර අඬලා තමන්ගේ ජිල් බෝල ටික ඉල්ලා ගත්තා. 1959 දි තාත්තා පඬුවස්නුවර පැත්තේ කහටවිල කියන දුෂ්කර ගම්මානේ ඉඩම් අරගෙන පොල් වවන්න පටන්ගත්තා.බණ්ඩාරලාත් කහටවිල පදිංචියට ගියා. තාත්තා එක්ක ගමෙන් තව පවුල් කීපයක් ගිහින් වගා කළා. කැලෑ කපලා හේන් ගොවිතැන් කළා. පුංචි වුණත් බණ්ඩාරලාත් මේ වැඩපළට සහාය වුණා. අලුත් ඉඩම් අරන් ගියාට පහසුකම් හුඟක් අඩුයි. ආදායම් ලබනකල් ගෙදර වියදමටත් කරදරයි.බණ්ඩාර පහෙන් පස්සෙ හලාවත මානෙලෙම්බුව රජයේ විදුහලට ඇතුළත් වුණා. ගමේ ඉඳන් පාසලට යන්න හරිහැටි පාරක් නෑ. නිවසේ සිට හැතැප්ම තුනක් දුරින් පාසල තිබුණේ, බණ්ඩාරලාට පාසල් යන්න තාත්තා කැලේ මැදින් පාරක් කැපුවා.මේ පාරේ පයින්ම පාසල් යනකොට සතා සර්පයා වගේම මීමින්නො, හාවො, ඉත්තෑවො වගේ පුංචි සත්තුත් ඔවුන්ට හමු වෙනවා. අයියයි බණ්ඩාරයි යන ගමන නවත්තලා සමනලුන් පස්සෙ එළවපු හැටි, කුරුල්ලො පස්සෙ දුවපු හැටි අදත් ඔහුට මතකයි.කැලෑවේ රිංගන්න ඔවුන් හරි කැමතියි. නිවාඩු දවසට උදේට කැලෑවට එක පැත්තකින් රිංගපුවාම හවසට මතුවෙන්නෙ තව පැත්තකින්. ඒ කාලෙ පුංචි ළමයින්ට තනි පංගලමේ ඇවිද්දාට මහා ලොකු අනතුරු වෙන්නෙ නෑ. ගම්වල මිනිස්සු කාගෙත් ළමයින්ට සැලකුවා. රාත්‍රියට විදුලිය නෑ. පාඩම් කළේ කුප්පිලාම්පු එළියෙන්. කණාමැදිරි එළි පස්සෙන් දුවන්නේ උන් යන්නෙ කොහාටද කියලා බලාගන්න.බණ්ඩාර හැමදාම පන්තියේ පළවැනියා. පුංචි කාලෙ ඉඳන්ම ඔහුට වුවමනා කළේ විද්‍යාව ඉගනගන්න. ඒත් ඔහු ගිය පාසල්වල විද්‍යාව ඉගෙනගන්න පහසුකම් තිබුණේ නෑ. වෛද්‍යවරයකු වෙන්න විද්‍යාව ඉගෙනගන්න ඕනෑ බවත් කලා විෂයයන් කරලා වෛද්‍ය විද්‍යාලෙට ඇතුළු වෙන්න බැරි බවත් ඔහු දැනගත්තෙ හුඟක් ලොකු වෙලයි. ඉංගී‍්‍රසි භාෂාවට තිබුණු ඇල්ම නිසාම ඔහු උත්සාහයෙන් ඉංගී‍්‍රසි ඉගෙන ගත්තා. හැමදාම විභාගෙට ඉංගී‍්‍රසිවලට ලකුණු 100 ක්ම ගත්තා.පියාගේ දානපතිකම පවුලේ අභාග්‍යයට හිටපු අවස්ථාවන් තිබුණා. අක්කර ගණනාවක් තිබූ දේපළ පියා ගමේ පොදු වැඩට දුන්නෙ නොමිලේ. බණ්ඩාරලාගේ පවුලට අගහිඟකම් එල්ලවෙන කොට පීඩාවට පත් වුණේ ළමයි. පහේ ශිෂ්‍යත්වෙට යන දවසෙ අලුත් කමිසයක් අඳින්න ඔහු ආසා කළා.ඒත් අලුත් කමිසයක් හදිසියේ අරන් දෙන්න පියාට වත්කමක් නෑ. එදා බණ්ඩාර හොඳටම ඇඬුවා. ශිෂ්‍යත්ව ප්‍රශ්න පත්තරේට උත්තර ලිව්වෙත් හැඬූ කඳුලෙන්. විභාගෙ සමත් වෙන එක ගැනත් ඔහුට ඒ හැටි උනන්දුවක් ඇති වුණේ නෑ. පාසලේ හිටපු දක්‍ෂතම ශිෂ්‍යයා වුණත් ඔහු ශිෂ්‍යත්වය සමත් වුණේ නෑ.තැපැල් මාර්ගයෙන් ඉංගී‍්‍රසි උගන්වන රෝහණ විද්‍යාලය නමින් විදුහලක් ඒකාලෙ කොළඹ තිබුණා. රුපියල් 7.50 ක් මාසෙකට ගෙවලා බණ්ඩාර මේ පාසලෙන් පාඩම් මාලා ගෙන්වා ගත්තා.ඔහුගේ උනන්දුව දුටු වැඩිහිටියෙක් පරණ ශබ්දකෝෂයක් ඔහුට දුන්නා. ඒ ශබ්දකෝෂය බලමින් වචනෙන් වචනය තෝරා බේරාගෙන ඔහු ඒ පාඩම් මාලාව ඉගෙන ගත්තා. පාඩම් වැඩට ඕනෑ කළ රුපියල් 7.50 හොයා ගන්න ඔහු පුංචි පුංචි කුලී වැඩත් කළා.යමක්කමක් තිබුණු පුංචි අම්මාට පොල් ටිකක් ලෙලි ගහල දීලා, වත්තපිටිය උදළු ගාලා දීලා ඔහු ඒ මුදල හම්බ කරගත්තෙ අම්මා තාත්තාට බරක් නොවී.බණ්ඩාරට අද වුණත් හැතැප්ම පහක් හයක් එක දිගට පීනන්න පුළුවන්. පීනන්න ඉගෙන ගත්තේ ගමේ ඇළ දොළ ඔයවල්වල කොල්ලොත් එක්ක තරගෙට පීනලා. ගේ අහළ පහළින් ගලා ගිය අඩුක්කං ඇළ පිටාර ගලන කාලෙට ගස්වලට නැගලා ඕනෑම උසකින් දියට පැනලා පීනනවා.පුංචි කාලෙ තාත්තා පීනන්න ඉගැන්නුවේ පුහු පොල්ගෙඩි දෙකක් එකට ගැට ගහලා ඒක ලණුවකින් බඳ වටේට ගැටගහලායි. ඒ කාලෙ කුඹුරු වතු පිටිවල වැඩ වගේම කුස්සියේ වැඩපළටත් ගම්වල ළමයි උදව් වුණා.අම්මයි තාත්තයි හේන් කොටන්න ගියාම, දුර බැහැර ගමනක් ගියාම බණ්ඩාර අක්කලා නංගිලා එක්ක උයාගෙන කෑවා. තමන්ගේ රෙදි ටික හෝදාගන්න කඩපිළට යන්න, ගෙවල් මිදුල් අතුපතු ගාන්න ඔවුන් පුංචි කාලෙ ඉඳලාම හුරු පුරුදු වුණා. වැඩිහිටියන් බවට පත් වුණාම ඒ පුරුදු එදිනෙදා ජීවිතේ වැඩපළ කරගන්න විශාල උදව්වක් වූ බව ඔහු අද පවසනවා.අක්කා කුලියාපිටිය මධ්‍ය මහා විද්‍යාලයේ ඉංගී‍්‍රසි මාධ්‍යයෙන් ඉගෙනුම ලැබුවා. අක්කා පරිහරණය කළ පොත්පත් බණ්ඩාර කියෙව්වේ හරිම ආසාවෙන්. ඉංගී‍්‍රසි ඉගෙන ගන්න තිබුණු ආසාව නිසාම ඔහු අතට අහුවෙන හැම පොතක් පතක්ම කියෙව්වා. ඉංගී‍්‍රසි ව්‍යාකරණය හොඳටම ඉගෙන ගන්න ඔහු උත්සාහ කළා. ඒ උත්සාහය සඵල වුණා. මේ වන විට ඔහු ඉංගී‍්‍රසි ව්‍යාකරණ පොත්පත් කීපයක්ම ලියා තිබෙනවා. කලක් පරිවර්තකයකු ලෙස කටයුතු කළ නිසා පරිවර්තන කීපයක් කරන්නත් අදහස් කර සිටින බවයි ඔහු කියන්නේ.තාත්තා සාරෙට එළවළු වගා කළා. බණ්ඩරලාත් මිරිස්, බටු, මෑ මුං කවුපි පාත්ති දාලා වගා කළා. තාත්තා එළවළු, අල, කෙසෙල්, අස්වැන්න නෙළාගෙන පොළට ගිහින් විකුණනවා. බණ්ඩාරත් තමන්ගේ අස්වැන්න විකුණලා කීයක් හරි හොයා ගත්තා. ඒ කාලේ ලංකාවේ තිබුණු සරු සාරම පොළ හෙට්ටිපොළ තිබුණා.බණ්ඩාරලාගේ තාත්තලා එළවළු විකුණුවේ මේ පොළට ගෙනිහින් ගමේ ගොවියො හැමෝම එකතු වෙලා තම තමන්ගේ එළවළු හාල් පොල් ධාන්‍ය ගෝනිවලට දාගෙන කරත්තවල පටවා ගෙන සතියකට සැරයක් පොළට ගියා. උදේ පාන්දර හතරට නැගිටලා ගමේ ඉඳන් පයින් හෙට්ටිපොළ පොළට ගිය මේ ගමනට බණ්ඩාරලාත් එකතු වුණේ සතුටින්.ඒ කාලේ ගෙවල්වලවත් මිනිසුන් ළඟවත් ඔරලෝසුවක් තිබුණා නම් ඒ බොහෝම කලාතුරකින්. බණ්ඩාරලාගේ තාත්තාට තරු එළිය බලලා හරියට ම වේලාව කියන්න පුළුවන්. තරු එළියෙන් වේලාව බලලා හද එළියෙන් පාර හොයා ගෙන හිමිදිරියේ ම පිටත් වුණු මේ ගමන පුංචි ළමයිනට ලොකු විනෝදයක්.පයින් හැතැප්ම දෙක තුනක් ගියත් ඒක දැනුණේ නැත්තේ සතුට හින්දයි. උදේ අරුණැල්ල නැඟෙන කොටම හොඳ තේ කඩයක් අල්ලලා තේ බොනවා. බඩු විකුණලා ගෙදරට ඕනෑ කරන අඩු වැඩිය ටිකත් අරගෙන ආපහු ගමට එනකොට බිම් කරුවල වැටිලා.පාසලේ වාර විභාගෙට අමතරව විශේෂ පාඨශාලා පරික්ෂණයට පාඩම් මහත්තයා එනවා. බණ්ඩාර වැඩට දක්ෂ නිසා දෙකේ පන්තියෙන් හතරට දැම්මා. අටේ පන්තියෙන් දහයට දැම්මා. සාමාන්‍ය පෙළ හොඳට සමත් වුණේ පළාතෙන් හොඳම ප්‍රතිඵල ඇතිව.උසස් පෙළ ලියන්න බිංගිරිය ජාතික පාසලට ඇතුළු වුණා. කලා අංශය තෝරා ගත්තේ විද්‍යාව නැති නිසයි. උසස් පෙළ පන්තියෙන් දක්ෂතම ශිෂ්‍යයා ලෙස තෑගි දිනා ගත්තා. 1969 දී කැලණිය විශ්ව විද්‍යාලෙට ඇතුළු වුණා. ඉංග්‍රීසි, ආර්ථික විද්‍යාව, සංඛ්‍යානය විෂයයන් ලෙස තෝරා ගත්තා.ඒ වෙනකොට කැලණියේ ඉංග්‍රීසි විෂයයක් විදිහට ඉගෙන ගත්තේ කොළඹ හතෙන් ආපු උසස් පන්තියේ ශිෂ්‍යයෝ ගමේ ඉස්කෝලෙකින් ආපු බණ්ඩාර ඒ අය ඒ තරම් ගණන් ගත්තෙ නෑ.ඒත් ඉංග්‍රීසි උගන්වාපු කතිකාචාර්ය ගාමිණී හත්තොටුවේගම ආචාර්ය තුමා බණ්ඩාරට විශාල ශක්තියක් වෙලා අධ්‍යාපනයට උදව් කළා.1972 දී ගුරු පත්වීමක් ලැබිලා කහටවිල බොරලුවැව විද්‍යාලයේ ඉංග්‍රීසි ගුරුවරයා ලෙස පත්ව ගියේ ඉගෙනුම ලබන අතරේමයි. 1974 දී බණ්ඩාර උපාධිය ලබාගෙන විශ්වවිද්‍යාලයෙන් පිට වුණා. බැංකු ලිපිකරු විභාගයට ලියා සමත්වී රැකියාවට ගියත් දවස් දෙක තුනකින් ම එයින් ඉවත්වෙලා කම්කරු විනිශ්චය සභාවෙ භාෂා පරිවර්තකයකු ලෙස සේවයට එක් වුණා.1980 දී ශ්‍රී ලංකා පරිපාලන සේවා විභාගයෙන් සමත් වෙලා රබෑව උප දිසාපතිවරයා ලෙස අවුරුදු හතරක් සේවය කළා. ඈත දුෂ්කර ගම්මානවල ගොවීන්ගේ ගැටලු විසඳමින් ගත කළ ඒ කාලයේ සැබෑම තෘප්තියක් ලැබූ බව ය ඔහු පවසන්නේ. 1985 දී ආණමඩුව උපදිසාපති තනතුරට පත්වූ බණ්ඩාර 1989 දී නෙදර්ලන්තයේ ප්‍රමිති හා ආර්ථික විද්‍යාව පිළිබඳ අන්තර්ජාතික ආයතනයෙන් පශ්චාත් උපාධිය ලබා ගත්තා.1990 දී යළිත් මවුරට පැමිණ පුත්තලම නියෝජ්‍ය ඉඩම් කොමසාරිස් හා අතිරේක දිසාපති ඉඩම් යන තනතුරු භාර ගත්තා. 1996 දී වයඹ පළාත් සභාවේ ආණ්ඩුකාර ලේකම්වරයා ලෙස වසර එකොළහක් ම කටයුතු කළා. ඔහුගේ එම කාලය තුළ ආණ්ඩුකාරවරු තුන් දෙනකු යටතේ සේවය කරන්නට ඔහුට අවස්ථාව ලැබුණා.2007 වසරේදී මොනරාගල දිසාපතිවරයා ලෙස පත්ව ගිය බණ්ඩාර 2009 වනතුරු එම තනතුරෙහි කටයුතු කළා. ඒ කාලයේ දී වෙල්ලස්ස උදානය වැඩසටහන සාර්ථකව කිරීම සහ කතරගම පෙරහරේ කඳවුරු බාර නිලධාරියා ලෙස කටයුතු කරන්නට ලැබීමත් ඔහු සිහි කරන්නේ සතුටින් ප්‍රදේශයේ මැති ඇමැතිවරුන් හැම දෙනා සමඟ ම හොඳ සහයෝගෙන් කටයුතු කරන්නට ඔහුට අවස්ථාව ලැබුණා.2009 වසරේ දකුණු පළාතේ ප්‍රධාන ලේකම්වරයා ලෙස පත්ව ගියා. දකුණු පළාත් බොහොම සරුසාරයි. පළාත් සභාවට අයත් විශාල පිරිසක් සමඟ සහයෝගයෙන් කටයුතු කළ හැටි ඔහු පවසන්නෙ සතුටින්.“මගේ ජීවිතේ මා වඩාත් ම තෘප්තිමත් වෙන්න අසරණ දුප්පත් ජනතාවට සේවය කිරීමෙන්. දුප්පත් මිනිස්සු තමන්ගේ ප්‍රශ්න කියාගෙන අඬා දොඬා ගෙන අපි ළඟට ආවාම උපරිම විදිහට ඒ සේවය ඉටු කරලා දෙන්න මම උත්සාහ කරනවා. දුක් විඳලා දුක දැනිලා ඒ දුක ජයගත්තු කෙනෙක් විදිහට මම මිනිසුන්ගේ දුක හොඳට තේරෙනවා.විද්‍යා අංශයෙන් ඉගෙන ගන්න ආසාවෙන් හිටි මම ඒ අවස්ථාව නොලැබුණේ ඒ කාලෙ අපේ ගම්වල පාසල්වල විද්‍යාව ඉගෙනගන්න පහසුකම් තිබුණේ නැති නිසා. ඒ අවස්ථාව අහිමි වුණාම මම හීන මැව්වේ කවදා හරි දිසාපතිවරයෙක් වෙන්නයි.වයස අවුරුදු පහළොවක් දාසයක් වගේ කාලේ ගමේ පන්සලේ වැඩකට කඩුක්කං ඔයෙන් වැලි ටිකක් ගොඩදාලා දෙන්න කියලා හාමුදුරුවො ඇහුවා. මම ඒකට එකඟ වෙලා අවසර පත්‍රයක් ගන්න ගියා දේව මැදි හත්පත්තුවේ ඩී.ආර්.ඕ. මහත්තයා ළඟට.එදා ඒ මහත්තයා වැඩ කරන හැටි බලාගෙන හිටියාම මට හිතුණා” මේක නම් හරි හොඳ රස්සාවක්නෙ” කියල. එදා ඉඳලාම මම ඩී.ආර්.ඕ මහත්තයෙක් වෙන්න හීන මැව්වා” ලේකම්තුමා කියනවා.2009 මැයි මාසෙදි නැවත පදිංචි කිරීමේ ලේකම්වරයා ලෙස ජනාධිපතිතුමා විසින් පත් කරනු ලැබුවා. 2009 මානුෂික මෙහෙවර හේතුවෙන් අවතැන් වූ වව්නියා, මුලතිව්, මඩකලපුව, කිලිනොච්චි සහ මන්නාරම් දිස්ත්‍රික්කවල ජනතාව නැවත පදිංචි කොට ඔවුනට අවශ්‍ය මූලික පහසුකම් වගේ ම ජීවනෝපාය මාර්ග වෙත යොමු කිරීමත් යටිතල පහසුකම් සංවර්ධනය කිරීමට දායකත්වය සැපයීමත් ඔහුගේ රාජකාරිය බවට පත්වෙලා.ලේකම්තුමා විවාහ දිවියට ඇතුළත් වුණේ 1983 දී. ඒ යෝජිත විවාහයක්. ඔහු ගේ අතගත් ඈ එවකට වයඹ පළාත් ආණ්ඩුකාරවරයාගේ මාධ්‍ය ලේකම්වරිය ලෙස කටයුතු කළ අනුරාධපුරයේ මල්ලිකා සෙනෙවිරත්න මෙනෙවිය. ඔවුන්ගේ කුළුදුල් පුතා මධුශංඛ පවුලට එක් වුණේ 1986 දී. ඔහු අද පරිගණක විද්‍යා උපාධිය ලබා නීතිවේදී උපාධිය සඳහා සූදානම් වෙනවා.1988 දී උපන් මධුභානි දියණිය ඉන්දියාවේ බැංගලෝර් විශ්ව විද්‍යාලයේ ව්‍යාපාර පරිපාලන උපාධියට ඉගෙනුම ලබනවා. 1992 දී උපන් රසාංග පුතා කුරුණෑගල මලියදේව විදුහලේ උසස් පෙළ පන්තියේත් 2001 දී උපන් දිනුක පුතා මලියදේව විදුහලේ හතර වසරෙත් ඉගෙනුම ලබනවා.සාගරිකා දිසානායක ජයසිංහඡායාරූපය - විමල් කරුණාතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>12</month>
      <day>12</day>
    </date>
    <link>http://www.silumina.lk/2010/12/12/_art.asp?fn=ay1012122</link>
    <topic>මොරගහකන්ද සම්පත් කන්දක් වන දවස ළඟයි</topic>
    <author>මොරගහකන්දේ සංචාරයකින් පසු නිහාල් පී. අබේසිංහ සේයාරුදුෂ්මන්ත මායාදුන්නේ</author>
    <content>පරාක්‍රම සමුද්‍රය මෙන් හතර ගුණයක් විශාල සමුද්‍රයක් දැන් ඉදිවෙමින් තිබේ. ඒ මොරගහකන්ද සමුද්‍රයයි. ඒ සමඟම ඊට අනුබද්ධව කළුගඟ ජලාශය ද ඉදිවේ. එය ද පරාක්‍රම සමුද්‍රය මෙන් දෙගුණයක් විශාලය.මහින්ද චින්තනය යටතේ මෙරට දැනට ඉදිවෙන විශාලතම බහු කාර්ය යෝජනා ක්‍රමය වන මොරගහකන්ද කළුගඟ ව්‍යාපෘතියේ වැඩ කටයුතු දැනට කඩිනමින් සිදුවෙමින් පවතී.මොරගහකන්ද - කළු ගඟ ප්‍රදේශ එකට එක්කරන මොරගහකන්ද පාලම මහින්ද රාජපක්ෂ ජනාධිපතිතුමා විවෘත කළ අවස්ථාව. මෛත්‍රිපාල සිරිසේන, එස්. එම්. චන්ද්‍රසේන යන ඇමැතිවරු ද මෙහි සිටිති.උතුරු මැද, උතුරු, නැඟෙනහිර පළාත් විශේෂයෙන් යල කන්නයේදී නියඟයෙන් පීඩා විඳි ඒ ප්‍රදේශවල ජනතාවට පිරිසුදු පානීය ජලය ද අවශ්‍ය තරම් සපයා ගැනීම ගැටලුවකි.එසේ වුවත් ඇළහැර අඹන් ගඟ ඔස්සේත්, ලග්ගල කළු ගඟ ඔස්සේත් වසරකට අක්කර අඩි 1437000 ක් පුරාණ ඇළහැර අමුණ ඔස්සේ හා අංගමැඩිල්ලෙන් මහවැලි ගඟට වැටෙන්නේ කිසිම හරි ප්‍රයෝජනයක් නොගෙනය.පරාක්‍රම සමුද්‍රයේ ජල ධාරිතාව මෙන් 14 ගුණයක් විශාල මේ මහා ජලස්කන්ධයෙන් හරි වැඩක් ගැනීම පිණිස මොරගහකන්ද - කළුගඟ බහු කාර්ය යෝජනා ක්‍රමය ඉදිකිරීමට පිඹුරු පත් සකස් කළේ මීට අවුරුදු 50 - 60 කට පමණ කාලයක සිටය.එසේ වුවත් පසුගිය කාලයේ රට කරවූ අය මේ පිළිබඳව උනන්දුවක් දැක්වූයේ නැත. නමුත් මහින්ද රාජපක්ෂ ජනාධිපතිතුමා මහින්ද චින්තනය යටතේ 2007 ජනවාරි 25 වැනිදා මොරගහකන්ද කළු ගඟ බහුකාර්ය යෝජනා ක්‍රමය ආරම්භ කළේය.පල්ලේගම ප්‍රදේශයේ ඉදිකළ අලුත් වැවක්රුපියල් කෝටි 7000 ක් මේ ව්‍යාපෘතිය සඳහා වැය වේ. මෙහි ප්‍රධාන අරමුණ උතුරු මැද නැඟෙනහිර මධ්‍යම පළාත්වල සියලු පැරැණි වැව් හා අලුතින් ඉදිකරන වැව් පුරවා ඉඩම් අක්කර ලක්ෂ 2.5 ක් යල මහ දෙකන්නයේ අස්වැද්දීමයි.ඊට අමතරව මාතලේ අනුරාධපුරය ත්‍රිකුණාමලය පොලොන්නරුව දිස්ත්‍රික්කවලට එක් දිනයක් සඳහා දැනට ලැබෙන පානීය ජල ප්‍රමාණය වන ඝන මීටර් 78816 මෙම ව්‍යාපෘතිය මඟින් ඝන මීටර් 253310 දක්වා වැඩි කෙරේ.මෙහි ඉදිකරන මොරගහකන්ද හා කළු ගඟ ජලාශ දෙකේ මිරිදිය මත්ස්‍ය නිපැයුම් හැකියාව වාර්ෂිකව මෙට්‍රික් ටොන් 4700 ක් වනු ඇතැයි අපේක්ෂා කෙරේ.මෙහි මෙගා වොට් 21 ක ජල විදුලි බලාගාරයක් ඉදිකිරීම මඟින් වාර්ෂිකව දැනට තාප විදුලිය සඳහා යන වියදම දළ වශයෙන් වාර්ෂිකව රුපියල් කෝටි 25 ක් මෙරට ඉතිරි වේ.වැල්ලවෙල -ගුරුවෙල මහා මාර්ගය ඉදිවෙමින්මොරගහකන්ද - කළු ගඟ බහු කාර්ය සංවර්ධන ව්‍යාපෘතියෙන් රජරට ගොවි ජනතාවට පමණක් වසරකට කෝටි 300 ක ප්‍රතිලාභ ලැබෙන බව මහවැලි අධිකාරිය පවසයි.මුළු ව්‍යාපෘතියෙන් වසරකදී මුළු රටටම ලැබෙන ප්‍රතිලාභය කෝටි 600 කට අධිකය. මේ අනුව ව්‍යාපෘතියේ වියදම අවුරුදු 12 ක් ඇතුළත පියවීමට අවස්ථාව ලැබේ.මොරගහකන්ද ව්‍යාපෘති බල ප්‍රදේශය මධ්‍යම පළාතේ නාඋල හා ලග්ගල පල්ලේගම ප්‍රාදේශීය ලේකම් කොට්ඨාසවලට අයත් වේ. මෙම ව්‍යාපෘතියට මොරගහකන්ද හා කළු ගඟ නම් ප්‍රධාන ජලාශ දෙකක් සඳැලි වේලි 4 ක් හා ප්‍රධාන වේලි 2 ක් අයත් වේ.ඊට අමතරව උමං මාර්ග දෙකකින් හා කිලෝමීටර් 60 ක ඇළ මාර්ගවලින් සමන්විත පරිවහන ඇළ පද්ධතියක් ද මෙම ව්‍යාපෘතියට අන්තර්ගත වේ. මෙගා වොට් 21 ක ධාරිතාවක් ඇති විදුලි බලාගාරයක් ද ඉදිකිරීම මෙයට අයත් වේ.මේ ව්‍යාපෘතියේ විශාලතම නිමැයුම මොරගහකන්ද ජලාශයයි. එය ඉදි කරන්නේ ඇළහැර පුරාණ අමුණට කිලෝමීටර් 2 ක් පමණ ඉස්මත්තේදී අඹන් ගඟ හරහා වේල්ලක් බැඳීමෙනි. එය ප්‍රධාන වේල්ල වන අතර ඊට අමතරව තවත් උප වේලි (සඳැලි වේලි) දෙකක් ඉදි කෙරෙන්නේ ජලාශයේ එක්වන ජලය කඳු විවර අතරින් පිටතට ගලා යාමට වැළැක්වීමටය.මොරගහකන්ද වැල්ලෙවෙල මාර්ගයේ ඉදිකිරීම්මොරගහකන්ද - කළු ගඟ බහු කාර්ය යෝජනා ක්‍රමයේ ව්‍යාපෘති අධ්‍යක්ෂ ආර්. බී. තෙන්නකෝන් මහතා පවසන පරිදි මෙම මොරගහකන්ද ජලාශය ඉදිවූ විට එහි සම්පූර්ණ ධාරිතාව අක්කර අඩි 463000 ක් හෙවත් ඝන මීටර් දස ලක්ෂ පන්සිය හැත්තෑවක් වේ.මෙය මොරගහකන්දේ සිට නාවුල දක්වා වර්ග කිලෝ මීටර් 29.5 ක ප්‍රදේශයක පුරා පැතිරේ. මේ අනුව මේ ජලාශය පරාක්‍රම සමුද්‍රය මෙන් 4 ගුණයක් විශාල බව මහවැලි අධ්‍යක්ෂ ජනරාල් ඩී. ඇම්. සී. දිසානායක මහතා පවසයි.අඹන් ගඟ හරහා ඉදිකෙරෙන ප්‍රධාන වේල්ල මුළුමනින්ම කොන්ක්‍රීට්වලින් ඉදි කෙරේ. උසින් මීටර් 65 ක් වන මෙම වේල්ලේ දිග මීටර් 463 කි. මුදුනත පළල මීටර් 08 කි.මේ වේල්ලේ ඉදිකිරීම් සඳහා ද ජලාශයේ ඉදිකිරීම් සඳහා ද සම්පූර්ණ වියදම ජපන් ජාත්‍යන්තර සහයෝගීතා ඒජන්සිය (ජයිකා) මඟින් ලබාදීමට පොරොන්දු වී ඇත. ඒ අනුව රුපියල් කෝටි 2650 මුදලක් ජපානය ලබාදීමට සූදානම්ය.මොරගහකන්දේ සඳැලි වේලි දෙකක් ඉදිවේ. ගල් පිරවීමෙන් ඉදිකරන 1 වැනි සඳැලි වේල්ල උසින් මීටර් 42 කි. මීටර් 361 ක දිගින් යුත් මෙම ;ව්ල්ලේ මුදුණේ පළල මීටර් 8 කි.සඳැලි වේලි අංක දෙකේ උස මීටර් 21 කි. මීටර් 374 ක දිගින් යුත් එහි මුදුණත පළල මීටර් 7 කි. මෙහි භූගත අත්තිවාරම මීටර් 9 ක් පමණ ගැඹුරට දමා වේල්ලේ ඉදිකිරීම් සම්පූර්ණයෙන් වාරිමාර්ග දෙපාර්තමේන්තුව උදව් ඇතිව දැන් අවසන් කර තිබේ.දාගවිල ප්‍රදේශයේ නව මහවැලි නේවාසික කළමනාකාර කාර්යාලයමොරගහකන්ද අංක 2 සඳැලි වේල්ල සම්පූර්ණයෙන් ඉදිකර තණකොළ පවා අල්ලා තිබෙනු එහි ගිය අපට දැකගන්නට හැකි විය.ප්‍රධාන වේල්ල අනුබද්ධව පිටවාන ඉදි වේ. ඒ පිටවාන මඟින් තත්පරයකට ජලය ඝන මීටර් 4085 ක් උපරීමව පිට කිරීමේ හැකියාව තිබේ. පළලින් මීටර් 115 ක් ද උසින් මීටර් 95 වන අරීය ගේට්ටු 5 කින් යුක්තව මෙම පිටවාන ඉදි කෙරේ.කළු ගඟ ජලාශය නිර්මාණය කරන්නේ එහි පූර්ණ ජල ධාරිතාව ඝන මීටර් දසලක්ෂ දෙසිය හැට හයක් හෙවත් අක්කර අඩි 216000 ක් වන පරිදිය. ඒ අනුව කළු ගඟ නව ජලාශය පරාක්‍රම සමුද්‍රය මෙන් දෙගුණයක් විශාලත්වයෙන් යුතු විය.කළු ගඟ ජලාශයේ පිටවාන පළලින් මීටර් 8.5 ක්ද උසින් මීටර් 7.8 ක්ද වන අරිය දොරටු 3 කින් ද සමන්විත වෙයි.කළු ගඟ ජලාශය ඉදිවන්නේ දුම්බර (නකල්ස්) කඳු වැටියෙන් ඇරැඹි අඹන් ගඟට වැටෙන කළු ගඟ හරහා පල්ලෙගම නගරයට කිලෝ මීටර් 3 ක් පමණ උතුරු දෙසින් ප්‍රධාන වේල්ලත් නැඟෙනහිර දෙසින් සඳැලි වේලි දෙකක් ඉදිකිරීමෙන්ය.කළු ගඟ ජලාශයේ ප්‍රධාන වේල්ල ගල් පිරවීමෙන් නිර්මාණය කෙරේ. එය උසින් මීටර් 67 ක් වන අතර දිගින් මීටර් 546 කි. මුදුනත මීටර් 8 ක් වනු ඇතැයි පැවැසේ.වැල්ලෙවෙල - දාගවිල ප්‍රදේශයේ ඉදිකළ පාලමක්කළු ගඟ අංක 1 සදැලි වේල්ල ගල් පිරවීමෙන් නිර්මාණය කෙරේ. එය දිගින් මීටර් 238 ක් වන අතර උසින් මීටර් 47 ක් වේ. මුදුණේ පළල මීටර් 8 කි.කළු ගඟ ජලාශයට සම්බන්ධ අංක 2 සඳැලි වේල්ල පස් පුරවා නිම කෙරේ. එහි දිග මීටර් 65 කි. උස මීටර් 8 කි. මුදුනත පළල මීටර් 6 කි. මෙම සඳැලි වේලි දෙකම දේශීය වාරි ඉංජිනේරුවරුන් විසින් ඉදිකරන බව ව්‍යාපෘති ඉංජිනේරු ආර්. බී. තෙන්නකෝන් මහතා පවසයි.කළු ගඟ ජලාශය ඉදිකරනු ලබන්නේ මොරගහකන්ද ජලාශයේ ජල ධාරිතාව සංවර්ධනය කිරීම අරමුණු කරගෙනය. ඒ අනුව කළු ගඟ ජලය කිලෝමීටර් 9 ක් වූ ඇළ මාර්ගයකින් හා කිලෝ මීටර් 3.2 දුර වූ උමං මගකින් කඹරාව ඔයට ජලය ලබා දී ඒ ජලය මොරගහකන්දට යවනු ලැබේ. මෙමඟින් තත්පරයකට ඝන අඩි 15 ක් පමණ ජලයක් මොරගහකන්ද ජලාශයට එයි.මෙම ව්‍යාපෘතියේ සියලු කටයුතු සඳහා සියලු විදේශාධාර ලබාදීමට රටවල් ගණනාවක් සම්බන්ධ වී තිබේ.මහින්ද රාජපක්ෂ ජනාධිපතිතුමාගේ නායකත්වය යටතේ ඇමැති නිමල් සිරිපාල මහතාගේ මෙහෙයවීමෙන් සිදුකරන මේ කටයුත්තට වැඩිම මුදල ලබා දීමට කටයුතු කරමින් සිටින්නේ ජපානයයි.ඒ අනුව මොරගහකන්ද සියලු වේලි ජලාශය හා විදුලි බලාගාරයක් සඳහා අවශ්‍ය ආධාර ලබාදීමට ජපන් ‘ජයිකා’ ආයතනය ගිවිසුම් අස්සන් කර තිබේ. ඒ අනුව මොරගහකන්ද සඳහා රුපියල් කෝටි 2650 ක් පමණ ජයිකා ආයතනය මඟින් ලබාදීමට නියමිතය.මීට අමතරව කුවේට් රජය රුපියල් කෝටි 425 ක්ද, සෞදි අරාබිය රුපියල් කෝටි 530 ක්ද, ඔපෙක් සංවිධානය රුපියල් කෝටි 185 ක්ද වශයෙන් ලබා දී තිබේ. මීට අමතරව ශ්‍රී ලංකා රජය දැනටමත් රුපියල් කෝටි 350 ක් පමණ ව්‍යාපෘතියේ මූලික වැඩ කටයුතු සඳහා ලබා දී තිබේ.කූඹියන්ගනඇළ - මොරගහකන්ද මාර්ගයේ ඉදිකිරීම්දැනට ව්‍යාපෘතිය යටතේ ප්‍රධාන ලෙස සිදු කර ඇත්තේ මෙම ජලාශ ඉදිකිරීම නිසා දේපළ අහිමි වන්නන් නැවත පදිංචි කිරීමට අවශ්‍ය යටිතල පහසුකම් සංවර්ධනය කිරීමේ කටයුතුය.ව්‍යාපෘතියේ ඉදිරි කටයුතු සඳහා අවශ්‍ය ගොඩනැගිලි රැසක් මේ වන විට සාදා නිම කර තිබේ. ප්‍රධාන කාර්යාලය, පර්යේෂණාගාරය, ගබඩාව හා යාන්ත්‍රික වැඩපොළ මොරගහකන්දේ ඉදිකොට ඇත. සුඛෝපභෝගි සංචාරක බංගලාවක් ඇතුළුව කාර්ය මණ්ඩලය සඳහා නිවාස 30 කින් යුත් නිවාස යෝජනා ක්‍රමයක් ද නිමවා තිබේ.සියලු සේවක මට්ටම්වල අයට නැවතීමේ පහසුකම් සඳහා නේවාසිකාගාර ඉදිකර තිබේ. වාහන අලුත්වැඩියා කිරීමේ ඒකකයක් පිහිටුවා ඇති අතර මේ සියලු කටයුතු සඳහා රුපියල් කෝටි 18 ක් පමණ වැය කර ඇතැයි මහවැලි අධ්‍යක්ෂ ජනරාල්වරයා කීය.මොරගහකන්ද ජලාශය නිසා පවුල් 1572 ක්ද කළු ගඟ ජලාශය නිසා පවුල් 663 ක්ද දැනට සිටින ස්ථාවලින් ඉවත් කොට නැවත පදිංචි කෙරේ. ඊට අමතරව මේ ප්‍රදේශවල ව්‍යාපාරික ස්ථාන හිමි 229 කට ද ජනාවාසකරණ වැඩ සටහන යටතේ පහසුකම් ලැබේ.මින් වැඩි පිරිසක් මාතලේ දිස්ත්‍රික්කයේ කළු ගඟ යෝජනා ක්‍රමය අවට පදිංචි වීමට කැමැත්ත පළ කර තිබේ. තවත් පිරිසක් මේ ජලය යන මැදිරිගිරිය කවුඩුල්ල වම් ඉවුර ප්‍රදේශයේ පදිංචියට යාමට සූදානම්ව සිටිති.මේ නැවත පදිංචි වන සියලුම අයට වාරි පහසුකම් සහිත මඩ ඉඩම් අක්කර 1 1/2 ක්ද ගෙවත්ත සඳහා අක්කර 1/2 ක් ලබා දෙනු ලැබේ. මාතලේ දිස්ත්‍රික්කයේ නැවත පදිංචි කෙරෙන ප්‍රදේශය මහවැලි එෆ් කලාපය ලෙස නම් කර මහවැලි ජනාවාස ලෙස සියලු යටිතල පහසුකම් ඇතිව සංවර්ධනය කෙරෙන බව ව්‍යාපෘති අධ්‍යක්ෂ තෙන්නකෝන් මහතා කීය. ඒ අනුව මොරගහකන්ද ජලාශයෙන් යට වන නාවුල ඇළහැර මාර්ගයේ කොටසක් වෙනුවට කුඹියන්ගන ඇළ මොරගහකන්ද මාර්ගයේ වැඩ දැන් සම්පූර්ණයෙන් අවසන් කර තිබේ. මොරගහකන්ද ජලාශයේ ඉහළ මට්ටම වටා ඉදිකර ඇති මෙම මාර්ගය කිලෝ මීටර් 13.5 ක් දිගය. මීටර් 12 ක් පමණ පළලය. වියදම රුපියල් ලක්ෂ 720 කි. මොරගහකන්ද අඹන්ගඟ ඉදිවූ ප්‍රධාන පාලම ද පසුගියදා මහින්ද රාජපක්ෂ ජනාධිපතිතුමා අතින් විවෘත විය.ලක්ෂ 3080 ක වියදමකින් ඉදිවු ඒ පාලම මීටර් 110 ක් දිගය. මීටර් 10 ක් පළලය. ඊට අමතරව තවත් ප්‍රධාන පාලම් 6 ක් හා කුඩා පාලම් 30 ක්ද මේ කුඹියන්ගන ඇළ - මොරගහකන්ද මාර්ග ව්‍යාපෘතියට අයත්ය. සියලු ඉදිකිරීම් අවසන් ය.ඒ සමඟම මොරගහකන්ද සිට වැල්ලෙවෙල දක්වා ද කිලෝමීටර් 15 ක් දිග මීටර් 12 ක් පළල නව මාර්ගයක් දැන් ඉදිවෙමින් තිබේ. ඒ සමඟම වැල්ලේවෙල සිට ගුරුවෙල දක්වා නව මාර්ගයක් ඉදිකරන අතර කිලෝමීටර් 10 ක් දිග මේ මාර්ග ව්‍යාපෘතිය සඳහා නව ප්‍රධාන පාලම් 4 ක් හා කුඩා පාලම් 40 ක් ඉදි කරමින් පවතිනු එහි ගිය අපට දැකගත හැකි විය.මේ ව්‍යාපෘතියට සම්බන්ධ කටුයායේ පිහිටි වැල්ලේවෙල දාගවිල ප්‍රදේශ එක්කරන විශාල පාලම ද පසුගියදා ජනාධිපතිතුමා අතින් ජනතා අයිතියට පැවරිණි. එහි දිග මීටර් 67.5 කි. පළල මීටර් 10 කි. එයට සම්පූර්ණ වියදම රුපියල් ලක්ෂ 940 කි.මාතලේ දිස්ත්‍රික්කයේ නැවත පදිංචි කිරීම් විධිමත් කිරීමට ලග්ගල වැල්ලෙවෙල ප්‍රදේශයේ මහවැලි නේවාසික කළමනාකරණ කාර්යාලයක් හා අදාළ නිල නිවාස ද ඉදිකර තිබේ. ඒ සඳහා වියදම රුපියල් ලක්ෂ 811 කි.මෙම මහවැලි එෆ් කලාපය ලෙස නම්කර ඇති මේ ප්‍රදේශයේ ප්‍රධාන නගරය දාගාවිල නම් වේ. කළු ගඟ ජලාශයට යටවන පල්ලේගම හා ලග්ගල නගර වෙනුවට මෙම දාගාවිල නගරය ඉදිවන අතර එහි නම ලග්ගල ලෙස ඉදිරියේදී පවත්වාගෙන යනු ලැබේ.මේ නව ලග්ගල නගරයේ පාලනය හා සංවර්ධන කටයුතු ඉහත නේවාසික කළමනාකරු විසින් මෙහෙයවනු ලැබේ. ලග්ගල නව නගරයේ සියලු නාගරික පහසුකම් ඉදි වේ. වියදම කෝටි 10 කට ආසන්න බවත් ප්‍රාදේශීය ලේකම් කාර්යාලයක්, නව රෝහලක්, පොලිසියක් මෙහි ඉදිවෙන බවත් මහවැලි අධිකාරිය කියයි. මීට අමතරව වැල්ලෙවෙලත් ලග්ගලත් නව මහවැලි කොට්ඨාස මධ්‍යස්ථාන ලෙස සංවර්ධනය කෙරේ.වැල්ලේවෙල තෝරපිටිය, මාඔය, දාගාවිල, මැද උල්පත හා ලග්ගල යන ප්‍රදේශ නව ග්‍රාමීය මධ්‍යස්ථාන ලෙස මහවැලි ඒකක කළමනාකරුවන් යටතේ පාලනය කිරීමට කටයුතු කරමින් පවතී. මෙහි කෘෂිකාර්මික කටයුතුවලට ජලය ලබා ගැනීමට නව වැව් 19 ක් ඉදි වේ. ඉන් 12 ක් දැනටම ඉදිකර අවසන් ය. වියදම රුපියල් කෝටි 15 කට ආසන්නය.වැඩ අවසන් වූ මොරගහකන්ද සඳැලි වේල්ලමීට අමතරව මැදිරිගිරිය කවුඩුල්ල ප්‍රදේශය ඇතුළත පදිංචි වන අය සඳහා රුපියල් කෝටි 1200 ක වියදමින් යටිතල පහසුකම් රැසක් ක්‍රියාවට නැංවේ.ජල සම්පාදනය සඳහා වැව් 32 ක් ඉදිවෙන අතර ඉන් වැව් 5 ක ඉදිකිරීම් ආරම්භ කර තිබේ. මැදිරිගිරියේ බිසෝපුර නව නගරය සියලු නාගරික අංග සහිතව සංවර්ධනය කෙරේ. මේ ප්‍රදේශය සම්පූර්ණයෙන් සංවර්ධනය කර නව ගොවි පවුල් 12000 ක් එහි පදිංචි කිරීමට සැලැසුම් කර තිබේ.පරිසර සංරක්ෂණ වැඩ පිළිවෙළ යටතේ කිලෝමීටර් 66 ක් වන මොරගහකන්ද ජලාශ ඉවුරේත් දිගින් කිලෝමීටර් 32 ක් වන කළු ගඟේ ජලාශ ඉවුරේත් උපරීම ජල මට්ටමේ සීමාවේ සිට මීටර් 100 ක් දක්වා වන ප්‍රදේශය දැඩි සංරක්ෂිත ප්‍රදේශයක් ලෙස ප්‍රකාශයට පත් කොට තිබේ.මාතලේ කළු ගඟ ප්‍රදේශයේ ඉදිවෙන නව ගෙවතු සඳහා ආදර්ශ ගොවිපළක් ද දැන් ලග්ගල ගුරුවෙල ප්‍රදේශයේ ඉදිවී තිබේ.අක්කර 65 ක් විශාල මෙම ගොවිපළේ කොස්, දෙල්, පොල්, කෙසෙල්, බඩඉරිඟු වැනි බෝග මෙන්ම මෙරට වැවෙන සියලු එළවළු පලතුරු හා අල වර්ග මනා පිළිවෙළක් ඇතිව වගා කර ඇතැයි මොරගහකන්ද ව්‍යාපෘතියේ පරිසර අංශ ප්‍රධානි උපාලි නන්දසේන මහතා පවසයි.ඒකක ක්ෂේත්‍ර ඵලයකින් වැඩි අස්වැන්නක් ලබාගන්නා අයුරු මෙන්ම ඉඩම් භාවිතය කාර්යක්ෂම කර ගන්නා අයුරු මෙම ගොවිපළ මඟින් නව ජනපදිකයන් ද පෙන්වා දීමට කටයුතු කර තිබේ.මොරගහකන්ද ව්‍යාපෘතිය සමඟම මහින්ද චින්තනයේ සඳහන් උතුරු මැද මහ ඇළ ද කිලෝ මීටර් 100 ක් දුරට ඉදිකිරීමට කටයුතු ඇරැඹීමට සැලැසුම් කර තිබේ.මීට අමතරව මොරගහකන්ද ව්‍යාපෘතියට අනුබද්ධව බෝවතැන්නෙන් රජරටට හැරවෙන ජල ප්‍රමාණය වැඩි කිරීම පිණිස දැනට ඇති බෝවතැන්න ලෙනදොර උමගයට සමාන්තරව කිලෝමීටර් 7.2 ක් දිග තවත් උමගක් ද ඉදිවේ. මේ නව ජල කඳ කෙත්බිම් වෙතට යොමු කරවීමට කිලෝමීටර් 48 ක් දිගට හුරුළු පෝෂිත ඇළ නවිකරණය කෙරේ. මීට අමතරව ව්‍යාපෘතිය යටතේ වන ජීවි සංරක්ෂණයට ද වැඩ පිළිවෙළ රැසක් සකස් කර තිබේ.මොරගහකන්දේ සංචාරයකින් පසු නිහාල් පී. අබේසිංහ සේයාරුදුෂ්මන්ත මායාදුන්නේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>12</month>
      <day>12</day>
    </date>
    <link>http://www.silumina.lk/2010/12/12/_art.asp?fn=ay1012123</link>
    <topic>අපට ඉතිරිවූ සුසීගේ සහ දර්ශාගේ වාර්තා තුන</topic>
    <author>සුනිල් අභයවර්ධන</author>
    <content> ආසියාතික ක්‍රීඩා උළෙලට පසුවදනක්ශ්‍රී ලංකා ක්‍රීඩා ක්ෂේත්‍රයේ අන්තර්ජාතික දස්කම් ආසියානු සාගරයේ පතුලටම කිදා බැස ඇති බව පසුගියදා චීනයේ දී අවසන් වූ දහසය වැනි ආසියාතික ක්‍රීඩා උලෙළේ ‘දස්කම්’ වලින් පැහැදිලි වෙයි. ආසියාකරයේ රටවල් 45 ක් සහභාගිවූ එම ක්‍රීඩා උලෙළේ දී එකම පදක්කමක් හෝ දිනා ගැනීමට නොහැකි වූ රටවල් එකොළහ අතරට ශ්‍රී ලංකාව ද ඇතුළත්ව සිටින බව සංවේගයෙන් යුතුව හෝ සඳහන් කළ යුතුව තිබේ.ආසියාතික රටවල් අතර පැවැති ක්‍රීඩා උලෙළ දහසය පුරාවට ම, එකම පදක්කමක් හෝ දිනා ගැනීමට නොහැකි වූ තුන්වැනි ක්‍රීඩා උලෙළ ලෙස අවසන් වූ ආසියාතික ක්‍රීඩා උලෙළ ශ්‍රී ලංකා ක්‍රීඩා ඉතිහාසයට එක්වෙයි. කටාර් හි පැවැති පසුගිය 15 වැනි ආසියාතික ක්‍රීඩා උලෙළට ක්‍රීඩක ක්‍රීඩිකාවන් එකසිය දොළොස් දෙනෙක් සහභාගි කරවා ක්‍රීඩා ද 18 කින් ශ්‍රී ලංකාවට පදක්කම් තුනක් දිනා ගැනීමට හැකි විය. ඒ පදක්කම් තුනම දිනා ගැනීමට හැකි වූයේ මලල ක්‍රීඩාවෙන් පමණි.ඒ අතුරින් ද ලබාගත් රිදී පදක්කම සහ ලෝකඩ පදක්කමක් දිනා ගැනීමට සමත් වූයේ ඔලිම්පික් පදක්කම්ලාභිනී සුසන්තිකා ජයසිංහ ක්‍රීඩිකාව ය. අනෙක් ලෝකඩ පදක්කම දිනාගත්තේ මීටර් 4 ය 400 සහාය දිවීමේ පිරිම් කණ්ඩායමයි.මෙවර ආසියාතික ක්‍රීඩා උලෙළේ දී රටවල් 45 ක් අතුරින් චීනය මෙවර ආසියාවේ ක්‍රීඩා රජවරුන් ලෙස කිරුළ පැලැන්දුවේ විශාල පදක්කම් සංඛ්‍යාවක් ලබාගනිමිනි. කලක් ආසියාවේ බලවතුන් වී සිටි ජපානය මෙවර තෙවැනි ස්ථානයට පත් කරමින් දෙවැනි තැනට පත් වූ දකුණු කොරියාව රන් පදක්කම් 76 ක් ලබාගනිද්දී චීනය රන් පදක්කම් 199 ක් දිනාගත්තේ මහත් අභිමානයකිනි. මේ අතර සාක් කලාපයේ දී සුපුරුදු ලෙසින් පෙරමුණට පැමිණෙන ඉන්දියාව තමන් ක්‍රීඩා දස්කම් අතින් ආසියාවේ හයවැනි ස්ථානයේ සිටින බව මෙවර ඔප්පු කර සිටියහ.ශ්‍රී ලංකාවට මෙවර එකම පදක්කමක් හෝ දිනාගැනීමට නොහැකි වෙද්දී දකුණු ආසියාවේ ක්‍රීඩාව අතින් ශ්‍රී ලංකාවට පසු පසින් සිටින පාකිස්ථානය රන් පදක්කම් තුනක් සමඟ මෙවර 20 වැනි ස්ථානයට ද බංගලාදේශය 27 වැනි ස්ථානයට ද ඇෆ්ගනිස්ථානය 31 වැනි ස්ථානයට ද නේපාලය 35 වැනි ස්ථානයට ද පදක්කම් සටහනේ යම් ස්ථානයක රැඳී සිටීම දකුණු ආසියාවේ දෙවැනි තැන සිටි ශ්‍රී ලංකාව කීප වරක් ම සිතා බැලිය යුතු කරුණක් වී තිබේ.පසුගිය ආසියාතික ක්‍රීඩා උලෙළට පෙරාතුව ඉන්දියාවේ නවදිල්ලි නුවරදී පැවැති පොදුරාජ්‍ය මණ්ඩලය රටවල් අතර ක්‍රීඩා උලෙළේ දී ශ්‍රී ලංකාව රන් පදක්කමත් රිදී පදක්කමත් සහ ලෝකඩ පදක්කමත් දිනා ගැනීමට සමත් විය. එසේ වුව ද එම රන් පදක්කම ද ශ්‍රී ලංකාවට අහිමි වන වාතාවරණයකට එළඹී තිබේ. මෙවර ආසියාතික ක්‍රීඩා උලෙළට ශ්‍රී ලංකාව ක්‍රීඩා 22 ක් සඳහා ක්‍රීඩක ක්‍රීඩිකාවෝ 104 දෙනෙක් සහභාගි කරවූහ.පසුගිය පොදු රාජ්‍ය මණ්ඩලය ක්‍රීඩා උලෙළේදී මෙන් ම වෙනත් අන්තර්ජාතික ක්‍රීඩා උලෙළවලට පෙර තමන් දිනන පදක්කම් ගැන අනාවැකි සඳහන් කරන ක්‍රීඩා සම්මේලන නිලධාරීහු මෙවර ආසියාතික ක්‍රීඩා උලෙළට පිටත් වීමට පෙර අමුතුම අන්දමකින් ගොලුවත රැකගෙන සිටියහ. අනාවැකි කීමට තරම් චිත්ත වේගයක් ක්‍රීඩා සම්මේලන ප්‍රධානීන් අතර නොතිබුණේ කලින් පොදු රාජ්‍ය මණ්ඩලයේ උලෙළට පෙර තමන් සඳහන් කළ අනාවැකි බොඳ වී යාම නිසා ය.මේ අතර මෙවර ආසියාතික ක්‍රීඩා උලෙළට ශ්‍රී ලංකාවෙන් සහභාගි කරවූ ක්‍රීඩා කණ්ඩායම දෙස යොමු වෙද්දී පදක්කම දිනා ගත හැකි වූ බවට බලාපොරොත්තු රඳවා ගත හැකි ක්‍රීඩකයින් ක්‍රීඩිකාවන් කණ්ඩායමට ඇතුළත් වී නොසිටීම නිසා. මෙවර ශ්‍රී ලංකාවට හිමිවෙන අවසන් ප්‍රතිඵලය ක්‍රීඩාවේ ප්‍රවීණයෝ කල් ඇතුවම සඳහන් කිරීමට තරම් සමත් වූහ.මෙවර ක්‍රීඩා උලෙළට සහභාගි වූ ක්‍රීඩා විසිදෙකක ක්‍රීඩක ක්‍රීඩිකාවන් 104 දෙනෙක් අතුරින් අන්තර්ජාතික ජයග්‍රහණ කෙසේ වෙතත් අත්දැකීම්වත් ලබා තිබුණේ අතළොස්සක් දෙනා පමණි. මීට වසර කීපයකට ඉහත දී පදක්කමක් අනිවාර්යයෙන් ම බලාපොරොත්තු විය හැකි ක්‍රීඩක ක්‍රීඩිකාවන් සංචාරවලට එක් වූවා අපටම මතකය. විශේෂයෙන් ම ආසියාතික ක්‍රීඩා උලෙළවලදී ශ්‍රී ලංකාව මෙතෙක් වැඩිම පදක්කම් දිනා ඇත්තේ මලල ක්‍රීඩාවෙනි.පසුගිය අවස්ථා දහසය පුරාවට මලල ක්‍රීඩා ඉසව්වලින් ශ්‍රී ලංකාව රන් පදක්කම් 10 ක් රිදී 6 ක් සහ ලෝකඩ 11 ක් දිනා තිබේ. එසේ ම ශ්‍රී ලංකාව ආසියාතික ක්‍රීඩා උලෙළකදී දිනා ඇති රන් පදක්කම් දහය ලැබී ඇත්තේ ද මලල ක්‍රීඩාවෙනි. 1998 වසරේදී ශ්‍රී ලංකාවට මලල ක්‍රීඩාවෙන් රන් පදක්කම් තුනක් දිනා තිබේ.මේ අතර චීනය, ජපානය, කොරියාව පදක්කම සිට පදක්කම් දිනුවත් ආසියාතික ක්‍රීඩා උලෙළ පුරාවට ම ශ්‍රී ලංකාව සතු ආසියාතික තරග වාර්තා තුනක් මෙවරත් බිඳ දැමීමට අනෙක් රටවල ක්‍රීඩක ක්‍රීඩිකාවන්ට නොහැකි විය. ඒ ආසියාවේ කළු වෙළඹ ලෙස හැඳින් වූ ශ්‍රී ලංකාවේ ක්‍රීඩිකාවන් දෙදෙනෙක් සතු වාර්තාවන් ය.එවකට දක්ෂතම කෙටි ධාවන ශූරියක් වූ දමයන්ති දර්ශා විතානගේ 1998 වසරේදී මීටර් 200 ඉසව්ව සඳහා පිහිට වූ තත්පර 22.48 ක වාර්තාව ද 2002 වසරේ දමයන්ති දර්ශා විසින් ම මීටර් 400 සඳහා පිහිටු වූ තත්පර 51.13 ක වාර්තාව ද 2002 වසරේදී සුසන්තිකා ජයසිංහ විසින් පිහිටුවනු ලැබූ මීටර් 100 සඳහා තත්පර 11.15 ක වාර්තා ව ද මෙවරත් බිඳ දැමීමට ආසියාවේ වේග ශූරියෝ අසමත් වූහ.මෙවර ආසියාතික ක්‍රීඩා උලෙළට සහභාගි වූ ශ්‍රී ලංකා මලල ක්‍රීඩා කණ්ඩායමින් පදක්කම් බලාපොරොත්තුව පිරිමි උස පැනීම, මීටර් 1500, පිරිමි ධාවනය, මීටර් 100 පිරිමි සහ මීටර් 4 ය 400 ඉසව්වලින් ශ්‍රී ලංකාව අවසන් තරගය දක්වා සුදුසුකම් ලබමින් ආසියානුවන් හමුවේ පරාජය ලැබූහ.ජාත්‍යන්තරව පළපුරුදු ඇති චමින්ද විජේකෝන් සහ ෂෙහාන් අඹේපිටිය දෙදෙනාම මෙවර ගුවැන්ෂු නුවරදී රෝගීන් බවට පත්වූහ. උස පැනීමේ ක්‍රීඩක මංජුල කුමාර මීටර් 2.17 ක් උසදී ආසියානුවන් අතර හිර විය.මීටර් 4 ය 400 කණ්ඩායමේ සාමාජිකයන් අතර සිටි ප්‍රසන්න අමරසේකර හැරෙන්නට අනෙකුත් තිදෙනාගේ වේගය ආසියානුවන් සමඟ කරට කර සිටීමට තරම් ප්‍රමාණවත් නොවීය.මලල ක්‍රීඩාවේ බලාපොරොත්තු එසේ ආසියා පැසිපික් සාගරයේ ගිලී යද්දී මෙවර වැඩිම බලාපොරොත්තු රඳවා සිටි පන්දු වාර 20 යි 20 ක්‍රිකට් තරගවලදී ශ්‍රී ලංකාවට අත්වූයේ විඳින්නට අසීරුම අන්දමේ පරාජයකි.අන්තර්ජාතික තරගවලට ඉදිරිපත් වී, ටෙස්ට් තරගවලට සහභාගි වී පළපුරුද්ද ජයග්‍රහණ ලබා සිටි ශ්‍රී ලංකාවේ ක්‍රිකට් කණ්ඩායම ක්‍රිකට් ක්‍රීඩාවට ආධුනිකයින් වූ ඇෆ්ගනිස්තානයටත් පසුපසින් වීම ශ්‍රී ලංකාවට අත්වූ අවාසනාවන්ත පරාජයක් බව අමතක නොකළ යුතුය.එසේම මෙවර ශ්‍රී ලංකාව පදක්කමක් බලාපොරොත්තු වූ ගොල්ෆ් ක්‍රීඩාවෙන් ද පදක්කම් සිහින බොඳ වී ගියේය. අනෙකුත් ක්‍රීඩාවලදී අඩු තරමේ අවසන් වටයට පැමිණීමට නොහැකි වුවද ශ්‍රී ලංකාව නියෝජනය කළ වෙරළ වොලිබෝල් ක්‍රීඩක ක්‍රීඩිකාවෝ මුල් වටවලදී ප්‍රබල රටවල් පරාජය කරමින් ඉදිරියට පැමිණිමට සමත්වීම ද අගය කළ යුත්තකි.වෙරළ වොලිබෝල් ක්‍රීඩාවේදී ශ්‍රී ලංකාවේ ක්‍රීඩක ක්‍රීඩිකාවන් ආසියාවේ රටවල් අතර අවසන් රටවල් දහසයට පිවිසීම ද මෙවර ශ්‍රී ලංකාවේ සහභාගිත්වයට ලැබු මද අස්වැසිල්ලකි. මීට අමතරව මෙවර ආසියාතික ක්‍රීඩා උලෙළට සහභාගිවූ ශ්‍රී ලංකා කණ්ඩායමේ පාපැදි තරග සඳහා සහභාගි වූ දෙදෙනා ආසියානුවන් සමඟ එක පෙළේ තරග වැදීමට සමත්වීම ද අගය කළ යුත්තකි.පාපැදි පිරිමි කි. මී. 180 ක් දුරට පැවැති තරගයේදී අතරමගදි පසුබැසීමකින් තොරව පොකුරට රැඳී සිටි තරගකරුවන් 57 දෙනෙක් අතරින් 17 වැනි ස්ථානයට තරගය නිම කළ ශ්‍රී ලංකාවේ එකම පාපැදි තරගකරුවා වූ ලක්ෂ්මන් විජේරත්නගේ කුසලතා අගැයීමකට ලක්විය යුතුය.එසේම කිලෝමීටර් 55 මාර්ග ධාවන තරගයට සහභාගිවූ ශ්‍රී ලංකාවේ ලසන්ති ගුණතිලක ද මුල් පොකුරේම සිටිමින් තරගය නිම කිරීමට සමත්වීම ද සඳහන් කළ යුතු දස්කමක් විය.ඒ හැරෙන්නට ක්‍රීඩා 22 ක් තුළ අනෙකුත් ක්‍රීඩාවන් ගැන සඳහන් කිරීමට තරම් දස්කම් නැතත් මුල් වටයෙන් දෙවැනි තැනට පැමිණිමට සමත්වූ බැඩ්මින්ටන් සහ ටෙනිස් ක්‍රීඩකයින් පිළිබඳව ද මෙහිලා කෙටි සටහනක් එක්කළ යුතුය.මෙවර ආසියාතික ක්‍රීඩා උලෙළට සහභාගිවීමට ප්‍රථම, තම ක්‍රීඩා උලෙළ සඳහා ක්‍රීඩක ක්‍රීඩිකාවන් සූදානම් කරන ලෙස ජාතික ඔලිම්පික් කමිටුව මාස කීපයකට කලින් සිටම අදාළ ක්‍රීඩා සම්මේලනවලට දන්වා සිටියේය.එම ක්‍රීඩා සම්මේලන ප්‍රධානින් ගෙන්වා එවකට සිටි ක්‍රීඩා අමාත්‍යවරයා ද සම්මේලන ප්‍රධානින් හමුවේ සඳහන් කර සිටියේ ශ්‍රී ලංකාවට අන්තර්ජාතික ජයග්‍රහණ අවශ්‍ය යුගයක් බැවින් ඒ සඳහා උනන්දු වන ලෙසය. ක්‍රීඩාවේ පුහුණුවීමට අවශ්‍ය ක්‍රීඩා උපකරණ පුහුණු උපදෙස් අවශ්‍යතා අනුව ලබා ගන්නා ලෙස ක්‍රීඩා අමාත්‍යවරයා විසින් සම්මේලනවලට දන්වා සිටින ලදී.ඒ ඒ ක්‍රීඩා සඳහා අවශ්‍ය පුහුණුව සඳහා අදාළ යටිතල පහසුකම් ලබාදීම පිළිබඳවද ඒවා ලබගන්නා ක්‍රම පිළිබඳව ද ක්‍රීඩා අමාත්‍යාංශය සම්මේලන ප්‍රධානීන් දැනුවත්කර සිටියේය. ඒ සියල්ලටම වඩා මෙවර ප්‍රධාන පෙළේ අනුග්‍රාහකයන් පස්ස ගහද්දී ක්‍රීඩා අමාත්‍යංශය ක්‍රීඩක ක්‍රීඩිකාවන් නිලධාරීන් 104 දෙනෙකුට මෙන්ම මාධ්‍යවේදින් කණ්ඩායමකට ද අනුග්‍රහය දක්වා සිටියේය.මෙවර ආසියාතික ක්‍රීඩා උලෙළේදී ශ්‍රී ලංකාව සහභාගිවූ ක්‍රී‍්‍රඩා සහ යවනු ලැබු ක්‍රීඩක ක්‍රීඩිකාවන් සහ ලබාගත් ප්‍රතිඵල පිළිබඳව සියලු වගකීම් අදාළ ක්‍රීඩා සම්මේලන සහ ක්‍රීඩක ක්‍රීඩිකාවන් දැරිය යුතු බව ජාතික ඔලිම්පික් කමිටුව සඳහන් කර සිටියේය.ක්‍රීඩා උලෙළට ශ්‍රී ලංකාව සම්බන්ධ කිරීම් කටයුතු මිස ක්‍රීඩක ක්‍රීඩිකාවන් පුහුණු කිරීම, ඉසව් සඳහා නම් කිරීම සංචාරයට මුදල් සොයා දීම තම වගකීමක් නොවූ බව ජාතික ඔලිම්පික් කමිටුව සඳහන් කර සිටින්නකි.මේ අතර විවිධ ක්‍රීඩා සම්මේලන බුරුතු පිටින් ක්‍රීඩක ක්‍රීඩිකාවන්ගේ නාම ලේඛන සහ නිලධාරීන්ගේ නාම ලේඛන, ජාතික තේරිම් කමිටුවට යොමුකර ක්‍රීඩා උලෙළට සහභාගි කරවීමට සුදුසු කණ්ඩායමක් පමණක් තෝරා ගැනීමේදී නිරීක්ෂණ කටයුතුවල යෙදුණු බව ද ජාතික ඔලිම්පික් කමිටුව සඳහන් කරයි.රජයේ වගකීමක් ලෙස, ආසියාකරයේ පැවැත්වූ මෙවැනි ප්‍රධාන ක්‍රීඩා උලෙළකට ක්‍රීඩක ක්‍රීඩිකාවන් සහභාගි කරවීමේදී ඔවුනට අවශ්‍ය යටිතල පහසුකම් ක්‍රීඩා අමාත්‍යංශය හරහා අදාළ සම්මේලනවලට ලබාදීම, ක්‍රීඩක ක්‍රීඩිකාවන්ට අවශ්‍ය වන ශක්තිජනක සහ විටමින්, අවශ්‍ය ක්‍රීඩා උපකරණ ඒ සඳහා පහසුකම් ක්‍රීඩක ක්‍රීඩිකාවන්ට අවශ්‍ය දිරි දීමනා සැපයීමේ වගකීම තමන් ඉටුකළ බව ක්‍රීඩා උලෙළට සහභාගිවීමට පෙරාතුව ක්‍රීඩක ක්‍රීඩිකාවන් අමතමින් එවකට සිටි ක්‍රීඩා අමාත්‍යවරයා සඳහන් කර සිටියේය.මෙවර ආසියාතික ක්‍රීඩා උලෙළට ක්‍රීඩක ක්‍රීඩිකාවන් 104 දෙනෙක් සහභාගි කරවා එකම පදක්කමක්වත් නොලබා හිස් අතින් පැමිණිම පිළිබඳව පශ්චාත් පරීක්ෂණයක් පැවැත්වීමට කටයුතු යොදන බව ක්‍රීඩා උලෙළ නිමාවට පත්වෙද්දී නව ක්‍රීඩා අමාත්‍ය ධුරයට පත්වූ වත්මන් ක්‍රීඩා අමාත්‍ය මහින්දානන්ද අලුත්ගමගේ මහතා සඳහන් කර සිටියේය.මේ සියලු කරුණු අනුව සිදුවූයේ කුමක්ද සිදුවීමට හේතුව කුමක්ද වගකීම භාරගත යුත්තේ කවුරුන්ද ඉදිරියට කළ යුත්තේ කුමක්දැයි පිළිබඳව කවුරු කවුරුත් සාමූහිකව තීරණවලට ක්‍රියාදාමවලට එළඹිය යුතු වාතාවරණයක් ගොඩනැඟී තිබේ.ක්‍රීඩාව සඳහා සියලු පහසුකම් ලබා දුන්නාට පිටියේදී තරග කරන්නේ ක්‍රීඩක ක්‍රීඩිකාවන්ය. ඇතැම් ක්‍රීඩා උළෙලවලද තමන් පරාජය ලැබීමෙන් පසුව ඒ පිළිබඳව නිදහසට කරුණු කියන්නට ද ඒ දිනවල ක්‍රීඩක ක්‍රීඩිකාවෝ පසුබට නොවූහ.පුහුණුවීමට කාලය මදිවීම, අවශ්‍ය ක්‍රීඩා උපකරණ නොලැබීම, ජගත් තරග අත්දැකීම් නොලැබීම ආදී කරුණු දක්වමින් ඒ දිනවල ක්‍රීඩක ක්‍රීඩිකාවෝ තම පරාජයන් හමුවේ විවිධ පිළිතුරු ඉදිරිපත් කළහ.එහෙත් මෙවර එවැනි පසු පැමිණිල්ලක් අසන්නට ලැබුණේ වෙඩි පිටියේ සිටි ක්‍රීඩක ක්‍රීඩිකාවන්ගෙන් පමණි. අනෙකුත් ක්‍රීඩාවල සිටි ක්‍රීඩක ක්‍රීඩිකාවන්ට ද නිදහසට කරුණු එමට තිබෙන්නට ඇත. එහෙත් ඔවුන් විවෘතව ප්‍රකාශ කිරීමට තරම් මෙවර ඉදිරියට නොපැමිණියහ.සෑම ක්‍රීඩා උළෙලක් අවසානයේ ම ඒ ඒ ක්‍රීඩා උළෙලවලට සහභාගි වූ ඒ ඒ ක්‍රීඩාවල කළමනාකරුවන්ගේ් වාර්තාවක් ලබාගැනීම ක්‍රීඩා අමාත්‍යංශය කරනු ලබන සුපුරුදු කාර්යයකි. එදා- මෙදා තුර ලැබී ඇති ඒ වාර්තාවන් අනුව කටයුතු කළේ නම් අද අප සිටිය යුත්තේ ආසියාවටත් එහාය. සැමදා හමස් මල්ලට යන වාර්තාවන් ගැන වැඩිය සිතිය යුතු නැත.දැන් කළ යුත්තේ මහින්ද චින්තනය හරහා වගකීම පැවරෙන මහින්දානන්ද චින්තනයක් අනුව ශ්‍රී ලංකාවේ ක්‍රීඩාව ගොඩනැඟීමයි.විශේෂයෙන්ම මෙවර ක්‍රීඩා උළෙලට ලබාදී තිබූ සහභාගිත්වය පිළිබඳව ද විමසීමකට ලක්විය යුතුම කරුණකි. අඩුතරමේ ආසියාවේ පළමුවැනි අටදෙනා අතරට දස්කම් ළඟාවී තිබුණු මලල ක්‍රීඩක ක්‍රීඩිකාවන් පමණක් තෝරා යැවීම කළ යුතුව තිබිණ.අන්තර්ජාතික අත්දැකීම් ලබාදීමේ ක්‍රීඩා තරග සඳහා ආසියාතික උළෙල පාදක කරගත යුතුව නොතිබුණි. එක් එක් සම්මේලන නිලධාරීන්ගේ සිත් සතුටු කරවීමට යැවීම නොව ජයගත යුතු ක්‍රීඩක ක්‍රීඩිකාවන් යැවීම කළ යුතුව තිබිණි.පොදු රාජ්‍ය මණ්ඩලීය ක්‍රීඩා උළෙලේ දී බර ඉසිලීමේ පදක්කම් දෙක දිනූ දෙදෙනා ද මෙවර ක්‍රීඩා උළෙලට සහභාගිකරවූයේ නැත. ජගත් බොක්සිං තරග ජයගත් ක්‍රීඩිකාවන් ද, මෙවර උළෙලට යැවුණේ නැත. සම්මේලන නිලධාරීන් ආසියාතික ක්‍රීඩා උළෙල පිළිබඳව තබා තිබූ ආකල්පය ආසියාව ජය ගැනීම නොව ක්‍රීඩා උළෙලට සහභාගි වීම පමණි.ලක්ෂ ගණන් මුදල් අපතේ යවන්නට සිදුවූයේ සම්මේලන නිලධාරීන්ගේ වැරදි තීරණ මත බවට ද මත පළවෙයි. ආසියාතික පරිසාධක මට්ටමට ළඟා නොවූ ක්‍රීඩක ක්‍රීඩිකාවන් යැවීම පිළිබඳව ජාතික තේරීම් කමිටුව ද මීට වඩා කල්පනාකාරී වීමට ඉඩ තිබිණි. දැන් කළ යුතු දෙයක් නැත. සියල්ල සිදුවී අවසානය.ලැබෙන ආරංචිවල හැටියට ක්‍රීඩාව පිළිබඳ නව ක්‍රීඩා ඇමැති මහින්දානන්ද අලුත්ගමගේ මහතා විශේෂ අධ්‍යයනයක යෙදී සිටී. පසගියදා පැවැති 22 වැනි යෞවන ක්‍රීඩා උළෙල ඉතා සාර්ථක අයුරින් පැවැත්වීමේ ප්‍රධාන සංවිධායකයා ලෙස කටයුතු කරමින් තනතුරට පෙරම ලබාගත්තා වූ පන්නරය සැබැවින්ම අද එතුමාට මහත් පිටිවහලක් වී තිබේ.ශ්‍රී ලංකාවේ ක්‍රීඩා සම්මේලන පිළිබඳව ගත යුතු ක්‍රියාමාර්ග ගැන පුහුණු සහ පර්යේෂණ අංශයක් බිහිකිරීම ගැන ජාතික ක්‍රීඩා අරමුදල සංවර්ධනය කිරීම ගැන අදහස් වරින් වර විවිධ මාධ්‍ය හරහා අසන්නට ලබේ.එමෙන්ම මේ සියල්ලටම වඩා ශ්‍රී ලංකාවේ ක්‍රීඩාව ස්වාධීනව ගමන් කරවන්නට අවැසි ජාතික ක්‍රීඩා ප්‍රතිපත්තියක් ජාතික ක්‍රීඩා සංවර්ධන අධිකාරියක් පිහිටුවීම වැනි සත්කාර්යයන් ද ඒ නව සිතුවිලිවලට ඇතුළත් විය යුතුය. ‘ක්‍රීඩාව සෙල්ලමක්’ නොවන බව පසක් කර ගනිමින් මේ ගමන ඇරඹිය යුතුව ඇති බව රහසක් නොවේ.සුනිල් අභයවර්ධනඔබේ ගමේ ක්‍රීඩා තරගයක් පිළිබඳව හෝ ක්‍රීඩාවට සම්බන්ධ වෙනත් ප්‍රවෘත්ති ඇත්නම් හෝ සෑම සතියකටම අඟහරුවාදාට පෙර අපට ලැබෙන්නට සලස්වන්න. ගමේ පිට්ටනියට වැදගත් තැනක් දීමට ‘සිළුමිණ පිට්ටනිය’ සූදානම්. හැකි සෑම විටම 0112 429260 ට ෆැක්ස් කරන්න.ලිපිනය - සංස්කාරක, ‘පිට්ටනිය’, සිළුමිණ, ලේක්හවුස්,ඩී.ආර්. විජේවර්ධන මාවත, කොළඹ 10කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>12</month>
      <day>12</day>
    </date>
    <link>http://www.silumina.lk/2010/12/12/_art.asp?fn=ay1012124</link>
    <topic>‘ලාෆ්’ හොඳ ආරම්භයක්</topic>
    <author/>
    <content>ලාෆ් ගෑස් සමාගමේ කොටස් අලෙවිය පසුගිය බදාදා ඇරැඹිණි. ආරම්භයේ දී ඡන්ද බලය හිමි ලාෆ් ගෑස් සමාගමේ කොටසක් අලෙවි වූයේ රුපියල් 31 කට ය. රුපියල් 23 ක් බැගින් ලබාගත් ලාෆ් ගෑස් කොටස් මේ අයුරින් ආරම්භයේදීම ලබාගත් මිලට වඩා 34% කින් පමණ ඉහළ ගියේ ය.එසේම ලාෆ් ගෑස් සමාගමේ ඡන්ද බලය රහිත (ව්ඍ) කොටස් අලෙවිය බ්‍රහස්පතින්දා ඇරැඹීමට නියමිතව තිබුණි. ලාෆ් ගෑස් ඡන්ද බලය රහිත කොටසක් ජනතාවට ලබාදුන්නේ රුපියල් 15 ක මුදලකට ය.කොටස් වෙළෙඳ පොළ අඟහරුවාදා වන විට යම් පහළ යාමක් පෙන්නුම් කර තිබුණි. එහෙත් මූල්‍ය ක්ෂේත්‍රයට සම්බන්ධ ඇතැම් ආයතන සහ ඉදිකිරිම් ක්ෂේත්‍රයේ ආයතන තම ස්ථාවරත්වය රැකගෙන තිබුණි.එසේ ම ඇතැම් හෝටල් ද මේ අයුරින් තම ස්ථානය රැකගෙන සිටිනු දක්නට තිබිණි.මේ යටතේ ලංකා ටයිල්ස් ලංකා සිමෙන්ති සමාගම්වල කොටසක මිල ඉහළ ගොස් තිබුණි.සේම සිංහපුත්‍ර ෆිනෑන්ස්, එලයන්ස් ෆිනෑන්ස්, නේෂන්ස් ට්‍රස්ට්, පීපල්ස් මර්චන්ට්, එස්.එම්.බී. ලීසිං, සෙලාන් බැංකුව, ද ෆිනෑන්ස් යන බැංකු හා මූල්‍ය සමාගම්වල කොටස් ඉහළ ගොස් තිබුණි.එසේ ම කීල්ස් හොටෙල්, සෙරන්ඩ්බ් හොටෙල්(ව්ඍ), හොටෙල් සීගිරිය කොටස් මිල ඉහළ ගොස් තිබුණි. අඟහරුවාදා වනවිට පෙර දිනට සාපේක්ෂව ඒකක 38.44 ක් මිලංකා මිල දර්ශනය ද ඒකක 37.22 ක් සමස්ත කොටස් මිල දර්ශනය ද පහළ ගොස් තිබුණි.මිලංකා මිල දර්ශනය එදින දැක්වූයේ ඒකක 6937.80 ක් ලෙසින් වන අතර සමස්ත කොටස් මිල දර්ශකය ඒකක 6469.08 ක් ලෙසත් දැක්විණි.එදින වනවිට සමාගම් 3 ක් 10% ක මිල පරාසයකට යටත්ව සිටිනු දක්නට ලැබුණි. පෙරදින ගනුදෙනු 9693 ක් සිදුවුවත් එදින ගනුදෙනු වාර්තා වූයේ ඒකක 8916 ක් ලෙසිනි.ඉදිරි සතියේ දී තවත් සමාගමක් හෝ දෙකක් තම කොටස මහජනයාට නිකුත් කරන බවට මේ වනවිට තොරතුරු හෙළි වී ඇත.මෙරට කොටස් වෙළෙඳ පොළ උත්සව සමයන්හිදී විශේෂයෙන් ම නත්තල් සමයේදී පහළ යාම සාමාන්‍ය ස්වභාවයකි. උත්සව සඳහා තම කොටස් අලෙවි කර මුදල් උපයා ගැනීමට ආයෝජකයන් උත්සාහ කිරීම ඊට හේතුවිය. මේ වනවිට ඩකා (බංග්ලාදේශ) කොටස් වෙළෙඳ පොළ දැඩි පහළ යාමකට ලක්ව ඇත.ඩකා කොටස් වෙළෙඳ පොළ 2001 වසරින් පසු දිනක් තුළ අධික ලෙස පහළ යාමට පත්වූයේ පසුගිය 07 වැනිදා අඟහරුවාදා යි. එය එදින 2.1% කින් පහළ ගියේ ය.මීට හේතුව ආයෝජකයන් ලාබ ලැබීමට තම කොටස් අලෙවි කිරීම ය. බංග්ලාදේශ කොටස් වෙළෙඳ පොළ තවමත් අපට පිටුපසින් සිටින අතර තවමත් අප ලෝකයේ දෙවන තැන හිමිකර ගන්නට සමත්ව ඇත. ප්‍රථමස්ථානය මොංගෝලියාවම සතු කරගෙන සිටී.ජනවාරි මාසයෙන් පසු කොටස් වෙළෙඳ පොළේ මේ මන්දගාමී ස්වභාවය පහව යනු ඇතැයි කොටස් වෙළෙඳ පොළ ආරංචි මාර්ග පවසයි.කොළඹ කොටස් වෙළෙඳ පොළේ ව්‍යාපාර සංවර්ධනකළමනාකරු තුෂාර ජයරත්න මහතාට ස්තුතියතාරක වික්‍රමසේකරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>12</month>
      <day>12</day>
    </date>
    <link>http://www.silumina.lk/2010/12/12/_art.asp?fn=aj1012121</link>
    <topic>සිංගර් ෆිනෑන්ස් කොටස් නිකුතුව 15 දා</topic>
    <author/>
    <content>සිංගර් ෆිනෑන්ස් කොටස් නිකුතුව 15 දාසීමාසහිත සිංගර් ෆිනෑන්ස් ලංකා සමාගමේ මූලික මහජන කොටස් නිකුතුව දෙසැම්බර් 15 වැනි දින විවෘත වේ. කොටසක මිල රු. 15/- බැගින්වූ කොටස් 26,666,667 ක් නිකුත් කෙරෙන මේ නිකුතුවේ සමස්ත වටිනාකම රු. මිලියන 400 කි. මෙම නවතම කොටස් නිකුතුවේ වටිනාකමත් සමඟ සමාගමේ මුළු ප්‍රාග්ධනය ආසන්න වශයෙන් රු. බිලියන 1.6 ක් වේ.සිංගර් ෆිනෑන්ස් ප්‍රධාන පරිපාලන නිලධාරි ශාන්ත විජේවීර සිංගර් (සමූහ) ප්‍රධාන පරිපාලන නිලධාරි අශෝක පීරිස්, සභාපති හේමක අමරසූරිය, NDB බැංකුවේ වජිර කුලතිලක, NDB අධ්‍යක්‍ෂ / ප්‍රධාන පරිපාලන නිලධාරි දර්ශන් පෙරේරා මහත්වරුන් මාධ්‍ය හමුවට එක්වී.මෙම නිකුතුව සම්බන්ධයෙන් වූ සංස්ථා ප්‍රකාශනය හා අයදුම්පත් ඕනෑම කොටස් තැරැව්කරුවකුගෙන්, NDB බැංකු ශාඛාවකින්, සිංගර් ෆිනෑන්ස් ශාඛාවකින් හෝ NDB ඉන්වෙස්ට්මන්ට්ස් බැංකුවෙන් හෝ දෙසැම්බර් මස පළමුවනදා සිට ලබා ගත හැකි බව සමාගම කියයි.සිංගර් ශ්‍රී ලංකා සමාගමේ පූර්ණ පාලිත සමාගමක් වන සිංගර් ෆිනෑන්ස්, මවු සමාගම උරුමකම් කියන අනර්ඝත්වය මතම පිහිටා ශ්‍රී ලංකා මුල්‍ය ක්‍ෂේත්‍රයේ නිම් වළලු පුළුල් කරන සමාගමක් ලෙස කීර්තියට පත්වී ඇතැයි සභාපති හේමක අමරසූරිය මහතා කියයි.ස්ථාවර තැන්පතු, වාහන කුලීපිට ගැනුම්, ලීසිං ආදී සාම්ප්‍රදායික මුල්‍ය විසඳුම්වලට පමණක් සීමා නොවී සිංගර් ෆිනෑන්ස් නව්‍ය විසඳුම් ද වෙළෙඳපොළට හඳුන්වාදෙමින් සුවහසක් සිංගර් පාරිභෝගික ජනතාවට සිංගර් සමාගම විසින් අලෙවිකරන විශිෂ්ට නිෂ්පාදන පහසු ගෙවීමේ ක්‍රමයට ලබා ගැනීමේ පහසුවද සලසා තිබෙන බව ප්‍රධාන පරිපාලන නිලධාරි අශෝක පීරිස් මහතා කියයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>12</month>
      <day>12</day>
    </date>
    <link>http://www.silumina.lk/2010/12/12/_art.asp?fn=aj1012122</link>
    <topic>සමාජ අලෙවිකරණය සඳහා ගෝලීය සම්මානය සෙලින්කෝ ලයිෆ් දිනයි</topic>
    <author/>
    <content>සමාජ අලෙවිකරණය සඳහා ගෝලීය සම්මානය සෙලින්කෝ ලයිෆ් දිනයිසමාජයේ උන්නතිය හා ප්‍රගමනය වෙනුවෙන් දක්වන ලද කැපවීම වෙනුවෙන් සෙලින්කෝ ලයිෆ් සමාගම මෑතකදී මුම්බායි නුවර ටාජ් ලෑන්ඩ්ස් එන්ඩ්හිදී ලෝක වෙළෙඳනාම සම්මේලනය මඟින් පවත්වන ලද 2010 වෙළෙඳනාම විශිෂ්ටත්වය සඳහා වන ගෝලීය සම්මාන උලෙළේදී සමාජ අලෙවිකරණය සඳහා වූ විශිෂ්ටතම සම්මානය දිනා ගත්තේය.සෙලින්කෝ ලයිෆ් සමාගමේ ජ්‍යෙෂ්ඨ කළමනාකාර එච්. ඒ. සුරවීර හා වෙළෙඳනාම කළමනාකාර රජිව් ඩේවිඩ් මහත්වරුන් සම්මානය ලබා ගත් අවස්ථාව.මෙය සමාගම විසින් හිමිකර ගන්නා ලද දෙවන ගෝලීය වෙළෙඳනාම විශිෂ්ටත්ව සම්මානයයි.දිවයින පුරා 100,000 කට අධික ජනතාවකට සෙත සලසමින් ඔවුන්ගේ සෞඛ්‍ය තත්ත්වය වර්ධනය කිරීමට අවශ්‍ය දැනුම හා උපදේශකත්වය සම්පාදනය කරමින් සමාගම විසින් දියත් කරන ලද “නිරෝගී ජාතියක්” යන සත්කාර වැඩපිළිවෙළ ඇගැයීමට ලක් කරමින් මෙවර සමාජ අලෙවිකරණය සඳහා සම්මානය සෙලින්කෝ ලයිෆ් වෙත ප්‍රදානය කරන ලදී.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>12</month>
      <day>12</day>
    </date>
    <link>http://www.silumina.lk/2010/12/12/_art.asp?fn=aj1012123</link>
    <topic>කැමිලින් හේලිස් එක්වෙයි</topic>
    <author/>
    <content>කැමිලින් හේලිස් එක්වෙයිහේලීස් සමූහය ඉන්දියාවේ ප්‍රමුඛතම ලිපිද්‍රව්‍ය හා කලා උපාංග පිළිබඳ සන්නාමයක් වන කැම්ලින් සමඟ නව හවුල්කාරිත්වයකට එක්වීය. හේලීස් සමූහයේ සභාපති මොහාන් පණ්ඩිතගේ සහ කැම්ලින් සමාගමේ සභාපති හා කළමනාකාර අධ්‍යක්ෂ දිලීප් දන්දේකර් මහත්වරුන් සමාගම් දෙකේ ඉහළ නිලධාරීන් ඉදිරියේ හවුල්කාරිත්වයට එළඹුණු අවස්ථාව.එමිරේට්ස් සමාගම 2010 සැප්තැම්බර් 30 වනදා අවසන් වූ මාස 6 තුළ ඩොලර් මිලියන 925ක දළ ලාබයක් වාර්තා කර ඇත. මෙය 2009 වසරේ එම කාලසීමාව සඳහා සමාගම වාර්තා කරන ලද ඩොලර් මිලියන 205ක ලාබයට වඩා සියයට 351.2ක වර්ධනයකි.එමිරේට්ස් සභාපති / ප්‍රධාන විධායක ෂික් අහමඩ් බින් සයිඩ් අල් මක්ටුම් මහතා සඳහන් කළේ 2010-11 පළමු භාගය තුළ ලද ප්‍රතිඵල ඉතාම ශක්තිමත් වන බවයි. එය එමිරේට්ස් සේවා සඳහා වර්ධනය වන පාරිභෝගික ඉල්ලුම, නව ගුවන්යානා හඳුන්වාදීම සහ පාරිභෝගික සේවා සඳහා ආයෝජනය කිරීමේ ක්‍රියාවලියේ සාර්ථකත්වය පිළිබිඹු කරන බව ද ඔහු පැවසුවේය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>12</month>
      <day>12</day>
    </date>
    <link>http://www.silumina.lk/2010/12/12/_art.asp?fn=aj1012124</link>
    <topic>ජනශක්ති ක්‍රීඩා රක්ෂණ සැලසුමක්</topic>
    <author/>
    <content>ජනශක්ති ක්‍රීඩා රක්ෂණ සැලසුමක්ජනශක්ති ඉන්ෂුවරන්ස් සමාගම ශ්‍රී ලංකාවේ සියලු ක්‍රීඩක ක්‍රීඩිකාවන්ට ප්‍රතිලාභ අත්කර දෙන සුවිශේෂී ක්‍රීඩා රක්ෂණ සැලසුමක් හඳුන්වා දෙයි.ප්‍රථම “ජනශක්ති ස්පෝට්ස් රක්ෂණ සැලසුම” අලෙවි සහ විකුණුම් අංශ භාර සාමාන්‍යාධිකාරී රවි ලියනගේ මහතා විසින් ක්‍රිකට් ක්‍රීඩක අජන්ත මෙන්ඩිස්ට බාර දුන් අවස්ථාව. වෙළෙඳ නාම විධායක අර්වින්ද් විජයරත්නම්, අලෙවි අංශයේ ප්‍රධාන පැඩී වීරසේකර සහ නියෝජ්‍ය සාමාන්‍යාධිකාරී / සාමාන්‍ය විකුණුම් ග්‍රෙම් ලැබ්රෝයි මහත්වරු ද මෙහි සිටිති.ක්‍රීඩා කිරීමේදී හදිසි අනතුරුවලට භාජනය වීම්, ක්‍රීඩා කිරීමේදී තුවාල වීම් නිසා රෝහල් ගත කිරීම්, නිවසේදී සෞඛ්‍ය සත්කාරය සඳහා දැරීමට වන වියදම්, ශිෂ්‍ය ප්‍රතිලාභ ආධාර සහ මවු පිය අපහසුතා ප්‍රතිලාභ වැනි හදිසි අනතුරු ආවරණ ඇතුළු ප්‍රතිලාභ මාලාවක් එමඟින් ක්‍රීඩක ක්‍රීඩිකාවන්ට හිමි වේ.ජනශක්ති ඉන්ෂුවරන්ස් අලෙවි ප්‍රධානී පැඩී වීරසේකර මහතා “සෑම ක්‍රීඩාවකදීම ඇති බරපතළ අවදානම සම්බන්ධයෙන් අපට අවබෝධයක් තිබෙන හෙයින් මෙම රක්ෂණ ක්‍රමය ඇරැඹුවා.වෛද්‍ය ප්‍රතිකාර ලබා ගැනීම සඳහා විශාල මුදලක් දැරීමට සිදුවන හෙයින් ක්‍රීඩක ක්‍රීඩිකාවන් හදිසි අනතුරු අවස්ථාවකට මුහුණපෑ විට ඔවුන්ගේ පවුලේ සාමාජිකයන්ට සිත් සැනසිල්ලෙන් යුතුව අවශ්‍ය පහසුකම් සැලසෙන මෙවැනි ක්‍රමයක් හඳුන්වාදීමට ලැබීම ගැන අප සතුටට පත් වනවා යැයි පැවසීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>12</month>
      <day>12</day>
    </date>
    <link>http://www.silumina.lk/2010/12/12/_art.asp?fn=aj1012125</link>
    <topic>රෙඩ් ලැන්ටන් උත්සවය මෙවරත්</topic>
    <author/>
    <content>රෙඩ් ලැන්ටන් උත්සවය මෙවරත්කොළඹ නගරයට නත්තල් සිරියාව කැන්දන ‘රෙඩ් ලැන්ටන්’ උත්සවය පසුගියදා ගෝල්ෆේස් හෝටලයේදී ආරම්භ විය. රතු ඉටිපන්දම් ලාම්පු රැගත් අලංකාර පෙරහරකින් පසුව විදුලි බුබුළු දැල්වීම කෙරුණේ ගෝල්ෆේස් ව්‍යාපාරයේ අධිපති සංජීව් ගාඩිනර් මහතා අතිනි. සම්ප්‍රදායික ලෙස පැවත ගෙන එන ‘රෙඩ් ලැන්ටන්’ උත්සවයේ පරිත්‍යාගයන් රත්මලානේ පිහිටි අඳ ගොළු බිහිරි පාසලට පරිත්‍යාග කෙරෙයි. ගාඩ්නර් මහතා ඇතුළු ආරාධිතයන් විදුලි ආලෝකයට පෙර රතු ඉටිපන්දම් රැගෙන හෝටලය වටා ගමන් කළ අයුරු.මෝර්ටීන් විසින් ඩෙංගු රෝග මර්දනය කිරීමේ ප්‍රජා අධ්‍යාපනික හා දැනුවත්කිරීමේ ජාතික තලයේ දැවැන්ත වැඩසටහනක් ලෙසින් පසුගිය ජුනි මාසයේදී ආරම්භ කළ, “මෝර්ටීන් ලෙඩරෝග වළකමු” ව්‍යාපෘතිය, මෙරට නගර 200 කට වැඩි ප්‍රමාණයක් ආවරණය කරමින් හා මිලියනයකට වැඩි ජනතාවක් දැනුවත් කරමින්, පසුගියදා සාර්ථකව නිමාවට පත්විය.රෙකිට් බෙන්කීසර් සමාගමේ කළමනාකාර අධ්‍යක්ෂ, රියාසුල් චෞද්රි මහතා පැවසුවේ, “මෙම වසරේ ජුනි මාසයේදී අප ‘මෝර්ටීන් ලෙඩරෝග වළකමු’ වැඩසටහන දියත් කළේ, ඩෙංගු මරණ සීඝ්‍රයෙන් ඉහළ යමින් තිබූ අවදියකයි.මෙරට වෙළඳපොළ සමඟ වසර 25 කට වඩා සමීප සබඳතාවක් පැවැත්වූ අප, මේ ව්‍යසනයේදී ඉදිරියට පැමිණියේ, වගකීමක් ඇති සමාගම් පුරවැසියෙකු ලෙසිනුයි යන්නය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>12</month>
      <day>12</day>
    </date>
    <link>http://www.silumina.lk/2010/12/12/_art.asp?fn=aj1012126</link>
    <topic>ජාතික ව්‍යාපාර විශිෂ්ටතා උලෙළේදී කොමර්ෂල් බැංකුවට සම්මාන 4 ක්</topic>
    <author/>
    <content>ජාතික ව්‍යාපාර විශිෂ්ටතා උලෙළේදී කොමර්ෂල් බැංකුවට සම්මාන 4 ක්කොමර්ෂල් බැංකුව ජාතික ව්‍යාපාරික විශිෂ්ටතා සම්මාන උලෙළේදී සියලු අංශ සඳහා වූ සමස්ත සම්මානය ඇතුළු ප්‍රධාන සම්මාන හතරක් දිනා ගත්තේය.ජාතික වාණිජ මණ්ඩලය විසින් පවත්වන එම සම්මාන උලෙළේදී කොමර්ෂල් බැංකුවට සමස්ත අංශ වලින් රන් සම්මානය සහ බැංකු හා මූල්‍ය අංශය සඳහා වන ප්‍රධාන සම්මාන හිමි විය.එමෙන්ම මහා පරිමාණ අංශයේ ව්‍යාපාර විශිෂ්ටතා සම්මානය ද විශිෂ්ටතම කළමනාකරණ ක්‍රියාවලි සඳහා වූ ප්‍රධාන සම්මානය ද හිමි වූයේ කොමර්ෂල් බැංකුවටයි.කොමර්ෂල් බැංකුවේ ජ්‍යෙෂ්ඨ නියෝජිත කණ්ඩායම සම්මාන උලෙලේදී.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>12</month>
      <day>12</day>
    </date>
    <link>http://www.silumina.lk/2010/12/12/_art.asp?fn=aj1012127</link>
    <topic>රණවිරු රියල් ස්ටාර් පළමු වටය අවසන් අදියරේ</topic>
    <author/>
    <content>රණවිරු රියල් ස්ටාර් පළමු වටය අවසන් අදියරේරණවිරුවන්ගේ කලා කුසලතා සවිබල ගැන්වීමේ අරමුණින් ඩයලොග් ආසිආටා ඉදිරිපත් කරනු ලබන සුපිරි රියැලිටි ගායන පෙළහර ‘රණවිරු රියල් ස්ටාර්’ පළමුවන වටය සඳහා තරග වදින නාවික, ගුවන් හා යුද හමුදා සෙබළ සෙබළියන් පන්සියයක් අතුරින් දෙසිය පනස් දෙනෙකු දෙවැනි වටය සඳහා සුදුසුකම් ලබනු ඇත.ආරක්ෂක කටයුතු අමාත්‍යාංශයේ සහ ජාතික ආරක්ෂාව පිළිබඳ මාධ්‍ය මධ්‍යස්ථානයේ පූර්ණ අධීක්ෂණය යටතේ ක්‍රියාත්මක වන රණවිරු රියල් ස්ටාර් ආරක්ෂක ලේකම් ගෝඨාභය රාජපක්ෂ මහතාගේ සංකල්පයකි.ත්‍රිවිධ හමුදා සේවයේ නියුතු පිරිස් වෙනුවෙන්ම නිර්මාණය වූ ලොව ප්‍රථම රියැලිටි ගායන වැඩසටහන රණවිරු රියල් ස්ටාර් වේ.රණවිරු රියල් ස්ටාර් පළමු වටය සඳහා තරග වැදුණු රණවිරු තාරකාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>12</month>
      <day>12</day>
    </date>
    <link>http://www.silumina.lk/2010/12/12/_art.asp?fn=aj1012128</link>
    <topic>පෑන්ඒෂියන් පවර් කොටස් වෙළෙඳපළට</topic>
    <author/>
    <content>පෑන්ඒෂියන් පවර් කොටස් වෙළෙඳපළටකොළඹ කොටස් වෙළඳ පොළේ ලැයිස්තුගත වීමට පෙරාතුව පෑන්ඒෂියන් පවර් සමාගම මගින් සමස්ත ජාතිය සවිබල ගැන්වීමේ අරමුණින් යුතුව මූලික කොටස් නිකුතුව යටතේ කොටසක මිල රුපියල් 3 ක් බැගින් වූ සාමාන්‍ය කොටස් 200,000,000 නිකුත් කළේය.පෑන්ඒෂියන් පවර් සමාගම මැලේසියාවේ මජුලියා සමූහයෙහි අනුබද්ධ ආයතනයක් වන පවර් හබ් ඉන්ටර්නැෂනල්හී පූර්ණ අනුබද්ධ ආයතනයකි.මැලේසියානු රජයේ කුඩා ප්‍රතිජනනිය බලශක්ති වැඩසටහන යටතේ මැලේසියාවේ කුඩා පරිමාණ ජලවිදුලිබල උත්පාදන ව්‍යාපෘතියක් දියත් කරන ලද පළමු සමාගම මෙය වන අතර ඒ ඇසුරින් පැන්ඒෂියන් පවර් සමාගම මගින් ශ්‍රී ලංකාවේද යළි නිපදවිය හැකි බලශක්ති උත්පාදනය සඳහා අවශ්‍ය කටයුතු සම්පාදනය කිරීමට එම සමාගම අපේක්ෂා කරයි.රත්නපුර දිස්ත්‍රික්කයේ මෙගාවොට් 2 ක ජල විදුලි බලාගාරයක් ද, නුවරඑළිය දිස්ත්‍රික්කයේ පිහිටි මෑතකදී අත්පත් කරගන්නා ලද මෙගාවොට් 2.4 ක මනෙල්වැල ජලවිදුලි සමාගමට අයත් විදුලි උත්පාදනාගාරයද සමගින් පෑන්ඒෂියන් පවර් සමාගම දිවයින පුරා අතිරේක ජල විදුලි උත්පාදනාගාර රැසක් ස්ථාපය කිරීමට අපේක්ෂා කරයි.සමාගම මේ වන විට ශ්‍රී ලංකාවේ කුඩා පරිමාණ ජලවිදුලි උත්පාදන ක්ෂේත්‍රය නැවත සැකසීමෙහිලා ප්‍රබල ස්ථානයක පසුවන අතර මෙසේ පොදු ජනතාව වෙත සිය කොටස් නිකුත් කිරීම මඟින් ආයෝජන උත්පාදනය කරනු ලබන අතරතුර ක්ෂේත්‍රයේ හා සමාගමෙහි සාර්ථකත්වය වෙත ජනතාව සහභාගී කරගැනීමේ හැකියාවද සමාගම වෙත උදා වී ඇතැයි සභාපති ප්‍රතාප් රාමනුජම් මහතා කියයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>12</month>
      <day>12</day>
    </date>
    <link>http://www.silumina.lk/2010/12/12/_art.asp?fn=aj1012129</link>
    <topic>ෆර්නිචර් ෆැක්ටරි නව ශාඛාවක්</topic>
    <author/>
    <content>ෆර්නිචර් ෆැක්ටරි නව ශාඛාවක්ෆර්නිචර් ෆැක්ටරි පුද්ගලික සමාගම නව ශාඛාවක් විවෘත කරයි. 216, හැව්ලොක් පාරේ පිහිටා ඇති මෙම ශාඛාවේදී විසිතුරු ලී භාණ්ඩ මෙන්ම ෆර්නිචර් ෆැක්ටරි පිරිනමන විශිෂ්ට සේවා පිළිබඳව පාරිභෝගිකයින්ට දැක බලා ගැනීමේ අවස්ථාව උදාවේ.ඔබ ඉල්ලුම් කරන ඔබ කැමති මෝස්තරයට අනුව ලී භාණ්ඩ සාදා දීමට ෆර්නිචර් ෆැක්ටරි සමත්ය. එසේම නිවසට, ගෙවත්තට මෙන්ම තෑගි වශයෙන් කාණ්ඩ ලෙස තෝරා ගැනීමට මාදිලි රැසක මෝස්තර ප්‍රදර්ශනයට තබා ඇති බැවින් ක්ෂණිකව මිලදී ගැනීමේ පහසුව සැලසේ.කළමනාකාර අධ්‍යක්‍ෂ සහීඩ් අහමඩ් සහ වෙලෝනා සමූහයේ හිමිකරු ගිහාන් ද සිල්වා මහත්වරුන් ලාල් සිල්වා මහතා සමඟ පළමු ගනුදෙනුව සිදු කරමින්.මෙම ප්‍රදර්ශනාගාරයට පැමිණෙන ඔබට ඉන්දුනීසියාවෙන් ආනයනය කරන ලද හෝ ශ්‍රී ලංකාවේ නිපදවන ලද ඩයිනින් සෙට් එකේ සිට සයිඩ්බෝඩ් දක්වා සියලුම ලී භාණ්ඩ ලබාගැනීමේ අවස්ථාව හිමිවේ.එමෙන්ම තේක්ක ලීයෙන් නිමවා ඇති මෙම විශේෂිත මෝස්තර, වර්තමානයට ගැළපෙන නවතම පෙනුමෙන් නිමවා ඇත.“ජීවිත කාලයක් පවතින බවට තත්ත්වය තහවුරු කිරීමට අප ලී භාණ්ඩ සෑදීම සඳහා භාවිතා කරන්නේ ලීයේ අරටුව පමණයි” යැයි කළමනාකරණ අධ්‍යක්‍ෂ සයිඩ් අහමඩ් මහතා කියයි.සයිඩ් මහතා තවදුරටත් අවධාරණය කරනු ලැබුවේ, ෆර්නිචර් ෆැක්ටරි සමාගමේ ලී භාණ්ඩ සඳහා යොදාගන්නා සරනේරු, හැඬලයන් ආදී අනෙකුත් උපාංග ඉන්දුනීසියාවෙන් හෝ ඉන්දියාවෙන් ආනයනය කරනු ලබන සුපිරි තත්ත්වයේ ඒවා වන බවයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>12</month>
      <day>12</day>
    </date>
    <link>http://www.silumina.lk/2010/12/12/_art.asp?fn=aj10121210</link>
    <topic>ප්‍රෝෆුඩ් / ප්‍රෝපැක් දස වැනි සංවත්සරයට සැරසෙයි</topic>
    <author/>
    <content>ප්‍රෝෆුඩ් / ප්‍රෝපැක් දස වැනි සංවත්සරයට සැරසෙයිආහාර සැකසුම්, ඇසුරුම් සහ කෘෂි ව්‍යාපාරවල නියැළි සිටින පිරිස එන වසරේ ප්‍රෝෆුඩ් / ප්‍රෝපැක් 2011 ප්‍රදර්ශනය තුළින් ඔබ ඉදිරියේ පෙනී සිටිනු ඇත.ශ්‍රී ලංකාවේ පවතින වඩාත් අංග සම්පූර්ණ සහ නිවැරැදි ආහාර සහ එම සැකසුම් ක්‍රමවේදයන්හි තොරතුරු, ගෙවුණු අවුරුදු 9 තුළ පැවැත්වුණු ප්‍රදර්ශන 9 ක් තුළින් විදහා පෑ ලෙසම, මෙහිදී ඔබට අනාවරණය කරනු ලබන අතර, මෙතෙක් පවත්වාගෙන ආ එම ප්‍රෝෆුඩ් / ප්‍රෝපැක් ප්‍රදර්ශන මාලාවේ දස වර්ෂ පූර්ණ සංවත්සරය ද ප්‍රෝෆුඩ් / ප්‍රෝපැක් 2011 ට සමගාමීව උත්සවාකාරයෙන් පැවැත්වේ.වෙළෙඳ අමාත්‍යංශය සහ කෘෂි සංවර්ධන අමාත්‍යංශය දසවන වරටත් අනුග්‍රාහක දායකත්වය සපයයි. මෙහිදී පුද්ගලයන් සහ විවිධ ආයතන විවිධ සේවා සහ නව තාක්ෂණයන් සහ ආහාර නිෂ්පාදන රැසකම තොරතුරු හෙළි කරනු ඇත.දේශීයව සකස් කළ ආහාරවල නවතම නිෂ්පාදනයන් ද පාරිභෝගිකයන්ට තමන් වඩාත්ම රුචි කරන ආහාරවල සාම්පලයන් සහ ඇසුරුම් කර්මාන්තයට අදාළ නවතම ඇසුරුම් විධි ද නවතම කෘෂිකාර්මික යන්ත්‍ර සූත්‍ර සහ එම සේවා සකස් කළ ආහාරවල සනීපාරක්ෂක බව සුරැකීම යන කරුණු කාරණා ද ගැන පැහැදිලි අවබෝධයක් මෙහිදී කාටත් හිමි වනු ඇත.තවද විශිෂ්ට ආහාර සැකසුම් සඳහා සම්මාන පිරිනැමෙන උලෙළක් ද පැවැත්වීම සහ වඩාත් සුපිරිසිදුම අවන්හල තේරීම ද ආහාර සැකසුම් කර්මාන්තයට වෘත්තීමය ලෙස කැපවී සිටින සියලු දෙනා තුළම නව ප්‍රබෝධයක් දැනවීමට සමත් වනු ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>12</month>
      <day>12</day>
    </date>
    <link>http://www.silumina.lk/2010/12/12/_art.asp?fn=aj10121211</link>
    <topic>ආශ්චර්යා ඉතුරුම් ප්‍රදානය</topic>
    <author/>
    <content>ආශ්චර්යා ඉතුරුම් ප්‍රදානයමොරටුමුල්ල මහජන බැංකු ශාඛාවේ ආශ්චර්යා ඉතුරුම් සහතික ප්‍රදානෝත්සවය එහි බැංකු ශාඛා පරිශ්‍රයේදී පසුගියදා පැවැත්විණි. එහිදී කළමනාකරු එන්සිරි ද විජේරත්න මහතා ගනුදෙනුකාරියක වන චමරී එස්. වීරපුර මහත්මිය වෙත ආශ්චර්යා ඉතුරුම් සහතික පත බාර දුන් අවස්ථාව. ඡායාරූප ගීත් ද මැල්ආර්පිකෝ සුපර් සෙන්ටර්, මෙවර නත්තල් උත්සව සමය වෙනුවෙනුත්, අතිසුඛෝපභෝගී ජීප් රථයක් ඇතුළුව ක්ෂණික ත්‍යාග 10,000ක් පිරිනමන, “මෙරි වීල්ස්” තෑගි වැඩසටහන හඳුන්වා දී තිබේ.සෑම වසරකම උත්සව සමයට තම පාරිභෝගිකයන් වෙනුවෙන්, වැඩිම තෑගි කන්දරාවක් පිරිනමන ආර්පිකෝ, සුපර් සෙන්ටර්, මෙවර නත්තල වෙනුවෙන්, දියත් කළ “මෙරි වීල්ස්” තෑගි වැඩසටහන, නොවැම්බර් 18 දින සිට ජනවාරි 02 දක්වා පැවැත්වෙන අතර, එහි පළමු ත්‍යාගය ලෙසින් පිරි නැමෙන්නේ, රුපියල් මිලියන 6.5ක් පමණ වටිනා හුන්ඩායි ජීප් රථයකි.එයට අමතරව, ක්ෂණික තෑගි 10,000ක්, ආර්පිකෝ තෑගි වව්චර හා භාණ්ඩ ලෙසින් ද තම පාරිභෝගිකයන්ට පිරිනැමේ. නත්තල් මාසයේ සෑම දිනකම, රුපියල් 50,000ක් වටිනා ආර්පිකෝ තෑගි වව්චර හා භාණ්ඩ පිරිනැමීම ද, මේ යටතේ සිදු කෙරේ.කොළඹ ශ්‍රී ලංකා ප්‍රදර්ශන හා සම්මේලන මධ්‍යස්ථානයේ මෙවර පැවැත්වෙන සැන්ටෑස්ටික් ෆෙයාර් 2010 ප්‍රදර්ශනය, සිය 15 වන සංවත්සරය සමරයි.මෙවර ප්‍රදර්ශනයට පැමිණෙන ඔබට නත්තල ඇසුරෙන් අසන පහසු පැනයට පිළිතුරු සපයා යතුරු පැදියක් සමඟ තවත් තෑගි රාශියක් දිනා ගැනීමට අවස්ථාව ලැබෙන බව පිකෝ ඉවෙන්ට්ස් ආයතනයේ විධායක අධ්‍යක්ෂිකා ශාන්ති අවුට්ස්කුන් මහත්මිය කියයි. ප්‍රදර්ශනය මේ 14 සිට 23 දක්වා පැවැත්වේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>12</month>
      <day>12</day>
    </date>
    <link>http://www.silumina.lk/2010/12/12/_art.asp?fn=aw1012121</link>
    <topic>මිතුරු භූතයා හතුරු වුණොත් විනාශයි</topic>
    <author>මතුගම මහින්ද විජේතිලක</author>
    <content>ලෝකයේ අඩු ම සත්ත්ව ගහනය බ්‍රහ්මයෝ ය. භාවනාවෙන් සිත දියුණු කොට ප්‍රථම, ද්වීතිය, තෘතීය, චතුර්ථ හා පංචම ධ්‍යාන වැඩූවෝ බ්‍රහ්ම ලෝකවල උපදිති. ඊළඟට වැඩි ගහනය දෙවියෝ ය. ත්‍රිහේතුක කුසල් කළෝ සදිව්‍ය ලෝකයන්හි උපත ලබති. දෙවියෝ තිස් තුන්කෝටියකැයි ජන වහරේ සම්මතයක් පවතී. දෙවියන්ටත් වඩා වැඩි පිරිස මනුෂ්‍යයෝ ය. මේ වන විට මිනිස් ගහනය කෝටි සත්සියය ඉක්මවා සිටිති. මිනිසුන්ටත් වැඩි සත්ත්ව කොට්ඨාසය තිරිසන් සතුන් ය.වේ ගුලක, කුහුඹු රැළක, සිංහ රාජය වැනි මහ වනයක ගැවසෙන ගෙරි වැළක, කොංගෝ, ඇමර්සන් වැනි මහා වනාන්තරයක සැතපුම් ගණන් දිග විෂ කුහුඹු වැළක, මහා සාගරයේ හාල්මැස්සන්, කූනිස්සන් කෙසේ සංගණනයක් කරන්නට ද? ඒ තරම් තිරිසන් ලෝකය විශාල ය. ව්‍යාප්ත ය. පුළුල් ය. අසංඛ්‍යය ය. එහෙත් මේ සියල්ලට ම වඩා ලෝකයේ වැඩි ම සත්ත්ව ගහනය අමනුෂ්‍යයෝ ය.යක්ෂයෝ ය. පේ‍්‍රතයෝ ය. පිසාචයෝ ය. කුම්භණ්ඩයෝ ය. මිනිස් ඇසට නොපෙනුණ ද මේ අමනුෂ්‍ය ගහනය අති මහත් ය. කල්ප කාලාන්තරයක් තිස්සේ අසංඛ්‍යය වූ කල්ප කාලාන්තරයක් තිස්සේ, මේ පෘථිවිය පටන් ගත් දා සිට ද, ඊටත් පෙර සිට ද තණ්හාවෙන් හෙවත් ඇලීමෙන් හා ගැටීමෙන් දුගතිගාමී වූ අමනුෂ්‍යයෝ මේ ලෝකය පුරා, හැම අඟලක් පාසාම සැරිසරති. මේ ඉඩම මගේ ය.මේ නිවස මගේ ය. මේ ගහ කොළ මගේ ය. මේ අල්මාරිය පෙට්ටගම මගේ ය. සාරිය මගේ ය. රිදී හුණු කිල්ලෝටය මගේ ය. දුව පුතා මගේ ය. පෙම්වතිය මගේ ය. පෙම්වතා මගේ ය යැයි මිය ගියෝ දුගතියේ ම ඉපිද ඒ ආසාවන්ගෙන් තෙරපෙමින් සැරි සරති. මසට, මාළුවට, කරවල බැදුමට කෑදර වූවෝ, තැබෑරුමට, අරක්කුවට පෙම් කළෝ ඉඩමේ මායිමට ගහ මරා ගත්තෝ, නඩු හබ කීවෝ අල්ලස් ගත්තෝ මේ දුගතියේ ම උපදිති.කල කෝලාහලයෙන්, ත්‍රස්ත ක්‍රියාවෙන් මළෝ ද එසේ ම ය. ඇලීම නිසා ආශාවෙන් පෙළෙන්නෝ ද, ගැටීම නිසා ද්වේෂයෙන් දැවෙන්නෝ ද, පාපය නිසා විපාක, දුක් විඳින්නෝ ද අති විශාල ය. මේ තරම් ඉතිරි පැතිර සිටින අමනුෂ්‍යයන් මිනිස් ඇසට නොපෙනෙන්නේ සොබා දහමේ ආශීර්වාදයක් ලෙස ය. නැතහොත් මිනිසාට ජීවත්වන්නට ඉඩ කඩක් නැති තරම් ය.මිනිසා විසින් සිදු කරනු ලබන සියලු ක්‍රියාකාරකම් මේ අමනුෂ්‍යයෝ බලා සිටිති. මිනිසා රහසිගතව සිදු කරන සියල්ල විශ්වයට රහසක් නොවේ යැයි කියන්නේ ඒ නිසා ය. මිනිසා ගේ ක්‍රියාකාරකම් දෙස බලා සිටින අමනුෂ්‍යයෝ සිනහ වෙති, හඬති, වැළපෙති, හූල්ලති. සමහරු තම තමන්ගේ හැකියාවන් අනුව ප්‍රතික්‍රියා දක්වති. ශරීර තුළට රිංගා ලෙඩ කරවති. ඉඳහිට සමහරු පහර දෙති. ගඳ ගස්සති. විවිධ ය. විෂම ය. විචිත්‍ර ය.මේ අමනුෂ්‍යයෝ වෙන කිසිවෙකු නොවේ, අපේ ම නෑදැයෝ ය. හිත මිතුරෝ ය. ඔවුන්ගෙන් සමහරු සිය අවශ්‍යතා අප ලවා ඉටු කරවා ගැනීමට බලාපොරොත්තුව සිටිති. බුද්ධොත්පාද කල්ප ගණනාවකට පෙර මිය ගිය නෑයෝ බිම්බිසාර රජතුමා සොයා පැමිණියේ ඒ නිසා ය.සමහරු භූතයන් සමඟ ගනුදෙනු කරන්නට ගොස් වැඩ වරද්දා ගත් අවස්ථා ද නැතුවා නොවේ. භූතයන් සමඟ සම්බන්ධකම් පවත්වන්න ගියා ම ඇති වන තත්ත්වයන් පිළිබඳ අපවත් වී වදාළ අග්ගමහා පණ්ඩිත බළන්ගොඩ ආනන්ද මෛත්‍රෙය මහා නාහිමිපාණන් වහන්සේ මෙසේ වදාළහ. (අපට නොපෙනෙන ලෝකය - 1 පිටුව 45)“භූතයන් සමඟ සම්බන්ධකම් පවත්වන්න ගියා ම හරිම කරදර යි. ඒ ගොල්ලන් එක්ක ඕවාට ලැහැස්ති වුණාම පොඩ්ඩ වැරදුණොත් භූතයාට තරහ ගිහින් මහා දරුණු විධියට පළි ගන්නවා. ඕක මහා නරක වැඩක්. ඕවා ලංකාවේ ඉන්දියාවේ විතරක් නොවෙයි හැම රටකම තියෙනවා.එංගලන්තයේ නම් ඕවාට ලැහැස්ති වුණු දහස් ගණන් ඉන්නවා. ක්‍රිස්තියානිය අතහැර භූත දිෂ්ටි අදහන අය හරියට ඉන්නවා. මළගිය ප්‍රාණකාරයන් ගෙන්වන ස්ථාන එංගලන්තයේ හැම නගරයක ම වගේ තියෙනවා. තමන්ගේ කෙනෙකු මැරුණා ම නෑදැයන් යනවා භූතාවේශයෙන් ශාස්ත්‍ර කියන තැන්වලට. ක්‍රමානුකූලව සංවිධානය කළ තැන් තියෙනවා. ගිහින් කියනවා අපේ මැරුණු එක්කෙනා එක්ක කතා කරන්න ඕනැයි කියලා. ඉතින් ඒ ගුරුන්නාන්සේ ඒ මැරුණු එක්කෙනා ගෙන්නා ගෙන තමන්ට ආවේශ කැර ගන්නවා.මැරුණු අය ඈතට ගිහින් නම් ගෙන්න ගන්න බැහැ කියනවා. ඉතින් ගෙන්නා ගන්න පුළුවන් අය ගෙන්නා ගෙන ඒ කට හඬින් ම කතා කරනවා. අහන දේවල්වලට උත්තර දෙනවා. (මේ වගේ තැන් ලංකවෙත් තියෙනවා. හරියට කියැවෙන තැනුත් තියෙනවා. සමහර තැන්වල බොරුත් කියනවා. පේතකාරයා බොරු කියන තැනුත්, අහන්න යන මිනිහාගෙ කටින් අල්ලාගෙන කියන තැනුත් තියෙනවා. දුර්වල භූතයෝ බොරු කියන තැනුත් තියෙනවා. අහන මළගිය ප්‍රාණකාරයා වෙනුවට වෙනත් ඥාතින් ඇවිත් තමන්ගෙ අවශ්‍යතා ඉටු කැර ගන්න කතා කරන අවස්ථාත් තියෙනවා - ලියුම්කරු)මැරුණු අය සමඟ කතා කරන එක ඒ තරම් අමාරු නැහැ. හැබැයි තමන් ටිකක් පරෙස්සම් වෙන්න ඕනෑ. ඕක මන්ත්‍ර ගුරුකම් නැතිව වුණත් පුළුවනි.ඉස්සෙල්ලා තමන්ගේ ආගම අදහලා, බෞද්ධයන් නම් පන්සිල් සමාදන් වෙලා මල් පහන් පුදා වන්දනාමාන කටයුතු කර පටන් ගන්න ඕනෑ. සිත එකඟ කැර ගෙන ඉන්න ඕනැ. සුවඳ දුම් අල්ලා පරිසරය සකස් කැර ගන්න ඕනැ.ඊට පස්සෙ නිදාගන්න ගිහින් තමන්ට හිතවත් මැරුණු තැනැත්තා සිහි කරනවා. එයාගෙ ස්වරූපය හිතේ මවා ගන්න ඕනැ. එයා තමන්ගේ ඉස්සරහ ඉන්නවා කියලා හිතා ගෙන එයාට ජීවත්ව ඉන්දැද්දි ආමන්ත්‍රණය කළ ආකාරයට හෙමින් සැරේ නම කිය කියා ඉන්නවා. එහෙම නම කියා ආමන්ත්‍රණය කරන ගමන් “එයා දැන් එන්න ඕනෑ. ඇවිත් මගේ ශරීරයට ආවේශ වෙන්න ඕනෑ. අහළ පහළ අය අහන ප්‍රශ්නවලට උත්තර දෙන්න ඕනෑ” කියල හිතනවා. තදින් හිතනවා. ඔහොම හිත හිතා ටික දවසක් ඔය විදිහට කරන විට වැඩේ හරි යනවා. ඉතින් එයාගෙ මාර්ගයෙන් තව තව අය ගෙන්නා ගන්නත් පුළුවන්.තවත් ක්‍රම තියෙනවා. ප්ලැන්ක්චට් (නතචදඬජඩඥබ) තවත් ක්‍රමයක්. මෙයට භූත ලෑල්ල කියලත් කියනවා. පළමුව තමන්ගෙ ආගමට අනුව ආගමික වතාවත් කර හිත නිදහස් කැර ගෙන තමන්ගෙ අතට පෑනක් පැන්සලක් අරගෙන හිතනවා. “මැරුණු හිතවත් එක්කෙනා දැන් මගේ අතට ආවේශ වෙන්න ඕනෑ” කියලා. එහෙම හිත හිතා ඉන්න කොට තමන්ට නින්ද යනවා වගේ දැනෙනවා. ඊට පස්සේ ළඟ ඉන්න අය අහන ප්‍රශ්නවලට උත්තර ලියැවෙනවා. අහන ප්‍රශ්න වලට කඩදාසියක උත්තර ලියා දෙනවා. ඒකත් පුරුදු වුණාම පහසු යි. (හැබැයි ඒ භූතයා ලියන්නේ එයාගෙ දැනුමේ හැටියට යි.)හැබැයි මේවා කරනවා නම් බොහොම පරෙස්සමෙන් කරන්න ඕනෑ. තමන් ගේ මිතුරු භූතයා හතුරු වුණොත් විනාශයි. ඒ භූතයාගෙන් ම දැන ගන්න ඕනෑ. නුඹට එන්න පුළුවන් සතියේ කවදාට ද? කොයි වේලාවට ද? දවස් කීයක් ද? ඒ දවසට කොයි තරම් වේලාවක් ද? නුඹට අවශ්‍ය මොනවා ද? ආදී ප්‍රශ්න අසා එයාගේ ම කැමැත්ත අරගෙන කරන්න ඕනෑ. එහෙම කරුණු නොදැන කළොත් එයා අකමැති වේලාවට බොරු උත්තර දී අමාරුවේ දානවා. අන්න ඒකයි භයානක.යම් කෙනෙකු මැරුණ ම තමන් නිදන කාමරයේ සුවඳ දුම් අල්ලා එයා ගැන හිත හිතා නිදියන විට එයා භූත ලෝකයේ හිටියොත් එනවා. එන්න බැරි දුර්වල තැනක හිටියොත් එන්න බැහැ. මනුෂ්‍ය ලෝකයේ නැත්නම් ඈත දිව්‍ය ලෝකයක හිටියත් එන්න බැහැ. (හැබැයි සමහරු ආසාවට අත් හදා බලන්න එහෙම භූතයන් ගෙන්න ගෙන පස්සේ පන්නා ගන්න බැරුව මහා කරදරවලට පැටළී දුක් විඳින තැනුත් තියෙනවා.)මෙසේ හිතුවක්කාරව භූතයන්ගෙන් වැඩ ගන්න ගිය අමාරුවේ වැටුණු කෙනෙකු ගැන බළන්ගොඩ මහා නා හිමියෝ වැඩිදුරටත් විස්තර කළේ මෙසේ ය.“මා කොළඹ ආනන්ද කොලීජියේ ඉන්නා කාලයේ හොඳින් දන්නා හාමුදුරු කෙනෙක් හිටියා. එයා ‘ප්ලැන්ක්චට්’ ක්‍රමය පුරුදු කළ කෙනෙක්. මෝහනයත් පුරුදු කළ කෙනෙක්. උන් වහන්සෙගෙ ආරාමය ළඟ ගෙදරක හිටියා ;බාහෝම ධනවත් මුදලාලි කෙනෙක්. හැබැයි! පිනක් දහමක් කළ කෙනෙකුත් නොවෙයි. මේ මනුස්සයා මැරිලා පේ‍්‍රතයෙක් වී උපන්නා. අර උන්නාන්සේ මෝහන ක්‍රමය මඟින් කෙනෙකු මෝහනය කැර අර පේ‍්‍රතයා ගෙන්වා ගෙන ‘ප්ලැන්ක්චට්’ යන්ත්‍රයට ආවේශ කැර ගත්තා. මේ ප්ලැන්ක්චට් යන්ත්‍රය ත්‍රිකෝණාකාර ලෑලි කෑල්ලකින් සකස් කැර ගන්නේ.ලෑල්ලේ යට කුඩා රෝද දෙකක් සවි කැර අනිත් කෙළවරේ පැන්සලක් සවි කරනවා. මේසයක් මත කඩදාසියක් එළා කඩදාසිය උඩ ප්ලැන්ක්චට් එක තබා දිෂ්ටි කර දුම් අල්ලා එහි අත තියා ගත්තා ම කඩදාසිය උඩ ඒ මේ අත යමින් අකුරු ලියැවෙනවා. අහන දේට උත්තර ලියැවෙනවා.ඉතින් මේකට මුදලාලි (පේ‍්‍රතයා) ගෙන්නුවා. මෙයා අඬ ගහන කොට එයාට නෑවිත් ඉන්න බෑ. පස්සෙ මේ භූතයාට මේක මහා හිරිහැරයක්, කරදරයක්, වුණා. ඒ මුදලාලිගෙ ගේ තිබුණෙත් පන්සල කිට්ටුව ම යි.දවසක් මේ ගෙදර මොකක්දෝ යන්ත්‍ර ගුරුකමක් කරන වේලාවේ පේ‍්‍රතයා ඇදුරාගේ ඇඟට ආවේශ වෙලා කියලා තියෙනවා. “අන්න අර අසවල් පන්සලේ අසවල් උන්නාන්සේ මට මේ විදිහට කරදර කරනවා. මා නිතරම එහෙට අද්දනවා. මා ඇදිලා යනවා. මම එයාට වසඟ වෙලා. මට එහි නොගිහින් ඉන්නත් බැහැ. මේක මට මහා හිරිහැරයක්. එයාට කියන්න මට කරදර කරන්න එපා ය කියලා. නැත්නම් මට තව දුරටත් හිරිහැර කළොත් ළඟදීම මම එයාව අමාරුවේ දානවා කියලා එයාට කියන්න. ආ.... ඔන්න... ඔන්න.. දැනුත් මාව එහාට ගෙන්නා ගන්න ලෑස්ති වෙනවා. අනේ! මට හිරිහැර කරන්න එපා කියලා එයාට කියන්න කියා මේ භූතයා ඇදුරාට ආවේශ වී ගෙදර අයට කිව්වා.ගෙදර අය ඉක්මනට පන්සලට දුවලා ගියා. එතකොටත් මේ උන්නාන්සේ ප්ලැන්ක්චට් එකේ වැඩ පටන් අරගෙන. අත තියාගෙන ඉන්නවා. ගෙදර අය කියා තියෙනවා ඔවුන්ට ලැබුණු පණිවුඩය. හාමුදුරුවනේ! ඔය වැඩේ කරන්න එපා. ඔය වැඩෙන් ඔබ වහන්සේට ලොකු කරදරයක් වෙනවා. ඔය වැඩේ අතහැර දාන්න කියලා.මේ උන්නාන්සේ ඒ කතාව ගණන් ගත්තේ නෑ. ‘නෑ... නෑ... මම එයාට බය නෑ. එයා මට මොනවා කරන්න ද?’ කියලා කියා තියෙනවා. ඒ ගෙදර මිනිස්සු මේ වැඩේ භයානකකම පැහැදිලි කළත් මේ උන්නාන්සේ ඒ කතාව ගණන් ගත්තේ නෑ. කලින් වගේ ම ඒ වැඩේ දිගට ම කරගෙන ගියා.ඔහොම ඉන්න අතරේ මේ උන්නාන්සේ දවසක් මම මුණ ගැහුණා. එයා මට කියනවා “නායක හාමුදුරුවනේ! මම බුද්ධාගමේ අලුත් දෙයක් හොයා ගත්තා” කියලා. මා ඇහුවා මොකක්ද? ඔය හොයාගත්ත අලුත් දේ කියලා.මේ භික්ෂුන් වහන්සේ දහවල් 12.00 ට කලින් දවල් දානය වළඳන්න ඕනෑ ය කියන කතාව වැරදිය, දානේ වළදන්න ඕනැ දවල් 2.00 ට යි. 12.00 නියමය වැරදියි කියලා මේ උන්නාන්සේ උත්තර දුන්නා. මා ඇහුවා ‘ඔය උන්නාන්සේ කොහොමද ඒක දැන ගත්තේ’ කියලා. ‘මම භූත ලෝකයේ භූතයෙකු යාළු කැර ගෙන බුදු හාමුදුරුවන්ගෙ කාලයේ පැවතුණු තත්ත්වය පිළිබඳව තොරතුරු දැන ගත්තා” යි කීවා.දැන් මෙයා අර භූතයා විසින් නොමග යවනවා. ඔහොම ගිහින් මේ භූතයා මෙයාට කියලා තියෙනවා ඔය සිවුරු ඇරලා කලිසම් කෝට් ඇඳගන්න. එතකොට තමයි නියම දියුණුව ඇති වෙන්න” කියලා.මේ උන්නාන්සේ සිවුරු ඇරියා. දවසක් මට පිටකොටුවෙදි මුණ ගැහුණා. කලිසම් කෝට් දාගෙන ඇවිදිනවා. මා ඇහුවා මේ මොකද කියලා. මෙයා කියනවා “නියම මහණ කමට අයිති ඇඳුම මේකයි” කියලා. දැන් මෙයාව භූතයා නොමඟ යවලා. හොඳට ම පිස්සු වට්ටලා. පිස්සු හදලා භූතයා අයින් වුණා. ඔන්න ඔය වගේ දේවල් වෙනවා. භූතයන් එක්ක වැඩ කරන්න ගියාම ඒ අයට කරදරයි හිරිහැරයි කියලා හිතුණොත් සියල්ල අවුල් කැර දානවා. (අදත් සමහර ගිහි පැවිදි අය ධර්මය තම තමන්ට හිතුවක්කාර විදිහට වෙනස් කර ගෙන අනුගාමිකයන් හදනවා. මේවාත් මිත්‍යාදෘෂ්ටික භූතයන්ගේ වැඩ දැයි සැක හිතෙනවා - ලියුම්කරු)ඔන්න ඔය වගේ දේවල් වෙනවා භූතයන් එක්ක වැඩ කරන්න ගියාම. ඒ අයගෙ කැමැත්ත ඇතිව සුමානයකට දවසක් විතර කරනවා නම් කමක් නෑ. ඒ අයට දන් පින් කර පින් දෙනවා නම් ඒ අයත් කැමැත්තෙන් උදව් කරනවා. එහෙම නොකර මුදලට තණ්හාවෙන් පමණක් වැඩ කළොත් අවුල් කරනවා. ලෙඩ කරනවා. අනතුරුවලට ලක් කරනවා.කෙනෙකු මිය ගොස් නැවත ප්‍රතිසන්ධියක් ලබනවා කියන්නේ සිත් පරම්පරාවේ මාරුවීමත්, කලින් “සිත” භවයේ ලබා ඇති “දැනුම” හා ඊළඟට භූතයෙකු වී උපත ලැබුවොත් ඒ භවයේ දී සිත ඒ ආකාර දැනුමකින් ම යුක්ත වේ ද? ධ්‍යාන නොලැබු සාමාන්‍ය පුද්ගලයෙකු මියගොස් භූතයෙකු වී උපත ලැබුවොත් ඒ භූතයාට අනාගතය පෙනේ ද? එසේ අනාගතය දකින්නේ නම් ඒ හැකියාව ලබා දුන් ශක්තිය කුමක් ද?මතුගම මහින්ද විජේතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>12</month>
      <day>19</day>
    </date>
    <link>http://www.silumina.lk/2010/12/19/_art.asp?fn=aa1012191</link>
    <topic>ශ්‍රී ලංකාව හොඳ ගමනක් යනවා ලෝක බැංකු අධ්‍යක්ෂිකා කියයි</topic>
    <author>අරුණි මුතුමලී</author>
    <content>තවත් ඩොලර් කෝටි 250ක් - ලෝක බැංකුවසෑම ක්‍ෂේත්‍රයකම විශිෂ්ට වර්ධනයක් - මූල්‍ය අරමුදලආර්ථික වර්ධනය 8% ඉක්මවයි - ජන හා සංඛ්‍යාලේඛන දෙපාර්තමේන්තුවඅරුණි මුතුමලීශ්‍රී ලංකාව ආර්ථික හා දේශපාලන වශයෙන් හොඳ ගමනක් ආරම්භ කැර ඇති බවත් ගැටුම් පැවැති සමයේදී අඩු ආදායම් ලාභී රටක් ලෙස පැවැතිය ද අද මෙරට පවතින සාමකාමී වාතාවරණය මැද ඉතා ශීඝ්‍ර ආර්ථික වර්ධනයක් අත්කැරගෙන ඇති බවත් ලෝක බැංකුවේ කළමනාකාර අධ්‍යක්ෂිකා ආචාර්ය එන්ගෝෂි ඔකොන්ජෝ අයිවෙලා මහත්මිය පවසයි.ශ්‍රී ලංකාවේ ආර්ථික ප්‍රගතියට තවදුරටත් අත්වැලක් සැපයීම සඳහා ඩොලර් මිලියන 265ක මුදලක් ලබා දෙන බවත් ඇය සඳහන් කළාය. ත්‍රස්තවාදය පරාජය කිරීමෙන් පසුව ආර්ථික අතින් වේගයෙන් සංවර්ධනය වන ශ්‍රී ලංකාව මැදි ආදායම් ලබන රටක් බවට පත්කිරීමට රජය දරා ඇති වෑයමට ඉතා හිතකර වාතාවරණයක් නිර්මාණය වී ඇති බවත් ආචාර්ය එන්ගෝෂි සඳහන් කළාය. ඇය මේ අදහස් පළ කෙළේ මහින්ද රාජපක්ෂ ජනාධිපතිතුමා සමඟ ඉකුත් 17දා පැවැත්වූ සාකච්ඡාවකදීය.ලෝක බැංකුව ශ්‍රී ලංකාවේ නාගරික සංවර්ධනය ආශ්‍රිතව දැනුම හා විශේෂඥතාව බෙදා හදා ගැනීමට කැමැත්තෙන් පසුවන බවත් මෙහිදී අවධාරණය කෙරිණ. එන්ගෝෂි මහත්මිය ගේ ශ්‍රීී ලංකා සංචාරය මඟින් ශ්‍රී ලංකාවේ සංවර්ධනය පිළිබඳ සුබ පෙර නිමිති පළ කරන බවත් මැදි ආදායම් ලබන රටක් ලෙස තිරසාර සාමයක් පවත්වා ගැනීමට ශ්‍රී ලංකාව සමත්වන බවත් මීට පෙර ලෝක බැංකුව පවසා තිබිණ.මේ අතර මීට පෙර ශ්‍රී ලංකාව සම්බන්ධයෙන් අදහස් පළකළ අන්තර්ජාතික මූල්‍ය අරමුදලේ ආචාර්ය බ්‍රයන් එයිට්කන් සඳහන් කැර තිබුණේ ශ්‍රීී ලංකාවට ඩොලර් බිලියන 2.5ක මුදලක් ලබාදීමට තීරණය කෙළේ වේගවත් ආර්ථික සංවර්ධනය සැලකිල්ලට ගෙන බවයි.උද්ධමනය තරමක් ඉහළ ගියද ණය වර්ධනය අපේක්ෂිත මට්ටමට ඉහළ යාම නිසා පවතින මූල්‍ය ප්‍රතිපත්ති ප්‍රමාණවත් මට්ටමක පවතින බවද ඔහු සඳහන් කළේය.ආයෝජන ප්‍රවර්ධන ක්‍රමවේද සම්පූර්ණයෙන් ක්‍රියාත්මක කළ හැකි වුවහොත් විනිවිද භාවය තවත් ඉහළ මට්ටමකට ගෙන ඒමටත් ආයෝජන සඳහා ආකර්ෂණය ඉහළ නැංවීමටත් හැකිවෙනු ඇත.මේ අතර ශ්‍රී ලංකාව 2010 වසරේ තුන්වැනි කාර්තුව සඳහා සියයට 8 ක දළ දේශීය නිෂ්පාදිතයේ වර්ධනයක් අත්කරගෙන ඇති අතර මෙය වසර 2002 සිට ඉහළ ම වර්ධනයක් අත්පත් කරගත් දෙවැනි අවස්ථාව ලෙස ජන හා සංඛ්‍යාලේඛන දෙපාර්තමේන්තුවේ අලුත්ම වාර්තාවල සඳහන් වෙයි.කෘෂිකර්ම, කර්මාන්ත හා සේවා යන ප්‍රධාන ක්ෂේත්‍ර තුන සැලකූ කල පිළිවෙළින් සියයට 6.2 ක් 8.8 ක් හා 8 ක තරම් ඉහළ වර්ධනයන් මේ වසරේ තෙවැනි කාර්තුවේ දී පෙන්වා ඇතැයි කියා එම වාර්තාව පෙන්වා දෙයි.මේ හැරුණු විට රසායන ද්‍රව්‍ය, පෙට්‍රෝලියම්, රබර්, ප්ලාස්ටික් නිෂ්පාදනවල සියයට 9.8 ක වර්ධනයක් පෙන්වන අතර රෙදි නිමි ඇඳුම් සහ සම් භාණ්ඩ වල සියයට 3.2 ක් වර්ධනයක් ලබා ඇත.ඉදිකිරීම් ක්ෂේත්‍රයේ සියයට 8 ක වර්ධනයක් පෙන්නුම් කෙරේ.අපනයන ක්ෂේත්‍රයේ මේ වසරේ 11.8 ක වර්ධනයක් පෙන්වා ඇති අතර දේශීය කර්මාන්තවල සියයට 7.7 ක වර්ධනයක් දක්නට ලැබෙන බව ජන හා සංඛ්‍යාලේඛන දෙපාර්තමේන්තුවේ සැසඳීම් අනුව පෙන්වා දෙයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>12</month>
      <day>19</day>
    </date>
    <link>http://www.silumina.lk/2010/12/19/_art.asp?fn=aa101219_1</link>
    <topic>‘අපි වෙනුවෙන් අපි’ නිවාස ජනපති අතින් රණවිරු අයිතියට</topic>
    <author/>
    <content>අපි වෙනුවෙන් අපි අරමුදල මඟින් රණවිරුවන්ට නිවාස ඉදිකරදීමේ දීප ව්‍යාප්ත වැඩසටහන යටතේ මාතර හා හම්බන්තොට දිස්ත්‍රික්කයන්හි ඉදිකළ රණවිරු නිවාස 36 ක් රණවිරු අයිතියට පැවරීම ඊයේ (18) පෙරවරුවේ මහින්ද රාජපක්ෂ ජනාධිපතිතුමා අතින් සිදු විය.මාතර දිස්ත්‍රික්කයේ ඉදිකෙරුණු නිවාස 26 ක් ද, හම්බන්තොට දිස්ත්‍රික්කයේ ඉදිකෙරුණු නිවාස 10 ක් ද මෙලෙස රණවිරු අයිතියට පැවරිණි. මේ අවස්ථාව සංකේතවත් කරමින් මාතර, කිරිලපන, මොරගල, දිවියගලහේන පිහිටි නිවස යාන්ත්‍රික පාබල රෙජිමේන්තුවේ ඩබ්.එල්. ආරියදාස රණවිරුවා වෙත බාරදීම ජනාධිපතිතුමා අතින් සිදුවිය.යුද හමුදා රණවිරුවන් 24 දෙනෙකුට නාවික හමුදාවේ රණවිරුවන් 05 දෙනෙකුට සහ ගුවන් හමුදාවේ රණවිරුවන් 06 දෙනෙකුට සෙසු නිවාස බෙදාදීම සිදුවුණ අතර ඔවුන් වෙත නිවාස වල යතුරු බාරදීමේ උත්සවය මාතර, දෙනියාය, කිරිලපන කනිෂ්ඨ විද්‍යාලයේදී ජනාධිපතිතුමාගේ ප්‍රධානත්වයෙන් පැවැත්විණි.දිස්ත්‍රික් මට්ටමින් ක්‍රියාත්මක වන මෙම නිවාස ව්‍යාපෘතියේ මූලික අරමුණ වනුයේ ඉඩමක් හිමි නිවසක් තනා ගැනීමට ආර්ථික වශයෙන් හැකියාවක් නොමැති රණවිරුවන් හට තම ඉඩමෙහි හිසට සෙවනක් ලබාදීමයි. ත්‍රිවිධ හමුදාව මේ සඳහා අවශ්‍ය ශ්‍රම දායකත්වය සපයනු ලබන අතර, ත්‍රිවිධ හමුදාවේ සෑම රණවිරුවෙකුටම හිසට සෙවණක් ලබාදීමට හැකියාව මින් ලැබේ.දකුණු පළාත් ආණ්ඩුකාර කුමාරි බාලසූරිය මහත්මිය අමාත්‍ය ඩලස් අලහප්පෙරුම මහතා ඇතුළු මැති ඇමැතිවරුන් පිරිසක් ද, ආරක්ෂක ලේකම් ගෝඨාභය රාජපක්ෂ මහතා සහ ත්‍රිවිධ හමුදාපතිවරුන්, පොලිස්පතිතුමා ඇතුළු ආරක්ෂක අංශ ජ්‍යෙෂ්ඨ නිලධාරීහු මෙම අවස්ථාවට සහභාගි වූහ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>12</month>
      <day>19</day>
    </date>
    <link>http://www.silumina.lk/2010/12/19/_art.asp?fn=aa1012193</link>
    <topic>දශක තුනකට පසු ආර්ථිකය නිසි මඟට ඇවිත්</topic>
    <author/>
    <content>- ආර්ථික සංවර්ධන ඇමැති බැසිල් රාජපක්ෂපසුගිය දශක තුනක කාලය තුළ ශ්‍රී ලංකාවේ ආර්ථික ගමන් මඟ පිළිබඳව පැහැදිලි දැක්මක් හෝ නිශ්චිත ක්‍රමෝපායක් නොතිබූ බවත් එහෙත් දැන් ප්‍රථම වතාවට ශ්‍රී ලංකාවේ ආර්ථිකය විධිමත් පිළිවෙතක් ඔස්සේ මෙහෙයවීමට හැකි වී ඇති බවත් ආර්ථික සංවර්ධන අමාත්‍ය බැසිල් රාජපක්ෂ මහතා ප්‍රකාශ කළේය.ඇමැතිවරයා මේ බව ප්‍රකාශ කළේ 2010 වසරේ තෙවැනි කාර්තුවට අදාළ ආර්ථික ක්‍රියාකාරිත්වය පිළිබඳව අදහස් දක්වමිනි.ජන හා සංඛ්‍යාලේඛන දෙපාර්තමේන්තුව විසින් පසුගිය දා 2010 වසරේ තෙවැනි කාර්තුවට අදාළ සංඛ්‍යා වාර්තාව නිකුත් කළ අතර, ඒ අනුව තුන්වන කාර්තුවේදී ශ්‍රී ලංකා ආර්ථිකය සියයට 8 කින් වර්ධනය වී ඇත. මෙය ශ්‍රී ලංකාව එක් කාර්තුවක් තුළ ලබාගත් දෙවැනි ඉහළම වර්ධන වේගයයි.මේ පිළිබඳව තවදුරටත් අදහස් දැක්වූ බැසිල් රාජපක්ෂ මහතා “පසුගිය වසරේ රටේ ආර්ථික වර්ධන වේගය සියයට 3.5කට සීමා වුණා. එහෙත් මේ වසරේ පළමු කාර්තුවේදී සියයට 7.6ක වර්ධනයක් ද දෙවන කාර්තුවේදී සියයට 8.5ක වර්ධනයක් ද තුන්වන කාර්තුවේදී සියයට 8ක වර්ධනයක් ද ලබාගැනීමට හැකිවුණා.සියලුම කාර්තුවල වර්ධන මට්ටම වසර මුලදී අප ඇස්තමේන්තු කළ ඉලක්කයන් අභිබවා යාමක්. වසර මුලදී අප අපේක්ෂා කළේ මේ වසරේ අපේ ආර්ථිකය සියයට 6.5ක පමණ ප්‍රමාණයකින් වර්ධනය වේ යැයි කියා. එහෙත් මේ වන විට අපි ලබා ඇති ප්‍රතිඵල අනුව 2010 වසරේදී පොදුවේ සියයට 8කට ආසන්න වර්ධනයක් අපට ලබාගැනීමට හැකි වන බව පැහැදිලියි” යැයි ද ප්‍රකාශ කළේය.”මෙම වර්ධනය ආර්ථිකයේ එක අංශයකට පමණක් සීමා නොවීම තුළින් පැහැදිලි වන්නේ පශ්චාද් යුද ආර්ථික සංවර්ධනය රටේ සියලුම අංශවලට විහිදී ගිය බවයි. කෘෂිකාර්මික අංශය සියයට 6.2කින් ද කාර්මික අංශය සියයට 8.8කින් ද සේවා අංශය සියයට 8කින් ද වැඩිවී තිබෙනවා. යැයි ද ඇමැතිවරයා ප්‍රකාශ කළේය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>12</month>
      <day>19</day>
    </date>
    <link>http://www.silumina.lk/2010/12/19/_art.asp?fn=aa101219_2</link>
    <topic>ලෝක ක්‍රිකට් කුසලානය</topic>
    <author>සුනිල් දයා අල්විස්</author>
    <content>සුනිල් දයා අල්විස්ලබන වසරේ පැවැත්වෙන ලෝක ක්‍රිකට් තරගාවලිය සඳහා වූ රන් ආලේපිත කුසලානය මෙරට ක්‍රීඩා ලෝලීන්ට දැක බලා ගැනීමේ අවස්ථාව ඊයේ (18) උදාවිය.බම්බලපිටියේ සාන්ත පීතර විද්‍යාලයේ ක්‍රීඩාංගනයට ක්‍රිකට් කුසලානය ඊයේ දහවල් 12.30 පමණ රැගෙන එද්දී එය දැක බලා ගැනීමට ක්‍රීඩා ලෝලීන් දැඩි අව් රශ්මිය පවා නොතකා උදේ සිටම එහි රැඳී සිටියහ.මේ කුසලානය ශ්‍රී ලංකා කණ්ඩායමට හිමිවේවායි” ක්‍රීඩා ලෝලීහු ජය ඝෝෂා නැඟුවෝ ය.ඡායාරූපය - කවින්ද්‍ර පෙරේරාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>12</month>
      <day>19</day>
    </date>
    <link>http://www.silumina.lk/2010/12/19/_art.asp?fn=aa101219_3</link>
    <topic>ඉන්දීය නායකයන්ට කොටි තර්ජන</topic>
    <author>දයා ඩී. ෆොන්සේකා</author>
    <content>දයා ඩී. ෆොන්සේකාඉන්දියාවේ කොටි ක්‍රියාකාරකම් මැඬලීම් සඳහා එරට ආරක්ෂක අංශ දැඩි විමසිල්ලෙන් පසුවෙයි. ලබන මස මුල් සතියේ තමිල්නාඩුවේ සංචාරයට යන ඉන්දියානු අගමැති මන්මෝහන් සිං මහතා වෙත තර්ජන එල්ල වී තිබීම ඊට හේතුවයි.තමිල්නාඩු ආරක්ෂක අංශ දැනට සැඟවී සිටින කොටි සාමාජිකයන් හා ඔවුන් විසින් ප්‍රහාර සඳහා එක්රැස් කර සඟවා තිබෙන අවිආයුධ, උපකරණ සොයා ගැනීමේ මෙහෙයුම්වල යෙදී සිටින බව වාර්තා වෙයි.ශ්‍රී ලංකා යුද හමුදාව විසින් ශ්‍රී ලංකාවේදී විනාශ කළ කොටි දකුණු ඉන්දියාවේදී යළි සංවිධානය වීමට මාන බලන බව ඉන්දීය බුද්ධි අංශ වාර්තා කරයි. මේ එල්ටීටීඊ තර්ජන ඉන්දීය අගමැති මන්මෝහන් සිං මහතා වෙත පමණක් නොව තමිල්නාඩු මහ ඇමැති ඇම්. කරුණානිධි මහතා ඇතුළු නායකයන් කෙරෙහි ද එල්ල වී ඇති බව ඉන්දීය ආරක්ෂක අංශ අනාවරණය කරගෙන ඇත.එල්ටීටීඊ ක්‍රියාකාරීන් මේ වන විට තමිල්නාඩුවේ සැඟවී සිටින අතර ඔවුන්ගේ අවිආයුධ හා පුපුරන ද්‍රව්‍ය ද තැන තැන සඟවා ඇතැයි වාර්තා වෙයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>12</month>
      <day>19</day>
    </date>
    <link>http://www.silumina.lk/2010/12/19/_art.asp?fn=aa1012194</link>
    <topic>21 දා සිට කොළඹට රහස් විද්යුත් ඇස්</topic>
    <author>තාරක වික්‍රමසේකර</author>
    <content>තාරක වික්‍රමසේකරකොළඹ නගරයම ආවරණය වන පරිදි සවිකළ ආරක්ෂිත කැමරා(CCTV) පද්ධතිය ලබන අඟහරුවාදා (21) සිට ක්‍රියාත්මක කරන බව පොලිස් මාධ්‍ය ප්‍රකාශක පොලිස් අධිකාරි පි‍්‍රශාන්ත ජයකොඩි මහතා පවසයි.ආරක්ෂක ලේකම් ගෝඨාභය රාජපක්ෂ මහතා විසින් කොළඹ මධ්‍යම සුබසාධක මැදිරියේ සීසීටීවී ප්‍රධාන පාලක මැදිරියේදී මෙම කැමරා පද්ධතිය 21 වැනිදා පස්වරු 1.30 ට විවෘත කරනු ලැබේ. මෙම කැමරා පද්ධතිය සවි කිරීමේ අරමුණු අතර අපරාධ වැළැක්වීමත් අපරාධකරුවන් හඳුනා ගැනීමත් බුද්ධි තොරතුරු රැස් කිරීමත් මුල් තැනක් ගනී. එමෙන්ම රථවාහන තදබදය අවම කිරීම උදෙසා ද මෙම පද්ධතිය ඉවහල් කර ගැනීමට නියමිතය.මෙම ආරක්ෂක කැමරා ස්ථාන රැසක සවි කර ප්‍රධාන පාලක මැදිරියක් මඟින් නිරීක්ෂණය කරනු ලබන අතර ක්ෂණිකව අවශ්‍ය පියවර ගැනීමට යෝජිතය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>12</month>
      <day>19</day>
    </date>
    <link>http://www.silumina.lk/2010/12/19/_art.asp?fn=aa1012197</link>
    <topic>අරපිරිමැස්මෙන් පාවිච්චි කළොත් විදුලි බිලෙන් ‘කරන්ට්’ වදින්නේ් නෑ</topic>
    <author>සුමේධා නවරත්න</author>
    <content>- ඇමැති චම්පික රණවකසුමේධා නවරත්නවිදුලිය අරපිරිමැස්මෙන් භාවිතා කරන පාරිභෝගිකයන්ගේ විදුලි බිලෙහි වැඩිවීමක් සිදු නොවන බව විදුලි බල හා බලශක්ති ඇමැති චම්පික රණවක මහතා පැවසුවේය.ඒ අනුව ඒකක අනූවට නොවැඩිව පරිභෝජනය කරන නිවාසවල විදුලිබිලෙහි කිසිදු වැඩිවීමක් සිදු නොවන බව ඔහු පවසයි.එහෙත් විදුලිය වැඩියෙන් භාවිතා කරන පාරිභෝගිකයන්ට වැඩි බිලක් ගෙවීමට සිදුවන බවද ඇමැතිවරයා පැවැසීය.විදුලිය වැඩි වශයෙන් භාවිතා කරන පාරිභෝගිකයන් වෙනුවෙන් වැඩි පිරිවැයක් ඇති ඉන්ධන වලින් විදුලිය ලබාදීමට සිදුවීම ඊට හේතුවේ.එමෙන්ම ඇමැතිවරයා කියා සිටියේ 2011 අයවැයට අනුව ආගමික සිද්ධස්ථාන, රජයේ රෝහල් හා පාසල්වල විදුලි බිලෙන් සීයට විසිපහක් අඩු කිරීමට ද කටයුතු කර ඇති බවය.  කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>12</month>
      <day>19</day>
    </date>
    <link>http://www.silumina.lk/2010/12/19/_art.asp?fn=aa101219_4</link>
    <topic>දකුණට පොහොර හම්බන්තොට වරායෙන්</topic>
    <author>සුභාෂිණී ජයරත්න</author>
    <content>සුභාෂිණී ජයරත්නලබන සතියේ සිට දකුණු පළාතට අවශ්‍ය පොහොර ප්‍රවාහනය කිරීමට මුහුදු මාර්ගය භාවිතා කිරීමට තීරණය වී තිබේ. ඒ අනුව විදේශ රටක සිට පැමිණෙන මුල් ම පොහොර නැව් දෙකක් ලබන 23 දා වන විට හම්බන්තොට වරායට සේන්දු වීමට නියමිත ය. මේ නැව් දෙකෙන් පොහොර ටොන් 15000 ක් ගෙන එන බව සඳහන් ය.හම්බන්තොට වරායෙන් ගොඩබාන පොහොර හම්බන්තොට, ඇඹිලිපිටිය, රත්නපුර, මොනරාගල යනාදී දිස්ත්‍රික්කයන් වෙත බෙදා හැරීමට කටයුතු සූදානම් කැර තිබේ.මෙයින් පසුව දිගටම අන්තර්ජාතික නෞකා හම්බන්තොට වරායට සේන්දු වීමට නියමිත අතර ලබන පෙබරවාරි මාසයේදී පොත් ප්‍රදර්ශන නෞකාවක් ද හම්බන්තොට වරායට පැමිණෙනු ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>12</month>
      <day>19</day>
    </date>
    <link>http://www.silumina.lk/2010/12/19/_art.asp?fn=aa1012195</link>
    <topic>අත්තුඩාවේ ශ්‍රී රාහුල නාහිමි ජන්ම දිනය අද</topic>
    <author>බන්ධුල ගුණසේකර ජී. සිරිසේන</author>
    <content>බන්ධුල ගුණසේකර ජී. සිරිසේනශ්‍යාමෝපාලි මහා නිකායේ ශශ්‍රී රෝහණ පාර්ශවයේ මහා නායක රුහුණු විශ්ව විද්‍යාලයේ කුලපති අත්තුඩාවේ ශ්‍රී රාහුල නාහිමියන්ගේ 92 වන ජන්ම දිනය අදට (19) යෙදී ඇත.ඒ නිමිත්තෙන් රුහුණේ වෙහෙර විහාර රැසක ආශිර්වාද පූජා පැවැත්වීමට විහාරාධිපතීන් වහන්සේලා සහ බොදු සංවිධාන රැසක් විධිවිධාන යොදා ඇත. විශ්ව විද්‍යාලයක කුලපති ධුරයත්, නිකායික පාර්ශ්වයක මහ නායක ධුරයත් එක විට දැරීමේ දුර්ලභ අවස්ථාව හිමිකර ගත් එකම නාහිමියන් වන්නේ ද උන්වහන්සේය.උන්වහන්සේගේ 92 වන ජන්ම දින සැමරුම වෙනුවෙන් අද (19) දවස පුරා උන්වහන්සේ වැඩ සිටින දොඩම්පහළ හිරිකැටියේ ශ්‍රී සුධර්මාරාම විහාරස්ථානයේ විවිධ ආගමික පුද පූජා රැසක් පැවැත්වෙයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>12</month>
      <day>19</day>
    </date>
    <link>http://www.silumina.lk/2010/12/19/_art.asp?fn=aa1012192</link>
    <topic>සිරිපා වන්දනා සමය හෙට සිට...</topic>
    <author>රමණී සුබසිංහ</author>
    <content>රමණී සුබසිංහශ්‍රී පාද වන්දනා සමය හෙට (20) උදාවන උඳුවප් පුර පසළොස්වක පොහෝ දිනයෙන් ආරම්භ වෙයි.මේ නිමිත්තෙන් ගල්පොත්තාවල ශ්‍රී පාද රජමහා විහාරස්ථානයේ සිට සධාතුක කරඬුව හා සමන් දේව ප්‍රතිමාව ශ්‍රීපාදස්ථානය දක්වා වැඩම කරවීමේ පූර්ව පින්කම් මාලාව (18) දා රාත්‍රී ආරම්භ විය. අද (19) අලුයම පැවැත්වෙන සමන්දේව පූජාවකින් පසු සධාතුක කරඬුව හා සමන් දේව ප්‍රතිමාව ඇතුළු පූජා භාණ්ඩ වැඩම කරවීමේ පෙරහර ආරම්භ වේ.ශ්‍රී පාදස්ථානාධිපති සබරගමු පළාතේ උප ප්‍රධාන සංඝනායක කිරිඇල්ල නැඳුන් රජමහා විහාරාධිපති කීර්ති ශ්‍රී ප්‍රඥානන්ද හඳපාන්ගොඩ විමල හිමියන්ගේ අනුශාසනා පරිදි ශ්‍රී පාදස්ථානය භාරකාර ගල්ලෙනගොඩ රජමහා විහාරාධිපති දම්පහළ සීලානන්ද හිමිගේ මෙහෙය වීමෙන් මෙම කටයුතු සංවිධානය කැරෙති.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>12</month>
      <day>19</day>
    </date>
    <link>http://www.silumina.lk/2010/12/19/_art.asp?fn=aa1012196</link>
    <topic>‘හක්ක පටස්’ වසර පහක් හිරේ</topic>
    <author>නිහාල් පී.අබේසිංහ</author>
    <content>නිහාල් පී.අබේසිංහපසුගිය මාස දෙක ඇතුළත අලි පැටවුන් අට දෙනකු ‘හක්ක පටස්’ නම් පුපුරන ද්‍රව්‍ය හේතුවෙන් මියගොස් ඇති බව ද එවැනි පුපුරන ද්‍රව්‍ය යොදා අලි පැටවුන් ඇතුළු සතුන් දඩයම් කරන අයට දැඩි දඬුවම් දෙන බවද වනජීවී අධ්‍යක්ෂ ජනරාල් වෛද්‍ය චන්ද්‍රවංශ පතිරාජ මහතා පවසයි.අලි පැටවකු මේ ‘හක්ක පටස්’ නිසා මිය ගියහොත් ඒවා තැබූ පුද්ගලයා ඊට වරදකරුවකු වූ විට ඔහුට හෝ ඇයට රුපියල් ලක්ෂ 5 දක්වා දඩයක් හා හෝ වසර 5ක සිරදඬුවමක් නියම කළ හැකිය.මේ අයුරින් ‘හක්ක පටස්’ වනාන්තරවල තබා යන දඩයක්කරුවන් පිළිබඳ තොරතුරු 0112888585 දුරකතන අංකයට දන්වන ලෙස ද වනජීවී අධ්‍යක්ෂවරයා වනජීවී ලෝලීන්ගෙන් ඉල්ලා සිටී. එය අලි පැටවුන් මෙන්ම මුව ගෝන වැනි අන් සියලු වනජීවීන් සුරැකීමට කරන ජාතික කර්තව්‍යයක් වනු ඇති බවද වනජීවී නිලධාරීහු පවසති. වනජීවී හා ගොවිජන සේවා ඇමැති එස්.එම්.චන්ද්‍රසේන මහතාගේ උපදෙස් පරිදි මෙවැනි දඩයම්කරුවන්ට දැඩි දඬුවම් දීමේ වැඩ පිළිවෙළ ක්‍රියාත්මක වේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>12</month>
      <day>19</day>
    </date>
    <link>http://www.silumina.lk/2010/12/19/_art.asp?fn=aa1012198</link>
    <topic>නව ඉන්ෆ්ලුවන්සා එන්නත ගැබිණි මවුවරුන්ටත් සුදුසුයි</topic>
    <author/>
    <content>වසංගතයක් ලෙස පැතිර යා හැකි A H1 N1 නව ඉන්ෆ්ලුවන්සා උණ රෝගයට අවශ්‍ය ප්‍රතිකාර කොළඹින් පිට පළාත්වල රජයේ සියලුම රෝහල්වලට ද බෙදා හැරීමට සෞඛ්‍ය අමාත්‍යාංශය පියවර ගෙන තිබේ.ගැබිණි මවුවරුන්ට මෙම එන්නත සුදුසු නැතැයි මතයක් ප්‍රචාරය වී ඇතත් එහි සත්‍යතාවක් නැති බව පවසන ප්‍රධාන වසංගත රෝග විශේෂඥ වෛද්‍ය සුදත් පීරිස් මහතා ගැබිණි මවුවරුන්ට ද මේ එන්නත වහාම ලබාදෙන්නැයි ද දැනුම් දී ඇත.පළාත් සෞඛ්‍ය අමාත්‍යාංශය හරහා පළාත්බද ප්‍රාදේශීය රෝහල්වලට ද සෞඛ්‍ය වෛද්‍ය නිලධාරි කාර්යාල මඟින් ද මෙම එන්නත් පහසුකම් ලබාදීමට ද පියවර ගෙන තිබේ. කැස්ස, ප්‍රතිශ්‍යාව, උණ ආදිය මෙහි රෝග ලක්ෂණ වන අතර සැක අවස්ථාවල වෛද්‍යවරයකු වෙත යොමු විය යුතුය. පසුගිය 16 දා වන විට ඉන්ෆ්ලුවන්සා රෝගීන් 277ක් වාර්තා වී තිබෙන අතර රෝගයෙන් මියගිය සංඛ්‍යාව 12කි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>12</month>
      <day>19</day>
    </date>
    <link>http://www.silumina.lk/2010/12/19/_art.asp?fn=aa1012199</link>
    <topic>බීලා ලෙඩ වුණොත් රෝහල් ගාස්තුවක්?</topic>
    <author>සුනිල් දයා අල්විස්</author>
    <content>සුනිල් දයා අල්විස්බීමත්කම නිසා රෝහල්ගතව ප්‍රතිකාර ලබන රෝගින්ගෙන් රෝහල් ගාස්තු වශයෙන් මුදලක් අය කිරීමේ නීතියක් ලබන වසරේ සිට ක්‍රියාත්මක කිරීමට සෞඛ්‍ය අමාත්‍යාංශයේ අවධානය යොමු වී ඇත.සෞඛ්‍ය ඇමැති මෛත්‍රිපාල සිරිසේන මහතා මේ පිළිබඳව කරුණු අධ්‍යයනය කරගෙන යන අතර සෞඛ්‍ය අංශයේ වෛද්‍යවරුන් සහ නිලධාරීන් සමඟ ද සාකච්ඡා පවත්වමින් සිටී.වෙනත් ලෙඩ රෝග විවිධ හේතූන් නිසා ඇතිවෙන අතර බීමත්කම නිසා රෝගීන් බවට පත්වන අය රජයේ රෝහල්වලට ඇතුළු වී ප්‍රතිකාර ලබා ගැනීමේදී වෛද්‍ය වාර්තාවලින් තොරතුරු තහවුරු කැර ගෙන රජයේ වියදම වශයෙන් කිසියම් මුදලක් අයකර ගන්නා බව ද ඇමැතිවරයා පැවැසීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>12</month>
      <day>19</day>
    </date>
    <link>http://www.silumina.lk/2010/12/19/_art.asp?fn=aa10121910</link>
    <topic>වනජීවි අපරාධවලට දැඩි දඬුවම් දීමට අලුත් නීති එයි</topic>
    <author>නිහාල් පී. අබේසිංහ</author>
    <content>නිහාල් පී. අබේසිංහවනජීවි අපරාධවලට දෙන සමහර දඬුවම් ප්‍රමාණවත් නැති බව පෙනෙන බවත් ඒ අනුව ඉදිරියේදී සමහර වනජීවි අපරාධවලට දැනට වඩා දැඩි දඬුවම් ලබාදීමට අවශ්‍ය නව වනජීවි අණ පනත් සැකසීමට ඉක්මනින් කටයුතු කරන බවත් ගොවිජන සේවා හා වනජීවි කටයුතු පිළිබඳ ඇමැති එස්. එම්. චන්ද්‍රසේන මහතා පවසයි.මෙරට ප්‍රථම වනජීවි කෞතුකාගාරය ගිරිතලේ දී විවෘත වූ අවස්ථාවේ පැවැති ජනහමුව අමතමින් ඇමැතිවරයා මේ බව කීය.ගිරිතලේ ඇලහැර මාර්ගයේ කිලෝ මීටර් 2 ක් දුරින් පිහිටි වනජීවි පුහුණු කේන්ද්‍රයට අනුයුක්තව පිහිටා ඇති මේ කෞතුකාගාරය සෙනසුරාදා ඉරිදා හැර සතියේ දිනවල විවෘතය.මෙරට ඇතුළත අන්තර් ජාතික මට්ටමේ නව වනජීවි උද්‍යාන 5 ක් ඇති කරන බව ගොවිජන සේවා හා වනජීවි කටයුතු පිළිබඳ ඇමැති එස්. එම්. චන්ද්‍රසේන මහතා එහිදී කීය.ඒ අනුව දැනට මෙරට ඇති මින්නේරිය, කුමන, යාල, විල්පත්තුව, හෝර්ටන් තැන්න යන ජාතික වනෝද්‍යාන පහ ඇතුළත සංචාරකයන් සඳහා නව පහසුකම් ඇති කර සංරක්ෂණ කටයුතු දියුණු කර අන්තර් ජාතික වනජීවි උද්‍යාන බවට පත්කරන බව ඇමැතිවරයා කීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>12</month>
      <day>19</day>
    </date>
    <link>http://www.silumina.lk/2010/12/19/_art.asp?fn=aa101219_5</link>
    <topic>කොටි කැඩූ වනජිවී බංගලා රුපියල් ලක්ෂ 800 කින් නවීකරණය කර විවෘත වෙයි</topic>
    <author>නිහාල් පී. අබේසිංහ</author>
    <content>නිහාල් පී. අබේසිංහආර්ථික සංවර්ධන ඇමැති බැසිල් රාජපක්ෂ මහතාගේ මෙහෙයවීමෙන් රුපියල් ලක්ෂ 800 ක වියදමින් සම්පූර්ණයෙන් ප්‍රතිසංස්කරණය කර නවීකරණය කළ විල්පත්තුවේ වන ජීවී බංගලා 4 ක් විවෘත කිරීම (ඊයේ) 18 විල්පත්තුවේ දී ගොවිජන සේවා හා වනජීවී ඇමැති එස්.එම්. චන්ද්‍රසේන මහතාගේ ප්‍රධානත්වයෙන් සිදුකෙරිණි.පසුගිය වසර 30 ක පමණ කාලයේදී කොටි ත්‍රස්තවාදීන් විනාශ කරන ලද මේ වනජීවී බංගලා පෞද්ගලික අංශයේ ද අනුග්‍රහය ඇතිව යුද හා නාවික හමුදාවල සහාය ඇතිව ප්‍රතිසංස්කරණය කෙරිණි.ඒ අනුව විල්පත්තුවේ පිහිටි කාලවිල්ලුව මහවිල, පනික්කවිල කොක්මොටේ සංචාරක බංගලා විවෘත වෙන අතර ඒ බංගලා වෙන් කිරීම වනජීවී සංරක්ෂණ දෙපාර්තමේන්තුව මගින් සිදුකරගත හැකි ය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>12</month>
      <day>19</day>
    </date>
    <link>http://www.silumina.lk/2010/12/19/_art.asp?fn=aa10121911</link>
    <topic>මෙවර රාජ්‍ය නර්තන උළෙලේ විශේෂ නවාංගයක්</topic>
    <author/>
    <content>“ගීතං වාද්‍ය තථා නෘත්‍යං ත්‍රයං සංගීත මුච්‍යතේ” යනුවෙන් සංගීත රත්නාකරයෙහි දැක්වෙන පරිද්දෙන් ගීතය, වාදනය හා බැඳුණු වෙසෙස් කලාංගයකි, නර්තනය නම් වන්නේ. උඩරට, පහතරට, සබරගමු වශයෙන් අපටම අනන්‍ය වූ විචිත්‍ර නර්තන කලාවක් දුරාතීතයේ සිටම අපගේ උරුමයක් ලෙස පැවතිණ. ශාන්ති කර්ම ආශ්‍රිත නර්තන ශෛලින් සේම නර්තනය ප්‍රාසංගික කලාවක් ලෙස එහි ශක්‍යතා, ප්‍රබලතා පෘථුල කළ ප්‍රශස්ත නර්තනවේදීහු ද එහි ගුරු පරම්පරාවන් ද අපට සිටියහ.වසරක් පාසා සංස්කෘතික හා කලා කටයුතු අමාත්‍යාංශයෙන් හා නර්තන අනුමණ්ඩලයේ මෙහෙයවීමෙන් රාජ්‍ය නර්තන උලෙළ පවත්වනු ලබන්නේ ලාංකේය නර්තන කලාව සුපෝෂණය කරනු පිණිස ය. 1994 වසරේ සිට අඛණ්ඩව පවත්වා ගෙන එනු ලබන “රාජ්‍ය නර්තන උලෙළ” මෙවර පැවැත්වෙන්නේ මේ මස 26 වැනි ඉරු දින පස්වරු 6.00 ට බත්තරමුල්ල ජන කලා කේන්ද්‍රයේදී ය. සංස්කෘතික හා කලා කටයුතු ගරු අමාත්‍ය ටී.බී. ඒකනායක මහතාගේ ප්‍රධානත්වයෙන් හා කලාසූරී වජිරා චිත්‍රසේන මහත්මියගේ ගෞරවනීය සහභාගිත්වයෙන් මේ උලෙළ පැවැත්වේ.එසේ ම 1994 සිට පැවැති කිසිදු රාජ්‍ය නර්තන උලෙළක දක්නට නොලැබුණු නවාංගයක් මෙවර නර්තන උළෙලට එක් වී තිබීම වෙසෙසින් සඳහන් කළ යුත්තකි. එනම් යුග ගණනක් නර්තන කලාවෙන් ඒකාලෝක කළ, එහි ප්‍රකාශන ශක්‍යතා පෘථුල කළ පෙර පරපුරේ ප්‍රවීණ නර්තන ශිල්පියකු හෝ ශිල්පිනියක තෝරා ගෙන එම කලාකරුවාගේ මෙහෙවර අගය කොට, ජීවිතයේ එක්වරක් පමණක් පිරිනැමෙන සම්මාන බුහුමනට පාත්‍ර කිරීම ය.පළමු වැනි වරට මේ ගෞරව සම්මානයට උරුම කියන්නී වජිරා චිත්‍රසේන නම් වූ කෘතහස්ත නර්තනවේදිනියයි. ඒ අනුව එක් අතකින් මෙවර රාජ්‍ය නර්තන උළෙල ඇයගේ මහඟු කලා මෙහෙවරට පිදෙන උපහාරයක් ද වේ. මෙහි දෙවැනි අදියර ලෙස එළැඹෙන වසරේ මාර්තු මාසයේදී පමණ වජිරාවන්ගේ අභිනන්දන ග්‍රන්ථයක් ද එළිදැක්වීමට නාට්‍ය අනුමණ්ඩලය මඟින් කටයුතු යොදා ඇති බව සංස්කෘතික හා කලා කටයුතු අමාත්‍යාංශයේ කලා උපදේශක හා රාජ්‍ය නර්තන අනුමණ්ඩලයේ සභාපති රවිබන්දු විද්‍යාපති මහතා අප හා පැවැසීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>12</month>
      <day>19</day>
    </date>
    <link>http://www.silumina.lk/2010/12/19/_art.asp?fn=aa10121912</link>
    <topic>ශ්‍රීලනිප වෘත්තීය සමිති සම්බන්ධීකරණ කමිටු සභාපති ගාමිණී ලොකුගේ</topic>
    <author/>
    <content>ශ්‍රී ලංකා නිදහස් පක්ෂයට අනුබද්ධ සංවිධාන ශක්තිමත්ව හා ක්‍රමවත්ව පවත්වා ගැනීමේ අරමුණින් ඒ සඳහා සහයවීම පිණිස වෘත්තීය සමිති සම්බන්ධීකරණ කමිටුවක් පත්කර ඇති අතර එහි සභාපතිවරයා ලෙස කම්කරු සහ කම්කරු සබඳතා අමාත්‍ය ගාමිණී ලොකුගේ මහතා පත්කර ඇත.සාමාජිකයන් නව දෙනෙකුගෙන් සමන්විත මෙම සම්බන්ධීකරණ කමිටුවේ අනෙකුත් සාමාජිකයන් ලෙස ජ්‍යෙෂ්ඨ අමාත්‍ය අතාවුද සෙනෙවිරත්න, බස්නාහිර පළාත් ආණ්ඩුකාර අලවි මවුලානා, ක්‍රීඩා අමාත්‍ය මහින්දානන්ද අලුත්ගමගේ, සබරගමු පළාත් මහ ඇමති මහීපාල හේරත්, කර්මාන්ත හා වාණිජ කටයුතු පිළිබඳ නියෝජ්‍ය අමාත්‍ය ජයරත්න හේරත්, නියෝජ්‍ය කතානායක චන්දිම වීරක්කොඩි, රාජ්‍ය පරිපාලන නියෝජ්‍ය අමාත්‍ය විජය දහනායක සහ බදුල්ල දිස්ත්‍රික් පාර්ලිමේන්තු මන්ත්‍රී චාමික බුද්ධදාස යන මහත්වරු පත්ව සිටිති.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>12</month>
      <day>19</day>
    </date>
    <link>http://www.silumina.lk/2010/12/19/_art.asp?fn=aa10121913</link>
    <topic>මහාචාර්ය මහින්ද විජේරත්නට විශිෂ්ටතා සම්මානයක්</topic>
    <author/>
    <content>මහාචාර්ය මහින්ද විජේරත්න සමාජ විද්‍යා ක්ෂේත්‍රයේ ඉතාම කැපී පෙනෙන පර්යේෂකයා වශයෙන්, 2010 විශිෂ්ටතා සම්මානයෙන් පිදුම් ලැබීය. මෙම සම්මානය ජනාධිපති කාර්යාලයේදී මහින්ද රාජපක්ෂ ජනාධිපතිතුමා විසින් පිරිනමන ලදි.මහාචාර්ය විජේරත්න රුහුණ විශ්වවිද්‍යාලයේ පුරෝගාමි සාමාජිකයෙකි. එතුමා දැනට කෘෂිකාර්මික පීඨයේ කෘෂි - ආර්ථික විද්‍යා දෙපාර්තමේන්තුවේ මහාචාර්යවරයා වශයෙන් කටයුතු කරයි. එතුමන් කෘෂි - ආර්ථික විද්‍යා, තාක්ෂණ හුවමාරුව, ප්‍රජා සංවර්ධනය සහ පාරිසරික විද්‍යා යන ක්ෂේත්‍රවල පර්යේෂණ කටයුතුවලට විශාල වශයෙන් දායක වී තිබේ. මහාචාර්ය විජේරත්න කොළඹ නාලන්ද විද්‍යාලයේ ආදි සිසුවෙකි. මහාචාර්ය විජේරත්න ලැබූ මෙම ජයග්‍රහණය, රුහුණ විශ්ව විද්‍යාලයේ අධ්‍යයන පර්යේෂණ හැකියාව තවදුරටත් පෝෂණය කිරීමට හේතුවේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>12</month>
      <day>19</day>
    </date>
    <link>http://www.silumina.lk/2010/12/19/_art.asp?fn=aa10121914</link>
    <topic>ඉංජිනේරු සංස්ථාව දේශීය නිෂ්පාදකයන්ට හා කොන්ත්‍රාත්කරුවන්ට ප්‍රමුඛත්වය දෙයි</topic>
    <author/>
    <content>ශ්‍රී ලංකා රාජ්‍ය ඉංජිනේරු සංස්ථාව සිය කටයුතුවලදි දේශීය නිෂ්පාදකයන්ට, දේශීය කොන්ත්‍රාත්කරුවන්ට ප්‍රමුඛත්වය දීමට තීරණය කර තිබේ.දේශීය ඉදිකිරීම් ක්‍ෂේත්‍රයේ දැවැන්තයන් වන ශ්‍රී ලංකා රාජ්‍ය ඉංජිනේරු සංස්ථාව දේශීය නිෂ්පාදිතය සමඟ අත්වැල් බැඳ ගැනීම පිළිබඳව ශ්‍රී ලංකා රාජ්‍ය ඉංජිනේරු සංස්ථාවේ සභාපති මහාචාර්ය ආශු මාරසිංහ මහතා ප්‍රකාශ කළේ, රටක් සංවර්ධනය වීම සඳහා දේශීය නිෂ්පාදනයන් පූර්ණ ලෙස සහභාගී කරවා ගැනීම මගින් සංවර්ධන ක්‍රියාවලියේ පැතිකඩවල් කිහිපයකින්ම සම්පූර්ණ වන බවයි. එසේම දේශීය අමුද්‍රව්‍ය වෙළඳපොළ, රැකියා උත්පාදනය, වැඩි දියුණු වන අතර නව නිර්මාණ, නව ආකල්ප, ජීවන රටාව ආදියෙහි සංවර්ධනයක් සිදුවන බවද ඔහු පැවසීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>12</month>
      <day>19</day>
    </date>
    <link>http://www.silumina.lk/2010/12/19/_art.asp?fn=ab1012191</link>
    <topic>නිදහස් රටේ සුවඳවත් මල් පුබුදවමු</topic>
    <author/>
    <content>ජනාධිපති ලේකම් ලලිත් වීරතුංගතිස් අවුරුදු කාලයක් පුරා පැවැති කුරිරු යුද්ධය මේ රටට ශාපයක් වී තිබුණි.ඒ අඳුරු යුගයේ කුඩා දරුවකුට නොව වැඩිහිටියකුට පවා නිදහසේ ගමනක් බිමනක් යාමට නොහැකි වුණි. රාජකාරිය සඳහා උදෑසන නිවසින් පිටවන තැනැත්තා හවසට ආපසු පැමිණේදැයි විශ්වාසයක් නොමැති තත්ත්වයක, ජනතාව නිරන්තරයෙන් ම අවිනිශ්චිත බවින් කල් ගෙවූ තත්ත්වයක තිබූ මේ රට දැන් නිදහස් නිවහල් දේශයක් බවට පත්ව ඇත. අතීතයේ රටේ ඕනෑම කාන්තාවකට දෙවුන්දරතුඩුවේ සිට පේදුරුතුඩුව දක්වා කිසිදු උපද්‍රවයකින් තොරව ගමන් කළ හැකිව තිබුණි.එවැනි වාතාවරණයක් උදාවී ඇති මොහොතක කතාබහ කළ යුතු වන්නේ, වැඩි අවධානය යොමු කළ යුතු වන්නේ අපගේ දරුවන් පිළිබඳවය. ඒ රටක ජීවනාලිය දරුවන් වන නිසාය. ඔවුන් පිළිබඳ කතා කිරීම තරම් වැදගත් දෙයක් ජාතියකට තිබේ යැයි සිතිය නොහැකි ය.ළමා සංවර්ධන හා කාන්තා කටයුතු අමාත්‍යාංශය මඟින් ප්‍රකාශිත ‘ජාතික මුල් ළමාවිය රැකවරණය හා සංවර්ධන සතිය’ සමස්ත ජාතියේම අවධානය යොමුවිය යුතු සතියකි. අවාසනාවකට මෙවැනි කාර්යයන්ට, දරුවන් පිළිබඳ කෙරෙන කටයුතුවලට ලැබෙන ප්‍රසිද්ධිය අවමය. විශේෂයෙන් ජනමාධ්‍ය රටේ දරු පරපුර වෙනුවෙන් වඩා වැඩි වගකීමකින් කටයුතු කළ යුතුය.මහින්ද රාජපක්ෂ ජනාධිපතිතුමා ගේ ‘මහින්ද චින්තන ඉදිරි දැක්ම’ පිළිබඳව යමෙක් හොඳින් අධ්‍යයනය කළේ නම් රටේ සංවර්ධන කටයුතුª ගැන වගේ ම දරුවන් පිළිබඳ එතුමා දක්වන උනන්දුව හා සැලකිල්ල කෙතරම් ද යන්න පැහැදිලි වේ. එහි දරුවන් ගැන අපගේ අවධානය යොමුකර ඇති ආකාරය ඉතා ප්‍රශංසනීය ය. රටක නායකයෙක් දේශයේ දරුවන් වෙනුවෙන් මෙතරම් මහන්සි වෙනවා නම් එය ජාතියේම වාසනාවකි. දරුවන් පිළිබඳ වූ ඒ ආකල්පය මුළුමහත් ජනතාව අතරම පැතිරී යා යුතුය.අද අපි දරුවන් වෙනුවෙන් වූ විවිධ ව්‍යාපෘති විවිධ වැඩ සටහන් සංවිධානය කරමු. නිරන්තරයෙන් සාකච්ඡා සම්මන්ත්‍රණ පවත්වමු. මහා සංඝරත්නය, පාසල් පද්ධතිය, විවිධ අමාත්‍යාංශ, ජනමාධ්‍ය, කිසි කලෙකත් නොවූ විරූ ලෙස දරුවන් ගේ සංවර්ධනය වෙනුවෙන් කැපවෙන කාලයකි. මේ සියල්ල සිදුවන අතර කුඩා දරුවන් අපචාරයට ලක්වීම පිළිබඳ අපට අමතක කළ නොහැකිය. අප හැම මැදිහත් විය යුතු වන්නේ ඒ ව්‍යසනයෙන් දරුවන් බේරා ගැනීමට ය. මෙය රජයට පමණක් තනිවම කළ නොහැකි කාර්යයක් වන නිසාය.සිඟිති දරුවා මල් පොහොට්ටුවක් වැනිය. ඒ මල් කැකුළ ආරක්ෂා කොට, නැණ ගුණ දම් පුරුදු පුහුණු කරවා සුවඳවත් මලක් සේ පිපෙන්නට ඉඩ දීම වැඩිහිටියන් වන අප ගේ යුතුකමකි. මේ සමාජයේ විවිධ විෂමාචාරයන් හි නිරතවන පිරිස් බොහෝ වෙති. කෙනෙක් තව කෙනකු ගේ දියුණුව නොඉවසන්නේ ය. තවත් කෙනෙක් ඊර්ෂ්‍යා සහගත සිතිවිලිවලින් යුතු වන්නේ ය. මේ අය පිළිබඳ විමසා බැලුවේ නම්, මේ අකටයුතුකම්වල මූලය සොයා බැලුවේ නම් ඔවුන් ගේ ළමා කාලයම ගැටලු සහගත බව පැහැදිලි වේ.සමාජය ඒ දරුවාට විශාල අසාධාරණයක් කර තිබේ.ඇතැම්විට මවුපිය සෙනෙහස අහිමි වී ගොසිනි. ඇතැම්විට පාසලේ දී හිමි විය යුතු තැන නොලැබී ගොසිනි. ඒ නිසා දරුවා ගේ වර්ධනය ඉතා පහළ අඩියකට වැටී ඇත. මේ සියල්ල නිසා ඔහු සමාජය පිළිබඳ වෛරී සහගත සිතිවිල්ලකින් පසුවේ. හෙතෙම අනාගතයට රැගෙන යන්නේ ද මේ සිතිවිලි හා ඒ හා බැඳුණු ක්‍රියාකාරකම් ය.මේ උදාවී තිබෙන්නේ අලුත් රටක් ගොඩනැඟීමේ යුගයකි. ඒ කාර්යයේ දී ජනාධිපතිතුමාගේ වැඩි අවධානයක් යොමු වී තිබෙන්නේ අධ්‍යාපනය, සෞඛ්‍යය හා දරුවන් පිළිබඳව ය. මේ දරුවන් යහමඟට ගෙන හොඳ පුරවැසියන් ලෙස අනාගතයට දායාද කරන්නේ කෙසේද යන්න පිළිබඳවය. එහෙත්, දරුවාට වන බලපෑම් අනුව මෙය ඉතා අපහසු කාර්යයකි.අද අපි අන්තර්ජාලය පිළිබඳ ඉතා ඉහළින් කතා කරමු. අන්තර්ජාලයට පිවිසීමෙන් බොහෝ දේ ඉගෙනීමේ අවස්ථාව ලැබෙන බව සැබෑය. එහෙත් ඒ ඔස්සේ නරක බලපෑම් ද වන බව අමතක නොකළ යුතුය.දරුවන් කිසිසේත්ම නොකියවිය යුතු දේ නොදැකිය යුතු දෑ අප්‍රමාණ වශයෙන් අන්තර්ජාලය දරුවන් කරා ලබා දෙයි. මෙය ඉතා විශාල ව්‍යාපාරයක් වී හමාරය. මේ අපචාරවලින් දරුවා බේරාගැනීම අප ගේ යුතුකමකි. තාක්ෂණික වශයෙන් හැකි උපරිම ආකාරයෙන් මෙවැනි වෙබ් අඩවි තහනම් කිරීමට ජනාධිපතිතුමා විදුලි සංදේශ නියාමන කොමිසම් සභාවට නියෝග කර තිබේ.තාක්ෂණික වශයෙන් එය ඉතා අසීරු කාර්යයක් වුවද රජය මේ උත්සාහය අතහරින්නේ නැත. නොපෙනෙන අදෘශ්‍යමාන බලවේගවලින් පැමිණිය හැකි සියලුම උපද්‍රවවලින් දරුවා ආරක්ෂා කරනවා මෙන්ම නිවෙසින්, පාසලින් ඔහුට හොඳ පරිසරයක් ඬර්මාණය කර දීම ද අප ගේ වගකීමකි.මේ සමාජයේ බොහෝ වැඩිහිටියන්ට ළමා කාලය පිළිබඳ අදටත් සතුටින් කතා කළ හැකිය. එවැනි ළමාවියක් අප ගේ දරුවන්ට නොලැබුණේ නම් එය මහත් අසාධාරණයකි.වත්මන් ළමා පරපුරට සුන්දර ළමා වියක් නිර්මාණය කර දීමට, ඔවුන් ආරක්ෂා කර ගැනීමට රජය, මවුපියන්, පාසල් පද්ධතිය, සමාජය පිළිබඳ ආදරය කරුණාව දක්වන පිරිස්, රාජ්‍ය නොවන සංවිධාන, යුනිසෙෆ්, ලෝක බැංකුව, ආසියානු සංවර්ධන බැංකුව වැනි අන්තර්ජාතික ආයතන යන මේ සියල්ලම එක්වී විශාල කර්තව්‍යයක් ඉටු කළ යුතුය. මේ දරුවන්ට වර්ධනය වන්නට, ඔවුන්ගේ සම්පූර්ණ විභවයට කටයුතු සකසා දිය යුතුය. ඒ පිළිබඳව අධ්‍යයනය කොට ඒ සඳහා නිසි ක්‍රියාමාර්ග යෙදිය යුතුය. මෙහිදී අධ්‍යාපනය ඉතා වැදගත් වේ. එය පාසලට පමණක් සීමා විය යුතු නොවේ.නිවසේදී සිඟිති දරුවාට මවුපියන් පූර්වාචාර්යවරුන් විය යුතුය. සමහර සමාජවල විවාහයට පෙර අදාළ පාර්ශවයන් ගේ අධ්‍යාපනය පිළිබඳ විමසන්නේ ඔවුන් අනාගත දරුවන්ට පූර්වාචාර්යවරුන් විය යුතු නිසාය.මේ සමාජයේ ආදර්ශවත් ලෙස ජීවත්වන, රටට වැඩදායී පුද්ගලයන්ට මාර්ගෝපදේශ වූයේ කුඩා කළ තම මවුපියන්ගෙන් ලද අවවාද හා අනුශාසනාවන්ය. අද දවසේ සියලුම දරුවන්ට ඒ අවස්ථාව උදාකර දීම මවුපියන්ගේ යුතුකමකි. හෙට දවස ගැන යහපත් බලාපොරොත්තු ඇතිකර ගත හැකිවන්නේ එලෙස කටයුතු කිරීමෙනි.මුල් ළමා විය රැකවරණය හා සංවර්ධනය පිළිබඳ ජාතික සතියක් ප්‍රකාශයට පත් කොට ජනතාව ගේ අවධානය යොමු කිරීම ඉතා වැදගත් කාර්යයකි. මේ සතිය පමණක් නොව උදාවන හැම දිනයක් ම අප ගේ දරු පරපුර ආරක්ෂා කරගැනීමට කැප කළ යුතුය. මේ රටේ දරුවන් ආරක්ෂා කොට ඔවුන් යහපත් පුරවැසියන් ලෙස අනාගතයට දායාද කිරීම සඳහා ජනාධිපතිතුමා ගෙන යන කාර්යභාරය මල්ඵල ගැන්වීමට නම් ඒ සඳහා සමස්ත ජනතාවගේ ම සාමූහික ප්‍රයත්නයක් තිබිය යුතුය.සටහනරමණී සුබසිංහඡායාරූපය - රොෂාන් පිටිපනකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>12</month>
      <day>19</day>
    </date>
    <link>http://www.silumina.lk/2010/12/19/_art.asp?fn=ab1012192</link>
    <topic>මතට තිත සාර්ථකත්වයට ජනපති සුබ පතයි</topic>
    <author>චන්දන බණ්ඩාර</author>
    <content>ගිය සඳුදා ජනාධිපතිතුමාගේ ප්‍රධානත්වයෙන් අරලියගහ මන්දිරයේදී සමෘද්ධි නිලධාරින්ගේ විශේෂ රැස්වීමක් පැවැත්විණි. ඇමැති ලක්ෂ්මන් යාපා අබේවර්ධන සහ ඇමැති එස්.එම්. චන්ද්‍රසේන ද එම රැස්වීමට එක්ව සිටියහ. ජනාධිපතිතුමාගේ කතාව අතරතුර එම රැස්වීමේදී එහි තිබූ තිරයක එ.ජා.ප මහා සම්මේලනයේ විශේෂ අවස්ථා කිහිපයක දර්ශනද සමෘද්ධි නිලධාරින්ට දැක ගත හැකි විය.එක්වරම සමෘද්ධි නිලධාරින්ට සිදුවන්නට යන දෙය ගැන සිතා ගත නොහැකි විය. එ.ජා.ප සම්මේලනයේදී එ.ජා.ප නායකයන් ඇතුළු පිරිස ජාතික ගීය වාදනය වෙද්දී ජාතික ගීයට නැටූ හැටි එහිදී සමෘද්ධි නිලධාරින්ට දැක ගත හැකි විය.”ජාතික ගීය වාදනය වෙද්දීවත් විනයක් ඇතිව ඉන්න බැරි නායකයෝ අද අපේ රටේ ඉන්නවා. මෙයාලා රටේ බලයට ගෙන එනවාද? අපි කවුරුත් ජාතික ගීයට ජාතික කොඩියට ගරු කළ යුතුයි නේද?” තිරයේ දිස්වූ දර්ශන නැරැඹීමෙන් පසුව ජනාධිපතිතුමා තමන් කරගෙන ආ කථාව අතරතුර කියා සිටියේය.ගිය සතියේදී කොළඹ හුණුපිටිය ගංගාරාම විහාරස්ථානයේදී විවාහ මංගල උත්සවයක් පැවැත්විණි. ඒ ලක්බිම පුවත්පතේ නියෝජ්‍ය ප්‍රවෘත්ති කර්තෘවරයකුගේය. ඔහුගේ විවාහයට අස්සන් තැබුයේ අගමැතිවරයා සහ එ.ජා.ප නායක රනිල් වික්‍රමසිංහ විසිනි. බෞද්ධ ආගමානුකූල ලෙස උත්සවය සංවිධානය කැර තිබිණි.එ.ජා.ප නියෝජ්‍ය නායක කරූ ජයසූරිය, නියෝජ්‍ය ඇමැති ගිතාංජන ගුණවර්ධන, පාර්ලිමේන්තු මන්ත්‍රීවරුන් වන තිලංග සුමතිපාල, සුදර්ශනී ප්‍රනාන්දු පුල්ලේ, දයාසිරි ජයසේකර, සජිත් ප්‍රේමදාස ඇතුළු පිරිසක් ද එම අවස්ථාවට එක්ව සිටියහ.”මං මේ වගේ විවාහ මංගල උත්සව කීපයකටම සහභාගී වෙලා තියෙනවා. මේක හොඳ සම්ප්‍රදායක්. ආගමානුකූලව චාරිත්‍ර වාරිත්‍ර අනුව ඉටු වීම වැදගත් වෙනවා.” එ.ජා.ප නියෝජ්‍ය නායක කරූ ජයසූරිය කියා සිටියේය.මේ අතරතුර කරූ ජයසූරිය එ.ජා.ප නියෝජ්‍ය නායකයා අගමැති දි.මු. ජයරත්න මහතාට කියා සිටියේ කොළඹ නගරයේ ප්‍රශ්න හුඟාක් තිබෙන බවය. “ආ අපි කොළඹ නගරය ගොඩඟන්න තිලංග සුමතිපාලට බාර දෙන්න ඉන්නේ.” අගමැතිතුමා කියා සිටියේය.”ආ එහෙම නම් අපට ඉදිරි මහ නගර සභා ඡන්දයට අපේක්ෂකයෙක් දාන්න බැරි වේවි. මොකද තිලංග ඉන්නවානේ.” එ.ජා.ප නියෝජ්‍ය නායක කරූ ජයසූරිය කියා සිටියේ සිනා සෙමිනි.ශ්‍රී ලංකා පරිපාලන සේවයේ නිලධාරීන්ට පත්වීම් ලිපි ප්‍රදානය කිරීමේ උත්සවය ගිය සතියේ පැවැත්විණි. ඒ ජනාධිපතිතුමාගේ ප්‍රධානත්වයෙන් අරලියගහ මන්දිරයේ දී ය.ඉතිහාසයේදී අපේ රටේ රාජ්‍ය නිලධාරීන් සහ දේශපාලනඥයන් ඉතා සමීප ව කටයුතු කිරීමෙන් උපරිම ජනතා සේවයක් ලබාදීමට හැකි වුණා. ජනතා සේවය කියන්නේ දෙවියන්ට සේවය කිරීම හා සමානයි. පේදුරුතුඩුවේ ඉඳලා දෙවුන්දර තුඩුවට යන්න අද පුළුවන් වාතාවරණය නිර්මාණය වෙලා තියෙනවා. ඒ නිසා ඔබ රටේ කාට සේවය කළත් ජාති ආගම් වශයෙන් නෙමෙයි සේවය කරන්නේ. ඒ නිසා මේ රටේ ඕනෑම තැනක සේවය කරන්න. තම හදවතින් ම ඒ සේවය කරන්න ජනාධිපතිතුමා පත්වීම් ලද නිලධාරීන් හමුවේ කියා සිටියේය.පසුගිය දිනවල පරීක්ෂණයක් කරලා තිබුණා රජයේ සේවකයෝ කොපමණ වැඩ කරනවා ද කියලා. වැඩ කළයුතු පැය 7 යි විනාඩි 45 න් වැඩ කරන්නේ පැය තුනයි විනාඩි 20 යි කියලා අනාවරණය වෙලා තියෙනවා. අපි අපේ හදවතට තට්ටු කරලා අහන්ඩ ඕනේ අපි කරන දෙය හරිද කියලා. පැය 24 ම වැඩ කරන අය අප අතර සිටිනවා” ජනාධිපතිතුමා කියා සිටියේ ය.“ඔබගේ වගකීම ජනතාවට සේවය කිරීමයි. ඔබ බැඳිලා ඉන්නේ ජනතාව වෙනුවෙන්. ඔබගේ වගකීම ජනතාවට සේවය කිරීම. ඒ නිසා ඔබ ජනතාව වෙනුවෙන් කරන සේවය වඩාත් කාර්යක්ෂමව ඉටු කළ යුතුයි. එතකොට ඔබට තීන්දු ගන්න වෙනවා. ඒ තීන්දුව සද්භාවයෙන් අරගෙන එය වැරැදි තීන්දුවක් වුණොත් ඔබ ආරක්ෂා කර ගන්න මුළු රාජ්‍ය සේවය වගේ ම අපිත් ඉන්නවා” ජනාධිපතිතුමා නව පරිපාලන සේවයේ නිලධාරීන් හමුවේ කියා සිටියේ ය.නාවික හමුදාවට වසර 60 ක් සම්පූර්ණ වීම නිමිත්තෙන් පසුගියදා පැවැති රාජ්‍ය උත්සවයට ද ජනාධිපතිතුමා සහභාගි වුණේ ය. ලොව බලවත් රටවල් හතරක නාවික යාත්‍රා ද මෙවර නාවික හමුදා සංදර්ශනයට එක්වී සිටියේ ය.නාවික හමුදාව සතු පී 444 ඩෝරා යාත්‍රාවට නැඟුණ ජනාධිපතිතුමාට නාවික යාත්‍රා 8 කින් එතුමා වෙත පිරිනැමුණු උත්තමාචාර පිළිගත්තේ ය. ඉන් අනතුරුව ජනාධිපතිතුමා සයුර නෞකාව තුළ සංවිධානය කැර තිබූ තේ පැන් සංග්‍රහයකට ද සහභාගි වීය.ශ්‍රීපාද වන්දනා සමය හෙට (20) වෙනිදාට යෙදී ඇති උඳුවප් පොහෝ දිනයෙන් ආරම්භ වේ. වන්දනාකරුවන්ගේ පොදු පහසුකම් පිළිබඳව රත්නපුර දිස්ත්‍රික් ලේකම් කාර්යාලය විසින් සිරිත් පරිදි පවත්වන අවසන් සමාලෝචන රැස්වීම පසුගිය 14 වැනිදා පැවතියේ ආණ්ඩුකාර වි.ජ.මු. ලොකු බණ්ඩාර සහ මහ ඇමැති මහීපාල හේරත් ගේ ප්‍රධානත්වයෙනි.ශ්‍රීපාදස්ථානාධිපති දම්පහල සීලානන්ද නාහිමි ඇතුළු භික්ෂූන් වහන්සේ ද පාර්ලිමේන්තු මන්ත්‍රීවරු, පළාත් අමාත්‍යවරු, ආරක්ෂක සේවා ප්‍රධානීන් ප්‍රාදේශීය ලේකම්වරුන් ඇතුළු විශාල පිරිසකගේ සහභාගිත්වයෙන් පැවතී එම රැස්වීමට මෙවර තාරුණ්‍යයට හෙටක් සංවිධානයේ නාමල් රාජපක්ෂ මහතාගේ නියෝජිතයකු ද සහභාගි වීම විශේෂත්වයක් විය.එම නියෝජිතයා සඳහන් කළේ රාජපක්ෂ මහතාගේ උපදෙස් මත තම සංවිධානය මේ වනවිට හැටන් නල්ලතන්නි හරහා ශ්‍රී පාද මාර්ගය ඉතා ප්‍රශස්ත මට්ටමකට ගෙන ආ බවය.පළාත් පාලන ආයතන ඇතුළු සංවිධාන රැසක සහ ප්‍රජා දායකත්වය ද ඇතිව හැටන් මාර්ගයේ පරිසර පද්ධතිය ද පවිත්‍රතාවය ද ආරක්ෂා කර ගනිමින් ගෙන ගිය එම වැඩපිළිවෙළ රත්නපුර පලාබත්දල මාර්ගයේ ද ක්‍රියාත්මක කිරීමට ද නාමල් රාජපක්ෂ මහතා දැනටමත් අවශ්‍ය සංවිධාන කටයුතු සූදානම් කර ඇතැයි ඔහු නියෝජනය කරමින් පැමිණි උදිත තේනුවර පැවසීය.ඒ සඳහා ඉදිරි වන්දනා කාලය තුළ තාරුණ්‍යයට හෙටක් සංවිධානය ශ්‍රමදාන කඳවුරු 06 ක් පැවැත්වීමට මේ වනවිට සියලු කටයුතු සංවිධානය වෙමින් පවතින බව ද ඔහු හෙළිදරව් කළේ ය. ශීතල සිරිපා වන්දනා සමය පිළිබඳ මේ රැස්වීම උණුසුම් වූයේ ශ්‍රී පාදස්ථානාධිපති දම්පහල සීලානන්ද හිමිපාණන් රත්නපුර ප්‍රාදේශීය සභාවට එරෙහිව අදහස් දැක්වීමත් සමඟ ය. උන්වහන්සේ සඳහන් කළේ එම ප්‍රාදේශීය සභා බල ප්‍රදේශයට අයත් ශ්‍රී පලාබත්ගල මාර්ගයේ පවිත්‍රත්වය ඇතුළු අනෙකුත් කටයුතු වලට අදාළව එම ප්‍රාදේශීය සභාවෙන් විධිමත් සහායක් නොලැබෙන බව ය. මෙම විවේචනවලට කන් දෙමින් ආණ්ඩුකාර වි.ජ.මු. ලොකු බණ්ඩාර සඳහන් කළේ මෙවන් පළාත් පාලන ආයතන ප්‍රධානීන් පිළිබඳ රජයේ ඉහළම බලධාරීන් දැනුවත් කිරීමට තමන් කටයුතු කරන බවය.පසුගිය 14 වැනිදා රත්නපුර දිස්ත්‍රික් සම්බන්ධීකරණ කමිටුව රැස් වූයේ එහි සම සභාපතිවරුන් වන රාජ්‍ය පරිපාලන ඇමැති ඩබ්ලිව්. ඩී.ජේ. සෙනවිරත්න සහ සබරගමුව මහ ඇමැති මහීපාල හේරත් යන මහත්වරුන්ගේ ප්‍රධානත්වයෙනි.දිස්ත්‍රික් සම්බන්ධීකරණ කමිටු කැඳවීම සහ සෙසු සංවිධාන කටයුතු සිදු වන්නේ දිස්ත්‍රික් ලේකම් කාර්යාලය හරහා ය.මෙවර විශේෂත්වය වූයේ පාර්ලිමේන්තුව නියෝජනය කරන දිස්ත්‍රික් මැති ඇමැතිවරුන් සඳහා අසුන් වෙන්කර තිබුණ ද පළාත් අමාත්‍ය මණ්ඩලය හරහා එවන් අසුන් නම් කිරීමක් නොතිබීම ය. රත්නපුර දිස්ත්‍රික්කයේ පාර්ලිමේන්තු ආසන ධූර 10 න් 07 ක් එක්සත් ජනතා නිදහස් සන්ධානටය සතු වුව ද මේ රැස්වීමට පාර්ලිමේන්තුව නියෝජනය කරමින් පැමිණ සිටියේ ජෝන් සෙනෙවිරත්න ඇමැතිවරයා හැරුණු විට ටී. රංජිත් ද සොයිසා පාර්ලිමේන්තු මන්ත්‍රීවරයා පමණි. එහෙත් විදේශගතව සිටින පළාත් සෞඛ්‍ය අමැති භාණු මුනිප්‍රිය හැරුණු විට රත්නපුර දිස්ත්‍රික්කය නියෝජනය කරන අතුල කුමාර රාහුබද්ධ, ජී.එම්. කරුණාපාල, යන පළාත් අමාත්‍යවරු ද විපක්ෂ නායක ඒ.ඒ. විජේතුංග, පළාත් සභා මන්ත්‍රීවරුන් වන සලිත කරුණාරත්න, උපාලි වීරසිංහ, රම්‍ය කුමාර වීරසිංහ, නිලන්ත ජයසිංහ, අනුර අලගියවන්න, සිරිපාල කිරිඇල්ල, ජගත් පල්ලියගුරු, ඉෆ්ලාර් එම්. යෙහියා යන පළාත් සභා මන්ත්‍රීවරු රැසක් ද ඊට සහභාගි වූහ.රැස්වීම අතරතුර නැඟී සිටි පළාත් අමාත්‍ය පැල්මඩුල්ල ශ්‍රී.ල.නි.ප ප්‍රධාන සංවිධායක අතුල කුමාර රාහුබද්ධ චෝදනා මුඛයෙන් සඳහන් කළේ රැස්වීමේ පාර්ලිමේන්තු නියෝජිතයන්ට අසුන් නම් කර ඇතත් පළාත් අමාත්‍යවරුන්ට එසේ අසුන් නම් නොකිරීම නිසා ඔවුන් අපහසුතාවට ලක්වූ බව ය.අපටත් නියමිත ආසනයක් තිබෙනවා නම් එය පහසුවක්. එසේ නැත්නම් දිස්ත්‍රික් සම්බන්ධීකරණ කමිටුව මේ මේ තීරණය ගනු ලැබිණැයි අපට දන්වා එවීම වුව එකී කටයුතු අපේ කාර්යාල වල සිට කිරීම වුව ප්‍රමාණවත් යැයි පළාත් අමාත්‍යවරයා සඳහන් කළේ උපහාසාත්මක ස්වරයකිනි.මෙවර රත්නපුර දිස්ත්‍රික් සම්බන්ධීකරණ කමිටුවේ දී පාර්ලිමේන්තු මන්ත්‍රී ටී. රංජිත් ද සොයිසා සහ බළංගොඩ නගරාධිපති ගාමිණී වීරසිංහ යන මහත්වරු එකිනෙකාට චෝදනා කර ගැනීමට වූයෙන් එම උණුසුම සමනය කිරීමට ජෝන් සෙනෙවිරත්න අමාත්‍යවරයාටත් මහීපාල හේරත් මහ ඇමැතිවරයාටත් දෙතුන් වතාවක් මැදිහත් වීමට සිදු විය.නාගරික නිවාස සහ ආපන ශාලා වලින් ඉවතලන අපවිත්‍ර ජලය නගරයේ කාණු වලට මුදා හැරීම පිළිබඳ මතු වූ තත්ත්වයක් හමුවේ ඔවුන් දෙදෙනා පරස්පර මත දැරූ අතර අවසානයේ මේ පිළිබඳ කරුණු කීමට නිලධාරීන් කීප ;දනෙකු නැගී සිටිනු දක්නට ලැබිණි. මෙම නීති රීති ක්‍රියාත්මක කිරීමේ දී ප්‍රථමයෙන් ජනතාව දැනුම්වත් කළ යුතු යැයි සොයිසා මන්ත්‍රීවරයා සඳහන් කළ අතර පරිසරය ආරක්ෂා කිරීමට මීටත් වඩා දැඩි නීති රීති ක්‍රියාත්මක කළ යුතු යැයි බළංගොඩ නගරාධිපතිවරයා දිගින් දිගටම කරුණු දැක්වීම නිසා මේ තත්ත්වය උදා විය.යාපනය හින්දු විද්‍යාලයේදී ගිය සෙනසුරාදා හින්දු සංස්කෘතික වැඩසටහනක් පැවැත්විණි. ඒ දහසකට ආසන්න පිරිසකගේ සහභාගීත්වයෙනි. එම උත්සවයේ ප්‍රධාන ආරාධිතයා වූයේ ජාතික හෙළ උරුමයේ පාර්ලිමේන්තු මන්ත්‍රී අතුරලියේ රතන හිමියෝය.”උතුරු පළාතේ ත්‍රස්තවාදීන් බිහිසුණු ලෙස විනාශ කළත් උතුරේ ජනතාවගේ සංස්කෘතිය ආරක්ෂා වී තිබෙන්නේ හින්දු පූජකවරුන්ගේ කැපවීම නිසයි” එහිදී අතුරලියේ රතන හිමියෝ කියා සිටියහ.මතට තිත රජයේ වැඩසටහන මෙහෙයවීමේ වගකීම බාරදී තිබෙන්නේ ද අතුරලියේ රතන හිමියන්ටය. මේ නිසා මතට තිත ජාතික ප්‍රතිපත්තිය පිළිබඳ විශේෂ සාකච්ඡාවක් ගිය සතියේ මහරගම තරුණ සේවා සභාවේදී පාවැත්විණි. රතන හිමියන්ට පවරන ලද කාර්යභාරයේ සාර්ථකත්වයට සුබ පතමින් ජනාධිපතිතුමා එම සාකච්ඡාවට විශේෂ පණිවුඩයක් ද එවා තිබිණි. එම අවස්ථාවේදී එය ඉදිරිපත් කෙළේ ඇමැති මෛත්‍රීපාල සිරිසේන විසිනි.”දුම්කොළ සහ මධ්‍යසාර ජාතික අධිකාරී පනතේ සංශෝධනවල නීතිමය කටයුතු ප්‍රමාද වී තිබෙනවා. මේ ගැන නීතිපති දෙපාර්තමේන්තුවේ නිලධාරින් වගකීම බාර ගත යුතුයි.” එම සාකච්ඡාවේදී අතුරලියේ රතන හිමියෝ කියා සිටියහ.මේ විශේෂ සාකච්ඡාවට ඇමැතිවරුන් වන මෛත්‍රීපාල සිරිසේන, බන්දුල ගුණවර්ධන, චම්පික රණවක සහ කලාකරුවන් ඇතුළු පිරිසක් එක්ව සිටියහ.15 වැනි බදාදා අවිස්සාවේල්ලට නුදුරු මාදොල ප්‍රදේශයේ පැවැති අවමංගල නිවෙසකට මහින්ද රාජපක්ෂ ජනාධිපතිතුමා හදිසියේම පැමිණියේ ඒ වන විටත් එහි රැඳී සිටි ලොකු කුඩා සියලු දෙන විමතියට පත් කරමිනි.ආරක්ෂක අංශයට මෙන්ම වෛද්‍ය අංශයටත් සම්බන්ධ නිලධාරියකුගේ පියාණන්ගේ දේහයට අවසන් ගෞරව දැක්වීම සඳහා අවිස්සාවේල්ල දක්වා ගුවන් යානයකින් පැමිණි ජනාධිපතිතුමා එතැන් සිට අවමඟුල පැවැති මාදොල නිවස දක්වා පැමිණියේ වාහනයකිනි.ජනාධිපතිතුමා එම නිවෙසට පැමිණෙන විට සබරගමුව මහ ඇමති මහීපාල හේරත් ද මෘත දේහයට අවසන් ගෞරව දැක්වීමට එහි පැමිණ සිටියේය. අවමඟුල් නිවෙසේ සාමාජිකයන් සමඟ මෙන්ම එහි සිටි ලොකු කුඩා කා සමඟත් වචනයක් දෙකක් කතා කළ ජනාධිපතිතුමා පැයකට ආසන්න කාලයක් එහි ගත කෙළේය.ආපසු කොළඹ බලා ඒමට හෙලිකොප්ටරය නතර කර තිබූ අවිස්සාවේල්ල පිටිය වෙත ගිය ජනාධිපතිතුමාට දැක ගන්නට ලැබුණේ තමා පැමිණි ආරංචියත් සමඟ දහසකට ආසන්න පිරිසක් එහි රැස්ව සිටින අයුරුය.ඔවුන් බොහෝ දෙනෙක් එතුමා සමඟ කතා කිරීමට පොරකනු දක්නට ලැබිණි.ජාතික නිදහස් පෙරමුණේ දේශපාලන මණ්ඩලය පසුගිය සතියේදී බත්තරමුල්ලේ පිහිටි එහි ප්‍රධාන කාර්යාලයේදී පක්ෂ නායක, ඉදිකිරීම්, ඉංජිනේරු සේවා, නිවාස හා පොදු පහසුකම් අමාත්‍ය විමල් වීරවංශ ගේ සහ පක්ෂයේ ප්‍රධාන ලේකම්, පි‍්‍රයන්ජිත් විතාරණ ගේ ප්‍රධානත්වයෙන් රැස්විය.ඉන් පසුව ඉදිකිරීම්, ඉංජිනේරු සේවා, නිවාස හා පොදු පහසුකම් අමාත්‍යාංශයේ කටයුතු පිළිබඳව දේශපාලන මණ්ඩලය දැනුම්වත් කිරීමට විමල් වීරවංශ ඇමැතිවරයා කටයුතු කළේය.“2011 සිට ආරම්භ කිරීමට යෝජිත ජන සෙවණ නිවාස දශලක්ෂයේ දැවැන්ත නිවාස යෝජනා ක්‍රමය වෙනුවෙන් අත්‍යාවශ්‍යම උපාංගයක් ලෙස ‘ජනසෙවණ මණ්ඩපය’, නැතිනම් නිවාස මහ ලේකම් කාර්යාලය පසුගිය බදාදා විවෘත කරනු ලැබුවා. මෙය ඉදිරියේදී නිවාස අවශ්‍ය සියලුම ජනතාවට මඟ පෙන්වීමක්, සවියක්, අත්වැලක් වේවි.” විමල් වීරවංශ ඇමැතිවරයා පෙන්වා දුන්නේය.“ලෝක බලවතුන් පරිසර දූෂණයට දායක වන අන්දම 16 වැනි දේශගුණික විපර්යාස පිළිබඳ ජගත් සමුළුවේදී ඉතාම හොඳින් අනාවරණය වුණා. ඇමෙරිකාව ඇතුළු ලෝක බලවතුන් එහිදී තමන්ට එල්ල වූ චෝදනා හමුවේ නිරුත්තර වුණා.” කැන්කුන්හි මූන් පැලස්වලදී පැවැති ඒ සමුළුවට ශ්‍රී ලංකා රජය නියෝජනය කරමින් සහභාගි වූ මධ්‍යම පළාත් පරිසර අමාත්‍ය නිමල් පියතිස්ස තම නිල සංචාරය පිළිබඳව දේශපාලන මණ්ඩලය දැනුම්වත් කළේ එලෙසය.ඉතාලියේ හා ප්‍රංසයේ ශාඛා සමිති හා ශ්‍රී ලාංකිකයන් වෙතින් ලත් ඇරැයුමකට අනුව ජාතික නිදහස් පෙරමුණේ මාධ්‍ය ප්‍රකාශක, හිටපු පාර්ලිමේන්තු මන්ත්‍රී මොහොමඩ් මුසම්මිල් හා හිටපු පාර්ලිමේන්තු මන්ත්‍රී පද්ම උදයශාන්ත ගුණසේකර මේ දිනවල එම රටවල සංචාරයක නිරතව සිටිති.පසුගියදා කොටි ත්‍රස්තවාදයට එරෙහිව පැරීසියේදී එහි වෙසෙන ශ්‍රී ලාංකීය දේශපේ‍්‍රමීන් සංවිධානය කළ විරෝධතාවයට ද ඔවුන් සහභාගි වී තිබේ. එසේම කොටි ත්‍රස්තවාදීන්ගේ ක්‍රියාකාරිත්වයට එරෙහිව පෙළ ගැසීම සඳහා ප්‍රංසයේ වෙසෙන ශ්‍රී ලාංකීය දේශපේ‍්‍රමීන් දැනුම්වත් කිරීමේ රැස්වීම් කිහිපයකට ද ඔවුහු සහභාගි වූහ. ජාතික නිදහස් පෙරමුණේ පැරිස් ශාඛාව ගොඩනැඟීමට ද ඔවුන් එහිදී කටයුතු කර තිබේ.ගිය සතියේදී එජාපයේ මහා සම්මේලනය පැවැත්විණි. මේ සම්මේලනය පැවැත්වීම වාරණය කරමින් අධිකරණ නියෝගයක් ගැනීමට මේ අතරතුර එජාප ප්‍රාදේශීය සභා විපක්ෂ නායකයකු උත්සාහ ගෙන තිබිණි. නමුත් එජාප මහ සම්මේලනය වාරණය කෙරුණේ නැත.ඉන් පසුව ගිය සෙනසුරාදා උදෑසනින්ම එජාප නායකයා සිරිකොත එජාප මූලස්ථානයට එජාප මහ ලේකම් තිස්ස අත්තනායක, නියෝජ්‍ය නායක කරු ජයසූරිය සහ ගාමිණි ජයවික්‍රම පෙරේරා කැඳවා තිබිණි.“ආරාධනා නොකළ කිසිම කෙනෙක් සම්මේලන භූමියට ගන්ඩ එපා. මොකද ඉදිරිපෙළ අසුන්වලට කඩාකප්පල්කාරීන් ආවොත් ඔවුන් ව්‍යවස්ථාවට විරුද්ධ වෙන්ඩ පුළුවන්. අන්තිමට ඒක පක්ෂයේ නායකයා විදියට මං සංවිධානය කරා කියලා චෝදනා කරන්ඩ පුළුවන්.” එජාප නායකයා එජාප ජ්‍යෙෂ්ඨයන් හමුවේ කියා සිටියේය.ඒ අනුව ගිය ඉරිදා එජාප සම්මේලනය සඳහා සියලු කටයුතු සූදානම් කැර තිබිණි. කඩුවෙල ප්‍රාදේශීය සභාවේ විපක්ෂ නායක පි‍්‍රයන්ත පත්බේරිය එදින උදෑසන 7.00 පමණ වන විට සිරිකොත මූලස්ථානයට පැමිණි ප්‍රථම එජාප ප්‍රාදේශීය නායකයාය. ඉන් අනතුරුව උදෑසන 7.20 පමණ වෙන විට දයාසිරි ජයසේකර, බුද්ධික පතිරණ සහ සජිත් පේ‍්‍රමදාස සිරිකොත මූලස්ථානයට පැමිණියහ.ඉන් අනතුරුව දයාසිරි, බුද්ධික එජාප මූලස්ථානයට පිවිසෙන දොරටුවේ සිට සම්මේලනයට පැමිණෙන සාමාජිකයන්ට ආයුබෝවන් කියමින් සුබ පැතුවේය. ඉන් අනතුරුව උදෑසන 8.45 ට පමණ සජිත්, බුද්ධික සහ දයාසිරි ගියේ එජාප නායකයාගේ නිල කාමරය වෙතය. ඒ වෙන විට එහි එජාප නායක රනිල්, නියෝජ්‍ය නායක කරු සහ මහ ලේකම් තිස්ස අත්තනායක විශේෂ සාකච්ඡාවක නිරතව සිට එම සාකච්ඡාව නවතා දැමූහ.ඉන් අනතුරුව එජාප නායකයා ඇතුළු පිරිස ගියේ සම්මේලනය පැවැති ස්ථානය වෙතය. ඉන් අනතුරුව සජිත් පේ‍්‍රමදාස එම සම්මේලනය පැවැති වේදිකාවට ගොඩ විය.එජාප සම්මේලනය ආරම්භයේදී පිළිගැනීමේ කතාව සිදු කළේ පළාත් සභා මන්ත්‍රී නීතිඥ ශිරාල් ලක්තිලක විසිනි. ඊළඟ කතාව සිදු කළේ රවි කරුණානායකය. ඉන් පසුව එජාප මහ ලේකම් තිස්ස අත්තනායක සම්මේලනය කැඳවීමේ යෝජනාව ඉදිරිපත් කළේය. එජාප නියෝජ්‍ය නායක කරු ජයසූරිය සහ සජිත් ;ප්‍්‍රමදාස කතා කළේ ඉන් අනතුරුවය.ඉන් පසුව එජාප මහ ලේකම් තිස්ස අත්තනායක නව පක්ෂ ව්‍යවස්ථාවේ වගන්ති සම්මේලනයට ඉදිරිපත් කැර සිටියේය. එම වගන්ති ස්ථිර කරනු ලැබූයේ පාර්ලිමේන්තු මන්ත්‍රී විජේදාස රාජපක්ෂ විසිනි. නමුත් සම්මේලනයට පැමිණ සිටි පිරිසගේ කැමැත්ත අකමැත්ත විමසීම සිදු නොවිණි. ඒ වෙනුවට සිදු වූයේ මන්ත්‍රී ජෝශප් මයිකල් පෙරේරාට සහ ගාමිණි ජයවික්‍රම පෙරේරා වෙත සභාව ඇමැතීමට අවස්ථාව ලබා දීමය.ඒ සමඟම කලබලයට පත් වූයේ සුජීව සේනසිංහ සහ පළාත් සභා මන්ත්‍රී මෛත්‍රි ගුණරත්නය. ඉන් පසුව මන්ත්‍රී බුද්ධික පතිරණ එජාප මහ ලේකම්වරයා අසලට ගොස් විමසා සිටියේ ඡන්ද විමසීම සිදු කරන්නේ නැති ද කියාය. ඉන් අනතුරුව එජාප නායකයා විසින් නව ව්‍යවස්ථාවට සම්මේලනයට පැමිණි සාමාජිකයන්ගේ කැමැත්ත විමසා සිටීම සිදුවිය. එහිදී එක් සමාජිකයෙක් හැර අනෙක් සියලුම සමාජිකයෝ නව ව්‍යවස්ථාව අනුමත කළහ.මේ අතරතුර තවත් එජාප පාක්ෂිකයෝ පිරිසක් එජාප මූලස්ථානයේ ගේට්ටුවලින් පැන සිරිකොත මූලස්ථානයට ඇතුළු වූහ. සම්මේලනයේ කටයුතු අවසන් වීමෙන් අනතුරුව එජාප නායක රනිල්, මංගල සමරවීර, සාගල රත්නායක, තිස්ස අත්තනායක සහ රවි කරුණානායක සිරිකොත මූලස්ථානයේ විශේෂ සාකච්ඡාවක් පැවැත්වූහ.මේ අතරතුර එජාප යොවුන් පෙරමුණේ පිරිස් දෙකක් මත්පැන් පානය කිරීම නිසා ගැටුමක් ඇතිකර ගන්නා තැනට පත්විය. එම තත්ත්වය සමනය කිරීමට බුද්ධික පතිරණ හා දයාසිරි ජයසේකර ඇතුළු පිරිසක් කටයුතු කැර තිබිණි.ගිය ඉරිදා සවස එජාප නායකයාගේ ප්‍රධානත්වයෙන් එජාප පළාත් සභා විපක්ෂ නායකවරුන්ගේ හමුවක් පැවැත්විණි. එහිදී එජාප නායකයා ප්‍රකාශ කැර තිබුණේ ඉතා සියුම් ලෙස සජිත් පේ‍්‍රමදාස දේශපාලනිකව නැති කර දමන බවය. ඉතා රහසිගතව සිදුවූ එම සාකච්ඡාවේ තොරතුරු සියල්ල පසුව පළාත් විපක්ෂ නායකයෙකු මන්ත්‍රී සජිත් වෙත හෙළි කැර තිබිණි.චන්දන බණ්ඩාරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>12</month>
      <day>19</day>
    </date>
    <link>http://www.silumina.lk/2010/12/19/_art.asp?fn=ab1012194</link>
    <topic>ජාතික ගීයටගරහන විජාතික මනස් පුත්තු</topic>
    <author>රංජිත් සියඹලාපිටිය</author>
    <content>අපේ රටේ උතුම්ම නීතිය මොකද්ද කියලා කවුරුහරි ඇහුවොත් ඒකට උත්තරයක් තියෙනවා. ඒ තමයි ආණ්ඩුක්‍රම ව්‍යවස්ථාව. ඔය කියන ව්‍යවස්ථාව සම්මත කෙරුවේ 1978 දී. මේ නීති පද්ධතියේ බොහෝ දේ ගැන කියවෙනවා. මං පසුගිය දවසක ඔය කියන නීති පොත පෙරළා බැලුවා. ඒකේ මං මුලින්ම දැක්කේ ජාතික කොඩිය. ඊළඟට මං දැක්කේ අපේ ජාතික ගීය. ඊළඟට ජාතික ගීයට අදාළ සංගීතය ලබා දෙන ස්වර රටාවන් තියෙනවා. ඒකට අපි ගී තනුව කියලත් කියනවා. ඇයි මේවා ආණ්ඩුක්‍රම ව්‍යවස්ථාවට ඇතුළත් කරන්ඩ හේතුව. බොහොම ලේසියෙන් වටහා ගන්ඩ පුළුවන්. ඒවා කාටවත් තමන්ගේ උවමනා එපාකම්වලට වෙනස් කරන්ඩ බැහැ. ඒකට නොවැ නීතිය කියන්නේ. ඒ නීතිය කාට වුණත් පොදුයි. කවුරුත් ඒවා අකුරටම රකින්ඩ ඕනේ.අනෙක් අතට ජාතික ගීය කියන්නේ අපේ ජාතියේ උතුම්ම වස්තුවක්. ලෝකේ හැම රටක්ම තමන්ගේ ජාතික ගීයට දක්වන්නේ මහා ගරුත්වයක්. ඒක ඔවුන්ගේ හදවත ඇතුළෙන්ම එන දෙයක්. තමන්ගේ රටේ ජාතික ගීය ගැයෙනවා යාන්තම් හරි ඇහුනොත් කවුරු වුණත් ගල් පිළිම වගේ ගල් ගැහෙනවා. හරියට ඉද්ද ගැහුවා වගේ හිට ගන්නවා. සමහරු පපුවට අත තියාගන්නවා. ඔලිම්පික් ක්‍රීඩා උළෙල සහ ආසියානු ක්‍රීඩා උළෙල වගේ ක්‍රීඩා උත්සව අපි කවුරුත් රූපවාහිනියෙන් දැකලා තියෙනවා. ඒ වෙලාවට තමන්ගේ ජාතික ගීයට වගේම අනෙත් රටවල ජාතික ගීවලට ක්‍රීඩක ක්‍රීඩිකාවෝ ගරු කරන්නේ හදවතින්මයි. එහෙමනම් ජාතික ගීය කියන්නේ මිල කළ නොහැකි වස්තුවක් යැයි කිව්වොත් ඒකේ වැරැද්දක් නැහැ.ඒත් කියන්ඩ කනගාටුයි. අපේ රටේ ජාතික ගීයට ගිය සතියේ දවසක මහා නිගාවක් වුණා. ඒ වෙන කාගෙන්වත් නෙමෙයි. අපේ රටේ ප්‍රධාන විපක්ෂයෙන්. රනිල් වික්‍රමසිංහ, සජිත් පේ‍්‍රමදාස, තිස්ස අත්තනායක, බුද්ධික පතිරණ වගේ එජාපයේ නායකයෝ යැයි කියා ගන්නා උදවියගෙන්. අපේ රටේ හැමෝම එය රූපවාහිනියෙන් දකින්ඩ ඇති. ඒක දැකලා රටට දැයට ආදරය කරන අයගේ දෙනෙතට කඳුළක් උනන්ඩත් ඇති. අපේ රටේ විපක්ෂය රටට ද්‍රෝහි විදියට හැසිරිලා වාර්තා තියලා තියෙන්නේ. එයාලාට කප් එකක් විතරයි ඒකට නොලැබුණේ. මං හිතන්නේ ගිය සතියේ තිබුණු එජාප මහ සමුළුවේදී ජාතික ගීයට නිගා කරලා එජාපය වාර්තාව අලුත් කර ගත්තා.එජාපය අපේ රටේ අනාගත ආණ්ඩුවක් හදන්න හීන දකිනවා. කමක් නැහැ ඒකට. හැබැයි ඉතින් රට බාර ගන්ඩ ඉන්න උදවිය තමන්ගේ හැසිරීම ගැනත් හිතලා බැලුවොත් නේද හොඳ. කපිරිඤ්ඤා බයිලාවලට නටන හැටි කවුරුත් දන්නවා ඇතිනේ. ඉතින් ඔය රට බාර ගන්න හීන දකින නායකයෝ යැයි කියා ගන්නා උදවිය ජාතික ගීය වාදනය වෙද්දි නැටුවේ පිළිකුල් හිතෙන විදියටනේ.මේ රටට දැයට ආදරය කරන ගෞරව කරන අයට විතරයි මේ රටේ දේශපාලනයේ බැබලෙන්ඩ පුළුවන්. ඒක ඉරහඳ වගේ විශ්වාසයි. මොකද කිව්වොත් ඒක මහින්ද රාජපක්ෂ ජනාධිපතිතුමා රටට ඔප්පු කරලා පෙන්නුවා. මං හිතන්නේ මේ රටට ආදරය ගෞරවය දක්වන එතුමා ගැන මේ රටේ හැමෝම සාක්ෂි දරාවී.මේ රටේ ජාතික ගීයට ගරු කරන්න දන්නේ නැති දේශපාලන නායකයෝ මේ රටට ආදරය කරයි ද?යූඇන්පීය මේ රටේ දේශපාලන බලය ගන්න එයාලාගේ පක්ෂයේ තිබුණු අඩුපාඩු නැති කර ගත්තාලු. හැබැයි ඔවුන්ගේ ඔළුවල තියෙන පරදේසක්කාර ගැති ප්‍රතිපත්ති නම් වෙනස් කරගෙන නෑ වගෙයි. තව දෙයක් කියන්නම වෙනවා. යූඇන්පීයේ කවුරු නායකයා වෙලා ආවත් එයාලාගේ පරදේසක්කාර ගැති ප්‍රතිපත්ති වෙනස් වෙන්නේ නැහැ. හරියටම කැලේ මාරු වුණත් කොටියාගේ පුල්ලි මාරු වෙන්නේ නැහැ වගේ තමයි.අපට අමතක නොවෙන අතීතයක් තියෙනවා. වැඩි ඈතක නෙමෙයි. පසුගිය 2001 - 2003 යූඇන්පීයේ පාලන කාලය. ඒ කාලේ යූඇන්පීය කිව්වා කොළ පාට සමාජයක් ගැන. ඒකෙන් කිව්වේ බල්ලෝ මරලා හරි සල්ලි හම්බ කරන යුගයක් ගැන අපේ රටට සංස්කෘතික බැඳීම් ඕන නෑ කිව්වා. කොටින්ම කිව්වොත් අපේ රට තවත් තායිලන්තයක් වුණාට කමක් නැහැ කිව්වා. ඔය කියන කොළපාට සමාජය මත පදනම් වෙලා තමයි යළි පුබුදමු ශ්‍රී ලංකා කියන වැඩසටහන යූඇන්පී ආණ්ඩුව පටන් ගන්ඩ හැදුවේ.අපි ඔය කථා හැම දෙයක්ම මොහොතකට අමතක කරලා දාමු. යූඇන්පීය මේ වෙනකොට හතර ගාතෙන් වැටිලා ඉන්නේ. සමහරු කියනවා සජිත් පේ‍්‍රමදාස නායකයා වුණොත් නියමයි කියලා. යූඇන්පීය අළු දූලි මතින් නැගිටියි කියලා. හැබැයි ඉතින් සජිත් පේ‍්‍රමදාස කියන්නෙත් විදේශ බලවේගවලම ඉත්තෙක් කියලා වැටහෙන්ඩ අපේ රටට වැඩි කාලයක් යන එකක් නැහැ. සජිත් යූඇන්පීයේ නායකයා වුණොත් වෙන්නේ එකම දෙයයි. ඒ යූඇන්පීය කියලා දෙයක් මේ මහ පොළොවේ නැති වෙන එක. යූඇන්පීය සුන්නදූලි වෙලාම යනවා.අපි දේශපාලනය කියන දෙය අමතක කරලා දාමු. අපි කාට කාටත් ඕනේ අතේ මිටේ යහමින් මුදල් තියෙන යුගයක් ඇති කර ගන්ඩ. ඒකට ඕනේ වටපිටාව අද අපේ මේ රටේ ඇති වෙලා තියෙනවා. අධිවේගී මාර්ග එක් පැත්තකින් ඉදිවෙනවා. පේදුරු තුඩුවේ ඉඳලා දෙවුන්දර තුඩුවට අද ඕනෑම කෙනකුට නිදහසේ යන්ඩ එන්ඩ පුළුවන්. අපේ රටට දැන් සංචාරකයෝ බුරුතු පිටින් එනවා. ගිය සතියේ මේ වසරේ අපේ රටට ලක්ෂ හය සම්පූර්ණ කරමින් ආපු සංචාරකයාත් ආවා.මේ විදියට අපේ රට දැන් ආර්ථිකයේ මහා දියුණුවක් කරා යන ගමන පටන් ගෙන තියෙන්නේ. ඉදිරි අවුරුදු පහේදී අපේ රටේ මහා වෙනසක් වෙනවා. ඒක ඉරහඳ වගේ විශ්වාසයි. අපේ වගකීම වෙන්නේ මේ රටේ උද්ඝෝෂණ වැඩ වර්ජන කරලා රට අවුල් කරන්න හදන එක නෙමෙයි. ඒක මේ රටේ බහුතර ජනතාව දන්න දෙයක්.මේ රටේ ජනතාවගේ ආරක්ෂාව, සුබසාධනය වගේම සංවර්ධනය වෙනුවෙන් ඉදිරි අවුරුද්දේ වැඩිම මුදලක් මේ රජය වෙන් කරලා තියෙනවා. එහෙම තියෙද්දී රටට ආදරයක් නැති පරදේසක්කාර ගැති රූකඩ මේ රටේ බලය අල්ලන්න හීන දකිනවා ඇති. හැබැයි ඒක දවල් දකින හීනයක්ම විතරයි.රංජිත් සියඹලාපිටියකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>12</month>
      <day>19</day>
    </date>
    <link>http://www.silumina.lk/2010/12/19/_art.asp?fn=ab1012195</link>
    <topic>ආවොත් කරු මතුවෙයි මෙරු කොක්ක ඩුඩුං තක බොං බොං</topic>
    <author/>
    <content>සැක්කරයා උඩගොස් බිම වැටුණේය.”මොකද බොස් ඉර හැරෙන වෙලාවෙ?”සිකුරිටි කාරයා හෙල්ල සැක්කර භවනේ මුල්ලකට හේත්තු කරමින් ඇසුවේය.”මේ බලාපංකො පාණ්ඩුකම්බලේ නටන නැටිල්ල. නටන්ඩ හිතෙන්නෙ නැද්ද බං සිරිලංකාවෙ ජාතික ගීතය ඇහෙනවනේ..””ශ්‍රී ලංකා මාතා...”ඩෙඟ ඩෙඟ පරි රඹුට කැකිරිසුන්දර සිරි බරිනීඩෙඟ ඩෙඟ පරි අම්මට පොරිඔබ වේ අප ශක්තීආවොත් කරු - පායයි හිරුඩෙඟ ඩෙඟ පරි රඹුට කැකිරිමෙන්න රනිල් - පිස්සු ඩබල්ඩෙඟ ඩෙඟ පරි අම්මට පොරිකොක්ක ඩුඩුං - තක බොං බොං”සැක්කරයා සීරුවෙන් හිටගෙන නටනවාය.මෙන්න රනිල් - පිස්සු ඩබල්ආවොත් කරු - පායයි හිරුඩෙඟ ඩෙඟ පරි අම්මට පොරිකොක්ක ඩුඩුං - තක බොං බොංපිස්සු ඩබල් - තක බොං බොංමෙන්න සජිත් -ඩෙඟ ඩෙඟ පරිතක බොං බොං - ඩෙඟ ඩෙඟ පරි”බොස් බොස් පාණ්ඩු කම්බලේ ගිනිගන්නවා... අනේ බොස්.. බොස්ගෙ ජොබ් එක විතරක් නෙමෙයි මගෙ ජොබ් එකත් නැතුව යනවා..”සිකුරිටි කාරයා ඔලුවේ අතගසාගෙනය.”බොස්ටත් පිස්සු ඩබල් වෙලානෙ””පිස්සු ඩබල් වෙන්නෙ නැද්ද බං මේ දීපංකරේ වැඩවලට””ඒ මොකක්ද බොස් මේ හිරු මැදියමේ?””හියැහ්.. උඹත් සීතල නෝන්ඩි මාස්ටර් කෙනෙක් වෙලානෙ..””ඒව නිකං එක්ස්ට්‍රා ෂොට් නෙ.. දැන් මොකක්ද මේ වෙලා තියෙන්නෙ.. මට මොකක්වත් පේන්නෙ නෑනෙ..””පිස්සු ඩබල් - තක බොං බොං”ආසයි බොස්.. ආසයි බොස්””උඹට මේව පේන්ඩ දහසක් දිවැස් තියෙන්ඩ එපායැ..දහසක් දිවැස් ඇතිදෙදෙව් ලොවටම අධිපතිමට ඉඳුරු දික්පතිදනෝ සක්දෙවිඳු යැයි පවසති””ඔය කවිය වැඩිය කියන්ඩ එපා බොස්.. එතකොට ඒකත් අර ආවොත් කරු පායයි හිරු මට්ටමටම වැටෙනව නෙ..අන්තිමේදී කරුත් එක්ක හිරුත් පැරදිලා ... පබාට.. එහෙම වෙන්ඩ එපා බොස්.. කරු, මෙරු වුණා වාගෙ”සැක්කරේ, බක්කරේ වුණොත් එහෙම.. මට වෙන්නෙ සිකුරිටි ජොබ් එක දාලා පිටි අනන්ඩ..””එතකොට උඹට පුළුවන් ජාතික ගීතය දාගෙන රනිල්ල, කරුල, සජිත්ල, තලතල, රේණුකාලා නටනව වගේ පිටි මෝලිය තල තල නටන්ඩ..”ඔබ වේ අප විද්‍යා....”පිස්සු ඩබල් - මෙන්න රනිල්තක බොං බොං - අම්මට පොරිසජිත් ඇවිත් – ඇත්තද බොලපිස්සු ඩබල්.. ඩෙඟ ඩෙඟ පරිආවොත් කරු .. මතුවෙයි මෙරුපිස්සු ඩබල් .. අම්මට උඩුසැක්කරයා කියනවාය.සිකුරිටි කාරයා නටනවාය.”අමාරිස් අයිය සිංදු කියනව,ඇලන් නෝනා රබන් ගහනව, මං නටඤ්ඤං”සිකුරිටි කාරයා වෙළෙඳ දැන්වීමක් කියන්වන්නට පටන් ගත්තේය.”මොකද බං උඹ දැන්වීම් කියවන්නෙ.. අත යටින් උඹට ගාණක් වත් හම්බවෙලාද?””නෑ ඉතින් ඒ කට්ටිය අමාරිස්ල ඇලන් නෝනල වෙනකොට මං පිනා වත් වෙන්ඩ එපා යැ..””ඉයැහ්... පුහ්... පිස්සු ඩබල් මං උඹත් අරගෙනම දීපංකරේට යන්නං. පිස්සු ඩබල් බලන්ඩ... මට පව් කියල හිතුණා... ජීවිත කාලෙ ම හිටගෙන ඉන්නව.. මොනම ආතල් එකක්වත් නෑනෙ...””අනේ හොඳයි... නැත්නම් මාත් ඇමැතියෙකුගෙ සිකුරිටි වගේ... හිටගෙන ඉන්නව විතරයි.. මොනම ආතල් එකක්වත් නෑ.. ඇමැති ගොල්ලන්ටත් ඔහොම හිතෙනව නං..””හොඳට අල්ලගනිං.. දීපංකරේට බැහැපු ගමන් සිහිය හොඳට තියාගනිං..””දැන් අපි පිස්සු ඩබල් බලන්ඩ යන්නේ අංගොඩටද? මුල්ලේරියාවටද?””නෑ බං සිරිකොතට””සිරිකොත කියන්නෙ යූ.ඇන්.පී. මූලස්ථානයනෙ””එහෙ තමයි බං පිස්සු ඩබල් පෙන්නන්නෙ..ජාතික ගීතයට නටනවනෙ..ජාතික ගීතය කොච්චර ආතල් බයිල එකක් වුණාද කිව්වොත් කවුදෝ ලොකු මහත්තයෙක් කවුදෝ ලොකු නෝන කෙනෙකුගෙ උරිස්සටත් තට්ටු කර කර තමයි නැටුවෙ..””නෑ..හ්.. කවුද බොස් ඒ ලොකු නෝන මහත්තය?””ඒ මොකටද?””මටත් පොඩි තට්ටුවක් දාන්ඩ””හියැහ්..පිස්සු ඩබල් වාගෙ ලෑන්ඩ් කරන්ඩත් ඉස්සර.. කට ඇරියට කමක් නෑ... අත බුරුල් කරන්ඩ එහෙම එපා..””ඒක තමයි බොස්.. අර කොක්කු දෙන්න ඉබ්බට දුන්න වගේ කටින් අල්ලගන්ඩ කියල කෝටු කෑල්ලක් දුන්න නම් මෙලාකට මං බිම..””ඒක තමයි.. කොක්කු දෙන්නටත් තිබුණෙ කෝටු කෑල්ල ඉබ්බගෙ අතට දෙන්ඩ..””ඩෙඟ ඩෙඟ පරි...රඹුට කැකිරි..පිස්සු ඩබල් .. පිස්සු ඩබල්..”යමු යමු වී නොපමා”ඩෙඟ ඩෙඟ පරි අම්මට පොරිකොක්ක ඩුඩුං .. තක බොං බොංපිටකෝට්ටෙ හන්දියෙ දිහාටත් සද්දෙ ඇහෙනවාය.”බොස් බෝඩ් එකක් නැතත් කරු මහත්තය දේශප්‍රේමියෙක්නෙ..සුදු පාට නැෂනල් වගේ එකේ ජාතික කොඩියක් ගහගෙන නෙ ඉන්නෙ.. එයා ඉන්න තැනක එහෙම වෙන්ඩ බෑනෙ..””ආවොත් කරු - මතුවෙයි මෙරුපිස්සු ඩබල් .. අම්මට පොරිඅප හද තුළ භක්තී..පිස්සු ඩබල්.. ඩෙඟ ඩෙඟ පරිකට්ටියක් අත් අල්ලාගෙනය. කට්ටියක් නටනවාය. ආතල් ගන්නවා නෙමෙයි ආතල් භක්ෂණය කරනවාය.”දැන් ඔය කට්ටිය කවදද බොස් අංගොඩට යවන්නෙ..?””ඇයි මොකද?””බොස්වත් යවන්ඩ””ඒ මොකටද?””බොස්ටත් පිස්සු ඩබල්.. නැත්නම් මේවගෙ තැනකට මාව එක්කගෙන ඒවියැ..සිකුරිටිකාරයින්ට පිස්සු ඩබල් වුණොත් බොස්ටත් ආරක්ෂාවක් නෑ..””ඩෙඟ ඩෙඟ පරි රඹුට කැකිරිකට්ටිය මෙලෝ සිහියක් නැතුව නටනවාය.”අංගොඩ රෝහලේ සිරිකොත ශාඛාව“කවුදෝ පොරක් ඇවිත් ගේට්ටුවේ බෝඩ් එකක් එල්ලනවාය.”හියැහ්.. හික්.. පොහ්..””කොක්ක ඩුඩුං - තක බොං බොං”කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>12</month>
      <day>19</day>
    </date>
    <link>http://www.silumina.lk/2010/12/19/_art.asp?fn=af1012192</link>
    <topic>පත්තරකාරයන් පාවාදුන් ද්‍රෝහියෝ</topic>
    <author>සටහන කේ. සී. ජේ. රත්නායක</author>
    <content>ශ්‍රීලංකාවේ යුද අපරාද ගැන සෙවීමට එ.ජා. මහලේකම් බෑන් කී මූන්ට අවංක වුවමනාවක් නෑ. ඔහු වක්‍රාකාරයෙන් ශ්‍රී ලංකා රජයට සහාය දෙනවා.ශ්‍රී ලංකාවේ ප්‍රතිරූපය බිඳ දැමීමේ අරමුණින් එංගලන්තයේ සිට ක්‍රියාත්මක වන කුප්‍රකට වෙබ් අඩවියක් මඟින් ඉකුත් දා මේ අදහස පළ කැර තිබුණේ වී. රුද්‍රකුමාරන් වැනි කොටි නායකයකු නොව; ශ්‍රී ලංකා වෘත්තීය පත්‍ර කලාවේදීන්ගේ සංගමයේ සභාපතිවරයා ය. මේ වනවිට ඔහු ඇමෙරිකාවේ දේශපාලන රැකවරණය ලබන බැව් දැන ගන්නට ඇත. කෙසේ වෙතත් ප්‍රශ්නය වන්නේ ඒ ප්‍රකාශය ශ්‍රී ලංකා වෘත්තීය පත්‍ර කලාවේදීන් ගේ සංගමයේ නිල මතය ද? නො එසේ නම් ලිපිය ලියූ පුද්ගලයාගේ පෞද්ගලික මතය ද යනුයි.එක්තරා අතකින් ගත් කළ මෙය තරමක සාහසික ප්‍රකාශයකි. මෙතෙක් ශ්‍රී ලංකාවට එරෙහිව “යුද අපරාධ” චෝදනා ගොනු කිරීමට උත්සාහ ගන්නේ විදේශගත එල්.ටී.ටී.ඊ, ක්‍රියාකාරීන් හා විදේශ සංවිධාන කිහිපයක් පමණි. ශ්‍රී ලංකාවට එරෙහිව එක්සත් ජාතීන්ගේ සංවිධානය උසි ගැන්වීමට ඔවුන් නොගත් වෑයමක් නැත. මේ වෙනුවෙන් එල්.ටී.ටී.ඊ. සංවිධානය ඩොලර් මලු ගණන් වැය කළ බවත් නොරහසකි.එහෙත් එක්සත් ජාතීන්ගේ සංවිධානයේ මහ ලේකම් බෑන් කී මූන් හා ශ්‍රී ලංකා ජනාධිපතිතුමා අතර පැවැති සාකච්ඡාවලින් පසුව ශ්‍රී ලංකාවේ සැබෑ තත්ත්වය තහවුරු කෙරිණ. ශ්‍රී ලංකා වෘත්තීය පත්‍ර කලාවේදීන් ගේ සංගමයේ සභාපතිවරයා බෑන් කී මූන්ට එරෙහිව ප්‍රහාරයක් දියත් කරන්නේ එක් පැත්තකින් කරුණු සමනය වෙමින් තිබිය දී හා අනෙක් පැත්තෙන් එංගලන්තයේ කොටි ත්‍රස්තවාදීන් හා ඔවුන් ගේ ගැත්තන් ශ්‍රී ලංකා ජනාධිපතිගේ ඔක්ස්ෆර්ඩ් දේශනය වැළැක්වීමට විවිධ උපක්‍රම සොයමින් සිටියදී ය.කල් යල් බලා ශ්‍රී ලංකා වෘත්තීය පුවත්පත් කලාවේදීන්ගේ සංගමයේ සභාපති ධූරයට පත්වූ තැනැත්තා යට කී ලිපිය යොමු කරන්නේ මෝඩකම නිසා නොව යුරෝපයේ නැඟී එන කොටි වියරුව සමඟ තමන් ද අත්වැල් බැඳ ගන්නා බව පෙන්වීමට ය. ඇතැම් විට ඔහුට අනුව එය “වීරත්වයක්” ලෙස පෙනුණා වන්නට ද පුළුවන. එහෙත් ඒ “වීරකව“ පැවතියේ කෙටි කාලයකි. මේ පිළිබඳ තොරතුරු ශ්‍රී ලංකාවේ අනාවරණය කිරීමත් සමඟ ම එකී වෙබ් අඩවියෙන් යට කී ලිපිය ගලවා ඉවත් කැර ගෙන තිබිණ. වීරත්වය හා බිය සුලු බව එක විට පෙන්නුම් කැරුණේ ඒ ආකාරයට ය. කොහොමත් ඔවුන්ගේ හැටි එහෙම ය.කෙසේ වෙතත් ශ්‍රී ලංකා වෘත්තීය පත්‍ර කලාවේදීන්ගේ සංගමය මෙරට ජනතාවට පැහැදිලි කළ යුතු කරුණු කිහිපයක් වෙයි.තම සභාපතිවරයා කළ යට කී ප්‍රකාශය සංගමයේ නිල මතය ද? නැත්නම් අදාළ පුද්ගලයාගේ පෞද්ගලික මතය ද? තවදුරටත් ශ්‍රී ලංකාවට එරෙහිව ගොනු කිරීමට තැත් කරන “යුද අපරාද” කුමන්ත්‍රණය සම්බන්ධයෙන් වෘත්තීය පත්‍ර කලාවේදීන් ගේ සංගමයේ වත්මන් විධායක සභාව අනුගමනය කරන ප්‍රතිපත්තිය කුමක්ද? මේ ප්‍රශ්න යොමු කළ ද සාධාරණ පිළිතුරු ලැබේද යන්න සැක සහිතය.ශ්‍රී ලංකා වෘත්තීය පත්‍ර කලාවේදීන්ගේ සංගමයේ සාමාජිකයන් ගෙන් අති බහුතරය මේ “යුද අපරාද” කතා පිළිකුළෙන් බැහැර කරන බව ඉඳුරාම පැහැදිලි ය. එහෙත් සංගමයේ බලය අත දරන කල්ලිය නම් දිය යටින් ගින්දර ගෙන යෑමේ පිළිවෙතක් අනුගමනය කරන බවත් සැඟවිය නොහැකි ය. උතුරේ මානුෂික මෙහෙයුම දියත් වූ මුළු කාලය පුරා ම ඔවුන් ක්‍රියා කළ ආකාරය ද රහසක් නෙමේ. ජනමාධ්‍ය නිදහස, මානව හිමිකම් වැනි සටන් පාඨවලට මුවාවෙමින් ඔවුන් කළ සෑම විරෝධතාවකදීම නියමින් හා අනියමින් එල්.ටී.ටී.ඊ. සංවිධානයට හා කොටි ගැති විදේශ රාජ්‍ය නොවන සංවිධානවලට එළිපිට ම සහාය පළ කෙළේ ය.සංගමයේ ඇතැම් නායකයන් කොටි ත්‍රස්තවාදී නායකයන් සමඟ සමීප සබඳතා පැවැත්වූ අතර ඒ වෙනුවෙන් කොටි ගැති රාජ්‍ය නොවන සංවිධානවලින් මුදල් හා වෙනත් වරප්‍රසාද ලබා ගත්තේ ය. අද වෘත්තීය පත්‍ර කලාවේදීන්ගේ සංගමයේ සභාපතිවරයා වෙබ් අඩවියක් මඟින් කළ ප්‍රකාශය අපහසුවක් නොව ඔවුන් මෙරට සිටියදී කළ දේශ ද්‍රෝහී කොන්ත්‍රාත්තුවේම දිගුවකි. මොවුන් ගේ ක්‍රියාකාරකම් පිළිබඳව පූර්ණ ස්වාධීන පරීක්ෂණයක් සිදු කරන්නේ නම් මේ පිළිබඳ තොරතුරු සැපයීමට ද බොහෝ දෙනෙක් සූදානමින් සිටිති.ඔවුහු එක් පැත්තකින් ශ්‍රී ලංකා වෘත්තීය පත්‍ර කලාවේදීන්ගේ සංගමය සතුව ඉතිහාසයේ පැවැති කීර්ති නාමය කිළිටි කළෝ ය. තවත් පැත්තකින් මේ කීර්තිමත් සංවිධානය කොටි ගැති එන්.ජී.ඕ කාරයන් ගේ තිප්පොළ ක් බවට පත් කළේ ය. එහි ප්‍රතිඵලය වන්නේ සංගමය එය පිහිටවූ මූඛ්‍ය අරමුණුවලින් බැහැරව අයාලේ යෑම නිසා එය අද මුළුමනින් ම අකර්මණ්‍යව තිබීම ය.සභාපතිවරයා හා හිටපු සභාපතිවරයා මේ වනවිට විදේශ රටවල රැකවරණ ලබති. සංගමයේ විධායක සභාවට පත් වූ තවත් පුද්ගලයන් ගණනාවක් රටවල් ගණනාවක දේශපාලන රැකවරණ ලබති. ඒ අතරින් ඇතුමෙක් ශ්‍රී ලංකාවේ ප්‍රතිරූපය කිළිටි කිරීම සඳහා වූ එල්.ටී.ටී.ඊ. ය ප්‍රචාරක ව්‍යාපාරයට ඍජුව හා වක්‍රව දායක වී සිටිති. මොවුන් විදේශගත වුණේ ඇයි? ශ්‍රී ලංකාවේ සිටියදී සිදු කළේ මොනවාද? විදේශ රටවල සිටිමින් අද කරන්නේ මොනවාද? යන කාරණා පුළුල්ව විමර්ශනය කළ යුතු ව තිබේ.අනෙක් පැත්තෙන් ඔවුන් විසින් ශ්‍රී ලංකා වෘත්තීය පත්‍ර කලාවේදීන්ගේ සංගමයට සිදු කරනු ලැබ තිබෙන හානිය ද සුළුපටු නොවේ. ගියවර නිලවරණයෙන් නව නිලධාරී මණ්ඩලය පැවැත්වුණේ සිනහ උපදවන ආකාරයෙනි.“අපි භාෂා තුනෙන් පුවත්පත්වල දැන්වීමක් පළ කළා. වෙන කවුරුවත් තරගයට ආවේ නෑ. ඉතිං අපි නිතරගයෙන් පත් වුණා. ඇයි ඒක වැරැද්ද.”සංගමයේ වගකිව යුතු තනතුරක් දරන මාධ්‍ය සගයෙක් එසේ ප්‍රශ්න කෙළේ ය. එහෙත් ගියවර නිලවරණය වැඩි සද්දයක් නැතිව පැවැත්වීමට ඔවුන්ට තිබූ තදබල වුවමනාව ඒ පිළිතුරෙන් සැඟවිය නොහැක. කෙසේ වෙතත් ඒ නිලවරණයේම් නිලධාරී මඩුල්ලක් හා විධායක සභාවක් පත්වී ඇත. පිළිගත් ආයතනවල වෘත්තීය මාධ්‍යවේදීන් කිහිප දෙනෙක් ද විධායක සභාවට පත්ව සිටිති. අප දැන් ප්‍රශ්න කරන්නේ ඔවුන්ගේ හෘද සාක්සියයි. සභාපති ධූරයට පත්වූ පුද්ගලයා විදේශ රටකය. විධායක සභාවට පත්වූ එම කියන තවත් කී දෙනෙක් ඒ ආකාරයෙන් විදේශ රටවල දේශපාලන රැකවරණ ලබන්නේ ද යනු හරිහැටි දැනගත නොහැක. මේ සම්බන්ධයෙන් සංගමයේ ප්‍රමුඛ තනතුරක් දරණ මාධ්‍ය සගයෙකුගෙන් විමසූ විට ඔහු පිළිතුරක් නොදී සිනාසුණේ ය.“විධායක සභාව රැස් වෙනවාද?”“ඔව්!”“අන්තිමට තිබුණු රැස්වීමට කී දෙනෙක් ආවද?”“ඒක නං විධායක සභාවෙන් අහන්නේ නැතිව කියන්න බෑ”ඇත්ත ඇති සැටියෙන් ගත හොත් ශ්‍රී ලංකා වෘත්තීය පත්‍ර කලාවේදීන් ගේ සංගමය අද එන්.ජී.ඕ. ක්‍රියාකාරීන් හා තවත් පුද්ගලයන් කිහිප දෙනෙකුගෙන් සැදි කල්ලියක ගේ පෞද්ගලික බූදලයක් වී තිබේ. වැඩබලන සභාපති ධූරයට මෑතකදී කෙනෙක් පත් කර ගත්තේ ය. ඔහු ද හරි අපූරු හාදයෙකි. ඒ පිළිබඳ තොරතුරු පසුවට තබමු.“විධායක සභාවට අන්තිමට ගියේ කවදාද?”“කාලෙකින් ගියේ නෑ”“ඇයි?”“වැඩක් නෑ...”මෙවර විධායක සභාවට පත්ව සිටින කිහිප දෙනකු දුන් පොදු පිළිතුරු එසේ ය. මේ අපූරු විධායක සභාව තමන් තීරණයක් ගෙන තිබේ. එනම් සාමාජික මුදල් වත් ඉදිරියට එකතු නොකර සිටීම ය. සමස්ත මුදල නොගෙවීම යනු නිලවරණයකදී ඡන්ද බලය අහිමි වීම ය. මොවුන් මෙවර සැරසෙන්නේ කුමකට ද යනු සිතා ගත හැකි ය.අධි සාමාජික, සාමාජික ආශ්‍රිත හා ශිෂ්‍ය යනුවෙන් සාමාජිකත්වය කොටස් හතරකින් සමන්විත ය. මෙයින් ඡන්ද බලය හිමිවන්නේ අධි සාමාජිකයන්ට හා සාමාන්‍ය සාමාජික යන කොටස් දෙකට පවතී. ඒ අවස්ථාව ලබා ගැනීමට නම් අදාළ පුද්ගලයා පිළිගත් මාධ්‍ය ආයතනයක සේවය කරන වෘත්තීය මාධ්‍යවේදියකු වීම අනිවාර්ය වෙයි. සංගමයේ ව්‍යවස්ථාව අනුව ජනමාධ්‍යවේදියා කවරෙක් ද යන බව නිර්වචනය කළ හැකි ය.එහෙත් අද සිදු වී තිබෙන්නේ වෘත්තීය ජනමාධ්‍යවේදීන් නොවන එන්.ජී.ඕ. ක්‍රියාකාරින්, ඇතැම් දේශපාලන ක්‍රියාකාරිකයන් හා බාහිර පුද්ගලයන් ගණනාවක් වංචනිකව සංගමයේ සාමාජිකත්වය ලබාගෙන තිබීමය. ඒ අයගෙන් ඇතැමෙක් තනතුරු පවා දරති. ජනමාධ්‍යවේදීන් නොවන පුද්ගලයන්ට සාමාජිකත්වය දී තිබෙන්නේ බලය පවත්වාගෙන යෑම සඳහා ය. ශ්‍රී ලංකා වෘත්තීය පත්‍ර කලාවේදීන්ගේ සංගමයේ සාමාජික ලේඛනය පූර්ණ ස්වාධීන විමර්ශනයකට ලක් කළහොත් මේ වංචාවන් හා බොරු පහසුවෙන් අනාවරණය කැරගත හැකි ය.ශ්‍රී ලංකා වෘත්තීය පත්‍ර කලාවේදීන්ගේ සංගමයේ හිටපු සභාපති හා ලේකම්වරයා මානුෂික මෙහෙයුම පැවැති සමයේ හා ඊට පෙරත් ඉතා කාර්ය බහුල පුද්ගලයෝ වූහ. රාජ්‍ය නොවන සංවිධාන සමඟ සමීප සබඳතා පැවැත්වූ ඔවුන් විරෝධතා උද්ඝෝෂණ, වැඩමුළු, සම්මන්ත්‍රණ ආදිය සංවිධානය කළ අතර ඊට අමතරව තවත් එන්. ජී. ඕ. ව්‍යාපෘතියක් යටතේ අනුන්ට පුවත්පත් කලාව ඉගැන්වීමට ද ගියේය.එදා මෙදාතුර ශ්‍රී ලංකා වෘත්තීය පත්‍ර කලාවේදීන්ගේ සංගමයෙන් මෙරට ජනමාධ්‍යවේදීන්ට හෝ ජනමාධ්‍ය ක්ෂේත්‍රයට හෝ කිසිදු සෙතක් සැලසුණේ නැත. ඉහතවකවානුවේදී ජනමාධ්‍යවේදීන්ගේ සුබසාධනය සඳහා කළ එක් දෙයක් පෙන්වන ලෙස අපි අභියෝග කරමු. කළ දෙයක් නැත. එහෙත් ඔවුහු වේගයෙන් දිව්වෝය. ඒ වෙනුවෙන් ගතමනා සහ වරප්‍රසාද ඉහටත් උඩින් ලැබුවෝය. මේ පුද්ගලයන් කෙතරම් කාර්ය බහුල ව සිටියේද යත්; තමන් සේවය කරන ආයතනයට හා ලබන වැටුප්, දීමනා වෙනුවෙන් වත් වැඩක් කිරීමට නොහැකිව සිටියේය. ලෝකයට පෙන්නුම් කළේ ජනමාධ්‍යවේදීන්ගේ උන්නතිය තකා කැප වී ඇති බවය.එහෙත් කෙළේ මොනවාද යනු බොහෝ දෙනා දනිති. අවාසනාවට කාරණය ඒ පුද්ගලයන් ගේ පෞද්ගලික චර්යාව නොව ඒ පටු අරමුණු සඳහා ශ්‍රී ලංකා වෘත්තීය පත්‍ර කලාවේදීන්ගේ සංගමයේ නිල නාමය භාවිත කිරීමය. මේ කීර්තිමත් සංවිධානය ඔවුන් භාවිතයට ගත්තේ එන්. ජී. ඕ. ව්‍යාපෘතියක් හැටියටය. මේ කාලයේදී සංගමයේ නිල භාවය භාවිත කරමින් මොවුන් ලබා ගත් මුදල කොපමණ ද? මුදල් ලබා ගත්තේ කාගෙන් ද? කුමකට ද? යන කරුණු පිළිබඳව පුළුල් විමර්ශනයක් සිදු කිරීම අත්‍යවශ්‍යය. දෙවනුව නිදහස් මාධ්‍ය ව්‍යාපාරය හා එවැනි රාජ්‍ය නොවන සංවිධාන සමඟ එක්ව දිනපතාම පාහේ මොවුන් සිදු කළ උද්ඝෝෂණවල ඉලක්කය වී තිබුණේ කුමක් ද? එයින් වාසිය ගත්තේ කවුද? මේ කරුණු විමර්ශනයට ලක් වන්නේ නම් තව බොහෝ රහස් අනාවරණය වන බව වගකීමකින් සඳහන් කළ හැකි ය.ජ්‍යෙෂ්ඨ මාධ්‍යවේදී පේ‍්‍රමසිරි අබේසිංහ මහතා ශ්‍රී ලංකා වෘත්තීය පත්‍ර කලාවේදීන්ගේ සංගමයේ ආරම්භක සාමාජිකයෙකි. කලක් ඔහු එහි සභාපතිවරයා ලෙස ද ක්‍රියා කෙළේය.“...1978 දී කොළඹ මහජන පුස්තකාලයේදී සංගමය පිහිටුවා ගත්තා. මුල්ම සභාපති ඩී. එෆ්. කාරියකරවන මහතා. නිව්ටන් සෙනෙවිරත්න මහතා ලේකම් ධුරයට පත්වුණා. එඩ්මන් රණසිංහ, සිරි රණසිංහ, බී. එච්. පෙරේරා, සුනිල් මාධව පේ‍්‍රමතිලක, මෙත්තානන්ද, සිවගුරුනාදන්, ඩී. සී. කරුණාරත්න වගේ ප්‍රවීණ පුවත්පත් කලාවේදියෝ ඒ රැස්වීමට සහභාගි වුණා. ඇත්තටම මේ සංගමයේ සාමාජිකයකු වීම ගෞරවයක්. සංගමය පිහිටුවා ගත්තේ වෘත්තීය පුවත්පත් කලාවේදීන් ගේ අයිතීන් දිනා ගැනීම හා සුබසාධනය අරමුණු කරගෙනයි. කිසිම දේශපාලනයක්, කල්ලිවාදයක් තිබුණේ නෑ. නමුත් අද මේ සංගමයට වෙලා තියෙන දේ ගැන මහා සංවේගයක් ඇති වෙනවා. දැන්වත් නිසි මඟට මේ සංවිධානය පත්වෙනවා දකින්න අපි කැමතියි...”පේ‍්‍රමසිරි අබේසිංහ මහතා සමඟ එකතු වන තවත් ජ්‍යෙෂ්ඨ මාධ්‍යවේදීහු ගණනාවක් වෙති. කී ලෙසම ශ්‍රී ලංකා වෘත්තීය පත්‍ර කලාවේදීන්ගේ සංගමය කීර්තිමත් සංවිධානයකි. එහි සාමාජිකත්වය දැරුවෝ හා තනතුරු හෙබවූ අය එක් පැත්තකින් වචනයේ පරිසමාප්ත අර්ථයෙන්ම ප්‍රවීණයෝය. රට පිළිගත් රටට හා ජනමාධ්‍ය ක්ෂේත්‍රයට අනල්ප මෙහෙවරක් ඉටු කළෝ වෙති. ඉතිහාසයේදී මේ සංගමය අත්කැර ගත් කීර්තිය හා ගෞරවය කෙසේ ද යත්; 1987 දී අංක 46 දරණ පාර්ලිමේන්තු පනත මඟින් මෙය ව්‍යවස්ථාපිත ආයතනයක් බවට ද පත් විය. ඒ අනුව වෘත්තීය පත්‍ර කලාවේදීන්ගේ සංගමය පාර්ලිමේන්තුව පිළිගත් නීතිගත සංවිධානයකි.එහි කටයුතු සිදුවිය යුත්තේ රටට අගතියක් නොවන හැටියටය. ඉතිහාසය කෙසේ වෙතත් මෑත භාගයේදී මේ සංගමයේ නිලතල දැරුවන් එය භාවිතා කෙළේ කුමන අරමුණකින් ද? ඒ සංගමයෙන් මෑතකදී රටටවත් ජනමාධ්‍යවේදීන්ටවත් අබ ඇටයක තරම් දෙයක් ඉටු වී නැත. සිදු වූයේ රටට හා ජනමාධ්‍ය ක්ෂේත්‍රයට අපකීර්තියක් ගෙන දෙන නොපනත්කම්ය. එහි ප්‍රතිඵලයක් වශයෙන් ශ්‍රී ලංකා වෘත්තීය පත්‍ර කලාවේදීන්ගේ සංගමය මත අද තැවරී තිබෙන්නේ ලෙහෙසියෙන් මැකිය හැකි කළු පැල්ලමක් නොවේ.ජ්‍යෙෂ්ඨ මාධ්‍යවේදී සුනිල් මාධව පේ‍්‍රමතිලක මහතා නිදහස් මාධ්‍ය ව්‍යාපාරයේ ආරම්භක සාමාජිකයෙක් හා එහි පෙරළිකාර කථිකයෙක් ව සිටියේය.“පේ‍්‍රමදාස ජනාධිපතිවරයාගේ කාලයේදී පත්තර කාරයන්ට සෑහෙන තර්ජන ආවා. ජනමාධ්‍ය නිදහසට ප්‍රශ්න මතු වුණා. අන්න ඒ පීඩනයට එරෙහිවයි අපි නිදහස් මාධ්‍ය ව්‍යාපාරය පටන් ගත්තේ. කාලයක් යන කොට මේක පිටරටින් සල්ලි අරගෙන ව්‍යාපෘති කරන එන්. ජී. ඕ. වක් බවට පත්වුණා. මම ඒ දවස්වලම අයින් වුණා. අදනං ගන්නම දෙයක් නෑ...”ජනමාධ්‍යවේදීන්ගේ හා පොදුවේ රටේ ප්‍රජාතන්ත්‍රවාදී අයිතින් රැකීමට ආරම්භ කළ නිදහස් මාධ්‍ය ව්‍යාපාරය අද පත්ව තිබෙන්නේ පූර්ණ රාජ්‍ය නොවන සංවිධානයක් බවටය. ඒ “සංවිධානය” විදේශ සංවිධානවලින් මුදල් ලබාගෙන කෙළේ මොනවාද යනු රටට රහසක් නොවේ. අද නිදහස් මාධ්‍ය ව්‍යාපාරය පුද්ගලයන් දෙතුන් දෙනෙකුගේ පෞද්ගලික ව්‍යාපාරයකි. ශ්‍රී ලංකා වෘත්තීය පත්‍ර කලාවේදීන්ගේ සංගමය මෑත කාලයේත් අදත් එක පෙළට අත්වැල් බැඳගෙන එකට ව්‍යාපෘති දියත් කරන්නේ ඒ “නිදහස් මාධ්‍ය ව්‍යාපාරය” සමඟය. ඒ ගැන වැඩි විස්තර පසුවට තබමු.නිදහස් මාධ්‍ය ව්‍යාපාරය විදේශ රටවලින් ලබා ගත් මුදල් වැය කළ ආකාරය ගැන තවමත් ප්‍රශ්න තිබේ. ඊට අමතරව එම මුදල් මහා පරිමාණයෙන් අයථා ලෙස වියදම් කොට ඇති බවත් ඒ ඇතැම් හොර ගනුදෙනුවලට ශ්‍රී ලංකා වෘත්තීය පත්‍ර කලාවේදීන්ගේ සංගමයේ හිටපු ලේකම් හා වත්මන් සභාපති සම්බන්ධ බවටත් තොරතුරු පළ විය. ඒ බොහෝ දෙනෙක් රටින් පලා ගියේ “මරණ බය” හා හොර නාමය ද රැගෙනය. දූෂණය ගැන විනිවිදභාවය සොයාන එන්. ජී. ඕ. වලින් “සම්මාන” දෙන්නේ ද එවැනි වීරයන්ටය. කෙසේ වෙතත් නිදහස් මාධ්‍ය ව්‍යාපාරයට සිදු වී ඇති වින්නැහිය ශ්‍රී ලංකා වෘත්තීය පුවත්පත් කලාවේදීන්ගේ සංගමයටත් සිදු කිරීමට මේ කල්ලිය ගෙන යන වෑයම ආපසු හැරවිය යුතුව තිබේ.මෙරට සිටින වෘත්තීය පුවත්පත් කලාවේදීන් සතු එකම ස්වාධීන සංවිධානය රටට එරෙහි හොර තිප්පොළක් බවට පත් වීමට ඉඩ තැබීම ද අපරාධයකි. මේ පිළිබඳ වගකීම ඇත්තේ පාර්ලිමේන්තුවටය. තව දුරටත් පුවත්පත් කොමසාරිස් හා ජනමාධ්‍ය අමාත්‍යාංශයටය. දැනට පූර්ණ වශයෙන් අක්‍රීය වී තිබෙන මේ කීර්තිමත් සංවිධානය නිසි මඟට ගෙන එය ජනමාධ්‍යවේදීන්ගේ සුබසාධනය පිණිස මෙහෙයවීමට ඒ අයට වගකීමක් තිබේ. සාමාජික ලැයිස්තුවේ පටන්ම වංචාවන් සිදු වී ඇති අවස්ථාවක තවත් නිලවරණයක් තැබීම විහිළුවකි. මුලින්ම පවිත්‍ර කැර ගත යුත්තේ සැබෑ සාමාජිකත්වයයි.නිසි ලෙස පූර්ණ ස්වාධීන පරීක්ෂණයක් සිදු කළහොත් පසුගිය කාලයේ සිදු වූ රටට එරෙහි නොපනත්කම් හා ඒ ඇතැමෙක් තවමත් ශ්‍රී ලංකා වෘත්තීය පත්‍රකලාවේදීන්ගේ සංගමයේ නිල නාමය හා තනතුරු භාවිත කරමින් සිදු කරන ද්‍රෝහීකම් නතර කැරගත හැකි අතර ම මෙරට වෘත්තීය පුවත්පත් කලාවේදීන්ගේ එකම ස්වාධීන ආයතනය ජාවාරම්කාරයන්ගෙන් නිදහස් කැර ගත හැකි බවත් පැහැදිලිය.සටහන කේ. සී. ජේ. රත්නායකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>12</month>
      <day>19</day>
    </date>
    <link>http://www.silumina.lk/2010/12/19/_art.asp?fn=af1012193</link>
    <topic>හතම ඉවරයි</topic>
    <author>කීර්ති මෙන්ඩිස් ඡායාරූප-සජිත් තුෂාර ප්‍රේමදාසගලිගමුව සමූහ</author>
    <content>සැරයන් බණ්ඩාර මියගොස් සිටි අයුරුවරකාපොළ පොලිසියට නුදුරින් පිහිටි රන් අභරණ උගස් කඩයක් ඉදිරිපිට නතර වූ සුදු පැහැති ඩොල්පින් වෑන් රියකි. එක් අයකු පොලිස් භටයෙකි. දෙදෙනෙක් යුද හමුදා භටයන්ය. තිදෙනාම උගස් කඩයට ගොඩ වැදුණහ.“අපි පොලිසියෙන්... ඔයාලා ගාව රත්තරන් බුදු පිළිමයක් තියෙනවා කියලා අපිට තොරතුරු ලැබුණා... පොඩ්ඩක් චෙක් කරගන්න ඕනැ.”නිල ඇඳුම් ලාගත් ඔවුන් ගැන අබමල් රේණුවක තරමකවත් සැකයක් ඇති නොවූ සේවකයන් සියලුම රන්බඩු ඔවුන්ට පෙන්වූයේ කිසිදු සැකයකින් බියකින් ද තොරවය. ඒ සැණින් අයෙක් පෙන්වන ලද රන්බඩු අතැති මල්ලකට දමා ගන්නට යුහුසුලු වෙද්දී ඔවුන් කවුදැයි එතැන සිටි සේවකයන්ට පැහැදිලි විණි. ඉන් ක්‍රියාත්මක වූ සේවිකාවක කඩයේ තිබු අනතුරු අඟවන සීනුව තද කිරීමත් සමඟ ඔවුහු කලබලයට පත්වූහ. දමාගත් රන් බඩු ද ගිනිඅවි ද අතැතිව යළි වෑන් රියට නැග ගත් ඔවුන් පොලිසියේ අය නොවන බව කාටත් වැටහිණි. ඒ සැණින් පොලිසියට ද මේ බව සැලවිණි.“හන්දියේ රත්තරන් බඩු කඩේ කොල්ල කාලා... ආපු එවුන් සුදු පාට වෑන් එකකින් පැනලා යනවලු... ඉක්මනට රේඩියෝ කාර් එක අරගෙන පස්සෙන් පන්නන්න...”සැරයන් රත්නායකට ස්ථානාධිපතිවරයා කීවේ ඔහු සේවය නිමවා පොලිස් පොතේ සටහනක් යොදා නිවෙසට යන්නට සූදානම් වෙද්දීය. පොලිස් රාජකාරියේ මෙවන් අවස්ථා බොහෝ ඇත. ස්ථානාධිපතිවරයාගේ අණට කීකරු වූ ඔහු වහා පොලිසිය ඉදිරිපිට නතර කර තිබූ රේඩියෝ රිය වෙත ආවේය.සැරයන් බණ්ඩාරසැරයන්  රත්නායකඒ වන විටත් සැරයන් චන්ද්‍රරත්න රියට ගොඩ වී සූදානමින් සිටියේය. චන්ද්‍රරත්න රිය අසුනේ සිටින දුටු රත්නායක ඉදිරිපස අසුනට ගොඩ විය. සැරයන් බණ්ඩාර පිටුපස අසුණේය. සයිරන් හඬ නංවා වරකාපොළ පොලිසියෙන් පිටවූ රිය ඉදිරියට ඇදුණේ වේගයෙනි.නගරයේ ඇති මාර්ග බාධකයට හසු නොවී පැන යා හැකි එකම මාර්ගය දේවාල පාර විය.“අපි මේ පැත්තෙන් යමු...” එක් සැරයන්වරයෙක් කීවේය. පොලිසිය එතැනින් හැරවුණේ අඹේපුස්ස හන්දියට වැටෙන නිසාය. ඒ අතර ;කාල්ලකරුවන් රැගත් වෑන් රිය ද ඉදිරියට ඇදී ගියේය.“මචං... කෙළින්ම ගියොත් අපි අහුවෙනවා... ඔතනින් හරවපන්...”එකෙක් කීවේය. වෑන් රිය හැරවුණේය. ඉදිරියට ගියේය. ඒත් එතැනින් එහාට තවත් යා නොහැකිය. යළි හැරවුණු වෑන් රිය වැටුණේ පැමිණි පාරටමය. අලව්ව පැත්තට යන්නට පැමිණිය ද පාර වැරදීම නිසා වෑන් රිය යළි පොලිසිය දෙසට පැමිණෙමින් සිටියේය. පොලිස් රියේ නිලධාරීන් ඉදිරියට එන්නේ කොල්ලකරුවන් රැගත් රිය බව හඳුනාගත්තේ නැත. පලා ගිය වාහනය යළි තමන් කිසිදා ඉදිරියට එනු ඇතැයි ඔවුන් නොසිතන්නට ඇත. ඒත් කොල්ලකරුවන් දුටුවේ සයිරන් හඬ නැඟුණු පොලිස් රිය ඔවුන් ඉදිරියට එන බවකි.“මචං... පොලිස්...”කලබල වූ ඔවුනට වෑන් රිය පාලනය කරගත නොහැකි වූහ. වෑන් රිය පාරෙන් ඉවතට පැන ගසක ගැටී නැවතිණ. පොලිසියේ අය වෑන් රිය දුටුව ද ඔවුන්ට ලැබී තිබුණු අංකය වෑන් රියේ සටහන් නොවීය. ඒත් ඔවුහු ද කලබලයට පත්ව සිටියහ. අගලට වැටුණු වෑන් රිය එතැනම නතර විය. කොල්ලකරුවෙක් මැද දොර විවෘත කරගෙන ඉවතට බැස්සේය. ඔහු පොලිස් නිල ඇඳුමෙන් සැරැසි සිටියේය. ඔහුගේ අතේ ගිනිඅවියක් විය.මහේස්ත්‍රාත් පරීක්ෂණය පැවෙත්වෙද්දීරථයේ ඉදිරිපස අසුණේ සිටි සැරයන් රත්නායක රේඩියෝ රියෙන් බැස ඉදිරියට ගියේය. ඒත් සමඟ ඇසුණේ වෙඩි හඬය.. සැරයන් රත්නායක රිය අසලම මැරී වැටුණේය.වෙඩි පිට වෙඩි පත්තු විය .වෙඩි හඬින් මුළු පළාතම ගිගුම් දෙන්නට විය. මුහුණට මුහුණ සටනකි. වෙඩි වරුසාව නැවතුණු අතර වෙඩි වරුසාවෙන් බේරෙන්නට තැත් කරන්නට දෝ රියේ දොර විවෘත කොට බසින්නට සූදානම් ව පිටුපස අසුනේ සිටි සැරයන් බණ්ඩාර ඒ ආකාරයටම රිය තුළ මියගොස් සිටියේය. සිහිසුන් වූ සැරයන් චන්ද්‍රරත්න රෝහලට රැගෙන යාමට නිලධාරීහු පියවර ගත්හ.උසස් නිලධාරීහු වහා වරකාපොළ පොලිසියට පැමිණ ඊළ¼ඟට කළ යුත්තේ කුමක්දැයි සාකච්ඡාවක නිරත වූහ. පොලිස් නිලධාරීන්ට වෙඩි තබා ඝාතනය කරන්නට තරම් සැකකරුවන්ට තිබු “හයිය” ගැන කාගේත් අවධානය යොමු විය. ඔවුන් කෙසේ හෝ කොටුකර ගත යුතු යැයි කාගේත් මතය විය. ඔවුන්ට නිදැල්ලේ සිටින්නට ඉඩ දුනහොත් ඉදිරියට ද මෙවන් සිද්ධීන්වලට මුහුණ දීමට සිදුවනු ඇතැයි යන්න කාගේත් මතය විය. පලා ගිය කොල්ලකරුවන් කොටුකර ගැනීමට පොලිසියට අමතරව යුද හමුදාව ද එක්කරගත යුතු යැයි තීරණය කළ බලධාරීහු ඒ සඳහා අඹේපුස්ස යුද හමුදා කඳවුරට දැනුම් දීමක් කළහ.මේ වන විට තම සැමියන් කොල්ලකරුවන්ගේ වෙඩි පහරින් මරණයට පත්ව ඇති බව දැනගත් ඔවුන්ගේ බිරින්දන් තම සැමියන්ට අත්වූ ඉරණම ගැන ඛ්යමින් හඬා වැළපෙන්නටත් විලාප දෙන්නටත් වූහ.මේ නිසා මුළු වරකාපොළම එකම මළ ගෙයක් බවට පත්විය.“එදා එයා ගෙදරට කතා කරලා දුවගේ විභාගේ ලකුණු ඇහැව්වා. එක විෂයකට ලකුණු 65 ක් අරගෙන තිබුණු නිසා මම කිව්වා හෙටම දුව ඒ විෂයට පන්තියකට දමමු කියලා...”ඒත් එයා කිව්වා... එයා අනෙක් විෂයන්වලට අනු ගණන් අරන් තියෙනවානේ. ඒ නිසා දුවට ලකුණු අඩුවුණා කියලා බනින්න එපා... ටීවී එකේ වයර් ගලවලා දාන්න. මං දැන් ගෙදර එනවා කියලා... ඒත් එක්කම මහත්තයා කලබලයෙන් වගේ ෆෝන් එක තිබ්බා...”සැරයන් රත්නායක වවාහ වූදාමියගිය සැරයන් බණ්ඩාරගේ බිරිය උදයංගනී කුමාරි හඬා වැළපෙමින් කීවාය. සැරයන් බණ්ඩාර පොලිසියට එක්වී වසර 22 කි. ඔහු වරකාපොළ පොලිසියේ රථවාහන අංශයේ සේවය කළේය. වෙඩි පහරින් මියගිය වරකාපොළ දූෂණ මර්දන අංශයේ සැරයන් රත්නායක වසර දොළහක් පුරාම රාජකාරි කළේ ද පොලිස් විශේෂ කාර්ය බළකායට අනුයුක්තවය. ඔහු වරකාපොළට පැමිණ මාස හයකි. උප පරීක්ෂක තනතුර සඳහා පැවැති විභාගයෙන් ද සමත්ව සිටිය ද ඔහුට “තරු” පළඳින්නට හැකිවූයේ මරණයෙන් පසුවය.“එයා වැඩ ඉවර වෙලා ගෙදර එන්න හදන කොටම තමයි ලොකු මහත්තයා ඔය සිද්ධිය කියලා තියෙන්නේ. එතකොටම එයා ගිහින් රේඩියෝ කාර් එකට නැඟලා තියෙනවා...”“මට දරුවෝ දෙන්නෙක් ඉන්නවා... දුව නම් හොඳට ඉගෙන ගන්නවා. පුතා අසනීපයෙන් ඉන්නේ... පුතාට අපි ගොඩාක් වියදම් කළා. මට කිසි අඩුපාඩුවක් මහත්තයා කළේ නැහැ... ඒත් දැන් මට හිතාගන්න බැහැ... අසනීප පුතාත් තියාගෙන මම අනාගතය ගැන හිතන්නේ කොහොමද කියලා...”මියගිය සැරයන් රත්නායකගේ බිරිය කීවාය.මේ වන විට පලාගිය කොල්ලකරුවන් සොයා පොලිසිය කරන මෙහෙයුමට සහාය වන්නට අඹේපුස්ස හා මීරිගම යුද හමුදා කඳවුරේ භටයෝ ද වරකාපොළට පැමිණ සිටියහ. කොල්ලකරුවන් අතරමඟ දමා ගොස් තිබූ වෑන් රිය සෝදිසි කළ ද කිසිවෙක් එහි නොසිටියහ.කොල්ලකරුවන් ඊට යාබද කොස් කැලෑවට පැනගොස් ඇති බව ඉන් නිලධාරීහු තේරුම් ගත්හ. කොස් කැලේ වටලන මෙහෙයුම ඇරැඹුණේ ඉන් පසුවය. 1500ක පමණ පොලිස් හා හමුදා බලඇණියක් ද සූක්ෂ්ම හා උපායශීලීව කොස් කැලේ වැටලූහ. කොල්ලකරුවන් අතද ගිනි අවි ඇති නිසා ඔවුන්ගේ අවදානම වැඩිවී තිබිණ.කොස් කැලේ රක්ෂිතයට රාත්‍රී දහයට පමණ ඇතුළු වූ හමුදා භට පිරිස් පසුදා පහන් වන තුරු කොල්ලකරුවන් පසුපස ඉව අල්ලමින් රක්ෂිතය පීරන්නට පටන් ගත්හ.එහෙත් පසුදා උදෑසන මා ඔය අයින දිගේ ඉදිරියට ඇදුණු හමුදා මේජර්වරයකු සමඟ ගිය කණ්ඩායමකට කිසියම් සැකයක් ඇතිවූයේ මේ අතරය. ඔවුහු ඒ අවට පිරික්සන්නට වූහ. එකවරම ඇසුණේ වෙඩි හඬකි. කැලෑව හරහා ආ වෙඩි උණ්ඩයක් සෙබළකුට වැදිණ. ඒ සමඟ ඔවුන් අත තිබූ ගිනි අවි ද පත්තු විය.මුළු කොස් කැලේම වෙඩි හඬින් ගිගුම් දෙන්නට විය. පසුව කළ සෝදිසි මෙහෙයුමේදී මා ඔය කණ්ඩියේ සිට ඔය අසල මැරී වැටී සිටි දෙදෙනකුගේ සිරුරු හමුදා භටයන්ට හමුවිය. සෝදිසි කිරීම්වලදී ඔවුන් සතුව තිබූ ගමන් මල්ලක් ද හමුවිය. එහි අත් බෝම්බයක් විය.කෑගල්ල කොට්ඨාස බාර ජ්‍යෙෂ්ඨ පොලිස් අධිකාරි ඒ.ඩී.එච්.බන්දුසේනඒ වන විට වෙලාව උදෑසන හයයි තිහට පමණ විය. මෙහෙයුම අරඹා පැය 13 ක් ගෙවී ගොස් තිබුණි. මිය ගිය පුද්ගලයන් දෙදෙනා යුද හමුදා විශේෂ බළකායෙන් පැනගිය සෙබළුන් බවට හඳුනා ගැනිණ. අයෙක් දොඩන්දූවේ පදිංචි ලලිත් වසන්ත කුමාරය. අනෙකා අඹලියද්ද ප්‍රදේශයේ පදිංචි සුමනරත්න නැමැත්තෙකි.වෑන් රියේ තවත් පිරිස් පැමිණි බවට තොරතුරු ලැබී තිබීම නිසා ඔවුන් අල්ලා ගැනීම ඊළඟ මෙහෙයුම විය. ඒ අතර තුර මිය ගිය පොලිස් නිලධාරීන්ගේ අවසන් කටයුතු ද සූදානම් කෙරිණ.දිගින් දිගටම ඉදිරියට ගිය හමුදා භටයන් තවත් කොල්ලකරුවන් දෙදෙනෙකුට ප්‍රහාරයක් එල්ල කළේ ඊට පසුවදාය. ඒ කොස් කැලේ රක්ෂිතයේ තවත් තැනකදීය. ප්‍රහාරයෙන් මිය ගියේ අම්බුළුවැව මීගලෑවේ පදිංචි කුමාර මුණසිංහ හා හංවැල්ල දික්දෙණියේ රංජිත් කුමාර යන අය ය.මෙහෙයුමේ නිරත භටයන් හා කොල්ලකරුවන් අතර වරින් වර වෙඩි හුවමාරු ඇතිවිය. තවත් දෙදෙනකු මැරුම් කෑවේ ඉන් අනතුරුවය. ගනේමුල්ලේ පදිංචි ලහිරු අනුරාධ අල්විස් හා මොනරාගල කොණ්ඩසිංහ දේවේන්ද්‍රලාගේ කරුණාසිරි යන අයද ඒ අතර වූහ. මොවුන් සියල්ලෝම යුද හමුදා විශේෂ බළකායෙන් හා යුද හමුදා කොමාන්ඩෝ බළකායෙන් පැනගිය අය වූ අතර අයෙක් වැඩ තහනමට ලක්වූ පොලිස් භටයෙකි.ඒ වන විට කොල්ලකරුවන් හයදෙනකු මැරුම් කා සිටි අතර තවත් කොල්ලකරුවෙකුගේ සිරුරක් මා ඔයේ පාවෙමින් තිබියදී සොයාගැනීමට හමුදා භටයන්ට හැකිවිය. හමුදා භටයන්ගෙන් බේරීම සඳහා කොල්ලකරුවා මා ඔය හරහා එගොඩට පීනීමට උත්සාහ කරද්දී ඔහු දියේ ගැඹුරු වළකට වැටෙන්නට ඇතැයි එක් නිලධාරියෙක් කීවේය. ඒ ඉකුත් දහතුන් වැනිදාය.රන්බඩු කොල්ලයට පැමිණි සියලුම කොල්ලකරුවෝ මෙසේ හමුදා ප්‍රහාරයෙන් මැරුම් කෑහ. ඒත් ඔවුන් සතුව තිබූ ගිනි අවි කිසිවක් පොලීසියට හෝ හමුදාවට සොයාගත නොහැකි විය.ගිනි අවි මා ඔයට දමන්නට ඇතැයි සැක කළ නිලධාරීහු නාවික හමුදාවේ කිමිදුම්කරුවන් යොදා මාඔය අවට සෝදිසි මෙහෙයුමක් දියක් කළ ද කිසිදු අවියක් සොයාගත නොහැකි විය.සැරයන් බණ්ඩාරගේ බිරිය හා දරුවන්මා ඔය ජල කඳේ වතුර වැඩිවීම නිසා ගලා එන වැලි දල්ලට ඒවා වැසීයන්නට ඇතැයි නිලධාරීහු තීරණය කළහ.මේ සන්නද්ධ කොල්ල කණ්ඩායම මෙහෙයවා ඇත්තේ යුද හමුදා විශේෂ බළකායෙන් පැන විත් සිටි මැරුම් කෑ ලහිරු නොහොත් කොණ්ඩයා යන අයය. මොහු මීට මාස නවයකට පෙර හමුදා සේවයෙන් පළා ඇවිත් සිටියේය. පැන එද්දී ඔහු ටී පනස්හය ගිනි අවියක් ද රැගෙන පැමිණියේය. පොලිස් නිලධාරීන් ඝාතනය කර ඇත්තේ මොහු විසින් බව ජ්‍යෙෂ්ඨ නිලධාරියෙක් කීවේය.ප්‍රහාරයෙන් මැරුම් කෑ වැඩ තහනමට ලක්වූ පොලිස් කොස්තාපල්වරයා බඩල්කුඹුර පොලීසියේ සේවය කරද්දී ටී 56 ගිනි අවියක් හොරාගෙන මොනරාගල ප්‍රදේශයේ කොල්ලකෑම් රැසක නිරත වූවකුª බව ද සඳහන් වේ. කොල්ලකෑම් රැසක් සම්බන්ධයෙන් අත්අඩංගුවේ පසුවී අධිකරණය මඟින් ඇපමත මුදාහැර සිටි මොහු ඉන්පසුව හමුදා සෙබළුන් හා එක්ව මේ කොල්ලය සිදුකර ඇත. මිය ගිය ඔහු වරකාපොල උකස් බඩු කඩයට පැමිණ ඇත්තේ සිය නිලඇඳුම පිටින් බව ද වාර්තා වේ.හමුදා ප්‍රතිප්‍රහාරවලින් මිය ගිය තවත් කොල්ලකරුවකු 2004 වසරේදී සුනාමියට හසුවී මියගිය බව සිතූ® අයකු බවද පොලිසිය කියයි. ඔහු මියගිය බව දැනගත් ඥාතීන් ඔහුට පින් අනුමෝදනා කර දානමය කටයුතු පවා කර ඇතැයි ද කියති.කොල්ලකරුවන් වරකාපොළ උකස් බඩු මධ්‍යස්ථානය වෙත පැමිණීමට යොදාගෙන තිබූ සුදුපාට ඩොල්පින් වෑන් රියේ අංකය ව්‍යාජ එකක් බවත් හෙළිවී තිබේ. කොල්ලකෑමට පැමිණෙද්දී එක් අංකයකුත් කොල්ලකෑමෙන් අනතුරුව තවත් අංකයකුත් ඔවුන් ඒ සඳහා යොදාගෙන තිබේ.මියගිය කොල්ලකරුවන් තවත් කොල්ලකෑම් හා අපරාධ රැසකට හවුල් වූවන් බව අනාවරණය වී ඇති අතර ඔවුන් ගැන තවත් තොරතුරු සෙවීමේ පරීක්ෂණ ආරම්භ කර තිබේ. මොවුන් මීට කලින් ද නොයෙකුත් වැරැදි සඳහා සිරගත වූවෝ වෙති. සිරගතව සිටියදී ඇතිවූ දැනහැඳිනුම්කම් මත මෙසේ කොල්ලකෑම් සිදුකර ඇති බවත් වරකාපොළ කොල්ලය ඊට පෙර දින රාත්‍රියේ ගම්පහ විහාරයක නතර වී සැලසුම් කර ඇති බවත් කියැවේ. කොල්ලකරුවන් පැමිණි වෑන් රිය කොල්ලකෑ එකක් ද යන්න සෙවීම පිළිබඳ මේ වන විට පරීක්ෂණ අරඹා තිබේ. රන් බඩු කඩයෙන් පැහැරගත් ලක්ෂ විස්සකට ආසන්න රන්බඩු තොගයෙන් සුළු කොටසක් මේ වන විට පොලිසිය සොයාගෙන ඇත.ඉතිරි රන්බඩු කොස්කැලේ ප්‍රදේශයේ සඟවන්නට ඇතැයි විශ්වාස කරන පොලීසිය ඒවා සොයාගැනීමේ මෙහෙයුමක් ද අරඹා තිබේ. මේ අතර කොල්ලකරුවන්ට උදව් හා සහාය දුන් පිරිස් ගැන ද තොරතුරු සොයාගෙන ඇති බව මේ පිළිබඳව කළ විමසීමකදී කෑගල්ල කොට්ඨාස බාර ජ්‍යෙෂ්ඨ පොලිස් අධිකාරි ඒ.ඩී.එච්.බන්දුසේන මහතා ‘සිළුමිණ”ට කීය.සබරගමුව බාර නියෝජ්‍ය පොලිස්පති ප්‍රේමසිරි විතාන මහතාගේ අධීක්ෂණය මත කෑගල්ල කොට්ඨාස බාර ජ්‍යෙෂ්ඨ පොලිස් අධිකාරි ඒ.ඩී.එච්.බන්දුසේන මහතාගේ මෙහෙයවීමෙන් වරකාපොළ සහකාර පොලිස් අධිකාරි ශ්‍රියන්ත පීරිස් ඇතුළු නිලධාරි කණ්ඩායමක් පරීක්ෂණවලට එක්ව සිටිති.කීර්ති මෙන්ඩිස් ඡායාරූප-සජිත් තුෂාර ප්‍රේමදාසගලිගමුව සමූහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>12</month>
      <day>19</day>
    </date>
    <link>http://www.silumina.lk/2010/12/19/_art.asp?fn=af1012194</link>
    <topic>අපට අලුත් පන්තියට අලුත් පොතක් ලැබුණා</topic>
    <author>සුභාෂිණි ජයරත්න ඡායා - විමල් කරුණාතිලක</author>
    <content>පාසල් පෙළ පොත් කලට වේලාවට සිසු දරුවන් අතට පත් නොවීමේ ගැටලුව දැන් අතීතයට එක්වූ ප්‍රශ්නයක් පමණි. එදා දරුවන් නව වසරේ නව පන්තියට ගියේ නියමිත පෙළපොත්වලින් අඩක් සුරතට ගනිමිනි. එසේත් නැතිනම් පෙළපොත් නැතිවයි. ගුරුතුමිය පාඩම උගන්වන්න පංතියට පැමිණි විට ඇතැම් ශිෂ්‍යයන්ට පෙළපොත් තිබුණේ නැත.”...... ඔය පොත් නැති ළමයි පොත් තියෙන ළමයි ගාවට ගිහින් එකතුවෙලා පොත් බලාගන්න...” ගුරුතුමිය පාඩම උගන්වන්නට වූවාය. දරුවන් අමාරුවෙන් එකා දෙන්නා එකතු වී පාඩම කරන්නට වූහ. පංතියේදි කෙසේ හෝ පිරිමසා ගත්තත් ගෙදර ගිහින් පාඩම් පොත බලන්නටත්, ගෙදර වැඩ කරන්නටත් මේ දරුවන්ට පොත් නැත. දරුවන් ද අපහසුතාවයට පත්වේ. දරුවන් නිසා මවුපියෝ ද අවසානයේ සිතින් අපහසුතාවයට පත්වෙති.රජයේ පාසලක ඉගෙන ගන්න දරුවකුට පෙළපොත් දීමේ වගකීම ඇත්තේ රජයටයි. රජයේ පාසලක ඉගෙනගන්න දරුවන්ට රජයෙන්ම නොමිලේ පෙළපොත් දෙන නිසා මුදල් දී පෙළපොත් ගන්නට මවුපියන්ට ඇවැසි නැත. මේ පෙළපොත් අලුත් පංතියට යන්නට පෙර දරුවන් අතට පත්විය යුතු වුණත් පසුගිය කාලාන්තරයක් පුරා සිදුවූයේ අවුරුද්ද පුරාම පෙළපොත් අඩුපාඩු සපුරා ලන්නට රජයට සිදුවීමයි. වසර මුල අලුත් පොත් රැගෙන අලුත් පංතියකට යන්නට හැම දරුවෙක්ම ආසා කළද හැමෝටම මේ අවස්ථාව අත් විඳින්නට පසු කාලයේ ලැබුණේ නැත.අභියෝගයපාසල් ශිෂ්‍යයන් ලක්‍ෂ 41 කට පෙළපොත් මිලියන ගණනක් කලට වේලාවට සැපයීම අසීරු කරුණක් වුවද අද මේ අභියෝගය ජයගෙන ඇත. අධ්‍යාපන අමාත්‍ය බන්දුල ගුණවර්ධන මහතාගේ උපදෙස් පරිදි අධ්‍යාපන ප්‍රකාශන කොමසාරිස් ජනරාල් ඩබ්.එම්.එන්.ජේ. පුෂ්පකුමාර මහතා මේ බාරධුර කාර්යය ඉටු කිරීම ඉතා සාර්ථකව ජයගෙන ඇත.පෙළපොත් නොලැබීමේ ගැටලුව අතීතයට එක්කරමින් 2011 වර්ෂය සඳහා අවශ්‍ය වූ පෙළපොත් සියල්ලම එනම් වර්ග 433 ක පොත් පිටපත් මිලියන 37 ක ප්‍රමාණයක් මේ දෙසැම්බර් නිවාඩුවට පෙර දරුවන් අතට පත් කරන්නට ඔවුනට හැකිවිය.වසර 30 ක කුරිරු යුද්ධයේ සාපයෙන් මිදි අරුනැල්ලක් වැටෙමින් තිබූ නැඟෙනහිර පළාතේ ත්‍රිකාණාමල දිස්ත්‍රික්කයට විචිත්‍ර වූ ජාතික උත්සවයක ප්‍රථම මං සලකුණු එක්වූයේ පසුගිය 8 දාය. කුරිරු ත්‍රස්තවාදි බලපෑමෙන් දරුවන්ගේ දෙඅත රැන්දු ගිණි අවි පසෙකට විසිවී අධ්‍යාපනයේ අවුල් සහගත බව ටිකෙන් ටික පහව ගොස් නව අධ්‍යාපන රටාව නම් දළු ලා වැඩෙන පැළෑටියට නව පණක් එක්කරමින් 2011 වසර සඳහා වූ පෙළපොත් බෙදා දීමේ ජාතික උත්සවය මෙවර පැවැතියේ ත්‍රිකුණාමලය ඔරිස්හිල් විවේකානන්ද විද්‍යාලයේදීය.චින්තනයප්‍රධාන ආරාධිත අමුත්තා ලෙස සහභාගි වූ අධ්‍යාපන අමාත්‍ය බන්දුල ගුණවර්ධන, විශේෂ ආරාධිත අමුත්තා වශයෙන් සහභාගි වූ පාරිලිමේන්තු මන්ත්‍රි නාමල් රාජපක්‍ෂ ඇතුළු සම්භාවනීය අමුත්තන් පෙළපොත් ලබාදෙමින්.”...... ලොව බලන නෙත් තමයි පොත්. මේ වගේ පොත් දානය කිරීම උතුම්ම පිංකමක්. අපිට පුංචි කාලයේ මෙහෙම පොත් දුන්නේ නැහැ. එක කමිසය කලිසම ඇඳගෙන පාසල් යන විට අපිට අතේ ගෙනියන්න මුද්‍රිත පොතක් තිබුණේ නැහැ. කියවීමෙන් ඔබේ චින්තනයට එකතු වෙන්නේ පලදායි දේවල්. හය ශ්‍රේණියට පාසල් ගිය මාර්ටින් වික්‍රමසිංහ ලොව දැක්කේ පොත පතින්....” නැඟෙනහිර පළාත් අධ්‍යාපන අමාත්‍ය විමලවීර දිසානායක මහතා හැඟීම්බර කතාවක් ද පැවැසීය.නැඟෙනහිරට කලට වේලාවට පෙළපොත් දීම වගේම මෙවන් ජාතික උත්සවයක් පැවැත්වූ ප්‍රථම අවස්ථාවද මෙය විය. මේ සුවිශේෂිත්වය අත්විඳින්නට නැඟෙනහිර පළාතේ පාසල් 1008 ක දරුවන්ට අවස්ථාව උදාවිය. මේ පාසල් 1008 න් 231 ක් සිංහල පාසල්ය. එක මිශ්‍ර පාසලක් හැරුණු කොට ඉතිරි සියල්ල දෙමළ දරුවන් අධ්‍යාපනය හදාරන දෙමළ පාසල්ය. අධ්‍යාපන කලාප 16 කි.”මුළු නැඟෙනහිර පළාතේ මේ වගේ ජාතික උත්සවයක් පැවැත්වෙන මුල්ම අවස්ථාව මෙයයි. අපේ දරුවන්ට අද අලුත් පංතියකට යන්න අලුත් පොත් ලැබිලා තියෙනවා. රජයෙන් නොමිලේ පෙළපොත් දීලා දරුවන්ගේ අධ්‍යාපනයට උදවු දෙන නිසා අපේ පාසලේ ප්‍රතිඵල පවා හොඳයි. දැන් දරුවන්ට යුද බිය නැහැ. අපේ දරුවෝ උදේට පාසල් එන්නේ යහපත් මනසකින්.අධ්‍යාපන ප්‍රකාශන කොමසාරිස් ජනරාල් ඩබ්.එම්.එන්.ජේ. පුෂ්පකුමාර මහතා පිළිගැනීමේ කතාව පවත්වමින්.ඒගොල්ලන්ට දැන් ප්‍රශ්න නැහැ. මේ දරුවෝ නිදහසේ ඉගෙන ගන්නවා දැක්කම අපිට හරිම සතුටුයි...” ත්‍රිකුණාමලය ඔරිස්හිල් විවේකානන්ද විද්‍යාලයේ විදුහල්පති අරුමුගම් සෙල්වනායගම් මහතා එසේ පවසයි. 1978 පෙබරවාරි මස ආරම්භ කරන ලද විවේකානන්ද විද්‍යාලය අද දෙමළ සිසු සිසුවියන් 1750 ක් පමණ ඉගෙනගන්න ඒබී වර්ගයේ මිශ්‍ර පාසලකි. දෙමළ නර්තන සංස්කෘතිකාංගයන්ගෙන් හා අලංකාරවත් වූ දෙමළ සංස්කෘතික හුරුවට සකස් කළ මනරම් පරිසරයක පැවැත්වූ පෙළපොත් බෙදා දීමේ උත්සවය ඇත්තටම මනරම්ය.”.... අපිට අද හරිම සතුටුයි. අලුත් පංතියට යන්න අලුත් පොත් තියෙනවා. ඉස්සර අපිට කවමදාවත් කලට වෙලාවට පොත් ලැබුණේ නැහැ. යුද්ධ කාලයෙත් පොත් ලැබුණා.ඒත් අඩුපාඩු තිබුණා. දැන් අපිට ඉස්කෝලේ පටන් ගන්න කලින් ලැබුණු මේ පොත් නිවාඩු කාලේ බලන්න පුළුවන්. ලස්සනට කවර දා ගන්නත් පුළුවන්. අපි කවමදාවත් අපිට පොත් දෙන මාමලා දැකලා තිබුණේ නැහැ. අපි අද ඒ අයත් එක්ක කතා කළා. “දර්ශන් එසේ පවසයි”.පොත් බෑගයආර්. දර්ශන් විවේකානන්ද විද්‍යාලයේ ප්‍රධාන ශිෂ්‍ය නායකයායි. කලට වේලාවට අද ඔවුන්ට පෙළ පොත් ලැබුණා සේ බර අඩු පෙළපොතක් ද මේ දරුවන්ට ලැබී ඇත.පාසල් බෑගය පිළිබඳ මැසිවිලි නැගූ යුගයක් අද නිමාව දකිමින් තිබේ. පිටේ බර පටවාගෙන යන දරුවාට අද සැනසිලි සුසුමක් උදාවී ඇත. විදුහල්පති අරුමුගම් සෙල්වනායගම්අධ්‍යාපන ප්‍රකාශන දෙපාර්තමේන්තුව විසින් පාසල් පොත් බෑගයේ බර අඩු කිරීම සඳහාත් නැවත භාවිතය වේගවත් කිරීම සඳහාත් මෙවර සිට පිටු වැඩි පෙළපොත් කොටස් වශයෙන් මුද්‍රණය කර ඇත. දරුවන්ගේ ගතටත් මවුපියන්ගේ හිතටත් සැනසිලිදායක මේ ප්‍රවෘත්තිය තවත් පණ ගන්වන්නට සෞඛ්‍ය හිතකාමි පාසල් බෑගයක් ද නව වසරේදි දරුවන්ගේ සුරතට පත්වෙයි.”.... අද අපිට පොත් කලට වේලාවට ලැබෙනවා. නමුත් අපිට මේ පොත් සියල්ලම ගෙනියනකොට බෑගය බර වැඩියි. පොතුත් බර වැඩියි. මේ පාර අපිට ලැබුණ පොත් කොටස් වෙලා. දැන් අපේ පොත් බෑගයේ බරත් අඩු වෙලා. ඒ නිසා ගෙනියන්නත් පහසුයි. හොඳට පරිස්සමෙන් පාවිච්චි කරන්නත් පුළුවන්.උපදෙස්අපේ ගුරුවරු අපිට හැමදාම උපදෙස් දෙනවා. පොත් හොඳට පාවිච්චි කරන්න. මේ පොත් සල්ලිවලට ගන්න ගියොත් අපේ දෙමව්පියන්ට විශාල මුදලක් යනවා. අපි මේ පොත් පරෙස්සම් කරගත යුතුයි...” ඇය ඩී.එම්. ශානිකා සෙව්වන්දි. ත්‍රිකුණාමලය ශ්‍රී සුමේධාලංකාර විදුහලේ ඉගෙනුම ලබන්නීය.2011 වසර සඳහා මේ වන විටත් අධ්‍යාපන දෙපාර්තමේන්තුව මඟින් පෙළපොත් වර්ග 72 ක් කාණ්ඩ 2 ක් යටතේ මුද්‍රණය කර තිබෙන්නේ ද දරුවන්ගේ යහපත වෙනුවෙනි. මේ නිසා එක් පැත්තකින් දරුවන්ගේ ශරීර සෞඛ්‍යයට හානිදායක තත්ත්වයන් වැළකෙන අතර තවත් පැත්තකින් පොතක් භාවිතා කරන කාලය අතපත ගාන ප්‍රමාණය අඩුවීමෙන් එය තවකෙනකුට භාවිතා කිරීමේ අවස්ථාවද දෙගුණ තෙගුණ වෙයි.සිසු දරුවන් අතර පෙළ පොත් භාවිතය නැවත වේගවත් කිරීමට ද අධ්‍යාපන ප්‍රකාශන දෙපාර්තමේන්තුව අමතක කළේ නැත.ප්‍රධාන ශිෂ්‍ය නායක ආර්. දර්ශන්ඒ දරුවන් දිරිගන්වමින් සහතික නිකුත් කිරීමයි. මේ නිසා හැම වසරකම සහතික පත්‍ර ලක්‍ෂ 4 ක් පමණ ලබා දෙමින් දරුවන් දිරි ගන්වන්නේ පෙළ පොත් සඳහා වසරකට වැයවන සුවිශාල මුදලට යම් ඉතිරියක් සැපයීමටය.අපි ශ්‍රී ලාංකිකයෝපෙළපොත් දීමේ ජාතික උත්සවයේ විශේෂ ආරාධිත අමුත්තා වූයේ පාර්ලිමේන්තු මන්ත්‍රි නාමල් රාජපක්‍ෂ මහතාය. ඔහු බාල සොහොයුරු සොහොයුරියන් ඇමතුවේ මෙසේය.”.... මේ රටේ අනාගතය බාර ගන්න ඉන්න සහෝදර සහෝදරියන් ඔබයි. ඔබ ලංකාවේ කුමන පළාතක කුමන පාසලක අධ්‍යාපනය හදාරනවාද යන්න වැදගත් නැහැ. එදා අපි පාසල් ගිය කාලයේ රජයෙන් පෙළපොත් ලැබුණේ තුන්වන වාරයෙදි. නමුත් අද පළමු වාරයටත් පෙර පොත් ලැබෙනවා. අපි ශිෂ්‍යයන් විදියට මේ පෙළපොත් ආරක්‍ෂා කළ යුතුයි. අපි සියලු දෙනාම ශ්‍රී ලාංකිකයන්. අපිට ජාති ආගම් කුල භේද නැහැ. සමගිය, එකමුතුකම, අවංකකම තුළින් ආසියාවේ ආශ්චර්යය කරා යමු...” ඔහු පැවැසීය.ඩී.එම්. ශානිකා සෙව්වන්දිගමන් මඟආසියාවේ ආශ්චර්යය කරා ශ්‍රී ලංකාව ගමන් කරන මාවතේදි අධ්‍යාපනයට හිමිවන්නේ සුවිශේෂි ස්ථානයකි. නිදහස් අධ්‍යාපනයේ අයිතිය වඩ වඩාත් හොඳින් තහවුරු කර ගන්නා තරමට, සම අධ්‍යාපන අවස්ථා ළඟා වන තරමටම මේ ආශ්චර්ය කරා ළඟා වීම ඉක්මන් වෙයි.රටට හෙටක් උරුම වන්නේ, රටේ අනාගතය බාර ගන්නේ මේ පිපෙන්නට වෙර දරන පාසල් දරුවන්ගෙනි. ඒ සඳහා දරුවන්ට අවශ්‍ය මාවත විවර කර දෙන්නට සැමදෙනා සූදානම්ය. නොමිලේ පෙළ පොත් ලබා දීමෙන් පමණක් නොව නොමිලේ පාසල් නිල ඇඳුම් ලබා දීමෙන් ද නිදහස් අධ්‍යාපනය තවදුරටත් ශක්තිමත් කිරීමට රජය කැපව සිටියි. මේ ගමන් මගේ අධ්‍යාපන අමාත්‍යවරයා වශයෙන් බන්දුල ගුණවර්ධන මහතාත්, අධ්‍යාපන ප්‍රකාශන කොමසාරිස්වරයා වශයෙන් ඩබ්.එම්.එන්.ජේ. පුෂ්පකුමාර මහතාත් සිය අධීක්‍ෂණයන්ගෙන් හා නායකත්වයෙන් පෙළ පොත්හි පුළුල් ප්‍රවර්ධන ගමන් මඟක් ආරම්භ කර ඇත.පෙළ පොත් අලෙවි ප්‍රවර්ධන මධ්‍යස්ථාන ප්‍රධාන නගරවල ආරම්භ කිරීම, අතිරේක පොත් මුද්‍රණය කර ලබා ගැනීමේ පහසුකම් වැඩිකිරීම, විශ්ව විද්‍යාල උපාධි සහ වෘත්තීය පාඨමාලා ග්‍රන්ථයක් මුද්‍රණය කිරීම, පෙළ පොත්වල භෞතික තත්ත්වය ඉහළ නැංවීම සඳහා නව ප්‍රමිතියක් හඳුන්වා දීම, දර්ශනීය පරිසරයක නවීන තාක්ෂණාංගයන්ගෙන් යුත් පෙළපොත් ගබඩාගාර සංකීර්ණයක් ඉදිකිරීම, ශිෂ්‍යත්ව, අ.පො.ස සාමාන්‍ය පෙළ හා උසස් පෙළ විභාගයට පෙනී සිටින ශිෂ්‍යයන් සඳහා ත්‍රිභාෂා මාධ්‍යයෙන් පසුගිය විභාග ප්‍රශ්න පත්‍ර, ගුරු මාර්ගෝපදේශ සංග්‍රහ නිකුත් කර බෙදාහැරීම මෙන්ම මෙවර පෙළ පොත් මුද්‍රණයේදි රාජ්‍ය අංශයට වැඩි අවස්ථා සපයමින් ප්‍රගතිශීලි ගමන් මාවතකට පිවිස සිටී.හෙට දිනයේ දැය දිනවන දූ පුතුනට අද දිනයේ නිසි කලටත් කලින් ගුණාත්මක පෙළ පොතක් ලැබී හමාරය. දැය දිනවන දරුවෙනි, රටේ හෙට දිනය උරුම වන්නේ ඔබටයි. නිදහස් නිවහල් භූමියේ අනාගත හිමිකරුවා ඔබයි. එකී උරුමය භාර ගන්නට නම් ඔබ නැණ නුවණින් පිරි ගුණයෙන් සපිරි දරුවන් විය යුතුයි. ඔබ අතට අද පත් මේ පොත ඔබේ නෙත් මෙන් සුරක්ෂිතව පරිහරණය කොට ඔබේ නංගිලා මල්ලිලාට පරිත්‍යාග කරන්නට ඔබ වග බලාගත යුතුය.සුභාෂිණි ජයරත්න ඡායා - විමල් කරුණාතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>12</month>
      <day>19</day>
    </date>
    <link>http://www.silumina.lk/2010/12/19/_art.asp?fn=af1012195</link>
    <topic>පනස් පස් වසක් ගෙවූ ශ්‍රී ලංකා පත්‍රකලා සංගමය</topic>
    <author>ශ්‍රී ලංකා පත්‍රකලා සංගමයේ උත්තර අනුශාසක ඩී.එෆ්.කාරියකරවන</author>
    <content>කොල්ලුපිටියේ රන්මුතු හෝටලයේ පවත්වන ලද ශ්‍රී ලංකා පත්‍රකලා සංගමයේ 55 වැනි වාර්ෂික මහ සභා රැස්වීම ඉතා සාර්ථක වූ බව අසා මහත් සතුටට පත්වීමි. විශේෂ අමුත්තා වූ ධීවර ඇමැති රාජිත සේනාරත්න මහතා එහිදී කියා ඇති පරිදි මා ලෙඩ ඇඳේ වුව ද මගේ සිත තිබුණේ එහිය. රන්මුතු හෝටලයේ ‘එම්පරස්’ ශාලාව අතුරු සිදුරු නැතිව පිරී ඉතිරී ගිය බව දැනගන්නට ලැබුණු විට සංවිධානය අතින් සංගමයේ ජාතික ලේකම් වසන්ත ප්‍රිය රාමනායක හිතවතා මට වඩා ඉදිරියෙන් සිටින බව වැටහිණි.මෙයින් අඩ සිය වසකටත් පෙර මෙරට පළ වූ ජනප්‍රිය සඟරාවකි “නවලෝකය”. එහි කතුවරයා වූ උඩකැන්දවල සිරි සරණංකර හිමියෝය. ඒ හිමියන්ට සෝවියට් දේශයෙන් ලෙනින් සාම ත්‍යාගය ද ලැබිණි. ඒ ත්‍යාගය ලබා ගැනීම සඳහා උඩකැන්දවල හිමියෝ 1955 මැයි දිනයට පෙර මොස්කව් නගරයට ගියහ. එහි උත්සවවලින් පසු නැඟෙනහිර යුරෝපීය රටවල් කීපයකින්ම උන්වහන්සේට ආරාධනා ලැබිණි.සංචාරයෙහි යෙදුණු උඩකැන්දවෙල හිමියන්ට ඒ ඒ රටවල මාධ්‍ය සංවිධාන ගැන ද විශේෂ දැනුමක් ලබා දෙන ලදී. ඒ සමිති සියල්ලක්ම අනුබද්ධ වී තිබුණේ අයි. ඕ. ජේ. [International Organisation of Journalists] නම් වූ අන්තර් ජාතික පත්‍රකලාවේදී සංවිධානයට ය. ම් සංවිධානය පිහිටුවන ලද්දේ එක්සත් ජාතීන් ගේ අනුග්‍රහයෙනි. එහෙත් මෙහි බලය සෝවියට් දේශය සතු විය. මේ සංවිධානයේ මූලස්ථානය වූයේ චෙකොස්ලොවැකියාවේ අගනුවර වන ප්‍රාග් නගරයෙහි ය. එහි ගිය උඩකැන්දවෙල හිමියෝ ශ්‍රී ලංකාවෙහි ද පත්‍රකලාවේදී සංගමයක් අරඹා අයි.ඕ.ජේ. සංවිධානයට අනුබද්ධ කිරීමට එකඟවූහ.ශ්‍රී ලංකාවට ආපසු පැමිණි උන්වහන්සේ පත්‍රකලා සංගමයක් ආරම්භ කිරීමේ මූලික කටයුතු පැවරුවේ “මවුබිම” පත්‍රයේ කතුවරයා වූ හේමා ද සිල්වාට ය. 1955 ඔක්තෝබර් 9 වැනි දින පිහිටවූ එම සමිතිය අයි.ඕ.ජේ. ලංකා ශාඛාව නම් විය. උඩකැන්දවෙල හිමියන් එහි සභාපති වූ අතර ලේකම් වූයේ හේමා ද සිල්වා ය. ”අපිත් සංගමයට බැඳෙමු”යි මීමන ප්‍රේමතිලක මට යෝජනා කළේය. ඒ අනුව මීමන හා සමඟ වූ මාධ්‍යවේදීන්ට දිනමිණේ අපි කිහිප දෙනෙක් ද එක්වී හේමා ද සිල්වා ගේ සංගමයේ දෙවැනි සංවත්සරයට සහභාගී වීමු. 1957 ඔක්තෝබර් 9 වැනි දින වැල්ලවත්තේ පොලිටෙක්නික් ආයතනයේ පවත්වන ලද ඒ දෙවැනි සංවත්සරයට ආර්.පල්ලේවෙල ඇතුළු ලංකාදීපයේ පිරිසක් ද වීරකේසරී පත්‍රයේ ප්‍රවෘත්ති කර්තෘ කේ.වී.එස්.වාස් හා සමඟ තවත් දෙමළ ජාතික කීප දෙනෙක් ද වූහ.අපි එහි නම ලංකා පත්‍ර කලා සංගමය (Ceylon Press Association) යනුවෙන් නම් කළෙමු. සභාපති මණ්ඩලයක් පත්කරමුයි ඔහු කළ යෝජනාවට අපි කැමැති වීමු. ඒ අනුව සිළුමිණේ මීමන ප්‍රේමතිලක, ටයිම්ස් ඔෆ් සිලෝන් පත්‍රයේ රෙජී මයිකල් සහ වීරකේසරියේ කේ. වී. එස්. වාස් සභාපති මණ්ඩලයට පත්කර ගතිමු. ප්‍රධාන ලේකම් හැටියට හේමා ද සිල්වා ම පත්කර ගත්තේ ඔහුට සැලකීමක් වශයෙනි. උප ලේකම් පදවියට මම පත්කරනු ලැබීමි. භාණ්ඩාගාරික වූයේ වීරකේසරී පත්‍රයේ ඩේවිඩ් රාජු ය.ලංකා පත්‍ර කලා සංගමය විශේෂයෙන් යොමු වූයේ පත්‍රකලාවේදී දැනුම දියුණු කිරීමේ කටයුතු කෙරෙහි ය. අපි නවක මාධ්‍යවේදීන් සහ මාධ්‍යවේදීන් වීමට නැමැති නවකයන් සඳහා දේශන වැඩමුළු යන ආදිය සංවිධානය කළෙමු. ඒවා කොතරම් උසස් තත්ත්වයකට පත්වීද යත් ශ්‍රී ලංකා පදනම් ආයතනයෙහි නිතර නිතර පැවැත්වූ වැඩමුළුවලට පිටරටින් පවා දේශකයෝ ගෙන්වනු ලැබූහ. ඒ අතර ජර්මනියේ, බ්‍රිතාන්‍යයේ සහ ඇමෙරිකාවේ නමගිය මාධ්‍යවේදීහු ද වූහ. මේ අතර බ්‍රිතාන්‍යය, ප්‍රංසය, ජර්මනිය සහ හංගරිය යන රටවල මාධ්‍යවේදීන් පුහුණු කරන ආයතනවලින් ශිෂ්‍යත්ව ලබාදීමට ද අපට හැකිවිය. ඉතා වැඩි දෙනකු යවන ලද්දේ බටහිර බර්ලිනයේ අන්තර්ජාතික පත්‍රකලා ආයතනයට ය. එහි යවන ලද මාධ්‍යවේදී සංඛ්‍යාව පනහකට අධිකය.මේ අතර අප සංගමයට ඕනෑ වූයේ ශ්‍රීී ලංකා විශ්වවිද්‍යාලයට පත්‍රකලා පීඨයක් ඇතිකර වීමටය. ඒ සම්බන්ධයෙන් අපි විශ්වවිද්‍යාල සනාතන සභාව හා සමඟ බොහෝ වාරයක් සාකච්ඡා කළෙමු. අන්තිමේදී අපට ටිකක් සවන් දුන්නේ කොළඹ විශ්වවිද්‍යාලයේ උපකුලපතිව හුන් මහාචාර්ය ස්ටැන්ලි විජේසුන්දර මහතා ය. කොළඹ විශ්වවිද්‍යාලයෙහි ජනමාධ්‍ය පාඨමාලාවක් ඇතිකිරීමට ඒ මහතා කැමැති වූයේ ය. ඒ අනුව අවශ්‍ය මූලික කටයුතු කිරීමට කමිටුවක් පත්කරන ලදී. එහි සියයට පනහක් කොළඹ විශ්වවිද්‍යාලයේ උදවිය වූ අතර අනෙක් සියයට පනහ ශ්‍රී ලංකා පත්‍ර කලා සංගමයෙන් විය. මේ කමිටුවේ නියාමකයෝ දෙදෙනෙක් වූහ. විශ්වවිද්‍යාලයේ නියාමක වූයේ කුසුමා කරුණාරත්න මහාචාර්යවරියයි. සංගමයේ නියාමක ධූරයට මම පත්කරනු ලැබීමි.අවශ්‍ය සියලු කටයුතු කරගෙන යන අතර පාඨමාලාව ආරම්භ කරන උත්සවයේ ප්‍රධාන අමුත්තා හැටියට අපි රාජ්‍ය ඇමැති ආනන්ද තිස්ස ද අල්විස් මහතාට ආරාධනය කළෙමු. ඒ මහතා අපේ ආරාධනය පිළිගත්තාට පසු අලුත් ප්‍රශ්නයක් පැන නැඟුණි. විශ්වවිද්‍යාලයේ උත්සවවලට දේශපාලකයින් ගෙන්වන්නේ නැතැයි මහාචාර්යවරිය කියා සිටියා ය. එහෙත් ඇමැතිවරයාට කළ ආරාධනය වෙනස් කිරීමට අප සංගමය කැමැති වූයේ නැත. මීට විසඳුමක් යෝජනා කළේ මා මිත්‍ර රන්මුතු හෝටල් හිමියා ය.ආරම්භක උත්සවය තම හෝටලයේ තබන්නැයි ඔහු යෝජනා කළේය. කොළඹ විශ්වවිද්‍යාලය ඊට විරුද්ධ වූයේ නැත. ඉන්පසු 1986 වර්ෂයේ දවසක කොළඹ විශ්වවිද්‍යාලයේ මාධ්‍ය පාඨමාලාව රන්මුතු හෝටලයෙහි උත්සවාකාරයෙන් අරඹන ලදී. උත්සව සභාවේ මුලසුන ගත්තේ ආනන්ද තිස්ස ද අල්විස් ඇමැතිවරයා ය. උපකුලපති ස්ටැන්ලි විජේසුන්දර මහාචාර්යතුමා සහ කුසුමා කරුණාරත්න මහාචාර්යවරිය ඇතුළු විශ්වවිද්‍යාලයීය ඇත්තෝ උපාධි කබා වලින් සැරසී රන්මුතු හෝටලයෙහි උත්සවයට සහභාගී වීම විශේෂයක් විය.සිංහල, දෙමළ සහ ඉංගිරිසි යන භාෂා තුනෙන්ම පැවැත්වෙන මේ පාඨමාලාවේ සමාරම්භක උත්සවය පවත්වන ලද්දේ ඉංගිරිසි භාෂාවෙනි. ඉන්පසු පාඨමාලාව පවත්වාගෙන යෑම කොළඹ විශ්වවිද්‍යාලයෙහි සිදුවිණි. පිටරට සිටි මහාචාර්ය ජේ.බී.දිසානායක මහතා සියරට පැමිණියෙන් මහාචාර්යවරිය සිය තනතුර ජේ.බී.ට බාරදී ඉන් ඉවත්වූවා ය. ජේ.බී. මා හා සමඟ එක්වී පාඨමාලාව දියුණුවෙන් දියුණුවට ගෙන ගියේය. අදත් උසස් තත්ත්වයකින් පවත්වාගෙන යන ඒ පාඨමාලාව ශ්‍රී ලංකා පත්‍රකලා සංගමයට ආඩම්බරයකි.ශ්‍රී ලංකා පත්‍රකලා සංගමයේ උත්තර අනුශාසක ඩී.එෆ්.කාරියකරවනකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>12</month>
      <day>19</day>
    </date>
    <link>http://www.silumina.lk/2010/12/19/_art.asp?fn=af1012198</link>
    <topic>වෙල්ලස්ස කැරැල්ලේ වීරයන්ට මරණ දඬුවම</topic>
    <author>බුද්ධිකා බ්‍රාහ්මණගේ</author>
    <content>උඩරට මහ කැරැල්ල නැතිනම් වෙල්ලස්සේ කැරැල්ල සැමරීමේ දිනය යෙදී තිබුණේ නොවැම්බර් 26 දිනටය. 1818 මහනුවර බෝගම්බර කැප්පෙටිපොළ දිසාව සහ කැරැල්ලට නායකත්වය දුන් විරුවන් 27 දෙනකු හිස ගසා මරා දැමීමේ ඛේදවාචකය සිහි කිරීම සඳහා මේ දිනය සැමරුම් දිනයක් ලෙස ප්‍රකාශයට පත්කර ඇත.දහසය වන සියවසේ මැද භාගය වන විට මෙරට පැවතියේ කෝට්ටේ සෙන්කඩගල හා යාපනය නමින් රාජධානි තුනකි. 1505 මෙරටට පැමිණි පෘතුගිසීහු කෝට්ටේ හා යාපන ප්‍රදේශ සිය යටතට පත්කර ගත්තේ වංචනික ක්‍රමෝපායයන් මඟිණි.වර්ෂ 1782 ජනවාරි 5 වන දින ශ්‍රීමත් එඩ්වඩ් හියුස් ඇතුළු ඉංගිරිසි සේනාංකය ත්‍රිකුණාමලයෙන් ගොඩ බැසීමෙන් පසු පහතරට ප්‍රදේශ ඉංගිරිසින්ට යටත්වීම ඇරැඹිණි. 1795 අගෝස්තු 26 දින මේජර් ෆෝන් බ්‍රවුන් ලන්දේසීන් වෙනුවෙන් ද මේජර් පීටර් රෙනන් ස්ටුවට් ඉංගිරිසින් වෙනුවෙන් ද අස්සන් කෙරුණු ගිවිසුමට අනුව පහතරට ප්‍රදේශයේ සම්පූර්ණ බලය ඉංගිරිසින්ට හිමි විය.ඉංගිරිසින්ට සමස්ත පාලන බලය හිමි වූයේ 1818 මාර්තු 15 උඩරට රදල වරුන් සමඟ අස්සන් තබන ලද ගිවිසුමට අනුවය. ‘උඩරට ගිවිසුම’ අස්සන් තබා වසර එකහමාරක් ගතවීමටත් පෙර මහා කැරැල්ලක ආරම්භය සනිටුහන් විය.ආරක්ෂාවකැරැල්ලේ ආරම්භක බිජුවට වැපිරීම මෙන්ම එහි උත්සන්න වීමට ද ව්‍යාප්තියට ද සුවිශේෂි දායකත්වය ද ඌව කේන්ද්‍ර කොට සිදුවිය. අහඹු සිදුවීමක් නොවූයේ කවදත් උඩරට රාජධානියේ ආරක්ෂාව පිළිබඳව ඌවෙන් සුවිශේෂි කාර්යභාරයක් ඉටුවූ නිසාය.ඉංගිරිසින් පැමිණීමට පෙර පහතරට යටත් කරගෙන සිටි පෘතුගිසීන් උඩරට රාජධානිය යටත් කැරගැනීමට ආක්‍රමණ කීපයක්ම සිදු කළහ. 1630 අගෝස්තු මාසයේ දියත් වූ කුන්ස්තන්තීනු සටන පෘතුගීසින්ට අන්ත පරාජයක් අත්කර දෙමින් නිමා වූයේ පහතරට සිට (පෘතුගීසි පාලන ප්‍රදේශවල සිට පැමිණි) සිංහල හමුදා උඩරට රජුගේ හමුදාව සමඟ එකතු වීම හේතුවෙනි. ;මසේ හුදෙකලා වූ පෘතුගීසි හමුදාව වැල්ලවාය අසල දී සමූල ඝාතනයට ලක්වූ බව කියැවේ. ආක්‍රමිකයන් විනාශ කිරීමට මූලිකත්වය ගෙන ඇත්තේ ඌව, වෙල්ලස්ස, බිංතැන්න ප්‍රදේශයේ රාජ පාක්ෂික සේනාවයි.දියෝගෝ ද මෙලෝ ද ක්‍රස්තෝ නම් පෘතුගීසි සෙන්පතිවරයා යටතේ 1638 මාර්තු මස සිදුවූ ආක්‍රමණයේදී ද පෘතුගීසිහු අන්ත පරාජයකට පත්විය. මෙකල ඌව ප්‍රදේශයේ උප රජව සිටි විජයපාල කුමරු දස දහසක සේනාවක් සම¼ඟ දෙවැනි රාජසිංහ රජුගේ සහායට පැමිණ ඇත.පොදු එකඟතාවඋඩරට රදල වරුන් හා ඉංගිරිසින් අතර පොදු එකඟතාවකින් ඇතිකර ගත් ගිවිසුමක් වුව ආරම්භයේ පටන් එහි කොන්දේසි ඉංගිරිසි ආණ්ඩුව ඉටු නොකරන බවත් දක්නට ලැබුණි. මේ නිසාම රදල ප්‍රධානීන් හා ඉංගිරිසි ආණ්ඩුව අතර විශ්වාසය පළුදු විය.1818 අධිරාජ්‍ය විරෝධී සටනේ මූලිකයා ලෙස හැඳින්වෙන්නේ ශ්‍රී වික්‍රම රාජසිංහ රජුගේ බත් වඩන නිලමේ ධුරය දැරූ ගොලහාල දිසාවය. ඔහු එවකට ඌ දිසාව ලෙස කටයුතු කළ කැප්පෙටිපොල දිසාවගේ පියාය. ගොලහැලදිසාව ඉංගිරිසි පාලනයට විරුද්ධ ව කරුණු කියමින් වික්ටෝරියා මහ රැජන කරුණු ඉදිරිපත් කළේය. එංගලන්තයේ ග්ලැඩිස්ටෝන් සාමිවරයාගේ ප්‍රධානත්වයෙන් ලංකාවේ තත්ත්වය විමසීමට කොමිසමක් පත්කර එවූයේ මේ හේතුවෙනි.මෙකල ලංකාවේ සේවය කළ ටොරින්ටන් සාමිවරයා එංගලන්ත මහ රැජනට යැවු ලිපියක මෙසේ සඳහන් වෙයි. “එක්තරා උඩරට ප්‍රධානියෙක් මා සමඟ පැවසුවේ සිංහලේ සිරිත් විරිත් හා බුද්ධාගම ආරක්ෂා කිරීමේ වගකීම ඉංගිරිසි රජය පැහැර හරින්නේ නම් අප තව දුරටත් උඩරට ගිවිසුමෙන් බැඳී සිටින්නේ මන්ද? යන්නයි මේ ප්‍රධානියා අන් කවරකුවත් නොව දැනට අපේ සේවයේ ඉවත්ව සිටින ගොලහාල දිසාවය.”පාරම්පරිකව තනතුරු දීම් ක්‍රමය අත්හල ඉංගිරිසි ආණ්ඩුව ඔවුනට වඩාත් පක්ෂපාති අය වෙත තනතුරු දීමත් ඌව කැරැල්ලට තුඩු දුන් මුඛ්‍ය කරුණකි. වෙල්ලස්සේ මඩිහේ ලේකම් හා මුහන්දිරම් ලෙස හජ්ජි මරික්කාර් නම් මුස්ලිම් ජාතිකයකු පත්කිරීම රදළ ප්‍රධෘනින්ගේ කෝපයට හේතු විය.රාජ්‍ය බලයමේ අතර රාජසිංහ රජුට නෑකම් කියන ‘දොරේ සාමි’ නැතහොත් ‘බිල්බාවේ’ නමැත්තෙක් කතරගම දෙවිගෙන් ලද වරමක් අනුව වැදි හමුදාවක් ද සමඟ වෙල්ලස්සේ විහාරස්ථාන මූලික කරගෙන රාජ්‍ය බලය ලබා ගැනීමේ අරමුණින් සේනා සංවිධානය කරන්නට විය.මේ වන විට ඌව දිසාව කැප්පෙටිපොළ වූ අතර, වෙල්ලස්ස දිසාව වූයේ මිල්ලෑවේය මෙකල බින්තැන්න පාලනයට වෙනමම දිසාවේ කෙනකු පත්කර පැවතිණි.දොරේසාමි පිළිබඳ තොරතුරු දැන ගත් ඉංගිරිසිහු ඔහු අල්ලා ගැනීම සඳහා එවකට බදුල්ලේ ඒජන්ත ලෙස කටයුතු කළ විල්සන් සමඟ මුස්ලිම් භටයින් පිරිසක් බදුල්ලට යැවීය. “දොරේසාමිට” සහයෝගයට එක්ව සිටි බුටෑවේ රටේ රාළ ඇතුළු සේනාව විල්සන් හා හජ්ජි ඇතුළු පිරිස අල්ලා දොරේසාමි වෙත ඉදිරිපත් කර මරණයට පත් කළහ.හොඳ අවස්ථාවක්මේ තොරතුරු දැන ගැනීමෙන් කෝප වූ බදුල්ලේ ඒජන්ත විල්සන් ලුතිනන් නිවිචන්, කාපිරි හමුදාවක් සමඟ බදුල්ලට පැමිණියේ කැරලි කරුවන්ව විනාශ කිරීමටය. නමුත් අතරමඟදී විල්සන් ද ඊතල පහරකින් මරණයට පත්විය. දක්ෂ දුනු ශිල්පියකු වූ බූටෑවේ රටේ රාළ උස් බිමක සිට විද විල්සන් මරණයට පත් කළ බව ජනප්‍රවාදයේ සඳහන්ය.මේ තොරතුරුවලින් කලබලයට පත්වූ ජෝන් ඩොයිලි කැරැල්ල පැතිරීම වැළැක්වීමට පියවර කීපයක්ම ගත්තේය.කොළඹ හා සෙංකඩගල අතර සම්බන්ධතා ආරක්ෂාකාරීව පවත්වා ගැනීම මහ අදිකාරම් මොල්ලිගොඩට පැවරිණි. මරණයට පත් ඌව ඒජන්ත විල්සන්ගේ තනතුරට සයිමන් සෝවර් පත්කර සේනාංකයක් ද ලබාදී බදුල්ලට පිටත් කළේය. වෙල්ලස්ස දිසාව කැප්පැටිපොල හා ඌව දිසාව මිල්ලෑව ද තම ප්‍රදේශ වෙත යැවීය. මෙතෙක් ත්‍රිකුණාමලයේ සිටි බ්‍රවුන්රිග් 1817 ඔක්තෝබර් 25 සෙංකඩගලට පැමිණි අතර කැරැලි මැඩ පැවැත්වීමට කැප්පෙටිපොළගේ නායකත්වයෙන් පිරිසක් ඌවට පිටත් කැරිණි.අතරමඟදී කැප්පෙටිපොල හමුවන බුටෑවේ රටේ රාළ ඉංගිරිසින්ගෙන් රට නිදහස් කර ගැනීමට මීටත් වඩා හොඳ අවස්ථාවක් නැතැයි පැහැදිළි කර දීමට සමත් විය.මේ අනුව 1817 නොවැම්බර් පළමු වැනිදා අලුපොත දී සටන්කරුවන් සමඟ එකතු වන කැප්පෙටිපොළ ඔහු ගෙන ආ ඉංගිරිසින්ට අයත් අවි ආයුධ ඔවුන්ටම භාර දී ඉංගිරිසි සේනාව නැවත හරවා යවයි.කැප්පෙටිපොළගේ එකතුවීම කැරැල්ලට විශාල ජවයක් වන අතර දොරේසාමි නව රජු ලෙස ප්‍රකාශයට පත්කර කැරැල්ල රටපුරා ව්‍යාප්ත කිරීමට කටයුතු කරයි. නිදහස් සටන පැවති වසරකට අධික කාලය පුරාම ඉංගිරිසින්ට පක්ෂව සිටියේ මොල්ලිගොඩ හා එක්නැලිගොඩ දිසාවේ පමණි. නමුත් අධිරාජ්‍යවාදීන්ට එය මහත් ශක්තියක් වූ බව ‘කැරැල්ල’ පිළිබඳ අධ්‍යයනය කිරීමේදී හෙළි වෙයි. මොල්ලිගොඩට අයත්ව පැවැතියේ සබරගමුව ප්‍රදේශයයි. පහතරටත් සෙංකඩගලත් අතර සබඳතා සක්‍රීයව පවත්වා ගැනීමට මේ හේතුවෙන් ඉංගිරිසින්ට අවකාශ ලැබිණි.කැරැල්ල මැඩ පැවැත්වීම සඳහා ගාල්ල, මාතර, හම්බන්තොට ආදි ප්‍රදේශවලින් මෙන්ම බ්‍රිතාන්‍ය යටත් විජිතයක්ව පැවැති ඉන්දියාවේ සිට ද සේනා ගෙන ඒමට ඉංගිරිසි අධිරාජ්‍ය වාදීන්ට සිදුවිය.ශිල්පීය ක්‍රමසටන තීව්‍ර කිරීමට තුවක්කු බයිනෙත්තු, කාලතුවක්කු, කඩු, තෝමර ආදි උපකරණ මෙන්ම අශ්වයින්, ඇතුළු යුද්ධය සඳහා ශිල්පීය ක්‍රම හා පහසුකම් කොතෙක් තිබුණ ද සිංහල සේනාවගේ දුනු ශිල්පය හමුවේ දහස් ගණනක් ඉංගිරිසි සේනා විනාශයට පත්විය. 1818 පෙබරවාරි මාර්තු වන විට පහළ සබරගමුව, තුන් කෝරළය හා සතර කෝරළය, උඩුනුවර සහ යටිනුවර ප්‍රදේශ හැර රටම බ්‍රිතාන්‍යයන්ට එරෙහිව නැඟී සිටින තරමට කැරැල්ල උද්වේගකර විය.මේ වන විට ‘දොරේ සාමි’ සිංහල රජු ලෙස ප්‍රකාශ කර වෙල්ලස්ස, බින්තැන්න ප්‍රදේශයේ කොකාගල නම් ආරක්ෂිත ස්ථානයක මාලිගයක් තනවා ආරක්ෂිතව රඳවාගෙන සිටියේය. ඌවේ පාවුල් කඳු ආසන්නයේ අඩි 2252 තරම් උස් ස්ථානයක මෙම ආරක්ෂිත ස්ථානය පිහිටා තිබූ බව ජනප්‍රවාදයේ සඳහන් වෙයි. ගල්ලෙන්වලින් හා ගල් පර්වතයන්ගෙන් යුතු මෙම ස්ථානය අනුරාධපුරයේ පටන් විවිධ සතුරු ආක්‍රමණ හමුවේ රජවරුනට ආරක්ෂාව සැපයූ ස්ථානයක් බව කියවේ. අභිනව රජුට මෙහිදී ආරක්ෂාව සපයා ඇත්තේ, උනාපාන හා බින්තැන්න වැදි ජනයායි. මේ ප්‍රදේශවල වැදි ජනතාව ද කැරැල්ල සඳහා සුවිශේෂී දායකත්වයක් ලබාදී ඇත.අසමඟිය1818 අප්‍රේල් මාසය වන විට අධිරාජ්‍ය වාදීන්ට කොතෙක් හානි සිදුවීද යත් යටත් විජිත කාර්යාලයේ උපදෙස වූයේ උඩරට පළාත්වලින් ඉවත්වී මුහුදුබඩ ප්‍රදේශවලට පසුබසින ලෙසයි. නමුත් ඉන්දියාවෙන් සෙබළුන් 2000ක් ද කුලීකරුවන් 4000 ක් ද ලැබීමෙන්, උඩරට රදළවරුන්ගේ් අසමඟියත් ඉංග්‍රීසීන්ට වාසිදායකවිය.’මාර්ෂල් ලෝ’ නැතහොත් ‘යුද නීතිය’ ප්‍රකාශයට පත්කළ ඩොයිලි කැරැල්ල මැ¼ඩීමට අත්‍යවශ්‍යම උපක්‍රමයක් ලෙස බ්‍රිතාන්‍යයට ඒත්තු ගන්වමින් ‘බිම් හළු ක්‍රමය’ ප්‍රකාශයට පත්කළේය. ඒ අනුව ස්වදේශිකයනට අයත් දේපළ කොල්ලකෑමට, වැව් අමුණු කඩා දැමීමට, වගාවන් හරකා බාන විනාශ කිරීමට නීතියෙන් බලය ලැබිණි.බ්‍රවුන්රිග් ආණ්ඩුකාරයා රාජ්‍ය ලේකම් බැතර්ස්ටි ට යැවූ ලිපියක මෙසේ සඳහන් වේ.”ඌසන්වැල්ල වෙල්ලස්ස අවට ඇති සියලු නිවාස ගිනිබත් කරන ලද අතර සතුන් ධන ධාන්‍ය ආදී හමුවූ සියලු දේපළ එක්කෝ ගෙන යනු ලැබීය. නැතිනම් විනාශ කරනු ලැබීය.”හමුදා කඳවුරුඔහුගේ තවත් ලිපියකින් හෙළිවන්නේ ඌවේ හමුදා කඳවුරුවලට මාස දහයකට අවශ්‍ය ආහාර ද්‍රව්‍ය කැරලි කරුවන්ගේ දේපළවලින් මේජර් මැක්ඩොනල්ඩ් එකතු කරගත් බවයි.බ්‍රවුන්රිග් ගේ අණින් මේජර් මැක්ඩොනල්ඩ් වයස අවුරුදු 18ට වැඩි සියලු පිරිමි මරා දමා නිවාස ගිනි තැබීය. රදළ ප්‍රධානීන්ගේ දේපළ කොල්ල කෑවේය. ඇහැළේපොළ අසල ගමනල රටේ රාළගේ අටුවෙන් පමණක් කරත්ත 80ක වී කොල්ලකෑ බවට සාක්ෂි හමුවෙයි. බ්‍රවුන්රිග් ගේ ලිපියක සඳහන් වන පරිදි “විනාශයේ රුදුරු දර්ශන ස්වදේශිකයින් ත්‍රාසයට පත්කළ බව පෙනේ. ඔවුන් කෑගැසීම හෝ සටන් කිරීම අත්හළ අතර නිහඬව බලා සිටින්නට පමණක් තැනිතලාවේ මායිමට ගියහ”නායකත්වයජයග්‍රාහී සටන ක්‍රමයෙන් පරාජයට පෙරළුණේ එහි නායකයින් එකිනෙකා යටත්කර ගැනීමත් සමඟය.කැප්පෙටිපොළ හා පිළිමතලාවේ 1818 ඔක්තෝබර් 28 නුවර පරගම්මන දී අත්අඩංගුවට පත්විය.1818 නොවැම්බර් මස බෝගම්බරදී කැප්පෙටිපොළ දිසාව හා මඩුගල්ල හිස ගසා මරා දැමූ අතර යුද්ධාධිකරණය මඟින් මරණ දඬුවමට ලක් කළ පිරිස 47 දෙනෙකි. ඒ අතරට භික්ෂූන් වහන්සේලා 10 නමක් ද ඇතුළත් වූහ.උන්වහන්සේලා යාපනයේ බන්ධනාගාරයට යැවූ බව සඳහන් වේ.මරණ දඬුවමට යටත් කළ අය අතර කුඩා බදුල්ලගම්මන රටේ රාළ, මහ බදුල්ලගම්මන රටේ රාළ, නකල්ලේ රටේ රාළ, බඩල්කුඹුරේ විදානේ, මුප්පනේ රටේ රාළ, වියළුවේ හපන්ගම මොහොට්ටාල, ඌව වටකැලේ රටේ රාළ, ඌවේ මීගහපිටියේ රටේ රාළ, ඌවේ ගොඩගෙදර රටේ රාළ, බිංතැන්නේ මොහොට්ටාල, මීගහරාවේ මොහොට්ටාල, කිරිඅප්පු බකිනි ගහවෙල අදිකාරම්, රඹුක්පොත දිසාව, තල්දෙණියේ මොහොට්ටාල, කතරගම මහබෙත්මේ, බකිනිගහවෙල මුදයන්සේ, ඊතණවත්තේ දේවාලේ කපුරාල, මීගහපිටියේ ගොඩගෙදර රටේ රාළ, අඹගොල්ලේ රාළ, හඩාපොල රංකිරි ඩිංගිරි අප්පු හා බාලප්පු, පිටදෙණියේ තිසාහාමි ඇතුළු ඌවේ විරුවන් බොහෝ දෙනකු වූහ.රණවිරුවන්මොවුන් අල්ලා ගැනීමට සහයෝගය දැක්වූ අයට ඉංගිීරිසි ආණ්ඩුව රන් පගෝදි 200 බැගින් ලබා දෙන බවට නිවේදනය කරමින් අණබෙර යැවූ අතර සටනේ මූලිකයකු වූ කිවුලේගෙදර මොහොට්ටාල අල්ලා දෙන කෙනකුට රන් පගෝදි 500ක් ලබාදෙන බවට ප්‍රසිද්ධ කළහ. ඌව වැසියනගේ මහත් ආදරයට හා ගෞරවයට පත් කිවුලේගෙදර මොහොට්ටාල අල්ලා ගැනීමට එයින් ද නොහැකි වූ අතර මුස්ලිම් ජාතිකයන් දෙදෙනකුගේ සහයෙන් ඔහු සිරබාරයට පත්වූ අතර 1818 දෙසැම්බර් මස 18 දින ඌව වෙල්ලස්සම කම්පා කරමින් හිස ගසා දමා ඇත.සංවර්ධනයඉංගිරිසින් සතු උපරිම හැකියාවන් හා අමානුෂික නීති යොදවා වෙල්ලස්සේ කැරැල්ල මෙසේ ව්‍යර්ථ කර ඇති අතර 1818 සිට 1948 බ්‍රිතාන්‍ය කිරීටයෙන් රට නිදහස් වන තුරුම ඔවුන් වෙල්ලස්සේ කැරැල්ල අමතක නොකළහ.සංවර්ධන ව්‍යාපෘතිය රට පුරාම දියත් වුවද ඌවේ සංවර්ධනය වෙනුවෙන් සිදු කළේ ඉතාමත් ලඝු මෙහෙයක් බව යටත්විජිත යුගය පිළිබඳව කෙරුණු වාර්තා සාක්ෂි දරයි.ලෝකයේම සම්භාවනාවට පත් – ඇමෙරිකානු මුල් පදිංචිකාර රතු ඉන්දියානු නායක ‘සියැටල්’ ලියූ ලියුමකින් ඔවුන්ගේ ඉඩම් වල වටිනාකම පිළිබඳව දීර්ඝ විස්තරයක් වෙයි. එහි තැනක මෙසේ සඳහන් වෙයි.”මේ ඉඩම් වලට මිලක් ඔබ යෝජනා කළ ද මා එය කෙසේ පිළිගත්ත ද මෙහි ගහකොල ලෙස ඉපිද පලදරන්නේ අපගේ මුතුන් මිත්තන් ගේ ජීවයයි. මඳ පවන වී හමන්නේ ඔවුන් වාතලයට හෙළූ සුසුමයි. ගංගාවල ගලන්නේ ඔවුන්ගේ උණුසුම හා සිසිලස කැටිකරගත් ප්‍රාණයයි”අදත් ඌව වෙල්ලස්සේ දසත සුවඳ දෙන කුරහන් මල්, පැඟිරි සුවඳ දෙන දොඩම්, කිරිවදින ගොයම එළවළු හා අර්තාපල් වැඩෙන්නේත්, රසවත් තේ දළු පූදින්නේත් අපේ මුතුන්මිත්තන් සිය දහස් ගණන් දිවි පිදූ සාරවත් බිමක බව මහත් අභිමානයෙන් යුතුව පැවසිය හැකිය.ඌව සැබැවින්ම රණවිරුවන් උපත ලද රණවිරුවන්ට දිරිය දුන් පින් බිමකි.බුද්ධිකා බ්‍රාහ්මණගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>12</month>
      <day>19</day>
    </date>
    <link>http://www.silumina.lk/2010/12/19/_art.asp?fn=af1012199</link>
    <topic>දුම්රිය හා බස්රිය ධාවනය කාර්යක්ෂම සේවාවක් බවට පත්කරනවා</topic>
    <author>සුභාෂිණි ජයරත්න අරුණි මුතුමලි ඡායා -දුෂ්මන්ත මායාදුන්න</author>
    <content>ප්‍රවාහන ඇමැති කුමාර වෙල්ගමකේ. ගමගේ - මහරගමඇමැතිවරයා දෙහිවල ඩිපෝ අධිකාරිවරයාට දුරකථනයෙන් කතා කොට මේ පිළිබඳ විමසුවේය. ඒ අනුව ඩිපෝ අධිකාරීවරයා ලබා දුන් පිළිතුර මෙසේ ය.අපි ශ්‍රී ලංගම මඟින් දෙහිවල - නුගේගොඩ ලෙස බස් රථ 10 ක් සැලසුම් කර තිබෙනවා. සේවක අඩුපාඩු නිසා ඒ රථ දහයම දුවන්න බැහැ. පෞද්ගලික බස්රථ 40 ක් පමණ ඒ අය කොටස් දෙකකට යොදවා තිබෙනවා. අපි මේ කටයුත්ත කරන්නේ තරගකාරීත්වයක් මතයි. පෞද්ගලික බස්රථ අයිති වෙළෙද ව්‍යාපාරිකයන්ටයි. ඇතැම් ප්‍රශ්නවලට අධිකරණයේ නඩු පවා තිබෙනවා. අපේ බස්රථ ගාලු පාරට එන විට ඒවා හිර වන අයුරින් පෞද්ගලික බස්රථ කටයුතු කරනවා. මේ පිළිබඳව දෙහිවල පොලීසියේ පැමිණිලි කර තිබෙන්නේ. තාඩන පීඩන මැද වුවත් ද්විත්ව කාර්ය බස්රථ 5 ක් සහ තනි කාර්ය බස්රථ 2 ක් දැනට ධාවනය කෙරෙනවා. ඉස්සර අපේ බස්රථ අඩුවෙන් තිබුණේ. දැන් වැඩි කර තිබෙනවා.මේ පිළිතුරත් සමඟ ඇමැතිවරයා ඔහුගේ අදහස ඉතා කෙටියෙන් මෙසේ පැවසුවේය.ජනාධිපතිතුමාගේ සංකල්පයක් අනුව අපි ප්‍රවාහන සේවා වැඩිදියුණු කර ජනතාවට ඉතා පහසුවෙන් ගමනාගමනයේ යෙදිය හැකි වැඩපිළිවෙළක් සකස් කරමින් තිබෙන්නේ. මේ ඩිපෝ අධිකාරීවරයාගේ ප්‍රකාශය සත්‍ය නමුත් මේ පිළිබඳව වැඩි අවධානයක් යොමු කර දැනට ධාවනය වන බස්රථවලින් මෙන් ම ඒ මාර්ග අංකය සඳහා නියමිත බස්රථ දහයේ ම සේවය නියමිත ආකාරයෙන් ජනතාවට ලබා දීමට අවශ්‍ය කටයුතු අද සිට යොදන්නට මම උපදෙස් දෙනවා. මේ පිළිබඳව දැනුවත් කිරීම ගැන ස්තුතිවන්ත වෙනවා.ටී. එම්. ආර්. තෙන්නකෝන් නිකවැරටියමේ ලිපියට අදාළ කරුණු වහාම තමාට ලබා දෙන ලෙසත් ඒ වගේම තෙන්නකෝන් මහතාට අදාළ නිසි පිළිතුර වහාම ඒ මහතාට යවන්නත් කියා මා උපදෙස් දෙනවා. පිළිතුරු නොලැබුණොත් පැමිණ මා හමුවන්න.කලාවතී වීරසිංහ - රත්තොටමාතලේ ඩිපෝ ප්‍රධානී වෙත දුරකථනයෙන් කතා කළ ඇමැතිවරයාට ලැබුණු පිළිතුර මෙසේය.ගම්මඩුව පාරේ සිසු සැරිය කියලා ගලේවෙල, රත්තොට, නාවුල, යටවත්ත, සිට මාතලේට බස් 4 ක් යොදවා තිබෙනවා. පාසල් ළමයින් සඳහා වෙනමම බස් රථයක් යෙදෙව්වා ගම්මඩුව සිට නුවරට යන්නත්. ඔබතුමා විශ්වාස කරන්න මට ඒ සඳහා ප්‍රශංසා කර ලිපියකුත් ලැබී තිබෙනවා ගමේ අයගෙන්.පිළිතුර අසා සිටි අමාත්‍යවරයා මෙසේ පැවසුවේය.ඔය ඩිපෝවේ බස්රථ කීයක් අලුතෙන් හදන්න තිබෙනවා ද? ඒ ටික ඉක්මනටම හදමු. අඩුපාඩු තිබෙනවානම් මට කතා කරන්න. මගේ ජංගම දුරකථන අංකයට. ඔබ දැන් ක්‍රියාත්මක වෙලා වහාම රත්තොට අඹගස්තැන්න කමලාවතී වීරසිංහ මහත්මියව හමුවන්න.එතුමියගෙන් ඉතා කරුණාවෙන් විමසන්න ගැටලුව කුමක් ද කියා. ඇය ලබා දෙන පිළිතුර මට අනිවාර්යයෙන් දැනුම් දෙන්න. මේ පාරට බස් රථයක් යෙදවිය හැකියි කියල මම විශ්වාස කරනවා. මිනිස්සුන්ට පාසල් ළමයින්ට දුක් විඳින්න දෙන්න එපා.කවුඩානේ ගමගේ - රත්මලානමේ ලිපියට ද පිළිතුරු ලබා ගත්තේ අදාළ ඩිපෝ ප්‍රධානී වෙත දුරකථන ඇමතුමක් ලබා දෙමිනි. පිළිතුර මෙසේ ය. බස් රථ දෙකක් දුවලා තිබෙනවා මීට කලින්. ඒ වගේම උඩහමුල්ල බස්රථ දෙකකට වේලාව දීලා තිබෙනවා. නමුත් අවුරුදු ගණනාවක් තිස්සේ ඒ බස්රථ ධාවනය වී නැති නිසා පෞද්ගලික මාර්ගස්ථ ප්‍රවාහන අධිකාරිය අපට ඉඩ දෙන්නේ නෑ බස් ධාවනය කරන්නට. ඒකාබද්ධ කාල සටහන හදන්නෙත් ඔවුන්මයි.ඇමැතිවරයාගේ පිළිතුර මෙසේ ය.අපේ වේලාව නොදී ඉන්නේ ඇයි කියන එක පිළිබඳව මම සාකච්ඡා කරලා විසඳන්නම්. ඔබ ඒ බස්රථ දෙක යළි නියමිත වේලාවට ධාවනය සඳහා සූදානම් කරන්න.”ඒ. වී. එන්. අසංක පීරිස් -බණ්ඩාරගමකැස්බෑව ඩිපෝ ප්‍රධානී වෙත ඇමතුමක් ලබා දුන් අමාත්‍යවරයාට දැනගන්නට ලැබුණේ ඒ ලිපියට අනුව 162 බණ්ඩාරගම - කොළඹ හා පාණදුර - රයිගම හරහා කොළඹ ලෙස බස් මාර්ග දෙකක් ඔස්සේ අදාළ බස් රථ ධාවනය වන බවයි. ඒ සඳහා උපදෙස් ලබා දුන්නේ මෙසේයි.162 බණ්ඩාරගම කොළඹ ධාවනය වන බස්රථය පෙරවරු 6.25 ට වහාම යොදවන්න.පාණදුර සිට කොළඹට රයිගම හරහා යන බස් රථයට ගැටලුවක් වී තිබෙන්නේ රියදුරන් නම් මට එය කියන්න. මම රියදුරන් දෙන්නම්. එයත් ධාවනයට සූදානම් කරන්න.අද (9/12) අපි රත්මලාන ඩිපෝවෙන් බස්රථ 20 ක් එළියට දැම්මා. ඒවා අයින් කරලා තිබුණු බස්රථ. බස්රථයක් හදනවා කියන එක ගුවන් යානයක් හදනවා වගේ අමාරු වැඩක් නෙමෙයිනේ. මේ බස් 20 ම අලුත්වැඩියා කරන්න අපි වැය කළේ ලක්ෂ 63 යි. ඒත් අද අලුතින් මිලදී ගන්නවානම් බස් රථයක් ලක්ෂ 37 ක් පමණ වෙනවා.අපි හදපු බස් රථ අතර ලේලන්ඩ් ටයිගර් රථයකුත් තිබුණා. එය හොඳට එලවන්න පුළුවන් රථයක්. පවර් ස්ටියරින් තිබෙන්නේ. 1960 ගණන්වල එකක්. තව ඩබල් ඩෙකර් බසුත් තිබෙනවා. මේවා වෙන්දේසියට දාලා අයින් කරපුවා. ඒත් අපි හදලා එයින් 4 බැගින් 154 කිරිබත්ගොඩ - ගල්කිස්ස, මොරටුව - පිටකොටුව - මාර්ගවලටත් රථ 2 ක් ගල්කිස්ස - කොට්ටාව මාර්ගයටත් අදම යොමු කළා. ඉතිරි 10 ත් අවශ්‍ය පරිදි අඩුපාඩු සහිත ස්ථානවලට යොමු කරනවා.”මේ බස් රථ පෞද්ගලිකව මම ම එළවලා බලන්නේ බොරු කරන්න බැරි වෙන්නයි.ජනතාවගේ බලාපොරොත්තුව ලංගම යි. මගේ ඉලක්කය ලංගමය ජනතාව අතරට ගෙන ඒමයි.ඒ නිසා අඩුපාඩු තිබෙනවා නම් මට දැනුම් දෙන්න අපි වහාම ඒ ගැන ක්‍රියාත්මක වෙනවා.ජී.වී. පණ්ඩිතරත්න - ගෝවින්න1980 ජූලි වර්ජනයෙන් පසු 1990 - 10 - 01 දින මතුගම ඩිපෝවට සේවය ලැබුණු අතර ඉන් පසු චක්‍ර ලේඛන හිමිකම් අනුව ශ්‍රී ලංගමයෙන් මතුගම මහජන බැංකුවෙන්, එයින් මතුගම ජාතික ඉතිරිකිරීමේ බැංකුවේ අංක 34944 ට රුපියල් 157827.38 ක මුදලක් ගෙවා ඇති බව දන්වා ඇතත්, එම බැංකුව පවසන්නේ මුදලක් ලැබී නැති බවයි. ජනාධිපතිතුමන්ගේ නියෝගය මත මේ මුදල ලැබීමට නියමිත බැවින් ඒ ගැන සොයා බලා විසඳා දෙන ලෙස ඉල්ලමි.ජී.වී. පණ්ඩිතරත්න මහතාගේ ලිපියේ පිටපතක් අමාත්‍යවරයා සතුව ඇති අතර අප සතුව ද පිටපතක් තිබේ. එබැවින් ඔබේ වැටුප ලබා ගැනීමට ලංගම ආයතනයේ යූ.ආර්. පෙරේරා මහතා හමුවන ලෙස සතුටින් දන්වා සිටිමු.කේ. ප්‍රනාන්දු - කටුගස්තොටලංගම පැමිණිලි අංශය මගින් මහනුවර උතුරු ඩිපෝවට මා සම්බන්ධ කර මේ ගැන පැමිණිලි කළ ද ඩිපෝ කිහිපයකම බස් හා පෞද්ගලික බස් රථ ද ඇති බැවින් අපට තවම සහනයක් නැත.අලවතුගොඩ සිට එන ලංගම බසයේ කොන්දොස්තර මහතා ද හිතෙන මුදලක් අය කරන අතර දොස් කියන නිසා ගමන් කිරීමට ද සිත් නොදේ. අප ඉල්ලා සිටින්නේ මේ අසාධාරණයෙන් අප මුදවන ලෙසයි.ලිපියේ සඳහන් ලිපිනයට අනුව නිලධාරියෙකු යවා කේ. ප්‍රනාන්දු මහතා හමුවන ලෙස නුවර පළාත් කළමනාකාරවරයාට ඇමැතිවරයා විසින් උපදෙස් දෙන ලදී.දුම්රිය මගියෙක් - අරපත්ගමදුම්රිය සාමාන්‍යාධිකාරිතුමා කැඳවා මේ පිළිබඳ විමසූ අමාත්‍යවරයා”G.M.R - Please attend to this request” යනුවෙන් සටහන් තබා අස්සන් යොදා ලිපිය සාමාන්‍යාධිකාරිවරයාට බාර දුන්නේ ය.“මේ පිළිබඳව වහාම ක්‍රියාත්මක වන්න” යනුවෙන් වාචිකව ද උපදෙස් දුන්නේ ය. අපට මෙසේ ද කීවේය.“දුම්රිය කාර්යක්ෂම සේවාවක් කිරීමයි වෙලාවට දුම්රිය පොළ වෙත පැමිණීමයි තමයි මගේ ඉලක්කය. මුහුදුබඩ දුම්රිය යම්තාක් දුරකට හොඳ මට්ටමකට ගේන්න් අපට හැකිවී තිබෙනවා.. අනෙකුත් තැන්වල දුම්රිය අඩුපාඩු තිබෙන බවත් මම පිළිගන්නවා. දුම්රිය හොඳට ධාවනය වන්න නම් මාර්ගය වගේම සංඥා හොඳින් තිබිය යුතුයි. දැනට නියමිත වේගයෙන් ධාවනය කරන්න අපහසු වී තිබෙන්නේ සංඥා රහිත හරස් මාර්ග 500 ක් පමණ තිබෙන නිසා සහ මාර්ගවල ඇතැම් අඩුපාඩු තිබෙන නිසායි. මොකද හරස් මාර්ගවල දී රියැදුරු වේගය අඩු කරන්න බලනවා. ඒ නිසා වේලාව ගත වෙනවා.”උඩරට දුම්රිය මාර්ගවල වරුසාව ඇති දවස්වලට රෝද ලිස්සන්නට ඇති අවදානම නිසා කොළඹ සිට බදුල්ලට පැය 11 ක් පමණ ගත වෙන තත්ත්වය මතුවෙලා. මෙය මගීන් බලාපොරොත්තු වන දේ නෙවෙයි. දුම්රිය මාර්ගය, සංඥා වගේ ම එන්ජින් යෙදුවාම යම් තත්ත්වයට පත් කළ හැකියි.”අවුරුදු 40 ක් 50 ක් පැරණි එන්ජින්වල කාලය දැන් ඉවරයි. මග කැඩෙනවා. ඒ නිසා අපි පවර්සෙට් 27 ක් ඉන්දියාවෙන් හා චීනයෙන් ඇනවුම් කළා. ඒ වගේ ම එන්ජින් 6 කුත් ඇනවුම් කර තිබෙනවා. වායු සමීකරණය කළ පවර් සෙට් දෙකකුත් අපි ගෙන්වනවා. මේ හැමදේකින් ම අපි බලාපොරොත්තු වන්නේ වේගවත් ආරක්ෂිත කඩිනම් සේවයක් මුහුදුබඩ වගේ ම උඩරට මාර්ගවලටත් ලබාදීමටයි.”අනික අනාරක්ෂිත ගේට්ටු නිසා ඇති වී තිබෙන ප්‍රශ්නය වන්නේ ගේට්ටුවේ අයිතිය මහා මාර්ග, දුම්රිය, ප්‍රාදේශීය සභා හෝ වෙනත් පළාත් පාලන ආයතනයකට අයිති වුණත් අවසානයේ බැනුම් අහන්නේ දුම්රිය සේවය වීමයි. මොකද පීලි, කෝච්චිය වගේම අනතුරට භාජනය වන කෙනා හැපෙන්නේ දුම්රිය දෙපාර්තමේන්තුවට අයත් දේපලක. ඒ නිසා ඒ වගකීම අවබෝධ කරගෙන මේ සියල්ල ක්‍රමානුකූල කරන්නට අපි කටයුතු සූදානම් කර තිබෙන්නේ. 2011 අවසන්වන විට හොඳ දුම්රිය සේවයක් ලබාදීමට අපට පියවර ගත හැකි බව මට හොඳටම විශ්වාසයි.”“ඒ වගේ ම කන්ටේනර් ආදිය මහාමාර්ගවල ධාවනයේදී සිදුවන පරිසර හානිය වළක්වන්න ඉදිරියේදී භාණ්ඩ ප්‍රවාහන පහසුකම් වැඩි කරන්නත් දුම්රිය දෙපාර්තමේන්තුව පියවර ගෙන තිබෙනවා. ඛණිජ තෙල්වලින් සියයට 70 ක් ප්‍රවාහනය කරන්නේ දුම්රියෙන්. බඩු ප්‍රවාහනයෙන් විශාල ආදායමක් ලබාගන්න පුළුවන්. ඉදිරියේ දී කන්ටේනර් ප්‍රවාහනය සඳහා අවශ්‍ය යන්ත්‍ර සූත්‍ර ලබාගෙන භාණ්ඩ ප්‍රවාහනයේ ඉදිරි පිම්මක් තබන්න, විශාල ආදායමක් උපයන්නත් අප බලාපොරොත්තු වෙනවා.”සුභාෂිණි ජයරත්න අරුණි මුතුමලි ඡායා -දුෂ්මන්ත මායාදුන්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>12</month>
      <day>19</day>
    </date>
    <link>http://www.silumina.lk/2010/12/19/_art.asp?fn=af10121910</link>
    <topic>කේක් නොකා කැවුම් කකා කැරෝල් ගීත ගැයුවා</topic>
    <author/>
    <content>නත්තල් දැන් හොඳටම කිට්ටුයි. නත්තල් කාලේ අපට හරි විනෝදේ. අලුත් ඇඳුම් හම්බ වෙනවා. සෙල්ලම් බඩු හම්බ වෙනවා. කැවුම් කොකිස් උයනවා. නෑයොත් එනවා. අපිත් නෑගං යනවා. ටින් නළාව තමා මගේ හොඳම සෙල්ලම් බඩුව. යන යන තැන ගෙන ගිහින් පිඹින්න පුළුවනි.”මෙහෙම කියන්න ඇත්තෙ කව්රු කියල ද හිතන්නෙ? පුංචි දරුවෙක්! ඔබගේ උත්තරය එයයි. ඔව්. පුංචි දරුවෙක්. පන්සලේ පියතුමා සිය බාල අවදියේ නත්තලේ මිහිරියාව ස්මරණය කළේ එහෙම.මර්සලින් ජයකොඩි පියතුමා සිය “ඉස්සර කාලේ” නමැති කෘතියට “මාදුටු පළමු නත්තල” නමින් රචනයක් කරමින් එකල නත්තල ගැන සොඳුරු මතකයන් සටහන් කරන්නේය. සැබැවින්ම පියතුමාගේ මේ ආවර්ජනය කතෝලිකයන් කාගෙත් සිය බාල කාලය සිහි කරවන්නකි.“ඔන්න නත්තල හෙටයි කියලා අම්මයි තාත්තයි කතා වෙනවා, රෑ පූජාවට යන්න.”ජයකොඩි පියතුමා තව දුරටත් සිය මතකයන් අවදි කරන්නේ එසේය. “රෑ පූජාව“! ඒ කියන්නෙ රෑ දොළහට පල්ලියෙ පවත්වන නත්තල් පූජාව. නත්තලේ වටිනාම අංගය මේ පූජාවයි. වෙනදා හවස හය හත වෙන විට නිදා වැටෙන පුංචි පැටවුන් රෑ දොළහ වෙනතුරු ඇස් හැර සිටින්නෙ නින්ද ඔවුන් ළඟටවත් නාව ගානටය. නත්තලේ අසිරියෙන් ප්‍රබෝධවත් ව කෙළිදෙළෙන් ගෙවෙන කාලය නින්දට වඩා ඔවුනට වටනේය. ඒ අතර වැඩිහිටියෝ ජයටම නත්තලට සැරසෙති. ඒ බව ජයකොඩි පියතුමා කියන්නේ මෙලෙසය.“මුළු දවසෙම අම්මා කැවුම් ඉව්වා. අක්කා කෙනෙක් අග්ගලා හැදුවා... ඔන්න වත්තේ බස්සෙක් බුඞ ගෑවා. ඒ කිව්වෙ දැන් රෑ වෙලා කියලයි.දැන් අම්මලා මූණ හෝදගෙන, කොණ්ඩෙ පීරගෙන... ලෑස්ති වෙනවා පල්ලි යන්න.පියාත් ජයට ම ඇඳගෙන... බල්ලන්ට ගහන්ඩ බස්තමකුත් අරගෙන, එල්ලගෙන යන ලාම්පුවකුත් අරගෙන මඟට බැහැලා ඉස්සර වෙනවා.අපි ගියේ අඩි පාරක. මඟදි තවත් කීප දෙනෙක් අපට එකතු වුණා, හුළු අතු බැඳගෙන. වටින් පිටින් ගිනි ගොඩවල් ගහල තිබුණා පාර පේන්ඩ. කවදාවත් බුරාපු නැති බල්ලනුත් එදා රෑ බිරුවා, ‘මොකද අප්පා මේ කවදාවත් නැති පෙරහර?’ කියලා.මර්සලින් ජයකොඩි පියතුමා දුටු පළමු නත්තල ඔබෙන් සඟවා නොතැබිය යුතු යැයි මට සිතුණි. එබැවිනි ඒ සටහන එපරිද්දෙන්ම උපුටා දැක්වීමට සිත් වූයේ. ඊට එක් හේතුවකි. එනම් එතුමා දුටු පළමු නත්තල වසර සියයකට වඩා පැරණි එකක් වූ බැවිනි.ඉහත විස්තරයෙන් කියැවුණේ එකල ගැමියා නත්තලට සූදානම් වූ ආකාරයය. දිව්‍ය පූජාවට සහභාගි වීමට ගිය සැටිය. ඒ නත්තල් සූදානමේ ඇති දේශීයත්වය! වසර සීයකට පෙර නත්තල ගැන කියන ජයකොඩි පියතුමා නත්තල් කේක් ගැන සඳහනක් කර නොමැත. පවසා ඇත්තේ දවසම කැවුම් ඉවූ බවකි. පියතුමාගේ කථාව ස්ථිර කළේ මේ වන විට අසූ වියෙහි පසුවන එම්. ජේන් තෙරේසා ප්‍රනාන්දු නම් වූ විශ්‍රාමික විදුහල්පතිනියයි.“ඒ කාලේ ඇත්තටම හැම ගෙදරකම කේක් හැදුවෙ නැහැ. කේක් වගේ ම පාන් කියන්නෙත් ඒ කාලෙ හැටියට ගෙදරකට ගෙන යන වටිනා තෑග්ගක්. කැවුම්, කොකිස්, වගේම කට්ලට්, පැටිස් වගේ කෑමත් හැදුණා. කේක් වෙනුවට හැදුවෙ බිබික්කං...” ඇය පවසන්නීය.පියතුමාගේ නත්තලේ මතකයන් අවසන් නැත. කරුණාකර පහත උපුටන ද කියැවීමට මම ඔබට ආරාධනා කරන්නේ සතුටිනි.“පල්ලිය හරි ලස්සනයි. මල් තිබුණා. පොල්තෙල් ලාම්පු එල්ලලා තිබුණා. එක ලාම්පුවක් ගස් මුට්ටියක් විතර ඇති. ගස් මුට්ටි වගේ මැටියෙන් නොවේ, සුදු නිල්, රතු පාට වීදුරුවලින් හදලා හීන් දම්වැලකින් කට වටේ බැඳලා, ඒ දම් වැල්වලින් ම පල්ලියේ බාල්කවල එල්ලා තිබුණා. සමහර ලාම්පුවල දිග සුදු ඉටිපන්දම් පත්තු කරලා තිබුණා. සමහර ලාම්පුවල කුඩා මැටි පහන්වලට තෙල් දමා වැටි දල්වලයි තිබුණෙ.”වසර සීයකට කලින් පියතුමාගෙ ගමට විදුලිය නොතිබුණි. එබැවින් නත්තල් දින දේව මෙහෙයට ගම ද පල්ලිය ද ආලෝකවත් වූයේ එලෙසිනි.“පල්ලිය වටේ ගිනි ගොඩවල් ගහල තිබුණා. මුළු පල්ලියෙ බිමට කුරුඳු කොළ දමලා තිබුණා සුවඳ ගහන්න.පල්ලිය සුවඳ ගහන්න පල්ලිය බිමට කුරුඳු කොළ දැමීම! මොන තරම් සුන්දර ද? කතෝලික දහම අපට ලැබුණෙ විදේශිකයන්ගෙන් කිව්වත් එය දේශීයත්වයට නැඹුරු වුණ තරම. කුරුඳු සුවඳ හමන දෙව් මැදුරක නත්තල් පූජාවකට සහභාගි වන්නට ඇත්නම් යැයි සිතෙන තරමට ඒ සිද්ධිය මසිත් ගනී.වසර සියයකට එහා තමන් දුටු පළමු නත්තල ගැන ජයකොඩි පියතුමා එවැනි මතකයන් දිග හරින විට ලංකාවේ මුල්ම නත්තල ගැන කථා කරන්නේ ඔස්වල්ඩ් ගෝමිස් හිටපු අගරදගුරු තුමාය.ඒ 1987 දෙසැම්බර් 25 වැනි දින දිනමිණ නත්තල් අතිරේකයට ලිපියක් සපයමිනි.කිතු දහම දිවයිනට ගෙනෙන ලද්දේ පෘතුගීසින් යැයි කීම පොදු මතය වුවද එය එසේ නොවන්නේ ය යන්න එතුමා එහිදී පැහැදිලි කරන්නේ ඓතිහාසික කරුණු ගෙනහැර පාමිනි. ඇතැම් විට මහාචාර්ය සෙනරත් පරණවිතාන මහතා හෙළි කළ කරුණු සාධක වශයෙන් දක්වමිනි. මෙවැනි සාධක ගෙන හැර පාන එවකට රදගුරු ධුරයේ තැන්පත් එතුමාගේ ලිපියෙහි මෙබඳු තැනක් වේ.“මේ කරුණු සියල්ලෙන් පෙනී යන්නේ කිතු දහම වැලඳ ගත් ප්‍රමාණවත් පිරිසක් ආදියේ ද ලංකාවේ සිටි බවයි. යටත් පිරිසෙයින් හය වැනි සියවසේ සිට කිතුණු පිරිසක් මෙහි ජීවත් වූ බව විශ්වාස කරන්නට සාධක තිබේ. එය එසේ වූයේ නම් එකල සිරිත් විරිත් අනුව ඔවුන් නත්තල් මංගල්‍යය නොපැවැත්වූයේ යැයි විශ්වාස කළ හැකි ද?”(ශ්‍රී ලංකාවේ මුල්ම නත්තල - ඔස්වල්ඩ් ගෝමිස් රදගුරුතුමා - දිනමිණ - නත්තල් අතිරේකය - 1987 දෙසැම්බර් 25)ඒ කෙසේ වුවද ලන්දේසි යුගය නම් කිතුණුවන්ට මහත් අපල කාලයක් ම විය. ලන්දේසිහු කිතුණුවා විනාශ කිරීමට ගත හැකි හැම බිහිසුණු ක්‍රියා මාර්ගයක් ම අනුගමනය කළහ.මේ කෲරත්වයට මුහුණ දී සිටි එකල කිතුණුවෝ යම් දුරකට ධර්මය අතින් පණක් ලැබී නම් ඒ ඉන්දියාවේ සිට පැමිණි ජුසේ වාස් නම් වූ පියතුමා නිසාය. මේ පියතුමාගේ පැමිණීමෙන් පසු ලන්දේසි පාලනය යටතේ පවත්වන්නට යෙදුණු නත්තල් දේව මෙහෙය ඇතැමකුට උරුම කර දුන්නේ මරණයයි.“1689 වසරේ නත්තල් රාත්‍රියේ, නිවෙස් තුනක දිව්‍ය පූජාව ඔප්පු කිරීමට වාස් පියතුමා සූදානම් කර සිටියේය. ඒ ඒ ගෙදර රැස්වූ අහල පහළ කතෝලික ජනයා, ගෙය ඇතුළත සරසා, සුරුවම් තබා, පියතුමා එනතුරු යාච්ඤා කරමින් සිටියහ. හදිසියෙන් ගෙවල් තුනටම ලන්දේසි භටයෝ කඩා පැන්නහ. කිසියම් ද්‍රෝහි ජුදාස්වරයකු විසින් ආණ්ඩුවට ඔත්තුවක් දී තිබිණ. වාසනාවකට මෙන් වාස් පියතුමා එක ගෙදරකටවත් තවම පැමිණ සිටියේ නැත. එතුමා අල්ලා ගන්නට බැරි වීමෙන් කිපුණු භටයෝ ගෙවල්වල වූ සැරසිලි කඩා දමා සුරුවම් පොළොවේ ගසා ගැහැනු පිරිමි තුන්සිය දෙනකු පමණ අත් අඩංගුවට ගෙනඔවුන් යාපනයේ කොටුවට දක්කාගෙන ගියහ.”ආචාර්ය ඩබ්ලිව්. එල්. ඒ. දොන් පීටර් පියතුමා විසින් රචිත “ලක්දිව කතෝලික පීඩන සමය” නමැති කෘතියේ ලන්දේසි කාලයේ පැවැත්වීමට ගිය නත්තල් පූජාවක් ගැන සඳහන් වන්නේ එලෙසය. මෙහිදී අත්අඩංගුවට පත් පිරිස එවකට යාපනයේ ආණ්ඩුකාරයාව සිටි හෙන්ඩ්රික් ආද්‍රියාන් වැන් රීඩ් ඉදිරියට පැමිණ වූහ. මෙහිදී කාන්තාවන් නිදහස් වුවත් පිරිමි පාර්ශවය ආණ්ඩුකාරයාගේ උදහසට ලක් විය. එහි එක් ප්‍රතිඵලයක් වූයේ ඇතැම් පිරිමින් රටින් පිටුවහල් කිරීමය. සියලු දෙනාට දඩ මුදල් පැනවූ ඔහු ජනතාවගේ නායකයන් ලෙස කටයුතු කළ අයට දුන් දඬුවම් බරපතළ විණ.එහිදී අට දෙනකු මේ ඉරණමට ගොදුරු වූ අතර ලන්දේසි රෙපරමාදු ආගම අතැර කතෝලික ධර්මය වැලඳ ගත් දොන් පේදුරු නමැත්තකු මිය ගියේ ඔවුන්ගේ දරුණු වද හිංසා, පහර කෑමට ලක්වය. යදම් වලින් කකුල් බැඳ දමනු ලැබු සෙසු සිරකරුවෝ මියෙන තුරා යාපනය කොටුව ප්‍රතිසංස්කරණය කිරීම සඳහා යොදා ගත් බව ද දොන් පීටර් පියතුමා සිය ග්‍රන්ථයෙහි සටහන් කරයි.මේ නත්තල් රාත්‍රියේ ජුසේ වාස් පියතුමා ලන්දේසින්ගෙන් ගැලවී සිඟන වෙස් ගෙන වන්නියට පළා ගිය බව ද පතපොතේ සඳහන් වේ.මේ නත්තල් සැමරුම ගැන රොබට් නොක්ස් ද සිය AN HISTORICAL RELATION OF THE ISLAND OF CEYLON(එදා හෙළදිව) කෘතියෙහි යම් සටහනක් තබා තිබේ. එය මෙසේ ය.“එක් කලෙක රජු අතිශයින් පි‍්‍රය කළ සහෝදරියක් මිය ගියාය. මේ අභාවයෙන් රටවාසීන් අතර ඇති වූ ශෝකය ඉමහත් විය. මෙය නත්තල් කාලය විය. නත්තල් සමය වුවද මේ රාජකීය අවමංගල්‍ය හේතු කොට ගෙන තමන් නත්තල් මංගල්‍යය සිරිත් පරිදි උත්සවසිරි විලාසයෙන් නොපැවැත්වූ බව ඕලන්දකාරයෝ ද රජුට දැන්වූහ. ඕලන්දකාරයන් ගේ මේ පුවත සත්‍යයක් ම හැටියට ඇදහූ රජතුමා ක්‍රිස්තියානිය ඉතා උසස් කොට සැලකුවේය.”එකල රාජසිංහ රජු, ලන්දේසින් සමඟ උරණව සිටියේ පෘතුගිසි එළවන මුවාවෙන් ඔවුන් ද බලය පතුරුවා ගත් බැවිනි. රජ සමඟ මිතුරු වීමට අවස්ථාවක් බලා සිටියේ ලන්දේසින්ය. රජුගේ සහෝදරියගේ මරණය ඊට කදිම අවස්ථාවක් කර ගත් ඔවුන් රජතුමාට යැවූ මේ පණිවිඩය සත්‍යයක්මැයි රජ ද සිතු බැවින් රජුගේ ලන්දේසි උදහස නැති විය. නොක්ස් ගේ සටහනින් හෙළි වන්නේ මෙබන්දකි. එනම් එකල ද ලන්දේසින් නත්තල උත්සවශ්‍රීයෙන් සැමරූ බවය.දැන් නැවතත් ජයකොඩි පියතුමාගේ පළමු නත්තලට යෑමට අවසර!“පූජාව පටන් ගත්තා. ලස්සන පොඩි ගව මැදුරකුත් තිබුණා. කන්තාරු කළේ මහ දොරකඩ ළඟ ඉඳලයි.කන්තාරුව පටන් ගන්නකොටම මට ඔරසන් මතක නැතුව ගියා. කොන්තෙන් දාලා මා එතැනට දිව්වා. වයලීනයකුත්, බෙරේකුත් තිබුණා. මාස්ටර් වයලීනය ගගා කිව්වා. බෙර කාරයත් ටිකක් කිව්වා. කන්තාරුව දිගටම ගියා. සුවාමිත් කිව්වා. කන්තාරු කාරයොත් කිව්වා.කන්තාරු කාරයො! ඒ කියන්නෙ ගීතිකා කණ්ඩායම. පසු කලෙක ජයකොඩි පියතුමා කවියෙක්, ගීත රචකයෙක්, කැරොල් ගී රචකයෙක්, සංගීතඥයෙක් කරන්න මේ කන්තාරු කණ්ඩායමත් ප්‍රධාන හේතුවක් වෙන්න ඇති.මේ කැරොල් ගී වල ද ඉතිහාසය මඳක් විමසා බැලීම වටී. ලන්දේසින් හේතුකොට ගෙන අරාජිකව සිටි කතෝලික ජනයා යම් ආගමික සුවයකට පැමිණුණේ ජුසේ වාස් පියනමගේ (1687) ආගමනයෙන් පසුවය. එමෙන්ම කතෝලිකයන්ට කැරොල් ගී උරුම වූයේ 1705 දී ඉන්දියාවේ සිට ලංකාවට පැමිණි ජාකොමේ ගොන්සාල්වෙස් පියතුමා නිසාය. ඒ පිළිබඳ ජ්‍යෙෂ්ඨ මහාචාර්ය සුනිල් ආරියරත්නයන් සිය කැරොල්, පසම්, කන්තාරු නමැති කෘතියෙහි තබා ඇති සටහන මෙවැන්නකි.“සිංහල කැරොල් ගීත සම්ප්‍රදාය ඇරැඹෙන්නේ ලන්දේසි යුගයෙහිමැයි; එහෙත් ලන්දේසි රෙපරමාදු නිකාය ඇසුරෙහි නොවේ. ලන්දේසින්ට බියව, සැඟව ගත් කතෝලික පියවරුන් සහ කතෝලික ජනයා ඇසුරෙහිය. සිංහල කැරොල් ගීයෙහි නිර්මාතෘවරයා, ලන්දේසින්ගෙන් සැඟවෙමින් සිංහල, දෙමළ, ප්‍රතිකාල් කතෝලික ජනයා විෂයෙහි ධර්ම ප්‍රචාරය කළ ජාකොමේ ගොන්සල්වෙස් පියනමයි.”“දෙවිඳු උපන්නෝය සතුනිදෙවිඳු උපන්නෝය ඔහෝ!” යන කැරොල් ගීතය එතුමාගේ ප්‍රථම කැරොල් ගීත සමුච්චයට අයිති වන්නා වූ ගී වලින් එකකි. පසුගිය වසරේ ද කැරොල් ගී හඬ අතරේ පාව ආ මේ හඬ මේ වසරේ ද ඇසෙනු නොඅනුමානය. සැබැවින් ම මේ කැරොල් ගීය එදා මෙන්ම අද ද හෙට ද කිතුණුවන්ගේ හදවත්වල ජීවමාන ගීයකි.“ගොන්සාල්වෙස් පියතුමා විසින් ඇරැඹි එම ව්‍යාපෘතියට පිවිසෙමින් සෑහෙන දායකත්වයක් ලබා දුන් එඩ්මන්ඩ් පීරිස් රදගුරුතුමන්ට පසුව එමඟට සම්ප්‍රාප්ත වනුයේ ක්‍රි. ව. 1901 දී උපත ලබා 1926 දී පූජකවරය දිනාගත් නිමල මරිය මර්සලින් ජයකොඩි පියතුමාය.”(නත්තල් සිරිත සමඟින් කතෝලික සභාවේ හෙට දවස - බෙනඩික්ට් ජෝශප් පියතුමා.)ඉහත උපුටනයෙන් පෙනී යන්නේ ලංකාවේ නත්තල් කැරොල් ගීයෙහි ප්‍රකාශයයි. සැබැවින්ම මේ කැරොල් ගීතයට දේශීයත්වය ආරෝපණය කිරීමේ ගෞරවය ලැබෙනුයේ ජයකොඩි පියතුමා වෙතය.එකල කැරොල් ගායන ද අපූරුය. සිය පියාගේ කාලයේ දී නත්තල් කැරොල් ගැයුණ සැටි වෙන්නප්පුවේ විශ්‍රාමික ගුරුවරයකු වූ අසූපස් වියැති තියබෝල්ඩ් පෙරේරා මහතා අප සමඟ පැවසුවේ මෙලෙසය.ඒ කාලේ අපේ තාත්තල කැරොල් ගායනා කළේ ලන්තෑරුම් එල්ලා ගත් කරත්තවල නැගී ගිහින්. තෝප්පුවෙන් පටන් ගත්තම අවසන් කළේ වෙන්නප්පුවෙන්. මේ කැරොල් නඩයට ගැහැනු උදවිය සහභාගි වුණේ නැහැ. කරත්ත සරස ගෙන ආ කැරොල් කණ්ඩායම පසු පස ආ ජුසේ තුමාගේ චරිතය වගේම දේව මෑණියන්ගෙ චරිතය රඟපෑවෙත් පිරිමි. කැරොල් කණ්ඩායම ගී ගයද්දි බෙරය, වයලීනය, සර්පිනාව වගේ වාදන භාණ්ඩ වයන වාදකයොත් ඒ අයට එකතු වුණා. මඟ දිගට කඩින් කඩ නිවෙස්වලට එමින් ඔවුන් කැරොල් ගී ගැයු බව අප සමඟ පවසා තිබෙනවා. හැබැයි අපේ යුගයේ දී නම් කරත්ත වෙනුවට භාවිත වුණේ වාහන.”කාල පරාසයක වෙනස ගැන ඔහු පවසන්නෙ එවැන්නකි.නත්තල් කැරොල් මෙන්ම නාඩගම් කලාව ද අපට අමතක කළ නොහැකි ඓතිහාසික අංගයකි. එඩ්මන් පීරිස් රදගුරු හිමි විසින් රචිත සිංහල ක්‍රිස්තියානි සාහිත්‍ය වංශය නමැති කෘතියට අනුව ප්‍රධාන මංගල්‍යය අවස්ථාවල දී ඊට අදාළ පුවත් පල්ලි අසල රඟ දක්වා ඇත. එහිදී නත්තල හෙවත් ක්‍රිස්තු උපත එහි විශේෂ තැනක් ගත් බව සඳහන් ය. සිංහලෙන් හා දෙමළෙන් ද කෙරුණ මේ රඟ දැක්වීම්වලට එකල ධර්ම දූතවරු අනුග්‍රහ දැක්වූ බව ද කියැවේ.ඒ සඳහා ඇතැම් දේවස්ථාන අසල රංග මණ්ඩප ද ඉදිවූ බව කියැවේ.බාල දෙවුස් නම් ඕලන්ද ජාතික දේව ගැතිවරයා විසින් රචිත ඛ්ඥරතධද නමැති කෘතියේ මතු සඳහන් උපුටනය ඊට සාක්ෂි දරයි.“මෙහි බොහෝ දේවස්ථාන අසල අට්ටාල හෙවත් රඟ මඩුලු ඉදි කර තිබේ. තෙල්ලිප්පල දෙව් මැඳුර ළඟම විශාල එකකි. එහි ජේසු නිකායේ පෘතුගීසි පියවරු මඟුල් දිනයන්හි බයිබලය කථා රඟ දැක්වූහ.”ඒ කථා අතර නත්තලට ලැබුණේ ද ප්‍රමුඛ ස්ථානයකි. කෙසේ වුවත් මෙරට ප්‍රථම ලිඛිත සිංහල නාඩගම බිහිවන්නේ ද නත්තල ඇසුරු කරගෙන බව පත පොතෙහි සඳහන්ය. “රජතුන් කට්ටුව“ නමැති මේ සිංහල නාඩගමේ හිමිකරු ලෙස සැලකෙන්නේ හලාවත ගාබ්‍රියෙල් ප්‍රනාන්දු මහතා ය. ඔහු අතින් මෙය ලියවෙන්නේ 1735 දීය.නත්තල යනු එක් අතකට කතෝලිකයා කලාව වෙත කැඳවාගෙන ආ ප්‍රධාන කතෝලික මංගල්‍යයක් මෙනි. මර්සලින් ජයකොඩි පියතුමාගේ මේ වදන් පෙළ ඊට ලබා දෙන එක් ඉඟියකි.“මේක තමා මට කවදාවත්ම අමතක නොවන මගේ පළමු නත්තල. පල්ලිය දොරකඩ වියෝලකරුවන්ගෙ හඬින් මත් වූ මගේ හිතට හිතුණා, “අනේ මටත් ලොකු වුණහම මෙහෙම වියෝලකරුවෙක් වෙන්න ඇත්නම් කියලා. ඒ එක්කම දැන් එම අතීත සිද්ධිය දිහා විමසිල්ලෙන් ආපසු හැරී බලන විට මට පෙනෙන්නෙ, සංගීතය, කලාව, ගීතය කෙරෙහි මගේ සිතෙහි මූලික බීජය පැලපදියන් වුණේ ඒ වියෝලකරුගෙ වාදනයෙන් ය කියලා.”අතීත ගම්බද නත්තල ගැනත් පසුකාලීන නත්තල ගැනත් සසඳන ජයකොඩි පියතුමා පවසන්නේ එතුමාගේ සිත ඒ වන විටත් බැඳී ඇත්තේ ගම්බද නත්තල සමඟ බවය.හැම පරම්පරාවකම කැමැත්ත, සිය බාල අවදිය ගැනය. ඒ යුගය සිය දරු පරම්පරාවට අහිමි බව ඔවුන්ගේ අදහසය. 1901 වර්ෂයේදී උපත ලැබු ජයකොඩි පියතුමා මේ සැසඳීම කරන්නේ 1995 දීය. මේ ලියන අප වැන්නවුන්ට ඉන් අඩක හෝ අත්දැකීමක් නැත. එහෙත් නත්තල හදවතින්ම බදා අල්ලා ගන්නට අපට ද හැකි වන්නේ අප කුඩා කල සැමරූ නත්තල නිසාය.ළමා කාලය අපට ලබා දෙන නත්තලේ හැඟීම අප සිත් තුළ සදානුස්මරණීය වේ. එකල කුඩා අප නත්තලේ අසිරියෙන් උගත් ගුණදම් බොහෝ ය. විශේෂයෙන් සමාජයේ කේන්ද්‍රය වන පවුල වටා බොහෝ ගුණදම් වගා වීමට නත්තල ප්‍රබල හේතුවක් විය.පුංචි මර්සලින් ජයකොඩි එදා පල්ලියේ පූජාව හමාර කර ගෙට ගොඩ වූයේ කුකුළා පළමු වරට නඟන හඬලෑමත් සමඟය.“බල්ලන්ගෙන් බේරිලා හුළු අතු එළියෙන් පාර බලාගෙන ගෙදර ගිහින් ඉස්තෝප්පුවට අඩිය තියන කොටම කැවුම් සුවඳක් ආවා වගෙයි මට මතක.” ඒ පුංචි අයගේ සිත් ක්‍රියා කරන හැටිය. මේ කැවුම් සුවඳත් සමඟ මගේ මතකය ද මීට වසර විසිපහකට පමණ ඈතට දිවෙන්නේ නිරායාසයෙනි. නත්තල් දේව මෙහෙය හමාර කර අප ද නිවෙස් බලා ආවේ කුකුළන්ගේ හැඬලීම් නිසා නින්ද තව දුරටත් කල් දාගෙනය. අප එන තෙක් නිදි නොමැතිව අයකු ඇහැරී සිටින බව අප දැන සිටියෙමු. ඒ අපගේ අත්තම්මාය. ඇය පාසල් ගුරුවරියක වූ බැවින් අප ඇය ස්කෝලෙ අම්මා යැයි හැඳින්වූවෙමු. ඇගේ සාලයේ මේසය විවිධ සුවඳින් හා රසින් පිරී අප වෙනුවෙන් සූදානම්ව තිබුණි. එබැවින් අප මුලින්ම අඩිය තිබ්බේ ඇගේ නිවසේ ඉස්තෝප්පුවටයි. කේක්, බිස්කට්, අලුවා, වැලි තලප වැනි කෑම වර්ග රිසි ලෙස භුක්ති විඳින අප අපේ නිවෙස් කරා ගියේ ඇගේ උණු කෝපි කෝප්පය ද තොල ගෑමෙන් අනතුරුවය. නත්තල් රැයේ සීතට ඒ කෝපි කෝප්පය මහඟු ඔසුවක් ම විය.සිය දරුවෝ ද, දරුවන්ගේ දරුවෝ ද මේ සංග්‍රහයෙන් පසු ඔවුනොවුනට නත්තල් කථා කර ගනිති. බාලයෝ බුලත් හුරුළු දී වැඩිහිටියන් නමදිති. සිප වැලඳ ගනිති. සුබ නත්තලක් පතති. ඉන් පසු ද නින්දක් නැත. නත්තල් රැයේ අසිරිය තවත් හොඳින් විඳගන්නට දරුවෝ කැමැත්තෝය. නිලා කූරු, අහස් වෙඩි, රතිඤ්ඤා ඔවුන් අතින් දැල්වෙන්නේ ඒ නිසාය.නත්තල් දිනයේ එකිනෙකා තෑගි හුවමාරු කර ගැනීම ද නත්තලේ තවත් සිරිතකි. මේ සිරිත් එකිනෙකාගේ අමනාප දුරැර සුහදතාව ඇති කර සාමය වැඩි දියුණු කරගැනීමට බෙහෙවින් උපකාරී විය.නෑයන් හා අසල්වැසියන් බැහදකිමින් “නත්තල් කථා කිරීම” මඟින් ද සිදුවන්නේ එයයි. බුලත් අතක් සමඟ රසකැවිල්ලක් හෝ තෑගි ලෙස ගෙන එකිනෙකා හමුව සුබ පැතුම් හුවමාරු කර ගනී.මෙවැනි සිරිත් විරිත් මෙන්ම නත්තලේ තවත් සංස්කෘතිකාංග රැසකි. ගව ලෙන, නත්තල් ගස, නත්තල් සැරසිලි, නත්තල් සීයා, නත්තල් සුබ පැතුම්පත් නත්තලටම ආවේණික ආහාරපාන ආදිය ඉන් කීපයකි.නත්තල් සීයා හා ඔහුගේ තෑගි පිළිබඳ වැඩිපුර සිතන්නෝ දරුවෝය. ඇතැම් මවුපියන් නත්තල් දා රාත්‍රියේ දරුවන්ගේ යහන මත තෑගි පාර්සලයක් තබන්නේ එය නත්තල් සීයාගෙන් දරුවා ලද තෑග්ගක් ලෙස හඟවමිනි. මේ තෑග්ග ලබන දරුවෝ මහත් ප්‍රබෝධයට පත්වෙති. එහෙත් ඊළඟ මොහොතේ නත්තල් සීයා හා නත්තල් තෑගි ගැන ඇතැම් දරුවෝ අසන විචාරශීලි ප්‍රශ්නවලට නම් පිළිතුරු දීමට මවුපියෝ අසමත් වෙති.සිසිල් ජෝයි පෙරේරා පියතුමාගේ නත්තල් සිරිත් විරිත් නමැති කෘතියේ නත්තල් සීයා ගැන ඇති විස්තරයකි. ඒ අනුව සැබෑ නත්තල් සීයා ලෙස හැඳින්වූ ශාන්ත නිකලස් මුනිතුමාට තරබාරු සිරුරක් තිබුණේ නැත.“සාන්ත නිකලස් මුනිතුමාගේ මුල් කාලීන සිතුවම් තුළින් දක්නට ලැබෙන්නේ ඉතා කෙසඟ සිරුරක් ඇති පුද්ගලයෙකි.”(නත්තල් සිරිත් විරිත් - සිසිල ජෝයි පෙරේරා පියනම)සාන්ත නිකලස් තුමා සිය මවුපියන්ගෙන් ලද විශාල ධනයෙන් දරුවන්ට මෙන් ම දුගියන්ට හොර රහසේ උදව් කළ බව ප්‍රකට කරුණකි.එකල, එනම්, වසර අසූවකට අනූවකට පෙර නත්තල් සුබ පැතුම් පත් සැදුණු ආකාරය ගැන කියවෙන කතා ද රසවත්ය. බොහෝ විට එකල නත්තල් සුබ පැතුමක් බවට පත් වූයේ තැපැල් පතකි. මේ තැපැල්පත යුවතියන්ගේ අත්කම්වලින් නත්තල් සුබ පැතුමක් බවට පත්වේ. පිදුරු, වියැළූ තණ, මල්, කොළ මෙන්ම කපා ගත් හා ඇදගත් චිත්‍රවලින් මේ තැපැල්පත් නිර්මාණය වේ.එය බොහෝ විට කිතු උපත හැඟවූ නිර්මාණයක් වූ බව අපට පැවසුවේ වයික්කාලේ ජේන් තෙරේසා මහත්මියයි.1981 වසරේ ඥානාර්ථ ප්‍රදීප නත්තල් කලාපයට ලිපියක් ලියමින් එවකට රදගුරු ධුරයේ සිටි ඔස්වල්ඩ් ගෝමිස් රදගුරු හිමියන් පවසා ඇත්තේ ලංකාවේ සුබ පැතුම් මුලින්ම නිර්මාණය වූයේ නත්තල නිමිති කොට ගෙන බවය. මේ සිරිත විදේශයෙන් ලැබුණු සිරිතකි.කෙසේ වුවද එම ලිපියෙන් එතුමා තව දුරටත් පෙන්වා දී තිබුණේ මේ සුබ පැතුම් දේශීය චිත්‍ර කලාවෙන් පොහොසත් විය යුතු බවය.ළඟ ළඟම එන නත්තලට දේශීයත්වයට හුරු, අපේ ම සුබ පැතුමක් අපේම නිර්මාණයක් ලෙස, අපේ ම වන හෝ නොවන කෙනකුට යැවීම, නත්තල දේශීයත්වයට ගෙන ඒමේ තවත් පියවරකි. එවැනි සුබ පැතුමක් අපේ නත්තලේ අතීත අසිරියේ සුවඳ, නැවතත් අපේ හදවත ස්පර්ශ කිරීමට තරම් වුවද ප්‍රමාණවත්ය.සුමේධා නවරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>12</month>
      <day>19</day>
    </date>
    <link>http://www.silumina.lk/2010/12/19/_art.asp?fn=af10121911</link>
    <topic>සිරිපා කරුණා කරන ඔබට...</topic>
    <author>අරුණි මුතුමලී</author>
    <content>“සිරි පා පියුමේ රොන් සුණු තැවරී ගිමන් නිවන පවන් සලා ඒ, නිවී පහන් වී ළය සැනැහේ...” අමරදේවයන්ගේ හඬින් ගැයෙන ඒ ගීයේ අරුත ගතටත් සිතටත් දැනෙන්නට නම් සමනොළ ගිර කරුණා කළ යුතුමය. පෙළ ගැසී යන සමනලුන්ට මෙන්ම අපට ද සිරිපා පුදන්නට හොඳම කාලය එළැඹෙන්නේ හෙට සිටයි.වසර දහස් ගණනක් පුරා අපේ බැතිමතුන් සිරිපා කරුණා කළේ ඒ අධ්‍යාත්මික සුවයෙන් ළය සනහාගෙන මේ සසරේ දුක් ගිනි නිවාලන්නටය. ඒ ගමනේ දී සිත්වල ඇති ලෝභ ද්වේශ මෝහ පළවා හැර ලෞකික සම්පත්වලින් කෙතරම් ඈත් වී ද යත් තමන් සතු දේපළ පවා දරු මුණුපුරන්ට පවරා යන්නට තරම් අපේ උපාසක උපාසිකාවන් හුරු වී සිටි බව පොතපතේ සඳහන් වෙයි.සසර කතරින් එතෙර වන්නට යන ගමනේ දුක දන්නා පැරැන්නන් ලණුවැල්වල එල්ලි ශ්‍රීපාද කන්ද තරණය කිරීම අපහසුවක් සේ දුටුවේ නැත.අග්ගලා මල්ලක් තනාගෙන හෙළ පෙනි පෙනී වැල්වල යන අතර “අග්ගලා කං ඩෝං පුතා, හෙළේ නඟින් ඩෝං පුතා” යයි කියමින් තම ගමන පහසු කර ගන්නට ඔවුහු සමත් වූහ. එසේ සුදු පිරුවටින් සැරසී වැල්වල එල්ලී සිරිපා මුදුනට පේළි ගැසෙන පිරිවර දුටු ඇතැම් විදේශිකයන්. උපාසක උපාසිකා පිරිස මුතුවැල්පොටක් මෙන් දුටු බවට ද සඳහන් කර තිබේ.ආගමික වශයෙන් පමණක් නොව පාරිසරික වශයෙන් ද ඉතා වැදගත් වන සිරිපා කඳුවැටිය ඉහළ ජෛව විවිධත්වයකට ද හිමිකම් කියන බව අමුතුවෙන් කිව යුතු නොවේ. සිරිපා සමයේ මෙන්ම අනෙක් කාලවලදී ද ඒ බව තහවුරු වන තුරුවැල් මල්ඵල පමණක් නොව සතා සිව්පාවුන්ගේ විවිධත්වයක් ද එහි දැකිය හැකිය.උඳුවප් පෝයෙන් ඇරැඹෙන සිරිපා සමය වෙනුවෙන් එදා මෙන්ම අදත් බොහෝ දෙනා සූදානම් වුව ද ඒ සූදානමේ වෙනසක් අද දැකිය හැකිය. බත් ගෙඩියක් පුවක් කොළේ ඔතාගෙන ලබු කැටේකට වතුර පුරෝගෙන අද දවසේ සිරිපා කරුණා කළ යුතු යැයි කීවොත් එය ප්‍රායෝගික නොවේ.එහෙත් ඔබ මේ යන්නේ වන්දනාවක බව හෝ පය තබන්නේ පූජා භූමියකට බව හෝ මතක තබා ගන්නේ නම් ඒ ආගමික අවබෝධය වෙනුවෙන් එසේත් නැත්නම් පරිසර හිතකාමී ඔබ මේ භූමියේ ඇති පාරිසරික වටිනාකම වෙනුවෙන් මොහොතක් සිතන්න.ඔබ සමනොළ සිරස කරුණා කරන්නට යන්නේ පොලිතින් මලුවලට බහාලු ආහාර ආදිය රැගෙන ද? ඒ ආහාර පරිභෝජනය කර අවසන් වූ පසු පොලිතින් මලුවලට ඔබ කරන්නේ කුමක් ද? ඒවා යළි රැගෙන ඒමට තරම් ඔබ කාරුණික ද? ඒවා සිරිපා පද්මය පිහිටි පරිසරය කිළිටි කරන අයුරින් මඟ හෙළා එන්නේ ද?මේ තරම් සංකීර්ණව සිතිය යුතු නැත. පිළිතුර පහසුය.ඔබ සිරිපාදය කරුණා කරන්නේ නම් ප්ලාස්ටික්, පොලිතින්, ආදි නොදිරන ද්‍රව්‍ය රැගෙන ඒමෙන් වළකින්න.ඔබ ගෙනෙන ආහාරපාන ආදිය කඩදාසි මලුවල හෝ දිරා යන වෙනත් ඇසුරුමක බහාලන්න.ඔබ සිරිපා කරුණා කරන්නේ විනෝදයට ද? භක්තියට ද? නඩයක් සමඟ ගමනක් යාම විනෝදයක් ගෙන දුන්න ද ප්‍රධාන අරමුණ මුනි සිරිපා වැඳ පින් රැස් කිරීමය. ඒ ගමනේදී පරිසරයට හානි කරමින් එහි වෙසෙන ශාක සත්ත්ව ආදීන්ගේ වාසස්ථාන විනාශ වන අයුරින් කසළින් පුරවන්නේ නම් කුසල් රැස් කරන්නේ කෙසේ ද?බුද්ධ ධර්මය අනුව පරිසරය රැකීම ද පිනකි. පින් රැස් කරගන්නට ගොස් පව් රැස් කරගන්නේ ඇයි?ඔබේ ගමනට අත්වැලක් වන්නට තාරුණ්‍යයට හෙටක් සංවිධානය මඟින් මේ වසරේ ද ශ්‍රීපාද සත්කාරයට සූදානමින් සිටී.භූමියේ ආගමික හා පාරිසරික සුරක්ෂිතතාව උදෙසා තාරුණ්‍යයට හෙටක් සංවිධානයේ සභාපති පාර්ලිමේන්තු මන්ත්‍රී නාමල් රාජපක්ෂ මහතාගේ සංකල්පයට අනුව පොලිතින් තහනම් ප්‍රදේශයක් ලෙස ද ශ්‍රීපාද කලාපය නම් කර තිබේ.එබැවින් ඔබත් තහනම් දේ නොකරන සැදැහවත් පිරිසක් ලෙස නිවැරැදිව සිරිපා කරුණා කරන්න. පිරුවටින් සැරසෙන්න. පරිසරය සුරකින්න කුසල් රැස් කරගන්න. තෙරුවන් සරණ යන්න.අරුණි මුතුමලීකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>12</month>
      <day>19</day>
    </date>
    <link>http://www.silumina.lk/2010/12/19/_art.asp?fn=af10121912</link>
    <topic>දකුණට අභිමානයක් වූ මහින්ද විදුහල</topic>
    <author>ආදි මහින්දීය ජනමාධ්‍ය සංසදය</author>
    <content>ගාල්ල මහින්ද විද්‍යාලයීය ආදි සිසු සංගමයට වසර සියයක් සපිරීම නිමිත්තෙනි.දකුණු ලක ප්‍රධානතම බෞද්ධ පාසල වන ගාල්ල මහින්ද විදුහල් මෑණියන් සෙවණේ සිප් සතර හැදැරු ආදි සිසුන් මහින්ද විද්‍යාලයීය සියවසක සහෝදරත්වය සමරන්නේ විද්‍යාලයීය ආදි ශිෂ්‍ය සංගමයට වසර සියයක් සම්පූර්ණ වීම නිමිත්තෙනි.1910 ඔක්තෝබර් 9 වැනිදා එවකට විදුහල්පතිව සිටි ෆ්‍රෑන්ක් ලී වුඩ්වඩ් තුමන් ඇතුළු ආදි සිසුවන් එක්ව සිටියේ සියවස් ගණනාවක් ඉදිරියට පැමිණ අභිමානවත් ගමනක් ඇරැඹීමට අවැසි ශක්තිමත් පදනම තැබීම සඳහාය. එදින ශක්තිමත් ඉදිරි ගමනකට අවැසි ශක්තිය ලබා දෙමින් විද්‍යාලයීය ආදි ශිෂ්‍ය සංගමයේ ප්‍රථම ලේකම් ධූරයට පත්වූයේ ඊ. ඒ. විජේසූරිය මහතා ය. මේ වන විට ලංකාවේ ප්‍රධාන නගරවල පමණක් නොව එංගලන්තය, ඕස්ට්‍රේලියාව හා ඇමෙරිකාව වැනි රටවල ද ආදි ශිෂ්‍ය සංගමයේ ශාඛා රැසක්ම ආරම්භ කර තිබේ.හෙන්රි ස්ටීල් ඕල්කට් තුමාගේ පරම විඥානාර්ථ සංගමයේ බෞද්ධ පාසල් ආරම්භ කිරීමේ ව්‍යාපාරයේ දැවැන්ත පියවරක් තබමින් ගාල්ල කොටුව ෆෙඩරල් වීදියේදී සෙත් පිරිත් සජ්ජායනා මධ්‍යයේ මහින්ද විද්‍යාලය ආරම්භ වූයේ 1892 මාර්තු මස 2 වැනිදා සවස හතරට පමණය. මුහන්දිරම් තෝමස් ද සිල්වා අමරසූරිය මහතා කළමනාකරු වූ අතර අයර්ලන්ත ජාතික බෝල්ස් ඩැලී මහතා පළමු විදුහල්පතිවරයා විය. සිසුන් හැට දෙනෙකුගෙන් සමන්විත වූ විදුහලේ ගුරු මණ්ඩලය අට දෙනෙකු වූ අතර ජී. සී. බ්ලොක් විද්‍යාලයේ පළමු ශිෂ්‍යයා විය.ෆෙඩරල් වීදියේ පැරැණි ලංකා බැංකු ගොඩනැගිල්ලේ තිබූ විද්‍යාලය පසුව අරාබි විද්‍යාලය පැවැති ස්ථානයට රැගෙන ගියේය. පසුව වෛද්‍ය කුලරත්න මහතාගේ නිවෙසට විද්‍යාලය රැගෙන ගියේය. මේ කාලය වන විට විද්‍යාලය පවත්වාගෙන යාමට ස්ථිර ස්ථානයක් නොතිබිණි. මේ කාලය වන විට ස්ථිර විදුහල්පතිවරයෙක් නොසිටීම විද්‍යාලයට මහත් පාඩුවක් විය.එම අඩුපාඩුව සම්පූර්ණ වූයේ 1903 වසරේදී ගාල්ල වරායෙන් සුදු ජාතික තරුණයකු වූ ෆ‍්‍රෑන්ක් ලී වුඩ්වර්ඩ් මහතා විද්‍යාලයේ විදුහල්පති ධූරයට පත්වීමත් සමගිනි. වුඩ්වඩ් මහතා විද්‍යාලාධිපති ධුරයට පත්වීමෙන් පසුව විද්‍යාලය ස්වර්ණමය යුගයක් කරා ගමන් ගන්නා ගමන ආරම්භ වූයේය. විද්‍යාලයීය ධජය රන් සහ කළු පැහැයන්ගෙන් නිර්මාණය වූයේ ද වුඩ්වඩ් මහතාගේ මැදිහත් වීමෙනි. ඉංගිරිසි පාලනය තුළ බෞද්ධ අධ්‍යාපනය ලබාදීම එමඟින් අර්ථවත් විය. මෙතෙක් විදුහලේ ආදර්ශ පාඨය ලෙසින් පැවති ‘සුචරිතයට වඩා උසස් දෙයක් නැත’ ය යන්න වෙනස් කොට ‘වෑයම් කොට පණ්ඩිතයෙක් වන්න’ යන අර්ථය ලබා දෙන ‘බිප්පං වායාම පණ්ඩිතෝ භව‘ යන පාලි පාඨය විදුහල් ආදර්ශ පාඨය බවට පත් කෙරිණ.මේ වන විට විශාල අඩුපාඩුවක් ලෙසින් තිබූ විද්‍යාලයට ස්ථිර ගොඩනැඟිල්ලක් සොයා ගැනීමේ භාර ධූර වගකීම වුඩ්වඩ් මහතා භාර ගත්තේය. ගාල්ල එළියට් පාරේ පිහිටි දවටගහ වත්ත ඉඩම මහින්දයට පරිත්‍යාග කළේ ඩී. එෆ්. ද සිල්වා මහතා හා වීරසිංහ මාතාවයි.1907 පෙබරවාරි 17 වැනිදා හෙන්රි ස්ටීල් ඕල්කට් තුමා මිය යාමත් සමඟ එතුමා සිහිවීම පිණිස විදුහලේ පළමු ගොඩනැගිල්ල ලෙස ඕල්කට් ශාලාව ඉදි කෙරිණි. 1910 අගෝස්තු පළමු වැනිදා එම ශාලාව විවෘත වූ අතර එම ශාලාවේදීම විද්‍යාලයීය ආදි ශිෂ්‍ය සංගමය ආරම්භ වූයේ එම වසරේ සැප්තැම්බර් 9 වැනිදාය.1919 සැප්තැම්බර් මස 20 වැනිදා වුඩ්වඩ් මහතා විදුහල්පති ධූරයෙන් ඉවත් වීමත් සමඟ විදුහල්පති ධූරයට පත්වූයේ ඉන්දියාවේ ශ්‍රේෂ්ඨ පඬිවරයකු වූ කාලිදාස් නාග් මැතිතුමාය. ඉන්දීය නිදහස් සටනේ පුරෝගාමියකු වූ කාලිදාස් නාග් මැතිතුමන් මහින්දයේ විදුහල්පති ධූරයේ කටයුතු කරමින් සිටියදී අධිරාජ්‍ය වාදින්ගෙන් සිය රට නිදහස් කර ගැනීමේ කාර්යයට ද විශාල දායකත්වයක් සැපයූ බැවින් මහින්දය නිදහසේ කාහල නාදයේ අපූරු තෝතැන්නක් විය.සරෝජිනී නායිදු මැතිනිය රවින්ද්‍රනාත් තාගෝර් තුමා ජවහර්ලාල් නේරු තුමා ද ඉන්දිරා ගාන්ධි මහත්මිය වැනි ප්‍රභූන්ගේ පහස ලැබූ මහින්ද විදුහලට මහත්මා ගාන්ධි තුමා පැමිණීම ද වැදගත් අවස්ථාවකි. බුද්ධධර්මය, පාලි හා සිංහල, පාසල්වල ඉගැනීම ආරම්භ කරමින් බෞද්ධ අධ්‍යාපනයේ උන්නතිය වෙනුවෙන් අනූපමේය මෙහෙවරක් කළ මහින්ද විද්‍යාලය රටේ ගමන් මග තීරණය කළ තක්සලාවකි. ලංකාවේ බාලදක්ෂ ව්‍යාපාරය ආරම්භ කළ එෆ්. ජි. පියර්ස් මහතා 1921 වසරේ සිට 1923 වසර දක්වා විද්‍යාලයේ විදුහල්පතිවරයා වශයෙන් කටයුතු කළේය. දකුණු ලක ප්‍රථම බාලදක්ෂ කණ්ඩායම බිහි කරන විට විදුහලේ සිටි ශිෂ්‍යයන් තුන්සිය දෙනාගෙන් හරි අඩක්ම බාලදක්ෂයින් බවට පත් කෙරිණි.ඉන් පසුව විදුහල්පතිවරයා බවට පත්වූයේ ටෲප් මහතාය. මේ වන විටත් පසළොස්වක පොහොය දිනය රජයේ නිවාඩු දිනයක් බවට පත්ව නොතිබූ අතර පොහොය දිනය නිවාඩු දිනයක් බවට පත්කිරීම් සටන ආරම්භ වූයේ ද මහින්ද විද්‍යාලයෙනි.මහින්දයෙන් ජාතියට දායාද කළ දෑ බොහෝය. ජාතික ගීතය ජාතියට දායාද කිරීම සඳහා අවැසි මූලාරම්භය මහින්ද විදුහලින් ඇරැඹීම ඒ අතර කැපී පෙනෙයි. විදුහලේ චිත්‍ර හා සංගීත ගුරුවරයා වූ ආනන්ද සමරකෝන් මහතා ‘නමෝ නමෝ මාතා’ ගීතය ප්‍රථම වරට මහින්ද විද්‍යාලයීය දරුවන්ට පුහුණු කළේය. එම ගීතය මුල් වරට ගායනා කළේ මහින්ද විද්‍යාලයීය ඕල්කට් ශාලාව තුළදීය.සියවසකට අධික කාලයක් තිස්සේ මහින්ද විදුහල් මෑණියන්ගෙන් සිප් සතර හදාරා මෙරට පමණක් නොව ලෝකයම දික් විජය කළ ආදි මහින්දියන්ගේ සංඛ්‍යාව දස දහස් ගණනකි. අපේ ටෙස්ට් ක්‍රිකට් නායකයකු වූ මාවන් අතපත්තු, ජයනන්ද වර්ණවීර, අතුල සමරසේකර, උපුල් චන්දන, ලසිත් මාලිංග වැනි දෙස් විදෙස් ප්‍රචලිත ක්‍රීඩකයින් බිහිවූයේ මහින්දයෙනි. එපමණක් නොව මලල ක්‍රීඩක කෝසල සහබන්දු වැන්නවුන් ද බිහි කළේ මහින්දයයි. ඒ පිටුපස සිටි විද්‍යාලයීය ආදි ශිෂ්‍ය සංගමය මොවුන්ට දැවැන්ත ශක්තියක් විය.කොළඹ විශ්ව විද්‍යාලයේ කුලපතිව සිටි මහාචාර්ය ඇම්. බී. ආරියපාල, මහාචාර්ය විනී විතාරණ, මහාචාර්ය නන්දදාස කෝදාගොඩ, මහාචාර්ය කේ. පී. ආරියරත්න, මහාචාර්ය සිරි ගුණසිංහ, මහාචාර්ය සිරිපාල හෙට්ටිගේ, මහාචාර්ය කුලතිලක කුමාරසිංහ, මහාචාර්ය කපිල ගුණසේකර, ආචාර්ය දයා රෝහණ අතුකෝරළ වැනි විද්වතුන් බිහිවූයේ මහින්දයෙනි. 1972 වසරේදී උසස් පෙළ විභාගයෙන් වැඩිම ලකුණු ප්‍රමාණයක් ලබාගෙන ලංකාවේ වැඩිම ලකුණු ලාභියා වශයෙන් වාර්තා තැබු ආචාර්ය නිහාල් සෝමරත්න ද සිප් සතර ලැබුවේ මහින්ද විද්‍යාලයෙනි. එම වාර්තාව තබා වසර හතළිහක් පමණ ගතවී ඇති නමුත් මේ වන තෙක් කිසිවකුට එම වාර්තාව බිඳීමට අවස්ථාවක් ලැබී නැත.මහින්දයෙන් මාධ්‍ය ක්ෂේත්‍රයට පැමිණි පිරිස අති විශාලය. පුවත්පත් කලාගුරු ඩී. බී. ධනපාල, එඩ්වින් ආරියදාස, ඉරිදා ලක්බිම කර්තෘ සුන්දර නිහතමානී ද මැල්, ලක්බිම කර්තෘව සිට නැසීගිය කිත්සිරි නිමල්ශාන්ත වැන්නවුන් ද විමුක්ති ජයසුන්දර වැනි අන්තර්ජාතික සම්මානලාභී සිනමා අධ්‍යක්ෂවරුන් ද මහින්දයෙන් බිහිවූවෝ වෙති. දැවැන්ත ව්‍යාපාරිකයන් වූ මහින්දයේ සෙවනින් බිහි වූ විමලධර්ම සහෝදරයෝ, ඇල්බට් එදිරිසිංහ, ආතර් සේනානායක වැන්නවුන් අමතක කළ නොහැක.මේ වන විට විද්‍යාලයේ ශිෂ්‍යයන් නොයෙක් දක්ෂතා පෙන්වමින් විදුහල් මෑණියන්ට නොයෙක් ගෞරවයන් අත්කර දෙමින් සිටී. දිවයිනේ හොඳම ශිෂ්‍ය භට තූර්ය වාදක කණ්ඩායම ලෙසින් විද්‍යාලයීය ශිෂ්‍ය භට කණ්ඩායම සම්මාන දිනා ගත් අතර හොඳම ක්‍රිකට් කණ්ඩායම බවට පත් වූයේ ද විද්‍යාලයීය ක්‍රිකට් කණ්ඩායමයි. 2010 වසරේ හොඳම පාසල් ක්‍රිකට් ක්‍රීඩකයාට හිමි සම්මානය රොමේෂ් බුද්ධිකට හිමිවිය. චෙස් ක්‍රීඩාවෙන් ද අන්තර්ජාතික ජයග්‍රහණ රැසක් ලබාගත් මහින්ද ශිෂ්‍යයෝ 2008, 2009, 2010 වසරේ තුනේදීම අඛණ්ඩව ඉංගී‍්‍රසි භාෂා නාට්‍ය තරගාවලියෙන් සමස්ත ලංකා ප්‍රථම ස්ථානයට පත්විය.සිය වසක් සපුරන මහින්ද විද්‍යාලයීය ආදි ශිෂ්‍ය සංගමය විද්‍යාලයේ ගොඩනැඟිලි පහසුකම් වර්ධනය කිරීම සඳහා තෙමහල් ගොඩනැඟිල්ලක් ඉදිකිරීමට සියලුම කටයුතු සූදානම් කර තිබේ. සියවසක සහෝදරත්වයේ සංකේතයක් ලෙස එම ගොඩනැඟිල්ල ඉදි කෙරේ.මේ අතර සියවස් සපුරන ආදි ශිෂ්‍ය සංගමය ඒ වෙනුවෙන් ප්‍රදර්ශනයක් හා සැණකෙළියක් ද ගාල්ල සමනල ක්‍රීඩාංගණයේදී සංවිධානය කෙරිණි. ත්‍රිවිධ හමුදා ප්‍රදර්ශන පමණක් නොව විනෝදාත්මක ක්‍රීඩා අංග රැසකින් එය සමන්විත විය. මේ සියලු දෙයින් මහින්ද විදුහල් මෑණියන් මහත් හඬින් ලොවට කියාපාන්නේ තමන්ගේ අභිමානයයි.ආදි මහින්දීය ජනමාධ්‍ය සංසදයකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>12</month>
      <day>19</day>
    </date>
    <link>http://www.silumina.lk/2010/12/19/_art.asp?fn=as1012191</link>
    <topic>සත්තකින්ම දුව ගැන මට ආඩම්බරයි</topic>
    <author>සේමාලි කැල්ලපත</author>
    <content>සත්තකින්ම දුව ගැන මට ආඩම්බරයිසඳරූ සංගීත භාණ්ඩ වයමින්පත පොතින් සිත මොහොතකට වෙනතක යොමුවන සෑම මොහොතකම ඇගේ සිත නතර වන්නේ සත්සර රටා අතරය. මෙ පුංචි දියණිය ඒ තරම් ම සංගීතයට ලැදිය. ඇය සංගීත භාණ්ඩ රැසක්ම වාදනයට ද දස්කම් දක්වන්නීය. සැබෑ නෙතින් ලෝකය දකින්නට වරම් නොලැබුව ද මේ දියණියට නම් එය අඩුවක් නොවන්නේය. ඒ තරමටම ඇය සැම දෙයටම දස්කම් දක්වන්නීය. ඉන් ප්‍රධාන වන්නේ ඉගෙනීමයි.දෙනෙතින් ලෝකය නොදැක්කත් මනසින් ලෝකය දකින මේ දියණිය සඳරූ ය. සඳරූ ප්‍රියංවදා චන්ද්‍රසිරි දියණිය ගැන මුළු රටම මුලින්ම දැනගත්තේ 2007 වසරේ සාමාන්‍ය පෙළ ප්‍රතිඵල නිකුත්වීමත් සමඟය. ඉංග්‍රීසි මාධ්‍යයෙන් සාමාන්‍ය පෙළ හදාරා බ්‍රේල් ක්‍රමයෙන් සාමාන්‍ය පෙළ විශිෂ්ට ප්‍රතිඵල ලබාගත් සඳරූ ගැන එදා සැවොම කතාකළහ. යළිත් සඳරූ කාගේත් මතකයට ආවේ පසුගියදා අ.පො.ස. (උසස් පෙළ ප්‍රතිඵල) නික්මුණාත් සමඟය. ඇය මෙවර කලා විෂය ධාරාවෙන් ‘ඒ’ සාමාර්ථ තුනක් ලබා බ්‍රේල් අංශයෙන් රටේ පළමුවැනියා වූවාය. එය මෙරට බ්‍රේල් අධ්‍යාපන ක්‍ෂේත්‍රයේ වාර්තාවකි.ගැට්ටුවාන මහා විද්‍යාලයෙන් සා.පෙළ විභාගය විශිෂ්ට ලෙස සමත්ව ඉබ්බාගමුව මධ්‍ය මහා විද්‍යාලයට සඳරූ ඇතුළත් වූයේ උසස් පෙළ හැදෑරීමට ය. ඇය තෝරාගත් විෂයයන් වූයේ දේශපාලන විද්‍යාව, සිංහල සහ පෙරදිග සංගීතයයි. ඉන් විශිෂ්ට ප්‍රතිඵල ලද සඳරූ ගේ මේ සෑම දස්කමක් ම පසුපසින් සිටි දිරිය කාන්තාව වූයේ ඇගේ මව ජයවතී චන්ද්‍රසිරි මහත්මියයි.ජයවතී චන්ද්‍රසිරි මහත්මිය ද ගුරුවරියකි. සිය දියණිය පිළිබඳව ඇය අප හා කතාබහ ඇරැඹුවේ මෙසේය.”අපේ මුල්ගම පදවි ශ්‍රීපුර. දුව ඉපදුණේ එහෙදියි. දුව විශේෂ පාසලකට දාන්න ඒ පළාතේ පහසුකම් තිබුණේ නැහැ. ඒ නිසා අපි කුරුණෑගල පදිංචියට ආවා. දුව කුඩා කාලෙ පාසල් ගියේ ගැට්ටුවාන මහා විද්‍යාලයටයි. එය සුපිරි පාසලක් නොවුණත් දරුවාට හොඳ පරිසරයක් ලැබුණා. දුව ඉපදුණාම මං විශේෂ අධ්‍යාපන පුහුණුවකට ගියා. එතැන් පටන් මං පළාතේ පාසල්වල බ්‍රේල් ක්‍රමයට ඉගැන්නුවා. දුව සාමාන්‍ය පෙළින් පසු ඉබ්බාගමුව මධ්‍ය මහා විද්‍යාලයට උසස් පෙළ සඳහා ඇතුළු වුණා. ඒ පාසලේ ද දරුවාට ඉතා හොඳ මානසික පරිසරයක් ලැබුණා.සඳරූ පාසලේ සංගීත සන්දර්ශනයකට සහභාගිවෙමින්දුවට උගන්වන්න කරදරයක් නෑ. එදා ඉඳන්ම හැම දෙයක් ම හොඳින් ග්‍රහණය කර ගන්නවා. මෙවැනි දරුවන්ගේ සාමාන්‍යයෙන් ලිවීම කියවීම වර්ධනය වන්නේ සෙමින්. නමුත් දුවට ඒ හැකියාව අනෙක් ළමයින්ට වගේම තිබුණා. එයාට ගුරුවරයා පවසන දේ කෙළින්ම මතක තියා ගැනීමේ ශක්තියක් තියෙනවා. ඒ නිසා පාඩම් කරනවාට වඩා මතකයෙන් සියල්ල ධාරණය කරගන්න ඇයට හැකියාව ලැබුණා. ඒ වගේම එයාට අවශ්‍ය දේ එයා බ්‍රේල් ක්‍රමයෙන් සටහන් තබා ගත්තා.ඒ හැරුණාම එයාට අවශ්‍ය අමතර පොතපත අප කියවා දෙනවා. සමහර වෙලාවට අවශ්‍ය දේ පටිගත කරනවා. අපේ රටේ බ්‍රේල් ක්‍රමයට පොත පත හරි අඩුයි. එය ලොකු අඩුපාඩුවක්. ප්‍රශ්න පත්‍රයත් මේ දරුවන්ට වෙනත් කෙනෙක් කියවනවා. ඇහෙන දෙයින් තමයි සියල්ල ග්‍රහණය කරගන්නේ.”සඳරූ ට අනෙක් දරුවන්ට මෙන් කියවීම සඳහා පහසුකම් නොතිබුණත් ඇය රටේ ලෝකයේ සැම දෙයක් ගැන ම හොඳ අවධානයෙන් සිටී. ඇගේ ප්‍රියතම ක්‍රීඩාව ක්‍රිකට් ය. ක්‍රිකට් ක්‍රීඩාව ගැන සෑම දෙයක් ම ඇය හොඳින් දනී. එපමණක් නොව රටේ දේශපාලන සංසිද්ධි ගැන ද ඇයට ඇත්තේ මනා අවබෝධයකි. ඇය දේශපාලන විද්‍යාව විෂයක් ලෙස තෝරා ගත්තේ ද ඒ විෂයට ඇති කැමැත්ත නිසාය. සිංහල සහ සංගීතය විෂයට ද ඇය දැඩි කැමැත්තක් දක්වයි.අ.පො.ස. උසස් පෙළ විභාග අභියෝගය ගැන අපි ඇය විමසීමු.”මං ගොඩාක් පාඩම් කළේ නෑ. උගන්වන දේ මතක තියා ගත්තා. සිංහල ව්‍යාකරණ එහෙම පාඩම් කළේම නෑ. උගන්වන කොටම මතක තියා ගත්තා. මං ආසා වුණේ විද්‍යා විෂය ධාරාවට. ඒත් අපට ඒ සඳහා පහසුකම් නෑ. එනිසා කලා විෂය ධාරාව තෝරා ගත්තා. මට පාසලේ ගුරුවරු සහ යාළුවෝ හරියට උදව් කළා. මගේ පන්තියේ විතරක් නොවෙයි මුළු පාසලේම ළමයි හරිම හොඳයි. විදුහල්පති යූ.එම්.සමරවික්‍රම සර්ත් මට හරියට උදව් කළා.”සඳරූ ගේ විවේකය ගෙවෙනුයේ පොතපත කියවීමටත් ගීත ඇසීමටත් සංගීත භාණ්ඩ වාදනයත් සඳහා ය. ඇයට මව හැරුණු විට පොත් කියවා දෙන්නේ කිරි අම්මාය. කිරිඅම්මාගේ වයස අවුරුදු 73කි. අම්මා නැති විට සෑම විටම සඳරූගේ තනි නොතනියට සිටින්නී කිරි අම්මාය. සඳරූට වැඩිමල් සහෝදරයෙක් ද වෙයි. සංගීත ඛණ්ඩ පටිගත කර දෙමින් ඔහු ඇයට සහාය වෙයි.මේ දියණිය සංගීතයට ලැදිකමක් දැක්වූයේ කුඩා කල සිටම වුවත් ඇය සංගීතය හදාරන්න ගත්තේ 7 වැනි ශ්‍රේණියේ සිටය. සඳරූගේ සංගීත හැකියාව මුලින්ම වටහා ගත් ගැට්ටුවාන පාසලේ සංගීත ආචාරිණී ස්වර්ණමාලී ගුරුතුමිය ඇය සමස්ත ලංකා සංගීත තරගයකට ඉදිරිපත් කළාය. ඉන්පසු සඳරූ සංගීතය දිගටම හැදෑරුවාය. ඇය වාදනය ඉගෙනීම ආරම්භ කළේ 10 වැනි ශ්‍රේණියේ දීය. වාදනය සඳහා ඇය තෝරාගත්තේ වයලීනය යි.”සංගීතය කියන දේ මං ඉගෙන ගත්තේ රත්නායක සර්ගෙන්. මානෙල් ජයසූරිය හා නදීරා උඩුකුඹුර ගුරුතුමියන් යටතේත් මං සංගීතය ඉගෙන ගත්තා. වයලීන වාදනය දිගටම ඉගෙන ගනිද්දී අනෙක් භාණ්ඩ වාදනයත් ඉබේම හුරුවුණා. පාසලේ සෑම සංගීත වැඩ සටහනකටම මං සහභාගි වුණා. හොඳීන් සංගීතය ඉගෙනගෙන කවදා හෝ සංගීතඥයෙක් වෙන්න මට ඕනෑ. ඒ නිසා මං සෑම සංගීත භාණ්ඩයක්ම ප්‍රගුණ කරනවා” සඳරූ පවසයි.සඳරූ දියණිය මව සමඟමේ දියණිය සංගීත භාණ්ඩ කීපයක්ම වාදනයට දස්කම් දක්වයි. පෙරදිග හා අපරදිග සංගීතය අනුව ගිටාර් වාදනය හදාරන ඇය තාලයට තබ්ලාව වයද්දී රිද්මයට අනුව හිස සොලවන අයුරු දකින්නට අපූරුය. කනට ඇසෙන තාලය අනුව සංගීත භාණ්ඩ වාදනයට හුරුවී සිටින සඳරූ වයලීනය, සර්පිනාව, මැන්ඩලීනය සහ ඕගනය මිහිරි හඩින් වයන්නීය.සඳරූගේ පියා සී.ආර්.එම්.බී.චන්ද්‍රසිරිය. වාරිමාර්ග දෙපාර්තමේන්තුවේ සේවය කරන ඔහු දියණිය නිසා ආඩම්බර වන්නේය. සඳරූ සංගීත පන්ති රැගෙන යන්නේ පියා ය.සංගීතය ගැඹුරටම හැදෑරීමට අපේක්ෂා කරන සඳරූ ඉන්දියාවේ භාත්ඛණ්ඩේ සංගීත විභාගය සඳහා සූදානම් වෙමින් සිටින්නීය. 2009 වසරේදී එහි ප්‍රථමා විභාගයට පෙනී සිටි ඇය ඉන් පළමු පෙළේ සාමාර්ථයක් ලැබුවාය. මේ සියලු විභාග සඳහා හැදෑරීම් කරනුයේ ඉංග්‍රීසි බසිනි. ඒ සඳහා හොඳ ඉංග්‍රීසි භාෂා දැනුමක් ද සඳරූට ඇත්තේය.”මං වැඩිපුරම අහන්න ආසා සිංහල හා හින්දි ශාස්ත්‍රීය සංගීතය යි. පැරැණි හින්දි ගීතවලටත් ගොඩාක් කැමැතියි. කවදාහරි ඉන්දියාවට ගොස් සංගීතය හදාරා සංගීත අධ්‍යක්ෂණයේ නිරතවීමට මා බලාපොරොත්තු වෙනවා” සඳරූ පවසන්නීය.පාසල් ඇඳුමින් සැරසුණු සඳරූසඳරූ සංගීතය විෂයක් ලෙස හැදෑරීම ආරම්භ කළේ සංගීත ආචාර්ය ආර්.එම්.එච්.බී.රත්නායක මහතා වෙතින්. සිය සිසුවිය පිළිබඳව රත්නායක මහතා මෙසේ අප හා පැවසුවේය.”සඳරූ සංගීතය හදාරන්න පටන් ගත්තේ අටවැනි ශ්‍රේණියේ සිටයි. ඇය ගායනයටත් වාදනයටත් ඉතා දක්ෂයි. වයලීන වාදනයට සඳරූ විශේෂ දස්කමක් පෙන්වනවා. ඇය බලාපොරොත්තු වෙන්නේ කර්නාටක සංගීතය හැදෑරීමටයි. කර්නාටක සංගීතය හින්දුස්ථාන් සහ බටහිර සංගීතයට වඩා සියුම් සංගීතයක්. මෙනිසා දෝ සඳරූ කර්නාටක සංගීතය හදාරන්න වැඩි කැමැත්තක් දක්වනවා. ඒ විතරක් නෙවෙයි සංගීත නිර්මාණයට හා ගී තනු යෙදීමටත් ඇය හපන්කම් පෙන්වනවා”මේ අපේ පුංචි දියණිය සතු විශේෂ ලක්ෂණයක් ලෙස ඇගේ මව අප හා පැවසුවේ ඇය සතු නොපසුබට අධිෂ්ඨානයයි. කම්මැලිකමක් ඇත්තේම නැති ඇය වෙලාවට වැඩ කරන්නීය. කිසිම දෙයක් කල් නොදමා කලට වෙලාවට ඉටු කරයි. පාසල් ගොස් ආ විගස තම මතකයේ ඇති යමක් බ්‍රේල් ක්‍රමයට සටහන් කරගන්නා ඇය අනිත් වැඩ කටයුතු පටන්ගන්නේ ඉන්පසුය. කිසිම දේකට කලබල නොවන ඇය සීරුවට සිය කටයුතු පිළිවෙළකට ඉටු කරගන්නීය.සියල්ල අවසානයේ අප සඳරූගේ මවගෙන් විමසුවේ, ඔබට දියණිය ගැන ආඩම්බරයි නේද යනුවෙනි.මවගේ පිළිතුර වූයේ, සත්තකින්ම යන්නය.සේමාලි කැල්ලපතපිංතූර – දුෂ්මන්ත මායාදුන්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>12</month>
      <day>19</day>
    </date>
    <link>http://www.silumina.lk/2010/12/19/_art.asp?fn=as1012192</link>
    <topic>භූතයන් සමඟ ගනුදෙනු පරෙස්සමින්</topic>
    <author>මතුගම මහින්ද විජේතිලක</author>
    <content>භූතයන් සමඟ ගනුදෙනු පරෙස්සමින්ලෝකයේ වෙසෙන වැඩිම සත්ත්ව ගහනය පිළිබඳ විස්තර කරමින් බ්‍රහ්ම - දිව්‍ය - මිනිස් - තිරිසන් සියල්ලට ම වඩා වෙසෙනුයේ අමනුෂ්‍යයන් බව පසුගිය ලිපියෙන් පැහැදිලි කළෙමු. අමනුෂ්‍යයන් සමඟ සම්බන්ධකම් පැවැත්වීම, ගනුදෙනු කිරීම ප්‍රවේශමෙන් කළ යුතු දෙයක් බවත් අපවත් වී වදාළ අග්ගමහා පණ්ඩිත බළන්ගොඩ ආනන්ද මෛත්‍රෙය මහා නාහිමිපාණන් වහන්සේගේ දේශනයක් ද උපුටා දක්වමින් පැහැදිලි කළෙමු.අප අමනුෂ්‍යයන් පිළිබඳ විෂය මේ තරම් දුරට පුන පුනා ගෙන හැර දක්වන්නේ වර්තමාන මිනිසා අසීමිත තණ්හාව මිත්‍යා දෘෂ්ටිය හා අධර්ම රාගය නිසා සමාජයත්, ජීවත්වන පරිසරයත් දූෂණය කැර ගැනීම හේතු කොට දුකට පත් වී ඇති නිසා ය.“ළිප ගිනි මොළවන තෙක් දිය සැළියේ” සැපයක් යැයි දිය කෙළින කකුළුවන් සේ තමන්ටත් තම පවුලේ අයටත් වැළඳී ඇති ශරීරගත රෝග හා පරිබාහිර දුක්ඛ දෝමනස්සයන් භෞතික වූ පිළියම් හා ඖෂධවලින් ම සුවපත් කැර ගැනීමට උත්සාහ කිරීමත්, ණය තුරුස් වෙමින් විය පැහැදම් කිරීමත්, අවසානයේ ඒවා ගඟට කැපු ඉණි මෙන් නිෂ්ඵල වූ තැන ආධ්‍යාත්මික පැත්ත ගැන සිතන්නට සොයන්නට උත්සාහ කිරීමත් නිසා ය. ඒ වන විට අශ්වයා ඉස්තාලයෙන් පිට වී හමාර ය.ගේට්ටුව වැසුවාට වැඩක් නැත. ආඳා යවාලා වල්පත ගත්තාට වැඩක් නැත. ඊට කලින් සිතන්නට බොහෝ දේ තිබෙන බැවින් අපේ පියවි ඇසින් ඔබ්බට තවත් බොහෝ දේ ඇති බව කනාට කෙළ මෝලෙන් ඇත පෙන්විය යුතු නිසා ය.කෙනකු මරණයට පත් වන විට ඔහුගේ ශරීරය තුළින් පිටතට නික්ම යන, සම්මුති ආත්මය හෙවත් දහසක් දේ පොදි බැඳ ගත් සිත, ඊළඟ භවයට මාරු වීම පුද්ගලයකු නොව සිත් පරම්පරාවක මාරුවීමකි, ජීවිත කාලයම විෂම ලෝභයෙන් හා අවිද්‍යාවෙන් තමන් ගේ මඩිය ම තර කැර ගන්නට වෙහෙසී, පරලොවක් ඇති බවක්වත් නොසිතා, දියවැඩියාවෙන් ඔත්පල වුණාට පසුව, අංශ බාධ රෝගයෙන් ඔත්පල වූ පසුව හෝ දැඩි සත්කාර ඒකකයේ දී හෝ දෙවියන් බුදුන් සිහි කරන්නට උත්සාහ කළාට වැඩක් නැත.අවසානයේ චුති චිත්තයට එන්නේ සංසාරයේත්, මේ භවයේත්, කළ කෙරුවාවල් ම ය. තක්කඩි මගෝඩි වැඩ ම ය. සද්ධාවෙන් දාන ශීල භාවනාවල නොයෙදුණෝ උපදින්නේ මළ පෙරේත බක්කන් වෙලා ම ය. එසේ නොවන්නට කිසිම හේතුවක් නැත. එතැන ඉපැදීත් පවුලේ අයට ඉඩමට නිවසට හිරිහැරයක් ම ය. කරදරයක් ම ය. එවිට දරුවෝ හෙවත් නිවැසියෝ ඇදුරන් ලවා අල්ලා බෝතල්වල දමා මූඩි ගසා, කොන්ක්‍රීට් දමා මූදු පතුළට තල්ලු කැර දමති.සමහර භූතයෝ, පේ‍්‍රතයෝ, අහසින් ගමන් කරති. ඒ ඔහුගේ හෝ ඇගේ කුසල කර්මයක ආනිසංස විපාක නිසා නොවේ. ඒ භවයේ ස්වභාවයයි. ඒ පේ‍්‍රතයන් අහසින් යන්නේ ද ගිනි ගෙන දැවෙමින් ගිනි දැල් පිට කරමින් ය. බුදුරජාණන් වහන්සේ ගිජ්ඣකූට පර්වතයේ වැඩ වසන සමයේ අනුරුද්ධ මහ රහතන් වහන්සේ එවැනි ගිනි ගෙන දැවෙමින් අහසින් ගමන් කරන පේ‍්‍රතයන් දැක බුදු පියාණන් සමඟ සාකච්ඡා කළ බව දහමෙහි සඳහන් වේ.“සිත” කලින් භවයේ ලැබු “දැනුම” සමඟ කෙනෙකු මිය ගිය විට අකුසල කර්ම විපාක හේතුවෙන් විෂම ලෝභය, මිථ්‍යා දෘෂ්ටිය හා අධර්ම රාගය හේතුවෙන්, ඊළඟට භූතයෙකු වී උපත ලැබුවහොත් ඒ භවයේ දී සිත ඒ ආකාර දැනුමකින් යුක්ත වේ ද? ධ්‍යාන නොලැබු සාමාන්‍ය පුද්ගලයකු මිය ගොස් භූතයකු වී උපත ලැබුවොත් ඒ භූතයාට අනාගතය පෙනේ ද? එසේ අනාගතය දකින්නේ නම් ඒ හැකියාව ලබා දුන් ශක්තිය කුමක් දැයි අපවත් වී වදාළ බළන්ගොඩ මහා නාහිමිපාණන් වහන්සේ පැහැදිලි කළේ මෙසේ ය. (අපට නොපෙනෙන ලෝකය - 50 පිටුව)ඔය අතීතය මතක් වෙන ගතිය හා අනාගතය පෙනෙන ගතිය හැම කෙනෙකුට ම තියෙනවා. සෑම මිනිස් හිතකමත් ඒ ශක්තිය තියෙනවා. එහෙත් අපේ ජීවිතවල ප්‍රශ්නවලට හා මේ ලෝකයේ නොයෙක් දේට ඒ ශක්තිය යට වෙලා. ඒවායෙන් අපේ සිත වසා ගෙන. අපට, අපේ ඇස් දෙකට හුඟක් දුර ඈත ඉදිරිය පෙනෙන ගතිය තියෙනවා. එහෙත් අපේ ඇස් දුර්වල වුණොත් ඒ වගේ දුර ඈත පෙනෙනව ද? නැහැ... යම්තම් ළඟ පමණක් පෙනෙනවා, අන්න ඒ වගේ අපේ සිත් කොටු වෙලා. අතීත අනාගත පෙනෙන ශක්තිය යටපත් වෙලා.ඒ වගේ ම අපේ සිතට අප කලින් සිටි භවයන් හා අනාගතයේ උපදින භවයන් පවා දකින ශක්තිය තියෙනවා. යටපත් වී පවතින ඒ ශක්තිය, හැකියාව, පෙනීම ලබා ගන්න මතු කැර ගන්න පුළුවන්. සිත එකඟ කර ගෙන දියුණු කැර ගත්තොත්, ඒ පෙනීම ලැබෙනවා. ටිකක් සමාධිය හුරු කළා ම හරි යනවා. සමහර භූතයන්ට ඒ ස්වභාවයෙන් ම ඒ ශක්තිය පිහිටලා තියෙනවා. සමහර දුර්වල භූතයන්ට ඒ ශක්තිය නැහැ. උන් යම් කෙනෙකුට ආවේශ වුණොත් කියන්නේ බොරු. සමහර සාත්තර කාරයන්ට බොරු කියැවෙන්නේ ඒකයි. ඒ භූතයා තමන් නොදන්නා දෙයක් ගැන, තමන්ට නොපෙනෙන දෙයක් ගැන ඇහුවොත් බොරු කියනවා.මේ ගිහි ගෙය ජීවත්වන අතරේ ම වුවත් දවසට පැය කාලක්වත් භාවනාවක් හුරු පුරුදු කළොත්, තමන් ගේ ශරීරය දිහා බලා එහි යථා තත්ත්වය මෙනෙහි කළොත් ඕනෑම කෙනෙකුට පුළුවන් තමන්ගේ සිත දියුණු කැර ගන්න, තමන් ගේ ගෙදර දොර වැඩපල ඉවර වෙලා දවසකට පැය කාලයක් හුරු පුරුදු වුණොත් කලක දී සෝවාන් තත්ත්වය පවා ලබන්න පුළුවන්. බුද්ධ කාලයේ විශාඛා උපාසිකාව වයස අවුරුදු හතේ දී සෝවාන් වුණේ. අනේපිඩු සිටු තුමාත් සෝවාන් වුණා. මේ අයත් ගිහි ජීවිත ගත කළා. දූ දරුවන් පවා ලැබුවා. ගිහි ගෙයි ඉන්න ගමන් විපස්සනා භාවනා වැඩුවොත් සෝවාන් ඵලය ලබන්නත් පුළුවන්. යෝග භාවනාවලින් සිත දියුණු කළ යෝගීවර හිමාලය අවට වෙසෙති. වෙනත් රටවල ද ඉන්නවා. අපේ ලංකාවේ ද ඉන්නවා එවැනි අය තම ශක්තිය ප්‍රදර්ශනය කිරීමට නොපෙළඹේ.ඒ වගේ ම අනුන්ගේ සිත් දැකිය හැකි බලවත් භූතයන් ද ඉන්නවා. බණ්ඩාරනායක අගමැති තුමා සතුරන් අතින් ඝාතනය වන බව කල් ඇතුව භූතයෙක් දැනුම් දුන්නා. කොළඹ කිට්ටුව හංවැල්ලෙන් හැරිලා යන පාරේ බානගල කියලා ගමක් තියෙනවා. ඒ ගමේ හිටියා වෙද මහත්තයෙක්. “බානගල වෙද මහත්මයා” කීවා ම මුළු රටේ ම ප්‍රසිද්ධ යි. මේ වෙද මහත්තයාගෙ සහෝදරියක් හිටියා බෞද්ධ කාන්තා විද්‍යාලයක උගන්වන ගුරුවරියක්. එයයි එයා ගෙ මල්ලියි එකතු වෙලා ප්ලැන්ක්චට් (ර්‍ථඹ්ඒව්ම් ඛ්ඩ්ඡ්ඊ) එකට භූතයෙක් ගෙන්නා ගෙන ප්‍රශ්නවලට උත්තර ලබා ගත්තා.ප්ලෑන්ක්චට් එකට භූතයාගෙ බලපෑම ඇවිත් මෙන්න මේ පණිවුඩය ලියලා තියෙනවා. “බණ්ඩාරනායක මැතිතුමාට කියන්න ළඟදීම (අසවල් දවසේ) තදබල අනතුරක් වෙන්න තියෙනවා, උඩ තට්ටුවෙන් පහළට බහින්න එපා, වෙඩි පාරක් වදීවි” කියලා.බානගල වෙද මහත්තයා බණ්ඩාරනායක අගමැතිතුමා හම්බ වෙන්න ගිහින් මේ පණිවුඩය කියලා තියෙනවා. “අනේ! මේ මොන බොරු කතා ද? ඕවා මං පිළිගන්නේ නෑ. මා කාටවත් වරදක් කරලා නැහැ. මට කව්ද හතුරුකම් කරන්නේ. මට කව්රුද විරුද්ධ වෙන්නේ. මා ඕවා ගණන් ගන්නේ නැහැ” කියලා. අගමැති තුමා කියලා තියෙනවා. “මේවා විශ්වාස කළත්, නොකළත් කමක් නෑ. මා ආවේ මගේ යුතුකම ඉෂ්ට කරන්න. පිළිගත්තත් නැතත් ටිකක් පරෙස්සම් වෙන්න” කියලා වෙද මහත්තයා ඇවිත් තියෙනවා. බණ්ඩාරනායක මහත්තය මේවා විශ්වාස කළේ නෑ. ගණන් ගත්තේ නෑ.වැඩි දවසක් ගියේ නෑ. අර භූත ලෑල්ලෙන් කියපු දවසෙ බණ්ඩාරනායක අගමැතිතුමා උඩ තට්ටුවේ ඉඳල පහළට ආපු හැටියේ එතුමාට වෙඩි වැදුණා. මා සමඟ කීවේ බානගල වෙද මහත්තයා. අන්න ඒ වගේ දේවලුත් තියෙනවා. ආරක්ෂා වෙන්න අගමැති තුමාට කල් ඇතුව දැනුම් දුන්නා. එහෙම හිතවත් භූතයොත් ඉන්නවා. සුමානෙකට එක දවසයි, භූතයා ඇවිත් ප්‍රශ්නවලට උත්තර ලියනවා. මොකවත් නැහැ සිහිකර අත තියපු හැටියේ යන්ත්‍රය ක්‍රියා කරනවා” යි ද බළන්ගොඩ මහා නාහිමියෝ පැවසූහ.සමහර භූතයෝ බලවත්, සමහරු දුර්වල ය. දේවතාවොත් ඒ වගේ තමයි. බලවත් අයත් දුර්වල අයත් ඉන්නවා. ඒකත් මිනිස්සු වගේ ම යි. එක එක් කෙනාගෙ ශක්තිය වෙනස්. ඔය භූතයෝ අතීතයත් වර්තමානයත් ගැන බොහෝ දුරට සත්‍යය කියනවා. හැබැයි අනාගතය ගැන කියන ඒවා බොහෝ දුරට වරදිනවා. කලාතුරකින් හරියන ඒවත් ඉඳ හිට තියෙනවා. අර අගමැති තුමා ගැන කීවා වගේ.වතාවක් මගේ ඇස් දෙක නොපෙනී ගියා. ඉංගී‍්‍රසි සිංහල බෙහෙත් එකකින්වත් සනීප වුණේ නෑ. ඉංගී‍්‍රසි වෛද්‍යවරු කීවේ ඔපරේෂන් කරන්න කියලයි. මාත් උත්සාහ කළේ කොහොම හරි ඔපරේෂන් නොකර සනීප කැර ගන්නයි. මේ අතරේ අපේ දායක මහත්තයෙක් ඇවිත් මට බල කළා පේනයන් අහන්න යන්න. දේවාරූඪයෙන් පේන කියන තැනකට. ඒ වගේ ම බෙහෙතුත් දෙනවා කියා කීවා. කරන්න තියෙන ඔක්කොම වෙදකම් කරලා තිබුණු නිසාත්, ඇස් දෙක නොපෙනී කිසි දෙයක් කර ගන්න බැරි නිසාත් ඒ දායක මහත්තයත් එක්ක මා ගියා බලන්න.ඒ පේන කියන ස්ථානයට ගිහින් පුංචි කඩදාසියක තමන්ගෙ නමයි අවශ්‍යතාවය ලියලා එතැන තියෙන පහනට දාන්න ඕනෑ. ඒ කඩදාසිය දෙකට තුනට නවලා දැම්මා ම කාටවත් පෙනෙන්නේ නැහැ. ඊට පස්සේ ඒ පේන කාරයා ආරූඪ වෙලා කිව්වා “මේ ඇවිත් ඉන්නේ බළන්ගොඩ ආනන්ද මෛත්‍රෙය හාමුදුරුවෝ. ඇස්වල කාච රෝගයක් නේද? ඇස් දෙක නම් ඔපරේෂන් කරන්න එපා කියලා.ඊට පස්සේ මම ඕකට පොඩි බෙහෙතක් දෙන්නම් කියලා ආරූඪ කාරයා ඉහළට අත් දෙක ඉස්සුවා. උඩ මොකවත් තිබුණෙත් නෑ. එක පාරට ම අතට ලී කෑලි දෙකක් වගේ මොනවද කෑලි දෙකක් වැටුණා. ඒවා මට දීලා කිව්වා මී පැණියෙන් ගල ගාලා ඇස් වලට දාන්න කියලා. මාත් ඒ විදිහට ම කළා. කිසිම ගුණයක් වුණේ නැහැ. එතැන මුලින් කී විස්තරය හරි. වෙදකම තමයි වැරදි.ඊට පස්සෙ දායකවරු මා එක්ක ගෙන ගියා. කර්ණමුණ්ඩයෙන් පේන කියන තැනකට. කර්ණමුණ්ඩය කියන්නේ වසඟ වුණු භූතයා පේන කාරයාගේ කනට රහසෙන් කියන දේ පේන කාරයා අපට කියනවා. එතනට ගියා ම කියනවා. “මේ ඇවිත් ඉන්නේ බළන්ගොඩ ආනන්ද මෛත්‍රෙය හාමුදුරුවො. ඇස් දෙක පෙනෙන්නේ නැහැ නේද? ඒකට බෙහෙත් ගන්න නේද ආවේ? මේ කතා කරන්නේ නිට්ටඹුවේ වෙද හාමුදුරුවෝ. මට මතකයි මා ඉන්න කාලෙ ඔබ වහන්සේ මගේ පන්සලේ බණකටත් වැඩියා කියලා.ඒ කියපු සියලු ම කාරණා සියයට සියයක් ම හරි. පස්සේ මට බෙහෙත් වගයක් දීලා කීවා “මේ බෙහෙත් වඩියකින් ම සනීප වේවි. හැබැයි ඔපරේෂන් කරන්න නම් එපා. ඔපරේෂන් කළොත් ඔය පෙනෙන ටිකත් නැති වේවි කියා. ඒ ;බහෙතත් පාවිච්චි කළා ඒකෙනුත් කිසි ම ගුණයක් වුණේ නැහැ.ඔය අතරේ අපේ දායක මහත්තයෙකුට සායි බබා තුමා හමු වෙන්න යන්න ඕනෑ වුණා. ඒ මහත්තයාට ඉංගී‍්‍රසි කතා කරන්න බැරි නිසා මටත් කතා කළා මේ ගමන යන්න. මමත් ඒ මහත්තයා සමඟ ගියා.අප දෙන්නා වයිට් ෆීල්ඩ්වලට ගියා. සායි බාබා තුමා මුණ ගැහෙන්න. සායි බාබා තුමා නියමිත වේලාවට පැමිණියා. පොදුවේ ආශීර්වාද කරමින් ඈතට ගිහින් ආපහු හැරිලා නැවත පිරිස දිහා බැලුවා. කෙළින් ම මා දිහා බැලුවා. මා ළඟට ඇවිත් මගේ උරහිස් දෙකට අත් දෙක ගහලා මෙහෙම කීවා. ඇස් දෙකේ අමාරුවක් තියෙනවා නේද? බය වෙන්න එපා. ඔපරේෂන් කරගන්න සනීප වේවි” කියලා ආපහු ගියා.උඩුමුල්ලේ ඇස් වෙද මහත්තයාත් මට කීවා ‘හාමුදුරුවනේ! ඔය ලෙඩේ බෙහෙත්වලින් සනීප කරන්න බැහැ. ඔපරේෂන් කරගන්න එතකොට සනීප වේවි” කියලා. මාත් ඊට පස්සේ රෝහලට ගිහින් ඇස් දෙක ඔපරේෂන් කරවා ගත්තා. දැන් සනීපයි. කණ්ණාඩිය නැතුව වුණත් වැඩ කරගන්න පුළුවන්.”පේන කාරයෝ හැමෝම මුලින් කී දේ හරි. ඔපරේෂන් කරන්න එපා කී එකයි වෙදකමයි වැරදියි. අන්න ඒකයි ඔය භූතයෝ කියන අතීත වර්තමාන දෙක බොහෝ දුරට හරි. ඉදිරියට කියන දේ වැරදියි. ඒ වගේ ම භූතයන් සමඟ ගනුදෙනු කිරීම බොහෝම පරෙස්සමෙන් කළ යුතු දෙයක් යැයි ද මහා නාහිමියෝ පැවසූහ.ඒ වගේ ම භූතයන් ගෙන්නා භූත ලෑල්ලෙන් ලියන එකත් අන්තරායකාරීයි. මේ වර්තමාන කතාවකි. 2010 ඔක්තෝබර් මාසයේ ඉරිදාවක රූමත් තරුණියක් ඇතුල්කෝට්ටේ ගුප්ත ගවේෂණ මධ්‍යස්ථානයට පැමිණියාය. ඇය වයස අවුරුදු 16 දී පාසලේ මිතුරියන් විනෝදයට භූතයන් ගෙන්නා කාසියක් කඩදාසිය මත තබා කඩදාසියේ අකුරු මතට කාසිය මඟින් යවා තොරතුරු අහන හැටි දැක ඇයත් පුරුදු වුණා. දැන් ඇය කොළඹ විශ්ව විද්‍යාලයේ ඉගෙනුම ලබන ශිෂ්‍යාවක්. ඇය ගෙන්නා ගත් භූතයා දැන් ඇය අතහැර යන්නේ නෑ. “මම මෙයාට ආදරෙයි. මෙයාව දාලා යන්නේ නෑ” කියනවා. හවස හයෙන් පසුවයි භූතයා එන්නේ. භූතයා ආවේශ වුණාම මේ තරුණිය ඇගේ පෙම්වතාට බණිනවා “තෝව මම කපනවා. කොටනවා. මරනවා. තොට මෙයාව ගන්න දෙන්නේ නෑ” කියා. දැනට මේ භූතයා සමඟ වාර ගණනාවක් සාකච්ඡා කර ශ්‍රී මහා බෝධීන් වහන්සේ ළඟට යවන්න පොරොන්දු කැර ගෙන ඇත.ඒ නිසා භූත සෙල්ලම ලේසි පහසු දෙයක් නොවෙයි.උපුටා ගැනීම් “අපට නොපෙනෙන ලෝකය” ග්‍රන්ථයෙනි.මතුගම මහින්ද විජේතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>12</month>
      <day>19</day>
    </date>
    <link>http://www.silumina.lk/2010/12/19/_art.asp?fn=as1012193</link>
    <topic>නෙළුම් විල</topic>
    <author/>
    <content>නෙළුම් විලගුණසිංහ හෙට්ටිආරච්චිදිනක් මම නා, කා, බී මගේ වෙළෙඳ සලෙන් එළියට බැස්සෙමි.මැදිවියේ මහතෙක් මා ඉදිරියට ආයේ ය. පෙනුම පින්වන්ත ය.“කවුද මේ කඩේ මුදලාලි?” ඔහු ඇසුවේ ය.“මං” මම පිළිතුරු දුනිමි.“අර ගුණතුංග කියන්නෙ...?”“ඒ මට”“මාව අඳුරනවද?”“දැකල නං පුරුදුයි වගේ. හැබැයි නිච්චියක් නෑ.”“මුදලාලිට මතක ද මීට අවුරුදු ගාණකට උඩදි නාගලගම්වීදියෙ කෙනෙක් ඇවිත් මුදලාලිගෙන් ලොරියක් කුලියට අරං ගියා”“මතකයි”එසේ අත්තිවාරම දැමූ ඔහු අනතුරුව මට කතාව කීවේ ය.ඔහු කී ආකාරයට ඔහු රජයේ සේවකයෙක් විය. කිරි මණ්ඩලයේ නියෝජිතකමක් ලැබ අමතර ව්‍යාපාරයක් කරන්නට ඔහු තුළ අදහසක් පහළ වී තිබිණි. එහෙත් කිරි බෙදා හරින්නට ඔහුට ලොරියක් නොවීය.“මුදලාලි එදා මං කවුද කින්ද - මන්ද කියල අහන්නෙත් නැතුව මං ඉල්ලපු හැටියෙ ලොරිය දුන්න.” ඔහු කීවේය.“ඉන් පස්සෙ මොකද වුණේ? මම ඇසීමි.“අනේ මුදලාලි තුන් මාසයයි ඒක කළේ. මගෙ නොතේරුංකමයි, සේවකයන්ගෙ වැරදියි හින්ද මාව බංකොළොත් වුණා. මං මුදලාලිට ලොරිය ආපහු දුන්නා. මුදලාලිට මං රුපියල් අට දාහක් දෙන්ඩ තියනව.”අවුරුදු ගණනකට පෙර වූ මේ ගනුදෙනුව ගැන මට එතරම් මතකයක් නොවූයෙන් මම කල්පනා කරන්නට වීමි.“මටයි, මගෙ හාමිනේටයි මේ ගනුදෙනුව ගැන හැම මාසෙම මතක් වෙනව. අපේ ව්‍යාපාරෙ කරගෙන යන්ඩ අපි ගැන හොයන්නෙ බලන්නෙ නැතුව ඉල්ලපු හැටියෙ ලොරියක් දීපු මනුස්සයට ඒ මුදල අපි දෙන්න ඕනැ නේද කියල අපේ හිත් අපිට වද දෙන්න පටන්ගත්ත. මෙන්න මුදලාලි ඒ රුපියල් අටදාහ” ඔහු මට නෝට්ටු කිහිපයක් දිගු කළේ ය.මම ‘එපා’ යි කීමි.“ඇයි එපා කියන්නෙ?”“ඔහොම ණයක් තියනව කියල මම දන්නෙ නෑ. ඒ හින්ද මට ගන්ඩ බෑ.”“පරණ පොත්වල ලියල ඇති. බලන්ඩ!”“පොත්වල එහෙම දෙයක් ලියල තිබුණේ නෑ.”“මුදලාලි මට සල්ලි වැඩිවෙලා නෙමෙයි. මගෙ හිත නිදහස් කරගන්ඩ ඕනෑ. මේක අරං පිං අතේ වැඩක් කර ගන්ඩ!මහත්තයා එසේ යෝජනා කරන විට ම ළමයෙක් කඩේට පැමිණ ලාම්පු තෙල් බෝතලයක් අරගෙන ගියේ ය. මහත්තයා කී “පිං සිතුවිල්ල” මසිත පහළ විය.මම රුපියල් අට දහස ගතිමි.සන්තෝෂයට පත් මහත්තයා තවත් දේ කීවේ ය.“මුදලාලි මං දුප්පත් කෙනෙකුගෙ ඇහැට කාචයක් දම්මල දුන්නා. ඒත් එයාට දැනගන්ඩ තිබ්බෙ නෑ ඒකට මමයි වියදම් කළේ කියල.තවත් දවසක මරණෙට නියම වෙච්ච හරකෙක් බේර ගත්ත. පුදුමෙ කියන්නෙ ඌව ලොරියෙන් ගෙදර වත්තට අරං ගිහිල්ල බානකොටම ඌ මැරිල වැටුණනෙ.”ටිකකින් මහත්තයා මගෙන් සමුගත්තේ ය.ඉන් පසු මම අර ලාම්පුතෙල් ගෙන ගිය ළමයාගේ ගෙදරට ගියෙමි. එහි වැඩිහිටියෙක් සිටියේ ය.“මේ ගෙදරට ලයිට් අරගන්ඩ කැමති ද? මම ඇසීමි.“අනේ බලුප් හතරක්වත් දාල දුන්නොත් ඇති” වැඩිහිටියා කීවේ මගෙන් වැඩි මුදලක් වැය වෙති’ යි සිතුණු නිසා විය යුතු ය.“උඹල හැමදාම මෙහෙම ඉන්නෙ නෑනෙ. උඹලට කවද හරි ටී.වී. එකක් ඕනෑ වෙයි. රෙදි මදින්ඩ අයන් එකක් ඕනෑ වෙයි. ඒ හින්ද ප්ලග් පොයින්ට් එහෙම දාල හොඳට වයරිං කරමු. හෙට දවල්ට හොඳ වයරිං බාස් කෙනෙක් අඬ ගහගෙන වරෙල්ල!”පසු දා දහවල් මා එහි එන විට ගෙය තිබුණේ අඳුරේ ය. එහෙත් මරිය මවු තුමිය ළඟ දීප්තිමත් පහනක් දැල් වෙමින් තිබිණ.“කොස්ස ගනිං! කඩපං මකුළුදැල්” මම ළමයා පෙළඹවීමි.ඉන්පසු රුපියල් දහසය දහසක් වැය කොට ඒ නිවෙස විධිමත් ලෙස ආලෝකමත් කළෙමි.මේ කතාව නෙළුම්විලට ලියම් දෝ නොලියම් දෝ යි සිතමින් මම සෑහෙන දවසක් කල්පනා කරමින් සිටියෙමි. මට වුවමනා වූයේ ගෙට ලයිට් අරන් දුන් කතාව කියන්නට නොවේ. ඒ මහත්මයා නාගලගම්වීදියේ තවම ජීවත්වෙයි. මා ඔහු අමතන්නේ සොයිසා මහත්මයා නමිනි.සොයිසා මහත්මයා අරමුදල මට දිගු කර පින් අතේ වැඩක් කරන්නැයි කීමත්, එවෙලාවේ ම අර ළමයා පැමිණීමත් ඔහුගේ ගෙට විදුලි බලය ලබා දෙන්නට මගේ හිතට පින් සිතුවිල්ලක් ඒමත් අද ද මට අදහා ගත නොහැකි දේවල් වී තිබේ.එදා ඒ අඳුරු ගෙදර මරිය මවු තුමිය අබියස දැල්වෙමින් තිබූ පහනේ දීප්තිය තවමත් මගේ මතකයේ අපූරුවට ඇඳී තිබේ.  බොරැල්ලේ, සීවලී ලේන්හි ඇස්.ටී.ජී. ගුණතුංග මහතා විසින් යොමු කරන ලද ලිපියක් ඇසුරිනි.මුත්තකු අප නිවෙස දෙසට එනු දැක මම විමසිලිමත් වීමි.ඔහු විය පත් තැනැත්තෙකි.ටිකින් ටික ගෙට ළං වනවිට මම දුර තියා ම ඔහු හඳුනා ගත හැකි විය.පුත්තලම් ප්‍රදේශයේ නිවැසියකු වූ ඔහු තලංගම පෙදෙසේ කම්හලක සේවය කරන්නෙකි.“ආයිබෝං මාමෙ කාලෙකිං” මට හිතුණ එන්ඩ ඕනෑ කියල. ආව.” ඔහු හිනැහුණේ ය.“බොහොම හොඳයි. යං ගෙට” මම ඔහු ගෙට කැඳවා ගෙන ගොස් ඉඳුම් - හිටුම් දුනිමි.“මාමා” යි කී’ මුත් ඔහු මගේ ඥාතියකු නොවේ. දන්නා හඳුනන කෙනෙකි.ඉඳ හිට ඔහු අපේ ගෙදර එයි. ඒ ආවිට දින හත අටක් ඉන්නා අවස්ථා ද තිබේ.පුරුදු පරිදි ඔහු දින කිහිපයක් අප නිවෙසෙහි ගත කරනු ඇතැයි මම සිතුවෙමි.එහෙත් පසු දින උදෑසන ඔහු ආපසු ගමනට සූදානම් ව සිටියේ ය.“මොකද මාමෙ ආපයින් ම යන්නෙ?” මම ඇසීමි.රෙදි බෑගය ඉස්තෝප්පුවේ පුටුවක් මත තැබූ ඔහු කාමරයට ගොස් මේසය දෙස බලාගෙන කල්පනා කළේ ය.ඔහු කුමක් හෝ ප්‍රශ්නයකට මැදිව ඇතැ’ යි මට සිතිණ.“මොකද කල්පනාව?” මම ඔහු වෙත ගියෙමි.“මට ඊයෙ කොළඹදී හරි වැඩේනෙ වුණේ?” ඔහු මාවෙත හැරුණේය.“ඒ කිව්වෙ?”“මහ කරදරයක් වුණානෙ”“කරදරයක්? මොකක්ද?”මාමා සිදු වූ ඇබැද්දිය විස්තර කළේ ය.ඒ මෙසේ ය.ඔහු මාස හතරකට පසු ගෙදර යන්නට සැරසී පඩි ද බේරා ගෙන වැඩපළෙන් එළියට බැස්සේ ය. රෙදි බෑගය ද කරේ එල්ලා ගෙන පිටකොටුවේ බෝධිය ළඟින් යද්දී කිසිවෙක් ඔහු ඇමතුවේ ය.“මහත්තය! මහත්තය!”ඔහු හැරී බලන විට අමුත්තෙක් ඔහු ඉදිරියට ආවේ ය.“මීට කලිං දැකල හුරු නෑ” මාමා කීවේ ය.“මහත්තය කොහෙද” අමුත්තා බයාදු ලෙස ඇසුවේ ය.“පුත්තලමෙ”“අනේ මහත්තය හම්බ වෙච්ච එක කොච්චර එකක්ද? දෙවි කෙනෙක් හම්බ වුණා වාගෙ.”“ඇයි?”“බැංකුවෙ අපේ මහත්තේකුට ඉඩමක් හොයනව. ඒ පැත්තෙ විකුණන්ඩ ඉඩං තියෙනවද?”“මොකද නැත්තෙ? ඕන තරං! මං එක්ක ආවොත් මං අල්ලල දෙන්නං”“යන්ඩ අතේ සල්ලි නෑ. බැංකුවෙන් ගන්ඩ ඕනෑ. යංද බැංකුවට.”“දැං පුත්තලං යන්ඩද?”“යන්ඩ නේන්නං”“හා එහෙනං යංකො”දෙදෙනා ටික දුරක් ගිය තැන අමුත්තා මාම දෙස බැලුවේ ය.“මහත්තය ළඟ සල්ලි තියනවද?”“තියනව““කොච්චර විතර”“තිස් දාහක් විතර තියනව. මාස ගාණක පඩි”“ඒව කොහෙද තියාගෙන ඉන්නෙ?”“බෑග් එකේ”“හපෝ එච්චර සල්ලියක් බෑග් එකේ දාගෙන ඉන්ඩ එපා! කවුරු හරි ඒක ඇදගෙන දිව්වොත්!”මාමාට ද බයක් හිතිණ.“ආ සල්ලි ටික මේ ලියුං කවරෙ දාල සාක්කුවෙ දාගන්ඩ!” අමුත්තා ලියුම් කවරයක් දුන්නේ ය.හදිසියේ හමුවූ අමුත්තා කොපමණ හොඳ මිනිසකු දැයි මාමාට සිතිණ. ඔහු ලියුම් කවරය ගෙන බෑගයේ වූ මුදල එතුළ රඳවා එය සාක්කුවේ දාගන්නට හැදුවා පමණි.අච්චර හොඳ අරුම - පුදුම අමුත්තා මුදල් කවරය ඩැහැ ගෙන දිව්වේ ය.තැති ගත් මාමා ඔහු දිව්වේ කොහේ දැයි බලන විටත් හේ සෙනඟ අතර නොපෙනී ගොස් සිටියේ ය.“අනේ අනිච්චං මෙහෙමත් මිනිස්සු!” මාමාට කියැවිණ.හිස් බැල්මෙන් වටයක් දෙකක් කැරකී නන්නාදුන මිනිසුන් අතර අමුත්තා සෙවූ මාමා බැරිම තැන ආපහු හැරුණේ ය.පුත්තලම් බසයේ නගින්නට ඔහුට හිතුණේ නැත. ඔහු මිනුවන්ගොඩ බසයේ නැගී අපේ ගෙදර ආවේ ය.“කොළඹ පළාතෙ ඉන්නෙ මහ කපටි” මාමාට කියැවිණ.මාමා ඉස්තෝප්පුවට ගොස් බෑගය අතට ගත්තේ ය.“ගෙදර යන්ඩ සල්ලි තියනවද?” මම ඇසීමි.“මග වියදං තියනව. මං යන්නං.” මාමා සමුගත්තේ ය.මම පසු ගමන් කොට නැවතී ඔහු නොපෙනී යන තුරු බලා සිටියෙමි.අව්‍යාජ ගැමියන් රවටා අතේ ඇති දේට කොටන කොළඹ කාක්කන් නොයෙක් වෙසින් පෙනී සිටින බව අපේ මාමලා කවදා ඉගෙන ගනී දැයි මම නොදනිමි.  කොටුගොඩ, ඕපාත, කේ. ධර්මදාස පෙරේරා මහතා විසින් යොමු කරන ලද ලිපියක් ඇසුරිනි.ටගිය දවස බරණැස් නුවර බ්‍රහ්මදත්ත නම් රජ කෙනෙකුන් රජකම් කරන කාලයේ සුරා පානයේ යෙදෙන දනා බහුලව වෙසෙනා නියම් ගමෙක මනා වූ වෙහෙරක් ඇත්තේ ය. එක් තෙර නමක් ගෝල සාමණේරයන් හා වැඩ වසන්නේ දායකකාරකාදීන් වෙනුයෙන් යුතුකම් ද නොපිරිහෙළා ඉෂ්ට කරන්නේ ය.වස්සානය එළඹියේ ය. දායකකාරකාදීහු ‘හිමියනි වස්වැසුව මැනැව‘යි ඇරියුම් කළෝය. තෙරහු ද ඒ මනා කොට පිළිගත්තාහුය.එකල්හි නියම් ගම් සිසාරා ආරංචියක් පියාපත් ලැබ ඉගිළ යන්නේය. ‘යව! බලව! අරුමයෙක! තොප තෙරනම සුරා බී මත්ව සිටින්නේය!’ යනු ඒ ආරංචිය වන්නේ ය.හෙණයක් පත බෑ කලෙක මෙන් කම්පිත වූ සිත් ඇති දායකකාරකාදීහු වහ වහා වෙහෙර වැද,‘වහන්ස, නුඹ වහන්සේ සුරායෙන් මත්ව සිටින්නේ දැයි ඇසුවාහු, පිළිවදන් නොලද්දේ ‘එසේ නම්, මින් මතු එසේ නොකරව‘යි ඉල්වූහ.මෙසේ කල් ගෙවෙන්නා වූ එක්තරා රාත්‍රියෙක වෙහෙර ගන්ටාව නාද නින්නාද නංවන්නේය. කුකුස් වූ ජනයා එහි රැස්වූවෝ ‘කාරණා කිම්දැ’යි උනුන් විමසන්නට වන්හ.එකල්හි ගම් වැසි ස්ත්‍රියක් ගන්ටාව හඬවන්නී, ‘බලව! තෙර නම සුරා බී මත්ව සිටින්නේ ය! ඒ වග අතැඹුලක් සේ දක්වනු පිණිස ගන්ටාව වයන්නෙමි’යි කීවා ය.එසේ වූ කල්හි ජනී ජනයා සිතන්නෝ මේ ස්ත්‍රිය වූ කලි වහන්සේ රවටා රන් මසු ලැබ, එයින් දේශදේශාන්තර ගත වූවා, බෝ කල් ගෙවා නැවත මෙහි ආවාහුය. මේ දුටු වහන්සේ හිත් දැරිය නොහී ලෙඩ වූයේ තැවුල් සිතින් ආතුර වූ සේක. එසේ වී නමුදු වෙහෙර වැඩ පිණිස මහත් සේ වෙර දරා ඇති වහන්සේ අපට වටනේ යැයි සිතූ®හ.ඉනික්බිති කතිකාවක් පැන නැංගේය. මැදිහත් සිතින් විසඳුම් සෙවූ පැසුණු දනා රැවුල් ද කැඳ ද බේරාගනු වස් මන්ත්‍රණය කරනා කල්හි සුරා බී මත් ව පැමිණි දනා තෙරුන් පළවා හළ යුතු බවම ශපථ කළෝ උහුම ජය ගත්හ. ඉදින්, සුරා බී මත් වූ පිරිස්ම කෝලාහල කොට බැට දී තෙරුන් පළවා හළෝය. සාමණේරවරු ද පලා ගියෝ ය.ඒ වනාහී කෙසේද යත්; නළල් තල වැද හොත් මැස්සකු එළවනු රිසින් පොරොව ගෙන හිස පලා රජුත් මරා ගත්තකු බඳු නුනුවණින් යුත්තන් වන මේ පෘථග්ජනයෝ තෙරුන් පමණක් නොව වස් පිංකම ද නැතිකර ගත්තෝ හිස් වෙහෙර පමණක් උරුම කර ගත්තෝය.  අනන්‍යතාව සඟවා සිටීමට කැමැති ‘සිළුමිණ’ පාඨකයකු විසින් යොමු කරන ලද ලිපියක් ඇසුරිනි.දලිහාමි ගුරුන්නාන්සේ ගුරුකම් කරන කාලයේත්, මුල් ගුරුකම් කරන කාලයේත් ඔහු ගේ මුවග රැඳුණු වගන්තියක් විය.’හොඳයි හොඳයි, බොහොම හොඳයි’ යන්නය, ඒ.මෙයින් අසන්නා සුවපත් වූයේය. ගුරුන්නාන්සේට ද සතුටක් ලැබිණ.කලක් ගතවිය. ගුරුන්නාන්සේ විශ්‍රාම ලැබුවේය. එහෙත් අර වගන්තිය පුරුදු සේම ඔහු ගේ මුවග රැඳුණේ ය.අතර මඟ දී ගෝලබාලයකු හමුවීම ඔහුට සතුටක් විය.’කොහොමද පුතා?’’හොඳයි සර්. දැන් මං රස්සාවක් කරනව‘’හොඳයි හොඳයි, බොහොම හොඳයි’තවත් කලක් ගත වන විට ඒ වගන්තියට ඔහු ඇබ්බැහි වූයේ ය. ඒ වගන්තිය නොකියා කිසිවකුගෙන් සමු ගැනීමට බැරි තරමට එය ඔහු හා තදින් බැඳී සිටියේය.දිනක් ඔහුගේ සමකාලීන ගුරුවරයකු ඔහුට මුණගැසිණ.දෙදෙනා මහත් සතුටින් අතීත තොරතුරු සමරන්නට වූහ.’දැන් ඉතින් ලොකු මහත්තයො මං මුනුබුරාල එක්ක සෙල්ලං කර කර මගෙ විශ්‍රාම ජීවිතය ගෙවනව‘’හොඳයි හොඳයි, බොහොම හොඳයි’’ආ ඒක නෙමේ ලොකු මහත්තයො, මට කියන්ඩ බැරි වුණානෙ. අපේ අම්ම නැති වුණානෙ’’හොඳයි හොඳයි, බොහොම හොඳයි’තමාට වැරදුණ බව මුදලිහාමි ගුරුන්නාන්සේට තේරුණේ සුපුරුදු වගන්තිය මුවින් පිටවූ පසුය. ඔහු මහත් අපහසුවට පත්වී බිම බලා ගත්තේය.ටිකකින් සමාව ඉල්ලන්නට හිස ඔසවා බලනවිට සමකාලීන මිතුරා පෙනෙන්නට නොසිටියේය.  බිංගිරිය, කොස්වත්තේ ඩී.එන්.දිසානායක මහතා විසින් යොමුකරන ලද ලිපියක් ඇසුරිනි.නෙළුම් විල,සිළුමිණ, ලේක්හවුස්, කොළඹකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>12</month>
      <day>19</day>
    </date>
    <link>http://www.silumina.lk/2010/12/19/_art.asp?fn=as1012194</link>
    <topic>මාර්තා ආච්චිට හදපු ‘ගව ලෙන’</topic>
    <author>නිමල් හෙට්ටිආරච්චි</author>
    <content>මාර්තා ආච්චිට හදපු ‘ගව ලෙන’නත්තල උදා වෙන්න තව දින කිහිපයයි තියෙන්නේ. පුංචි සමන්ත මේ සූදානම් වෙන්නේ පසුගිය වසර පුරාම කැටයට එකතු කළ සල්ලි වලින් ගවලෙන හදන්න බඩු ගන්න කඩේට යන්නයි. අම්මේ මං යනෝ... කලිසම් සාක්කු දෙකම කාසි වලින් පුරෝගත්තු සමන්ත එක පිම්මට කඩේට  දුවනවා. කඩේට යන අතරමග තමයි, මාර්තා ආච්චිගේ ගෙදර, ආච්චි ගේට්ටුව ළඟ අඬනවා. ඇයි ආච්චියේ... අනේ පුතේ ඊයේ රෑ ඇදහැලුණු මහා වැස්සට මගේ ගේ පැත්තක්ම කැඩිලා.මා කීප දෙනෙකුටම කිව්වා. හැමෝටම එන්න විදියක් නෑ නත්තල අත ළඟනේ. හැමෝටම වැඩ. ආයෙත් වැස්සොත් මුළු ගේම කැඩිලා යාවි. ආච්චි දන්නවා පුංචි සමන්තට තමන්ට උදව් වෙන්න බෑ කියල. ඒත් හිතේ දුකට කියවුණේ.සමන්තට තමන් යන ගමන අමතක උනා. ඉන්න ආච්චියේ මම යාළුවො දෙතුන් දෙනෙක් එකතු කරගෙන එන්නම්. පීප්.. පීප්.. කටින් හෝං එක ගහලා කකුල් දෙකේ කාර් එක ස්ටාට් කළා. ගම වටේම ගියත් උදව්වට එකේකෙනක්වත් හොයාගන්න බැරි උනා. ඇයි නත්තල් නාට්‍යවලට – කැරොල්වලට, නත්තල් සැරසිලි ගවලෙන තරගයට හැමෝම බරටම වැඩ.සමන්ත ආයෙ ආවා මාර්තා ආච්චිව බලන්න. ආච්චි තාම අඬනවා. පව්.. ආච්චි අපි හදමු ගේ. ආච්චිගෙ මූණ එකපාරටම බැබළුණා. ඒත් මොහොතකින් මැලවිලා ගියා. අනේ පුතේ මට කාසි නෑනේ. මගේ ළඟ තියෙනවා. සමන්ත කාසි පිරිලා තියෙන සාක්කු දෙකට චිස්.. චිස් සද්දෙ නැගෙන්න තට්ටු කළා. එක පිම්මට කඩේට දිව්වා. මුදලාලි මට සිමෙන්ති බෑග් එකක් දෙන්න ගේ් හදන්න අවශ්‍ය බඩු ලිස්ට් එක එක හුස්මට කියාගෙන යන පුංචි එකා කව්දැයි මුදලාලි මේසෙ උඩින් නළල රැළිකරල බැලුවා.සල්ලි ඊළඟට මුදලාලි ගොරෝසු හඬින් ඇහුවා. සාක්කු දෙකේ තියෙන කාසි මිට මිට සමන්ත මුදලාලිගේ මේසෙ උඩින් තිබ්බා. බඩු අරගෙන සේතං මාමාගේ කරත්ත කුලියටත් එක්කම කාසි තිබුණා. නත්තල අත ළඟ නැත්නම් මාත් උදව්වට එනවා. මාර්තා ආච්චිට සේතං මාමා දුකෙන් කිව්වා. ඇළ අයිනෙ බට කැලෙන් බටත් ඊට වඩා ලොකු ලීත් සමන්ත ගස් වලට ගිහින් කැපුවා. බලාගෙන පුතේ පරිස්සමින් මාර්තා ආච්චි හැම වේලේම පුංචි සමන්තට මතක් කළා.සමන්ත හිතුවේ මාර්තා ආච්චිගේ ගේ හදලා දීලා කොහොම හරි පුංචි ගවලෙනක්වත් හදලා තරගයට සහභාගි වෙනවා කියලා. ඇයි නාට්‍යය වත් කැරොල් වලට පුරුදු වෙන්නවත් යන්න බැරි උනානේ. බොහොම මහන්සියෙන් දින හතරක්ම වැඩ කරලා හැන්දෑවේ මාර්තා ආච්චිගේ වැඩේ අවසන් කළා. දැන් නම් මාර්තා ආච්චිට හිනා සමන්ත කිව්වා. මගේ පුතාට ජේසු බිලිඳු පිහිටයි. කියමින් මාර්තා ආච්චි සමන්තගේ හිස ආදරයෙන් සිප ගත්තා.මැදියම් රෑ නත්තල් පූජාවට යන්න සමන්තත් අම්මාත්, අප්පච්චිත්, නංගීත් සූදානම් උනා. අප්පච්චි නත්තල් නිවාඩුවට ගෙදර ආවානේ. ඒගොල්ල සේරම හිතාගෙන ඉන්නෙ කඩ මංඩියෙ ළමයි හදන ගවලෙනට සමන්තත් උදව් උනා කියලා.පල්ලිය පිරිලා සෙනඟ, අලුත් ඇඳුම් පැලඳුම්, සතුටු මුහුණු ඔන්න නත්තල් උත්සවය ආරම්භ කළා. ලස්සන නාට්‍ය කිහිපයක්ම ඉදිරිපත් උනා. ඊළඟට නත්තල් දේව මෙහෙය පියතුමා දේශනා කළා. නත්තලේ අරුත හරිම වටිනා දේශනයක්. ඊට පස්සෙ ගවලෙනහි ජේසු බිලිඳු තැන්පත් කළා. විදුලි ආලෝකයෙන් බැබළුණ ගවලෙන හරිම ලස්සනයි. සමන්තත් හිතුවා මම හදන්න හිටියෙත් මේ වගේම ගවලෙනක් තමයි. සමන්තගෙ නෙත අග කඳුලු බිඳුවක් රැඳුනා. දැන් සමන්තලාට නිදිමතයි, නංගීත් නිදි. අම්මයි, තාත්තායි එක්ක හැමෝම ගෙදර ආවා.ඊට පස්සෙ නත්තල් කැරොල්, බැති ගී ගායනා තරගය පටන්ගත්තා. ඒ අතරේ පියතුමා ප්‍රමුඛ විනිශ්චය මණ්ඩලය ගමේ නත්තල් සැරසිලි බලමින් ගියා. මුළු ගමම එකම උත්සවයක් වගේ. මාර්තා ආච්චිත් විනිශ්චය මණ්ඩලය එයාගෙ ගේ ළඟට එනතුරු බලාගෙන හිටියා. පියතුමා ඇතුළු විනිශ්චය මණ්ඩලය ගේ ළඟට ආවහම ඒ අය ඉදිරියට ගිහිල්ලා මොන මොනවාදෝ හෙමිහිට කිව්වා. විනිශ්චය මණ්ඩලය මාර්තා ආච්චිගේ ගෙදරටත් ගියා.දස අතින් රතිඤ්ඤා හඬ, මල් වෙඩි අතරින් පහන් වී නත්තල් දින උදා උනා. හැමෝගෙම මුව අග තිබුණෙ සුබ නත්තලක් වේවා.. සුබ නත්තලක් වේවා යන්නයි. එදා සැඳෑ මෙහෙයට ගමේ හැමෝම එකතු උනා. ඇයි අදනේ ජයග්‍රාහකයින්ට තෑගි දෙන්නේ.පූජාවෙන් පස්සෙ නාට්‍යවලට, කැරොල් ගී ගායනා කළ ළමයින්ට, ගමේ හැම ළමයින්ටම තෑගි ලැබෙනවා. ඒත් සමන්තට නෑ.. අම්මයි, අප්පච්චිටයි හරිම දුකයි. ඇයි මෙයත් හිටියනෙ අම්මා අප්පච්චිට හෙමිහිට කෙඳුරුවා. ඇගේ කඳුළු විදුලි එළියට දිලිසුණා. තව එකම එක තෑග්ගයි ඉතිරි. ඒ සැරසිලිවලට, දෙවන ස්ථාන තුන්වන ස්ථාන නෑ. මුලින්ම රුපියල් දස දහසයි. නිවේදකයා නොනවත්වා කියාගෙන යනවා. මෙවර නත්තල් සැරසිලි හා ගවලෙන තරගයෙන් ජයග්‍රහණය කරන්නේ සමන්ත විරාජ් වර්ණකුළසූරිය පුතයි. හැමෝම පුංචි සමන්තව හොයනවා. මුළු දේවස්ථානයම ඇල්පෙනෙත්තක් වැටුනත් ඇහෙන තරමට නිහඬ උනා.නිහඬතාව බිඳිමින් පියතුමා හඬ අවදි කළා “අපි හඬක් විවෘත උනු අබලන් කඩුල්ලකින් ඇතුළු උනා. අවට ගස් අතර ලැඟ සිිට ගවයින්, එළදෙනුන් කිහිපදෙනෙක් අප දැක නැගී සිටියා. තවත් අය කන්දෙක ශබ්ද නගමින් ඔළුව සෙලවුවා. එහා පැත්තේ එළු ගාලේ එළුවන් හිස පිටතට දමාගෙන බලා සිටියා. සතුන්ගේ ගෙල බැඳි මිණිගෙඩි වලින් නැගුණු මිහිරි නාදය සුරදූතයින් ගැයූ ගී නාදය සිහිපත් කළා.සතුන් අතරින් ඉදිරියට නැගුණු අපට පෙරමග බලා සිටි මාර්තා ආච්චි සිහිගැන් වූයේ එදා ජෙරුසලමේ සිටි එඬේරුන්. අපිට දැනුනේ ජේසු උපත දැන ජේසු බිලිඳු දැක ගැනීමට පැමිණි වන්දනාකරුවන් ලෙසට. වර්ෂාවෙන් බිඳී ගොස් අලුත්වැඩියා කළ නිවසේ බරාඳයේ පිදුරු ඇතිරූ බිමෙහි සැබෑ ගව ඔරුවක බිලිඳු ජේසුතුමා සිටියා මරියතුමිත්. ජුසේ තුමාත් දෙපසින්. දැල්වෙමින් තිබුනේ එක් දිරාගිය ලංතෑරූමක් පමණක් වුවත් හාත්පස ඒකාලෝක වෙලා තිබුණා තරු එළියෙන්. එදා ජේරුසලමේ වල්ගා තරුව සිහි ගන්වමින්. ගෙයි මුදුන් කණුවේ ලෑලි කැබැල්ලක අඟුරුවලින් ලියා තිබූ “ගවලෙන” වචනය පවා අපට පැහැදිලිව පෙනුනා.ඒක ආශ්චර්යක්. එදා ජෙරුසලමේ ගවලෙන අප ඉදිරියේ විද්‍යාමාන උනා. පසුගිය සතියේ ඇද හැලුනු මහා වර්ෂාවෙන් දියබත් වූ පුංචි සමන්තගේ දෑතින් අලුත්වැඩියා උනු මාර්තා ආච්චිගේ නිවස සජීවී ගවලෙනක් බවට පත්වෙලා තිබුණා. ඒ නිසා සමන්ත පුතා තමයි මේ වසරේ ජයග්‍රාහකයා. හතර වසරෙ ගුරුතුමි ඇවිදින් “එන්න පුතා පුංචි සමන්තව අල්තාරය වෙත රැගෙන ගියා. අම්මයි, අප්පච්චි පුංචි පුතා ගේ දස්කම් ගැන සතුටු කඳුළු හෙළුවා. මහත් ආදරයෙන් හිස සිපගත් පියතුමා සමන්තට රුපියල් දසදහසක ත්‍යාගය පිරිනැමුවා. අපි මේ තෑග්ගත් මාර්තා ආච්චිටම දෙමු. පුංචි සමන්තගෙ හඬ දේවස්ථානයේ හාත්පස රැව්පිළිරැව් දුන්නා.නිමල් හෙට්ටිආරච්චිලේක් සිටි හෝම්ස්ජාඇළකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>12</month>
      <day>19</day>
    </date>
    <link>http://www.silumina.lk/2010/12/19/_art.asp?fn=as1012195</link>
    <topic>යව්වන උයන</topic>
    <author/>
    <content>යව්වන උයනසිර ගෙයක මහලු සිරකරුවකු සහ අලුත පැමිණිතරුණ සිරකරුවකු සංවාදයේ යෙදී සිටිති.මහලු සිරකරුවාමිත්‍රයා ඔබ අලුත පැමිණි අයෙක් වගෙයි. මොකක්ද කළ වරද සහ දඬුවම.තරුණ සිරකරුවාමම මගේ බිරිඳගේ අනියම් පුරුෂයා වෙඩි තබා ඝාතනය කළා. දැන් මා එල්ලුම් ගහට නියම වූ කෙනෙක්. ඒ දිනය ලබන 20 වනදායි.මහලු සිරකරුවාමිත්‍රයා මමත් මිනිහෙක් මරපු අනියම් මිනිමැරුම් චෝදනාවට ජීවිතාන්තය දක්වා සිර දඬුවම් විඳින කෙනෙක්. මම මේ හිරගෙදර ගතකරන 20 වැනි අවුරුද්ද.තරුණ සිරකරුවාබැලුවාම අපි දෙන්නම සමානයි වගේ පේන්නෙ.මහලු සිරකරුවානැහැ. නැහැ. කරුණු දෙකකින් අපි දෙන්න කොහොමටවත් සමාන නැහැ.තරුණ සිරකරුවාමොනවද ඒ කරුණු දෙක.මහලු සිරකරුවාපළමු වෙනි එක තමයි ඔබ වගේ මේ ජරා ජීවිතයෙන් මිදිලා මැරිලා යන්න බැරි එක.තරුණ සිරකරුවාඑතකොට අනිත් එක.මහලු සිරකරුවාඅනිත් එක තමයි ඔබට වගේ මැරිල යන දිනයවත් සිතා ගන්න බැරි එක.ශි‍්‍ර සෝම හේමචන්ද්‍රහවසට පෙරහුරු පංතියෙ ශිල්ප සතර කළේ එකට නිවාඩු දින පොත් ගුලේදි රංඩු වුණේ “ගුරු ගීතෙට” සැහැල්ලු විය ජීවිතයම අනාගතේ හීන පෙළට සරසවියේ පියන් දොරටු ඇයි වාරණ වුණේ නුඹටහිනා වෙවී හිටියෙ එකට තරහ වෙවී හිටියෙ එකට එහෙම ඉඳල ඉඳල එකට යන්න හිටියෙ සරසවියටපාට කරපු බිත්ති ඇතුළෙ මට හිතෙන්නෙ කටු මැටි ඇති හතියක් දැනෙනව පඩි නැග හේනේ ගල් ගෙඩි උඩ නැති විසූක දස්සන නගරේ ඇයි මේ හැටි කලබල ගති නුඹට මේව පෙන්නන්නට මිතුරියෙ, මා පිං කළ නැතිඑන්. ආරියරත්නකොළඹ විශ්ව විද්‍යාලයය ජීවිතය සුන්දරද? නෑ, නෑ, එතරම් සුන්දර නෑ එහෙනම්, මේ කියන්නෙ ඒ කවිබසනෙ ජීවිතය කවියක් නෙමෙයිද? නෑ එහෙනම් ලස්සන පද වැලක් ලස්සන පදවැලකට තමයි කවියක් කියන්නේ කවියකදි මුල මැද අග ගැලපෙන්න ඕනෙනෙ ඉතිං ජීවිතයෙදි එහෙම ගැලපෙන්නෙ නැද්ද? නෑ, නෑ, ඒ නොගැලපීම තමයි ජීවිතය කියන්නෙප්‍රසාදිනී රණසිංහපිළියන්දලනිරූ - ඒ දෙන්නාට අනුව තමයි මම වැඩ කරන්නේ. හැම දෙයක්ම තීරණය වෙන්නේ ඒ දෙන්නා අනුව. හැම කෙනෙකුගේ ම ජීවිතේට ඒ දෙන්නා වැදගත්. ඒ දෙන්නා නොහිටියා නං ලෝකෙ මීට වඩා වෙනස් වෙයි. කවුද ඒ දෙන්නා?අනූ - උත්තරේ අම්මයි තාත්තයි නේද?නිරූ - උත්තරේ ඒක වුනානං මට සතුටුයි. ඒත් අද ලෝකෙ කී දෙනෙක් ඉන්නවද, මව්පිය සෙනෙහස නැතුව? තාත්තා කවුද, අම්මා කවුද කියලා දන්නෙ නැති ළමයි කී දෙනෙක් ලෝකෙ ඉන්නවද? මම අදහස් කරන්නේ වෙන දෙන්නෙක්.අනූ - ම්... තව ටිකක් උදව් කරන්න.නිරූ - හොඳයි. ඒ දෙන්නටම පණ නෑ.අනූ - මොනවා! ඔයා කියන්නේ මැරුණ දෙන්නෙක්ද?නිරූ - නෑ. මේ දෙන්නව මරන්න මිනිස්සු එක එක දේවල් කරනවා. ඒත් මම කියන්නේ කෘත්‍රිම දෙයක්.අනූ - හරි. හැන්දයි ගෑරුප්පුවයි.නිරූ - නෑ අනු, ඒවා ඕන වෙන්නේ අතින් කෑම කන්න බැරි, අතඅපිරිසුදු මිනිස්සුන්ට. මම කියන දෙන්නාගෙන් එක්කෙනෙක් කෙට්ටුයි උසයි. අනිත් එක්කෙනා මහතයි මිටියි.අනූ - වංගෙඩිය සහ මෝල්ගස. ඒක තමයි උත්තරේ.නිරූ - නෑ අනූ. මුළු ලෝකෙම මේ දෙන්නා ගැන දන්නවා.ලෝකෙ හැමෝටම මේ දෙන්නා එකම විදිහටයි සලකන්නේ.අනූ - හරි පෑනයි මකනෙයි.නිරූ - ඇත්තටම කියනවා නං තුන් දෙනෙක් ඉන්නවා.අනිත් එක්කෙනා මේ දෙන්නටම වඩා කෙට්ටුයි. උසින් වැඩියි.අනූ - එහෙනම් පෑනයි මකනෙයි පැන්සලයි.නිරූ - නෑ අනූ. මම අදහස් කළේ පැය කටුවයි.විනාඩි කටුවයි තත්පර කටුවයි. ටිකක් හිතලා බලන්න.සචී සෙව්වන්දි ජයතුංගහොරණමධු කුසලානෙට අඩුපාඩුවකට යදියෙකු විලසින් ආ මිතුරෙකු හට බොරු කීවා බුදු හාමුදුරුවනේ! පවක් වේවිදෝ නෑ දන්නේසුමුදු නෙත්මිණි කොළඹ විශ්ව විද්‍යාලයයනුඹ මගේ ලෝකයට ආවේ අහම්බෙන්... ඔව් ඒක අහඹු සිදුවීමක්... ඒත් ඒ අහඹුව නුඹ හරිම සරල විදිහට විග්‍රහ කළා...’මං ඔයාට හුඟක් ආදරෙයි’ඒ නුඹේ විග්‍රහය. හැම වෙලේම මං උත්සාහ කළේ නුඹේ ඒ විග්‍රහය වැරදියි කියන්න. ඒත් හැම වෙලාවෙම නුඹ කරේ මහ ලොකු උදාහරණ ගොන්නක් ගෙනල්ලා මාව හිනස්සන එක. නුඹ ළඟදි මං හුඟක් සතුටු වුණා. හැම මොහොතකම මගේ කඳුළු සිනහා බවට පත් කරන්න තරම් නුඹේ වචනවල අපූර්වත්වයක් තිබුණා.නුඹට තිබුණා ලස්සන කවි හිතක්... ඒ වගේම අපූරු හිනාවක්... වෙලාවකට මට පුදුම හිතුණා... පුංචි කාලේ අහලා තිබුණ වීර කතාවල වීරයෝ යුද්ධ කරන්න විතරයි දැනගෙන හිටියේ. ඒත් නුඹ... කවි ලියන්න ඉගෙන ගත්තේ කොහොමද ඇහුවම නුඹ දුන්නේ දාර්ශනික පිළිතුරක්. ඉතිං ඒ හැමවෙලේම මට නිහඬ වෙන්න සිද්ධ වුණා. මගේ හැම ප්‍රශ්නයකට නුඹ ළඟ උත්තර තිබුණා. ඒ හැම උත්තරයක් හරිම සරලයි. තත්පරෙන් තත්පරේ මොහොතින් මොහොත මං නුඹේ කවි හිතට ළං වුණා.වැරදි බව දැනුණත් මට ඕන වුණේ නැහැ ඒ වැරැද්ද හදන්න. වෙලාවකට මට මහ ලෝභකමක් දැනුණා. නුඹේ ලෝකේ මට ඉඩ නෑ නේද කියලා. දන්නවද නුඹ, මේ විසල් ලෝකේ මං තනිවුණ වාර අපමණයි. මහ අකල් වැහි මගේ ලෝකයට ඇද වැටුණ හැම වෙලේම මං නුඹේ උණුසුම හෙව්වා. මගේ දුක නුඹට අකුරු කරා. ඒ හැම මොහොතකම නුඹ සිටියේ ගව් සිය ගණනක් දුරක. ඒත් නුඹ එක් නිමේෂයකින් මගේ කඳුළු සිඳ දැම්මා. නුඹ ළඟ ලොකු ආරක්ෂාවක්, ශක්තියක් මට දැනුණා.නුඹ මට කියා දුන්නා මිනිස් සිරුරක තියන සංවේදීම තැනක් ඇස් කියලා. ඒ තරමටත් වඩා නුඹ මට ආදරේ කරන බව කිව්වා. ඒ ආදරයේ තිබ්බා මහ ගැඹුරක්, අරුතක් ඒ වගේම අපූර්වත්වයක්. ඒ වගේම හැම වචනයකම පුංචිම පුංචි හෝ විශේෂත්වයක්... එහෙත් අදටත් මං දන්නෑ නුඹ ඇත්තටම මට ආදරේ කරා ද කියලා. ඇයි මට මෙච්චර ආදරේ කියන ප්‍රශ්නෙට නුඹ දුන්නු එකම පිළිතුර වුණෙත් මං දන්නේ නැහැ කියන එක... ඇත්තෙන්ම මං නුඹට ආදරය කරා. ඒත් ඒ යථාර්ථය සැරෙන් සැරේ මාව නුඹෙන් ඈතකට අරන් ගියා. ඒ හැම වෙලාවකම මං තවත් නුඹට ළං වුණා.මං දන්නවා කවදා හරි දවසක නුඹ මා අතහැර යන බවත්, ඒ දිනය ළඟ එන බවත්. ඒත් මට හයියක් නැහැ ඒ ගැන හිතන්න. ඉතිං අද හෝ හෙට අප සමුගත යුතුයි.කළුවලා වැතිර ගත් නිල් අහස් වියන යට බොහෝ කල් දුක ගොතා ඇමුණුවා තරු ගොඩක් ඉතින් නුඹ මා අතහැර යන දවසට එවන්නෙමී එළිය කරනට නුඹ යනෙන මාවත්...ගෙවී ගොස් දිනෙන් දින, දිනෙක මා මියැදෙනා අවසන් නිමේෂයේදී හෝ නුඹ කවුදැයි දකින්නට පාරමී පුරමී මං ඉතින් මා ළඟට විත් සීතලව ගිය මුවග හාදුවක් තවරලා කියා යන්න මට කුමක්දැයි අපේ මේ සබදකම...ගයත්‍රි අනුෂ්කා පරණවිතාන අතුරුගිරියසුන්දර සියඹලන්ගමු අපෙ ගම් පෙදෙ ස සැරසූ ඇතෙකි මැණිකකි ඔබ සතර දෙ ස කිසිවකු නොසිතු ලෙස ඔබ හැර ගිය ද බැ ස හැම හදවතක ඇත රුව ගුණ කිමිද බැ සඔබ හිස අතගගා රස ආහර කැවුණා ගුරු ගුරු හඬින් ඔබෙ හදවත කිති කැවුණා දරුවන් පවා ඔබ ගැන අදරින් වෙළුණා මේ හැම වෙනස් වීමට දින සති ගෙවුණාවනයේ වෙසෙන ඔබෙ රුදු සොයුරන් දෙදෙනා සමඟින් ඔබ ද අපෙ ගම වෙත ඇතුළු වුණා උන් කළ විපත්වලටත් ඔබ හවුල් වුණා නරක මිතු දමින් ඔබ රුදු ඇතෙක් වුණාරථයේ හඬට ඔබ තව තව රුදුරු වුණා අභිමානයේ දළයෙන් රිය සිදුරු වුණා ඒ කැලඹීම ඔබෙ මරණෙට හේතු වුණා නෙතු අග කඳුළු රැඳෙමින් ඔබ නිසල වුණා  එන්. ආර්. රෝහණ සම්පත් විජයවර්ධනකැ/ දෙහි යටිවල කනිටු විදුහල,මියනවිට දැරණියගලහෝරාවක් ගෙවී ගියද වාහන සද්දේ නෑ තව අඩු වූයේහැරමිටියේ වාරුවෙන් නැගි සිටියද දෙපා යුග රිදුම් දෙයිදෑස නොපෙනුණත් පිං කරලා ඇතයි සිතේකවුදෝ මා අත අල්ලාගෙන පාර පැන්නුවේනුඹ වැනි දරුවන් සිටිනා මේ ලොව කොතරම් සුන්දර ද කියා සිතේ  පුෂ්පලතා කටුලන්දඔබේ නිර්මාණාත්මක ලිපි කවි, සංකල්පනා, චිත්‍රකතා, විනෝද කතා, සත්‍ය අත්දැකීම් මේ ලිපිනයට එවන්න.සංස්කාරක ,යව්වන උයන, සිළුමිණ, ලේක්හවුස් ,කොළඹ 10.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>12</month>
      <day>19</day>
    </date>
    <link>http://www.silumina.lk/2010/12/19/_art.asp?fn=as10121912</link>
    <topic>තමන් කරන දේ නිතර සිහිපත් කිරීමෙන් හරි වැරැද්ද තේරුම් ගැනීම පහසුවෙයි</topic>
    <author>සාකච්ඡා කළේ -රමණී සුබසිංහ</author>
    <content>තමන් කරන දේ නිතර සිහිපත් කිරීමෙන් හරි වැරැද්ද තේරුම් ගැනීම පහසුවෙයිඅමරපුර මහා සංඝ සභාවේමහා ලේඛකාධිකාරී ආචාර්යබ්‍රාහ්මණවත්තේ සීවලී අනුනායක හිමිසිදුහත් බෝසතාණන් වහන්සේ සම්මා සම්බුද්ධත්වය ලැබ පන්සාළිස් වසක් පුරාම තම ජීවිතය කැප කළේ ලෝක සත්ත්වයාගේ හිත සුව පිණිස ය. මඟ නොදැන සසර කතරේ අතරමං වූ සත්ත්වයා දුකින් මුදවා ගනු පිණිස ය. බුදුරජාණන් වහන්සේ ගේ පළමු අවවාදය හා ආදර්ශය බවට පත්වූයේ ද පරාර්ථ සේවයයි. උන්වහන්සේ තම ප්‍රථම ශ්‍රාවක පිරිස අමතා දේශනා කොට වදාළේ‘චරථ භික්ඛවේ චාරිකං, බහුජන හිතාය බහුජන සුඛාය...’ ලෝක සත්ත්වයා ගේ හිත පිණිස, සුව පිණිස ධර්ම චාරිකාවේ හැසිරෙන ලෙසට ය.උන්වහන්සේ තම ශ්‍රාවකයන් වහන්සේ පුරුදු පුහුණු කළේ මේ සමාජයේ ඉදිරියෙන් ගමන් කරනා පිරිසක් ලෙසට ය. පසු පසින් ගමන් කරන්නා වූ මිනිසුන්ට තම ජීවිතය සකසා ගන්නට නිවැරැදි මග කියා දෙන්නා වු ආදර්ශමත් ගුරුවරුන් ලෙසට ය.බුදුරජාණන් වහන්සේ සම්මා සම්බුද්ධත්වය ලැබ වසර 2600 ක් උදාවන්නට ඇත්තේ තවත් සුළු කාලයකි. මෙහි දී උන්වහන්සේ ගේ ධර්ම මාර්ගයේ ගමන් කරන්නා වූ බුද්ධ පුත්‍රයන් වහන්සේට පැවරෙන වගකීම සුවිශාල ය. අධර්මයෙන් මං මුලා වූ ජනතාවට සත්‍යය වටහා දී, ධර්මාවබෝධය ලබා දී යහමඟට ගැනීමට, උන්වහන්සේ ක්‍රියා කළ යුතුව ඇත.තුනුරුවන් කෙරෙහි ශ්‍රාද්ධාවෙන් ශීල, සමාධි, ප්‍රඥා ආදී ගුණධර්මයන් වඩා භෞතික හා අධ්‍යාත්මික සංවර්ධනය වෙත ළඟා වූ පිරිස් මේ සමාජයේ කොතෙකුත් වෙති. ඒ හා සමඟ ම ධර්මය නොදැන, පංච ශීලයවත් ආරක්ෂා කර ගන්නට නොහැකි වූ, බෞද්ධයින් යැයි කියා ගන්නා පිරිසක් ද වෙති. බෞද්ධ භික්ෂුන් වහන්සේ, සංසාර ගමනේ මං මුලා වූ මේ අසරණයින්ට නිවැරැදි මඟ පෙන්වා දෙන්නට උනන්දු නොවුණේ නම් බෞද්ධ සමාජය විනාශ වී යෑම වැළැක්විය නොහැකි වනු ඇත.බුදු රජාණන් වහන්සේ සැවැත් නුවර දෙව්රම් වෙහෙර වැඩ වසන සමයෙක එහි පැමිණි දේව පුත්‍රයෙක් මෙසේ විමසන්නේ ය.‘අන්තෝ ජටා බහි ජටා ජටාය ජටිතා පජා තං තං ගෝතම පුච්ඡාමී කො ඉමං විජටයේ ජටං’ස්වාමීනි, භාග්‍යවතුන් වහන්ස, ඇතුළත ද අවුල් ය. පිටත ද අවුල් ය. මේ ලෝක සත්ත්වයා අවුලෙන් අවුලට පත්ව සිටිති. මේ අවුල නිරවුල් කරගන්නේ කෙසේ ද?එවිට බුදුරජාණන් වහන්සේ මෙසේ දේශනා කළහ.‘සීලෙ පතිට්ඨාය නරො සපඤ්ඤෝ චිත්තං පඤ්ඤංච භාවයං ආතාපි නිපකො භික්ඛු සො ඉමං විජටයෙ ජටං’සීලයෙහි පිහිටි, ප්‍රඥාව ඇති, සිත හා ප්‍රඥාව වඩන, වීර්ය ඇති පුද්ගලයා ගැටලු නිරාකරණය කරගන්නේ ය.බෞද්ධ භික්ෂූන් වහන්සේ උත්සාහ කළ යුතු වන්නේ බෞද්ධ ජනතාව කෙරෙහි කායික වාචසික සංවරය ඇති කොට අධ්‍යාත්මික සංවරය උදෙසා මෙහෙයවීමට ය. නිවැරැදි ධර්ම මාර්ගයේ ගමන් කරවීමට ය. භික්ෂුන් වහන්සේ උතුම් වූ සමාජ සේවකයෙකි.සැබෑ බුද්ධ පුත්‍රයන් වහන්සේ නිරන්තරයෙන් ම කටයුතු කරන්නේ ගිහියා ගේ යහපත වෙනුවෙනි. මිලිඳු නාගසේන වාදයේ දී නාගසේන හාමුදුරුවෝ මිලිඳු රජුට පෙන්වා දෙන්නේ‘සීයෝ ජීවිත පරියාධානේථී...’ බෞද්ධ භික්ෂූන් වහන්සේ කවර බාධක හමුවේ වුවද සිංහයකු සේ ඉදිරියට ගමන් කරන බවයි.භික්ෂුවක් බවට පත්වීම යනු තමන් ගේ පෞද්ගලිකත්වය සම්පූර්ණයෙන් ම නැති වී යාමකි.උන්වහන්සේට රකින්නට කෙනෙක් හෝ ආරක්ෂා කරන්නට වස්තුව නැත. කිසිවකු හෝ කිසිවක් පිළිබඳ බැඳීමක් නැත. වස්තුව හෝ සැප සම්පත් පිළිබඳ ආදරයක් නැත.“අතීතානානු සෝචන්තී නප්ප ජප්පන්ති නාඝතං පච්චුප්පන්නේන යා පෙන්තී තේන වණ්ණෝ පසීධීතී”උන්වහන්සේට අතීතය ගැන පසුතැවීමක් නැත. අනාගතය ගැන සිහින මවන්නේ ද නැත. වර්තමානය තුළ පමණක් ජීවත් වන්නේ ය. මේ නිසා සමාජයට සේවය කරන්නට සුදුසුම පුද්ගලයා උන්වහන්සේ ය. තමන් උතුම් වූ බුද්ධ පුත්‍රයන් වහන්සේ කෙනෙක් බවට පත්වීමේ දී වූ පොරොන්දු පත්‍රය පිළිබඳව උන්වහන්සේ නිරන්තරයෙන් ම මෙනෙහි කළ යුතු ය. බුදුරජාණන් වහන්සේ භික්ෂූන්ට නිතර නිතර එක්රැස් වන ලෙස දේශනා කොට වදාළේ තමන් පොරොන්දු වූ මේ ක්‍රියාපටිපාටිය පිළිබඳ සාකච්ඡා කිරීමට ය. තමන් ගේ අඩුපාඩු සාකච්ඡා කිරීමට හා සමාජයට ඉටුවිය යුතු සේවය ගැන කතා කිරීමට ය. එහෙත් වත්මන් භික්ෂු සමාජයේ නිතර නිතර එක් රැස් වීමක් දකින්නට ලැබෙන්නේ නැත. උන්වහන්සේ සීමාවට එක් වන්නේ වස් සමාදන් වන දිනයේ හා වස් පවාරණය කරන දිනයේ දී පමණි.තමන් කරන්නා වූ කාර්යය පිළිබඳ නිතර නිතර සිහිපත් කරනවා නම් එහි හරි වැරැද්ද තේරුම් ගැනීම පහසුවේ. බෞද්ධ සමාජය පිරිහීමට පත් වන්නේ, විවිධ සංවිධානවලට බෞද්ධයින් අන්‍යාගාමිකයින් බවට පත්කර ගැනීම පහසුවන්නේ මාර්ගෝපදේශකයන් වහන්සේ තමන්ට අදාළ කාර්යය නිවැරැදිව ඉටු නොකොට වෙනත් කටයුතුවල නිරත වීම නිසා ය.බුදුරජාණන් වහන්සේ සංයුක්ත නිකායේ දී ‘ආරභථ, නික්ඛමථ, යුඤ්ජථ’ යනුවෙන් දේශනා කළහ. ආරම්භ කරන්න, නික්ම යන්න, එහි යෙදෙන්න යනු මෙහි අරුත ය. භික්ෂුන් වහන්සේ පරාර්ථ චර්යාවෙහි නිතර විය යුතු වන්නේ එපරිදි ය. සමාජ සේවයේ දී උන්වහන්සේ ආදර්ශවත් විය යුතු ය. ගමනින්, කතා බහෙන්, ආහාර ගන්නා පිළිවෙතින් ආදී සියලුම චර්යාවන්ගෙන් හික්මුණු, විනය ගරුක පුද්ගලයෙක් විය යුතු ය.අද මේ සමාජයේ මිනිසුන්ට විසඳාගත නොහැකි ගැටලු රැසකට මුහුණ දෙන්නට සිදු වී තිබෙන්නේ ලැබෙන දෙයින් සතුටු වීමට හැකිවන ලෙස මනස සකසා ගත නොහැකි වීම නිසා ය. භික්ෂුන් වහන්සේ ගිහියාට අල්පේච්ඡ දිවියේ අගය හා සැනසිලිදායක බව නිරන්තරයෙන් ම අවබෝධකොට දිය යුතු ය.උන්වහන්සේ ද ඒ හා සම්බන්ධව ආදර්ශවත් විය යුතු ය. දෑත දෙපය හකුලා පසෙකට වී ලැබෙන දෙයක් කා බී අලසව ජීවත් විය යුතු යැයි අල්පේච්ඡ බව යන්නෙන් අදහස් නොවේ. යම් පුද්ගලයෙක් තමන් ගේ ලෞකික හා ලෝකෝත්තර දියුණුව අපේක්ෂා කරනවා නම් හේ අනලස්විය යුතු ය. තමන් කරන කාර්යයෙහි දක්ෂ විය යුතු ය. උත්සාහය, උනන්දුව වර්ධනය කළ යුතු ය. ගිහියාට මෙන් ම භික්ෂුන් වහන්සේ ට ද මෙය පොදු ධර්මතාවයකි.බුදුරජාණන් වහන්සේ තමන් වහන්සේ ගේ සුචරිත ව්‍යාපාරයෙහි දී සංඝ ශාසනයේ විවිධ තනතුරු බෙදා දුන් හ. අසූමහ ශ්‍රාවකයන් වහන්සේ පත් කරන අවස්ථාවේ දී ඥාති සමූහයාගෙන් උන්වහන්සේ වෙත විවිධ ඉල්ලීම් ගලා එන්නට වූහ. එහෙත් සම්බුද්ධ ශාසනයේ තනතුරු හිමි වූයේ අදාළ කාර්යයෙහි නියම සුදුස්සාට පමණි. පරාර්ථ සේවයේ දී විය යුත්තේ ද එයයි. තවත් කෙනෙකුට සේවය සැලසීමේ දී බොහෝ විට සිදුවන්නේ තමන් ගේ ඥාතියාට, හිත මිතුරාට, දන්නා හඳුනන පුද්ගලයාට ප්‍රමුඛතාවය හිමි වීමය.එසේත් නැතිනම් තමන්ට වැඩි වැඩියෙන් ප්‍රතිලාභ ලබාදෙන පුද්ගලයා කෙරෙහි වැඩි අවධානය යොමු කිරීම ය. එහෙත් එය බුදුරජාණන් වහන්සේ දේශනා කොට වදාළ ධර්මයට සම්පූර්ණයෙන් ම පටහැනි වන බව ගිහි පැවිදි ;දපිරිසම අමතක නොකළ යුතු ය.ජාතික සමගිය ගොඩනැඟීමෙහිලා භික්ෂුන් වහන්සේට සුවිශාල කාර්ය භාරයක් ඉටු කළ හැකි ය. විශේෂයෙන් මේ සමාජයේ දෙමළ බස හසුරුවන ජනතාවට ද ධර්මය දේශනා කළ හැකිය. බුදු දහම පිළිබඳ ඉගෙනීමට කැමැති, බුදු බණ අසන්නට කැමැති බොහෝ පිරිස් වතුකරයේ වෙසෙති. එම ප්‍රදේශවල ආගමික වැඩසටහන්වලට සහභාගි වීමේ දී මේ බව දැක ගන්නට ලැබුණි. දෙමළ ජනතාව බෞද්ධයින් කිරීමක් පිළිබඳ මෙයින් අදහස් වන්නේ නැත. සමගියෙන් සමාදානයෙන් ජීවත්වීමේ අගය ඔවුන්ට පහදා දිය යුතු ය.භික්ෂුන් වහන්සේ කෙරෙහි පක්ෂ පාට භේද, ජාති ආගම් භේද නොතිබිය යුතු ය. සියලු සත්ත්වයා කෙරෙහි ම කරුණාවෙන්, මෛත්‍රියෙන් උන්වහන්සේ ධර්මය දේශනා කළ යුතු ය. අටුවා ටීකා ලියමින් බුද්ධ ශාසනයට ඉමහත් සේවයක් කළ බුද්ධඝෝෂ හිමියන් දකුණු ඉන්දියානු දෙමළ ජාතිකයෙකි. දෙමළ බසින් ලියැවී ඇත්තේ මහා කාව්‍ය දෙකක් පමණි. මේ කාව්‍යය දෙක ම රචනා වී ඇත්තේ ද බුදු දහම ඇසුරිනි.ගිහියා ගේ හිත සුව පිණිස පරාර්ථ සේවයෙහි යෙදෙන භික්ෂුන් වහන්සේ දැනුමින් සන්නද්ධ වීම අත්‍යවශ්‍යය. ගණිතය, විද්‍යාව, භූගෝලය ආදී විෂයයන් ගැන මෙන් ම ලෝකය පිළිබඳ දැනුවත් වීම අවශ්‍යය. එහෙත් ප්‍රමුඛතාවය දිය යුතු වන්නේ බෞද්ධ ධර්මය පිළිබඳ පරිපූර්ණ දැනුමක් ලබා ගැනීමට ය. එය අත්‍යවශ්‍ය ය. ගැටලුවක් පැමිණි තැන ලෝකයා විමසන්නේ ඒ සම්බන්ධව බුදුරජාණන් වහන්සේ දුන් පිළිතුර පිළිබඳව ය.පරාර්ථ සේවයේදී විවේචන හිමිවීම සාමාන්‍යය. රහසින්වත් පව් නොකළ බුදුරජාණන් වහන්සේට පවා දෝෂාරෝපණ එල්ල විය. ඒ සියල්ල විඳ දරා ගනිමින් උන්වහන්සේ ලෝක සත්ත්වයාට පිහිට වූහ. උන්වහන්සේ ගේ මඟ ගමන් කරන බුද්ධ පුත්‍රයන් වහන්සේ ද ඒ මඟ යා යුතු ය.බුදුරජාණන් වහන්සේ දේශනා කොට වදාළ විනය පිටකයට අනුව භික්ෂුන් වහන්සේ සමාජගත වීම පිළිබඳ අවධානය යොමු කිරීම යුගයේ අවශ්‍යතාවයකි. ඒ අනුව සම්බුද්ධත්ව ජයන්තිය උදෙසා පිළිවෙතින් පෙළ ගැසෙන මේ මොහොතේ සංඝ සමාජයේ චිරස්ථතිය හා බෞද්ධ සමාජයේ උන්නතිය සඳහා සංඝ සංගායනාවක් පැවැත්වීම ද වැදගත්වේ.භික්ෂුන් වහන්සේ ආරක්ෂා කර ගැනීම සඳහා ගිහි බෞද්ධයා වෙත ද පැවරෙන වගකීමකි. භික්ෂුන් වහන්සේට පරාර්ථ චර්යාවෙහි නිරත වීම සඳහා යෝග්‍ය පරිසරයක් නිර්මාණය කර දීමට හෙතෙම උනන්දු විය යුතු ය. අධ්‍යාපනය ලබන සමහර ශිෂ්‍ය භික්ෂුන් වහන්සේට අවශ්‍ය පොතපත පවා ලබා ගැනීම අපහසුවන අවස්ථා බොහෝ ය.ආදායම් ලබන පහසුකම් සහිත විහාරස්ථානවලින් ද රට පුරා වෙසෙන ශිෂ්‍ය භික්ෂුන් වහන්සේ පිළිබඳ සොයා බලා ඒ අඩුපාඩු සපුරාලීමට පුළුවන. පමණට වඩා ප්‍රත්‍යය නො පිළිගැනීම අල්පේච්ඡතාවයයි. එවන් ගුණයෙන් යුතු භික්ෂුන් වහන්සේ සමාජයට ප්‍රියය. ප්‍රශංසා හිමි වන්නේ ය. අල්පේච්ඡ ගුණයෙන් යුතු භික්ෂුන් වහන්සේ ප්‍රත්‍යය බොහෝ වශයෙන් ගොඩ ගසා ගත්තේ නැත.‘සංගාමෙ මතං ස්‍යෙයෝ’ උන්වහන්සේ ඉදිරියට යා යුතු වන්නේ පරාජය නොවූ කෙනකු වශයෙනි. ඒ උතුම් ගුණැති භික්ෂුන් වහන්සේ ගේ පරාර්ථ චර්යාව සඳහා අවශ්‍ය පරිසරය නිර්මාණය කරදීමට විශේෂයෙන් ම බෞද්ධ නායකයන් ඇතුළු සමස්ත බෞද්ධ සමාජය ම තම සහයෝගය ලබාදිය යුතු ය.සාකච්ඡා කළේ -රමණී සුබසිංහඡායාරූප - ගීත් ද මැල්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>12</month>
      <day>19</day>
    </date>
    <link>http://www.silumina.lk/2010/12/19/_art.asp?fn=as10121913</link>
    <topic>දශක හතරක් තිස්සේ නොකඩවා බෝධි පූජා පවත්වන හිමිනමක්</topic>
    <author>සටහන සහ සේයාරූ</author>
    <content>දශක හතරක් තිස්සේ නොකඩවා බෝධි පූජා පවත්වන හිමිනමක්1972 වසරේ මැයි මස 10 වැනි දින මුලින්ම ආරම්භ කරන ලදුව පුරා වසර 38 කට අධික කාලයක් තිස්සේ එකම දිනයකුදු අත් නොහැර බෝධි පූජා වාර 14000 ක් පමණ එකම හිමි නමක විසින් - එකම ස්ථානයකදී පැවැත්වීම එතරම් ලෙහෙසි - පහසු කර්තව්‍යයක් නොවන බව අමුතුවෙන් කිව යුතු නැත.මේ මාහැඟි බෝධි පූජා පුණ්‍යකර්මය පිළිබඳව සබරගමු පළාතේ පමණක් නොව පිට පළාත්වල පවා සෑහෙන ප්‍රසිද්ධියක් පවතින අතර මෙය විවිධ දුෂ්කරතා මධ්‍යයේ වුවද ක්‍රමවත්ව මෙහෙයවනු ලබන්නේ කුරුවිටි කෝරළේ අධිකරණ සංඝ නායක, මාහර, වියලගොඩ සහ පොල්වත්ත විහාරත්‍රයාධිපති අස්ගඟුලේ විමලරතන නා හිමියන් විසිනි.විවිධ වූ රෝග පීඩා, දුක් කම්කටොලු යනාදියට පත්වූ සිය දහස් සංඛ්‍යාත පිරිස් සඳහා දෛනිකව බෝධි පූජා පවත්වන උන් වහන්සේ වරින්වර රටට, දැයට, රජයට, ත්‍රිවිධ හමුදාවට සහ පොලීසියට සෙත් පතා විශේෂ බෝධි පූජා ද පවත්වති.ඇහැලියගොඩ මාහර පුරාණ විහාරස්ථානයේ පැවැත්වෙන මෙම බෝධි පූජාව සැබැවින්ම රටට සෙත ශාන්තිය උදා කරන කර්තව්‍යයකි.  විමලරතන හිමියෝ බැතිමතුනට සෙත් පතද්දීරන් වැටකින් ආරක්ෂිත මාහර බෝධීන් වහන්සේ සහ අභිනවයෙන් ඉදිකැරුණු බුද්ධ ප්‍රතිමා වහන්සේ වැඩ සිටින මන්දිරය.සටහන සහ සේයාරූඇහැලියගොඩ විශේෂ නිමල් විජයතුංගකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>12</month>
      <day>19</day>
    </date>
    <link>http://www.silumina.lk/2010/12/19/_art.asp?fn=as1012196</link>
    <topic>රෑ කළුවරෙත් අම්මා අමාරුවෙන් හුස්ම ගන්නා හඬ මට නිබඳව ඇහුණා</topic>
    <author>උපාලි සමරසිංහ</author>
    <content>රෑ කළුවරෙත් අම්මා අමාරුවෙන් හුස්ම ගන්නා හඬ මට නිබඳව ඇහුණාවනිතා කටයුතු අමාත්‍යාංශයේ හිටපු අතිරේක ලේකම්ජයන්තා රුක්මණී සිරිවර්ධනපැතිරෙන සිනාවෙන් ඔපවත් වුණ මුහුණ අප පාසලට ඔබ වාගෙයි සඳ පාන නැතිවෙයි අද අපට ඔබ සිප් සත ගේන එනමුත් හෙටත් ඔබෙ සහයෝගය ඕනඅප ගුරු මෑණියනි පහනක් මෙන් ඉන්න ආලෝකය බෙදා තව තව වැජැඹෙන්න තෙරුවන් සරණ ලැබ දිගු කල් සැර දෙන්න ආසිරි මල් මිටක් පිළිගන්වමි මෙන්නඒ මීට වසර තිස් ගණනකට පෙරදීය. කත්‍රිආරච්චිගේ මායාවතී පෙරේරා නම් ගුරු මාතාව කඳුළු සලමින් තම දුවා දරුවන් ඇයට ගයන මේ කවි ආසාවෙන් අසා සිටියාය. තම කඳුළ දහදිය දරුවන් වෙනුවෙන් කැප කළ එතුමිය එදා පිලපිටිය මහා විද්‍යාලයෙයේදී ඉසුඹු ලබන මොහොතේ අසන ලද මේ උපහාර කවි ලියා තිබුණේ ජනප්‍රිය කිවිඳියක වන ප්‍රේමා සුරවීරය. ලංකාවේ ප්‍රකට කිවිඳියක, ග්‍රන්ථ කතුවරියක, කෙටිකතාකාරියක මතු නොව පරිපාලන සේවයේ හිටපු නිලධාරියක ද වන ජයන්තා රුක්මණී සිරිවර්ධන ඇගේ ලොකු දියණියයි. පාසල් සිසුවියනට දිරිය ගුරු මවක වූ ඒ මාතාව දරුවන්ට ද ශ්‍රේෂ්ඨ මෑණියක වූවාය. ජයන්තා රුක්මණී අද අපේ පිළිසඳරට එන්නේ ඒ දිරිය මව පිළිබඳ මතක එක්තැන් කරමිනි.මගෙ පියා මර්පි ගුණදාස. විදුහල්පතිවරයෙක් හැටියට කටයුතු කළා. දෙසට බසට රැසට අපේ පණ දීමයි අපට සැපේ කියන න්‍යායෙන් වැඩ කළ හෙළ හවුලේ සාමාජිකයෙක්. අම්මා ගුරුවරියක්. කත්‍රිආරච්චිගේ මායාවතී පෙරේරා. අම්මා ඇහැළියගොඩ. පියා ඉඳුරුව කයිකාවල.ලංකාවට නිදහස ලැබිලා මහා සංස්කෘතික පුනරුදයක් ඇතිවෙමින් තිබූ කාලයක කවියට මේ රටේ ඉහළ තැනක් තිබුණා. පියාත් මවත් දෙන්නම කවියට හරිම ඇල්මයි. ඒ කාලෙ මීමන ප්‍රේමතිලක මහත්තයා මීවදය, දේදුන්න වගෙ ජනප්‍රිය කවි සඟරා කරමින් හිටපු වෙලාව. දෙන්නම මේ කවි සඟරාවල පාඨකයො. කවි පුවත්පත්වලට සඟරාවලට ලියලා ඒ වැඩමුළු අතරට අහඹු ලෙස ගිහින් මේ දෙන්නා හඳුනාගත්තා.දෙන්නට දෙන්නා ලිපි පවා ලියා තිබෙන්නේ කවියෙන්. ඒ නිසා කවි පිළිබඳ ආභාසය මටත් ගෙදරින්ම තමයි ආවෙ. මේ දෙන්නා විවාහ වුණාට පස්සෙ මුලින්ම ඉඳලා තියෙන්නෙ ත්‍රිකුණාමලයෙ. මං පවුලෙ වැඩිමලා. පස්සෙ කාලෙක නංගිලා දෙන්නයි මල්ලිලා දෙන්නයි මේ පවුලට එකතු වුණා. මං ඉපදිලා තියෙන්නෙ ත්‍රිකුණාමලයෙ. පියා පාසලෙන් පාසලට මාරු වෙලා යනකොට අම්මත් උප ගුරුවරියක් හැටියට ඒ ඒ ස්කෝලෙට මාරුවෙලා ඇවිත් තියෙනවා. තමන්ගෙ බිරිය වුණත් ඒ ඒ ගුරු කාර්ය මණ්ඩලයෙ අම්මට කිසිම විශේෂ තැනක් නෑ. ඇයත් ඔහුගේ් ගුරුවරියක් විතරයි. ඒක මං පවුලෙ වැඩිමලා හැටියට හොඳාකාරව දන්නවා. සෙනඟ ඉදිරිපිට බනීවි කියලා බයට අම්මා පාසලට ගිහින් හොරෙන් බයෙන් ඇවිත් මාව බලලා යනවත් මතකයි. මට මුල්ම මතකය එන්නෙ පහළ බියන්විල ස්කෝලෙ පියා විදුහල්පති හැටියට ඉන්නා කාලෙ අම්මත් ගුරුවරියක් හැටියට උදෙන්ම ස්කෝලෙට යනවා. එතකොට මට යම්තම් අවුරුදු 2 –3ක් ඇති. අපි හිටියෙ ගුරු නිවාසවල. අම්මා තාත්තට හොරෙන් මාව බලාගන්ඩ දීලා තියෙන කෙනා හරියට බලනවාද කියා බලන්ට ද දන්නෙත් නෑ හිටිගමන් මාව බලන්ඩ එනවා.ඇයට තිබුණා ඉතාම මධුර හඬක්. මේ මධුර හඩින් ඇය හැම විටම අපට ඇහෙන්න කීවෙ උපදේශාත්මක කවි. ලෝවැඩ සඟරාවෙ, සුභාෂිතයෙ කවි ඇයට කටපාඩම්. ඒත් ඇය වැඩිපුරම ආසා කළ පොත සැලළිහිණිය. මාත් ලොකු මහත් වෙලා බැලුවාම සිරි රහල් හාමුදුරුවන්ගෙ විශිෂ්ටතම කාව්‍ය ග්‍රන්ථය ඒක. අම්මා මේක මුල සිට දැන සිටි හින්දාද මන්දා නිතරම මේ කවිත් කීවා.ජනකතා, ජනශ්‍රැති, ජාතක පොතත් ඈ හොඳින් පරිහරණය කළා. රෑ බත් පත ඉදෙනකම් සමහර විට ගෙදර උදව්වට හිටි අය උයන විට ඒවාටත් ඉඳහිට හෝ සෙවුම් බැලුම් කරමින් අම්මා මෙහි පදරුත් විග්‍රහ කරමින් කතන්දර ආකෘතියෙන් උපහැරණ දමමින් මේවා කීවා. පියාත් ඇඳි පුටුවෙ හාන්සි වෙලා මේවා අගයමින් පුදුමාකාර රසයක් වින්දා. මං ලැබෙන්න ඉන්නකොට බුද්ධ ජයන්තියට ලංකාව පිළිවෙතින් පෙළගැහෙන කාලය. ඒ නිසා මං අම්මගෙ කුසට ආපු ගමන් පියා කියා තිබෙනවා අපට දුවක් ලැබුණොත් බුද්ධ ජයන්තිය සිහිවෙන්න ජයන්ති කියලා නම තබමු කියලා. අම්මා කවරදාවත් තාත්තගෙ වචනයට පිටුපාන්නෙ නෑ. ඇය ඊට කැමැති වුණා. ඒත් ඇගෙ හද පූජාසනයේ සිහින දෙව්දුව රුක්මණී නමැති ගායිකාව. රුක්මණී කියන නිළියට වඩා ඇය ආදරය කළේ ඒ ගායිකාවට. ඇගෙ අනියත ශෝකී ස්වරූපයට ඈ බෙහෙවින් පෙම් කළා.ඒ නිසා මා ඉපදුණාම මට ජයන්තා රුක්මණී කියලා නම දාලා තියෙනවා. මගෙ මතකයට එන හොඳ සිද්ධියක් කියන්නම්. තාත්තයි මායි අම්මයි දවසක් කොළඹ ගාමිණී හෝල් එකට ඇවිත් ‘සිරියලතා’ කියන චිත්‍රපටය බැලුවා. ඒකෙ රුක්මණී ගයන “බොහෝ කෲරයි අහෝ ලොව ධර්මේ” ගීය අහලා ඇය හොඳටම ඇඬුවා. අම්මා හරිම සංවේදී කෙනෙක්. මටත් ඒ ගතිය තියෙනවා. වේදනාබර සංවේදී දෙයක් බැලුවාම ඇහුවාම මටත් කඳුළු එනවා. අපි ටිකක් ලොකු මහත් වුණු කාලෙක මට මතකයි අපේ ගෙදර උදව්වට ලස්සන ගැහැනු ළමයෙක් හිටියා. ඒ ළමයව අහල පහළ තරුණයෙක් රවටලා ජීවිතයට විශාල බලපෑමක් ඇතිකරලා. පස්සෙ මේ ළමයා අසරණ වුණාට පස්සෙ මාරුවෙන්න හදලා තියෙනවා. අම්මා කොහොම හරි මේක දැනගෙන ඒ අසල්වාසීන් හොයාගෙන ගිහින් කතාකරලා තියෙනවා.ඔයාලටයි අපටයි ගෑනු දරුවො ඉන්නවා. මේ වගේ දේවල් සිද්ධ වුණාම මඟහරින්න හොඳ නෑ. වැඳිරියක් වුණත් වරදක් වුණා නම් බඳින්න ඕනෑ කියලයි අපේ පැරැන්නො කීවෙ. මේ ළමයා කොයිතරම් ලස්සනද? දුප්පත්කම හින්දා මේවා කරලා පැනයන්න දෙන්න බෑ. මං නීති මඟින් කටයුතු කරන්ඩ කලින් ඒ දරුවා කසාද බඳින්ඩ ඕනෑ මේ ගෙදර ඒ තරුණයා.අම්මගෙ සංවේදීකම උතුරා කඩා හැළුණා. අර මිනිස්සු බයවෙලා ඒ ළමයට අර තරුණයා කසාද බන්දලා දුන්නා. මේ වගේ පින්කම් අම්මා කරලා තියෙනවා. සතර පෝයට සිල් නොගත්තට අම්මා බුදුන් දෙවියන් ඇදහුවා. ඒත් ශාස්ත්‍ර කෝවිල් පස්සෙ නම් ගියෙ නෑ. ඒකට තාත්තගෙන් ඉඩක් ලැබුණෙත් නෑ. තාත්ත දැඩි පෞරුෂයකින් හෙබි පුද්ගලයෙක්. නවීන විදියට හිතන භෞතිකවාදී අදහස් තිබුණ. ඒවා අම්මා අගය කළා.ඒ නිසා දෙන්නගේ ජීවිතය හරිම සැපවත්. දුක සැප බෙදා ගත්තා. නොහොඳ නෝක්කාඩුකම් නෑ. තාත්තා පාසලේ මුල් ගුරුතුමා නිසා මුල් ගුරුතුමාගේ බිරිය හැටියට අම්මාටත් ඒ හිටපු හැම ස්කෝලයක් අයිති ගමකම තැනක් තිබුණා. පුදුමය කියන්නෙ මේ ස්කෝල ළඟින්ම පන්සලක් පිහිටීමයි.හැම තැනම එහෙමයි. පන්සලේ සමිති සමාගම්වල කුලඟන සමිතියේ අම්මා නිතැතින්ම සාමාජිකාවක්. ඇය ගුරුවරියක් ද නිසා සම්භාවනාව ද වැඩියි. අම්මගෙ අතින් ළූණු සම්බලයක් හැදුවත් ඒක පුදුම රසයක්. අපේ තාත්තට කෑම උයන එක හරිම අමාරුයි. කටට රසට සැරට තියෙන්නත් ඕනැ. අම්මා ගෙදර උදව්වට සිටි අය හදන දේවලට අමතරව එක වෑංජනයක් හරි හදනවාමයි. ඒක තාත්තත් බලාපොරොත්තු වුණා.නංගිලා මල්ලිලා නළවන්න ඇය කියන නැළවිලි ගී මට නිබඳව ඇහුණා. කොච්චර වැඩ තිබුණත් ඒ හැම වැඩක්ම අම්මා කළේ ආසාවෙන්. පුදුමාකාර කැපකිරීමකින්. අපේ අම්මා නවකතා කියවන්නත් පුරුදු වෙලා හිටියා. කරුණාසේන ජයලත්ගේ ‘ගොළු හදවත’ නවකතාව දෙතුන් වතාවක් කියෙව්වා. ඒක මං හොඳටම දුටු දෙයක්.අම්මා අගය කළ දෙයක් තමයි පිරිසුදුකම. පිළිවෙළට වැඩ කිරීම. ඒක ගැහැනියකට ආභරණයක් කියා ඇය සැලකුවා. මැහුම ගෙතුමටත් ඇය පුදුමාකාර දක්ෂතා දැක්වූවා. අපේ ගවුම් සියල්ලම මසා දුන්නෙ අම්මා. කොටින්ම ලංකා විශ්ව විද්‍යාලයට යනකොටත් ඇඳුම් මසා දුන්නේ අම්මා. මල් මහන්න, බීරළු ගොතන්න, මෝස්තර නිර්මාණ, හා පැටවුන් ආදිය විසිතුරුව නූලෙන් නිර්මාණය කළා.අලුත් අවුරුද්දෙදි අපෙ අම්මා හොඳ රබන්කාරියක්. ඉතාම දුර්ලභ රබන් පද ඇගේ මතකයේ තිබුණා. ශාන්තිකර්ම, බලි තොවිල්, යාතු කර්ම, පුද පූජා මේ හැම දෙයකදීම ඇය නිරන්තරව ඒ වැඩට සහය දුන්නා දරුවන්ටත් ඒ පිළිබඳ වැටහීමක් ලබා දෙන්න වෑයම් කළා. ඒ විතරක් නොවේ, මැයි දිනයට ඒ රැස්වීම් බලන්ඩත් අපව එක්කගෙන ගියා. අම්මා ළඟ තිබුණු වාමාංශික අදහස්. දොස්තර එස්. ඒ. වික්‍රමසිංහ, එස්. ඩබ්ලිව්. ආර්. ඩී. බණ්ඩාරනායක මැතිතුමත් පරමාදර්ශ චරිත ලෙස ඇය සැලකුවා. එක රැස්වීමක් අහවර වුණාම අනෙක් රැස්වීම තියෙන තැනට මාව ඇදගෙන දිවුවා මතකයි.කුල ගොත් පිළිබඳ සැලකුවත් හැමටම සාමකාමීව ජීවත්වීමේ අයිතිය තිබෙන බව ඇය පිළිගත්තා. දේශපාලනය කරපින්න ගත් මවක් නොවේ. හැබැයි! මොන තරම් දේශපාලන පෙරැළි ආවත් මේ රටේ අහිංසක දුප්පත් ජනතාවක් හැමදා සිටින බව තේරුම් ගෙන ඒ ගැන සංවේදීව කතා කළ අම්මෙක් මගේ අම්මා. පිරිමහලා වැඩ කරන හැටි ඇය අපට ආදරයෙන් කියා දුන්නා.මේ රටේ බොහෝ දුක් විඳින මිනිස්සු ඉන්නවා පුතේ. වතුර ටික වුණත් නිස්කාරණේ නාස්ති කරන්ඩ එපා. ඇය ඒ වෙලාවට එහෙම කීවා, දුප්පත් මිනිස්සු වෙනුවෙන් යමක් කරන්ඩ පුළුවන්නම් ඇය ඒවා කැමැත්තෙන් ම කළා.විනෝද කතා කීමට විහිළු කිරීමට හරිම රුසියෙක් මේ අම්මා. ජීවිතයේ දුක් කම්කටොළු බරක් කර නොගෙන සැහැල්ලුවෙන් අභිමානයෙන් ජීවිතයට මුහුණ දීමයි ඇය ඉන් අපට කියා දුන්නේ. ඇය මොනවා කතා කළත් ඒ අස්සෙ උපහැරණ, ජීවිතාදර්ශ, විනෝදය තිබුණා. අම්මා ප්‍රස්ථාව පිරුළු නිතර භාවිත කරලා කතා කළා.කෝ බං අරයා මේක කියලා ඉවර වෙන්ඩත් කලියෙන් කළුවා මාරපන් ගියා වගේ ගියා නෙව... මෙහෙමයි අම්මා ඒවා අපට කා වැද්දුවෙ.මගෙ අම්මව ඉතාම දුක්බර කැස්සක් ඇදුම රෝගයක් තිබුණා. රාත්‍රිය ගෙදර කළුවර කළාට පස්සේ මට අම්මගෙ කිවිසුම් හඬ, අමාරුවෙන් හුස්ම අල්ලන හඬ ඇහුණා. මට ඒවෙලාවට හිතුණෙ අනේ, මගෙ අම්මා වගේ කරුණාවන්ත කෙනෙකුටත් මෙහෙම වුණා නේද කියලායි. ඒත් ඊළඟට බුදුන් සමීපයෙහි වම් සව්වන් ලෙස හිටපු මුගලන් හාමුදුරුවන්ටත් සොරු ගහලා ඇට සුණු සහල් තරමට කුඩු වෙන්න කෙටුව සිද්ධිය අම්මා කිවු ආකාරයට මතක් වුණා. අකුසල කර්මය ඵල දෙන හැටි එහෙමයි මා හිත හදාගත්තා.මෙහෙම අමාරුවෙන් අම්මා හුස්ම අල්ලන වෙලාවට තාත්තා නැඟිටලා තේ වතුර රත් කරනවා. ඒ වෙලාවට උණුසුම් දෙයක් පානය කළාම අම්මාට සහනයක් බව අප දන්නවා.මාත් නැගිටලා අම්මගෙ පපුවෙ නොයෙක් ඖෂධීය තෙල් වර්ග ගානවා. ඇදුම රෝගය ටික දවසකට හරි සුවපත් වුණොත් අම්මා කතා කරනවා අපේ නිවාඩු කාලයට රට වටේ යන්ඩ. අපි හැමතැනම ගිහින් තියෙනවා.සිරිපාදෙ හැරෙන්ඩ හැම තැනම. ඒ පරිසරයේ මීදුම සීතල අම්මගෙ ඇදුම උස්සන්න කරාවි යැයි කියලා අපට සිතුණු නිසා කවරදාවත් සිරිපාදෙ යන්ඩ හිතුවෙම නෑ. මං ලෝකෙ රටවල් 16 ක විතර දැන් ගිහින් තිබුණත් තවමත් සිරිපාදෙ ගිහින් නෑ. ඒ අම්මට එහි යන්ඩ බැරි වෙච්ච නිසා වෙන්න ඇති. තාත්තගෙ අම්මට අසනීප වුණාම තාත්තා අලුත්ගම මාලවන්බද්ද විදුහලට මාරුවක් ලබාගෙන ගම කිට්ටුවට ආවා. ඉඳුරුව තාත්තගෙ ගේ ළඟම අලුත් ගෙයක් ද හැදුවා. මං මුලින්ම මුලකුරු කළේ ඉහළ බියන්විල මහා විදුහලේ. ඊට පස්සේ බෙන්තර ගාමිණි විද්‍යාලයට. එතැනින් කොළඹ සරසවියට තේරුණු වෙලාවෙ අම්මා පුදුමාකාර සතුටක් වින්දා.“පුතේ, නුඹ යන්නේ අලුත් තැනකට. අලුත් මිනිස්සු. අලුත් පරිසරයක්. කලකෝලාහලවලට නොයා පාඩම් වැඩ කරපන්.” අම්භා එදා මට අවවාද කළා. 1971 කැරැල්ල එනකොට මං පොහොර සංස්ථාවෙ ලිපිකාරිණියක්. රට පුරා කලබල වෙද්දි මං හිටපු චමරිය ඉදිරියට උදේ පාන්දරින්ම අම්මා තනියෙන් ජවගෙන ආවා. මටත් පුදුමයි! හරියටම අපේ‍්‍රල් 06 වැනිදා පොලිසිවලට විප්ලවකාරයො පහර දුන් දවසට පහුවෙනිදා. අම්මා මාවත් අරන් අලුත්ගම බස් එකක නැගලා යනකොට හරියටම කළුතර දී ඇඳිරිනීතිය ක්‍රියාත්මක කළා.වාහන නැවැත්තුවා පොලිසියෙන්. අම්මා තමන් සම¼ඟ එකට උගන්වමින් සිටි කළුතර කටුකුරුන්දෙ ගුරුවරියකගෙ ගෙදරකට මාවත් එක්කන් ගිහින් එදා රාත්‍රිය ගත කළා. මං බය වුණා. තරුණකමට ඒ පංතිවලට දක්වන ලද ඇල්ම නිසා මාවත් කොටු වෙයි ද කියලා. අම්මා මේ ගැන දැන හිටියෙත් නෑ. ඈ බය වෙලා තිබුණෙ මං කැම්පස් ගිය කෙනෙක් හින්දයි.ඒ මොහොතෙ කැම්පස් යාම පමණක් විප්ලවකාරයො හැටියට සලකපු වෙලාවක්. මං මහ බැංකු විභාගෙ කරලා බැංකුවට ගියාමත්, පරිපාලන විභාගෙ කරලා වනිතා කටයුතු අමාත්‍යාංශයේ තනතුරුවලට ගියාමත්, මහත්තයා සමඟ නුවර ඉඩම් නිලධාරි හැටියට කටයුතු කරන කාලයේත් ජනතාවගේ හිතසුව පිණිස තීන්දු තීරණ ගන්න තැනක මා ඉන්නවා කියලා අම්මා හරියට සතුටු වුණා.එතුමිය කීවා පුතේ, දුප්පත් මිනිසුන් වෙනුවෙන් අවංකව රාජකාරි කරන්නය කියලා.මං කොළඹ සරසවියේ ඉගෙන ගන්නත් ඉස්සර බෙන්තර ගාමිණී විදුහලේ දි සිරිවර්ධන මගෙ මහත්තයව දැන සිටියා. ඒත් ආදරය ප්‍රකාශ වුණේ එයා කැලණිය සරසවියෙ ඉන්දැද්දි. මං කොළඹ සරසවියෙ. මට වයස 18යි. මේක ආරංචි වුණේ නංගි සුභාෂිණී මඟින්. එයා පුංචියි.අපි කලාතුරකින් හෝ හමුවෙනකොට අම්මා නංගිව පසුපස එවන හින්දා ආරංචිය අම්මට ගියා. මේ සම්බන්ධය අහපු ගමන් තාත්තා කලබල වුණත් අම්මා කලබල නොවී කරුණු සොයා බැලුවා. සුදුසු බව තේරම් ගත්තාම කටයුතු කරලා දුන්නා.මගෙ අම්මා අන්තිම කාලයේ ඇදුම රෝගයෙන් පීඩා වින්දා. හරියට ඇයට සාත්තු සප්පායම් කරන්ඩ අප දැන සිටියෙත් නෑ. ඒ ගැන දන්නා පිරිසත් ගමේ අඩුයි. ඒත් තාත්තා හදිසියෙම අම්මට ඉස්සරින් නැතිවුණා. ඒ වෙලාවෙ මං හිටියෙ පිටරට ශිෂ්‍යත්වයකට ගිහින්. පණිවුඩය එහෙට යන වෙලාවෙ අපි වැනීසියේ ඇවිදිනවා. එන්නෙ දවස් තුනකට පස්සෙ. එතකොට අවමංගල්ල කටයුතු අහවරයි. පස්සෙ කියලා තියෙනවා පණිවුඩය කියන්ඩ එපා කියලා. ඒ නිසා මා ලංකාවට එනතුරු කවුරුත් කීවෙ නෑ. කටුනායක ගුවන් තොටුපළට නංගිලා ඇවිත් හිටියෙ සුදු ඇඳගෙන. ගෙදර ගියාමයි දන්නෙ තාත්තා නැතිවූ වග. තාත්තා නැතිවුණාම අම්මා මනසින් කඩාවැටුණා.ඇය මියගියේ 1991දි. අම්මා පීඩා විඳි දුක්බර ඇදුම රෝගය නිසා මා වනිතා කටයුතු අමාත්‍යාංශයේදි වෛද්‍යවරුන් හරහා පුහුණු සෞඛ්‍ය සේවිකාවන් රැසක් පුහුණු කළා ලෙඩෙකුට හරියට සාත්තු කරන හැටි හරියට අධ්‍යයන කරවලා. ඒකට හේතුව මගෙ අම්මා විධිමත් වෛද්‍යමය සාත්තුවක් නොලබපු එක. ඇයට සාත්තු කරන්ට කට්ටිය හිටියත් ඒ පිළිබඳව අපටත් පුහුණුවක් නොතිබූ නිසයි එදා එහෙම වුණේ. මගෙ අම්මා වැනි ලෙඩුන් ගැන හිතලා මෙවැනි පිරිසක් පුහුණු කළේ. අම්මා වෙනුවෙන් මං බොහෝ පින්කම් කළා. ගමේ පන්සලේ තැන් කීපයකට ටයිල් පවා අල්ලා දුන්නා. මේවා පම්පෝරියට කියලා වැඩක් නෑ.ඒ අම්මා අපට කී දේ අනුව නිශ්ශබ්දව බොහෝ දේ කළා. යහජීවනය, සමානාත්මතාව, ඉවසීම, නිර්මාණාත්මක බව, පිළිවෙළට වැඩ කිරීම, පිරිසුදුකම, මගේ අම්මා මට ලබාදුන් දායාද ලෙස මට හිතෙනවා. ඒ ඔක්කොමටත් වඩා මේ දෙන්නගෙන්ම මට කෙළින්ම පාවී ආවේ කවි ආභාසය කීවොත් මා ඉතාම නිවැරැදියි.උපාලි සමරසිංහඡායාරූප -විමල් කරුණාතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>12</month>
      <day>19</day>
    </date>
    <link>http://www.silumina.lk/2010/12/19/_art.asp?fn=as1012197</link>
    <topic>මංජේශ්වරී</topic>
    <author/>
    <content>මංජේශ්වරීමෙතෙක් කතාවචාමික සෙනෙවිරත්න නාවිකයකු ලෙස නාවික හමුදාවට බැඳෙන්නට පෙර තිලකා නම් තරුණියක සමඟ ප්‍රේම සම්බන්ධතාවක් ඇතිකරගෙන සිටියේය. ත්‍රිකුණාමල කඳවුරේ සිටි අවදියේ ඔහු ඇයට ලිපි ලීවේ තම සහෝදරයාගේ මාර්‍ගයෙනි.කෙසේ හෝ මේ සම්බන්ධතාව දෙදරා යන්නේ ඔහුටත් හොරෙනි. හේතු කිසිවක් ඔහු නොදනී. අවුරුද්දක පුහුණුවෙන් පසු අවුරුදු හතරක පුහුණුවක් සඳහා චාමික ඉන්දියාවට යවයි. ඔහුගේ හොඳම මිතුරා වූ උදය කුමාරද ඔහු සමඟ යයි. ඉන්දියාවට ගිය පසුවත් ඔහු තිලකා ගැන සිතයි. එහෙත් ටික කලකට පසු ඔහුට ඉන්දියානු තරුණියක ඇස ගැසෙයි.අද එතැන් සිට...හදිසියේම අම්මාගෙන් ලියුමක් ආවේ මට දොස් පවරමිනි. එහි කනගාටුවක සේයාවක් ද රැඳී තිබිණ.”මාස එකහමාරකින් පුතාගෙ කිසිම තොරතුරක් දැනගන්න ලැබුණෙ නැහැ. ලියුමක් ලියන්නවත් පුතාට වෙලාවක් නැතුව ඇති මයෙ හිතේ. ලංකාවෙ ඉන්නකොට වගේ නෙවෙයිනෙ පුතේ දුරු රටක ඉන්නකොට අපේ හිතටත් හරි බයයි......ලියුම කියවාගෙන යද්දී මා කොතරම් වැරැදිදැයි මට හිතුණා. මගේ ජීවිතයේ එක් කොටසක් අම්මාය. අනික් කොටස දැන් මංජේශ්වරීය. මංජේශ්වරී ගැන පමණක් සිතමින් අම්මා අමතක කළ යුතුද? මගේ ජීවිතයේ අතීතය එහෙම පිටින්ම අම්මාය. අනාගතය මංජේශ්වරී බාරගැනීමට සූදානම්ව සිටී. එහෙත් මංජේශ්වරී ජීවිතයට ඇතුළුකර ගැනීමේදී ප්‍රශ්න වැලකි. විසඳුම් සෙවීමත් එකම ප්‍රශ්නයකි. එහෙත් මේවා අම්මාට කෙසේ කියන්නද? කවදා හෝ කියන්නට සිදුවේ. එහෙත් දැන්ම අම්මාගේ සිත වේදනාවට පත්කළ යුතු නැත.අම්මා කුමක් හෝ හේතුවක් නිසා තම ලියුමේ තිලකා ගැන සඳහන් කර නොතිබුණි. අයියා ගැන ද සඳහන් නොවීය. එහෙත් ඔවුන් ගැන සඳහන් නොකිරීම නිසාදෝ මට ඔවුන් සිහිපත් විය.තාත්තා හා නංගී හොඳින් සිටින බව ඇසීමෙන් මම සතුටට පත්වීමි. ලියමන ලැබුණේ කෑම පැයේදීය. මම ලියමන නමා සාක්කුවේ දමාගෙන කෑමට ගියෙමි. මම යන විට උදය කුමාර කෑමට වාඩිවී සිටියේය. එක කාමරයේ සිටිය ද ඔහු මා මඟ අරින බවක් මට දැනිණ. වැඩි කතාබහක් නැත. සිත බොහෝදුරට කල්පනාවේය.”අපි අද චින්තා හමුවෙන්න යමුද? කාලෙකින් ගියෙත් නැහැ. දැන් මංජේශ්වරී එතැන නැති හින්ද අපේ වැඩපිළිවෙළත් වෙනස් වුණා...”ඔහු කෑම ගනිද්දී පැවසුවේය.”ඇයි උදය දවසක් කිව්වෙ ආයෙ චින්ත හම්බවෙන්න උවමනාවක් නෑ කියල. මංජේශ්වරී එතනින් ගිය එකත් හොඳයි කියල කිව්ව මතක නැද්ද?””මං එහෙම කිව්වද?”උදය කුමාර අන්දමන්ත වූවාක් මෙන් විය.”ඒකට කමක් නෑ. අද යමු.””චාමිකට ලියුමක් ආව නේද?” ඔහු ඇසුවේය.”ඔව් අම්මගෙන්””දැන් ඉතින් වෙන කව්රු එවන්නද නේද?” ඔහු ඊට වඩා ප්‍රශ්න නොඇසුවේය. වාචාල කතාබහ බෙහෙවින් අඩුවී තිබිණ.* * * * * *අපි හැන්දෑවේ චින්තාගේ නිවස බලා පිටත්වීමු. අඳුර වැටීගෙන එද්දී නිවෙස්වල පහන් දැල්වෙමින් තිබිණ. අපට චින්තාගේ නිවසට ඇතුළුවීමට ඉඩක් නොලැබිණ.”කාලෙකින් මේ ළමයි දෙන්න දුටුවෙත් නැහැ. එමුකො මෙහාට. ටිකක් කතාබහ කරල තේ එකක් හෙම බීල යන්න බැරියැ.”අප චින්තාගේ නිවසට හැරෙන්නට පෙර රාමචන්ද්‍රන් තම වත්තේ ගේට්ටුව අසල සිට කතා කළේය. ඔහු කතාකළේ කටපුරා සිනාසෙමිනි. පුදුම සතුටක් ඔහුගෙ ්සිත තුළ ඇතැයි මට සිතිණ.මටත් ප්‍රථමයෙන් උදය කුමාර ඒ දෙසට හැරුණේය.”යමු අහිංසක මනුස්සය. කෙල්ල නැතිව දුකින් ඉන්න පාටයි”උදය කුමාර සිංහලෙන් කී වචන ඔහුට තේරුම් නොයන්නට ඇත.අප ගෙතුළට ගියෙමු. සකුන්තලා දේවී කටපුරා හිනැහුණාය. ඈ අප සමඟ විරසක වූ බවක් පෙනෙන්නට නොවීය. මොහොතකින් ඈ ගෙතුළට රිංගුවාය.මංජේශ්වරී පිළිබඳ කිසිම තොරතුරක් අප නොදනිතැයි සිතමින් රාමචන්ද්‍රන් දිගින් දිගටම ඈ ගැන තොරතුරු කියන්නට විය. අපි ද අසා සිටියෙමු. අප විශ්වවිද්‍යාලයට ගොස් ඈ හමුවීම ඔහුට රහසකි.”ක්‍රිෂ්ණදේව ගැන මොනවද අලුත් ආරංචි”යන්නට සැරසෙමින් මම ඇසුවෙමි.”මිනිහ නිකන් බුරනව විතරයි. මෙහේ ආවනෙ දවසක්. ආයෙ විවාහෙ අලුත් කරමු කියන්න””මංජේශ්වරී එක්ක””ඔව් නේන්නන්””මංජේශ්වරී දන්නවද?””නෑ අපි කිව්වෙ නෑ. හැබැයි මිනිහ මේ ළමය එක්ක තරහයි. ඒ නිසා මඟතොට යන එනකොට ටිකක් පරිස්සමින්. ඒත් වැඩිය ගණන් ගන්න එපා..””මිනිහ මට මොනව කරන්නද?””ඒකනෙ. මහත්තයල හමුදාවෙ. බලපුළුවන්කාරයො බවත් මිනිහ දන්නවා.”මම හිනැහුනෙමි.”ආයෙ වෙලාවක එන්න”අපි චින්තාගේ නිවසට හැරෙද්දී ඔහු කීවේය. මේ ගමනින් මංජේශ්වරීගේ පවුලේ උදවිය හා අප අතර තිබූ සුහදතාව වැඩිවීයයි මට සිතිණ.අප යන විට චින්තා ගෙදර නොවීය. දරු දෙදෙනා යාබද නිවසේ සිටි අතර ලතීෆ්ගේ සහෝදරයාගේ බිරිය ඔවුන් සමඟ මිදුලට ආවාය.චින්තා....ලතීෆ්ගේ නෑනාට වචන ගලපන්නට බස හරස්වෙමින් තිබිණ. කතාකළේ දරු දෙදෙනාය.”අම්මා අද වැඩ ඇරිල පොලිසි යනවය කිව්ව එනකොට රෑ වෙයි.”වචන ගැලපුවේ ලොකු දියණිය ඉරේෂාය.”ඇයි පොලිසි යන්නෙ”මා ඇසුවද ඈ එයට පිළිතුරු දැන සිටියේ නැත. ලතීෆ් ගේ නෑනා ද නිහඬය. රාමචන්ද්‍රන් ද මේ ගැන කිසිවක් දැන නොසිටියා විය යුතුය. දැන සිටියා නම් ඔහු ඒ බව පවසනු නියතය. කුමක් කළ යුතුද යන්න ගැන අප තුළ තීරණයක් නොවීය. අපි හිස් අතින් ආපසු හැරුණෙමු.ඉන්පසු දින දෙක තුනක්ම අපට විවේකයක් නොවීය. ක්‍රිකට් තරගයකට හා බයිසිකල් ධාවන තරගයකට සහභාගිවීමට අපට නියමිතව තිබිණ.ප්‍රථම ක්‍රිකට් තරගය වූයේ පළමු වසර හා දෙවැනි වසර සිසුන් අතරය. මා බයිසිකල් තරගයට මුල් තැන දුන් අතර උදය කුමාර ක්‍රිකට් තරගයට සහභාගි විය.බයිසිකල් ධාවනය කි.මී. සියයකි. කාලය පැය තුනකට අඩු විය හැකි යයි යන්න තරග විනිශ්චය කරුවන්ගේ තීරණය විය. පුරුදුකාරයන් සිටියේ කිහිපදෙනෙකි.මටද වැඩි පුරුද්දක් නොවීය. එහෙත් තරගය ඇරැඹුණේ මට ලොකු හයියක් ලබාදෙමිනි. අප සඳහා වෙන්වී තිබුණේ මූද අයිනේ පාරකි. කි.මී. දහයක් පමණ ගමන් කරද්දී අප මේ ගමන් කරන්නේ ආන්ද්‍රා විශ්වවිද්‍යාලය ඉදිරිපසින් බව මට පැහැදිලි විය. මා ගමන් කළේ ඉදිරියෙන්ම සිව්වැන්නාටය. තරගය ජයගත හැකිවේය යන සිතුවිල්ල ද මා සිත යට සැඟවී තිබිණ. ඉදිරියෙන්ම යන නාවික හමුදා වාහන හා යතුරු පැදි නිසා මේ බයිසිකල් ධාවන තරගයට මහා ගාම්භීරත්වයක් ලැබී තිබිණ. දෙපස නිවෙස්වල අය තරගය නැරඹුවේ සතුටු සිතිනි. විශ්වවිද්‍යාල සිසු සිසුවියන් ද අපව දකින්නට තැන තැන එක්රොක්වී සිටිනු දකින්නට ලැබිණ. මම ඉදිරියෙන් යන තුන්වැන්නා ද පසු කරමින් සිටියෙමි.’කමෝන් ශ්‍රී ලංකා’ යන හඬ මගේ සවනත වැකිණ. ඒ ගැහැනු කටහඬකි. තවත් ගැහැනු කටහඬවල් කිහිපයක්ම එයට එක්කාසු විය. මම හැරී බැලුවෙමි. කෙල්ලන් රෑනක්ම පාර අයිනේ සිට වතුර බාල්දියක් මගේ ඇඟට හැලුවෝය. වතුරේ සීතලත් සමඟම මගේ් ඇඟ කිලිපොලා ගියේය. ඒ ලස්සන මුහුණ එතන විය. මගේ බයිසිකලය ඒ දෙසට හැරවිණ. හැඬලය අතින් ගිලිහුණේ මටත් නොදැනුවත්වය. පිටුපසින් ආ බයිසිකලයේ හැපුණු මා බිම ඇද වැටිණ. එකම එක මොහොතකින් සියල්ල සිදුවී නිමාවටත් පත්විය.මා පසුකරගෙන බයිසිකල් දහයක් පමණ ඉදිරියට ඇදෙනු මට පෙනිණ. මා නැඟිටීමට උත්සාහ කළෙමි. දෙපා වාරු නැත. කිසිවෙක් පැමිණ මා පාර අයිනට ඔසවාගෙන ගියේය. කෙල්ලන්ට පාර පනින්නට අවස්ථාවක් නොවීය.බයිසිකල් පාර පුරා පෙරහැරේ යයි. මොහොතක් ගතවන්නටත් පෙර ගිලන් රථයක් පැමිණ මා එතුළට දමා ගත්තේය. ඉන්පසු මා නාවික හමුදා රෝහලට ගෙනයනු ලැබීය. වැලමිට දණහිස හා නළල තුවාල වී ලේ ගලමින් තිබිණ.හිස වැදුණාදැයි මම නොදත්තෙමි. මට මහා වෙහෙස ගතියක් දැනිණ. ජය පරාජය දෙකම එකට පැමිණීම මහ පුදුමයක් නොවේ. මගේ පරාජය ගැන සිතමින් මංජේශ්වරී කඳුළු සලන්නට ඇත.ඇගේ නිබන්ධනය සඳහා යෝගියකු හමුවීමට යාමට ඈ තීරණයකර තිබුණා. මේ ගමනට උදය කුමාර නොපැමිණෙන බව මුලදීම පැවසුවාය.”ඔය මහ කැලේ ඉන්න යෝගියො එක්ක කතාකරන්න පුළුවන්ද? යෝගීන් ගැන ලියවුණු පොත පතකින් කරුණු සොයාගන්න බැරිද?”උදය කුමාර තරයේම කියා සිටියේය. මගේ සිත තිබුණේ එයට වඩා ඉදිරියෙනි. යෝගියකු හමුවීමේ කුතුහලය මෙන්ම මංජේශ්වරී සමඟ යෑමේ සතුට ද මා තුළ විය. ඈ සමඟ තනිව යන්නට ලැබීම ඊටත් වඩා සතුටකි. උදය කුමාර මා බලන්නට රෝහලට පැමිණියේය. ඔහු රෝහලේ අසිරිය නොඅඩුව අත් විඳ තිබුණා.”අපේ පෞද්ගලික රෝහලක්වත් මේ අහලින් තියන්න බෑනෙ චාමික”මට රෝහල ගැන හැඟීමක් ඇතිවූයේ ඔහුගේ ඒ වචනවලින් පසුවය. මා රෝහල්ගත කිරීමේදී මගේ සිත ඔද්දල් වී තිබිණ. තුවාලවල වේදනාව එක් පසෙකිනි. ඈ සමඟ යන්නට යොදා ගත් ගමන ප්‍රමාද කිරීම තවත් සිත් වේදනාවක් විය.මා සිටියේ තනි කාමරයකය. රූපවාහිනී යන්ත්‍රයක්, දුරකථනයක් හා තවත් පහසුකම් රාශියක් වූ කාමරය වායුසමීකරණය කර තිබුණා. රෝගී ඇඳට අමතරව තවත් ඇඳක් හා පැමිණෙන අමුත්තන්ට ඉඳගැනීම සඳහා සුවපහසුව ඇති සෙටියක් ද විය. සිවිලිමේ අහසේ වලාකුළු සිත්තම්ව තිබිණ.”ටික දවසක් මෙතන ඉන්න බලපං”උදය කුමාර කීවේ හිනැහෙමිනි.ඒ මොහොතේම වෛද්‍යවරියක් පැමිණියාය. සුදු සාරියට උඩින් සුදු කබාය පැල ඳ නළාව බෙල්ලේ එල්ලාගත් ඈ තුළ පුදුම නිහතමානී බවක් පෙනෙන්නට තිබිණ.”වැඩි අමාරුවක් නැහැ. ඒත් තුවාල හොඳ වෙනකන් හිටියොත් හොඳයි”ඇඳ බාපත එල්ලා තිබූ රෝහල් වාර්තාව බලමින් ඈ පැවසුවාය.”ළමයි වතුර ගැහැව්වලු නේද? මහන්සිවෙලා දහදිය දම දමා දුවනකොට වතුර වක්කරන්න හොඳ නැහැ කියල මේ ළමයි දන්නෙ නැද්ද මන්ද? අපරාදෙ වැටිල තුවාල වුණා නේද?”ඈ නික්මගියේ මගේ උරහිසට ද තට්ටු කරමිනි.”මේක ඇතුළෙ ගැහැනු පරාණත් ඉන්නව එහෙනම්”ඈ නික්ම ගිය පසු උදය කුමාර එසේ කියමින් හිනැහුණේය.”මාව බලන්න මංජේශ්වරී එයිද?”මම වටපිට බලමින් ඇසුවෙමි.”මංජේශ්වරී කොහෙ එන්නද මේක ඇතුළට. තමන්ගේ නෑදෑයෙක් නම් බලන්න විශේෂ අවසරයක් අරගෙන එන්න පුළුවන් වෙයි. ඒත් ඉතින් මංජේශ්වරී උඹේ කව්ද?”උදය කුමාර කී සත්‍යය මට මහත් වේදනාවක් විය.හෝටලේක ඉන්නව කියල හිතන් හිටපං. මම නම් පුළුවන් තරම් දවසක් මෙතන ඉන්නව“* * * *තුවාල සුවවී මට රෝහලෙන් පිටවන්නට අවස්ථාව ලැබුණේ දින පහකට පසුවය.”මංජේශ්වරී බලන්න යන්න උදයත් එනවද?”මා ඇසුවේ උදය නොපැමිණෙතොත් වඩා හොඳ යැයි සිතමිනි.”නෑ. චින්තට සනීප නෑ කියල ලතීෆ් අතේ පණිවුඩයක් එවල තිබුණා””ඒ මොකද?””වැඩි විස්තර දන්නෙ නෑ. ගිහින්ම බලන්න ඕනි.”මගේ සිත තුළ සතුට මෝදු විය. තම පෙම්වතිය තනිව හමුවීම තරම් සතුටක් තවත් ඇත්ද?මම එදින හවස බස්රියට නැග්ගේ ඒ සතුටත් සමඟය. වරක් පැමිණි නිසා නේවාසිකාගාරය මට හොඳින් පුරුදුය. නේවාසිකාගාරය අසලටම පැමිණෙද්දී මංජේශ්වරී එහි නැතුවා වත්ද යන සැකය මා තුළින් මෝදුවිය. එහෙත් මා පැමිණ ඇති බවට පණිවුඩය යැවූ සැනින් ඈ පැමිණියාය. මා දකිත්ම ඇගේ දෑසේ කඳුළු පිරෙන්නට විය.”මේ මොකද කඳුළු”මා අසද්දී ඈ මගේ අතින් අල්ලා ගත්තාය.”අපි එළියට ගිහින් කතාකරමු”ඈ මගේ අත අත් නොහැරම කීවාය. මගේ අත සීතල වන්නාක් මෙන් දැනින. අපි ගහක් යටවූ සිමෙන්ති බංකුවක් වෙත ගොස් ඉඳගතිමු.”තුවාල තවම හොඳ නෑ නේද?”ඈ මගේ නළලේ වූ තුවාලයට අත යවමින් කීවාය.”දැන් හොඳවෙලා. තව දවසක් විතර බෙහෙත් දාන්න වෙයි.””මේ සේරම වුණේ මං හින්දා””නෑ””මොකද නැත්තෙ. අපි වතුර ගැහුවා. ඔයා වැටුණා. මම එතැන ඉඳී කියල ඔයා හිතුවෙ නෑ එහෙම නේද?””ඔව් ඔයා දැක්ක ගමන් මං කලබල වුණා.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>12</month>
      <day>19</day>
    </date>
    <link>http://www.silumina.lk/2010/12/19/_art.asp?fn=as1012198</link>
    <topic>මිනිත්තුවක කතා</topic>
    <author/>
    <content>මිනිත්තුවක කතාමොස්කව් නගරයට ආසන්නව පිහිටි ඇඟලුම් කර්මාන්ත ශාලාවකි. සෙමියොත් ලැබ්සිත් නමැති රුසියානුවා විසින් අරඹන ලද එම කම්හල පසුකාලීනව වඩ වඩාත් සංවර්ධනය කරනු ලැබීය. මෙහි නිපදවන ‘මෆ්ලර’ ලෝක පූජිත විය.මෙහි සේවය කළ මෝස්තර නිර්මාණකරුවකු වූ දිමිත්‍රි පොස්ටිගොව් වරක් රෙදි කඩක අපූරු නිර්මාණයක් කළේ ය. රෙදි කඩක මලක් සිතුවම් කළ ඔහු මල මත මැස්සෙකු වසා සිටින ආකාරය දැක්වෙන අයුරින් සිය නිර්මාණය නිම කළේ ය. එම නිර්මාණය කෙතරම් තාත්වික දැයි කිවහොත් නිමැවුම දුටු කවුරුත් පාහේ සිය අතින් ගසා මැස්සා එලවා දැමීමට උත්සාහ ගන්නා අයුරු දැක ගත හැකි විය.පසු කලෙක දිමිත්‍රි එම ආයතනයෙන් ඉවත්ව ගිය නමුදු, ඔහුගේ මැස්සා මිනිසුන් අතර බොහෝ කලක් සම්භාවනාවට පාත්‍ර විය.ක්‍රි.ව. 1 වැනි සියවසට අයත් සුසාන භූමියක් රුසියානු ගම්මානයකින් සොයා ගනු ලැබීය. එහි තිබී එම වකවානුවට අයත් විවිධ භාණ්ඩ සොයා ගනු ලැබූ අතර ඒ සියල්ල අතරින් වඩාත් ම වැදගත් වූයේ ගෝත්‍රික නායකයෙකුගේ අළු තැන්පත් කළ මංජුසාවක් සහ එයට යටින් තැන්පත් කර තිබූ භාණ්ඩ සමූහයකි.එවක පැවැති විශ්වාසයනට අනුව ගෝත්‍ර නායකයාට ඊළඟ ආත්මයේදී භාවිත කිරීමට අවශ්‍ය පෞද්ගලික මෙවලම් කීපයක් එහි තිබිණ. එම භාණ්ඩ අතර හෙල්ලක්, කිරිච්චි දෙකක්, පිහියක්, කඩුවක්, කතුරක් සහ රේසරයක් ද විය. ඉන් වඩාත් ම අවධානයට පාත්‍ර වූ භාණ්ඩය වූයේ සත්ව සහ මිනිස් රූපවලින් හැඩ කළ කඩු කොපුවකි. යුරෝපයේ වෙනත් කිසිම ස්ථානයකින් එසේ කැටයම් කළ කඩු කොපුවක් ඊට පෙර හමුවී නැති බව පුරාවිද්‍යාඥයෝ පැවසූහ.‘CULTURE AND LIFE’ සඟරාවෙනි.රුසියානු ජාතිකයෝ දෙදෙනෙක් විවේකී ඉරිදා දිනයක සාගරයේ මසුන් අල්ලමින් සිටියහ. මේ අතර ඉන් එක් අයෙකුගේ අත් ඔරලෝසුව ඔහුට නොදැනීම සයුරට වැටිණි. මේ බව නොදත් ඔවුහු දිගටම සිය කාර්යයෙහි නිරත වූහ.තරමක් විශාල මාළුවෙකු අල්ලා ගත් පසු ඔවුහු මාළු ඇල්ලීම නතර කළෝ ය. අල්ලා ගත් මාළුවා බරින් කි. ග්‍රෑ. 03 - 04 පමණ විය. සිය නවාතැනට ගිය මිතුරෝ මාළු පිස ගැනීමට පටන් ගත්හ. අවසානයට අල්ලා ගත් මාළුවා කැපූ විට ඔවුහු ඉමහත් පුදුමයට පත් කරමින් රුසියානුවාගේ අත්ඔර්ලෝසුව උගේ කුසෙහි විය. තම ඔරලෝසුව අතෙහි නැති බව ඔහු දැන ගත්තේ ද එවිටය .එහි වඩාත් විශ්මයජනක කරුණ වූයේ ඒ වනවිට ද ඔරලෝසුව හොඳින් ක්‍රියාත්මකව පැවතීම ය.  විශ්‍රාමලත් විදුහල්පති බණ්ඩාරගම පුල්ලපෙරුමකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>12</month>
      <day>19</day>
    </date>
    <link>http://www.silumina.lk/2010/12/19/_art.asp?fn=as1012199</link>
    <topic>‘සමන්කුල’ පිළිබඳ දුර්ලභ සටහන් යෙදූ ගවේෂකයෝ</topic>
    <author>ස්ටැන්ලි සේනාධීර</author>
    <content>‘සමන්කුල’ පිළිබඳ දුර්ලභ සටහන් යෙදූ ගවේෂකයෝසිරිපා වන්දනා සමය මෙම විසිවැනි සඳු දිනට යෙදෙන උඳුවප් පුර පසළොස්වක් පෝයෙන් ආරම්භ වෙයි. ශ්‍රී පාදය හා සමනළ කන්ද පිළිබඳව සෑම වසරකම සිරිපා සමයේ පුවත්පත්වල පළවන්නේ ප්‍රතිරාජ අමාත්‍ය කෙනෙකු ගැනත්, ශ්‍රී නිශ්ශංකමල්ල රජුගේ ප්‍රදානයන් අඩංගු ශිලාලිපි ගැනත් යනාදී විස්තර පමණකි. පාඨකයා වාර්ෂිකව මේවා කියවා හෙම්බත්වී ඇත.මෙම ලිපියෙන් කිසිම ලබ්ධියකට බර නොවී අපක්‍ෂපාතීව කරුණු ඉදිරිපත් කෙරෙන්නේ ශ්‍රී පාදය හා සමන්තකුළු පර්වතය පිළිබඳ අප්‍රකට කරුණුය.මිනිස් වර්ගයා ඉතාම ගෞරවයෙන් යුතුව වදින පුදන ස්ථානයක් ලොවෙහි කොතැනක හෝ වෙත්ද ඒ ‘තැන’ පිළිබඳව කරුණු සොයා ගැනීමට වසර දෙදහසක් තිසේසේ විවිධ භාෂාවලින් ලියැවුණු මහා සාහිත්‍යයක් කියවා බැලිය යුතු යැයි අතිශයෝක්තියෙන් තොරව මේ ‘සමන්ත කූඨය’ පිළිබඳව ‘ජෝන් ස්ටිල්’ සිය ‘වන ප්‍රවාහයෙහි’ (ශ්‍රී ලංකාව) සඳහන් කරයි.විජය රජු ‘තම්මැන්නාවට’ ගොඩබැසීමට පෙර පවා ක්‍රි:පූ: හයවැනි සියවසෙන් එපිට කාලවකවානුවේදී උතුරු ඉන්දීය නාවිකයන් ඉන්දීය සාගරයේ ගමන් ගනිද්දී ගොඩබිමක් ගැන පරීක්‍ෂා කිරීමට හේතු පාදක කොටගෙන ඇත්තේ මේ සිරිපා ගිරි ශිඛරයයි. ඇතැම් ඓතිහාසික මතයකට අනුව විජය කුමරුන් පවා මෙම දිවයිනට අහම්බෙන් පැමිණියා නොව යටකී ඉන්දීය නාවිකයින්ගෙන් ලබාගත් තොරතුරු අනුව අපේ මේ ‘තාම්බුපණ්ණියට’ පැමිණ ඇත.මෙම මතය එක් අතකින් පිළිගැනීමට ඉවහල්වන කරුණු වශයෙන් ඇත්තේ විජය කුමරු පිටුවහල් කරන ලද ‘ලාට’ රට ඉන්දියන් අර්ධද්වීපයෙන් නැගෙනහිරට වන්නට පිහිටි නිසාය. ‘බෙංගාල බොක්ක’ හරහා ඊසානදිග මෝසම් සුලඟ ප්‍රයෝජනයට ගෙන තම රුවල් නෞකාව ‘තාම්බුපණ්ණියෙන්’ පහල මුහුදේ හසුරුවමින්, නිරිතදිග මෝසම් සමයේදී (මැයි - සැප්) තථාගතයන්වහන්සේගේ වෙසක් දින මහා පරිනිව¢ාණය සිදු වූ දිනයේම අපේ ‘මුතුන් මිත්තාවිජය මෙරටට පා තබන්නට ඇතැයි අනුමාන කළ හැකිය. රුවල් නාවික ගමනාගමනයට බොහෝ කල් ගතවන්නේ සුළං ප්‍රවාහයෙන් ප්‍රයෝජනය ගතයුතු බැවිනි.මහාවංශයෙහි මුල් පරිච්ඡේදයන්හි ‘සුමන – කූඨ’ යනුවෙන් සමනල කන්ද හඳුන්වා තිබේ.හින්දූන් එය ‘දිව්‍යලෝකයට යන මග ලෙසින් ‘ස්වර්ගාරෝහණම්’ නමින් හඳුන්වා තිබේ. චීන්නු හත්වැනි සියවසේදී පමණ එය ‘ලංකා කන්ද’ යනුවෙන් නම් කොට තිබේ. පැරණි සංස්කෘත කෘතීන්වල එය ‘රෝහණ කන්ද’ නමින් සටහන්කොට ඇත. නවවැනි සියවසේදී පමණ ‘සුලෙයිමාන්’ නමැති ගවේෂකයා සමනල කන්ද හඳුන්වා ඇත්තේ ‘අල් රෝහවුන්’ ව්‍යවහාර කර තිබෙන බව මහාචාර්ය පරණවිතාන ශූරීහු පවසති. තවදුරටත් මහාචාර්යවරයා පවසන්නේ ‘අගස්ති’ ඍෂීන්ගේ (පොලොන්නරුවේ පරාක්‍රමබාහු රුවද ඇතැම් මතයකට අනුව මෙම ඍර්ෂීන්ගේය) වාසස්ථානයද මෙම සමනල කඳු පෙදෙසෙහිවූ බවය. හින්දුහු ‘ශිව‘ දෙවියන්ට නොව මෙම සෘෂිවරයාට මෙම පෙදෙස කැපකර තිබේ.මේ සියලුම මතවලට වඩා හාත්පසින්ම වෙනස් මතයක් ඉදිරිපත් කරන්නේ සර් එමර්සන් ටෙනන්ට්ය. ඔහු පවසන්නේ ඉතා පුරාණයේ මෙය ‘සල් මාල’ නමින් හැඳින්වුණු බවය. ලක්දිව සකු බසින් ‘සාල’ වූ බවත්, ‘සිලෝන්’ යනුවෙන් හැඳින්වූ එකල මෙරට, ක්ලෝඩියස් ටොලමි විසින් එකී නාමය අනුව ‘සැලිස්’ දූපත යනු වෙන්ද එහි වැසියන් ‘සැලෝ’ නින් ද ටොලමි හඳුන්වා ඇත. පසු කලෙක එය ‘සිලෝන්’ වන්නට ඇත.’දෙවියන්ගේ කුමාරයා’ යැයි මහාවංශයේ පළමුවන පරිච්ඡේදයේ හඳුන්වනු ලබන ‘සුමණකූඨයෙහි’, ‘මහාසුමණ’ තථාගතයන්වහන්සේගෙන් තමන්ට වඳීන්ට, පුදන්ට යමක් ඉල්ලා තිබේ. සිය වම් සිරිපා ලකුණ නීල මාණික්‍යයක ඔබ්බවා තබන ලද්දේ එහි ප්‍රතිඵලයක් වශයෙනි. මෙම නීල මාණික්‍යය’ සුමණදේවයන් විසින් එහි ආරක්‍ෂාව පතා ගල් කුලකින් වසා දැමූ බව ජනප්‍රවාදයෙහි එයි.එම ගල් කුලමත අදින ලද පා සලකුණටය අද බැතිමතුන් නැමදින්නේ. මෙම නීල මාණික්‍යය පිළිබඳ කතා පුවත සනාථ කරනුවස් නවසිය තිස්, හතලිස් ගණන්වලදී එවකට ශ්‍රී පාදය භාරව සිටි ගිහි භාරකරු වන සිඩ්නි එල්ලාවල (නන්ද එල්ලාවල මැතිතුමාගේ පියා) මහතා වරක් සිරිපා මළුවේ කිසියම් අලුත් කිරීමකට ‘අත ගසද්දී’ යටකී ගල්කුල තුලින් (සිදුරුවලින්) මතුවී ආ කළුදෙබරුන් විශේෂයක් එතුමාට දෂ්ඨ කරන ලදැයි කියැවේ (සපරගමු දර්ශන – රාජකීය පණ්ඩිත කිරිඇල්ලේ ඤාණවිමල හිමි) එකී දෙබරුන් පැමිණ සිදුරුතුලින් ඇතුළට එබිකම්කර බලද්දී එකී නීල මාණික්‍යය දිදුලමින් පැවැති බව එතුමෝ වාර්තාකර ඇත.ක්‍රි:පූ: දෙවැනි සියවසේදී – එනම් දුටුගැමුණු රාජ සමයේ මෙම සමන්කුඨ පෙදෙස සංඝයාගේ වාසස්ථානයක් වූ බැව් සටහන් වී තිබේ. මෙය ඇතැම්විට සිරිපා කඳු බෑවුමේ රත්නපුර පෙදෙසට වන්නට පිහිටි ‘පලාබත්ගල ආරණ්‍ය සේනාසනයේ විය හැක. එකල එහි මලියදේව මහරහතුන්වහන්සේ පවා වැඩ සිටි බවට ජනවහර කියයි. දුටුගැමුණු රාජ සමයේ සිට පළමුවැනි විජයබාහු රාජසමය තෙක් ශ්‍රී පාදය ගැන කිසිත් අසන්නට නොලැබීම පුදුමයකි. අභාග්‍යයකි. මහාචාර්ය පරණවිතාන ශූරීන් පවසන්නේ(THE GOD OF ADAM’S PEAK)එකොලොස්වැනි සියවසින් එපිට කිසිදු ශිලා ලේඛනයක් එතුමාට ශ්‍රී ලංකාව තුළ ශ්‍රී පාදය පිළිබඳව හමුනොවූ බවයි.එහෙත්, සිරිපා මළුවෙන් පහල පිහිටි ‘භගවාලෙන’ නමින් හැඳින්වෙන ගල් ගුහාවේ බ්‍රහ්මී අක්‍ෂරවලින් කොටන ලද වාක්‍ය ඛණ්ඩ අපවත්වී වදාල රාජකීය පණ්ඩිත කිරිඇල්ලේ ඥාණවිමල නාහිමිපාණන්ට දකින්නට ලැබී, උන්වහන්සේ ඒවා පිටපත්කොට සිය ‘සපරගමු දර්ශන’ පොතට ඇතුලත් කොට ඇත.දෙවැනි පරාක්‍රමබාහු රජු විසින් ශ්‍රී පාදයේ නඩත්තුව හා පැවැත්ම උදෙසා සමනල පෙදෙස අවට සැතපුම් 20 ක පමණ මුළු ප්‍රදේශයම පූජා කොට තිබේ.පසලොස්වැනි සියවසේදී මහනුවර, සෙංකඩගල රාජධානිය කළ රජෙකු විසින් රියන් පසලොසක වටප්‍රමාණය හා රියන් පහක් උසකින් යුත්, දැවැන්ත පිත්තල පහනකට පොල්තෙල් ‘බරණී’ සියයක් පුරවා පූජා කළ බවත්, අඹගමුව මාර්ගයේ (ගිනිගත්හේන) පියගැටපෙලවල් 780 ක් තැනවූ බවත්, සඳහන්වේ.අද සදුන් සමන්දේව ප්‍රතිමාව ශ්‍රී පාද මළුවේ දෙවොලෙහි තැන්පත් කිරීම සඳහා (හයමාසයක්) වඩමවනු ලබන්නේ පැල් මඩුල්ලේ ‘කුට්ටාපිටිය’ නමැති ‘ගල්පෝතෑවෙල’ නම් ගම් විහාරස්ථානයේ සිටය. මෙම ‘කූට්ටාපිටිය’ ගම ශ්‍රී පාදස්ථානයට පූජා කරන ලද්දේ කීර්ති ශ්‍රී රාජසිංහ රජු විසිනි. ගල්පොත්තාවෙල වෙල් යායෙහි වටිනා මැණික් ලැබේ. එ සිරිපා සමයටය. රත්නපුර මැණික්පතල්කරුවන් ද පතල්වලින් මැණික් ලැබීම පිණිස “බලාසිටින්නේ” දොළොස්මහේ පහන දල්වන තෙක්ය.හින්දුන්ගේ මතය අනුව ‘ශිව‘ දෙවියන් සිය ‘විශ්ව නැටුම’(Cosmic Dance)තනි පාදයක සිට නටන්නේ සිරිපා කදු ශිඛරය මත හිටගෙනය. මහමදිකයන් සිතා සිටින්නේ ‘ආදම්’ ගේ පාද ලාඤ්ඡනය එය බවයි. පැරැණි කිතුණු ලබ්ධිකයන්ගේ විශ්වාසයවී තිබෙන්නේ ඉන්දියාවට සම්බන්ධ දෙවි කෙනෙකු වන ශාන්ත තෝමස්ගේ පාද ලාඤ්චනය එය බවයි. ‘මෝසස්’ ප්‍රකාශකොට ඇත්තේ එය යක්‍ෂයාගේ පාද ලාඤ්චනය බවයි. කිනම් ලබ්ධිකයින් හෝ කුමන දේ කීවත්, විශ්වාස කළත්, අප වැනි බෞද්ධයිනට එය ගෞතම බුදුරජාණන්වහන්සේගේ ශ්‍රී පාද ලාඤ්චනයය. ක්‍රි:ව: 1284 දී ‘මාකෝ පෝලෝ’ සිරිපා නැගීමට පැමිණ ඇත්තේ වර්තමානයේ මෙන් නිදන් හොරකම් කරගෙන යාමට බව කියැවේ. ඔහුට එය කරගන්නට හැකිවීදැයි නොදනිමු.මැද පෙරදිග ‘ෂිරාස්’ හි පිහිටි ‘ඉමාම් අබ්දුල් අල්ලාගේ’ (මියගියෙ ක්‍රි:ව: 942) සොහොන ලඟට ගිය ‘ඉබන් බටූටා’ ට ‘කර්‍ණමුණ්ඩයෙන්’ යමෙකු (ඉමාම් විය හැක) පවසා ඇත්තේ ලංකාවේ ශ්‍රී පාදය වැඳීමට යන ලෙසයි. ඒ අනුව ඔහු ‘මාකෝ පෝලෝ’ මෙන් නිදහන් හොරකමට නොගොස් ‘ඉමාම්ගේ’ කීම පරිදි සිරිපා වන්දනය කොට ඇත.බුද්ධගයාවෙහි ඇති එක්තරා ශිලා ලේඛනයක සඳහන් වන්නේ ‘ලංකා ශිඛරය’ පාමුල පිහිටා ඇති සංඝයාවහන්සේටම වෙන්වූ ශ්‍රවණාරාමයක ශිල්ප ශාස්ත්‍ර ඉගැන්වූ බවයි. උතුරු ඉන්දියානුවන් විසින් (මධ්‍යදේශය විය හැක) ශ්‍රී පාදය ඉතා උතුම්කොට සලකා තිබෙන බවත්, එහි සඳහන්වේ. ඉහත කී ශ්‍රමණාරාමය පලාබද්දල පිහිටි ප්‍රතිරාජ පිරිවෙනවීමට අවකාශ තිබේ.ඉහත තැනක අප විසින්ද දක්වන ලද ශාන්ත තෝමස් මුනිඳුන්ගේ යැයි ඇතැමුන් සලකන සිරිපා අනුරුව තැබූ එම ශාන්ත තෝමස් මුනිදුන්ම කොළඹ, එක්තරා ‘ගල් කොරියානු’ (ආමර් වීදිය විය හැක) සිය දණහිසේ ලාඤ්චනය තබා ගිය සලකුණක් පවතින බව කියති.ජෝන් ස්ටිල් සිය ‘වන ප්‍රවාහයෙ’ (JUNGLE TIDE)සුරංගනා කතාවක් බදු ලස්සණ “කෙටි කතාවක්” මෙසේ ඉදිරිපත් කරනු ලබයි. එනම්, ශ්‍රී පාද වන්දනා සමයයේදී එක්තරා සිංහල පවුලක් ‘මහගිරි දඹේ’ නගිද්දී හමා ආ කුණාටුවකට හසුව, එවුන් එල්ලී සිටි දම්වැල් සුළඟට කැඩී ගොස් පහත ප්‍රපාතයට වැටී ඇත. එකී පවුලේ ශක්තිමත්ම මිනිසා එම දම්වැලේම එල්ලී සිරිපා හිමේ ගස්වැල් මතින් පැන පැන ගොස් අතුරුදහන්වී ඇත. තම ඥාතීන්ට අත්වූ මෙම ඉරණම පහත සිටි ඔවුන්ගේ සෙසු ඥාති ජනයා විසින් දැක තිබේ’ යැයි ජෝන් ස්ටිල් පවසයි.පෘතුගීසි සමයේ විමලධර්මසූරිය රජුගේ බිසව දෝන කැතරිනා සිය සැමියාගේ සොවින් සිරිපා වන පියසෙහි තපස් රකිමින් කාලයගත කළ බවට වාර්තා වී තිබේ. මෙ සිද්ධිය වෙනත් තැනක දැක්වෙන්නේ ඇය (දෝන කැතරිනා) සීතා එළියෙහි වනගතව සිටි බවයි. වත්මන් ශ්‍රී පාද රක්‍ෂිතයට යාබදව ‘සීතා එළිය’ පිහිටා තිබේ.’රුබෙසිරෝ’ ඇතුළු විදේශීය ලේඛකයින් කීපදෙනකුම සඳහන් කර ඇති විස්මයජනක වූ කතාවක් නම් සමනල කන්ද මුදුනේ ඇති ‘විලකින්’ හෝ ජලාශයකින් ගංගා තුනක් පහළට ගලා යන බවයි. මෙය කිසිසේත්ම පිළිගත නොහැක්කකි. සිරිපා ගිරි ශිඛරය මත මහ සමන් දේවාලය හා සිරිපා ලාඤ්චනයද, වෙනත් ගොඩනැගිලි කීපයක්ද පිහිටා තිබෙනු එහි යන – එන වන්දනාකරුවෝ දනිති. මෙය කෙලෙස උපන් කතාවක්දැයි සිතාගත නොහේ.දුටුගැමුණු රජතුමා සිය මරණ මඤ්චකයේදී පිංපොත කියවන අවස්ථාවේ තමා විසින් ‘සුමණකූඨය” පාමුල පිහිටි තැනක බවුන් වඩමින් සිටි භික්‍ෂූන් නවසියයකට දානයක් පිරිනැමූ අවස්ථාවක් ගැන සඳහන් විය.රත්නපුර දිසාපති පදවිය හෙබවූ සුදු ජාතිකයින් රාශියක්ම සෑම වසරක් පාසාම සිරිපා ගමන් මාර්ග පරීක්‍ෂා කිරීම පිණිස ගොස් තිබෙනු ඔවුන්ගේ දෛනික දින පොත්වල සටහන්කර තිබෙනු දක්නට ලැබේ.සිරිපා කඳු මුදුනට අලින්ට යා හැකි යැයි ඔබ විශ්වාස කරන්නේද? බ්‍රිතාන්‍ය පාලන සමයේ, ක්‍රි:ව: 1840 දී මේජර් ස්කිනර් සිරිපා කඳු මුදුනට නැංග අවස්ථාවේදී එම කඳු මුදුනේ ‘අලිබෙට්ටක්’ දුටු බව වාර්තාකොට ඇත. මේ සමන් දෙවිඳුන්ගේ සුදු ඇතාගේ වසුරුද? මහගිරිදඹේ යකඩ දම්වැල් සවිකිරීම ඇතුළු අභිරහස් රාශියකින් යුත් සමනල කන්ද තිරහත් කාලයක් යෙහෙන් වැජඹෙනවා ඇත.ස්ටැන්ලි සේනාධීරබෙලිහුල්ඔයකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>12</month>
      <day>19</day>
    </date>
    <link>http://www.silumina.lk/2010/12/19/_art.asp?fn=as10121910</link>
    <topic>මදුරුවා එළවන්න පොරොවෙන් ගැහැව්වා වාගේ</topic>
    <author>ආචාර්ය ප්‍රේමදාස ශ්‍රී අලවත්තගේ</author>
    <content>මදුරුවා එළවන්න පොරොවෙන් ගැහැව්වා වාගේජාතක පොතේ 44 වැන්න වූ මකස ජාතකය පදනම් කොට ගෙන ‘මදුරුවා එළවන්න පොරොවෙන් ගැහැව්වා වාගේ’ යන ප්‍රස්තාව පිරුළ බිහිවී තිබේ. මදුරුවෙකු සම්බන්ධිත කථා පුවතක් වන බැවින් ‘මදුරු’ යන අර්ථය ඇති ‘මකස’ යන්නෙන් මේ ජාතක කථාව නම් වී තිබේ. බුදුරජාණන් වහන්සේ මේ ජාතකය දේශනා කොට ඇත්තේ නුවණ මඳ මිනිසුන් පිරිසක් විසින් කරන ලද නුනුවණ ක්‍රියාවක් අරමුණු කොටගෙනය.එදවස මගධ දේශයේ එක්තරා ගමක පිරිසක් රැකියා කර්මාන්ත ආදිය උදෙසා වනාන්තරයට යන අවස්ථාවල මදුරුවන්ගෙන් නිරන්තර පීඩා සිදුවිය. එබැවින් මදුරුවන් විනාශ කර දැමීමට කතිකා කර ගත් පිරිස ඒ සඳහා දුනු ඊ ආදී වූ ආයුධ රැගෙන වනාන්තරයට ගොස් මදුරුවන් මරා දැමීමට විදිමින් කොටමින් ආයුධවලින් උනුන්ට ම තුවාල කර ගත්හ. එයින් දුක් පීඩාවට පත්ව ඔව්හු ගමට පැමිණ ගම මැද වැටී සිටියාහ. සැවැත් නුවර සිට මගධයට වැඩම කොට එහි චාරිකාවෙහි යෙදී සිටි බුදුරජාණන් වහන්සේට මේ පිරිස දක්නට ලැබී ඔවුන් අරබයා දේශනා කළ අතීත කථා ප්‍රවෘත්තිය මෙසේ විය.එක් කාලයක කසී රට එක්තරා ජනපදයක බොහෝ වඩුවෝ ජීවත් වූහ. දිනක් එක්තරා වැඩිහිටි වඩුවෙක් ලීයක් අහිමින් කිසියම් වඩු කාර්යයක යෙදී සිටියේය. ඔහු හිසකේ වැටී තට්ටය පෑදුණු අයෙක් විය. ඒ තට්ටය මත වැසූ මදුරුවෙකු තට්ට හිසට විද ලේ උරා බොමින් සිටි බැවින් වඩු තෙමේ මහත් පීඩාවට පත්විය. කරන කාරිය කරමින්ම මදුරුවා පළවා හැරිමට සිතූ හෙතෙම අසල සිටි පුත්‍රයාට මදුරුවා එළවා දමන්නැයි පැවැසීය. මදුරුවට තදබල පහරක් දී තළා මරා දැමීමට සිතාගත් පුත්‍රයා තියුණු මුවාත සහිත පොරොවක් දෑතින් ගෙන පියාගේ පිටුපස සිටිමින් ඔහුගේ හිස මත සිටි මදුරුවාට වැරෙන් පොරෝ පහරක් ගැසීය. හිස මතට වැදුණු පොරෝ පහරින් හිස දෙපළු වී ගිය වඩු තෙමේ එකෙණෙහිම මිය ගියේය. ඒ අවස්ථාවේ එතැනට පැමිණි එක්තරා නුවණැති වෙළෙන්දෙක් මේ විපත දැක කම්පාවට පත් ව නැණවත් වූ සතුරාටත් වඩා නැණ හීන වූ මිතුරා අවැඩ දායක බැව් පෙන්වා දෙමින් කරුණු පහදා දුන්නේය.මෙහි පළමු සඳහන් පුවතේ එන ගම්වැසි පිරිස යනු කිසිදු විචාර බුද්ධියකින් තොර ව කටයුතු කරන හා තීරණ ගන්නා ඇතැම් මිනිසුන් පිළිබඳ මනා නිදර්ශනයකි. මෙවැනි පුද්ගලයෝ පසුකාලීන ව එන බොහෝ ජනකතාවල පවා හමුවන අය වෙති. ඔවුන් උත්සාහ කළේ මදුරුවන් හා සටන් කොට උන් සමූල ඝාතනය කිරීමට බැව් මදුරුවන් හා යුද්ධ කොට සියලු මදුරුවන් විද කොටා මරම්හ...මදුරුවන් හා යුද්ධ කරම්හ’ යන වැකිවලින් පැහැදිලි වේ.ක්ෂුද්‍ර ප්‍රාණීන් වුවද මදුරුවන් පරදා ජය ගැන්ම වර්තමානයේ පවා ලෙහෙසි පහසු කාර්යයක් නොවන බැව් පෙනේ. එදවස පවා මදුරු උවදුරින් මහජනයා පීඩාවට පත් බවට මෙය කදිම සාක්ෂ්‍යයකි. එහෙත් මදුරු ව්‍යසනයෙන් මිදීමට ගත් පියවර ඥානාන්විත නො වී ය.අතීත කථා ප්‍රවෘත්තියෙහි දී මදුරුවාගේ පීඩාකාරී හැසිරීම කාරණයට අදාළ ප්‍රධාන සාධකය විය. මදුරුවා ලේ උරා බිව් ආකාරයත් වඩුකමේ යෙදී සිටි තැනැත්තා අපහසුවට පත් ආකාරයත් ජාතක කථා කරුවා ඉතා කෙටියෙන් වුවද හැඟීම්බරව ප්‍රකාශ කර ඇත්තේ ශූර ලේඛන විලාසයකිනි. ‘එක් මදුරුවෙක් ඔහුගේ තඹ තැටි පිටක් වැනි වූ ඉස හිඳ අඩයටියෙන් පහරන්නාක් මෙන් ඉස මුවතුඩින් විදිනේ ය.... පුත, මා හිස එක් මදුරුවෙක් තෙබකින් අනින්නාක් මෙන් විදිනේ ය.ඔහු නවතා පියව‘ යන වැකිවලින් මදුරුවාගේ සහ වඩුවාගේ ක්‍රියාකාරකම් පමණක් නො ව වඩුවාගේ චිත්ත ස්වභාවය සහ ඔහුගේ පීඩාවේ විලාසය පවා නිරූපණය වනු පෙනේ. මේ සඳහා කථාකරු කදිමට ගැළපෙන උපමා කීපයක් උපයෝගී කොටගෙන තිබෙනු දැකිය හැකි ය. ‘තඹ තැටියක් වැනි වූ තට්ට හිස’, ‘ආයුධයකින් පහරන්නාක් වැනි වූ මදුරුවාගේ ලේ උරාබීම’ යන යෙදුම් වලින් ප්‍රකාශිත සිද්ධිය මැනැවින් පිළිබිඹු වේ. එය තවත් තීව්‍ර ලෙස හුවා දක්වමින් තෙබකින් හෙවත් උලකින් අනින්නාක් මෙන් මදුරුවා විදිතැයි නැවත ප්‍රකාශ කරනු පෙනේ. මේ සිද්ධිය මෙසේ විස්තර වනුයේ කථාවේ ප්‍රධාන කාරණයට පසුබිමක් ලෙසිනි.කථා පුවතේ උච්චතර අවස්ථාව වඩු පුත්‍රයාගේ අමනෝඥ ක්‍රියාවයි. එය එක ම වැකියකට පිඬු කොට දක්වා ඇත්තේ ‘ඒ වඩ්ඪකී පුත්‍රයා මදුරුවා දුරු කෙරෙමියි සියුම් මුවහත් ඇති මහ පොරොවක් ගෙන පියාගේ පිටිපස්සේ සිට මදුරුවා ගසමියි පියාගේ හිස දෙකත් කොට පැළුයේය.’ යනුවෙනි. මෙය අභව්‍ය සිද්ධියක් සේ සිතිය නොහැකි වේ. මේ මෝඩ පුත්‍රයාගේ චරිත ස්වභාවයෙන් දුර දිග නො සිතා නො බලා ක්‍රියා කිරීමෙන් මහත් විපත්ති සිදුකර ගන්නා අඥානයන් පිළිබඳ මැනැවින් දකින්නට පිළිවන. මෙවැනි පැවතුම් ඇත්තන් වර්තමානයේ පවා විරල නො වන බැවිනි.මකස ජාතකයේ කථාව නිමා වනුයේ එකී ඛේදජනක අවස්ථාවත් සමඟ එතැනට පැමිණි ඥානවන්ත වෙළෙන්දා විසින් ප්‍රකාශ කරන ලද කරුණුවලිනි. එයින් පැහැදිලි වනුයේ හිතවන්ත අනුවණ පුද්ගලයා සහ පසමිතුරු නුවණැති පුද්ගලයා පිළිබඳ වටහා ගත යුතු සත්‍යතාවයි. එය විස්තර වනුයේ ‘නුවණැත්තා වූ සතුරා අනුන් තමා මරතත් දඩ ගනිතත් ඒ දණ්ඩනාදියෙහි භයින් මනුෂ්‍යයන් නොමරන්නේ ය... නුවණින් යුක්ත වූ සතුරා උතුම. නුවණ නැත්තා වූ මිත්‍රයා උතුම් නො වෙයි’ යනුවෙනි. එබැවින් මේ ජාතක කථා පුවතින් කුළුගන්වා ඇත්තේ අඥාන භාවයේ ශෝචනීය ප්‍රතිවිපාක පමණක් නො ව ප්‍රඥාවන්ත භාවයේ මහිමය ද වේ.මේ ජාතක කථාව ජාතක පොතේ එන ඉතා කෙටියෙන් ප්‍රකාශිත කථා ප්‍රවෘත්තියක් වේ. එහෙත් ඉන් විදහා දැක්විය යුතු අර්ථය මනා ව ගෙන හැර පෑමට ජාතක කථාකරුවා සමත්වී තිබේ. මෙහි එන මෝඩ පුත්‍රයා වැනි පුද්ගලයන් ද ඔහුගේ ක්‍රියා වැනි සිද්ධීන් ද හැම කාලයකදී ම දැකිය හැකි වූ බැවින් මේ පුවතින් ගත යුතු වූ සාරය පිඬු කොට ඉන් සමාජය පරපුරින් පරපුරට දැනුවත් කිරීමේ අභිලාෂයෙන් මදුරුවා එළවන්න පොරොවෙන් ගැහැව්වා වාගේ යන ප්‍රස්තාව පිරුළ නිර්මාණය වී තිබේ.ආචාර්ය ප්‍රේමදාස ශ්‍රී අලවත්තගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>12</month>
      <day>19</day>
    </date>
    <link>http://www.silumina.lk/2010/12/19/_art.asp?fn=as10121911</link>
    <topic>මොනාලීසාගේ ඇහැට යටින් වසර 500 ක් පැරැණි රහසක්</topic>
    <author>කේ.සී.ජේ. රත්නායක</author>
    <content>මොනාලීසාගේ ඇහැට යටින් වසර 500 ක් පැරැණි රහසක්මොනාලීසාගේ දැන් වයස ඇත්තටම අවුරුදු පන්සීයකටත් ටිකක් වැඩියි. ඒ තරම් කාලයක් තිස්සේ කතා කරලත් එයා ගැන කතාව නම් තවම ඉවරයක් නෑ. ඇස්, නහය, තොල්, විතරක් නෙවෙයි මුහුණේ දකින්න ලැබෙනවයි කියන ගුප්ත සිනහව ගැනත් විවිධාකාර මත තියෙනවා.මොන යම් හරි හේතුවක් නිසා ලියානාඩෝ ඩාවින්සිගේ මොනාලීසා සිතුවම එක පැත්තකින් ඉතිහාසගත වුණා. අනිත් පැත්තෙන් මොනාලීසා ලෝකයට දායාද කළ ඩාවින්සි ලෝකයට කතා කර කර ඉන්න අභිරහස් ටිකකුත් මොනාලීසාගේ මුහුණේ සඟවලා තියෙනවා. හැබැයි පුදුමය කියන්නේ අවුරුදු 500 ක්ම ගතවෙලා තියෙද්දී මොනාලීසා ගේ මුහුණින් තවමත් රහස් මතු වෙනවා.පහුගිය දවසක ඉතාලියේ චිත්‍ර කලා ගවේෂක කණ්ඩායමක් මොනාලීසා සිතුවම දිහා අමුතු ඇහැකින් බැලුවා. ඇත්තටම ඒක අධි තාක්ෂණික ඇහැක්. සාමාන්‍ය පියවි ඇහැට පේන්නේ නැති අංශු මාත්‍ර අහුකොන් පවා මේ අධි තාක්ෂණික ඇහැට පේනවා. වසර 500 ක් වයසට ගිය මොනාලීසා ගේ මුහුණ මේ අධි තාක්ෂණික ඇහෙන් බලන්න ගත්තම වෙනදා සාමාන්‍යයෙන් නො දකින ගුප්ත සලකුණු කිහිපයක් දකින්න ලැබුණු බව චිත්‍ර කලා ගවේෂකයෝ කියනවා.”චිත්‍රය සෑහෙන්න පරණයි. වර්ණ හා රේඛා හැඩතල මුල් චිත්‍රය ඇන්ඳ කාලයේ වගේම අද දකින්න බෑ. නමුත් අපි විස්මයට පත් වෙන දෙයක් දැක්කා. මොනාලීසා ගේ දකුණු ඇසේ ඉතාම සියුම්ව අකුරු වගයක් ඇඳලා තියෙන හැටි පැහැදිලිව දැක්කා. මේ අධි තාක්ෂණික මැග්නිෆිකේෂන් උපකරණ නොතිබුණා නම් කිසිම දාක මේ රහස හෙළිවෙන්නේ නෑ. සාමාන්‍ය පියවි ඇහැකට නම් මොනම විදිහකට වත් ඒ බව දකින්න විදිහක් නෑ...”ඉතාලියේ ජාතික උරුමයන් හා සංස්කෘතික කමිටුවේ සභාපති සිල්වානෝ වින්සෙට් ගේ ප්‍රකාශය එංගලන්තයේ ඩේලි මේල් පුවත්පත වාර්තා කරලා තිබුණේ එහෙමයි.මොනාලීසාගේ දකුණු ඇසේ හැංගිලා තිබුණේ LV කියන අකුරු දෙක. සමහරවිට LV අකුරු දෙකෙන් ලියානාඩෝ ඩාවින්සි තමන්ගේ් නම සඳහන් කළා වෙන්න පුළුවන්. වම් ඇහැ ළඟත් ඒ වගේම අකුරු හා ඉලක්කම් වගයක් තියෙන බව සිල්වානෝ කියනවා. ඒත් තවමත් ඒ සංකේත මොනවද කියලා හරිහැටි තෝරා බේරාගෙන නෑ.මේ එක්කම අපට මතක් වෙන්නේ මහත් ආන්දෝලනයක් ඇති කළ සුප්‍රකට “ඩාවින්සි කෝඩ්” කෘතියයි. සමහරවිට අපේ සීගිරි ළඳුන්ගේ සිතුවම්වලත් මොන මොන දේවල් රහස් සංකේත හැටියට හැංගිලා තියෙනවද කියලා දන්නේ නෑ. කොහොම වුණත් අපේ දේවල් දිහාත් අලුත් ඇසකින්, හරියටම කිව්වොත් අධි තාක්ෂණික ඇහැකින් බලන්න පුළුවන් නම් බොහෝම වටිනවාය කියලා අමුතුවෙන් කියන්න ඕනෙත් නෑ.දැන් මේ කතාවේ බොහෝ දෙනෙක් උජාරුවට පෙන්වන්නේ අධි තාක්ෂණයයි. කතාව ඇත්ත ඒත් ලියානාඩෝ ඩිවින්සි මොනාලීසා සිතුවම් කෙළේ අධි තාක්ෂණය යොදා ගෙන නෙවෙයි තමන්ගේ සාමාන්‍ය ඇහැට පෙනෙන විදිහටයි.එතකොට ඒ ඇහැත් අරුම පුදුම ඇහැක් නේ! මොකද අධි තාක්ෂණික උපකරණයකට විතරක් බලාගන්න පුළුවන් අති සියුම් සංකේත ටිකක් ඩාවින්සි තමන්ගේ සාමාන්‍ය ඇහැ යොදාගෙන මොනාලීසා ගේ මුහුණට එකතු කරලා තියෙනවා. කොහොමත් නිර්මාණකාරයෙකුට තියෙන්නේ අරුම පුදුම ඇස්. අසාමාන්‍ය නිර්මාණ බිහි වෙන්නෙත් ඒ හින්දා වෙන්න පුළුවන්.ඩ්ලිමේල් පුවත්පතේ වාර්තාව කියවගෙන යත්දී තවත් අතුරු කතාවක් අහුවුණා. ඇත්තටම මොනාලීසා කියන්නේ කවුද? චිත්‍රයේ තියෙන විදිහටම කාන්තාවක් ජීවත් වුණාද? මේවා ඉතිං විවෘත ප්‍රශ්න! කොහොම වුණත් චිත්‍ර කලා ගවේෂකයන්ගේ එක්තරා විශ්වාසයක් තියෙනවා. ඒ තමා “මොනාලීසා” කියන්නේ චිත්‍ර ශිල්පියා තමන්ගේ මුහුණ දිහා බලාගෙන තමන්ම ඇන්ඳ (ස්වයං ආලේඛ්‍ය) චිත්‍රයක් කියලා. මොනාලීසා සිතුවම් කෙළේ ලියානාඩෝ ඩාවින්සි බවට කිසිම වාදයක් නෑ.එහෙනම් ඩාවින්සි කරලා තියෙන්නේ තමන්ගේ මුහුණ දිහා බලාගෙන ඒ අනුසාරයෙන් ගැහැණු රුවක් සිතුවම් කිරීමයි. මොනාලීසා හා ඩාවින්සිගේ මුහුණ අතර බොහෝ ළඟ සමානකම් තියෙනවාය කියලත් තද පිළිගැනීමක් තියෙනවා.කොහොම වුණත් කෙනෙක් මානව රූපයක් අඳිනවා නම් ඒකට තමන්ගේ ඇත්ත මුහුණේ හැඩරුව යම් ප්‍රමාණයකට එකතුවීම නිසර්ගයෙන්ම සිදු වෙන බවත් අහන්න ලැබෙනවා. ඒත් ඩාවින්සි තමන්ගේ මුහුණ දිහා බලාගෙන ගැහැණු රූපයක් ඇන්ඳේ ඇයි? ඒක පොඩි ආදර හුටපටයක් නිසා වෙච්ච දෙයක් කියලත් මතයක් තියෙනවා. කොහොම වුණත් ඩාවින්සි මොනාලිසා මඟින් ලෝකයට කියන්න හැදුව රහස නම් තවම අනාවරණය වෙලා නෑ.කේ.සී.ජේ. රත්නායකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>12</month>
      <day>19</day>
    </date>
    <link>http://www.silumina.lk/2010/12/19/_art.asp?fn=av1012192</link>
    <topic>පිස්සු හැදෙන සඳ</topic>
    <author/>
    <content>පිස්සු හැදෙන සඳඑක් කාන්තාවක් පැරණි පින්තූරයක් ද රැගෙන ඡායාරූප ශාලාවේ කවුන්ටරය හමුවේ පෙනී සිටියේය.‘මේ මගෙ මැරිච්ච මහත්තයගෙ පින්තූරේ. ඒක හොඳට පැහැදිලිව ලොකු කර ගන්ඩ මට ඕනෙ.’ කවුන්ටරයේ සිටි කළමනාකරු අමතා ඇය කීවාය.‘ඔව් නෝනා, අපිට පුළුවන් ඒක කරලා දෙන්ඩ.’ කළමනාකරු කීවේය.‘හැබැයි මේකෙ දාලා තියෙන තොප්පියට මං කැමැති නැහැ. ඒක අයින් කරලා දෙන්ඩ ඕනෙ.’ කාන්තාව කීවාය.‘ඔව් ඒකත් කරලා දෙන්ඩ පුළුවනි. නෝනා කරුණාකරලා මට කියනවද මහත්තයා කොහොමද කොන්ඩේ පීරලා තිබුණේ කියල.’ කළමනාකරු විමසීය.‘ඒක නං මට හරියට මතක නෑ. ඉතින් තොප්පිය අයින් කළාම ඔයගොල්ලන්ටම ඒක බලා ගන්ඩ පුළුවන් නෙ.’ කාන්තාව තොදොල් බසින් කීවාය.‘මාස්ටර් මේ දවස්වල ගඩොල් හොඳටම හිඟයිනෙ. අනික ගිනි ගණන්. ඉතින් කොහොමද මෙච්චර ඉක්මනට ගේ හැදුවේ.’ සංගීතඥ නවරත්න ගෙන් තනුවක් හදා ගැන්මට ගිය පේ‍්‍රමරත්න ඇසුවේ අලුත් නිවෙස දෙස ආශාවෙන් බලමිනි.‘නෑ... නෑ... මට ඒක කොහොමටවත් ප්‍රශ්නයක් වුණේ නැහැ. මොකද මම නිතරම සංගීත ප්‍රසංගවල මියුසික් කරනවනෙ. ඒවයෙදි පේ‍්‍රක්ෂකයෝ ඕන තරම් ගල් එවනවා.’ නවරත්න කීවේ සර්පිනාව වයමිනි.තමන් හට ඉටුකර දිය හැකි කිසියම් කාර්යයක් වේ දැයි විමසමින් තම නිවෙසට පැමිණි බාලදක්ෂයා දෙස බැලු මනෝ ඔහු දෙස විමසුම් බැල්මක් හෙළමින් මෙසේ ඇසීය.‘මොකද්ද අද දවසෙදි ඔය ළමයා ඉටුකළ යහපත් ක්‍රියාව?’‘මමයි අපේ කණ්ඩායමේ තවත් හතර දෙනෙකුයි එකතු වෙලා ඇවිද ගන්ඩ අමාරු වයසක ගෑනු කෙනෙක්ව පාරේ එක පැත්තක ඉඳලා අනිත් පැත්තට මාරු කළා...’ බාලදක්ෂයා කීවේය.‘ඒක නං බොහොම හොඳ වැඩක්. ඒත් ඒකට පස් දෙනෙකුම ඕනැ වුණා ද?’ මනෝ විමසුවේ තරමක විමතියකිනි.‘නැතුව... ඒ ගෑනු කෙනාට ඕනැ කරලා තිබුණෙ නැහැනෙ පාර මාරු වෙන්ඩ.’ බාලදක්ෂයා පිළිතුරු දුන්නේය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>12</month>
      <day>19</day>
    </date>
    <link>http://www.silumina.lk/2010/12/19/_art.asp?fn=av1012193</link>
    <topic>දොස්තර කෙනෙක් වුණාට එයා හරිම නිහතමානියි</topic>
    <author>වසන්ත ජයසිංහ ආරච්චිගේ ඡායාරූප - මහරගම ශාක්‍යා ස්ටුඩියෝ</author>
    <content>දොස්තර කෙනෙක් වුණාට එයා හරිම නිහතමානියිමාධවී වත්සලාඇය මාධවී වත්සලා. ඔහු ආලෝක ලියනගේ. මේ අපූරු එකතුව පසුගියදා දකින්නට ලැබුණේ කොළඹ සිනමන් ග්‍රෑන්ඩ් හෝටලයේදී. ජීවිත ගීතය ආදරය මත දළුදා වැඩෙද්දී කාගෙත් ආශිර්වාද මැද සුබ නැකතින් කුල ගෙදරට ගොඩවුණ මාධවිත් ආලෝකත් තවත් පැත්තකින් කලා ලෝකයේ නෑදෑ පරපුරක් ආරම්භ කළා.ප්‍රවීණ රංගධර ජැක්සන් ඇන්තනිගෙත්, කුමාරි මුණසිංහගෙත් ආදරණීය දියණිය මාධවිත් ප්‍රවීණ රංගධර හේමසිරි ලියනගේ් කුසුම් ලියනගේ පුත් ආලෝකත් මේ කලා පවුල් දෙක එකතු කරමින් යුග දිවියට පිවිසියේ ජීවන ගමනේ නැවුම් පිටුවක් ද පෙරළමින්. ඒත් මේ ආදර කතාව අද ඊයේ ගෙතුනක් නොව එය දළුලන්නේ මීට වසර තුන හමාරකට කලින් කියලයි මාධවී කියන්නේ.“එක දවසක් මට මතකයි අනතුරකට මුහුණ දෙන්න සිද්ධවෙලා මට කොළඹ මහා රෝහලේ නේවාසිකව ප්‍රතිකාර ලබන්න සිද්ධ වුණා. එතකොට අප්පච්චි (ජැක්සන්) හිටියේ විදෙස්ගත වෙලා. පස්සේ අප්පච්චි සෞම්‍ය ලියනගේ අයියට කතා කරලා කියලා තියෙනවා මම ගැන බලන්න කියලා. ඇත්තටම එතකොට සෞම්‍ය අයියගේ මල්ලි ආලෝක වෛද්‍යවරයකු විදිහට වැඩ කළෙත් කොළඹ මහ රෝහලේ. ඔහු ඇවිත් මගෙන් මේ අනතුර ගැන විමසුවා. ඒ වෙනකොටත් අපි අතර කිසිම දැන හැඳුනුම් කමක් තිබුණේ නැහැ. ඔහු වෛද්‍යවරයකු විදිහට රෝගියෙක් බලන්න ආව දෙයක් සිදුවුණේ.”“පසුව දවසක අප්පච්චි අධ්‍යක්ෂණය කළ ‘අබා’ සිනමා පටයේ රූගත කිරීම් බලන්න මම ගිහින් හිටියා. එතකොට ආලෝකත් ඇවිත් හිටියා රූගත කිරීම් බලන්න. ඇත්තටම අපේ මල්ලිලත් මට විහිළු කළා ආලෝක ආවා නේද ඔයා බලන්න කියලා. කොහොම හරි මම ආලෝකට ස්තුති කරන්න කතා කළා. මේ කතා බහ තමයි අපි දෙන්න ළං කළේ.අපි මේ විදිහට එකතු වෙනකොට අපේ දැන හැඳුනුම්කමට අවුරුදු තුන හමාරක් විතර වෙනවා. ආලෝක සර්වාංග ශෛල්‍ය වෛද්‍යවරයකු විදිහට සේවය කළත් ඔහු ඉතා ම නිහතමානී චරිතයක්. ඒ වගේ ම ඔහු හරිම බුද්ධිමත් හා සෑම දෙයක් පිළිබඳව ම විවෘත මනසකින් බලන කෙනෙක්. ඇත්තටම මම ඔහුගේ ගතිගුණවලට කැමැතියි. අපි දෙන්නා මේ විදිහට එකතු වෙන්න මේ දේවල් බලපාන්නත් ඇති.විවාහයෙන් පස්සේ ආලෝක විදෙස්ගත වෙන බවත් ආරංචියි.ඔහු වෛද්‍යවරයකු විදිහට සේවය කරන ගමන් ම පශ්චාත් උපාධිය හදාරනවා. ඒ සඳහා විදෙස් පුහුණුවක් අනිවාර්යයි. ඇත්තටම ඒ නිසා අපි දෙන්නටම යන්න වෙනවා. එංගලන්තයේදි තමයි ආලෝකට මේ අධ්‍යාපන කටයුතු කරන්න සිද්ධ වෙන්නේ. නමුත් එක දිගටම මට එහේ ඉන්න බැරිවෙයි. හේතුව තවමත් මගේ උපාධියේ කටයුතු අවසන් නැහැ. දැන් මම කැලණිය විශ්වවිද්‍යාලයේ තුන් වන වසරේ පුරාවිද්‍යාව පිළිබඳ විශේෂවේදී උපාධියක් කරන්නේ. ඒ නිසා මටත් මගේ අධ්‍යාපන කටයුතු අවසන් කරන්න සිද්ධ වෙනවා.එතකොට මාධවී දැන් ඔබේ කලා කටයුතු එහෙම කොහොම වෙයිද?මම කුඩා කාලයේ ඉඳලම ගීත ගායනයට යොමුවෙලා හිටියේ. නමුත් අතරමඟදී මට ඒ දෙයින් මිදෙන්න සිද්ධ වුණා. මගේ අධ්‍යාපන කටයුතුවල කාර්ය බහුලකම හින්දා. එක පැත්තකින් මම කැමැතියි මාව කලාකාරියක් විදිහට හඳුන්වනවට වඩා අධ්‍යාපනික පැත්තෙන් යමක් කරන කෙනෙක් විදිහට හඳුන්වනවට. නමුත් මගේ කලා කටයුතුවලින් ඈත්වෙන්න බලාපොරොත්තුවක් නැහැ. ආලෝකටත් කලාව පිළිබඳ හොඳ අවබෝධයක් තියෙන නිසා එයත් මට ලොකු ශක්තියක් වෙයි. ඒත් මගේ මූලික දේ අධ්‍යාපනය කියන එක මම කියන්න ඕන.ආලෝකට මාධවී මුණ ගැහෙන්නෙත් නොසිතූ® මොහොතකයි. ඒ ගැන ආලෝකගෙන්ම අහන්නත් හිතුණා.“මම ඇය දැන හඳුනා ගත්තේ රෝහලේදී ඇය ප්‍රතිකාර ලබාගන්න මොහොතෙයි. ඒත් අපේ දැන හැඳුනුම් කමට වඩා අපේ පවුලත් කලාවට බොහෝ සමීප නිසා මාධවී ගේ පවුලත් එක්ක සමීප දැන හැඳුනුම්කමක් තිබුණා.ඇත්තටම මට මතකයි මගේ අයියා සෞම්‍ය ගෙදර ඇවිත් මාධවී ගැන කතා කරන විදිහ. ඒ නිසා මම අහලා තිබුණා ඇගේ සිතුම් පැතුම් කැමැති අකමැති දේවල් ගැන. ඒ වගේ ම ඇය හොඳින් පොත පත පරිශීලනය කරන කෙනෙක්. පරිණත කමක් ඇය තුළ තිබුණා. ඒ නිසා ඇත්තටම මගේ සිතෙත් යම් පැහැදීමක් ඇය ගැන තිබුණා. නමුත් මේ හමුවීම සිදුවුණේ නම් අහඹු විදිහට.මගේ වෘත්තිය හැටියට මට නිතරම ලෙඩුන් බලන්ඩ යන්න සිද්ධ වෙනවා. මාධවී බලන්න යන්න සිද්ධ වුණෙත් ඒ විදිහට. නමුත් මේ හමුවීමත් එක්ක ඇය නැවත මට මුණ ගැහෙනවා. මේ මිත්‍රත්වයත් එක්කයි මම තේරුම් ගන්නේ ඇය සාමාන්‍ය ගැහැනු ළමයෙක් වගේ නෙමෙයි කියලා.එක් පැත්තකින් ඇය ජැක්සන් ඇන්තනී කියන දැනුම් සම්භාරයක් ඇති කලාකරුවගේ දියණිය. ඒ නිසා ඇය තුළත් ඒ පරිණත බව මම දැක්කා. මම හිතන්නේ අපි දෙන්නට මේ විදිහට එකතු වෙන්න අවස්ථාව ලැබුණෙත් අපි දෙන්නගේ සිතුම් පැතුම් එක හා සමාන නිසා වෙන්න ඇති.මේ මොහොතේ ඇත්තටම මමත් ආලෝකත් මතක් කරන්න ඕන අපේ විවාහ මංගල්‍යය සාර්ථක කරගන්න අපිට ශක්තියක් වුණ අය. මුල ඉඳලම මගේ ඔලුවේ මැවුණ සිහිනයක් තිබුණා මේ විදිහට අපේ විවාහය සිදුවෙන්න ඕන කියලා. ඒ නිසා අපේ මංගල්‍යයේ සියල්ල මගේ අදහස් විදිහටයි ගොඩනැඟුණේ.කුරක්කන් වී කරල් එකතු කරලා සැරසිලි කරන්න වැනි දේවල්. ඒ වෙනුවෙන් අපි දෙන්නට ශක්තියක් වුණ මල්ෂාන් ෆ්ලෝරා රොෂාන්, ප්‍රභාත් ජයවර්ධන, සුමනසිරි ජුවලරි, නිල්හාන් සෙනෙවිරත්න, තනුජා දිසානායක, නිලූෆා, සැලොන් මෝ ප්‍රියදර්ශනී, ශාක්‍යා ස්ටුඩියෝ තනුජ් හේමන්ත හා මේ සියල්ල සංවිධානය කරලා දුන්න. හෙලන්කා ආයතනයේ සියලු දෙනාමත් අපිට සුබ පතන්න එක්වූ සියලු දෙනාටත් අපි දෙන්නා මේ මොහොතේ ආදරයෙන් සිහිපත් කරන්න ඕන.  මාධවී - ආලෝක ඔබට ‘රසඳුන’ අපෙන් සුබ පැතුම්.වසන්ත ජයසිංහ ආරච්චිගේ ඡායාරූප - මහරගම ශාක්‍යා ස්ටුඩියෝකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>12</month>
      <day>19</day>
    </date>
    <link>http://www.silumina.lk/2010/12/19/_art.asp?fn=av1012194</link>
    <topic>පුතා හිටියානම් රට යවලා උගන්වනවා කියලා එයා කිව්වා</topic>
    <author>ඉඳුනිල් වීරරත්න</author>
    <content>පුතා හිටියානම් රට යවලා උගන්වනවා කියලා එයා කිව්වාක්ලැරන්ස් ගේ ආදරණීය බිරිය ශීලාශ්‍රී ලාංකේය සංගීත ක්ෂේත්‍රයේ සුවිශේෂී පෙරළියක් කළ ආදරණීය ගීත රචකයා, තනු නිර්මාණ ශිල්පියා, සංගීතඥයා මෙන්ම ගායකයා ලෙස යුග යුග නොමැකෙන නාමයක් තැබු ක්ලැරන්ස් පිළිබඳ සොඳුරු මතකය අවදි කරන්නට මේ හොඳම වේලාවයි.ඒ ඔහුගේ ආදරණීය බිරිය ශීලා විජේවර්ධන සිය සැමියාගේ 14 වැනි ගුණානුස්මරණය වෙනුවෙන් මවුබිමට පැමිණ සිටීමයි. ‘රසඳුන’ වෙනුවෙන් පන්නිපිටියේ ඇගේ නිවහනේදී ඒ අතීත මතකය අවදි කළ අයුරුයි මේ.“ක්ලැරන්ස් ඉපදිලා තියෙන්නේ 1943 අගෝස්තු මාසයේ තුන්වැනිදා දවසක හපුතලේ. ඔහුගේ පියා වෛද්‍යවරයෙක්. පාසල් යුගය අවසන් කාලයේ පියා මිය යනවා. මේ නිසාවෙන් 1964 රත්නපුරේ බටුගෙදර පදිංචියට ආවේ. ඔවුන් පදිංචි වුණේ අපේ ගෙදරක. ගෙවල් දෙකම එක ළඟ තිබුණේ. මගේ අයියා දයානන්ද හමුවෙන්න නිතරම ඔහු අපේ ගෙදරට ආවා.මේ විදිහට තමයි අපේ හමුවීම වුණේ. 1972 අපි විවාහ වුණා. ඒ වෙනකොට ක්ලැරන්ස්ගේ සංගීත කටයුතු සියල්ල සිද්ධ වුණේ කොළඹ. විවාහයෙන් පස්සෙ අපි මහරගම අක්කා කෙනෙක් ළඟ නැවතුණා. ඉන් පස්සේ දෙහිවල පදිංචියට ගියා. 1974 තමයි නාවල පාරේ පදිංචියට ආවේ.”යොවුන් වියේ පෙමින් බැඳී ඉන්පසු ජීවන මගේ සහකාරිය වූ ඇය ඔහුගේ අවසන් මොහොත තෙක් සෙවණැල්ල සේ වූවාය. ඔහුගේ නිර්මාණ පසුබිම පිළිබඳව දන්නේ ඇය මිස අන් කවරෙක් ද?“ක්ලැරන්ස්ට හොඳ ළමා කාලයක් තිබුණා. ඔහු හපුතලේ ඉපදිලා එහි සුන්දර පරිසරයේ හැදිලා වැඩිලා යොවුන් වියේදී තමයි රත්නපුරයට එන්නේ. මේ ගැමි පරිසරය ඔහුගේ නිර්මාණවලට හොඳ වස්තු බීජ සපයා තිබෙනවා. හිතට එන අදහස් කටුවට ලියනවා. මම ඒවා හොඳට ලියල දෙන්න ඕන. කවුරු හරි ලියනකොට ළඟ ඉන්නත් ඕන. ගොඩක් වෙලාවට මම තමයි තනිවට ළඟ ඉන්නෙ. දුව ටිකක් ලොකු වුණාම එයා ළඟට ගන්න පුරුදු වුණා.ඔහු ලියන ගීතය බොක්ස් ගිටාරය අරගෙන සංගීතය යොදනවා. ගෙදර කැසට් රෙකෝඩරයෙන් හම් කරලා ඒක රෙකෝඩ් කරනවා. ඊට පස්සෙ ස්ටූඩියෝ එකට ගිහින් තමයි මියුසික් දාල රෙකෝඩ් කරන්නෙ. අද වගේ නෙමෙයි එදා. රෙකෝඩින් වලට උදේ ගියොත් එන්නෙ රෑ වෙලා. හවස ගියොත් එන්නෙ එළි වෙලා. සින්දුවක් රෙකෝඩ් කරලා ගෙනාවම ඒක දහපාරක් විතර අහනවා. රස විඳිනවා. දුව ටිකක් ලොකු කාලෙ මෙහෙම සින්දු අහනකොට එයා ඇඳ උඩට වෙලා නටනවා.”ඔහු එදා සිටි බොහෝ ගායක ගායිකාවන් සමීපව ඇසුරු කළ අතර ඔවුන් සඳහා ගීත රැසක්ම නිර්මාණය කර තිබේ.“ක්ලැරන්ස්ට ගීතයක් ලියන්න මොකක් හරි පසුබිමක් තිබුණා. ඒ වගේම ඒ හැම ගීතයක්ම ඔහු ගායනා කරලා කාටද ගැළපෙන්නේ කියල තීරණය කරනවා. ඔහුගෙන් ගීතයක් නිර්මාණය කරවගන්න ඕන වුණාම ඒ අය ගෙදරට එනවා. මිල්ටන් මල්ලවාරච්චි, වර්නන් පෙරේරා, ටී. එම්. ජයරත්න නිතරම ආව ගිය අය.මට මතකයි ‘සිකුරු ලියා’ චිත්‍රපටයට ධර්මසිරි ගමගේ ලියපු සිකුරු ලියා ගීතය සංගීතය දාල ඉවර වෙලා ඔහු කිව්වා මේ සින්දුව හරි යන්නෙ මිල්ටන් පෙරේරාට කියලා. සමහරු ඒක පිළිගන්න මැලි වුණා.ඒත් අවසානයේ හැම කෙනාම පිළිගත්තා ඔහුගේ තීරණය හරි කියලා.” ක්ලැරන්ස් යනු බොක්ස් ගිටාරය ඔස්සේ සිංහල සංගීතය පි‍්‍රය කළ රසිකයිනට පොප් ගීය, කණ්ඩායම් ගීය අලුත්ම ආරකින් ගෙන ගිය අසහාය නිර්මාණ ශිල්පියෙකි.“ක්ලැරන්ස්ට සංගීතය පිළිබඳව ගුරුවරයෙක් නෑ. ඔහු ස්ව උත්සාහයෙන් තමයි මේ හැම දෙයක්ම ඉගෙන ගෙන තියෙන්නෙ. මම හිතන්නෙ ඔහුට ඒ හැකියාව දෙවියන් දුන් තෑග්ගක් කියලයි. අනිත් එක ඔහුගේ අතේ ගිටාර් එක නොතිබුණු වෙලාවක් නැති තරම්. හැම වෙලාවෙම සංගීතයේ එක එක පර්යේෂණ කළා. ඔහු මිය යන විට ගීත 3200 ක් නිර්මාණය කරලා තිබුණා. පොත් 3 ක් පිරෙන්න ලියල තියෙනවා. ඒවා රෙකෝඩ් කරපු කැසට් විශාල ප්‍රමාණයක් තියෙනවා.”ශීලා විජේවර්ධනමේ සා විශාල ගීත ප්‍රමාණයක් නිර්මාණය කරන්න, නිර්මාණ ශිල්පියකුට මානසික නිදහස උපරීමයෙන් තිබිය යුතුයි.“ඔහුට ඔහුගේ සංගීත කටයුතු කරන්න අවශ්‍ය නිදහස මම උපරීමයෙන් ලබා දුන්නා. ඔහු ගොඩක් කැමැති ගමේ දේවල්වලට. කොස්, පොළොස්, දෙල්, මඤ්ඤොක්කා වගේ දේවල් කන්න හරිම ආසයි. කිරිබත් කන්නත් ඒ වගේමයි. මම ගෙදර වැඩ කිසි දෙයක් බාර කළේ නෑ. කෑම බීම හදල, ඇඳුම් පැලඳුම් හෝදල මැදල දීල හැම දෙයක්ම කළා. ගෙදර ඉන්න කාලෙ නංගිල තමයි නියපොතු එහෙම කපල තියෙන්නෙ. ඉතින් නියපොතු කපන්න ඕනත් මමයි. මොනවා හරි නිර්මාණ කටයුත්තක ඉන්නව නම් බත් කවන්නත් ඕන.ඒ වගේම දුව පුංචි කාලෙදි එයාට නිදහසේ නිර්මාණ වල යෙදෙන්න සද්ද කරන්න වත් දුන්නෙ නෑ. සැබැවින්ම ක්ලැරන්ස් නිසා නිවෙසේ පිරෙන කලාකරුවන්ට සංග්‍රහ කිරීමත් එදා ඇගේ දින චර්යාවේ අංගයක් වී තිබුණා.“ක්ලැරන්ස් කියන්නෙ හරිම හිත හොඳ කෙනෙක්. ගෙදරට එන ඕන කෙනෙකුට කෑමෙන් බීමෙන් සංග්‍රහ කරන්න ඕන. කෑම කන වෙලාවක ආවොත් අනිවාර්යෙන්ම කන්න දෙන්න ඕන. නැතිනම් අඩුම ගාණේ තේ එකක් හරි දෙන්න ඕන. නැත්නම් හිතට හරි නෑ.නැගිට්ට වෙලේ ඉඳන් තේ හදල ඉවරයක් නෑ. උයද්දි වැඩිපුර හතරපස් දෙනෙකුට උයන්න ඕන. වර්නන් එක්ක මෝටර් සයිකලයෙන් එන දාට ඈත තියා කෑ ගහගෙන එන්නෙ තේ එකක් හරි කන්න දෙයක් හරි ඉල්ලගෙන. ඒත් මට කනගාටු ක්ලැරන්ස්ගේ නිර්මාණ වලින් ජනපි‍්‍රය වුණු එක්තරා ප්‍රසිද්ධ ගායිකාවක් කියල තියෙනවා ක්ලැරන්ස් වයිෆ් ගෙනත් තියෙන්නෙ තේ හදන්න විතරයි කියලා. ඒක ගැන මට කියන්න තියෙන්නේ එක දෙයයි. මම බිරියක් හැටියට ක්ලැරන්ස්ට හැම යුතුකමක්ම ඉටුකරලා තියෙනවා. ක්ලැරන්ස්ගේ නිර්මාණවල මගේ ඒ කැපවීමත් තියෙනවා. ඔවුන් අදත් ජනපි‍්‍රය වෙලා ඉන්නෙ ක්ලැරන්ස්ගෙ නිර්මාණ නිසා කියන එක අමතක කරන්න එපා කියලයි.”ක්ලැරන්ස් - ශීලා ආදරයේ අග්‍ර ඵලය දියණිය. ක්ලැරන්ස් තම දුවට දැක්වූ ආදරය ඔහුගේ නිර්මාණයකින් එළි දැක්වූවා.“1973 වසරේ මට පුතෙක් හම්බ වෙලා නැති වුණා. ක්ලැරන්ස් හරිම දුකෙන් හිටියෙ. ඊට පස්සෙ දුව ඉපදුණාට පස්සේ හරිම සතුටු වුණා. ඒ වගේම දුවට පුදුම ආදරයක් තිබුණෙ. ක්ලැරන්ස්ගේ නම ක්ලැරන්ස් ආතර් සෝමසිංහ විජේවර්ධන. හරිම දිගයි. ඒ නිසා දුවට අමිලා පි‍්‍රයදර්ශනී විජේවර්ධන කියල දැම්මා.දුව ඉපදිලා මාස පහෙන් ‘දුවනී’ ගීතය නිර්මාණය කළා. ඊට පස්සේ ‘අමිලා දුවේ’ ගීතය කළා. දුවට තිබුණු ආදරේ කොයි තරම් ද කියල තේරෙනවා ‘දුව මා වගේ’ ගීතය ඇහුවම. ඒක ලිව්වෙ වැඩියෙන්ම ලොකු කව්ද ඇහුවොත් අම්මට (මට) වඩා දුවට ආදරෙයි කියන්නයි.” 1996 දෙසැම්බර් 13 වැනිදා මේ ආදරණීය කලාකරුවා මෙලොවින් සමු ගන්නවා. ශීලා විජේවර්ධන සිය දියණිය සමඟ ජීවිතයට මුහුණ දෙන්නේ ඉන් පසුව.“1999 වසරේ දුව ඕස්ට්‍රේලියාවට ගියා ඉගෙන ගන්න. භාෂා පිළිබඳ ගෞරව උපාධිධාරිනියක් වූ ඇය දැන් රැකියාවක් කරනවා. මම දැන් ඉන්නේ ඇයත් සමඟයි.”දියණිය අමිලා පි‍්‍රයදර්ශනී විජේවර්ධනමීට වසර 14 කට පෙර සමුගත් ආදරණීය සැමියා ගේ ගුණානුස්මරණය වෙනුවෙන් පින් දහම් කටයුතුවල යෙදෙන්නට ඇය යළිත් ලංකාවට එනවා.‘ක්ලැරන්ස් හරි පුදුම හොඳ ගතිගුණ තිබුණු කෙනෙක්. යාළුවන්ට හරිම ආදරෙයි. සත්තුන්ටත් ඒ වගේම කරුණාවන්තයි. ගෙදර බල්ලො හතර දෙනෙක් හැදුවා. එක්කෙනෙක් මැරුණොත් තව කෙනෙක් හදනවා.තරහ යනවා. ඒත් ඒක ඒ වෙලාවට විතරයි. යමක් කියන්න තියෙනවා නම් ඒක මූණටම කියනවා. හරිම උතුම් ගතිගුණ තිබුණේ. ඉතින් ඔහු වෙනුවෙන් පහුගිය දවස් කිහිපයේම පින්කම් රාශියක් කළා. ඔහු මියගිය පහුගිය 11 වැනිදා මහා සංඝයා විෂයෙහි දානය පූජා කළා. අසරණ අයට රෝද පුටු පරිත්‍යාග කළා.”තවත් දෙයක් තමයි මුදල් ගැනීමේ පරමාර්ථයෙන් කිසි දෙයක් කළේ නෑ. එයාගෙන් සිංදු හදා ගන්න සමහරු ආවම සින්දු කියන්න පුළුවන් ද බලල තමයි නිර්මාණයක් කරන්න බාර ගත්තෙ. ඒ පුද්ගලයාට සින්දු කියන්න බැරිනං කරන්නෙම නෑ. එයා කිව්වෙ ඒ හැකියාව සල්ලිවලට පාවල දෙන්නෙ නෑ කියලයි.”ඒ වගේම එයා ලස්සනට අඳින්න කැමැතියි. මල් තියෙන කමිසවලට ආසයි. එයා මිය ගියාම කුරුණෑගල ජෙරාඩ් කියන රසිකයා ඇවිත් මගෙන් ඉල්ලීමක් කළා. එයාගෙ වෙඩින් එක දවසෙ ක්ලැරන්ස් සින්දු කියල තියෙන්නෙ මල් තියෙන කමිසයක් ඇඳල ඒ කමිසය සිහි වටනයක් විදිහට ඉල්ලුවා. ඉතින් මම දුන්නා.”ක්ලැරන්ස් විජේවර්ධන නම් නිර්මාණ ශිල්පියාගේ ගීත වත්මන් පරපුර ගායනා කිරීම ගැන ශීලා විජේවර්ධන මහත්මිය ඉන්නේ මෙවන් ස්ථාවරයක.ක්ලැරන්ස්ට මේ රටේ රසිකයො හරිම ආදරෙයි. ඒ වගේම ඔහුට ඔහුගේ නිර්මාණශීලී බවට ගොඩක් දෙනෙක් ගරු කරනවා. ඔහු ලියූ ගීත කිසිම එකක් කොපි නෙමෙයි ඔහුගේම වචන. ඒ වගේම ඒ තනු, සංගීත නිර්මාණ කිසිම දෙයක් අනුකරණත් නෙමෙයි. මේ නිසා ඔහුගේ ගීත කියන කිසිම කෙනෙක් ඒවා අලුත් තාක්ෂණය උපයෝගී කරගෙන විකෘති කරන්න එපා කියලා මම ඉල්ලන්න කැමැතියි.අනිත් එක ක්ලැරන්ස්ට මල්ලිලා දෙන්නෙකුයි නංගිලා දෙන්නෙකුයි ඉන්නවා. ඒ කිසි කෙනෙක් සංගීත ක්ෂේත්‍රයේ නෑ. ඒ වගේම ඔහුගේ දරුවන් ඥාතින් කියලා ඔහුව අනුකරණය කරමින් ඔහුගේ නිර්මාණ මරා දමන්නත් එපා. මට මතකයි ඔහු නිතරම කියපු දෙයක් තමයි ‘මගේ පුතා හිටිය නං මම රට යවල හරි හොඳට උගන්වලා වෙන රස්සාවක් කරන්න කියනවා. මොකද මගේ ගීත කියන්න ගිහින් ඒවා විනාශ වෙනවට මම කැමැති නෑ’ කියලා. ඒ නිසා මම ඔහුගේ ගීත ගායනා කරන අයට කියන්නෙ ඔහුගේ නිර්මාණවලට අසාධාරණයක් කරන්න එපා කියලයි.”අපේ රටේ සංගීත ක්ෂේත්‍රයට පෑයු රිදී තරුවක් බඳු ඒ අසහාය සංගීතඥයා, සිය ආදරණීය සැමියා වෙනුවෙන් උපන් කඳුළක් දෑස් අග දිලිසෙද්දී ඇය කතා බහ නිමා කළා.  විශේෂ ස්තූතියසිරි හෙට්ටිආරච්චි සහ දමයන්ත කුරුප්පු මහත්වරුන්ටඉඳුනිල් වීරරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>12</month>
      <day>19</day>
    </date>
    <link>http://www.silumina.lk/2010/12/19/_art.asp?fn=av1012195</link>
    <topic>‘මෙගා’ද? අපෝ එපා</topic>
    <author>ටානියා මෝසස්</author>
    <content>‘මෙගා’ද? අපෝ එපාමේධා ජයරත්නමුව පුරා විහිදුණු සිනහවකින් සරසා ගනිමින් ස්වර්ණවාහිනියේ අරුණෝදය, ස්වර්ණෝදය යන වැඩසටහන් ඔස්සේ නිවේදිකාවක ලෙස ප්‍රේක්‍ෂකයා ඇමතූ ඇය ඉන් පසුව ‘වසූදා’ ටෙලි නාට්‍යය හරහා රංගන ශිල්පිනියක ලෙස පුංචි තිරයේ දස්කම් පෑවාය.කලා ක්ෂේත්‍රයේ සෙමින් ගමනක යෙදෙන ඇය සැම විටම අර්ථවත් දෙයක් සමාජයට ලබා දීමට උත්සාහ දරන්නීය. අද සතුටු සාමිචිය ඇය සමඟයි. ඇය මේධා ජයරත්න හෙවත් ‘ඉකි බිඳින තාරකාහි’ නදීශාය.මේධා, ඔබ වඩාත් කැමැති නිවේදිකාවක ලෙස ඔබ හඳුන්වනවාටද? රංගන ශිල්පිනියක ලෙස හඳුන්වනවාටද?නිවේදිකාවක්, රංගන ශිල්පිනියක් ඔය චරිත දෙකටම මම කැමැති. නමුත් නිවේදිකාවකට වඩා වැඩි යමක් රංගන ශිල්පිනියක් ලෙස කරන්න පුළුවනි කියලයි මගේ හැඟීම.ඒ කියන්නේ දැන් රඟපෑමට පමණක්ම යොමු වෙලාද?නැහැ. නිවේදන කටයුතුවලින් බැහැර වෙලා නැහැ. අපේ කැපවීමට වටිනාකමක් තියෙනවානේ. ඒ නිසා ගැළපෙන වැඩසටහනක් ලැබුණොත් මම බාර ගන්නවා.කලකට පසු නැවතත් ඔබ පුංචි තිරයෙන් දකින්නට ලැබෙනවා.ඔව්. මගේ සැමියාගේ නිෂ්පාදනයක් සහ අධ්‍යක්ෂණයක් වන ‘අනවර්ථ’ ටෙලි නාට්‍යය මේ දිනවල රූපවාහිනියේ විකාශනය වෙනවා. මෙහි හදිසියේම විවාහ වී ටික කලකින් සැමියා මැරුණු තරුණ වැන්දඹුවකගේ් චරිතය තමයි මම නිරූපණය කරන්නේ. ජයනි සේනානායක, බිමල් ජයකොඩි වැනි දක්‍ෂ රංගන ශිල්පීන් මේ ටෙලි නාට්‍යට සම්බන්ධ වෙනවා.ඊට අමතරව සංජය විතානගේ ‘ඉකි බිඳින තාරුකා’, ‘ගඟ අද්දර’ වැනි ටෙලි නාට්‍යවලට රංගනයෙන් දායක වුණා.ඉතා සීමිත නිර්මාණ ප්‍රමාණයකටයි ඔබ සම්බන්ධ වුණේ.එක දිගටම රඟපාන්නට මගේ කැමැත්තක් තිබුණේ නැහැ. මම බොහොම හෙමින් ගමනක් යන කෙනෙක්. රූපවාහිනියේ මුහුණ පෙන්නනවාට වඩා මට අවශ්‍ය අර්ථවත් යමක් කරන්නයි.ඔබ රඟපෑ ටෙලිනාට්‍ය අතුරෙන් ඔබ වඩාත් කැමැති චරිතයක් තිබෙනවාද?මේ දිනවල විකාශනය වන ‘අනවර්ථ’ නාට්‍යයේ මම නිරූපණය කරන චරිතයට මම වඩාත් කැමැතියි. ඊට අමතරව ‘ඉකිබිඳින තාරුකා’ ටෙලි නාට්‍යයේ නදීශාගේ චරිතයත් ‘සිනාසෙන්න මට’ ටෙලිනාට්‍යයේ මම නිරූපණය කළ චරිතයත් මම වඩාත්ම කැමැති චරිත කිහිපයක්.මෙගා ටෙලිනාට්‍යවලට සම්බන්ධ වීමට කැමැත්තක් නැද්ද?අපෝ නැහැ. ඒක හරිම කම්මැලි වැඩක්. මම මුලින්ම රඟපෑවෙත් මෙගා ටෙලිනාට්‍යයක. දීර්ඝ කාලයක් එකම චරිතයකට කොටුවී සිටීම නිසා කාලයක් යන කොට ඒ චරිතය ප්‍රේක්‍ෂකයාට එපා වෙන්නටත් පුළුවනි. මම රඟපෑ ‘ඇන්ඩ් කම්පැනි’ ටෙලි නාට්‍යයයටත් විශාල ප්‍රතිචාර ලැබුණත් මම ඒකෙනුත් අයින් වුණේ් ඔය හේතුව මතයි.පසුගිය කාලේ නිවේදන ක්ෂේත්‍රයේ රැකියාවක් කළා නේද?ඔව් නමුත් ගෘහණියක ලෙස මගෙන් ඉටුවිය යුතු යුතුකම් සමූහයක් තිබෙනවානේ. ඉතින් මගේ පුතාගේ අධ්‍යාපන කටයුතු සඳහා කාලය යොමු කරන්න ඕනේ. ඒ නිසා දැන් මම නිවෙසේ වැඩ කටයුතු කරගෙන ඉන්නවා.ඔබගේ පවුලේ තොරතුරු?මගේ සැමියා සුරංග ලක්මාල් සෙනවිරත්න. පුතා උලිඳු චංක්‍රමණ සෙනවිරත්න. සක්සෙස් ජාත්‍යන්තර පාසලේ තමයි පුතා ඉගෙන ගන්නේ.ටානියා මෝසස්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>12</month>
      <day>19</day>
    </date>
    <link>http://www.silumina.lk/2010/12/19/_art.asp?fn=av1012196</link>
    <topic>මාකෙළි ඇල්ල සොයා ගිය ගමනක්</topic>
    <author>කේ.එස්. විජේවර්ධන</author>
    <content>මාකෙළි ඇල්ල සොයා ගිය ගමනක්අගනුවරින් හිමිදිරියේ පිටත් වූ අප රැගත් මෝටර් රථය මතුගම හරහා අගලවත්තට පැමිණෙන විට උදෑසන ළහිරු රැසින් රබර් යායවල් දිදුලමින් පැවතුණි.රබර් වතුවල කිරි කපමින් ගසින් ගසට යනෙනා ළඳුන් අපට ඈතට දැකගත හැකි විය. මතුගම සිට අගලවත්ත පසු කරමින් කලවාන මාර්ගයේ ඉදිරියට ගමන් කළ අප ලත්පඳුර හන්දියෙන් හැරුණු පසු වටපිටාව තවත් පිටිසර ස්වභාවයක් පළ කළේ ය. රබර් වතු, කෙත් වතු, වන වදුලු, කටුපොල් වගාවන් පසු කරමින් අපි ඉදිරියට ගමන් කළෙමු.දැඩි බෑවුම් ඔස්සේ කඳු පැදකුණු කරමින් තරණය කරනා මාර්ගය සුන්දර දසුන්වලින් අලංකාර විය. වනයෙන් වැසුණු කඳු හිස් අතරින් පතර දැකගත හැකි මහ ගස්, හාත්පස ගලා යන ඇළ දොළ කියා පෑවේ වසර සියයකට පමණ ඉහත මේ පෙදෙසම සිංහරාජය හා යාවූ මහා වනාන්තරයක් ව පැවතුණු බව ය.යටත් විජිත යුගයේ දී ඉංග්‍රීසිහු මේ අනගි වනපෙත් තුට්ටුවකට දෙකකට වතු වගාවට ඉංග්‍රීසින්ටම අලෙවි කළහ.අද තට්ට හිස් පරිදි මුඩුබිම් බවට පත්ව ඇත්තේ එදා මෙරට සාරය රට පැටවූ රබර් හා තේ වතු සමහරකි. මහා වතු නිසා මාර්ගයේ අවට නිවෙස් දැකගත හැක්කේ කලාතුරකිනි.එතරම් වාහන නොමැති මාවතේ අපගේ මිතුරා සිත් සේ රථය පදවයි. අප මෙලෙස ටිකෙන් ටික ළඟා වන්නේ කළුතර දිස්ත්‍රික්කයේ ඉතා සුන්දර ඉසව්වක් කරා ය. ඒ මාකෙළිය දිය ඇල්ලයි.ලත්පදුර හන්දියේ සිට කි.මී. 14 ක් පමණ ගමන් කළ අපට මාර්ගයේ දකුණු පසු ශීඝ්‍ර නිම්නය අතරින් මහා ඝෝෂාවක් ඇසෙන්නට විය. ඒ දියඇල්ලේ ජල ප්‍රවාහයේ ශබ්දයයි. වසර දහස් ගණනාවක සිට මේ දියඇල්ල මෙලෙස කඩා හැලෙන්නට ඇත.පාලින්ද නුවර ප්‍රාදේශීය ලේකම් කොට්ඨාසයට අයත් මාකෙළිය ඇල්ල කළුතර දිස්ත්‍රික්කයේ ජනප්‍රියම දියඇල්ල වශයෙන් සැලකේ. එය ලංකාවේ ජනප්‍රියම දිය ඇලි 25 අතරට ද අයත් ය. මාර්ගය අද්දරම පිහිටා ඇති නිසා නරඹන්නන්ට පහසුවෙන් ඒ වෙත ළඟාවීමේ අවස්ථාව හිමිව ඇත.මෙම සොබා සුන්දරත්වය විඳ ගැනීමට පැමිණෙන නරඹන්නන්ට පහසුව සැලසීම සඳහා බස්නාහිර පළාත් සභාවෙන් නැරඹුම් මණ්ඩපයක්, දිය ඇල්ල පහළට පිවිසීමට පියගැට පෙළක්, වැසිකිලි පද්ධතියක් ද ඉදිකර තිබීම අගනේ ය. අප මෙයට වසර පහකට පමණ පෙර දිය ඇල්ල නැරඹීමට යනවිට ;මම පහසුකම් කිසිවක් නොතිබුණි.අගලවත්ත වන අඩවියට අයත් හෙක්ටයාර් 1350 ක් විශාල නෙළුකැටිය යෝජිත රක්ෂිතය හරහා ගලා බසින මා කෙළි දොළ අවට ඇළ දොළින් පෝෂණය වෙමින් ක්‍රමයෙන් තම ජල ප්‍රවාහය වැඩි කර ගෙන මෙම ස්ථානයේදී ඍජු ගල් දොරුවකින් පහළට ගලා හැලෙන්නේ සුන්දර දිය සේලයක් මවා පාමිනි. ඒ මාකෙළිය ඇල්ලයි. දියඇල්ල මීටර 21 ක් පමණ උස ය.මෙහි විශේෂත්වය නම් මහා මාර්ගයට සමාන්තරව පිහිටා ඇත්තේ දියඇල්ලේ ඉහළ පෙදෙස වීමයි. එය කඩා හැලෙනා අන්දම නැරඹීමට පහළට පියගැට පෙළ බැස ගමන් කළ යුතුවේ.අවට වනාන්තරවලින් උපත ලබමින් ගලා එන මෙහි දිය පළිඟු මෙන් පිරිසිදු ය. එහි සැරිසරනා මසුන් අපට පැහැදිලිව දිස්වේ.අප රටට ආවේණික මත්ස්‍ය විශේෂ රැසක් ජීවත් වන මත්ස්‍ය විවිධත්වයෙන් ඉහළ කලාපයක් සේ මතුගම, බදුරලිය, ලත්පදුර අවට පෙදෙස සැලකේ.බුලත්හපයා, ගල්පාඩියා, මල්පුළුට්ටා, තල්කොස්සා, ලේ තිත්තයා වැනි ආවේණික මත්ස්‍යයෝ ජල මාර්ගයේ ජීවත් වෙති.ඉවුරු දෙපස මැවුණු වන තුරු මාකෙළි දොළට ආචාර කරන්නට මෙන් එදෙසට නැවී ඇත. මේ තුරු වියන හරහා පෙරී එන හිරු රැස් කදම්බ දියට වැටී බබළන්නේ මැණික් සම්භාරයක් ඇතිරූ පරිද්දෙනි. දිය ඇල්ල ඉහළ ගල් පර්වත අතර කදිම ජල තටාකයක් නිර්මාණය වී ඇත.සංචාරකයෝ මෙහි ස්නානයට දැඩි සේ ප්‍රිය කරති. එහෙත් සුළු අත්වැරදීමකින් ලිස්සා ගියහොත් වැටෙන්නේ දිය ඇල්ල පාමුල ගල් පව්ව මතට ය.එවැනි අනතුරු කිහිපයකින් වටිනා ජීවිත රැසක් විනාශ වූයේ නොසැලකිල්ල නිසා මිස සොබා දහමේ වරදකින් නොවේ.මාකෙළි ඇල්ල සුන්දරත්වය විඳ ගැනීමට යන ඔබ මේ සුන්දර පරිසරයට ගැහැටක් නොවන පරිදි ආරක්ෂාකාරීව හැසිරීමට වගබලා ගත යුතු ය. සැබෑ සොබාදහම් ආස්වාදයකින් හදවත පුරවා ගත හැකි වන්නේ එවිට ය.කේ.එස්. විජේවර්ධනකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>12</month>
      <day>19</day>
    </date>
    <link>http://www.silumina.lk/2010/12/19/_art.asp?fn=av1012197</link>
    <topic>පි‍්‍රයා සූරියසේන දියණිය යුග දිවි ගමන් ඇරැඹූ දා</topic>
    <author>ඡායාරූපය - ටෙනිසන් එදිරිසිංහ</author>
    <content>පි‍්‍රයා සූරියසේන දියණිය යුග දිවි ගමන් ඇරැඹූ දා’ඈත රන්විමන් තුළින්’, ‘ආදරණීය නේරංජනා’ වැනි ප්‍රේම ගීත ගැයූ ආදරණීය ගායකයකු ලෙස ඔබේ හදවත්වලට සමීප වුණ පි‍්‍රයා සූරියසේනගේ ආදරණීය දෙවැනි දියණිය පසුගියදා සුබ නැකතින් පතිකුලයට පිවිසියේ කොළඹ ටාජ් සමුද්‍රා හෝටලයට එක්වූ බොහෝ දෙනෙකුගේ ආශිර්වාද මැදයි.ගායන ශිල්පි පි‍්‍රයා සූරියසේනගෙත් කමලා කුමාරිගෙත් දෙවැනි දියණිය ඉරෝෂි සූරියසේන සිය අනාගත හිමිකරුවා වශයෙන් අතිනත ගත්තේ පතිරගේත් චිත්‍රා පතිරගෙත් වැඩිමහල් පුත් කසුන් පතිරගේ සමඟයි.ජාතික සංවර්ධන බැංකුවේ මහජන සම්බන්ධතා නිලධාරිනියක ලෙස ඉරෝෂි සේවය කරන අතර ස්ටැන්ඩර්ඩ් චාටර්ඩ් බැංකුවේ සහාය කළමනාකරුවකු ලෙසයි කසුන් සේවය කරන්නේ.දැන හඳුනාගත් ආදරයක් මත එක්වූ ඉරෝෂි කසුන් විවාහයට කලාකරුවන් රැසක් එදින සුබ පතන්නත් ටාජ් සමුද්‍රා හෝටලයට එක්ව සිටියා. ප්‍රවීණ රූපලාවණ්‍ය ශිල්පිනි බර්නි ඉමෙල්ඩා ගෙන් හැඩගැන්වුණ ඉරෝෂිගේ ඇඳුම් නිර්මාණය සිදුවුණේ ඇරැව්වල ඉන්දුගෙනි.ජීවිතයට ආදරණීය ප්‍රාර්ථනා රැසක් දෝතින් අරන් හදවත්වලට ගී ගැයූ පි‍්‍රයා ඔබේ ආදරණීය දෙටු දියණි ඉරෝෂිටත් – කසුන්ටත් ‘රසඳුන’ අපෙන් සුබ මංගලම්.ඡායාරූපය - ටෙනිසන් එදිරිසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>12</month>
      <day>19</day>
    </date>
    <link>http://www.silumina.lk/2010/12/19/_art.asp?fn=av1012198</link>
    <topic>සරාගී වියපත් නිළිය යළිත් කෙල්ලන් හා තරග බිමේ</topic>
    <author>ටානියා මෝසස්</author>
    <content>සරාගී වියපත් නිළිය යළිත් කෙල්ලන් හා තරග බිමේලොව පුරා එක සේ අතිශයින් ජනප්‍රිය වූ ‘බේ වොච්’ කතාමාලාව ඔබේ මතකයෙන් අදටත් ගිලිහී ගොස් නැති බව නිසැකයි. එහි රඟපෑ සුරූපී නිළිය පැමලා ඇන්ඩර්සන් ලොව සරාගීතම නිළිය ලෙස අදටත් වැජඹෙන්නේ මේ ටෙලි නාට්‍ය මාලාව නිසාවෙනි.වසර ගණනාවක් පුරා සිය සරාගී සිරුරෙන් මුළු ලොවම වශී කරගෙන සිටි පැමලා පසු ගිය කාලය පුරාම සිය කලා කටයුතුවලට වඩා සමාජ සේවිකාවක ලෙස කරළියට පිවිසියාය.‘ප්ලේ බෝයි’ සඟරාවේ අධිපති. යුවතියන් සමගනමුත් පැමලා පිළිබඳ ඇසුණු නවතම පුවතත් සමඟ නැවතත් ඇය සිය සරාගීකම රැකගන්නට සැරසෙනවාදෝ යැයි කුකුසක් මතුවුණා. එහෙත් පැමලා තමාගේ වෙබ් අඩවිය හරහා පවසා සිටියේ මෙය ඇයගේ තවත් සද්කාර්යයක් බවයි. මෙය පැමෙලාට ලැබුණු විශේෂ වරප්‍රසාදයක් මෙන්ම වාර්තාගත සිදුවීමක්.පිරිමින්ට පමණක් වෙන්වූ ලෝ ප්‍රකට ‘ප්ලේ බෝයි’ සඟරාව ඔබ අසා ඇති. ලෝ ප්‍රකට ළාබාල හොලිවුඩ් නිළියන්, ගායිකාවන් හා නිරූපිකාවන්ගේ සරාගී අඟපසඟින් වර්ණවත් වන ‘ප්ලේ බෝයි’ සඟරාවේ මුල් කවරය 2011 වසරේ සැරසෙන්නේ දැනට 43 වියැති පැමලා ඇන්ඩර්සන්ගේ සරාගී රුවෙනි.‘ප්ලේ බෝයි’ සඟරාවේ කවරය සඳහා ඇය පෙනී සිටින්නේ 14 වැනි වතාවටයි. මේ වන තෙක් මෙවැනි අවස්ථා මින් පෙර ප්ලේ බෝයි සඟරාව සැරසූ කිසිම සුරූපිණියකට ලැබී නැහැ. පැමලාගේ සරාගී සිරුරෙන් ප්‍රථම වතාවට මෙම සඟරාව සැරසුණේ 1989 දී ඇය නිරූපිකාව ලෙස කටයුතු කරන සමයේදී ය.’ප්ලේ බෝයි සඟරාවේ’ සාමාජිකයින් පැමලාව මෙවර කවරය සඳහා තෝරාගෙන ඇත්තේ ද විශේෂ හේතුවක් මතයි. ඒ ඔවුන් පවසන අන්දමට පැමලා 43 වැනි වියේ පසු වුවත් ඇය සතු සරාගී පෙනුම අල්පමාත්‍රයක් තරම්වත් අඩුවී නොමැති බවයි. වර්තමානයේ සිටින සරාගී හොලිවුඩ් සුරූපිනියන් හා කරට කර සිටින්නට අදටත් ඇයට හැකියාව තිබෙන බව ඔවුන්ගේ විශ්වාසයයි.ලබන වසරේ කවරය සඳහා පැමලා මෙවර සැරසෙන්නේ නාන තටාකයක බැස තම අඟ පසඟ ප්‍රදර්ශනය කරමින් ඡායාරූපයකට පෙනී සිටීමටයි.අප පෙර පැවසූ පරිදි පැමලා මෙම යෝජනාවට එකඟ වී තිබෙන්නේ කාරණා දෙකක් මූලික කරගෙනය. එයින් එකක් මෙම සඟරාවේ පෙනී සිටීමෙන් උපයන මුදල් ඇය යොදවන්නේ සමාජ සද්කාර්යයන් උදෙසායි. ප්ලේ බෝයි සඟරාවේ හිමිකරු ඇගේ සමීපතම මිතුරකු වීම ඇය මෙම යෝජනාවට එකඟ වූ අනෙක් කරුණයි.මෙම ඡායාරූපය සඳහා පෙනී සිටීමට ඇයට ඩොලර් 25,000 වැනි සුළු මුදලක් නමුත් සියලුම මුදල් ’Waves For Water’ යන සංවිධානයට පරිත්‍යාග කොට ඒ හරහා ඉන්දුනීසියාව, පකිස්ථානය සහ හයිටි යන රටවල වෙසන දිළිඳු ජනතාව සඳහා පිරිසුදු ජලය ලබාගැනීමට ජලපෙරණ [Filter] ප්‍රදානය කිරීම ඇගේ ප්‍රධාන සැලසුම වී තිබේ.“මෙවැනි ව්‍යාපෘතියකට සම්බන්ධවීමට ලැබීම, ඒ හරහා දිළිඳු ජනයාට පිහිට වීමට අවස්ථාව ලැබීම මට ඉමහත් සතුටක් සහ සැනසීමක්. ඇත්තටම මම හේෆ්ට (HEF) ස්තුති කළ යුතුයි ඔහු මට මේ අවස්ථාව සලසා දුන්නාට. ඔහු මගේ ජීවිතයේ මුදුන් මල්කඩයි.” පැමලාගේ සතුට වචනවලට පෙරැළුණේ එලෙසයි.පැමලා හා ප්ලේ බෝයි සඟරාවේ හිමිකරු වන හියු හෙෆ්නර් (Hugh Hefner) අතර තිබෙන සමීප සම්බන්ධතාවය නිසා ඇයට මේ අවස්ථාව ලැබුණා කියායි තවත් ආරංචි මාර්ග පවසා තිබුණේ. ප්‍රකට සල්ලාලයකු වන හෙෆ්නර් ගේ 82 වැනි උපන් දිනයේ ඔහු උත්සව ශාලාවට කැඳවාගෙන ගොස් උපන් දින කේක් ගෙඩිය ඔහුට දී ඇත්තේ ද පැමලා විසිනි.පිරිමින්ට පමණක් විශේෂිත වූ ප්ලේ බෝයි සඟරාව ආරම්භ වූයේ හියු ගේ සෙල්ලක්කාර දිවියේ දී ඔහුට පහල වූ එක් අදහසක් අනුවය. ඔහු දෙවැනි වරට විවාහ වීමට සිටි යුවතිය තවත් අයකු හා පවතින සබඳතාව හියුට හෙලි කිරීමෙන් පසු දැඩි සිත්තැවුලට පත් ඔහු එතැන් පටන් ඔහුගේ දුක වේදනාව යටපත් කරගන්නේ සුරූපී තරුණියන්ගේ පහස පැතීමෙනි.කාලයත් සමඟම මෙයට දැඩි ලෙස ලොල් වූ හියුට අදටත් ඔහුගේ එම සෙල්ලක්කාර දිවියෙන් මිදීමට අසමත් වී සිටී. එකල ඔහු හා සබඳතා පැවැත්වූ අය අතර සුපිරි හොලිවුඩ් නිළියන් හා නිරූපිකාවන් වූ අතර එම සබඳතා සියල්ල අහවර වුණේ නඩු හබවලිනි. ඔහුට වඩා ප්‍රිය කළේ, ආලය කළේ ඔහුට වඩා ඉතාමත් ළාබාල යුවතියන් වීම විශේෂත්වයක්.දැනට 82 වියේ පසුවන හියු අද පවා සබඳකම් පවත්වන්නේ වයස අවුරුදු 18 – 20 අතර යුවතියන් සමඟය. ස්ත්‍රීන් ඇසුරු කරමින් ඔවුන් හා විනෝද වෙමින් ඔහු ලැබූ අත්දැකීම ‘ප්ලේ බෝයි’ සඟරාව බිහිවීමට පාදක වූ බව පැවසේ. ඔහුට අවශ්‍ය වූයේ තම සෙල්ලක්කාර ජීවිතයෙන් ලැබූ සතුට, අත්දැකීම් සියලු පිරිමින් හා බෙදාගනිමින් ඔවුන්ටත් එවැනි ලෝකයක් ගොඩනඟා දීමටයි.කලින් කල සුරූපිනියන් මාරු කරන හියු හා පැමලා අතර තිබෙන්නේ දීර්ඝ කාලීන හිතවත්කමකි. වයස 18, 20 යුවතියනට ඇල්මක් දක්වන මෙම 82 වියැති ධනවත් සල්ලාලයා 43 වියෙහි පසුවන පැමලා කෙරෙහි දක්වන්නේ විශේෂ ඇල්මකි.ඔවුන් අතර පවතින දැඩි හිතවත්කම පැමලාට මෙම අවස්ථාව ලැබීමට හේතුªව විය හැකි වුවත් මෙවර ඇයගේ ඉදිරිපත්වීමේ ප්‍රධාන අරමුණ දැන ගැනීමෙන් පසු බොහෝ දෙනකු ඇයට ගරු කිරීමටත් සිය ප්‍රසාදය පළකිරීමටත් පෙලඹී තිබේ.සමාජයට යහපතක් ඉටුකිරීම සඳහා පැමලා සිය සිරුර ප්‍රදර්ශනය කළ පළමු වතාව මෙය නොවෙයි. නිර්මාංශික ආහාර රටාවකට හුරුවී සිටින ඇය මීට පෙර ද වරක් සත්ත්ව හිංසාවට හා ‘මාංශ අනුභව කිරීමට එරෙහිව පළවූ දැන්වීමක නිරුවත්ව පෙනී සිටියාය. සත්ත්ව මාංශ අනුභවය මිනිසුන්ගේ මාංශ අනුභව කිරීම හා සමාන බව ඇය එම දැන්වීමෙන් නිරූපණය කළ අර්ථය විය.ටානියා මෝසස්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>12</month>
      <day>19</day>
    </date>
    <link>http://www.silumina.lk/2010/12/19/_art.asp?fn=av1012199</link>
    <topic>සංගීත ලෝකයේ පුරාවෘත්තයක් බිහිකළ</topic>
    <author>කුමාර සිරිවර්ධන</author>
    <content>සංගීත ලෝකයේ පුරාවෘත්තයක් බිහිකළවයස අවුරුදු විසි ගණන්වල පසුවූ බ්‍රිතාන්‍ය ජාතිත ගැටවරයන් සිව් දෙනකු 1960 දශකය මුල් භාගයේ දී එකතු වූයේ සංගීතය විශ්ව භාෂාවක් බව සනාථ කිරීමේ අරමුණෙන් නොවන්නට පුළුවන. එහෙත් ඔවුන්ගේ එකතුව හරහා සංගීතය විශ්ව භාෂාවක් බව යළි යළිත් සනාථ කළා පමණක් නොවේ.ඔවුන්ගේ නිර්මාණ දශක ගණනාවක් හරහා පරම්පරා කිහිපයකම සිත් සතන් සනසන්නට මුසපත් කරවන්නට ද සමත් වූයේය. අප කතා බහ කිරීමට සැරසෙන්නේ 60, 70 දශකයන්හි දී ලොව පුරා බීට්ල්ස් උන්මාදය පතුරුවන්නට මූලික වූ සංගීත රසිකයන්ගේ මතකයේ අදත් ජීවත්වන ‘ද බීට්ල්ස්’ සංගීත කණ්ඩායම පිළිබඳවය.1960 බ්‍රිතාන්‍යයේ ලිවර්පූල් හිදී ආරම්භ කෙරුණු ‘ද බීට්ල්ස්’ රොක් සංගීත කණ්ඩායම දශකයක කාලය ඇතුළත ලොව උන්මාදයට පත්කොට එතෙක් මෙතෙක් වාණිජව සංගීත කණ්ඩායමක් ලැබූ විශිෂ්ටතම සාර්ථකත්වය ලබා, විචාරක හා ශ්‍රාවක ප්‍රතිචාර උපරිමයෙන් ලබා විසිර ගියේය. 1970 දී විසිර ගියත් අද ද බීට්ල්ස් කණ්ඩායමේ ගී රසිකයන් අතර ඉමහත් ජනප්‍රියය.1960 දී ‘ද බීට්ල්ස්’ කණ්ඩායම ඇරඹෙන විට ඊට ලිවර්පූල් හි ගැටවරයෝ පස්දෙනෙක් එක්ව සිටියහ. ජෝන් ලෙනන්, පෝල් මැකාර්ට්නි, ස්ටුවර්ට් සට්ක්ලිෆ්, ජෝර්ජ් හැරිසන් හා පෙටී බෙස්ට් එම තරුණයෝ වූහ.ලිවර්පූල් හා හැම්බර්ග් ප්‍රදේශයන්හි සමාජ ශාලාවලදී රසිකයන් පිනවූ ‘ද බීට්ල්ස්’ වෙතින් 1961 දී ස්ටුවර්ට් ඉවත් වූයේය. 1962දී පෙටී බෙස්ට් ඉවත් වූ අතර ඒ වෙනුවට ඩ්‍රම්ස් වාදනයට රින්ගෝ ස්ටාර් එකතු වූයේය.1962 අග භාගය වන විට ‘ද බීට්ල්ස්’ කණ්ඩායම සැකසී තිබුණේ මේ ආකාරයෙනි. ජෝන් ලෙනන් (රිදම් ගිටාරය – ගායනය) පෝල් මැකාර්ට්නි (බේස් ගිටාරය – ගායනය) ජෝර්ජ් හැරිසන් (ලීඩ් ගිටාරය – ගායනය) රින්ගෝ ස්ටාර් (ඩ්‍රම්ස් වාදනය – ගායනය). එය එතෙක් මෙතෙක් ලොව සංගීත කණ්ඩායමක ඇතිවූ සාර්ථකම එකමුතුව වූ අතර ඔවුන්ගේ කළමනාකාරවරයා වූයේ බ්‍රයන් එප්ස්ටෙයින්ය. බ්‍රයන්ගේ පුරෝගාමිත්වය යටතේ ජෝර්ජ් මාටින් නමැති නිෂ්පාදකවරයා හරහා ‘ද බීට්ල්ස්’ ගේ ඒකල ගායනයක් වූ ‘ලව් මී ඩූ’ ගීතය තැටියකට එක්කොට 1962 දී එළිදැක්විණි.බීට්ල්ස්ලාගේ ජයග්‍රහණයේ මාවතට දොරටු විවර වූයේ එම ගීතයෙනි. එය බ්‍රිතාන්‍යයේ පමණක් නොව මුළු මහත් යුරෝපයේම ජනප්‍රියම ගීතයක් බවට පත්වූයේ සති කිහිපයක් ඇතුළතය. එම ගීතය ලැබූ සාර්ථකත්වය වටහා ගත් බීට්ල්ස්ලා 1963 ජනවාරියේදී ‘ප්ලීස් ප්ලීස් මී’ ගීතය ඇතුළත් තැටිය රසිකයන් වෙත තිළිණ කළේය.එය ‘ලව් මී ඩූ’ ගීයට ද වඩා වේගයෙන් ජනප්‍රිය වූ අතර කණ්ඩායමේ තෙවැනි ගීතය ‘ෆෙ‍්‍රාම් මී ටු යූ’ එම වසරේ අප්‍රේල් මාසයේදී නිකුත් කෙරිණි. මේ සියලු ගීත අදටත් ජනප්‍රිය අතර එදා ඒවා වහා ජනප්‍රියම ගීත ලැයිස්තුවල මුල්තැන් ගත්තේය.”ඔය කාලෙදි තමයි අපේ කළමනාකරු එප්ස්ටෙයින් අපට තදින් අවවාදයක් දුන්නේ. “උඹලාට හුඟක් දුර යන්න ඕනෙ නං උඹලා වෙනස් වෙන්නම ඕනෙ කොල්ලනේ. වේදිකාව උඩදී කන බොන එක දුම් පානය කරන එක වහාම නතර කරපල්ලා” කියා ඔහු කීවා.ජෝන් ලෙනන් පසුකලෙක සිහිකළේය. “ඩෙනීම් ජීන්ස් වැඩේට හරියන්නේ නැති වගත් ක්‍රමයෙන් කඩවසම් පෙනුමක් අපට ලැබෙන ඇඳුමකට මාරු වෙන්න ඕනෙ වගත් ඔහු අපට පහදා දුන්නා”තව තවත් අලුත් ගීත නිර්මාණය කරන අතරතුරම බීට්ල්ස්ලා සිය ස්වරූපයේ හා ඇඳුම්වල ද වෙනස්කම් සිදුකළහ. එම වෙනස්කම් අතිශය සාර්ථක වූ අතර බීට්ල්ස් උන්මාදය පැතිර ගියේ ඔවුන්ගේ හිසකේ සැකසෙන ආකාරයන් හා ඇදුම් පැලඳුම් අනුකරණය කරමිනි. ඔවුන්ගේ සිව්වැනි ගීය ‘ෂී ලව්ස් යූ’ ඇතුළත් තැටිය බ්‍රිතාන්‍යයේ වේගයෙන්ම අලෙවි වූ ගී තැටිය ලෙස එකල වාර්තා පොත්වලට එකතු වූයේය.1963 දී ඔවුහු තෙවතාවක් බ්‍රිතාන්‍යයේ විවිධ ප්‍රදේශයන්හි සංචාරය කරමින් සාර්ථකත්වය ලබද්දී එරට පුරා ‘බීට්ල්ස් උන්මාදය’ පැතිරයාම ඇරඹී තිබිණි. එම වසරේ ඔක්තෝබරයේ ඔවුහු ස්වීඩනය බලා ගියහ.ස්වීඩනයේ දී බ්‍රිතාන්‍ය සංගීත කණ්ඩායමක් ලැබූ ඉහළ ම පිළිගැනීම ‘ද බීට්ල්ස්’ ට ලැබිණි. ස්වීඩනයට ගොස් පැමිණෙන බීට්ල්ස්ලා පිළිගන්නට ලන්ඩනයේ හීතෲ ගුවන් තොටුපොළේ දස දහස් ගණන් රසිකයන් රොක්ව සිටියේ ඇදහැළුණු ධාරානිපාත වර්ෂාව ද නොතකාය.ඇමෙරිකානු සංගීත ක්‍ෂේත්‍රයේ සිදුවූ බ්‍රිතාන්‍ය ආක්‍රමණයට පුරෝගාමී වූයේ ‘බීට්ල්ස්’ලාය. බීට්ල්ස් ලාගේ ‘මොප්ටොප්’ යනුවෙන් හැඳින්වුණ හිසකේ විලාසිතාව පළමුව ඇමෙරිකානු ගැටවරයන් ආදරයෙන් වැලඳගත් අතර ඊළඟට ඇමෙරිකාවේ ප්‍රකට ගී තැටි නිෂ්පාදන සමාගමක් ‘ද බීට්ල්ස්’ ගී තැටි ඇමෙරිකාවේ නිපදවා අලෙවි කිරීමට ඉදිරිපත් වූයේය.1964 ජනවාරියේ නිකුත් වූ ‘අයි වෝන්ට් ටු හෝල්ඩ් යුවර් හෑන්ඩ්’ ගීතය ද ඉමහත් ජනප්‍රියත්වයක් ලැබූ අතර එම තැටි පිටපත් ලක්ෂ 26ක් බ්‍රිතාන්‍යය ඇතුළත අලෙවි වී තිබුණේ සති තුනක කාලයක් ඇතුළතය.පළමු වතාවට ඇමෙරිකාවේ සංචාරයක් සඳහා ඔවුහු 1964 පෙබරවාරි 7දා බ්‍රිතාන්‍යයෙන් පිටවූහ. පෙබරවාරි 9 දා ඔවුන් සජීවී රූපවාහිනී වැඩසටහනකට සහභාගිවූ අතර එම වැඩසටහන එරට ජනගහනයෙන් 40% ක් නැරඹූ බව වාර්තා වූයේය.ඇමෙරිකාව ඇතුළත බ්‍රිතාන්‍ය සංගීත ආක්‍රමණය ආරම්භ වී තිබිණි. සමහර ඇමෙරිකානු පුවත්පත් අනාවැකි කීවේ ‘බීට්ල්ස්ලාට අත්ලාන්තික් හරහා අණසක පතුරුවන්නට නුපුළුවන” කියාය. එහෙත් වොෂින්ටන් කොලොසියම් හි සහ නිව්යෝර්කයේ කාර්තේගි ශාලාවේ පැවැති මුල් ප්‍රංසග දෙකම අතිශය සාර්ථක වූයේය.පෙබරවාරි 22 දා වන විට ඇමෙරිකාවේ ‘බිල්බෝඩ්’ ජනප්‍රියතම ගීත ලැයිස්තුවේ මුල් ස්ථාන පහම බීට්ල්ස් ගීතවලට ලැබී තිබිණි. බීට්ල්ස් හිසකේ විලාසිතාව ඇමෙරිකාවේ ගැටවරයන් අතර පමණක් නොව වැඩිහිටියන් අතර ද ප්‍රචලිත වූයේය.එම වසරේ ජූනි මස දින 19 ඇතුළත ‘බීට්ල්ස්’ලා නෙදර්ලන්තය, හෙංකොං, ඕස්ටේ‍්‍රලියාව, නවසීලන්තය ඇතුළු රටවල් කිහිපයක ප්‍රසංග 32 ක් පැවැත්වූහ. එම අගෝස්තුවේ ඔවුහු යළිත් ඇමෙරිකාවේ සංචාරය කරමින් ප්‍රසංග රැසක් පැවැත්වූහ.බීට්ල්ස් හි ප්‍රමුඛයන් වූ ජෝන් ලෙනන්, මැකාර්ට්නි හා හැරිසන් එල්.එස්.ඩී. නමින් යුත් එවකට ප්‍රකට වූ මත්ද්‍රව්‍යය භාවිතයට ගන්නා බවද පැවසිණි. එහෙත් බීට්ල්ස් ජනප්‍රියත්වයට ඉන් හානි නොවූ අතර ජෝර්ජ් හැරිසන් පෙරදිග මහා ගාන්ධර්වයකු වූ රවි ශංකර් හා දැඩි මිත්‍රත්වයක් ගොඩනඟා ගත්තේය.ඉනික්බිති ඔවුන්ගේ ගී නිර්මාණයන්ට පෙරදිග සංගීත භාණ්ඩ විශේෂයෙන්ම සිතාරය ද එක්කර ගැනිණි. 1965 දී එලිසබෙත් රැජන ‘බීට්ල්ස්’ සාමාජිකයන් සිවුදෙනාට එම්.බී.ඊ.ගෞරව නාමය ප්‍රදානය කළාය.බීට්ල්ස් සංගීත කණ්ඩායම හා ඔවුන්ගේ ප්‍රසංග අළලා චිත්‍රපට නිපැයෙද්දී ඔවුහු තව තවත් අලුත් ගීත නිර්මාණය කළහ. බ්‍රිතාන්‍යය ඇතුළතට වඩා ඇමෙරිකාවේ විශාල ජනප්‍රියත්වයක් ඔවුනට හිමි වෙද්දී ඔවුහු 1965 වන විට එරට තෙවතාවක් සංචාරය කොට තිබිණි. හාඩ් ඩේස් සවුල්, බීට්ල්ස් ෆෝ සේල් හා රබර් සවුල් වැනි ඔවුන්ගේ ගී තැටි වාර්තා පිහිටුවමින් අලෙවි වූයේය.2003 වසරේදී ‘රෝලින්ග් ස්ටෝන්’ සඟරාව සඳහන් කළේ ‘එදා මෙදා තුර වැඩිම ශ්‍රාවක ප්‍රතිචාර ලැබූ ගී තැටි 500’ අතර පස්වන ස්ථානය ‘රබර් සවුල්’ ගී තැටියට හිමිවන බවය.1966 දී ජෝන් ලෙනන් කළ ප්‍රකාශයක් මහත් ආන්දෝලනයකට තුඩු දුන්නේය. ඔහු පවසා තිබුණේ ක්‍රිස්තියානි ආගම ජනප්‍රියත්වයෙන් පහළට යමින් සිටියදී බීට්ල්ස් යේසුස් වහන්සේටත් වඩා ජනප්‍රියව සිටිනවා කියාය.ඒ සමඟම දකුණු අප්‍රිකාව බීට්ල්ස් ගීත එරට ගුවන් විදුලි සේවාවන්ගෙන් ප්‍රචාරය කිරීම තහනම් කළේය. ‘මා කළ ප්‍රකාශය ගැන මා සමාව ගැනීම ඔබගේ සතුටට හේතුවන්නේ නම් ඔව්. මට සමාවන්න’ යනුවෙන් පවසමින් පසුව ලෙනන් සිය ප්‍රකාශය පිළිබඳ සමාව අයැද සිටියේය.1966 දී බීට්ල්ස් නිකුත් කළ රිවෝල්වර් ගී තැටිය එද මෙදා තුර නිකුත් වූ හොඳම ගී තැටි ලැයිස්තුවේ තුන්වැනි තැන ගන්නා බව ‘රෝලින්ග් ස්ටෝන්’ සඟරාව 2003 දී වාර්තා කළේය. මැජිකල් මිස්ට්‍රි ටුවර්, සාජන්ට් පෙපර්ස් ලෝන්ලි ගාට්ස් ක්ලබ් බෑන්ඩ්, වයිට් ඇල්බම්, යෙලෝ සබ්මැරීන් වැනි ඔවුන්ගේ ගී තැටි තව තවත් ජනප්‍රිය වෙද්දී කණ්ඩායම ඉන්දියාවට පැමිණ මහා සෘෂි මහේෂ් යෝගි ගේ ආශ්‍රමයේ තෙමසක් නේවාසිකව යෝග හා භාවනා උගත්හ.කෙසේ වෙතත් ඉහළම ජනප්‍රියත්වයක් අත්කරගෙන සිටියදීම බීට්ල්ස් හි දෙදරා යාම ආරම්භ වී තිබිණි. අමනාපකම් නොතිබුණ ද ගීත නිෂ්පාදනයේදී ඇතිවූ විවිධ මතබේද නිසා ඔවුහු එකිනෙකා වෙතින් දුරස් වෙමින් සිටියහ. 1969 අගෝස්තු 20 දා ‘ඇබේ රෝඩ්’ ගී තැටියේ කටයුතු නිම කරමින් ජෝන් ලෙනන් ප්‍රකාශ කළේ තමා කණ්ඩායම හැර යන බවය. එසේ වුවත් නීතිමය කටයුතු කිහිපයක් නිමාවන තුරු එම ප්‍රකාශය නිල වශයෙන් ප්‍රසිද්ධ නොකරන්නට ඔහු එකඟ වූයේය.ඒ ‘බීට්ල්ස්’ බිඳ වැටීමේ ආරම්භය වූයේය. 1970 වන විට ලෙනන්, මැකාර්ට්නි, හැරිසන් හා ස්ටාර් තනි තනිව ගී තැටි වෙළෙඳපොළට නිකුත් කළහ. 1971 දී හැරිසන් රවි ශංකර් හා එක්ව ගංවතුරෙන් විනාශයට පත් බංග්ලාදේශයේ විපතට පත් ජනතාව වෙනුවෙන් ප්‍රසංග ඉදිරිපත් කළේය. 1980 දෙසැම්බර් 8 දා ලෙනන් සාහසික වෙඩි පහරකින් මරු මුවට පත් අතර හැරිසන් 2001 දී මියගියේ පිළිකා රෝගයට ගොදුරු වෙමිනි.අද බීට්ල්ස්ලා අතරින් ජීවතුන් අතර සිටින්නේ මැකාර්ට්නි හා ස්ටාර් පමණි. රින්ගෝ ස්ටාර් පසුගිය ජූලි 7 දා ඔහුගේ 70 වන ජන්ම දිනය සමරද්දී ලෙනන් ගේ බිරිය යෝකෝ හා පුතු ස්ටාර් සමඟ එක්වූහ. ඔවුන් තිදෙනා විමතියට පත් කරවමින් සියල්ලන්ගේම නෙත් කඳුළින් තෙත් කරවමින් හදිසියේ අනපේක්ෂිත අයුරින් ස්ටාර්ට සුබ පතන්නට එහි පැමිණියේ පෝල් මැකාර්ට්නිය. දෙදෙනා මෙයට දශක හතරකට පහකට පෙර මෙන්ම සෙනෙහසින් එකිනෙකා වැලඳ ගත්හ.දශකයක් ඇතුළත ලොව කළඹා ‘ද බීට්ල්ස්’ විසිර ගිය බව සැබෑවකි. එහෙත් අදටත් ලෝක සංගීත ක්‍ෂේත්‍රයේ ‘ද බීට්ල්ස්’ යනු පුරාවෘත්තයකි.කුමාර සිරිවර්ධනඑංගලන්තයේ ලිවර්පූල් හිදී 1940 ඔක්තෝබර් 9 දා උපන් ජෝන් වින්ස්ටන් ඕනෝ ලෙනන් ලෝක සංගීත ඉතිහාසයේ වාණිජ වශයෙන් ඉමහත් සාර්ථකත්වයක් ලැබූ එමෙන්ම විචාරක හා ශ්‍රාවක ප්‍රසාදය නොමඳව ලැබූ ’ද බීට්ල්ස්’ සංගීත කණ්ඩායමේ නිර්මාතෘවරයෙකි. මුලින්ම ‘ක්වොරිමන්’ නමැති සංගීත කණ්ඩායම ඇරැඹූ ඔහු 1960 දී එය ‘ද බීට්ල්ස්’ බවට පරිවර්තනය කළේය.ලිවර්පූල් කලා පාසලේ දී හමුවූ සින්තියා පවෙල් හා 1963 දී ජෝන් විවාහ වූයේය. එම විවාහයෙන් ඔහු ජූලියන් නමැති පුතුට පියා වූයේය. එහෙත් විවාහය මෙන්ම පුතුගේ උපත රහසක් ලෙස තබා ගැනුණේ ‘බීට්ල්ස්’ සංගීත කණ්ඩායම ලබා තිබූ ඉමහත් ජනප්‍රියත්වය හේතුවෙනි.ඒ හා සමකාලීනව ජෝන් ලෙනන්ට යෝ කෝ ඕනෝ නමැති ජපන් යුවතිය මුණගැසිනි. දෙදෙනා අතර සබඳතාවක් ගොඩනැඟුණු අතර 1967 දී සින්තියාගෙන් දික්කසාද වූ ලෙනන් 1969 මාර්තු 20 දා ඕනෝ හා විවාහ වූවා පමණක් නොව එම වාසගම තම නමට ද එකතු කරගත්තේය.එම විවාහයෙන් ඔහු ලද පුතුට ෂෝන් ලෙනන් යන නම තැබිණි. 1971 දී ඇමෙරිකාවේ පදිංචියට ගිය ජෝන් කළු ජාතිකයන්ගේ සිවිල් අයිතිවාසිකම් වෙනුවෙන් ද, වියට්නාම් යුද්ධයට ද අදහස් ප්‍රකාශ කළෝය.ඔහුගේ දේශපාලනමය අදහස් හා ක්‍රියාකාරිත්වයන් විවාද සම්පන්න වූ අතර රිචඩ් නික්සන් පාලනය ඔහු ඇමෙරිකාවෙන් පිටුවහල් කිරීමට ද උත්සාහ දැරුවේය. ලෙනන් යුද විරෝධී ගී රචනා කරමින් ගැයූ අතර ඒවා ඉමහත් ජනප්‍රියත්වයට පත්වූයේය.හතළිස් හැවිරිදිව සිටියදී 1980 දෙසැම්බර් 8 දා සාහසික වෙඩි පහරකට ලක්ව මේ අසහාය සංගීතඥයා, ගීපද රචකයා, ගායකයා මිය ගිය අතර සමහර අය අදටත් පවසන්නේ ඝාතනය ඇමෙරිකානු මධ්‍යම රහස් ඔත්තු සේවයේ (සී.අයි.ඒ.) කාර්යයක් විය හැක කියාය.එංගලන්තයේ ලිවර්පූල් හි 1942 ජූනි 18දා උපන් ජේම්ස් පෝල් මැකාර්ට්නි ජෝන් ලෙනන් හා එක්ව ‘ද බීට්ල්ස්’ සංගීත කණ්ඩායම බිහිකළේය.ගිනස් ලෝක වාර්තා පොතට අනුව එතෙක් මෙතෙක් ලොව වාණිජ වශයෙන් වඩාත් සාර්ථකම ගී පද රචකයා මැකාර්ට්නිය.1960 සිට 1970 දක්වා ‘බීට්ල්ස්’ හා එක්ව කටයුතු කළ මැකාර්ට්නි 1971 දී තම පළමු බිරිය ලින්ඩා ඊස්ට්මන් හා එක්ව ‘ද වින්ග්ස්’ යන නමින් සංගීත කණ්ඩායමක් පිහිටුවාගෙන එහි ප්‍රධාන ගායකයා ලෙස කටයුතු කළේය.බී.බී.සී. ආයතනය සමීක්ෂණයකින් පසු ‘සහශ්‍රයේ ශ්‍රේෂ්ඨතම ගී තනු නිර්මාපකයා’ ලෙස පෝල් මැකාර්ට්නි නම් කළේය.සංගීත ක්‍ෂේත්‍රයේ ඔහු පළ කළ විශිෂ්ටත්වය නිසාම බ්‍රිතාන්‍ය කිරුළ ඔහුට නයිට් පදවියක් ද පිරිනැමුවේය. 1998 දී ඔහුගේ බිරිය ලින්ඩා පියයුරු පිළිකාවකින් මිය ගිය අතර 2002 දී ඔහු මෝස්තර නිරූපිකාවක වූ ගීතර් මිල්ස් හා විවාහ වූවත් 2008 දී ඔහු ඇගෙන් දික්කසාද වූයේය. මේ වන විට ඔහු නැන්සි ෂිවෙල් නමැත්තියක හා පෙමින් වෙලී සිටිය බව පැවසෙයි.‘බීට්ල්ස්’ හි අනෙකුත් සාමාජිකයන් මෙන්ම ජෝර්ජ් හැරිසන් ද, එංගලන්තයේ ලිවර්පූල් හි උපන්නෙකි. 1943 පෙබරවාරි 23දා උපන් ඔහු බීට්ල්ස් කණ්ඩායමේ ප්‍රධාන ගිටාර වාදකයා වූයේය.ගීත රචකයකු ද වූ හැරිසන් 1960 මැද භාගයේදී ඉන්දීය සංස්කෘතිය හා හින්දු ආගම තදින් වැලඳ ගත්තේය. භාරතයේ සම්මානනීය සංගීතඥයකු වූ රවි ශංකර් හා සමීප මිත්‍රත්වයක් ගොඩනඟා ගත් ඔහු සිතාර වාදනය උගත්තා පමණක් නොව සිතාරය ඇතුළු පෙරදිග වාද්‍ය භාණ්ඩ බටහිර සංගීතයට එක්කර ගත්තේය.හරේ ක්‍රිෂ්ණ ව්‍යාපාරයට ක්‍රියාශීලී සහයෝගයක් ලබාදුන් ඔහු බංග්ලාදේශයට ආධාර පිණිස 1971 දී රවි ශංකර් හා එක්ව ප්‍රසංගයක් ද පැවැත්වූයේය. චිත්‍රපට නිෂ්පාදකවරයකු ද වූ ඔහු පළමු වරට විවාහ වූයේ 1966 දී මෝස්තර නිරූපිකාවක වූ පැටී බොයිඩ් සමඟිනි.ඔහු දෙවැනි වරට තම ගී තැටි නිෂ්පාදන සමාගමේ ලේකම්වරිය වූ ඔලීවියා ට්‍රිනිඩෑඩ් අරියස් හා 1978 දී විවාහ වූයේය. ඔහු සිය එකම පුතු ධානි හැරිසන් ලැබූයේ එම දෙවැනි විවාහයෙනි. 58 හැවිරිදිව සිටියදී 2001 නොවැම්බර් 29 දා ජෝර්ජ් හැරිසන් මිය ගියේ පෙනහලු පිළිකාවකිනි.1940 ජූලි 7 දා එංගලන්තයේ ලිවර්පූල් හිදී උපත ලද රිචර්ඩ් ස්ටාර්කි වඩාත් ප්‍රකට වූයේ රින්ගෝ ස්ටාර් යන සිය වේදිකා නාමයෙනි.1960 දී ‘ද බීට්ල්ස්’ ඇරඹෙන විට ඔහු වෙනත් සංගීත කණ්ඩායමක් හා කටයුතු කරමින් සිටි අතර 1962 දී ඔහු ‘ද බීට්ල්ස්’ හා එකතු වූයේ එතෙක් එහි ඩ්‍රම්ස් වාදකයා ලෙස කටයුතු කළ පෙටී බෙට්ස් ට වඩා ඩ්‍රම්ස් වාදනයේ දක්ෂ වූ හෙයිනි.ගී පද රචකයකු හා තනු නිර්මාපකයකු ද වූ රින්ගෝ 1965 දී මොරීන් කොක්ස් හා විවාහ වී දරුවන් තිදෙනකු ලැබුවේය.1975 දී ඔවුන් දික්කසාද වූ අතර 1981 දී ඔහු යළි විවාහ වූයේ හොලිවුඩ් නිළියක වූ බාබරා බැච් සමඟිනි. චිත්‍රපට කිහිපයකම රඟ පෑ රින්ගෝ චිත්‍රපට සංගීත අධ්‍යක්ෂවරයකු ලෙස ද කටයුතු කොට තිබේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>12</month>
      <day>19</day>
    </date>
    <link>http://www.silumina.lk/2010/12/19/_art.asp?fn=av10121910</link>
    <topic>විශාරද උපාධිය ලැබූ පළමු සංගීතවේදියා කවුද?</topic>
    <author/>
    <content>විශාරද උපාධිය ලැබූ පළමු සංගීතවේදියා කවුද?පිටිපන අසේල ගුණසිරිප්‍රශ්නය – ‘ඔබට මා ආදරය කළ බව මෙතරම්’ ගීතය ගයන්නේ මාලනී බුලත්සිංහලද? සෝමතිලක ජයමහ ද? එම ගීතය ලීවේ කවුද?පිළිතුර – ගීතය ලීවේ මහාචාර්ය සුනිල් ආරියරත්න. ඒ ගීතය ඉහත දෙදෙනාම තනු දෙකකට ගායනා කරනවා. එලෙස තනු දෙකකට ගායනා කරන සුනිල් ලියූ එකම ගීතයත් එයයි.කොටුගොඩ යාගොඩමුල්ලේ සුනිල් චන්ද්‍රසේකරප්‍රශ්නය – තිරනාටකයක් යනු කුමක්ද?පිළිතුර – ඉතාම කෙටියෙන් කිව්වොත් චිත්‍රපටයක් නිර්මාණය කිරීම සඳහා පාදක කරගන්නා පිටපතට තමයි තිරනාටකය කියන්නේ. එහි ජවනිකා හා සංවාද පැහැදිලිවම සඳහන් වෙනවා. ඒත් තිරනාටකය ගැන සවිස්තරාත්මකව කරුණු දැක්වීමට මෙහි ඉඩකඩ ප්‍රමාණවත් නැහැ.පාමංකඩ අනුලා විජේසේකරප්‍රශ්නය - සංගීත විශාරද උපාධිය ලැබූ ලංකාවේ පළමුවැනි සංගීතවේදියා කවුද?පිළිතුර – ලයනල් එදිරිසිංහදාගොන්නේ කරුණාතිලක බෝඹුවලප්‍රශ්නය – ප්‍රථම සිංහල චිත්‍රපට සඟරාව කුමක්ද?පිළිතුර – ‘තරුව‘. එහි සංස්කාරක ලෙස ජිනදාස නියතපාලගේ නම සඳහන් වුවත් එය පළකළේ ජේ.කේ.චාල්ස් පෙරේරා.ආඩිඅම්බලම ධර්මරත්න මන්දාවලප්‍රශ්නය – ජනප්‍රිය සටන් නළුවන් දෙදෙනකු වූ ඇලෙක්සැන්ඩර් ප්‍රනාන්දු හා බන්දු මුණසිංහ දැන් කෝ?පිළිතුර – ඇලෙක්සැන්ඩර් තවම ජීවත්වෙනවා. බන්දු මුණසිංහ ජීවතුන් අතර නැහැ.හල්කඳවිල සරත් කරුණාරත්නප්‍රශ්නය – ‘මංගලා’ චිත්‍රපටයේ ප්‍රධාන චරිතය රඟපෑ විදේශීය නළුවා කවුද?පිළිතුර – පීටර් පැබ්ස්ට්නිල්පනාගොඩ සිරිසේන විජේතිලකප්‍රශ්නය – අනිල් භාරති ගයන ‘සිහිනිඟ වටකුරු සොලවා මනපිරු’ ගීතයේ පදමාලාව හා සංගීතය කාගෙද?පිළිතුර – පදමාලාව හා තනුව ලක්ප්‍රිය ද සිල්වාගේ. ඔහු දැන් දේවගැතිවරයෙක්. සංගීතය ගෝල්ඩන් චයිම්ස්.දොඩම්ගස්ලන්දේ නාලිකා රුද්‍රිගුප්‍රශ්නය – ‘ධර්මපුත්‍ර’ නමින් හින්දි චිත්‍රපටයක් තිරගත වුණාද?පිළිතුර – ඔව්. එහි ශෂිකපූර්, මාලාසිංග් රඟපෑවා. අධ්‍යක්ෂණය කළේ යෑෂ් චොප්රා.පොල්ගස්ඕවිට වසන්ත කුරුප්පුප්‍රශ්නය – ජාතික චිත්‍රපට සංස්ථාවේ ප්‍රකාශනයක් වන ‘සිනෙ ඩිරෙක්ටරි 2010’ පොතේ චිත්‍රපට අධ්‍යක්ෂවරුන් යටතේ ලුවිස් කුමාර්, උපාලි ඩයස්, නන්ද ඉඹුල්ගොඩ යන අයගේ නම් සඳහන් වෙනවා. ඔවුන් චිත්‍රපට අධ්‍යක්ෂවරුන් ද?පිළිතුර – ඔවුන් තිදෙනාම කෙටි චිත්‍රපට නිර්මාණය කර තිබෙනවා. නමුත් ඔවුන් වෘත්තාන්ත චිත්‍රපට අධ්‍යක්ෂවරුන් නම් නෙමෙයි.වලකුඹුරේ සේනක නානායක්කාරප්‍රශ්නය – ‘පැලේ වසන රන්මලි’ ගීතය ගයන ගායකයා කවුද?පිළිතුර - සිඩ්නි ආටිගලකඩුගන්නාවේ ලයනල් පද්මපෙරුමප්‍රශ්නය - දෙමළ සිනමාවේ සුපිරි නළු රජිනි කාන්ත්ගේ ලිපිනය සොයාදෙන්න.පිළිතුර – 18, RAGHAVA VEERA AVENUE, POES GARDEN, CHENNAI -600086මේ සතියේ පහත නම් සඳහන් අයත් ප්‍රශ්න එවා තිබුණා. බොස්සැල්ලේ එම්.ඩබ්ලිව්.ජිනදාස, බෙලිගල මනහර මහින්ද වෑකඩ, පන්නිපිටියේ සඳකුමාරි කරුණාතිලක, කුරුණෑගල චන්දිම නන්දන බණ්ඩාර, කපුගොඩ මාළිඳ සරත් රණසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>12</month>
      <day>19</day>
    </date>
    <link>http://www.silumina.lk/2010/12/19/_art.asp?fn=av10121911</link>
    <topic>මගෙ හිතට වඩා ඔයාගෙ හිත එඩිතරයි</topic>
    <author/>
    <content>මගෙ හිතට වඩා ඔයාගෙ හිත එඩිතරයි”මේකයි දැන් කරන්න තියෙන්නෙ.. උඹේ නම නැතුව කතාව ලියපන්.. එතකොට ප්‍රශ්නයක් මතුවෙන එකක් නැහැ..””මටත් එහෙම හිතුණා සුරේන්.. හැබැයි නම නැතුව ලියනවට ලොක්කා කැමැති වෙන එකක් නැහැ.””කාරණේ පැහැදිලි කරලා ලොක්කට කියපන්.. එයා පිළිගනියි..”සුරනිමල සමඟ කළ කතා බහෙන් සඳුන්ගේ හිතට දැනුණු පීඩනය බොහෝදුරට පහව ගියේය.. ඔහු තිසරුට ඇමතුමක් ගත්තේ මේ සිදුවීම ගැන ඇය දැනුම්වත් කරන්නටය. තිසරු කලබලයෙන් තොරව ඔහු කී විස්තරයට සාවදානව ඇහුම් කන්දීගෙන සිටියාය.”මං මේ මොනවා කරන්නද කියලා හිතාගන්න බැරුවයි ඉන්නෙ තිසරු...””සඳුන්.. ඔයා ඔයාගෙ රාජකාරිය හරියට කරන්න.. මං ඒකට ඔයාට කිසිම බලපෑමක් කරන්න කැමැති නැහැ. මං මගෙ අප්පච්චිට ආදරේ තමයි. ඒත් එයා කරන හැම දෙයක්ම මට අනුමත කරන්න බැහැ..””මට ඔයා ගැන හරි ආඩම්බරයි තිසරු..” සිතට දැනුණු සතුට දරාගෙනම සඳුන් මුදු හඬින් කීවේය.අවන්හලේ ඇතිවූ සිද්ධිය ගොඩින් බේරාගන්නට බැරිවීම ගැන ඩග්ලස් දැරණියගල සිටියේ පොලු පහර කෑ නාගයකු සේ කෝපයට පත්වය.ඔහු ඇමැති බතලගොඩටද දොස් තබමින් ආලින්දයේ එහාට මෙහාට ඇවිද්දේ හිස ගිනි ගත්තකු මෙනි. සේරාද කර කියා ගන්නට දෙයක් නොමැතිව විපිළිසර දෑසින් යුතුව බලා සිටියාය.”ඇමැතිතුමාට ආයෙත් කතා කරලා බැලුවොත් නරකද ඩගී..?””වැඩක් නැහැ සේරා... මං ඔය මිනිහව ඡන්දෙන් දිනවන්න මොනතරම් සල්ලියක් යටකෙරුවද? අඩුගාණෙ ඒකෙ ගුණයවත් තියෙනවද ඔය මිනිහා ගාව..?””දැන් ඉතින් මොකද කරන්නෙ?””අද අපේ කොල්ලො දෙන්නව උසාවි දමාවි... මට බය මේවා පත්තරවල යයිද කියලා.. එහෙම වුණොත් ඉතින් මගෙ නම්බුව එහෙම පිටින්ම ඉවරයි.” සැමියාගේ පරාජිත බිඳුණු කට හඬ සේරාගේ හිත තුළ ජනිත කළේ වේදනාවකි.”මං වැඩි කාලයක් ඔය ඕ.අයි.සී. කාරයාට ඔය පොලීසියේ ඉන්ඩ ඉඩ හරින්නෙ නැහැ.. ඒකා දන්නෙ නැහැ මේ ඩගී කියන්නෙ කව්ද කියලා..””අනවශ්‍ය ප්‍රශ්නවලට පැටලෙන්න හදන්න එපා ඩගී.. මේ වෙලාවෙ ඔයා ඔළුව පාවිච්චි කරලා වැඩ කරන්න බලන්න.. මං මේ ඔයාගෙ හොඳටයි කියන්නෙ.. හෙට හෙක්ටර් මල්ලි ආපුවාම ඔයාට බැරියැ ඇඩ්වයිස් එකක් ගන්න..”ඒ සමඟම වාගේ දුරකථනය හඬ තලන්නට වූයෙන් සේරා දුවගොස් රිසීවරය අතට ගත්තාය.”මිස්ටර් දැරණියගලට කතා කරන්න පුළුවන්ද?” එහා කොනින් ඇසුණේ රළු කටහඬකි.”කව්ද ඔය කතා කරන්නෙ?””එයාගෙ යාළුවෙක්. පොඩි උදව්වක් කරන්නයි කතා කළේ..”සේරා විගස රිසීවරය සැමියාගේ අතට දුන්නාය.”හලෝ.. කව්ද ඔය?””කොහොමද අරක්කු කෙළිය.. අතේම කෝට් නේද? ඒ මදිවට කාමරවල හොර ජෝඩු.. මොකටද අයිසෙ ඔය ජරාවැඩකරලා හම්බු කරන සල්ලි.. ඒ වුණාට ඔහේ සමාජය ඉදිරියේ නම් පෙනී සිටින්නෙ සාන්තුවරයෙක් වාගේ.. ජරා චිත්‍රපටයකුත් කරනවා කියලා ආරංචියි.””වහපිය පරයා කට” ඇමතුම කපා හරිමින් ඩග්ලස් කෝපයෙන් ගිගුරුවේය.”කව්ද ඩගී...?” සේරා දෑස ලොකු කරමින් ඔහු දෙස බැලුවාය.”කොහෙද යන පාහර බල්ලෙක්..””ඔයාගෙ යාළුවෙක් විදියටයි මට කතා කළේ..””මුන් මාව සෙල්ලමකට අරගෙන.. බැල්ලිගෙ පුත්තු..?”නැවත දුරකථනය හඬ තලන්නට විය. එවර ඩග්ලස්වත්, සේරාවත් රිසීවරය ඔසවන්නට ගියේ නැත. විනාඩි දෙකක් පමණ නොනවත්වා හඬ තැලූ දුරකථනය නිහඬ විය.උදේ නවය වන විට ඩග්ලස් දැරණියගල හොඳින් සැරසී උසාවි ගියේය. ඔහුගේ පාර්ශවය වෙනුවෙන් පෙනී සිටියේ ඉහළ පෙළේ අධිනීතිඥවරයෙකි. ඔහු කෙසේ හෝ නඩුව දිනාදෙනු ඇතැයි යන විශ්වාසය ඩග්ලස්ගේ හද තුළ රැඳී තිබිණ. සඳුන් කලුපහනද මෙම සිදුවීම වාර්තාකරනු පිණිස අධිකරණය වෙත පැමිණ සිටියේ ඡායාරූප ශිල්පියකුද සමඟය. අනිකුත් ජාතික පත්තරවල වාර්තාකරුවෙන් ද අධිකරණ ශාලාවේ රැඳී සිටියේ කුමකින් කුමක් සිදුවේද යන කුතුහලය සිත්හි දරාගෙනය.ඩග්ලස් දැරණියගලගේ දෑසට හසුනොවී සිටීම සඳහා සඳුන් බලවත් පරිශ්‍රමයක් ගත්තේය. ඔහු ප්‍රකට ව්‍යාපාරිකයකුසේම චිත්‍රපට නිෂ්පාදකවරයකු ද වූ නිසා ඩග්ලස් කෙරෙහි මාධ්‍යකරුවන්ගේ විශේෂ අවධානය යොමු වී තිබිණ. ඔහුගේ ව්‍යාපාරික හිතවත්තු රැසක්ම නඩු විභාගය නරඹනු සඳහා අධිකරණය වෙත පැමිණ සිටියහ.විනාඩි හතළිස් පහකට ආසන්න කාලයක් තුළ නඩුව විභාගයට ගැණින. පැමිණිල්ලේ සහ විත්තියේ පාර්ශවවල කරුණු දැක්වීමෙන් පසුව විනිශ්චයකාරවරයා, බලපත්‍රයක් නොමැතිව ප්‍රසිද්ධියේ මත්පැන් අලෙවි කිරීමේ චෝදනාවට ඩග්ලස් දැරණියගල වරදකරු කරමින් සිය තීන්දුව දුන්නේය. ඒ වෙනුවෙන් රුපියල් පන්දහසක දඩයක් නියම කළ විනිසුරුවරයා එය නොගෙවන්නේ නම් සයමසක සිරදඬුවමකට ඔහු යටත් කරන බව තීන්දු කළේය.ජීවිතයේ කවර කවදාවත් අත් නොවිඳි ලැජ්ජාවකින් හා දැඩි පසුතැවිල්ලකින් ඩග්ලස්ගේ මුළු ආත්මයම ඇලලී ගියේය. ඔහුට දැනුණේ තමා දෙනෝදාහක් මැද නිරුවතින් සිටගෙන සිටින්නාක් බඳු හැඟීමකි. නිවෙසේ රැඳී සිටි සේරාද කීපවරක්ම ඔහුට දුරකථන ඇමතුම් දෙමින් ඔහුට කතා කරන්නට උත්සාහ කළාය.එහෙත් ඔහු සිය ජංගම දුරකථනය ක්‍රියා විරහිත කොට තිබූ නිසා ඇගේ එම උත්සාහය ව්‍යර්ථ විය.දඩමුදල ගෙවා දැමූ ඩග්ලස් දැරණියගල අධිකරණ පරිශ්‍රයෙන් පිටතට ආවේ සිය මිතුරන් දෙදෙනාද කැටුවය. ඒ මොහොත වෙන විටත් ඔහුගේ හිත පතුලේ පැවති කැලඹිළි ස්වභාවය අඩුවී නොතිබිණ. ඒ බව ඔහුගේ හිතවතුන් දෙදෙනාටද හැඟී ගොස් තිබුණ බැවින් ඔව්හු නිහඬව උන්හ. පත්තර වාර්තාකරුවන් කීප දෙනෙක්ම ඔහු පසු පස හඹා ආවත් ඔවුන්ගෙන් ගැලවී සිය ‘ප්‍රාඩෝ’ රථයට ගොඩවෙන්නට ඩග්ලස් සමත් විය.**********උසාවියේ සිට කෙළින්ම පත්තර කන්තෝරුවට පැමිණි සඳුන් කලුපහනගේ හිතද ඒ මොහොතවන විට වික්ෂිප්තභාවයට පත්වෙමින් තිබිණ. නඩු විභාගය පිළිබඳ වාර්තාව පත්තරේ පළවුවහොත් ඩග්ලස්ගේ කීර්ති නාමයට බලවත් කැළලක් සිදු වන බව ඔහු දැන සිටියේය. එයින් තිසරුගේ ආදරණීය හිත රිදෙන්නටද බැරි නැත.. එපමණක් නොව ඩග්ලස් දැරණියගලද තමා සමඟ වෛර බැඳ ගන්නවා නිසැකය. පාතාලයේ කෙරුමන් සමඟද ඔහුගේ ඇයි හොඳයිකම් තිබෙන්නටද බැරි නැත.සඳුන් පුටු ඇන්දට හිස තබාගෙන කල්පනා කළේ මේ උගුලෙන් ගැලවෙන විදිහක් ගැනය. වැඩි වෙලාවක් යන්නට මත්තෙන් ඔහුගේ ජංගම දුරකථනය නාද වන්නට වූයේ ඔහුගේ් සිතුවිලි ලෝකය බිඳ දමමිනි. ඇමතුම ආවේ තිසරුගෙනි. ඇගේ මධුර ස්වරය ඔහුගේ් සිතට කිසියම් අස්වැසිල්ලක් ගෙනාවේය.”සඳුන්.. ඔයා කොහෙද?””ඔෆීස් එකට ආවා විතරයි... තිසරු..””අප්පච්චිගෙ නඩුවට මොකද වුණේ?””රුපියල් පන් දාහක් දඩ ගැහැව්වනෙ..””ඉතින්?””අප්පච්චි දඩය ගෙවලා දාලා දැන් ඔන්න පිටත් වෙලා ආවා.. මං මේ කල්පනා කෙරුවෙ මං කොහොමද මේක පත්තරේට ලියන්නෙ කියලා.. තිසරු?””අප්පච්චි ඔයාව දැක්කද?””හොඳ වෙලාවට මාව දක්කෙ නම් නැහැ.. මං කවර් එකේ හිටියෙ.””හරි.. ඔයා ඕක නොලිව්වයි කියමුකො.. ඒ වුණාට අනික් පත්තරවල ඔය නිව්ස් එක යන්නෙ නැද්ද?””ඒක නම් එහෙම තමයි තිසරු.. මේක අපේ පත්තරේ වැටුණොත් අනිවාර්යෙන්ම ඔයාගෙ අප්පච්චි මාත් එක්ක වෛර බැඳ ගනියි.. මගෙන් පළිගන්නත් බැරි නැහැ නේද?””ඉතින් ඔයා බයද?””අනේ මන්ද.. මට තේරෙන්නෙ නැහැ තිසරු අපේ ලොක්කයි මාව මේ අමාරුවෙ දැම්මෙ.”සඳුන් බිඳුණ හඬින් කෙඳුරුවේය.”වෙලාවකට ඔයාගෙ හිත මටත් වඩා සැලෙනවා නේද සඳුන්? මාධ්‍යවේදියෙක් වුණාම හැඟීම්බර වෙන්න නරකයි. තේරුණාද?”තිසරුගේ මුවින් නැගුණ සෝපාස සිනාහඬට සඳුන්ගේ හිත එකවරම ලැජ්ජාවෙන් පිරුණේය.”මගෙ හිතට වඩා ඔයාගෙ හිත හය්යයි.. එඩිතරයි.. විත්තිය මං දන්නවා තිසරු.””ඒ වුණාට කෙල්ලන්ගෙ හිත් බොළඳයි කියලනෙ හැමෝම කියන්නෙ.”ඒ කතාවෙ තියෙන්නෙ අර්ධ සත්‍යයක් විතරයි තිසරු.. ඒකට හොඳම උදාහරණය ඔයා.” එවර සඳුන් සැහැල්ලු හඬින් සිනා වෙමින් කීවේය.ඔවුනට වැඩි වෙලාවක් පිළිසඳරේ යෙදෙන්නට අවකාශය නොලැබුණේ ප්‍රධාන කතුවරයාගෙන් සඳුන්ට පණිවිඩයක් ලැබුන හෙයිනි. ඔහු තිසරුගෙන් සමුගෙන අඩියකට දෙකකට ප්‍රධාන කතුවරයාගේ වීදුරු කාමරය වෙත දිව ගියේය.”මං මේ ඔයා උසාවි ගිහින් එනකන් බලාගෙන හිටියෙ?” සඳුන්ගේ රුව නෙත ගැටුණු සැණින් ප්‍රධාන කතුවර පියනෙත්ති උපැස් යුවළ ගලවා අතට ගනිමින් ඇහිබැමි වකුටු කළේය.”මොකද අර මනුස්සයගෙ කේස් එකට වුණේ?””රුපියල් පන්දහසක් දැඩ ගැහැව්වා..””මිනිහා ඔයින් බේරුණා ඇති? අපි ඕක ලීඩ් කරලා හෙට පත්තරේ මුල් පිටුවෙම ලොකුවට දාමු.. එතකොට තමා මිනිහට තරු විසිවෙන්නෙ.”ලබන සතියටකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>12</month>
      <day>19</day>
    </date>
    <link>http://www.silumina.lk/2010/12/19/_art.asp?fn=av10121912</link>
    <topic>නාගදීපයේ ලියාපදිංචි එකම සිංහලයා මමයි</topic>
    <author>තාරක වික්‍රමසේකර</author>
    <content>නාගදීපයේ ලියාපදිංචි එකම සිංහලයා මමයිනාගදීප විහාරාධිපති නවදගල පදුමකිත්ති හිමිබුදු රජාණන් වහන්සේගේ පාද ස්පර්ශයෙන් අති පූජනීයත්වයට පත් නාගදීපය බෞද්ධයන්ගේ ඉමහත් ගෞරවාදරයට පත්ව කාලාන්තරයක් තිස්සේ වැදුම් පිදුම් ලබන ස්ථානයකි.1936 වසරේදී නාගදීපය යළි බෞද්ධයන්ට එළි දක්වන තුරු දශක ගණනාවක් එය වනගතව තිබුණි. දූපතක් මධ්‍යයේ පිහිටා ඇති පූජනීය බිමක් නිසා ඉංගී‍්‍රසි ජාතිකයින් පවා මේ සම්බන්ධව එතරම් උනන්දුවක් නොදක්වන්නට ඇත.1936 වසරේදී රන්දොඹේ සෝමසිරි හිමියන් විසින් නාගදීපය බෞද්ධයන්ට එළි කර දී යළි පූජනීයත්වයට පත්කර එහි දාගැබක් සහිත විහාරස්ථානයක් ඉදිකරන ලදී.1956 බුද්ධ ජයන්ති වසර සැමරූ අතර එම සැමරුමේ උණුසුම යාමටත් පෙර 1958 වසරේදී නාගදීප දාගැබ ඩයිනමයිට් දමා පුපුරවා කොත් කැරැල්ල ද බිම හෙළීමට අන්තවාදී පිරිස් කටයුතු කළහ. 2500 බුද්ධ ජයන්ති සැමරුමට බුරුමයෙන් පරිත්‍යාග කළ බුදු පිළිමයේ සිරස හා අත් පා කඩා මුහුදට දැමීමට තරම් ඔවුහු අකාරුණික වූහ.නාවික හමුදාව බුදු පිළිමයේ කොටස් එක්කාසු කර ගත්ත ද එය යළි සැකසීම අසීරු විය. එහෙයින් බුරුම රටින් වෙනත් බුදු පිළිමයක් ත්‍යාග වශයෙන් ලැබුණි.1962 නොවැම්බර් මස නාගදීපයේ පැවැති උත්සවයකදී දෙමළ හින්දු බැතිමතුන් 300 දෙනකු බුදුදහම වැළඳ ගත් බව ද සඳහන් වේ.අද උතුරේ වන්දනාව පිණිස යන සියලු බැතිමත්හු නාගදීපය වැඳීමට යාමට අමතක නොකරති. කිලෝමීටර් 2 ක් පමණ මුහුද මධ්‍යයේ ඇති නයිනතිව් දූපතේ පිහිටි නාගදීප පුදබිමට අඩුපාඩු බොහෝ ඇත. කාලාන්තරයක් තිස්සේ දේශපාලනඥයන්ගේ බොරු පොරොන්දුවලින් පමණක් නාගදීපය පිරී පැවතුණේය.එහෙත් උතුර මුදා ගැනීමත් සමඟම ඒ බොරු පොරොන්දු වෙනුවට නාගදීපයට සැබෑ වන පොරොන්දු ලැබී ඇත. නාගදීපයේ අඩුපාඩු සකස් කිරීමට රජය මුල් වූයේ ඒ අනුවය. අවශ්‍ය සියලු පහසුකම් නාගදීපයට ක්‍රමානුකූලව සැකසෙමින් පවතී.නාගදීප ඓතිහාසික බෝධි රාජයාට රන් වැටක් පිරිනැමීම මහත් උත්සවාකාරයෙන් පසුගියදා සිදු කෙරිණි.‘තාරුණ්‍යයට හෙටක්’ නිර්මාතෘ හා සභාපති පාර්ලිමේන්තු මන්ත්‍රී නාමල් රාජපක්ෂ මහතා ඒ සඳහා ධන පරිත්‍යාග කළේය. ඒ මහතාගේ පෞද්ගලික මුදලින් රුපියල් ලක්ෂ 20 ක් ඒ සඳහා වැය කරන ලදී.මෙයට සමගාමීව නාගදීප විහාරස්ථානයේ ප්‍රථම වරට කිරි අම්මාවරුන් 108 දෙනකු උදෙසා කිරි දානයක් ද පිරිනමන ලදි. එම පුණ්‍ය කටයුතු සියල්ල සංවිධානය කරන ලද්දේ රාගම, මහර නැලිගම ශෛලාසන්නාරාමවාසී බොදු සිසු පදනමේ නිර්මාතෘ සහ සභාපති වල්පොල සද්ධානන්ද හිමියන් විසිනි.මේ උත්සව අවස්ථාවන්හිදී නාමල් රාජපක්ෂ මහතා විසින් ‘දැයට සෙවණ’ ව්‍යාපෘතිය යටතේ අඹ පැළයක් ද රෝපණය කරන ලදි.මේ ආගමික වැඩ සටහන් සංකේතවත් කරනු පිණිස සමාධි බුද්ධ ප්‍රතිමා වහන්සේ නමක් ද ඔහු නාගදීපයට පූජා කළේය.මෙම උත්සව අවස්ථාවන්ට විදේශ කටයුතු ඇමැති මහාචාර්ය ජී. එල්. පීරිස්, පාර්ලිමේන්තු මන්ත්‍රී උදිත් ලොකු බණ්ඩාර, පාර්ලිමේන්තු මන්ත්‍රී ශ්‍රී රංගා යන මහත්වරු ද සහභාගි වූහ.නාගදීපයට පුද කළ රන්වැටනාගදීපයේ විහාරාධිපති ධුරය උසුලන්නේ නවදගල පදුමකිත්ති හිමියන්ය.“නාගදීපයේ නයිනතිව් දූපතේ දෙමළ වැසියන් 2816 දෙනකු සිටියා. සාමය උදා වුණායින් පස්සෙ ඒ පිරිස 3500 ක් දක්වා වැඩිවුණා. මුස්ලිම් ජාතිකයන් 150 ක් මෙහි ජීවත් වෙනවා.මෙහි ලියාපදිංචි එකම සිංහලයා මමයි. නයිනතිව් දූපතට විතරක් නෙමෙයි දූපත් 10 ටම ඉන්න එකම ලියාපදිංචි සිංහලයා මමයි.” ඒ පදුමකිත්ති හිමියන්ය.“මේ දූපත විශාල දූපතක් නෙමෙයි. වට ප්‍රමාණය කිලෝමීටර් 7 1/2 ක් විතර ඇති. දිග කිලෝමීටර් 2 කටත් අඩුයි පළල ඊටත් අඩුයි. 1958 අන්තවාදීන් බුදු පිළිමෙ කැඩුවට පස්සෙ බණ්ඩාරනායක මහත්තය බුදු පිළිමෙ හදාගන්න උදවු කරල තියෙනව. ඒ ඇරෙන්න කිසිම රජයක් කිසිම උදවුවක් කරේ නැහැ. ජනාධිපතිතුමා උතුර මුදාගෙන නාගදීපයත් මුළු උතුරම දියුණු කරන්න කටයුතු කර තිබීම නං වාසනාවක්.”නාගදීප විහාර බිමේ මේ වන විට කිසිදු විශ්‍රාම ශාලාවක් නොමැත. කෝටි 1 1/2 කින් එය තනා නිම කිරීමට මේ වන විට සැලසුම් සකස් කර ඇත.එමෙන්ම අනෙකුත් යටිතල පහසුකම් සඳහා කෝටි 4 1/2 ක වියදමක් දැරීමට ද යෝජිතය. නාගදීප පුදබිම සංවර්ධනය කෙරෙන්නේ එලෙසිනි.උත්සවයට සහභාගිවූ මැති ඇමැතිවරුන් ඇතුළු පිරිස ආගමික වතාවත්වලින් පසු නවදගල පදුමකිත්ති හිමිගේ අනුශාසනාවට සවන් දුන් අයුරුපදුමකිත්ති හිමියන් පැවිදි බිමට පත්වූයේ 1973 වසරේදීය. එදා සිට මේ දක්වා වසර 38 ක පමණ කාලයක් උන්වහන්සේ නාගදීපය සුරකිති. කුමන බාධක පැමිණිය ද උන් වහන්සේ නාගදීපයෙන් නික්ම ගියේ නැත. වාර්ෂික පින්කම් පවා පැවැත්වීමට උන්වහන්සේ කටයුතු යෙදූහ.නාගදීපයට ගොඩ බැසීමට ජැටි 3 ක් ඇත. ඉන් නාගදීප විහාරයට අයත් ජැටිය තවමත් නිසි පරිදි ප්‍රතිසංස්කරණ කර නැත. යාපනයේ සිට නාගදීපයට ඇති බෝට්ටු සේවාවේ ද පහසුකම් ඉතා අඩුය. රාත්‍රී කාලයේ ගමන් කිරීම අසීරුය.‘බෝට්ටුවල රෑට ලයිට් නැහැ. ඒ නිසා හවස 4.00 න් පස්සෙ නාගදීපයට වන්දනාකරුවන් රැගෙන එන්නේ නැහැ. හවස 4.00 ට යාපනය අර්ධද්වීපයේ කුරිකුට්ටුවාන් ජැටියෙන් එන බෝට්ටු සේවය නවත්වනවා. එන අයට ආපහු යන්නත් ඕන වෙන නිසයි එහෙම කරන්නෙ.’කිරි අම්මාවරුන්ට ලබා දුන් කිරි දානයේ අවස්ථාවක්යාපනය නගරයේ ඉඳල කුරිකුට්ටුවාන් ජැටියට කිලෝමීටර් 36 ක් තියෙනව. එතන ඉඳල මුහුදෙන් බෝට්ටුවෙ කිලෝමීටර් 2 යි තියෙන්නෙ. විනාඩි 20 ක ගමනක්. නොදන්න අයගෙ දැනගැන්මට ඒක කියන එක හොඳයි. අනිත් එක මට දැනගන්න තියෙනව නාගදීපය වඳින්න එන අයට අතරමඟදී විවිධ කට කතා කියල ආපහු හරවලා අරිනවා කියලා. මං කාරුණික ඉල්ලීමක් කරනව ඒවට රැවටෙන්න එපා.”උදේ 6.00 ඉඳල බෝට්ටු තියෙනව. නාගදීපයට එන්න බෝට්ටු 48 ක් තියෙනව. ඒක නිසා කිසිම බාධාවක් ඇති කර ගන්න එපා. හවස 4.00 ට කලින් බෝට්ටුවකට නඟින්න එච්චරයි. ඕන මොනව හරි තියෙනවනං මට කතා කරන්න. විස්තර මම කියන්නම්.” පදුමකිත්ති හිමියන් එසේ කියන්නේ දැඩි ආවේගයකින් ද යුතුවය.පදුමකිත්ති හිමියන් පවසන පරිදි කිසිදු ආකාරයක බියක් චකිතයකින් තොරව නාගදීපය වන්දනා මාන කළ හැකිය. කුමන හෝ ගැටලුවක් වෙත්නම් දුරකතන අංක 0215105000 හෝ 0728033730 න් පදුමකිත්ති හිමියන් අමතා විස්තර ලබා ගත හැකිය.නාගදීපයට කරනු ලබන පුද සත්කාර සැලකිලි මෙතැනින් නොනැවතී ඉදිරියට යා යුතු බව අප හැඟීමයි.තාරක වික්‍රමසේකරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>12</month>
      <day>19</day>
    </date>
    <link>http://www.silumina.lk/2010/12/19/_art.asp?fn=av10121913</link>
    <topic>‘සැරයටියෙන් අපි යනෙන තුරා’ බිරිය වෙනුවෙන් මා ලියූ ප්‍රේම ගීතයයි</topic>
    <author>ඉනෝකා සමරවික්‍රම</author>
    <content>‘සැරයටියෙන් අපි යනෙන තුරා’ බිරිය වෙනුවෙන් මා ලියූ ප්‍රේම ගීතයයිසෝමපාල ලීලානන්දසෝමපාල ලීලානන්ද යැයි කියූ සැණින් අපට සිහිපත් වන්නේ සිංහල සිනමාවය. ඔහු චිත්‍රපට ගීත රචකයෙකි, දෙබස් රචකයෙකි, අධ්‍යක්‍ෂවරයෙකි, ප්‍රචාරක ශිල්පියෙකි. ඒ සියල්ලටම වඩා ඔහු පුවත්පත් කලාවේදියෙකි. ගෙවී ගිය කාලයේදී ඔහු ලියූ ගී බොහෝය. ඒ ගී අතරින් ප්‍රේමය හා බද්ධ වූ ගී කිහිපයකි.”අපි තරුණ කාලේ ආදරේ කළේ බොහෝම හැඟීම්බරව. ඒ වගේම ලැජ්ජාශීලියි. අද කාලේ වගේ නෙමෙයි. ඒ කාලේ ජංගම දුරකථන තිබුණේ නැහැනේ. කෙල්ලෙක්ට ලියුමක් ලිව්වම ඒක ඇය අතට පත්කරන්න පුදුම සටනක් කළේ. සමහර වෙලාවට තරුණිය අතට ලියුම දෙනකොට ඒක අතටම දියවෙලා ගිහිල්ලා. කාටවත් නොපෙනෙන්න ලියුම දෙන්නත් ඕන. ඒ කාලේ හරි සුන්දරයි.අපේක්‍ෂා කරන ආදරය නොලැබුණා ආදරයෙන් පරාජිත වුණාය කියලා අපි කවදාවත් ඇයට වෛර කරන්න, පිහියෙන් අනින්න ගියේ නැහැ. හිත හදාගත්තේ විරහව ගැන ගීතයක් කවියක් ලියලා ඒක ඇයටම බලන්න දීලයි. මම එදත් අදත් ආදරය දකින්නේ, ආදරය බොහෝම ගෞරවනීය දෙයක් හැටියට. ආදරය උතුම් විදිහට දකින්නේ. ඒ නිසා ඒ ආදරයට කැළල් ඇති කරන්න මම කැමැති නැහැ.”ඔහු ඇයට පෙම් කළේය. එහෙත් ඒ ආදරය පසෙක තිබියදි ඔහුට ඇයගෙන් වෙන්වන්නට සිදුවූයේය. ඔහු ආදරයෙන් පරාජිත වූයේය. හිත රිදුනේය, බිඳුණේය. ඔහු මානසිකව ඇද වැටිණි.ලෝකයම එපා වී ප්‍රේමය වෙනුවෙන් තැවෙමින්, දැවෙමින් සිටි අවදියක ඔහුට ඇය හමුවිය. ඇය ඔහුගේ ලෝකයට ආලෝකයක් වූයේය. අද ද ඔහුගේ වටා සෙවණැල්ල වී සිටින්නි ඇය ය. ඇගේ ආදරය වෙනුවෙන් ඔහු මෙසේ ලීවේය.”සැරයටියෙන් අපි යනෙනතුරා සංසාරෙත් අපි එකට ඉමු”විජය කුමාරතුංග හා චන්ද්‍රලේඛා පෙරේරා ගයන මේ ගීතය සංගීතවත් කළේ සරත් දසනායක.මේ ගීයට අත්දැකීම් දෙකක් තියෙනවා. එකක් තමයි මම ප්‍රේමයෙන් පරාජිත වෙලා සිටිය අවදියක මට හමුවූ ඇය. ඇය අද මගෙ බිරිඳ. මං මේ ගීතය ලිව්වේ මගෙ බිරිඳට. අනෙක් අත්දැකීම තමයි ඒ කාලේ පොල් කඩන්න එනවා ජෝඩුවක්. පිරිමියාගේ ඇස් පේන්නේ නැහැ. කාන්තාව සමඟ හැරමිටියක් අරගෙන එන්නේ. ඔහුගේ බිරිඳ තමයි ඔහුව පොල් ගස ගාවට ගෙනියන්නේ. මේ සිදුවීම් මගේ හිතේ රැඳිලි තිබුණා. මේ ගීතය ලියැවී තියෙන්නේ ස්ත්‍රි ආධිපත්‍යයට මුල්තැන දීලා. ගීතය ජනපි‍්‍රය වීමට විජය කුමාරතුංගගේ හා චන්ද්‍රලේඛා පෙරේරාගේ හඬත් බෙහෙවින් බලපෑවා.ඔහු බොහෝ ගී ලීවේ චිත්‍රපටවලටය. එහෙත් ඒ සියලු දේ ප්‍රේමය පදනම් කරගෙනය. ජීවිතයේ යන එන ගමන්වලදි ලැබූ අත්දැකීම් ඔහුගේ ගීවලට වස්තු විෂය වූයේය. සරත් දසනායකයන් සංගීතවත් කළ සෝමපාලයන් ලියූ ‘පාට පොදක්’ ගයනු ලැබුවේ එච්.ආර්. ජෝතිපාලයන් හා ඇන්ජලින් ගුණතිලකය. කාලය භේදයක් නැතිව මේ ගීතය අද ද බෙහෙවින් රසිකයා අතර ජනපි‍්‍රය ය.”පාට පොදක් තිලකලා නළල් තලාවේ කැලුම් වළලු නෙතින් අතුරලා මුතු සිනා සල සලා නැළවී නැළවී ඒ නිවන් මහද නීල වරලියේ””මම මේ ගීතය ලිව්වේ ‘කස්තුරි සුවඳ’ චිත්‍රපටයට. චිත්‍රපටයේ කාන්තා චරිතය රඟපෑවේ මාලිනි ෆොන්සේකා. ඇයට තුන් දෙනෙක් පෙම් කරනවා. තරුණයාගේ චරිතය රඟපෑවේ ගාමිණි. ඔහු ආදරයෙන් පරාජිත වෙලා ගමට යනවා. ඔහු පස්සේ පිවිතුරු ආදරයක් සොයාගෙන. මේ සිදුවීම තීව්‍ර වෙන්න තමයි ගීතයක් ඕන වුණේ.”ඔහු ඒ පිවිතුරු ආදරය ගැන මෙසේ ලීවේය. එය රාමා සීතා ප්‍රේම කතාව තරමටම බැති බර ප්‍රේමයක් ලෙස අර්ථ ගන්වන්නට ඔහුට ඕනැ වූයේය.”පෙමක සුවඳ සිතක සිහින සතපන්නේමල් නුවරේ පෙම් සුවඳේ...”ඔහු සිතෙන් හැමවිටම තිබුණේ ආදරය පූජනීයයි යන හැඟීමය. එනිසාම ඔහු ලියූ සෑම චිත්‍රපට ප්‍රේම ගීතයකටම මේ අදහස කැටි වූයේය.එකම තරුණියකට දෙතුන් දෙනෙක් පෙම් බඳිති. ඔවුන් හැමගේම පැතුම ඇය ලබා ගැනීමය. ඔහු ඒ ආදර කතාව මෙසේ ලීවේය.”කැන්දන් යන්නම් රන්මල් මාලා දාලාපායනා තරුවේ...”ඔවුන් පතන්නේ ඇයගේ ආදරයයි. කවදා හෝ ඒ ආදරය හිමිවේවා යන්න ඔවුන්ගේ පැතුමයි.සෙනෙහෙතාවේ මාලිගාවේ මුතු සිනා රාවේසොයා සිහිනෙන් පා වෙලා යමු ඈත කඳු යායේහිමිවේවා කවදා හෝ මුතු සිනා රාවේඈතින් ඈතට’ චිත්‍රපටය සඳහා ලියූ ගීතය සංගීතවත් කළේ සරත් දසනායකයන්ය. එය ගයන්නේ මිල්ටන් මල්ලවආරච්චි. ග්‍රේෂන් ආනන්ද හා පි‍්‍රයා සූරියසේනය.ඇයට ඔහු පිළිබඳව හුරුකමක් දැනෙන්නේ සංසාර පුරුද්දටය. ඒ සංසාර පුරුද්ද ගැන ඔහු ප්‍රේමණීයව මෙසේ ලීවේය.”සිටු මැදුරේ හෝ පුංචි පැලේ හෝ ඈත භවේ හෝ මා ඔබ හමුවී තිබුණා හමුවී දෙඩුවා... හිනැහී හැඬුවා”පුනරුත්පත්ති කතාවක් මුල්කරගත් ‘නිල්ල සොයා’ චිත්‍රපටය සඳහා ලියන ලද ගීතය ගැයුවේ ඇන්ජලින් ගුණතිලකය. සංගීතය සරත් දසනායකගෙනි. මහා සාගරයේ පිරී ඇත්තේ පෙම්වතියන්ගේ කඳුළෙනි. ඒ කඳුළු සාගරයේ රළ නැඟෙන්නේ ඔවුන්ගේ සුසුමෙනි. පරාජිත ප්‍රේමය හැමවිටම ගෙන එන්නේ දුකකි. එදා නොව අද ද බිඳීගිය ප්‍රේමය වෙනුවෙන් හඬන්නෝ, කඳුළු සලන්නෝ බොහෝය.”පෙම්වතියන්නේ පෙම්වතියන්නේ මහා සාගරේ – මහා සාගරේ කඳුලෙනි ජල කඳ සැදුනේ - සුසුමෙනි රළ නැගුණේ කුණාටු මුහුදෙනි අඩ සඳ පිපුණේ - වේදනා ගෙනේ”’කස්තුරි සුවඳ’ චිත්‍රපටය සඳහා ලියූ ගීතය සංගීතවත් කළේ සරත් දසනායක. ගැයුවේ ඇන්ජලින් ගුණතිලක.”මා ලියූ හැම ගීතයක්ම වාගේ ලිව්වේ තනුවකට අනුව. ‘සැරයටියෙන් අපි යනෙනතුරා’ ගීතය නම් ලියලා ඉවර වුණාට පසුව තමයි තනුවක් යෙදුවේ. මොකද ඒක මුලින් කවියක්. චිත්‍රපට සඳහා පෙම් ගී ලිව්වත්, ඒ ගීතය චිත්‍රපට දසුන හා බැඳුණත් මේ ලියූ සියලු ගී වලට ජීවිතයේ විවිධ අයුරින්, ඇසුරු කරන අයගෙන් ලැබූ අත්දැකීම් තමයි පාදක වුණේ. ඒ වගේම මගේ හදවතේ ගැඹුරුම තැන තියෙන පූජනීය යැයි කියලා මම අදහන ආදරය මේ හැම ගීයකටම බලපෑවා. මීට වසර පහකට පෙර ඔහු හද රැඳි ඇය පිළිබඳ ප්‍රේමයෙන් මෙසේ ලීවේය. එය තවමත් නොගැයුව ගීතයකි. ඔහු එය නම් කර ඇත්තේ ‘විසිවසරක පෙම්ගීතය’ නමිනි.ලියූ නොවේ ලියැවෙන්නට ගී සින්දු බැලූ බැල්ම සෑහණි මගෙ පිය ලන්දු වන්දනාවකි නිම වෙනතුරු සිත බැන්දු තාමත් ලියැවේවි ඔබ ගැන ගී සින්දුඉනෝකා සමරවික්‍රමකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>12</month>
      <day>19</day>
    </date>
    <link>http://www.silumina.lk/2010/12/19/_art.asp?fn=av10121914</link>
    <topic>ගෙදර ආ හැටියේම දුවලා දෙන්නා මගේ ඇඟේමයි - සුදත්</topic>
    <author>හේමාලි විජේරත්න</author>
    <content>ගෙදර ආ හැටියේම දුවලා දෙන්නා මගේ ඇඟේමයි - සුදත්පසුගියදා ඉන්දියාවේ ගෝවා නගරයේදී පැවැති ඉන්දියානු අන්තර්ජාතික සිනමා උළෙලට අපේ රටේ අධ්‍යක්ක්‍ෂවරුන් කිහිප දෙනෙක්ම සහභාගි වූහ.ඒ අතරින් සුදත් රෝහණ පසුගිය දිනක අපට හමුවූයේ එම අත්දැකීම් පිළිබඳ සහ සිය ජීවිතයේ තවත් සොඳුරු අත්දැකීම් රැසක් පිළිබඳ කතා බහකටය.ටෙලි නාට්‍ය අධ්‍යක්ෂවරයෙකු වශයෙන් මේ මොහොත වන විටත් ඔහු අපේ රටේ සුවහසක් ප්‍රේක්ෂක ප්‍රතිචාර දිනා ගනිමින් සිටින්නේ මේ දිනවල විකාශය වන ‘ස්වයංජාත’ ටෙලි නාට්‍යය නිසාවෙනි. මීට ප්‍රථමද ප්‍රේක්ෂක නැණ නුවණ වඩවන අපූර්ව නිර්මාණ රැසක් ඔහු අතින් නිර්මාණය වූවා ඔබට මතක ඇති.ආසන්නම මතක සටහන වන්නේ මහා ගත්කරු මාර්ටින් වික්‍රමසිංහ ශූරීන්ගේ ‘කරුවල ගෙදර’ නවකතාව ඇසුරින් කළ ‘කරුවල ගෙදර’ ටෙලි නාට්‍යයය. පසුගියදා පැවැති සිග්නිස් සම්මාන උළෙලේ වැඩිම සම්මාන ප්‍රමාණයක් දිනාගත්තේ ද සුදත්ගේ ‘කරුවල ගෙදර’ යි.යහපත් නිර්මාණ කලාවක් වෙනුවෙන් හැමදාමත් වෙහෙසුණු සහ අදටත් වෙහෙසෙන ඔහුගේ ප්‍රථම සිනමා නිර්මාණය වූයේ ‘සුදු කළුවරයි’. මෙවර ඔහු ඉන්දියානු අන්තර්ජාතික සිනමා උළෙල නියෝජනය කළේ මෙම චිත්‍රපටයද සමඟයි.”ඇත්තටම ඉන්දියානු අන්තර්ජාතික සිනමා උළෙලට මා සහභාගි වුණු ප්‍රථම අවස්ථාව මේක. ඒ නිසා මේක මට සුවිශේෂි අත්දැකීමක්.මාත් සමඟ ජයන්ත චන්ද්‍රසිරිගේ ‘අග්නිදාහය’, සුදත් දේවප්‍රියගේ ‘උඩුගං යාමය’, වසන්ත ඔබේසේකරගේ ‘ආගන්තුකයා’, විජිත ගුණරත්නගේ ‘වලා පටල’ ඇතුළු චිත්‍රපට කිහිපයක් මේ සඳහා එක්වුණා.මේ අතරින් මගේ, ජයන්තගේ සහ සුදත් ගේ චිත්‍රපට තුනම ජාතික චිත්‍රපට සංස්ථා ණය සහනාධාර යටතේ නිමවුණු චිත්‍රපට. ඒ නිසා මේ මොහොතේ ඊට සවිය දුන් ආචාර්ය තිස්ස අබේසේකරයන් සිහිපත් කරන්න ඕන. අනෙක් පැත්තෙන් මගෙත්, ජයන්තගේත් කුලුදුල් සිනමා නිර්මාණය මේ සඳහා එක් වුණේ. ඒකත් එක පැත්තකින් සුවිශේෂයි.’සුදු කළුවර’ මේ චිත්‍රපට උළෙලෙදි තිරගත වුණා. මේ චිත්‍රපටයෙන් කතා කළේ අපි අපේම ඉඩම්වල සිරකරුවන් බවට පත්වීමේ ඛේදවාචකය ගැන.අද වන විට අපි බොහෝම නිදහස් ශ්‍රී ලංකාවක ජීවත්වන ජනතාවක් හැටියට මට හිතෙනවා මේ චිත්‍රපටය එදාට වගේම අදටත් වලංගුයි කියලා.ඇත්තටම කිව්වොත් අධ්‍යක්ෂවරයෙක් හැටියට ඉන්දියානු සිනමා උළෙලෙදි මම දැකපු සිනමා සංස්කෘතිය අපේ රටේත් තිබෙනවා නම් කොච්චර හොඳද කියලා මට හිතුණා.උදේ 9.30 ඉඳලා රාත්‍රි වෙනකම් එක දිගටම එහේ චිත්‍රපට ප්‍රදර්ශනය වුණා. ඒ චිත්‍රපට නරඹන්නට පැමිණ සිටි තරුණ පිරිස් දැක්කම ඇත්තටම මට පුදුම හිතුණා. අපේ රටේ තරුණ පිරිස් ඇයි මෙච්චර ඒ ගැන උනන්දු නොවන්නේ කියලා හිතුණා.අපේ රටේ බොහෝ තරුණයින් උත්සහ කරන්නේ දෙබසක් කියාගන්න පුළුවන් නම් නළුවෙක් වෙන්න. ඒ වුණාට සිනමාව කියන්නේ හැදෑරිය යුතු දෙයක්. මේ ගමනට චිත්‍රපට සංස්ථාවේ වර්තමාන සභාපති කුමාර් අබේසිංහ මහතා සහ සනත් ගුණතිලක මහතාත් සහභාගි වුණා.එහිදී සිදුවන සුවිශේෂම සිදුවීම වුණේ සනත්ට විශේෂ ගෞරව සම්මානයක් ලැබීමයි. ලාංකිකයන් වශයෙන් අපි හැමදෙනාටම ඒක ආඩම්බරයක් වුණා. මේ උළෙලේදී මගේ සිත් ගත් චිත්‍රපටය වුණේ කේරළ අධ්‍යක්ෂවරයෙකු නිර්මාණය කර තිබුණු “ඉලෙක්ට්‍රා” චිත්‍රපටයයි.ඉන්දියානු චිත්‍රපට උළෙලේ අත්දැකීම් සමඟම සුදත් ප්‍රමෝධයට පත් කරන තවත් විචාර ප්‍රතිචාර රැසක් මේ දිනවල ඔහුට ලැබෙමින් පවතිනවා. ඒ ‘ස්වයංජාත’ ටෙලිනාට්‍යය වෙනුවෙන්.”ස්වයංජාත අධ්‍යක්ෂවරයා හැටියට මේ දවස්වල විවිධ ගණයේ ප්‍රේක්ෂකයෝ රැසක් මගේ ටෙලි නාට්‍යය වටා ඉන්නවා. ටෙලි නාට්‍ය කලාවට මේ උදාවෙලා තිබෙන අභාග්‍ය සම්පන්න තත්ත්වයත් එක්ක මේක හොඳ ප්‍රවණතාවයක් කියලා දැනෙනවා.”ඔහු කරපු නිර්මාණ සහ කලාවේ අත්දැකීම් පිළිබඳ තවත් කතා කළ යුතු බොහෝ දෑ තිබෙනවා. එහෙත් මේ සියලු නිර්මාණ අප වෙත තිළිණ කරන ඔහුටත් ඔහු ආදරය කරන පෞද්ගලික ජීවිතයක් තිබෙන බව අපි කවුරුත් දන්නවා.බොහෝ වෙලාවට ඔහු අප මුණ ගැසෙන්නේ කොළඹ නාරාහේන්පිට පිහිටි ඔහුගේ නවාතැනේදී. එහෙත් ඔහුගේ ආදරණීය අඹු දරුවන් සමඟ පදිංචිය මිනුවන්ගොඩට ආසන්න ආඬි අම්බලම ප්‍රදේශයේය. සුදත්ගේ ගම් පළාත මිනුවන්ගොඩ බැවින් ඔහු සිය පදිංචිය සඳහා තෝරාගෙන ඇත්තේ මේ ප්‍රදේශයයි.පසුගිය දිනක අප සුදත් මුණ ගැසුණේ ඔහුගේ මේ ආදරණීය කැදැල්ලේදීය. මේ නිවෙසේ සාමාජිකයන් වන්නේ සුදත්, ඔහුගේ බිරිඳ රෝහිණී සහ දියණියන් දෙදෙනාය.”අපි ගම් පළාත්වල ජීවත් වන සරල මිනිස්සු. මගේ ගම මිනුවන්ගොඩ. මගේ බිරිඳ රෝහිණිත් මේ ළඟමයි. අපි දෙන්නා විවාහ වුණේ ප්‍රේම සම්බන්ධයකින්. රෝහිණී මාත් එක්ක විවාහ වන විටත් මම කලා ක්ෂේත්‍රයේ කාර්ය බහුල කෙනෙක්. මට මතකයි අපි දෙන්නගේ විවාහ රෙජිස්ටර් කිරීමේ අවස්ථාව ගත්ත දවස.එදාට කලින් දවසෙත් මම මගේ ‘මන්දාරම් එළි’ ටෙලි නාට්‍යයේ රූගත කිරීම් සඳහා කොළඹ හිටියේ. කොහොම හරි මධ්‍යම රාත්‍රිය වෙනකනුත් එදා ෂූටිං තිබුණා. අන්තිමේදී රෝහිණිගේ වැඩිහිටියෝ එයාට දොස් කියලත් තිබුණා ඕක තමයි ඔය මිනිස්සු විශ්වාස කරන්න අමාරුයි කියලා කිව්වේ කියලා. අන්තිමේ කොහොමහරි වෙලාවට කලින් මම ගෙදරට ගියා.”ඔහුගේ මේ කාර්ය බහුලකම රෝහිණී විවාහ දිනයේ පටන්ම හඳුනාගෙන තිබුණා. ඒ නිසාම මේ පවුලේ බොහෝ වගකීම් ඈ බාරගත්තාය.”ඇත්තටම මගේ නිර්මාණ ජීවිතෙත් එක්ක නිරන්තරව නිවෙසේ කටයුතු හා පවුලේ දේවල් පිළිබඳ උනන්දු වෙන්න මට පුළුවන්කමක් නෑ. මගේ ගෙදර වගකීම්, දූ දරුවන්ගේ වගකීම් ඔක්කෝම කරන්නේ රෝහිණී.බොහෝ වෙලාවට සතියේ දිනවල මම කොළඹ ඉන්නේ. සති අන්තෙ තමයි නිවෙසට යන්නේ. ගෙදර ඉන්නව නම් ගෙදර වැඩට සහයෝගය මගෙන් ලැබෙනවා. ගේ - දොර අස්පස් කරන්න පවා නිදහසක් තිබෙනවා නම් මම පෙලඹෙනවා.”සුදත් - රෝහිණි යුවළගේ වැඩිමල් දියණිය කෞශල්‍යා අ.පො.ස සාපෙළ විභාගයට සැරසෙනවා. මේ ලිපිය පළවන මොහොත වන විට ඇය විභාගයට මුහුණ දෙමින් සිටිනවා විය හැකියි. දෙවැනි දියණිය සුහන්සිය. ඇය තවමත් දෙවැනි ශ්‍රේණියේ ඉගෙනුම ලබයි. මේ දෙදෙනාම ගම්පහ සිරිකුරුස විද්‍යාලයේ සිසුවියෝය.”ඇත්තටම දරුවෝ දෙන්නම කොළඹ ඉස්කෝලෙකට මට පහසුවෙන්ම දාගන්න පුළුවන්කම තිබුණා. ඒ වුණාට එහෙම වුණා නම් දෙන්නම අනවශ්‍ය විදියට මහන්සි කරන්න සිද්ධ වෙනවා. පාන්දරින් ඇහැරවන්න ඕන. දවසේ වැඩි කාලයක් මේ ළමයිට ඉන්න වෙන්නේ වාහනයක. ඒ නිසාමයි ඒ ගැන හිතුවෙ නැත්තේ.”සුදත් ගේ ලියන වැඩ කටයුතු සඳහා ඔහු බොහෝවිට තෝරා ගන්නේ කොළඹින් පිට ප්‍රදේශයක්ය. නිවෙසේ රැඳී සිටී නම් කාර්යාල කාමරයේ දොර වසාගෙන ලියන්නට පෙලඹෙනුයේ ඔහුගේ දෙවැනි දියණියගේ දඟකාරකම්වලින් මිදෙන්නටය.”අපේ ගෙදර සියලු වැඩ කටයුතු ඉටුවෙන්නේ රෝහිණීගේ අතින්. අපේ ගෙදර සර්වන්ට්ස් ලා නැහැ. බොහෝ වෙලාවට අපි කන්නේ ගෙදර උයන කෑම. කොළඹ හිටියොත් තමයි ඉතින් කඩෙන් කන්නේ.මම නිර්මාණ කටයුතු පිළිබඳ ඉතාමත්ම උනන්දුවෙන කෙනෙක් නිසා නිර්මාණයකට ගතවෙන කාලය බොහෝම වැඩියි. සමහර ටෙලි නාට්‍ය ඉවරවෙලා මම ගෙදර එනකොට මාස දෙක තුනක් පසුවෙනවා. මගේ දරුවෝ දෙන්නටත් ඒවා පුංචි කාලේ ඉඳන්ම පුරුදුවෙලා තියෙන්නේ. වැඩිපුර ඒ දෙන්නා හැදෙන්නේ අම්මා එක්ක වුණත් ගෙදර ආපු හැටියේම මගේ ඇඟට තමයි එන්නේ.සුදත් සහ රෝහිණි යන දෙදෙනාම හොඳ බෞද්ධයෝ. මේ දෙදෙනාගේ නිවෙස ආසන්නයේම තමයි පන්සල පිහිටා තිබෙන්නෙත්. සුදත්ට නම් නිතර පන්සල් යන්න කාලය නැති වුණත් දරුවෝ සහ බිරිඳ නිතර පන්සලට යනවා.සුදත් - රෝහිණිගේ වැඩිමල් දියණිය ද කලා හැකියාවන් ඇති තැනැත්තියක්. ඇය ‘එක ඉත්තක මල්’ ඇතුළු ටෙලිනාට්‍ය කිහිපයකටම රංගනයෙන් දායක වී ඇත.හේමාලි විජේරත්නඡායාරූප – බර්නාඩ් ෂෝ ප්‍රේමසුන්දරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>12</month>
      <day>19</day>
    </date>
    <link>http://www.silumina.lk/2010/12/19/_art.asp?fn=av10121915</link>
    <topic>පුතාලා අහන දේට උත්තර දෙන්න බැරුව මම හඬන වාර අනන්තයි</topic>
    <author>වසන්ත ජයසිංහ ආරච්චිගේ</author>
    <content>පුතාලා අහන දේට උත්තර දෙන්න බැරුව මම හඬන වාර අනන්තයිඋගුරේ පිළිකාවක් නිසා අසරණ වුණු ජගත්ට පිහිටවෙමුජීවිතේ ගෙනයන්න මේ මහ පොළවත් එක්ක හරි හරියට අපි හැප්පෙනවා. රැයක් දවාලක් නැතුව අව්වක් වැස්සක් නින්දක් නැතිව අපි යන්නේ අපිවම ජීවත් කරවන්න පාරක් හොයාගෙන.ඔව්, කෙනකුට ඒක සිහිනයක් වෙන්නත් පුළුවන්. හැබැයි තවත් කෙනකුගේ ඒ හීන හැබෑ වෙන්නත් පුළුවන්. පස්කම් සැප විඳිද්දී තවත් සමහරු අන්ත අසරණව දුගීව ඉන්නෙත් ඒ නිසාමයි.ඒක තමයි ලෝකෙ හැටි. හදවතක වේදනාව තීරුව ඔබට විවර කළ දා පටන් ජීවත්වෙන්න මිනිසුන් කරන අරගලය වගේ ම ලැබූ ජීවිතේ ගෙන යන්න ඇති තරම් මිනිසුන් දුක් විඳින විදිහ අපි දැක්කා.එවැනි මිනිසුන්ට හැකි අයුරින් සරණක් වෙන්න අපි මේ තීරුව ඔබ වෙනුවෙන් වෙන් කළේ.අපි හැමෝම මහන්සි වෙනවා. ඒකට රේඛාවක් ගහලා සීමාවක් වෙන් කරන්න බැහැ. ඒ මහන්සියේ ප්‍රතිඵල නිසයි අද අපි ගෙයක් දොරක් දරු මල්ලන් හදාගෙන ජීවිතය ගෙනයන්නේ. අන්න එවැනි මිනිසුන් අතර දිරිය මිනිසකු විදිහටයි අපිට ජගත් මුණ ගැහෙන්නේ.ආරංගාව, හොරම්පැල්ල, මිනුවන්ගොඩ පදිංචි ජගත් ප්‍රසන්න කලකට ඉහත දිරියෙන් මහන්සියෙන් හරි හම්බ කරපු අපේ කාලයේ සැබෑ පියෙක්. රැකියාවක් විදිහට සති පොළක් ගාණේ යමින් වෙළෙඳාමෙහි යෙදුන ජගත් කාටත් අත නොපා ජීවත් වෙන්න මහන්සි ගත්තා. එහි ප්‍රතිඵලය වුණේ තම බිරියට වගේ ම දරු දෙදෙනාටත්, ගමේ ගොඩේ කාහටත් ශක්තියක් වෙන්න පුළුවන් වුණ එකයි.පොළක වෙළෙඳාම් කරන එක ලෙහෙසි පහසු දෙයක් නෙමෙයි කියලා ඔබ දන්නවා. උගුර ලේ රහ වෙනකම් කෑ ගසමින් තම සන්තකේ ඇති සියල්ල විකුණා එදා වේල සරිකරගන්න මේ මිනිසුන් විඳින්නේ අපමණ දුකක්. ඒ බව දන්නේ එහි වේදනාව දැනෙන්නෙත් මේ මිනිසුන්ට විතරමයි.ජගත් ප්‍රසන්න මේ විදිහට සති පොළක් ගාණේ යමින් ජීවත් වෙන්න උගුර ලේ රහ වෙනකම් කෑගැහැව්වා. ඒත් ඒ මහන්සිය ජගත්ට නොදැනුණේ කෙසේ හෝ ඒ කෑගැසීමේ ප්‍රතිඵලය ඔහු සවස් භාගය වනවිට විඳපු නිසයි. අතට ලැබුණු සොච්චම් මුදලෙන් දරුවන්ගේ බඩ කට පිරෙන්න ඔහු බඩු මල්ලක්ම ගෙදරට ගෙන යන්නත් අමතක කළේ නැහැ.අපි හැමෝම නැහෙන්නේ ජීවත්වෙන්න නේද? පියකු විදිහට ජගත්ගෙන් යැපෙන්න කීප දෙනෙක් ම බලා ඉන්නවා. ඒත් කාටත් හොරා අඳුරු සෙවණැල්ලක් නිසොල්මනේ ම ජගත් මතට පතිත වෙන්න ගත්තේ යාන්තමට ඔළුව උස්සන්න පටන් ගත් මොහොතෙමයි.“මං කළේ පොළේ රස්සාව. හැම සති පොළක් ගාණේ ම මම ගියා. ඔය අතරේ තමයි මගේ උගුරේ බැරැන්ඩි ගතියක් ඇති වුණේ. මම හිතුවේ දවස තිස්සෙම කෑගහගෙන බඩු විකුණන හින්දා කියලයි. ඒත් අඩුවක් වුණේ නැති හන්දා මම බෙහෙත් ගත්තා.ඒ බෙහෙත් වලටත් අඩු වුණේ් නැහැ. පස්සේ මම රාගම මහා ඉස්පිරිතාලෙට ගියා. එතැන දී මගේ සෙම් ගතිය වැඩි නිසා මෙහෙම වෙනවා කියලයි දැනගත්තේ.ඔය අතරෙදි මහත්තයෝ මගේ බෙල්ලේ කුඩා ගැටිත්තක් මතුවෙන්න ගත්තා. ආපසු මම රාගමට ඇවිල්ලා ඒ ගැන දොස්තර මහත්තුරුන්ට පෙන්නුවා.එහිදී ඒ බෙල්ලෙ ගැටිත්තෙන් කෑල්ලක් අරගෙන පරීක්ෂා කරලා බලලා කිව්වේ මගේ තයිරොයිඩ් ග්‍රන්ථියේ පිළිකාවක් හටගෙන කියලයි. ඒක දැනගත්තාට පස්සේ මගේ ආත්මෙම කඩා වැටුණා කියලයි මට හිතුණේ.රාගම රෝහලෙන් ලැබුණු නිර්දේශයක් සමඟ ජගත් අවසානයේ නවතින්නේ මහරගම පිළිකා රෝහලෙයි. ඉන් පස්සේ මෙතුවක් කල් මහන්සියෙන් ගොඩනඟාගත් සියල්ලට සමුදෙන්න ජගත්ට සිද්ධ වුණා.“මට මාසයක් විතර පිළිකා රෝහලේ ඉන්න වුණා. ඉන්ද්‍රාණි අමරසේන වෛද්‍යතුමිය තමයි මාව පරීක්ෂා කළේ. අවසානයේදී මගේ බෙල්ල වටේටම මේ සැත්කම කරලා කරන්ට් එක ඇල්ලුවා. එතැනින් පස්සේ කිසිම දෙයක් මට කරගන්න බැරිව ගියා මහත්තයෝ.”කාටත් අතනොපා තමන්ගේ මහන්සියෙන් ජීවත් වුණ ජගත්ට මෙතුවක් කාලයක් සියල්ල හැරදා මුනිවත රකින්නට සිද්ධ වුණා. මින් පසු ඔහුට කතා බහ කරන්න පවා නොහැකි වුණා. කාටත් කරදරයක් නොවී නිදහසේ තම පවුල ජීවත් කරවූ ජගත්ට ඉන්පසු හැමෝගේම සවිය ශක්තිය ලබාගන්නට සිද්ධ වුණා.“මට කතා කරන්න බැරිව මාස අටක් විතර හිටියා. ඒ අතරේ පුතාලා මගෙන් අහන දේවල්වලට මට උත්තර දීගන්න බැරිව මගේ ඇස්වලට කඳුළු පිරුණු වාර අනන්තයි. මහත්තයෝ මම කුරා කූඹියෙකුටවත් වරදක් කළ කෙනෙක් නෙවෙයි.පස්සේ හෙමිහිට කටහඬ පිටවෙන්න ගත්තා. මම ගොඩක් අසරණ වුණේ මේ ලෙඩේට බෙහෙත් ගන්න ලොකු මුදලක් හොයාගන්න ඕන වුණ නිසයි. අයඩින් අඩංගු බෙහෙත් ගන්න ලක්ෂ එක හමාරකට වැඩිය මට හොයාගන්න ඕන වුණා. මේ වෙනකොට මම මහන්සියෙන් හොයාගෙන තිබුණ හැමදේම මේ පිළිකාව වෙනුවෙන් කැප කරලා අවසානයි.ඔබ අපි වගේ ම ජීවත් වෙන්න ජගත් නොගත් මහන්සියක් නැහැ. ඒ වගේ ම සිය බිරියත් දරු දෙදෙනාත් ජීවත් කරන්න ඔවුන්ගේ අනාගතයට සවියක් වෙන්න ජගත් ජීවිතෙත් එක්කම පොර බැඳුවා.ඒත් ඒ ඔහු සොයාගත් සියල්ල අද ඔහුගේ ම ජීවිතේ ජීවත් කරන්න කැප කරන්න සිද්ධ වෙලා. මේ වෙනකොට අන්ත අසරණ තත්ත්වයකට ජගත්ගේ පවුලම ඇදගෙන වැටිලා.“මට මගේ බෙල්ල කොහාටවත් හරවන්න බැහැ දැන්. බෙහෙත් වලටම සල්ලි හොයාගන්න අපි සන්තකේ තිබුණු හැමදේම විකුණුවා මහත්තයෝ. දැන් තියෙන්නේ මේ බාගෙට හදාගත්ත ගේ පොඩ්ඩයි. මේ මිදුල කෑල්ලයි විතරයි.අද මට කිසිම විදිහකින් මහන්සි වෙන්න එපා කියලයි. දොස්තර මහත්තුරු කියන්නේ. මගේ බිරියට තමයි දැන් සියලු දේම කරන්න වෙලා තියෙන්නේ. එයා අපිව ජීවත් කරන්න දැන් මුරුක්කු හදලා කඩවලට දානවා.ඒත් එයාගේ දකුණු අත මේ වෙනකොටත් ඉඳිමිලා හිරිවැටිලා තියෙන්නේ. ඒක පරීක්ෂා කළ දොස්තර මහත්තුරු කියන්නේ වළලුකර ළඟින් සැත්කමක් කරන්න ඕන කියලයි.මුල ඉඳන් ම දුක් විඳපු නිසා මට ජීවිතේ ගැන අවබෝධයක් තියෙනවා මහත්තයෝ.ඒත් මට දුක මගේ බිරිය දරුවෝ දෙන්නයි ගැන. දරුවන් ස්කෝලේ යවලා ලොකු මහත් කරන්න ලොකු හීනයක් මා ළ¼ඟ තිබුණේ. ඒත් අද වෙනකොට මගේ බෙහෙත්වලට ලොකු මුදලක් හොයාගන්න ඕන. ඒක එහෙම හොයාගන්න බැරිව දැන් ගොඩක් අසරණ වෙලා අපි ඉන්නේ. ඒකයි මහත්තයලාගේ පත්තරේට මේක කියන්න හිතුවේ.”ජගත් මහන්සියෙන් උපයපු සියලු දේ තමන්ගේ දරුණු පිළිකා තත්ත්වයට කැප කරන්න සිද්ධ වෙලා. ඒ නිසා ම අද ඔහුට බෙහෙතක් හේතක් කරගන්න බැරි තරමට ඔවුන් අසරණ වෙලා.එහෙත් මේ අසරණකමෙන් මේ ආදරණීය පවුල වගේ ම ජගත්ව පිළිකා මාරයාගෙන් බේරාගත හැක්කේ පින් සිත් ඇති දයාබර ඔබේ සවි ශක්තියෙන් විතරමයි. ඒ නිසා හැකිනම් ජගත්ට සරණක් වෙන්න. එහෙම වුණොත් ජගත් ආපසු මහන්සියෙන් මේ මුළු පවුලම ගොඩදමාවි. ඒක එහෙම වෙනවා නම් ඒකම ලොකු පිනක් නේද?ලිපිනය - නො. 515/1, ආරංගාව, හොරම්පල්ල, මිනුවන්ගොඩ.දුරකථනය - 0776 - 135064වසන්ත ජයසිංහ ආරච්චිගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>12</month>
      <day>19</day>
    </date>
    <link>http://www.silumina.lk/2010/12/19/_art.asp?fn=av10121917</link>
    <topic>මේ ඉර හඳ යට</topic>
    <author>යමුනා මාලිනී පෙරේරා</author>
    <content>මේ ඉර හඳ යටමේ ඉර සහ මේ හඳ හෙටත් පායනු ඇත. ඊයේ පෑව්වේත් මේ ඉර ම ය. මේ හඳම ය. අද ඔබට එළිය දෙන මේ ඉර හඳ ඔබ බිලිඳු වියේදීත් ඔබට එළිය ලබාදුන් ඉර හඳමය. ඔබේ කෙළිලොල් ළමා විය, සුන්දර යොවුන් විය ඒ සියල්ලම දෙස බලා සිටියේ මේ ඉර හඳම ය.සිදුවන සියලු ම දේ වලට කවුරුන් නැතත් මේ ඉර හඳ සාක්ෂිය. දුර ඈතක මොන දේශයකට මොන රාජ්‍යයකට ගිහිල්ලා සැඟවිලා සිටියත් ඔබ දෙස බලා සිටින්නේත් මේ ඉර හඳම ය.“කාලය’ නමැති මහා ජවසම්පන්නයා ගේ, මහා ජගතා ගේ අශ්ව රථයේ රිය සක දෙක මේ ඉර හඳ ය. ඉතින් එහෙව් ඉර යට දී හමුවී ආදරයෙන් කතා බහ කළ, සෙනේ වඩපු, ළඟ පාත හිටපු ඔබ අද දුර ඈත ය. ඒ සොබාදහමේ සැබෑ මහිමය ය.මේ ඉරහඳ යට හමු වී ආදරයෙන් කතා කරපු අය සෙනේ වඩපු අය ළඟ පාතකවත් නෑ// අද නුඹ කොතැන ද අද මා කොතැන ද දන්නේ නෑ නුඹ මටත් හොරා ජීවන මහ මඟ සටන් වැදී අත නාඳුනනා පෙම්වතුන් වෙලා දැන හඳුනාගත් කාලයෙ ඉඳලා ළබැඳි දයාවෙන් සිටිය නිසා අප වෙනුවෙන් අප නමින් හෙළන්නට හෙටටත් කඳුළක් ඉතිරි වෙලා  පද - පූජ්‍ය රඹුකන සිද්ධාර්ථ හිමි සංගීතය - එම්.ආර්. චූලසිංහ ගායනය - විශාරද එඩ්වඩ් ජයකොඩිඅපට ඇතැම් විට ඇතැම් කෙනකු දුටු විට සමීපස්ථ බවක් දැනෙයි. ප්‍රිය බවක් ඇතිවෙයි. කවදාක කොහේදි හෝ දැක පුරුදු බවක් සිත කියයි. එයින් පසු ඇති වන සබඳතා සොඳුරු මිනිස් ස්වභාවයය. ඇලීම් බැඳීම් ඇති මේ සොඳුරු සබදතා විවිධ ප්‍රභේද වලට අයත් වෙයි. ආදරය - දයාව කරුණාව ඇතැම් විට ප්‍රේමය බවට හැරෙයි.ඔබත් මමත් එසේ සොඳුරු බැම්මෙන් බැඳී සිටියේ අතීතයේ දී ය. එවකට අපි පිබිදුණු දෑසින් එකිනෙකා දෙස බැලුවෙමු. එකිනෙකා ගේ හදවත්වලට එබී බැලුවෙමු. ඒ වගට මේ ඉර ද මේ හඳ ද සාක්ෂි ය. නමුත් කාලය සමඟ අප වෙන් වෙලා ය. ජීවිතයේ විවිධ හැලහැප්පීම් ඔස්සේ අපි වෙන වෙන ම ජීවන ගැටුම් හා සටන් වදින්නට පටන් ගත්තෙමු. අද මෙසේ දුරස් වූයේ එදා එසේ ළඟින් සිටි අප ම ය. හිතට දුක එක ය. ළඟින් නොසිටියා නම් දුරස් වන විට දුකක් නැත. ‘දුරස් දුක’ දැනෙන්නේ ළඟින් සිට සතුටක් ලද නිසා ය. ඇලීම් හා බැඳීම් නිසා මේ මිනිස් ජීවිතයේ සතුට ඇති වෙයි. ඇලීම් බැඳීම් බිඳී ගිය කල්හි ශෝකය ඇතිවෙයි. ඇලීම් බැඳීම් නොතිබුණා නම් හොඳ යැයි සිතෙන්නේ මුහුණට මුහුණ හමුවුණාමත් නාඳුනන දෙදෙනකු සේ සිටින්නට සිදුවුණු නිසා ය. නාඳුනන පෙම්වතුන් වීම තරම් සිත කඩා ඉහිරවන දෙයක් තවත් ලොව ඇත්දැයි එවිට ඔබට සිතේවි.නමුත් ජීවිත කාලයේදී ලබන මේ ඇලීම් බැඳීම්වලින් ලැබෙන සුවයක් නෑලීම් සහ නොබැඳීම්වලින් ලබන්ට තරම් අප දියුණු වී නැත. ඒ මිනිසාගේ පෘතග්ජන ස්වභාවයය. දැන හඳුනාගත් කාලයේ ඉඳලා තිබුණු ඒ ළබැඳි දයාව, ඇලීම නිසා අප නෑඬුවත් සොබා දහම තුළට කඳුළක් ඉබේටම කාන්දු වෙනවා ඇත.මේ නම් අපූරු ගීතයකි. මේ අපූරු ගීතය ඇසුව දා පටන් එය හදපත්ලටම යමක් දනවන ගතියක් ඇති ගීතයක් බව ඔබටත් සිතෙන්නට ඇත. ගීතයේ සුලමුල සොයා යන කල්හි මුණ ගැසෙන්නේ අපේ යුගයේ හෙළ ගීතාවලියේ ප්‍රමුඛතම තැනෙහි සිටින යතිවරයාණ කෙනෙකි. ඒ පූජ්‍ය රඹුකන සිද්ධාර්ථ ස්වාමීන් වහන්සේ ය.“මේ ගීතය ලියැවුණේ මීට අවුරුදු විස්සකට විතර ඉස්සර. ප්‍රියයන් හා එක්වීම සතුටක්. වෙන්වීම දුකක්. අප්‍රියයන් හා එක්වීමත් දුකක්. ජීවිත කාලයේ දී මිනිසුන්ට මුහුණ පාන්ට සිදුවන බැඳීම් සහ වෙන්වීම් නිසා ඇති වන චිත්ත ස්වභාවය ගැනයි මේ ලියැවුණේ. අප අද බොහොම ළං වෙලා සුහදව ඇසුරු කරන අය හෙට දවස වෙනවිට වෙන් වෙනවා. දුරස් වෙනවා. මේ වෙනස්වීම දුරස්වීම් සිතට දුකක් ඇති කරවනවා. මේ ‘බැඳීම’ ප්‍රේමය යැයි හැඳින්වූවොත් හෙට දවසේ ඔවුන් දෙදෙනා නාඳුනන පෙම්වතුන්’ ලෙසිනුයි හමුවන්නේ. දැන හඳුනාගත් කාලයේ සිට තිබුණු ළබැඳියාව දයාව නිසා දුකක් උපදිනවා. ඒ සාමාන්‍ය මනුෂ්‍ය ස්වභාවයයි.”පොදු මනුෂ්‍ය ස්වභාවය අවලෝකනය කරමින් උන්වහන්සේ ලියූ මේ ගීතය අපට ඉරහඳ පවතින තාක් කල් රස විඳිය හැකි ගීයක් බවට පත්වෙලා. එය සංගීතවත් කළේ ප්‍රවීණ සංගීතවේදී එම්.ආර්. චූලසිංහයන්. ගායනා කළේ ප්‍රවීණ ගායන ශිල්පී විශාරද එඩ්වඩ් ජයකොඩි.ඉතින් ජීවිතය එකම සටනකි. ඊයේ කිරි දරුවකුසේ කිරි ඉල්ලා හැඬූ අපි, අද ජීවිතය ඉල්ලා හඬා ඒ වෙනුවෙන් සටන් වඳිමු. ඒ සටන මිහිරි සටනක් වන්නේ අතරමඟදී හමුවන ඔබ වැනි සුහද හදැතියන් නිසාම ය. ඔබේ සුහද බව සහ හෘදසක්ත බව වැඩි වූ තරමට හෙට දවසේ ඔබේ දුරස්ථවීම දුකක් බව මම දන්නෙමි. එනිසා ම හෘදසක්ත නොවී සිටින්නට ඔබට පුළුවන්ද?බැඳීම් වලින් ලැබෙන සුවය තාවකාලික බවත් දුරස් වීමෙන් ලැබෙන ශෝකය පමණක් සදාකාලික බවත් මම කියමි. ඔබ ඊට එකඟ දැයි මා දන්නේ නැත. ඒ මේ ඉර හඳ යට අප ‘නාඳුනන පෙම්වතුන්’ වන බැවිනි.යමුනා මාලිනී පෙරේරාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>12</month>
      <day>19</day>
    </date>
    <link>http://www.silumina.lk/2010/12/19/_art.asp?fn=av10121918</link>
    <topic>බොලිවුඩ් පුරයෙන්</topic>
    <author/>
    <content>බොලිවුඩ් පුරයෙන්රාජ් කපූර් නාමය එදා හින්දි සිනමාව තුළ බැබලුණේ වෙනත් කිසිවෙකුට හෝ සමාන කළ නොහැකි අයුරකින්. කපූර් පවුලේ උරුමය මෙදා බොලිවුඩ් සිනමාවට රැගෙන පැමිණි හැඩකාරියක් තමයි කරීෂ්මා කපූර්.1991 දී ‘ප්‍රේම් ක්වායිඩ්’ චිත්‍රපටයේ රඟපෑමෙන් බොලිවුඩ්පුරයට එක් වූ කරිස්මාගේ රංගන හැකියාවන් යළි සිහිපත් කරන්නට අවශ්‍ය නැහැ. සිනමා රසික රසිකාවියන් ඒ ගැන හොඳින් ම දන්නවා.සිනමා ලොව ජය දද නැංවූ කරීෂ්මා ගේ පෞද්ගලික ජීවිතය අද වනවිට හැල හැප්පීම්වලට ලක් වෙලා. ඇයගේ විවාහය නැවත වතාවක් දෙදරුම් කෑමට යොමු වෙලා. තමන්ගේ විවාහ ජීවිතය මෙවැනි ඉරණමකට ගොදුරුවේ යැයි ඇය සිහිනෙකින් වත් නොසිතන්නට ඇති. ඇය මුලින් ම විවාහ ගිවිස ගත්තේ තවත් බලගතු සිනමා පවුලක උරුමක්කාරයෙකු සමඟයි. ඔහු අභිෂේක් භච්චන්.2002 ඔක්තෝබර් මාසයේ දී අභිෂේක් ගේ මනාලිය වන්නට පෙරුම් පුරමින් ඇය ඔහු සමඟ විවාහ ගිවිස ගත්ත ද එය මාස හතරකින් කටු ගා දමන්නට සිදුවුණා. අභිෂේක් ගේ පියා (අමිතාබ්) ගේ 60 වැනි උපන් දිනය දා සිදුවුණු විවාහ ගිවිස ගැනීම 2003 පෙබරවාරි මාසයේ දී කෙළවර වී දෙදෙනාට වෙන්වන්නට සිදුවුණා. ඉන් පසුව කරීෂ්මාගේ හදවතට සමීප වුණේ ඉන්දියාවේ කෝටිපති ව්‍යාපාරිකයෙක්. ඔහු කර්මාන්ත ශාලා හිමියකු වන සන්ජේ කපූර්. එකම වාසගම තිබුණත් ඔහු කරිස්මා ගේ ඥාතියකු නොවෙයි.මාස කිහිපයක ඇසුරකින් පසුව 2003 සැප්තැම්බර් 29 දා සන්ජේ, කරීෂ්මා විවාහ කර ගත්තා. විවාහ මංගල උත්සවය පැවැත්වුණේ මහ ඉහළින්. සාම්ප්‍රදායික චාරිත්‍ර වාරිත්‍ර අකුරටම ඉටු කරමින් මෙම විවාහ මංගල උත්සවය පැවැත්වුණේ කරීෂ්මාගේ සීයා වූ නැසී ගිය රාජ් කපූර් ගේ නිවෙස වන ආර්.කේ. කොටේජ් හිදීයි.විවාහයෙන් වසර එක හමාරකට පසුව එනම් 2005 මාර්තු 11 දා සන්ජේ - කරීෂ්මා කැදැල්ලට බිලිඳියක් එකතු වුණා. ඇය, සමයිරායි, මේ හුරතල් දියණිය ඉපදී මාස කිහිපයක් ගතවෙද්දී කරීෂ්මා, සන්ජේ ගේ නිවෙසින් පිට වී තම දෙමව්පියන්ගේ නිවසෙහි රැඳුණේ පුංචි දියණිය ද සමඟින්. එදා ලොව පුරා ආරංචි පැතිරී ගියේ සන්ජේ - කරීෂ්මා විවාහය දෙදරා ගිය බවටයි. නමුත් මාස කිහිපයක් ගත වෙද්දී දෙදෙනා යළිත් එක් වුණා.කරීෂ්මාගේ දෙමව්පියන් නෑ හිතවතුන් ඒ ගැන ගොඩක්ම සතුටු වුණා. කවුරුත් සිතුවේ සන්ජේත් කරීෂ්මාත් සතුටින් සමාදානයෙන් විවාහ ජීවිතය ගත කරාවිය කියලයි. ඒ සිතුවිලි වැඩි කල් රැඳුණේ නැහැ.කරීෂ්මා තුළ කිසිදු සතුටක් පෙනෙන්නට නොතිබෙන බව කාට කාටත් වැටහුණා. උත්සව, ප්‍රිය සම්භාෂණ වැනි විශේෂ අවස්ථාවලට සන්ජේත් කරීෂ්මාත් එකට සහභාගි වුණත් දෙදෙනා අතර ආදරයක් හෝ සමීප බවක් දකින්නට නොමැති බවත් මතු වී පෙනුණු කාරණයක්.“දැන් නම් කරීෂ්මාට සන්ජේත් එක්ක ජීවත් වෙන එක ඇතිවෙලා. එයා හරිම මානසික පීඩාවකිනුයි ඉන්නේ. කරීෂ්මා ටිකෙන් ටික සන්ජේගෙන් ඈත් වෙනවා. සන්ජේගෙන් දික් කසාද වෙන්නයි එයා දැන් තීරණය කරලා තියෙන්නේ.” පසුගිය සතියේ ‘මුම්බායි මිරර්’ පුවත්පතට ප්‍රකාශයක් කළ කරීෂ්මා ගේ යෙහෙළියකු එලෙස ප්‍රකාශ කර තිබුණා. මේ ප්‍රකාශය සිදු කර දින දෙක තුනක් ගත වෙද්දී ආරංචි වුණේ කරීෂ්මා, සන්ජේගෙන් නිත්‍යානුකූලව වෙන්වීමට අදාළ ලියකියවිලි ඉදිරිපත් කර ඇති බවයි.“සන්ජේ දැන්, එයාගෙ කලින් බිරියව නිතරම මුණ ගැහෙනවා. කලින් බිරිය දැන් ඉන්නෙ ඇමරිකාවෙ. එයා හෝටල් ව්‍යාපාරික කටයුතු කරනවා. මේ මුල් විවාහයෙන් සන්ජේට දුවෙකුත් ඉන්නවා. සන්ජේ වෙනත් තරුණියන් පවා ආශ්‍රය කරන බවයි සමහරු කියන්නේ.ඒවා ගැනත් කරීෂ්මා දන්නවා. කරීෂ්මාගෙ දුව ඉපදුණාට පස්සෙ එයා සන්ජේ අත් හැරලා ගියේ ඔය සම්බන්ධකම් දැනගත්ත නිසයි. කරීෂ්මා හිතුවා පුතාව ලැබුණාට පස්සෙවත් සන්ජේගේ දුරාචාර වැඩ නවතියි කියලා.ඒත් එහෙම වුණේ නැහැ.” කරීෂ්මා ගේ තවත් හිතවතියක් තමයි මේ කරුණු හෙළි කළේ. කොහොම වෙතත්, කරීෂ්මා - සන්ජේ සත් වසරක විවාහ ජීවිතය මේ වනවිට නිමාවට පත්වෙලා.ප්‍රීටි සින්ටා පසුගිය දවස් කිහිපය ගත කළේ හිතට නිවනක් නැතිවයි. එක පැත්තකින් තමන් යටතේ සේවය කරන ආරක්ෂකයන් දෙදෙනෙකුගේ නොමනා ක්‍රියාවන් නිසා ඇයට බොහෝ දෙනකුගෙන් දොස් අහන්නට සිද්ධ වුණා. ඒ අතරේ ඇයට උසුලන්නට බැරි තරම් වේදනාවකුත් මතුවෙලා. හිතේ වේදනාවක් නම් නොවෙයි. ගතේ වේදනාවක් නිසා.ප්‍රීටිගේ නැණ දතක (Wisdom tooth)  අධික වේදනාවක් මතුවෙලා. මේ වේදනාව නිසා ප්‍රීටිගේ සෑම කටයුත්තක් ම ප්‍රමාද කරන්නට සිදුවුණා. වේදනාව ඉවසා ගන්නට අපහසු නිසා ඇය වේදනා නාශක පෙති ගත් බවක් දැනගන්නට ලැබුණා. ඒ දිනවල දී ප්‍රීටි කෑම කෑවේත් නැතිලු. දියර ආහාර වර්ග පමණක් ගත්තාලු.පසුව ඇය දන්ත වෛද්‍යවරයකු හමුවුණා. වෛද්‍යවරයා උපදෙස් දුන්නේ දත ගලවා දැමීම, කරන්නට තිබෙන හොඳම පිළියම බවයි.නමුත් ප්‍රීටි තමන්ගේ ඥාන දත ගලවන්නට ටිකක් අදිමදි කළාලු. වේදනා නාශක පෙතිම ගත්තාලු. ප්‍රීටිගේ අම්මාත් ඇයට සාත්තු කළ බව ආරංචියි.මේ අතරේ දී ප්‍රීටිගේ ආරක්ෂක භටයන් දෙදෙනකු අහිංසක කොලු ගැටයෙකුට පහර දීලා. හේතුව හයට් ඛාන් නම් වූ මේ දහ අට වියැති ගැටවරයා ප්‍රීටිගේ මෝටර් රථය අතපත ගෑමයි. පහර කෑමට ලක් වූ හයට් මේ පිළිබඳව මුම්බායි පොලිසියට පැමිණිලි කර තිබෙනවා.“මම උවමනාවෙන් ම ප්‍රීටි සින්ටාගේ කාර් එක අල්ලන්න ගියේ නැහැ. ඒක ළඟට යනකොට මගේ අත අහම්බෙන් ඒකෙ වැදුණා.එතකොට එක පාරටම ආරක්ෂකයෝ දෙන්නෙක් ඇවිත් මට හොඳටම තඩි බෑවා. ඊට පස්සෙ මාව තල්ලු කරලා දැම්මා.” හයට්, විඩාබර හඬකින් පැවසුවා. චිත්‍රපට රූපගත කිරීමකට එළිමහනකට පැමිණි මොහොතකදී ප්‍රීටි දැක ගන්නට උත්සාහ කරද්දීයි ඔහුට මේ ඇබැද්දිය සිද්ධ වුණේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>12</month>
      <day>19</day>
    </date>
    <link>http://www.silumina.lk/2010/12/19/_art.asp?fn=am1012191</link>
    <topic>ඔබේ සමේ වටිනාකම ඔබට මිස වෙළෙන්දාට නොවේ</topic>
    <author>අරුණි මුතුමලී</author>
    <content>ඔබේ සමේ වටිනාකම ඔබට මිස වෙළෙන්දාට නොවේසමේ ආලේපන කෙනකුට ගැළපුණු පමණින් ඔබටත් ගැළපේ යැයි නොසිතන්නඅපි පොඩි කාලේ, වයස වැඩියෙන් කියන්න, නළලේ රැලි වැඩියෙන් පෙන්වන්න, පිරිමි ළමයින්ගේ නම් රැවුල වැඩිපුර වැවෙනවාට කැමතියි. මොකද මුහුකුරා ගිය පෙනුමත් සමඟ ලොකු ලොකු වැඩ, ලොකු ලොකු කතා කරන්න කියන්න පුළුවන් නිසා.ඒත් සැබෑවටම වයසින් වැඩි වුණාම, ඇත්තටම හම රැලි වැටෙනවට, අතේ පයේ මස්ගොබ එල්ලා වැටෙනවාට, හමේ පාට අඳුරු වෙනවට කැමති කවුද?මේ ලිපිය අපි ලියන්නේ කොපමණ වයසට ගියත් තරුණ පෙනුමට ඉන්න කැමති අයටයි.ඔබ දන්නවා, ශරීරයේ විශාලතම අවයවය වන්නේ සමයි. එමඟින් අභ්‍යන්තර ඉන්ද්‍රියයන් ද ආරක්ෂා කරනවා. සාමාන්‍ය මිනිසෙකු සම පැතිරිලා තියෙන ප්‍රමාණය මැනලා බැලුවොත් එයින් වර්ග මීටර 1.5 - 2 ක් පමණ වපසරියක් ආවරණය වනවා. මෙය වර්ග අඩි ලෙස බැලුවොත් 16.1 සිට 21.5 ක් පමණ ප්‍රමාණයක්.සාමාන්‍යයෙන් සමක් මිලිමීටර 2 - 3 ක් පමණ ගනකමයි. ඒ සමේ හතරැස් අඟලක දාඩිය ග්‍රන්ථි 650 ක්, ලේ නහර 20 ක්, ස්නායු අන්ත 1000, මෙලනොසයිට 6000 ක් පමණ තිබෙනවා.අපේ සම සාමාන්‍යයෙන් රෝම, රෝම කූපවලින් පිරී තිබෙනවා. එයට හේතුව ආරක්ෂාවට වගේම උෂ්ණත්ව පාලනයේදීත් එය වැදගත් වන නිසයි.සමේ වැදගත්කම අප අගය කරන්නට නොසිතුවාට නිහඬවම තමන්ගේ රාජකාරිය කරමින් ජලය නැති විට වියළිමෙන්, විෂබීජ ආසාදනවලින්, උෂ්ණත්ව පාලනයෙන්, සංවේදනයෙන් වගේම විටමින් ඩී, සංස්ලේෂණයෙන් ශරීරයට බොහෝ උපකාර වෙනවා.සම දරුණු ලෙස හානි වුණහොත් සමේ පාට වෙනස් වී විරංජනය වීමට පවා හැකියාව තිබෙනවා. සම නම් බොහොම ජාතිවාදී ඉන්ද්‍රියයක්. රට අනුව ජනතාව අනුව සමේ පැහැය වෙනස් වෙනවා. ඒ වගේම සම සිනිඳු හා රළු වශයෙනුත් කොටස් දෙකකට බෙදෙනවා. ඒ කොහොම වුණත් ඒ සමට වඩා මේ සම හොඳයි කියා කාටවත් කියන්න බැහැ. මොකද හැම කෙනෙකුටම සොබා දහමෙන් උරුම වන දේ ඒ ඒ පුද්ගලයාගේ ලස්නනට හේතු වන නිසා.සමේ වැදගත්ම ලක්ෂණයක් වන්නේ එහි පවතින මෙලනින් වර්ණක මඟින් සූර්යාලෝකයේ ඇති අහිතකර අධෝරක්ත කිරණ උරා ගැනීමෙන් වැළැක්වීමයි. නමුත් ආසාධිත හෝ හානියට පත් වූ සම සමහරවිට අපේ ජානවල අඩංගු වන ඩී. එන්. ඒ. අනු පිළිසකර කරන එන්සයිමවල නිෂ්පාදනය අඩු කළ හොත් පිළිකාවලට වුණත් හැරෙන්න පුළුවන්. එසේ හැදෙන සමහර සමේ පිළිකා මාරාන්තික තත්ත්වයට පත්වෙන අවස්ථා ද නැතුවා නොවේ.සමෙන් අපට ආරක්ෂාව, සංවේදනය වගේම, ශරීරයේ ජලය වාෂ්ප වී යෑම පාලනය කරගන්නත්, සෞන්දර්යය වගේම සන්නිවේදන කාර්යයටත් උදව් වෙනවා. එසේ කරන ආකාරය ගැන හොඳම නිදසුන කළු ජාතීන් හා සුදු ජාතීන් ලෙස සමේ පාට අනුව ජන කොට්ඨාස පවා වෙන් කර ගැනීමයි.මේ පුදුමාකාර මිනිස් සම ජලයට ඔරොත්තු දෙනවා සේම සමහර දේ උරා ගැනීමටත් තැන්පත් කර ගැනීමටත් දක්ෂයි.ඒ වගේ ම සම කියන්නේ හොඳ පරිසර පද්ධතියක් හැටියට වුණත් හඳුන්වන්න පුළුවන්. එහෙම කියන්න හේතුව අපිට නොපෙනුණට අපේ සමේ පදිංචි වෙලා ඉන්න බැක්ටිරියා ආදි ක්ෂුද්‍ර ජීවි වර්ගයි. අපි මොන ආකාරයෙන් සමට සබන් ආදී දේ යොදා ශුද්ධ පවිත්‍ර කළත්, සේදුවත්, විෂබීජ සහ බැක්ටිරියා මෙන්ම දිලීර මිලියන 50 ක් පමණ අපේ හමේ එක හතරැස් අඟලක පදිංචි වෙලාම ඉන්නවා. හමේ තෙල් ගතිය හොඳටම වැඩිනම් මේ බැක්ටීරියා ගහනය මිලියන 500 ක් වුණත් වෙන්න පුළුවන් බවයි සම පිළිබඳ විශේෂඥයින් පවසන්නේ.ඒත් බය වෙන්නට කාරණයක් නැහැ. මොකද සම කියන්නේ ස්වාභාවිකවම පරිසර පද්ධතියක් නිසා යීස්ට් සහ හානිකර නොවන බැක්ටීරියා වර්ග තමයි වැඩිපුර ජීවත් වෙන්නේ. ඒ ක්ෂුද්‍ර ජීවින්ගෙන් කිසිම හානියක් නැති වුණාට ඊට අමතරව දිලීර වර්ග ආදිය සමේ බෝවීමෙන් අළුහම් ආදිය ඇතිවන්න පුළුවන්. අනෙක සම තුවාල වීම, කුරුලැ ඇති වීමෙන් සිදුවන හානි ආදිය ද අනවශ්‍ය හානිකර විෂබීජ නිසා ඇති වනවා.කොහොම වුණත් විෂබීජ ඉන්නවානේ කියලා හිතාගෙන නම් සම පිරිසිදු නොකර ඉඳීම ඉතාම භයානක පුරුද්දක්. මොකද මේ ක්ෂුද්‍ර ජීවීන්ගේ වාස භවනට එන කුණු දූවිලි ටික ඔවුන් එක් වෙලා ජීර්ණය කරන්නත්, බිඳ හෙළන්නත් පටන් ගත්තොත් එහෙම සමෙන් ගඳක් වහනය වන්න පුළුවන්. ඒක තමන්ගේම සෞඛ්‍යයට වගේම අනිත් අය අතර අප්‍රසාදයට පත්වන්නත් හේතුවක්.සූර්යාලෝකය, ජලය ආදිය සෞඛ්‍ය සම්පන්න සමකට අත්‍යවශ්‍යයි. තෙල් සහිත සම එක වේලාවකට හොඳ වුණාට එක වේලාවකට හොඳ මදි.හොඳයි කියන්න හේතුව තමයි තෙල් සම ලේසියෙන් රැලි වැටෙන්නේ නැහැ. ඒ නිසා තෙල් සහිත සම ඇති අයගේ වයස පේන්නේ නැහැ. ඒ වගේම තෙතමනය නිසා රෝම කූප ආදිය වැසිලා බැක්ටීරියා ආදියට සම ඇතුළට යෑමේ මඟ අහුරන්නත් තෙල් සම කටයුතු කරනවා.ඒ වුණාට යම් හෙයකින් කුරුලෑවක් වගේ ආවොත් තෙල් සහිත සමේ වෙසෙන බැක්ටීරියා වැඩි නිසා පැසවන්නත් පුළුවන්. අනෙක තෙල් සහිත සමේ කළු ලප ලොකු වළවල් හැදෙන්නත් පුළුවන්.එහෙම කීවාට තෙල් සම විතරක් හොඳයි කියන්න බැහැ. වියළි සමත් අනෙක් අතින් හොඳ ලක්ෂණ පෙන්වන බව මේ අනුව පෙනෙනවා. කොහොම වුණත් සම පිරිසුදු කිරීමේදී සමේ ලිපිඩ ගතිය ඉවත් නොවන අයුරින් තෙල් ගතිය ඉවත් කිරීමයි හොඳම ක්‍රමය හැටියට සම පිළිබඳ විශේෂඥයන් පෙන්වා දෙන්නේ. මෙහිදී අප දැනගත යුතු කරුණ වන්නේ පොදුවේ අප තෙල් ලෙස හඳුන්වන සංයෝගයේ ලිපිඩ හා මේදය යන දෙකම අඩංගු බවයි.කොහොම වුණත් ඔබ සම පිරිසුදු කිරීමට පිරිසුදු කාරකයක් (ක්ලින්සර්) භාවිත කරන්න පුරුදු වූ අයෙකු නම් සමට හානි නොවන අයුරින් පී. එච්. අගය 4.5 ත් 5.5 ත් අතර පවතින ජෙල් ගතියෙන් යුතු ද්‍රව්‍යයක් භාවිත කිරීම තමයි වඩා යෝග්‍යයි කියා විශේෂඥයන් පවසන්නේ.වයස්ගත වෙද්දී සම ක්‍රමයෙන් සිහින් වන අතර ලේසියෙන්ම හානි වන්න පුළුවන්. මධුමේහය තිබෙන අයට වැඩියෙන් ප්‍රවේශම් වන්න කියන්නෙත් ඒ නිසයි. වයසට යත්ම සමේ පරිමාව වගේම ඇදීමේ හැකියාව අඩු වෙනවා. ලේ සැපයුම, ග්‍රන්ථි ක්‍රියාකාරිත්වයෙන් අඩු වී යනවා. ඒ නිසා තමයි සම එල්ලීම, රැලි වැටීම අවර්ණ හා දුර්වර්ණ වීම සමේ ලස්සන අඩු වී යෑම සිදු වන්නේ.මෙයට ප්‍රධාන හේතුව සමේ ඇති කොලැජන් තන්තු අඩු වීමයි.තරුණ වයසේදී මෙන්ම තාරුණ්‍ය සහිත සම පිළිකාවලට පවා ඔරොත්තු දෙන නමුත් වයස්ගත වීමේදී මේ තත්ත්වය වෙනස් වෙනවා.යුරෝපියයන්ගේ සමේ වර්ණ විවිධත්වය එතරම් නොවූවත් කළු ජාතීන්ගේ සමේ වර්ණ විවිධත්වය ඉතාම ඉහළයි. ඒ වගේම සුදු සම සහිත අයට ඉර එළියට ඔරොත්තු දීමේ හැකියාව අඩු වෙනවා මෙන්ම කොලෙස්ටරෝල් මට්ටම වැඩියෙන් ඇති කාන්තාවන්ට වඩාත් සුදු හමක් ලැබෙන බවටත් විද්වතුන් පවසනවා.සමේ ආරක්ෂාව ගැන කතා කරද්දී ඔබ අනිවාර්යයෙන් මොකක් හෝ නිෂ්පාදනයක් කෙරෙහි විශ්වාසය තබාගෙන ඇති. නමුත් ඔබටම ඒ ගැන සැකයකුත් ඇති, ඔබ තෝරා ගත්තේ නිවැරැදිම නිෂ්පාදනය ද කියා.ඔබට වෙළෙන්දන් කියනවා ඇති මේ ආලේපය හෝ මේ නිෂ්පාදනය මඟින් ඔබ වසර දහයක් පමණ බාල පෙනුමක් ලබා දෙනු ඇත කියා. මෙයට රැවටෙන අපේ රටේ අය ගැන කෙසේ වෙතත් ඇමෙරිකාවේ අය නම් 2008 වසරේදී ඩොලර් බිලියන හතකටත් වඩා වැය කර ඇත්තේ මේ සම සඳහා වූ නිෂ්පාදන මිලදී ගැනීම වෙනුවෙන්.කොහොම වුණත් තමන්ගේ සමේ ආරක්ෂාව වටින්නේ තමන්ට මිස වෙළෙන්දන්ට නොවේ. ඒ නිසා සම වෙනුවෙන් වූ නිෂ්පාදනයක් ගන්නවා නම් රැවටිලි වදන්වලට හසු නොවී ඔබේ සමට එය ගැළපේදැයි පරීක්ෂණාත්මකව සොයා බලා, එයට ක්‍රියාත්මක වීමට යම් කාලයක් දී මිලට ගන්න.නිතරම සමේ තෙතමනය රඳවා ගන්න කටයුතු කරන්න. මිල අධික හැම දේම හොඳම දේ බව නොසිතන්න. තව කෙනෙකුට ගැළපුණු පමණින් ඔබටත් ගුණ දේ යැයි නොසිතන්න.පර්යේෂණාගාරවලින් තහවුරු වී ඇත්දැයි බලන්න. ස්වාභාවික සාර යැයි කී පමණින් නොරැවටෙන්න.ඔබේ සමට අහිතකර හිරු එළියෙන් වන හානිය වළක්වා ගන්නට සුදුසු ආවරණ (සන්ස්ක්‍රීන්) ආලේපයක් භාවිත කරන්න. හිරු එළියේ පිච්චෙමින් සමේ වර්ණය වෙනස් කර ගැනීමට උත්සාහ නොකරන්න. එකම ද්‍රව්‍යයක් භාවිත කරන්න. නිතර ඔබේ ආලේපය වෙනස් කිරීමෙන් වළකින්න.මේ මඟින් සම රැලි වැටීම, වියළීම ආදිය වළකී. කෙසේ වුවත් කුඩා දරුවන්ට වගේ නොව වැඩිහිටියන්ට මෙය බලපාන බව හොඳින් මතක තබා ගන්න.අප සම ගැන නොසිතුවොත් සමට විවිධ හානි සිදු වී අනවශ්‍ය පරිදි තුවාල වීම, ඉදිමුම් හා ගැටිති ඇතිවිය හැකියි. ඒ නිසාම අපට සොබා දහමින් ලැබුණු අපේ සම රැක ගන්නටත් එහි වර්ණය හා ස්වභාවය පිළිබඳ ළතැවෙමින් එය වෙනස් කර ගැනීමට උත්සාහ දැරීමෙන් වැළකීමටත් මතක තබා ගන්න. සමට කළ හැක්කේ පැහැපත් පිරිසුදු පෙනුම ඇති කිරීම මිස වර්ණය වෙනස් කිරීම නොවේ. එවැනි බැරැරුම් කටයුත්තක් කළ හොත් එයින් සිදුවන්නේ මයිකල් ජැක්සන් මෙන් සමේ වේදනාව දරාගත නොහැකි ලෙඩකු බවට පත්වීමයි.අරුණි මුතුමලීකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>12</month>
      <day>19</day>
    </date>
    <link>http://www.silumina.lk/2010/12/19/_art.asp?fn=am1012192</link>
    <topic>ඇදුරොත් බොරු කරනවා ආතුරයොත් බොරු කරනවා</topic>
    <author>සාකච්ඡා කළේ -කේ. සී. ජේ. රත්නායක</author>
    <content>ඇදුරොත් බොරු කරනවා ආතුරයොත් බොරු කරනවාප්‍රවීණ ඡ්‍යොතිෂවේදී මීපේ ගණිතගේ චන්ද්‍රභාරතීශාන්ති කර්ම ශ්‍රී ලාංකිකයන්ට අලුත් දෙයක් නෙවෙයි. ඒත් අද කෙරෙන විවිධාකාර ශාන්තිකර්මවල ඇත්ත වගේ ම බොරුවත් තියෙනවා. ඒ දෙපැත්ත ගැන ම කතා කිරීමයි අද ලිපියේ අරමුණ.“...ශාන්තිකර්මවලින් මිනිස් මනස සුවපත් කරන්න පුළුවන්... මිනිස් සිත් සතන් පුබුදුවන්න පුළුවන්. සෑම ශාන්තිකර්මයකම මූලික අරමුණ ඉලක්ක වෙන්නේ මිනිස් මනසයි. ඒ අතරින් ගත්තාම ශාන්තිකර්ම ප්‍රශස්ත මනෝ චිකිත්සාවක්, තවත් පැත්තකින් විශිෂ්ට ගුප්ත ක්‍රමයක්. ඒ සියල්ලත් සමඟ ම ශාන්ති කර්ම අද අපේ සංස්කෘතික උරුමයක් හැටියටත් පත් වෙලා. ශාන්ති කර්ම විධි කිහිපයක් තියෙනවා. බලියාග, තොවිල් යාග, ග්‍රහ යාග, බහිරව පූජා යනාදිය උදාහරණ, දෙහි කපලා අඹ අත්තෙන් සෙත් පැතීම පවා ප්‍රාථමික ශාන්තිකර්මයක් හැටියටයි සැලකෙන්නේ. උගත්කම් ධනවත්කම්, ජාති කුල භේද නැතිව අද බොහෝ දෙනෙක් ජීවිතයේ විවිධ අවස්ථාවල දී ශාන්ති කර්ම ප්‍රයෝජනයට ගන්නවා. මෙන්න මේ ශාන්තිකර්මත් හොඳින් දැන ගෙන කරනවා නම් දෙලොවටම ගුණයි. වරදවා ගත්තොත් එලොවට වැඩකුත් නෑ. මෙලොවට වැඩකුත් නෑ.සමහරුන් බුදු ගුණ කියලා ග්‍රහ යාග කරනවා. බුදුන් වහන්සේගේ ගුණ සිහිපත් කරලා පාරමිතා සෙත් පැතීම ඉතාම හොඳයි. නමුත් ග්‍රහ යාගය කියන්නේ වෙන ම ශාන්තියක්. මේ දෙක පටලවා ගැනීම සුදුසු නෑ. සාමාන්‍ය ශාන්ති කර්ම අවශ්‍ය වෙන්නේ කාරණා දෙකක් නිසයි. එකක් මිනිසා තමන්ට හා අනුන්ට කරන අණ වින පනත් මඟ හරවන්න. අනෙක් කාරණේ ස්වාභාවිකව යක්ෂ ප්‍රේත භූතයන් ගෙන් සිදුවන විපත් මඟ හරවන්නත් ශාන්ති කර්ම කරනවා.ශාන්ති කර්ම අතරින් බලියාග ඉතා සුවිශේෂයි. ආතුරයගේ ජන්ම පත්‍රය බලලා ඔහුට ගැළපෙන බලිය තෝරා ගන්නවා. ඊට පස්සේ ඒ බලිය නිර්මාණය කරනවා. ඒක ශාන්ති නියමය අනුව කෙරෙන සංකීර්ණ යාතු කර්මයක්. සූර්ය අෂ්ටක බලිය, සූරියවංශ බලිය, ශාන්ති මංගල බලිය, අසුර මංගල බලිය, සෙනසුරු ශතිශක බලිය වගේ ඒ ඒ දෝෂයන් අනුව කරන බලි යාග කර්ම ප්‍රභේද රාශියක් තියෙනවා.අද ඇත්තටම බලි යාග ශාන්ති කර්ම කෙරෙන්නේ නෑ. මහා ධනයක් වැය ;වනවා. ඒ වගේ ම නියම විදිහට බලියාග කරන්න පුළුවන් ඇදුරෝ ඉන්නේ ඉතාම ස්වල්ප දෙනයි. කොහොම නමුත් ඒ සංස්කෘතික උරුමය වඳ වෙමින් යනවා.ඊළඟට එන්නේ බහිරව පූජා. දේවාලවල පැයෙන් දෙකෙන් බහිරව පූජා කරන කට්ටියක් ඉන්නවා. නමුත් සැබෑ බහිරව පූජාව පාන්දර වෙනතුරු කරන්න ඕනේ. බහිරව පූජාවල අරමුණ වෙන්නේ ස්ථානික ග්‍රහ දෝෂ, යක්ෂ ප්‍රේත උපද්‍රව හා වාස්තු දෝෂ, මර නැකත් යනාදිය ඉවත් කරලා ස්ථානික දියුණුව ඇති කිරීමයි.හොරුන්ට වංචනිකයන්ට අහුවෙලා මුදල් නාස්ති කර ගැනීමේ තේරුමක් නෑ. වාස්තු දෝෂ, මර නැකත්, ග්‍රහ දෝෂ තියෙද්දී ගෙදරට - ඉඩමට - ව්‍යාපාරික ස්ථානයට යා දෙන්නේ නෑ කියලා බොහෝ දෙනා විශ්වාස කරනවා. ඇත්තටම බහිරව පූජාවෙන් උසස් ප්‍රතිඵල ගන්න පුළුවන්. නමුත් ඒ දේ හරියට කරන්න ඕනේ.මම මේ කියන කතාව නිසා සමහරුන් මා එක්ක අමනාප වෙන්නත් පුළුවන්. ඒත් කවුරු හරි කවදා හරි ඇත්ත කතා කරන්නත් ඕනේ. අන්න ඒ අර්ථයෙන් තමා අද මේ තොරතුරු හෙළි කරන්නේ.සමහරුන්ට ඇත්තටම යක්ෂ, ප්‍රේත, භූත, දෝෂ නෑ. සමහර විට ස්නායු රෝගයක් තියෙන්න පුළුවන්. නමුත් ඔවුන් හිතනවා තමන්ට යක්ෂ, ප්‍රේත, භූත දෝෂ තියෙනවාය කියලා. මේක ස්වයං මෝහනයක්. එහෙම නැතිනම් හිතෙන් මවා ගත්ත දෙයක් මිස ඇත්තටම තියෙන භූත දෝෂයක් නෙවෙයි. මේ වගේ අයව පළපුරුදු ඇදුරන්ට පහසුවෙන් අඳුනගන්න පුළුවන්. එහෙම කෙනෙකුට වුවමනා වෙන්නේ මනෝ හා කායික රෝග චිකිත්සකයෙක්.සමහර විට කරන ශාන්තිකර්මයේදී මන්ත්‍ර හඬ, බෙර හඬ, දුම්, පහන්, සැරසිලි යනාදිය දකින ආතුරයාගේ මනසට සහනයක් දැනෙනවා. නමුත් ඒ ශාන්තිකර්මයෙන් ඇත්තටම කෙරෙන්නේ මනෝ චිකිත්සාවක් මිස නියම අර්ථයේ ශාන්තිකර්මයක් නෙවෙයි. ඒවාට ශාන්තිකර්ම කියලා කියන්න බෑ. නමුත් ඇතැම් විට සද්දෙට බෙර ගහලා, යක්කු වගේ ඇඳගෙන ඇවිත් කරන ක්‍රියාකාරකම්වලින් ආතුරයට යම් මානසික සහනයක් ලැබෙනවා.මේ වගේ අහිංසකයන්ගෙන් මේ ශාන්තිකර්මවලට මුවා වෙලා මුදල් කඩාගැනීම වැරදියි. මේ ගැන අවබෝධයක් ජනතාවට තියෙනවා නම් බොහෝ වැරදි තැන් හරිගස්සා ගන්න පුළුවන්.සමහරුන් අනුන්ගේ අවධානය, ආදරය, සැලකිල්ල ලබා ගන්න බොරු භූත දෝෂ දිෂ්ටි ආරූඪ කර ගන්නවා. විලාප දෙනවා. සමහරු විවිධ කටහඬවලින් කතාකරනවා. නොයෙක් වෙස් පෙරළි ගන්නවා. ශාස්ත්‍රය දන්න පළපුරුදු ඇදුරාට මේ බොරු භූත දෝෂයත් පහසුවෙන් හඳුනාගන්න පුළුවන්. එහෙම වේලාවට කෙරෙන්නේ තවත් බොරුවක්. මොකද ඇත්තටම ශාන්තිකර්මයක් කරන්නේ නෑ.නමුත් වෙනදාට ගේන බෙර වගේ දෙගුණයක් බෙර ගහනවා. සද්දේ දානවා. දුම්, පහන් වැඩිපුර පාවිච්චියට ගන්නවා. අනෙක් හැම දෙයක්මත් එහෙමයි. කොටින්ම කිව්වොත් වියදම දෙගුණ කරනවා. නමුත් ඇත්ත ශාන්ති කර්මයේදී කරන කිසිම දෙයක් කරන්නේ නෑ. දෙවි දේවතාවුන් වහන්සේලාට කතාකරන්නේ නෑ. යකුන්ට පේ‍්‍රතයන්ට දොළ දෙන්නේ නෑ. ඇත්තටම කරන්නේ බොරු සද්දයක් දාන එක විතරයි.නැටවෙන රිද්මයට බෙර ගහනවා. අන්තිමට පුවක්මල් අරගෙන දෙනා නටනවා. මේ පරිසරය අනුව සමහරුන් තමන්ට දිෂ්ටි ආවේශ වුණා කියලා නටන්න ගන්නවා. අන්තිමට සද්දෙයි නැටුමයි උච්ඡස්ථානයකට ඇවිත් කටයුත්ත හමාර කරනවා. හැබැයි ඒකත් නියම ශාන්තිකර්මයක් නෙවෙයි.මේ අවස්ථා ගැන ජනතාව දැනගෙන ඉන්නේ ඉතාම අඩුවෙන්. ගොක් කොළ සැරසිලි, දුම්මල, අඹ අතු, ලොකු යහන්, යක්ෂ වෙස් මුහුණු, මහා බෙර ගහල, සද්දෙ දැම්මහම හුඟ දෙනෙක් හිතනවා මේක ශාන්තිකර්මයක්ය කියලා. නමුත් ඇත්ත දේ ඇත්ත හැටියට හඳුනා ගන්න ඕනේ.හොඳ ඇදුරාගේ ලක්ෂණ කියන්නේ මෙහෙමයි.”තිසරා දිය පිට පීනන්නා සේ බඹරා මල පිට රොන් ගන්නා සේ”ඇදුරා සංයමයෙන්, පළපුරුද්දෙන්, විචක්ෂණශීලීව ක්‍රියා කළ යුතුයි. නරක ඇදුරාගේ හැසිරීම ගැන කියන්නේ මෙන්න මේ විදිහටයි.අඩි ඇණ පැන පැන දෙරණත ගුගුරා පැන පැන සියොළඟ දූවිලි තවරා මේ හැටි නාටක නැටුවොත් ඇදුරා යමයෙකි ඌ ආතුර හට හතුරාඅද බොහෝ ශාන්තිකර්ම හුදු සංස්කෘතික සංදර්ශන විතරයි. ඒවායේ යාතු කර්ම හරය හා ගුණය නෑ. සමහරුන් අනුන්ට හා තමන්ට කර ගන්න බොරු නිසා බොරු ශාන්තිකර්ම කාරයන්ට වාසියක් වෙනවා. නමුත් ඒකට ගුප්ත ශාස්ත්‍රය වගකියන්න ඕනේ නෑ.සාකච්ඡා කළේ -කේ. සී. ජේ. රත්නායකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>12</month>
      <day>19</day>
    </date>
    <link>http://www.silumina.lk/2010/12/19/_art.asp?fn=am1012193</link>
    <topic>ඒඩ්ස් රෝගියෙක් සුවය ලබයි</topic>
    <author/>
    <content>ඒඩ්ස් රෝගියෙක් සුවය ලබයිලෝක ඒඩ්ස් දිනය සැමරුවේ මීට දින කිහිපයකට පෙරය. අනපේක්ෂිත කාලගුණ විපර්යාසයක් නිසා ලෝකයේ බොහෝ ප්‍රදේශවල තද වැසි ගංවතුර හා හිම කුණාටු ද හට ගත්තේය. නත්තලට නිවෙස් යට වේ ද යන බිය පවා යුරෝපයේ ජනමාධ්‍ය මඟින් ප්‍රශ්න කැර තිබිණ.කෙසේ වෙතත් නත්තලට සුබ පණිවිඩයක් ගෙන ඒමට ජර්මනියේ වෛද්‍ය පර්යේෂක කණ්ඩායමක් සමත් ව සිටියි. ඔවුන් පවසන පරිදි එච්. අයි. වී. වෛරසය ආසාධනය වී මරණය කරා ළඟා වෙමින් සිටි ඒඩ්ස් රෝගියකු සුවපත් කිරීමට හැකියාව ලැබී තිබේ.ජර්මනියේ චාර්ටේ වෛද්‍ය විද්‍යාලයේ පර්යේෂක කණ්ඩායමක් මේ ඒඩ්ස් රෝගියා ගේ තත්ත්වය පිරික්සූ විට අනාවරණය වූයේ ලියුකීමියා රෝගයෙන් ද ඔහු පෙළෙන බවයි. පිටතින් ලබා ගත් සෛල බද්ධ කිරීම හා විකිරණ ප්‍රතිකාර රෝගියාට ලබා දී ඇති අතර වසරකට පසුව දක්නට ලැබී ඇත්තේ අදහාගත නොහැකි ප්‍රගතියකි.එම රෝගියා ගේ ප්‍රතිශක්තිකරණ පද්ධතිය සාමාන්‍ය තත්ත්වයට පත්ව ඇති අතර එච්. අයි. වී. ආසාදනයේ බියජනක අන්තරාවෙන් ඔහු මිදී ඇති බවත් හෙළි විය.මේ පර්යේෂණයට සම්බන්ධව සිටි අය පවසන්නේ මෙය ඒඩ්ස් රෝගී ප්‍රතිකාරයේ ප්‍රගතියකට වඩා වෛද්‍ය තාක්ෂණය ලැබු ජයග්‍රහණයක් වශයෙනි.දැනට ලෝක ජනගහනයෙන් මිලියන 33.4 ක් එච්. අයි. වී. ආසාදිතයන් වන අතර මේ ප්‍රවෘත්තිය ඔවුනට නත්තල් සමයේ දෙව්ලොවින් පැමිණි සුබ පණිවිඩයක් සේ දැනෙනු ඇත.මෙය ඛ් ව් ව් පුවත් සේවය ප්‍රමුඛ පුවතක් ලෙස වාර්තා කළ නමුත් ඒ සම්බන්ධයෙන් ලොව පුරා පළ වූයේ විශාල ප්‍රතිචාරයකි. කෙසේ වෙතත් බලාපොරොත්තු තබා ගැනීම සාධාරණ බවටත්, මත පළ කරන්නෝ වෙති. තවත් පිරිසක් සුපුරුදු ලෙසම කියා සිටියේ ඕක හරියන බෙහෙතක් නොවන බවයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>12</month>
      <day>19</day>
    </date>
    <link>http://www.silumina.lk/2010/12/19/_art.asp?fn=ay1012191</link>
    <topic>පුංචි කාලෙ හීන මැව්වේ නීතිවේදියකු වෙන්නයි</topic>
    <author>සාගරිකා දිසානායක ජයසිංහ</author>
    <content>මෙවර අපේ කතා නායකයා මාධ්‍ය ක්‍ෂෙත්‍රයේ බොහෝ දෙනෙක් දන්නා හඳුනන ජාතික ආරක්‍ෂාව පිළිබඳ මාධ්‍ය මධ්‍යස්ථානයේ අධ්‍යක්‍ෂ ජනරාල් ලක්ෂ්මන් හුළුගල්ල මහතා. අනුරාධපුර ප්‍රාථමික විද්‍යාලය සහ කුරුණෑගල ශාන්ත ආනා විදුහල්වලින් මූලික හා ද්විතීය අධ්‍යාපනය ලත් ඒ මහතා ශ්‍රී ලංකා හෝටල් පාසලේ හෝටල් පරිපාලනය පිළිබඳ උපාධිධාරියෙකි. දැන්වීම් හා ප්‍රචාරණ කලාව පිළිබඳ උසස් ඩිප්ලෝමාලාභියකු ද වන ඒ මහතා වර්තමානයේ රාජ්‍ය නොවන සංවිධාන ලේකම් කාර්යාලයේ අධ්‍යක්‍ෂක ජනරාල් හා ජාතික පශු සම්පත් සංවර්ධන මණ්ඩලයේ නියෝජ්‍ය සභාපතිවරයා ලෙසද කටයුතු කරයි.පුංචි කාලේ ඉඳලාම මම කිසි කෙනෙකුට බය නෑ” ඔහු තමන්ගේ පුංචි කාලේ මතකය අවදි කරමින් සිළුමිණ හා පිළිසඳරට එක් වුණේ එහෙම. කුරුණෑගල පුත්තලම් පාරේ නිවෙසකදි ඔහු මෙලොව එළිය දුටුවේ ජනවාරි මාසේ 29 දාවක. ‘ලක්ෂ්මන් ඩිංගිරිබණ්ඩා හුළුගල්ල’ ඔහුට මවුපියන් දුන්නු එනම. ලක්ෂ්මන් පවුලෙ බාලයා. එකම පුතා. ඔහුට වැඩිමල් එකම සහෝදරියයි. එවකට කුරුණෑගල කච්චේරියේ මුදලිවරයකු ලෙස සේවය කළ ජ්‍යෙෂ්ඨ පරිපාලන නිලධාරියකු වූ ඩබ්ලියු.එස්. හුළුගල්ල ඔහුගේ පියා. අම්මා රූපා තෙන්නකෝන්. ඈ රැකියාවක් කළේ නෑ. ලක්ෂ්මන්ගේ පියා අවංක පරිපාලන සේවකයකු ලෙස කුරුණෑගල පැත්තේ කා අතරත් කීර්තියක් දිනා සිටියා.අප්පච්චි බොහොම නීති ගරුකයි. ඒ නිසාම ලක්ෂ්මන්ලාටත් නීති තදයි. අම්මා නම් ඉතාම මුදු ගතිගුණ වලින් යුක්තයි. පවුලේ බාලයා නිසාත් එකම පුතා නිසාත් ලක්ෂ්මන් පවුලේ හැමෝගෙම ආදරයට සුරතලයට ලක් වුණා. ඔහුට අකුරු කියෙව්වේ ඔහුගේ අත්තා. ඒ තාත්තාගේ තාත්තා. හිටපු විශ්‍රාමික ගුරුමහතෙක්. ඔහුට අවුරුදු පහ පිරෙනකොට අප්පච්චි වැඩ කළේ අනුරාධපුරේ. ඒ නිසා ලක්ෂ්මන් හෝඩියේ පන්තියට ඇතුළු වුණේ අනුරාධපුර ප්‍රාථමික විද්‍යාලෙට.නිවසේ සිට පයින් යන දුරක තිබූ පාසලට අක්කත් එක්ක පයින් ගිය හැටි ඔහුට මතකයි. අප්පච්චි ඉගෙනගත් කුරුණෑගල ශාන්ත ආනා විද්‍යාලයට ලක්ෂ්මන් යවන්න පියාට වුවමනා වුණේ හොඳ අධ්‍යාපනයක් ලබා දෙන්න.අලුත් පාසලට ලක්ෂ්මන් ආවෙ හොඳ කැමැත්තෙන්. ඒත් පළමු සති අන්තෙ ඔහු බලන්නට අප්පච්චි ආපුවාම ලක්ෂ්මන්ට ආයෙත් ගෙදර යන්න හිතුණා. පැය ගණනක්ම ඇඬුවා. පුංචි ලක්ෂ්මන් දාලා යන්න පියාටත් හිතට දුකයි. පාසල් නේවාසිකාගාරේ හිටපු වැඩිහිටි ශිෂ්‍යයොත්, සහෝදර තුමන්ලාත් ලක්ෂ්මන් රවටා ගන්න බොහොම වෙහෙසුණා. කොහොම නමුත් ආපහු ගෙදර යන්න බෑ කියලා අවබෝධ වුණාම ලක්ෂ්මන් ආයෙමත් යථා තත්ත්වයට පත් වුණා. ඉන් පස්සෙ ඔහු සතුටින් පාසල් යෑමටත් නේවාසිකාගාර ජීවිතේටත් හුරු පුරුදු වුණා.පුංචිම කාලේ නේවාසිකාගාරේ නතර වුණත් සමකාලීන මිතුරන් එක්ක එකතු වුණාට පස්සෙ ඔහු ඒ ජීවිතේට පි‍්‍රය කළා. නේවාසිකාගාරේ හිටපු පුංචිම දරුවා ලක්ෂ්මන්. ඒ කාලේ පටන්ම තමන්ගේ වැඩ තනියම කරගන්නත් ඔහු හුරු වුණා. පාසල කතෝලික පාසලක් වුණත් බෞද්ධ දරුවන්ට බුද්ධාගම ඉගෙන ගන්න, සතියකට දෙකකට වරක් පන්සල් යන්න අවසර ලැබුණා.ලක්ෂ්මන් නේවාසිකාගාරේ හිටියට කුරුණෑගල අවට ඔහුගේ නෑදෑයො පදිංචිව හිටියා. සති අන්තෙට ඔවුන්ගෙන් කෙනෙක් කැවිලි පෙවිලි හදාගෙන ඔහු බලන්න ආවා. නැතිනම් විදුහල්පති සහෝදරතුමාගෙන් අවසර ලබා ගෙන සතිඅන්තෙ ගත කරන්න ලක්ෂ්මන් ඔවුන්ගේ ගෙදරකට එක්ක ගියා.පාසලේ වගේම නේවාසිකාගාරෙත් නීති තදයි. නීති කැඩුවොත් වේවැල් පාර වැදෙනවාමයි.නේවාසිකාගාරේ තිබුණේ පාසලේ උඩ තට්ටුවේ. උඩු මහලේ කුලුනු දෙකක් හරහට පාසලේ සීනුව ගැටගසා තිබුණා. දවසක් රාත්‍රී කෑමට ගොහින් එනකොට ලොකු ළමයි දෙන්නෙක් ලක්ෂ්මන් උස්සලා ගාන්ඨාර කුලුන උඩින් තිබ්බා. ලක්ෂ්මන් උඩ පැනලා ගාන්ඨාරය නාද කළා. රාත්‍රියේ මහ හඬින් සීනුව වැදුනාම පාසලේ සහෝදරතුමන්ලා කලබල වුණා. ලක්ෂ්මන්ට වේවැල් පාර ලැබුණා.ගෙදරදි ඔහුට ලොකුම ගැටලුව තිබුණේ අක්කගෙන්. ඈ නිතරම පාඩම් කරන පොත පතේ වැඩටම ළැදි කීකරු දියණියක්. ඈ ඉගෙන ගත්තේ ලක්ෂ්මන්ලාගේ පාසලට යාබද බාලිකා පාසලේ. පාසලේදි ලක්ෂ්මන් මොන දේ කළත් අක්කාට ආරංචි වෙනවා. ඈ ඒ වග ගෙදර ඇවිත් කියනවා. අප්පච්චි ලක්ෂ්මන්ට දඬුවම් කරනවා.ලක්ෂ්මන් හතරේ පන්තියට සමත් වෙනවිට අම්මයි අප්පච්චියි නැවතත් කුරුණෑගල පදිංචියට ආවා. ලක්ෂ්මන් නේවාසිකාගාරෙන් අස්වෙලා ගෙදර ගියා. අප්පච්චි ඉගෙනීම ගැන හොඳට හොයා බලනවා. වාර විභාගෙදි ප්‍රගති වාර්තාව ගෙනාවම අක්කගේ ප්‍රගති වාර්තාවත් එක්ක සසඳා බලනවා. අනිවාර්යයෙන්ම ලක්ෂ්මන්ට වේවැල් පාරක් දෙකක් වදිනවා. ඉංගී‍්‍රසි ඉගෙනීම ගැන ලොකු උනන්දුවක් දක්වපු අප්පච්චි හැමදාම ගෙදරදි පැය දෙකක් ඉංගී‍්‍රසියෙන් පමණක් කතා කළ යුතුයි කියලා නීතියක් දැම්මා. ඒ පැය දෙක තමයි ගෙදර නිශ්ශබ්දතාවය රජයන දෙපැය. ඉංගී‍්‍රසියෙන් කතාකරනවට වඩා මුනිවත රැකීමයි ඒ වෙලාවට ලක්ෂ්මන් කළේ.ඔහු වඩාත් කැමතිත් දක්‍ෂමත් ගණිතයට. ඒත් අප්පච්චි ගෙදරට ගුරුවරයෙක් ගෙන්වා ඉංගී‍්‍රසි හා ගණිතය අමතරව ඉගැන්නුවා. ලක්ෂ්මන්ගේ පි‍්‍රයතම ක්‍රීඩාව ක්‍රිකට්. ඔහු පාසලේත් ක්‍රිකට් ක්‍රීඩා කළා. නිවසේ අවට පිරිමි ළමයින් සමඟ එකතු වෙලා හැමදාම හවසට ක්‍රිකට් ක්‍රීඩා කළා. කොයි තරම් ක්‍රීඩාවට යොමු වුණාද කියනවා නම් පළමු වතාවෙම සාමාන්‍ය පෙළ විභාගෙ සමත් වුණෙත් නෑ. ඔහු ඒ කාලේ සමවාදී ශිෂ්‍ය ව්‍යාපාරෙට සම්බන්ධ වෙලා දේශපාලනය ගැනත් ලොකු උනන්දුවකින් කටයුතු කළා. අවුරුදු දා හතර පහළොව තරම් යොවුන් වියේදිම දේශපාලනයට යොමු වෙන්න තවත් හේතුවක් බලපෑවා.ඒ අප්පච්චිගේ සමීප මිතුරකු වූ ගාමිණී දිසානායක මහත්තයා. ඒ කාලෙ පාසල්වල ළමයින් දේශපාලනයට යොමුවීම එක්තරා රැල්ලක් වගේ පැතිරුණු දෙයක්. ලක්ෂ්මනුත් ඒ රැල්ලට එක්වුණා. දෙවැනි වතාවෙ ඔහු සාමාන්‍ය පෙළ විභාගේ සමත් වුණා. එවර ඔහුට වුවමනා වුණේ නීති විද්‍යාලයට ඇතුළු වෙලා නීතිවේදියකු වෙන්න. වරෙක ඔහුට වුවමනා වුණා වතු අධිකාරීවරයකු වෙන්න. උසස් පෙළට ලිවීම පසෙකලා ඔහු අවසානයේ තීරණය කළේ ශ්‍රී ලංකා හෝටල් පාසලෙන් හෝටල් පරිපාලනය පිළිබඳ උපාධිය ලබා ගන්නට.ඊට හේතු වුණේ ඔහුගේ හොඳම මිත්‍රයන් කිහිප දෙනෙකුත් හෝටල් පරිපාලන ක්‍ෂෙත්‍රයට යොමු වීමයි. අම්මා අප්පච්චිගෙත් කැමැත්ත ඇතිව ඔහු කොළඹට ඇවිත් හෝටල් පාසලට ඇතුළුවුණා. ඒ 1977 දි. 1979 දි උපාධිය ලබාගෙන ගාලුමුවදොර හෝටලයේ ආධුනිකයකු ලෙස පුහුණුව ලැබුවා. ජර්මන්, ප්‍රංශ වැනි විදේශ භාෂාත් ඉගෙන ගත්තා. දෙවැනි වර පුහුණුව සඳහා ඔහු ගියේ හුන්නස් ෆෝල්ස් හෝටලයට.හෝටල් සේවයේ යෙදී සිටින අතරතුර දවසක් එවකට මහවැලි අමැතිව සිටි ගාමිණි දිසානායක මහත්තයා ලක්ෂ්මන්ට හමුවුණා. හෝටලේ රස්සාව අත්හැරලා මහවැලියට සම්බන්ධ වෙන්න කැමති නැද්ද ඇහුවා. පොඩි කාලෙදිම දේශපාලන ආසාව ඇතිවුණ බව දුටුවාම වරක් ගාමිණී දිසානායක මහත්තයා ලක්ෂ්මන්ට අවවාදයක් දුන්නා. ඒ කවර ක්‍ෂෙත්‍රයක් පිළිබඳ හෝ ප්‍රමාණවත් දැනුමක් ලබාගෙන පිළිගත් විභාගයක් සමත් වී වෘත්තීයමය සුදුසුකමක් ලබාගෙන දේශපාලනයට යොමු වෙන ලෙසයි. මෙවර ලක්ෂ්මන් ඒ අවශ්‍යතාව සපුරා තිබුණා.1979 දි ලක්ෂ්මන් ඉඩම් හා මහවැලි අමාත්‍යාංශයේ මහවැලි ඇමති ගාමිණී දිසානායක මහත්තයාගේ සම්බන්ධීකරණ ලේකම් හැටියට වැඩබාර ගත්තා. එතකොට ඔහුට යන්තම් අවුරුදු විසිතුනක් පමණ ඇති.ඒ මහවැලි අමාත්‍යාංශය මේ රටේ වඩාත්ම කාර්යක්ෂමව කටයුතු කළ කාලේ. වික්ටෝරියා, රන්දෙනිගල, කොත්මලේ වැනි මහා පරිමාණ වාරි යෝජනා ක්‍රම කඩිනමින් ක්‍රියාත්මක කළ කාලෙ. මහවැලි ඇමැතිතුමාත් එක්ක බොහොම කාර්යක්ෂම ලෙස බරපතළ වැඩ කොටසක් කරන්න ලක්ෂ්මන්ට අවස්ථාව එළැඹුණා. එදා ඒ ලබාපු පුහුණුව අදටත් ඵලදායී වන බවයි ඒ මහතා කියන්නේ.1990 වන තුරු මහවැලි අමාත්‍යාංශයේ වැඩ කළ ලක්ෂ්මන් වසරක් යනතුරු වැවිලි කර්මාන්ත අමාත්‍යාංශයේ සම්බන්ධීකරණ ලේකම්වරයා ලෙසත් කටයුතු කළා. ගාමිණී දිසානායක මහත්තයා ක්‍රිකට් පාලක මණ්ඩලයේ සභාපතිවරයා ලෙස වැඩ කරන කාලේ ලක්ෂ්මන් ඒ කටයුතුවලටත් සහභාගි වුණා. ගාමිණී දිසානායක මහත්තයා සමඟ කටයුතු කරන කාලේ ලෝකෙ රටවල් ගණනාවක සංචාරය කරන්නත් ලෝකෙ තියෙන හොඳම ක්‍රීඩා පිටිවල පැවැති ක්‍රිකට් තරග නරඹන්නටත් ඔහුට අවස්ථාව උදා වුණා. පුංචි කාලේ ඉඳලාම ක්‍රිකට් ක්‍රීඩාවට ඇලුම් කළ කෙනෙකු ලෙස ඔහු ඉතාම සතුටු වුණේ එංගලන්තේ ලෝඩ්ස් ක්‍රීඩාංගණයේ පැවැති අන්තර්ජාතික ක්‍රිකට් තරග නරඹන්නට අවස්ථාවක් උදා වීම ගැනයි.ලක්ෂ්මන් විවාහ දිවියට ඇතුළත් වුණේ 1984 දී. ඔහුගේ අත ගත් ඈ මාවනැල්ලේ දිල්රුක්ෂි රණතුංග. දිල්රුක්ෂි දැන් ඔවුන්ගේ පෞද්ගලික ව්‍යාපාර පරිපාලනය කරනවා. හුළුගල්ල යුවළට දියණියන්ම තුන් දෙනයි. වැඩිමල් දූලා දෙන්නා නිවුන්නු. 1987 දී පවුලට එක්වූ ඔවුන් ගෙන් වැඩිමල් දියණි සචිනි. සචිනි දැන් නීතිඥවරියක්. දෙවැන්නි සජිනි ඉන්දියාවේ දිල්ලි විශ්ව විද්‍යාලයේ මෝස්තර නිර්මාණය පිළිබඳ උපාධිය සඳහා අධ්‍යයනයේ යෙදෙනවා. බාල දූ පමෝදි පවුලට එක් වුණේ 1990 දී. ඈ ව්‍යාපාර පරිපාලනය හා ගණකාධිකරණ අංශයෙන් උසස් අධ්‍යාපනය ලබනවා.1991 දී හිටපු ජනාධිපති රණසිංහ පේ‍්‍රමදාස මහත්තයාට එරෙහිව ගෙනාපු විශ්වාස භංගයෙන් පස්සේ ගාමිණී දිසානායක මහත්තයා ඇතුළු කණ්ඩායමක් පක්ෂයෙන් ඉවත් කළා. ලලිත් ඇතුළත්මුදලි මහත්තයා ගේ ප්‍රධානත්වයෙන් ඔවුන් ප්‍රජාතන්ත්‍රවාදී එක්සත් ජාතික පෙරමුණ නමින් නව පක්ෂයක් ඇරැඹුවා. එහි ප්‍රථම ලේකම්වරයා වුණේ ලක්ෂ්මන්. 1993 දී ලලිත් ඇතුළත්මුදලි මහත්තයාගේ මරණෙන් පසු පේ‍්‍රමදාස මහත්තයාගේ අභාවයත් සමඟ ගාමිණී දිසානායක මහත්තයා යළිත් එජාපෙට බැඳුණා. ලක්ෂ්මන් ඒ තීරණයට එකඟ වුණේ නෑ. ඔහු ඒ පිල ගැන කලකිරීමෙන් පසු වුණා.මහවැලියෙදි දැන හඳුනා ගත් වත්මන් ආර්ථික සංවර්ධන ඇමැති බැසිල් රාජපක්ෂ මහත්තයා ඒ වන විට ලක්ෂ්මන්ගෙ හොඳ මිතුරෙකු බවට පත්වෙලා හිටියා. බැසිල් මහත්තයාගේ අම්මාගේ අවමංගල්‍යයට සහභාගි වෙන්න නිවසට ගියාම ලක්ෂ්මන් ගෝඨාභය සහ මහින්ද ඇතුළු සහෝදරවරුන් හඳුනා ගත්තා. බැසිල් මහත්තයාගේ මිත්‍රත්වය මත ලක්ෂ්මන් එවකට විපක්ෂ මන්ත්‍රීවරයකුව සිටි වත්මන් ජනාධිපති මහින්ද රාජපක්ෂ මහත්තයත් සමඟ ගොස් 1993 දී ශ්‍රී ලංකා නිදහස් පක්ෂයට බැඳුණා.1994 දී බැසිල් මහත්තයත් එක්ක එකතු වෙලා මැතිවරණයට වැඩ කළා. එවර මැතිවරණයෙන් ශ්‍රීලනිපය ජය ලැබුවාම මහින්ද මහත්තයා කම්කරු ඇමැතිවරයා ලෙස පත්වුණා. ඒ මුල් මාස තුනේදී ලක්ෂ්මන් පාර්ලිමේන්තු සම්බන්ධීකාරක ලේකම් ලෙස කටයුතු කළා. චන්ද්‍රිකා ජනාධිපතිනිය ලක්ෂ්මන් යෞවන කටයුතු හා ක්‍රීඩා අමාත්‍යාංශයේ උපදේශක තනතුරට පත් කළා. ඔය අතරවාරේ ලක්ෂ්මන් ශ්‍රී ලංකා අලෙවි ආයතනයට සම්බන්ධ වෙලා අලෙවිකරණය පිළිබඳ උසස් ඩිප්ලෝමාවක් ලබා ගත්තා. ඒ දැනුමෙන් ප්‍රයෝජන ගත් ඔහු තමන්ගේම ව්‍යාපාරයක් ඇරැඹුවා.ඔස්ට්‍රේලියානු සමාගමක් සමඟ එක්ව ප්‍රථම වරට ලංකාවට සැටලයිට් හා කේබල් හුවමාරු තාක්ෂණය හඳුන්වා දෙමින් අලුත් රූපවාහිනී සේවයක් අරඹන්නට කටයුතු කළා. ඒත් පැවැති රජයෙන් ඔහුට ඒ සඳහා අවසර දුන්නේ නෑ. 1999 දී ලක්ෂ්මන් ඊට එරෙහිව නඩු මගට බැස්සා. රජයට එරෙහි නඩුවක් වූ නිසාම ඔහුට අභූත චෝදනා එල්ල වුණා. ඔහු අත්අඩංගුවටත් පත්වුණා. ජීවිතය පවා අවදානම් තත්ත්වයකට පත් වුණා. මිතුරන් ඔහු මඟ හැරියා. ඒ අවස්ථාවේ නිර්භීතව ඔහු වෙනුවෙන් කතා කළේ වත්මන් ජනාධිපති මහින්ද රාජපක්ෂ මහත්තයා පමණයි. නඩුවෙන් ජය ලැබු ඔහුට සමාගමේ මුළු අයිතිය හිමි වුණා.මහින්ද රාජපක්ෂ මහත්තයා ජනාධිපති ධුරයට පත් වුණාට පසුව ජාතික ආරක්ෂාව පිළිබඳ මාධ්‍ය මධ්‍යස්ථානයක අවශ්‍යතාව තදින් දැනුණා. ඒ වන විට උතුරු නැඟෙනහිර මානුෂික මෙහෙවර උණුසුම්ව පැවතුණා. එල්ටීටීඊ හිතවාදී ප්‍රචාරයන් කොතෙකුත් තිබුණත් ශ්‍රී ලංකා රජය පැත්තෙන් දෙස් විදෙස් ජනතාව දැනුම්වත් කරන්නට නිවැරැදි තොරතුරු ලබා දීමට ආයතනයක් අවශ්‍ය වුණා. 2006 මැයි 1 දා ජාතික ආරක්ෂාව පිළිබඳ මාධ්‍ය මධ්‍යස්ථානය අරඹලා එහි අධ්‍යක්ෂ ජනරාල් තනතුර ලක්ෂ්මන්ට පිරිනැමුවා.“මේ මධ්‍යස්ථානය පිහිටුවන විට බොහෝ දෙනෙක් සිතුවේ රාජ්‍ය බලය යොදා මාධ්‍ය මර්දනය කරන්නට සූදානම් වන බවයි. ඒත් ප්‍රවෘත්ති සම්බන්ධව අප කටයුතු කළ සමබර ආකාරය හඳුනා ගත් විට අපට දේශීය මෙන්ම විදේශීය මාධ්‍යවලිනුත් විශාල සහයෝගයක් ලැබුණා.” හුළුගල්ල මහතා කියනවා. පසුගිය මානුෂික මෙහෙවර සමයේ මම දිවා රෑ නොබලා කාර්යාලයේ රැඳී සිටියා. උදේ හතට ආවම මැදියම් රැයත් පසුවන තුරු හෝ එළිය වැටෙන තුරුම සේවයේ යෙදුණු දවස් තිබුණා. මට පැවරී තිබු වගකීම හොඳින් ඉෂ්ට කළා ය යන හැඟීම මා තුළ තිබෙනවා. විනය පිළිබඳ මා තදින් ක්‍රියා කරනවා. රාජකාරියේදී තරමක් තද ගති පෙන්වුවත් පෞද්ගලිකව යමකුට මගෙන් ඉටුවිය යුතු මෙහෙවරක් වේ නම් මා නොපැකිලවම එය ඉටු කරනවා.” ඔහු කියනවා.හුළුගල්ල මහත්තයාට විවේකය අඩුයි. ඒත් ඉඩ ලැබෙන හැම වේලාවකම ඔහු ක්ලැරන්ස් විජේවර්ධන, මිල්ටන් මල්ලවආරච්චි හෝ එච්. ආර්. ජෝතිපාල වැනි ගායකයන්ගේ ගීත අහන්නට බොහොම කැමතියි. ඔහු හොඳ සිනමා රසිකයෙක්. 1960 සිට 1980 දක්වා තිරගත වූ සෑම සිංහල හා ඉංගී‍්‍රසි චිත්‍රපටයක්ම ඔහු නරඹා තිබෙනවා. අදටත් ඔහු වඩා කැමති සිනමා ශාලාවකට පිවිසී නිදහසේ පුළුල් තිරයේ දිස්වන සිනමා පටයක් නැරැඹීමටයි.ක්‍රිකට් ගහන්න වගේම ක්‍රිකට් තරග නරඹන්නත් ඔහු තවමත් කැමැතියි. පොත් පත් කියවීමටත් බොහොම රුසියකු වන ඔහු වඩාත් කැමති චරිත කතා පොත් කියවන්න. පුංචි කාලේ ඔහුට උගන්නාපු ගුරුවරුන්, යාළු මිත්‍රයො බලන්නත් ඉඩ ලැබුණු වේලාවට යන්න ඔහු අමතක කරන්නේ නෑ.ගෙවුණු අතීතය දෙස ආපසු හැරිලා බලන විට පසුතැවීමට හේතු වන කරුණු කිසිවක් නොවන බවයි ඔහු කියන්නෙ. පුංචි කාලේ මොනතරම් දඟ කළත් අද ඔහු අත්පත් කර ගත් ජයග්‍රහණ පිළිබඳව ඔහු තුළ තියෙන්නෙ සතුටක්. නිලතල නම්බුනාම දේශපාලන බලය කලකදී තිබී කලකදී අහිමිව යන බව අදහන ඔහුගේ කැමැත්ත සේවයෙන්, තනතුරුවලින් ඉවත්ව ගිය දාටත් පෙර හිටපු ආකාරයටම ජීවත් වෙන්නටයි.වර්තමානයේ ශ්‍රී ලංකාවේ රාජ්‍ය නොවන සංවිධාන ලේකම් කාර්යාලයේ අධ්‍යක්ෂ ජනරාල් තනතුරත් ශ්‍රී ලංකා පශු සම්පත් මණ්ඩලයේ නියෝජ්‍ය සභාපතිවරයා ලෙසත් කටයුතු කරන හුළුගල්ල මහතා තවත් ආයතන හා සංවිධාන කිහිපයකම උපදේශකවරයකු ලෙසත් කටයුතු කරනවා. දිගු කාලීන දේශපාලන අත්දැකීම් සමුදායක් සහිත හුළුගල්ල මහත්තයා ජනතාවට වඩාත් උසස් මෙහෙවරක් කරන්නට අවස්ථාව ලැබුණොත් ඒ කැමැත්තෙන් බාරගන්නට සූදානම්.1977 ට පෙර පැවැති ආසන මට්ටමේ කේවල ක්‍රමයට ඡන්දය ඉල්ලන්නට අවස්ථාව ලැබුණොත් ඔහු උපන් ගම් පළාතෙන් ඡන්දයකට ඉදිරිපත් වෙන්නට කැමැත්තෙන් සිටිනවා. මේ දවස්වල එතුමාගේ ජීවිත කතාව ලියා පළ කරන්නටත් ඔහු ලහි ලහියේ සූදානම් වෙනවා.සාගරිකා දිසානායක ජයසිංහඡායාරූපය - දුෂ්මන්ත මායාදුන්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>12</month>
      <day>19</day>
    </date>
    <link>http://www.silumina.lk/2010/12/19/_art.asp?fn=ay1012192</link>
    <topic>මේ සිංගප්පූරුව නොව කුරුඳුගහහැතැප්මයි</topic>
    <author>තාරක වික්‍රමසේකර</author>
    <content>අද බස්නාහිර තරමටම දකුණ ද සංවර්ධනය වෙමින් තිබේ. ඒ නිසාම මේ පළාත් දෙක අතර ගමනාගමනය කඩිනම් සහ විධිමත් විය යුතුය. එම අරමුණ ඉටු කරනු පිණිස බස්නාහිරත් දකුණත් යා කෙරෙන ‘දක්ෂිණ අධිවේගී මාර්ගයේ’ ඉදිකිරීම් සඳහා මුල්ගල තැබිණි.කාලාන්තරයක් තිස්සේ අපේ රටේ මුල් ගල් පැළ විය. එහෙත් මෙය එසේ නොවීය. දක්ෂිණ අධිවේගී මාර්ගයේ ඉදිකිරීම් ඇරැඹිණි. එයත් පහසුව පිණිස ප්‍රදේශ 4 කිනි.දක්ෂිණ අධිවේගී මාර්ගය බස්නාහිරින් ඇරැඹෙන්නේ කොට්ටාව මාකුඹුරෙනි. කොට්ටාව සිට දොඩන්ගොඩ දක්වා පළමු කොටසට අයත්ය. දෙවැන්න දොඩන්ගොඩ සිට කුරුඳුගහහැතැප්ම දක්වාය. තුන්වැන්න කුරුඳුගහ හැතැප්මේ සිට ගාල්ල පින්නදූව දක්වාය. හතරවැනි කොටස පින්නදූව සිට මාතර දක්වාය.මෙයින් පළමු කොටසේ වැඩ සියයට 25 ක් පමණ අවසන්ය. දෙවැනි කොටසේ වැඩ සියයට 70 ක් අවසන්ය. කුරුඳුගහ හැතැප්ම සිට පින්නදූව දක්වා කොටසේ වැඩ සියයට 98 ක්ම අවසන්ය. පින්නදූව සිට මාතර දක්වා කොටසේ දැන් වැඩ අරඹා ඇත.මේ මාර්ගය ඉදිකිරීමේදී ඉඩම් පවරා ගැනීමේදී ඇතැම් ප්‍රදේශවල දැඩි විරෝධතා මතු විය. එහෙත් එම වැසියන්ගේ අවශ්‍යතා ඉටු කිරීමෙන් පසු ඉඩම් නිදහස් කර ගැනීමට හැකි විය.මෙරට ඉදිවන ප්‍රථම අධිවේගී මාර්ගය කොළඹ - මාතර දක්ෂිණ අධිවේගී මාර්ගයයි. බොහෝ විට එම මාර්ගයේ ගමන් කිරීමට ගාස්තුවක් අය කරනු ඇත. එය වාහනවලින් ගමන් ගන්නන්ට ගැටලුවක් නොවේ. එසේ වන්නේ කොළඹ සහ මාතර අතර පැය 5 ක ගමන පැය 1 1/2 කින් නිම කිරීමට හැකි වීමය.එයින් මිල කළ නොහැකි කාලයත්, ඉන්ධන සඳහා වැය වන මුදලත් ඉතිරි වන අතර දැඩි වෙහෙසකින් තොරව ගමන අවසානයට ළඟාවීමට හැකි වනු ඇත.දිගින් කිලෝමීටර් 126 ක් වන මෙම මාර්ගයේ පළල මීටර් 80 කි. සමස්ත මාර්ගයේ වපසරිය හෙක්ටයාර් 951.17 කි.මෙය මංතීරු 4 කින් සමන්විත මාර්ගයකි. එක් මංතීරුවක් මීටර් 3.5 ක් පමණ වේ. පාර මැද වෙන් කිරීමේ කොටසත් සමඟ මීටර් 20 ක් පළලින් යුක්ත මේ මාර්ගය දෙපස පූර්ණ ආරක්ෂිත වැටක් ඉදි කෙරේ.ඉතිරි ප්‍රදේශය රක්ෂිතයක් වශයෙන් තබා ගැනේ.මේ මාර්ගයට සමාන්තරව ගාලු වරාය වෙත අධිවේගී මාර්ගයක් ගාල්ල පින්නදූවේ සිට ඉදි කෙරේ. එහි දිග කිලෝමීටර් 5.5 කි.දක්ෂිණ අධිවේගී මාර්ගයේ මුළු වියදම බිලියන 80 ක් වන අතර එම වියදම දරන ආයතන තුනකි.1. අන්තර්ජාතික සහයෝගීතාව සඳහා වන ජපාන බැංකුව2. ආසියානු සංවර්ධන බැංකුව3. චීන එක්සිම් බැංකුවමෙයින් අන්තර්ජාතික සහයෝගීතාව සඳහා වන ජපාන බැංකුව පළමු කොටසටත්, දෙවන කොටසටත් ආධාර සපයනු ලැබේ. ආසියානු සංවර්ධන බැංකුව ආධාර දක්වන්නේ තෙවැනි කොටසටය. චීන එක්සිම් බැංකුව ආධාර දක්වන්නේ පින්නදූව සිට මාතර දක්වා වන හතරවැනි කොටසටය.කොට්ටාවේ සිට දොඩන්ගොඩ දක්වා වන කිලෝමීටර් 34.4 ක කොටසේ මාර්ග සංවර්ධනය බාරව කටයුතු කරන්නේ චයිනා හාබර් සමාගමයි. දොඩන්ගොඩ සිට කුරුඳුගහ හැතැප්ම දක්වා වන කිලෝමීටර් 31.6 ක දුර කොන්ත්‍රාත්තුව බාර ගෙන ඇත්තේ ජපාන තායිසෙයි සමාගමයි.කුරුඳුගහ හැතැප්ම සිට පින්නදූව දක්වා වන මාර්ගයේ කොන්ත්‍රාත්කරු කුමගායි ගුමී සමාගමයි. එම කොටසේ දුර කිලෝමීටර් 29.3 කි.පින්නදූවේ සිට මාතර දක්වා වන කිලෝමීටර් 35.8 ක් දුරැති කොටසේ කොන්ත්‍රාත්තුව බාර දී ඇත්තේ චීන ජාතික අපනයන සහ ආනයන සමාගමටයි.මේ අධිවේගී මාර්ගයට අනෙක් මාර්ගවල මෙන් එහෙන් මෙහෙන් රිංගා ඇතුළු විය නොහැකිය. ඇතුළු වීමට හෝ පිටවීමට හැක්කේ පිවිසුම් මාර්ගවලින් පමණි. කොට්ටාවත් සමඟ සමඟ මාතර (ගොඩගම) දක්වාම ඇත්තේ පිවිසුම් මාර්ග 11 කි.එම පිවිසුම් මාර්ග 11 මෙසේ ය.1. කොට්ටාව - කොළඹ - රත්නපුර (හයිලෙවල් පාර)2. කහතුඩුව - හොරණ - කොළඹ පාර3. ගැලනිගම - පාණදුර - හොරණ පාර4. දොඩන්ගොඩ - නාගොඩ - මතුගම පාර5. ලේවන්දූව - මතුගම - අලුත්ගම පාර6. කුරුඳුගහ හැතැප්ම - ඇල්පිටිය - අම්බලන්ගොඩ පාර7. බද්දේගම - හික්කඩුව - බද්දේගම පාර (නිල්හේන පාර)8. පින්නදූව - ගාල්ල - උඩුගම පාර9. දීගොඩ - ගාල්ල - දෙනියාය පාර10. කොක්මාදුව - වැලිගම - කනංකෙ පාර11. ගොඩගම - මාතර - අකුරැස්ස පාරමේ සෑම පිවිසුම් මාර්ගයකම ‘ද්විත්වතල හුවමාරු මංසන්ධි’ ඉදිකර ඇත. මෙය සාමාන්‍ය හතරමං හන්දිවලට වඩා වෙනස්ය. මෙහි අරමුණ අධිවේගී මාර්ගයේ ගමන් ගන්නා අනෙක් වාහනවලට බාධා නොවන සේ පිවිසුම් මාර්ගයකට පිවිසීමට හැකියාව ලැබීමත්, පිවිසුම් මාර්ගයේ සිට අධිවේගී මාර්ගයට කරදරයකින් තොරව පිවිසීමට හැකිවීමත් ය.අධිවේගී මාර්ගයට පිවිසෙන සෑම වාහනයක් ම සමාන්තරව කෙටි දුරක් ධාවනය කර පසුව අධිවේගී මඟට පිවිසිය යුතුයි. එය අධිවේගී මාර්ගයේ එන වාහනයට බාධා නොවන අයුරින් සිදු කළ යුතුය.‘මේ සම්බන්ධව අපේ රියැදුරන් තවම හරියට දැනුවත් නැහැ. අධිවේගී මාර්ගයට පිවිසීමේදී අනුගමනය කළ යුතු නීතිරීතිවලට අපේ රියැදුරන් හැඩ ගැසිය යුතුයි.’ එසේ පවසන්නේ දක්ෂිණ අධිවේගී මාර්ගයේ අතිරේක ව්‍යාපෘති අධ්‍යක්ෂ එල්. යූ. ඩී. අතපත්තු මහතායි.මෙරට ඉදිවන විශාලතම පාලම ඇතුළු ප්‍රධාන මට්ටමේ පාලම් 6 ක් දක්ෂිණ අධිවේගී මාර්ගයට ඇතුළත්ය.ඌරගස්මංහන්දියේ පන්තොට ප්‍රදේශයේ බෙන්තර ගඟ හරහා එම විශාලතම පාලම ඉදි කෙරේ.සෙසු පාලම් හය ඉදිවන්නේ කළු ගඟ හරහා, වැලිපැන්න, ලේවන්දූව, ගිං ගඟ, කිහිඹි ඇළ, මාකොළ.අධිවේගී මඟට සෙසු මාර්ගවලින් පිවිසිය නොහැකි බව අපි පැවසුවෙමු. එසේ නම් අධිවේගී මඟ ඉදි කෙරෙන මාවත හරහා මේ දක්වා ගිය වැසියන්ට කුමක් වේ ද? ඔවුනට කිසිදු ගැටලුවක් ඇති නොවේ. ඒ සඳහා අධිවේගී මඟට යටින් උමං මාර්ග ඉදි කෙරේ. ඒ යටතේ උමං මාර්ග 100 ක්, යටි උමං මාර්ග 16 ක් හා කුඩා උමං මාර්ග 186 ක් ඉදි කෙරේ.ප්‍රධාන හා අප්‍රධාන මාර්ග අධිවේගී මඟට යටින් ඉදිවන අතර ජනතාව භාවිත කරන කුඩා අඩි පාර වැනි මාර්ග උමං මං ලෙස ඉදිවේ.ප්‍රධාන මාර්ගයන්ට බාධා නොවන පරිදි ගමන් කළ යුතු හෙයින් ඇතැම් තැන්හිදී අධිවේගී මඟ ගුවන් පාලමක් මතින් ගමන් කරනු ඇත. ගැලණිගම මීට හොඳම උදාහරණයයි. මීටර් 9 ක් උසින් මීටර් 26 ක් පළල ගුවන් පාලම මතින් එම කොටස ඉදිකර ඇත. එසේම රත්නපුර - හොරණ මාර්ගයට බාධාවක් නොවන ලෙස ද අධිවේගය යන්නේ ගුවනින් ය.අප පෙර කී මෙරට ඉදිවන විශාලම පාලම වන බෙන්තර ගඟ හරහා යන පාලමේ වැඩ කටයුතු ද අවසන් ය. ඊට වැය කළ මුදල රුපියල් කෝටි 400 කි. කණු 19 ක් උඩ මේ පාලම ඉදිකර ඇත. පාලමේ දිග මීටර් 780 කි. පළල මීටර් 20 කි.මෙතරම් විශාල පාලමක් ඉදිකිරීමේදී විශේෂයෙන් කුලුනු 19 ක් ගඟට යෙදීමේදී ඇතිවන බාධාවන් ගැන ද විශේෂ අවධානයක් යොමු කර ඇත. විශේෂයෙන්ම මෙම පාලම ඉදිකර ඇත්තේ ගංවතුර අවදානම ඇති පෙදෙසකය. එහෙත් ගංවතුර බලපෑමක් ඇති නොවන ලෙසින් එම පාලම ඉදිකිරීම ගැන අප පැසසිය යුතුයි.අධිවේගී මඟ ඉදිකිරීමේදී බොහෝ විටම ජන ශුන්‍ය හා වගුරු බිම් යොදා ගෙන තිබීම ජන හිතකාමී වුවත් එය ඉදිකිරීම් කටයුතු සඳහා විශාල බාධාවක් වූ අවස්ථාවකි. විශේෂයෙන් ඇතුළු තැන්හි මීටර් 100 ක් පමණ ගැඹුරැති වගුරුයි. එය තවත් තැනක මීටර් 20 - 30 ක් උස ගල් පර්වතය. මෙම බාධක මැඩගෙන අධිවේගී ගමන පහසු නැත. විශේෂයෙන්ම එහි භූ විෂමතාවන්ට හානි නොවන පරිදි ඉදිකිරීම් කළ යුතුය.අධිවේගී මඟේ ඇතැම් තැනක හරස් මාර්ග වැටී ඇත්තේ ගුවන් පාලම් ලෙසය.අධිවේගී මඟට වැය වන මුදලින් වැඩි කොටසක් වැය වන්නේ වගුරු බිම් ගොඩ කිරීම සඳහාය. පස් පමණක් යොදා වගුරු බිම් ගොඩකර මෙවැනි මාර්ගයක් ඉදිකළ නොහැකිය. එහෙයින් එම පස ස්ථාවර කිරීමට නවීන තාක්ෂණය භාවිත කළ යුතු වේ. පැයට කිලෝමීටර් 100 ක වේගයකින් මෙම මාර්ගයේ ගමන් කළ හැකි නිසා මාතරට ඇති කිලෝමීටර් 126 පැය 1 1/2 කින් යා හැකි වීම පැහැදිලිවම පෙනෙන්නකි.අධිවේගයෙන් අප රටට සිදුවන සෙත සුළුපටු නොවේ. මේ මාර්ගය නිසා පළාත්වල තිබු ගැටලු පවා නිරාකරණය වී ඇත. විදුලිය නොතිබු පළාත්වලට අද විදුලිය ලැබී තිබේ. නිතර ජල ගැලීම්වලට ලක්වූ ප්‍රදේශවල අද එම ගැටලුව විසඳී ඇත. කහතුඩුව ප්‍රදේශය මීට හොඳම උදාහරණයකි.අධිවේගී මඟට ගල් හා පස් ලබා ගැනීමට වෙනම ව්‍යාපෘති කිහිපයක් ක්‍රියාත්මකය. පරගස්තොට ප්‍රදේශයේ ගල් ලබා ගැනීමට ‘චයිනා හාබර්’ සමාගම විසින් නවීන ගල් මෝලක් ද ඉදිකරන ලදී. මේ සියල්ල සංවර්ධනයට ඇරුණු නව දොරවල් ය.සෘජු රැකියා හා වක්‍ර රැකියා දහස් ගණනක් ලැබී ඇත. මෙම මාර්ගය ඉදිවීමත් සමඟ දකුණ සහ බස්නාහිර අතර ගමන් කාලය (මාතර - කොට්ටාව) පැය 1 1/2 ක් වන නිසා ජනතාව නිරතුරුව කොළඹ හා සම්බන්ධ වනු ඇත. මෙසේ හෙයින් මේ පළාත් දෙක අතර මනා අන්තර් සහජීවන සම්බන්ධතාවයන් ගොඩ නැඟෙනු ඇත. නව ආයෝජනයන් සමඟින් නව කර්මාන්ත ඉදිවනු ඇත.දෙස් විදෙස් සංචාරකයන්ට තවත් මාර්ගයක් ලැබෙන අතර දකුණු පළාතේ සංචාරය කරන්නන්ට දින ගණනක් වැය කළ ගමනට එක දිනකින් තම කාර්යයන් ඉටු කර ගත හැකි වනු ඇත. අධිවේගී මඟට පිවිසුම් මාර්ග ඇති ප්‍රදේශයන්හි වර්තමාන ඉඩම් වටිනාකම කිහිප ගුණයකින් ඉහළ නැඟ ඇත.විශේෂයෙන්ම කුරුඳුගහ හැතැප්ම ප්‍රදේශය අධිවේගයෙන් නව පණක් ලැබුවා සේය. එම ප්‍රදේශයට හදිසියේම පැමිණෙන අයකුට ‘මේ කුරුඳුගහ හැතැප්ම’ දැයි සොයා ගැනීමට නොහැකි වනු ඇත. එම ප්‍රදේශය ඒ තරම්ම දියුණුය. සුන්දරය. අලංකාර බවකින් යුක්තය.මේ නිසා දකුණේ සංචාරක ප්‍රවර්ධන කටයුතු සඳහා ඉහළ ඉල්ලුමක් ලැබෙනු ඇත. එමෙන්ම දකුණේ තරුණ තරුණියන්ට නව මංපෙත් උදා වනු ඇත.ව්‍යාපාරිකයන්ට වඩාත් පහසුව සැලැසේ. අන් දිනයන්හි එක් වරක් කොළඹ ගිය ව්‍යාපාරිකයාට දැන් අවම වශයෙන් තුන් වරක් කොළඹ පැමිණ යාමට හැකි වනු ඇත. එයම සංවර්ධනයේ නව කඩිනම් පිම්මක් නොවේ ද?ප්‍රාදේශීය ලේකම් කොට්ඨාස 22 ක් හරහා ඇදී යන මේ අධිවේගයේ වැඩ දැන් අවසන් අදියරට පැමිණ ඇත.තව වැඩිපුර වැඩක් ඉතිරි වී ඇත්නම් ඒ පින්නදූව (ගාල්ල) - ගොඩගම (මාතර) අධිවේගී මාර්ග කොටසය.මෙම මාර්ගය මේ වසර නිම වීමට පෙර විවෘත කිරීමට ඉලක්ක කර තිබුණ ද එය 2011 වසර අවසානය පමණ දක්වා කල් යනු ඇත. කෙසේ වුවත් මේ ඉදිවන්නේ තවත් එක් පාරක් නොවේ. සංවර්ධනයේ නව මාවතකි. අපට වැඩිපුර සතුටු විය හැක්කේ එහෙයිනි.තාරක වික්‍රමසේකරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>12</month>
      <day>19</day>
    </date>
    <link>http://www.silumina.lk/2010/12/19/_art.asp?fn=ay1012193</link>
    <topic>මගේ නිලධාරිනුත් මාත් එක්ක දුවන්න ලෑස්තිවෙන්න ඕනෑ</topic>
    <author>සුනිල් අභයවර්ධන</author>
    <content>ශ්‍රී ලංකාවේ ක්‍රීඩාවේ අනාගතය මෙවර බාර කෙරුණේ ක්‍රියාශීලී, යොවුන් දේශපාලනඥයකු ලෙස හැඳින්වෙන මහින්දානන්ද අලුත්ගමගේ මහතාට. මහින්දානන්ද ක්‍රීඩා අමාත්‍යවරයා මීට කලින් විවිධ අමාත්‍යාංශවල කටයුතු කළ අතර අවසන් වශයෙන් හිටියේ - යෞවන කටයුතු අමාත්‍යාංශයේ නියෝජ්‍ය ඇමැතිවරයා ලෙසටයි.එම තනතුරේ කටයුතු කළ අවසන් භාගයේ දී ක්‍රීඩා විෂය පිළිබඳව නැඹුරුවන්නට හොඳ අවස්ථාවක් ඇමැතිවරයාට උදාවුණා. ජාතික තරුණ සේවා සභාව පැවැත්වූ 22 වැනි යෞවන ක්‍රීඩා උළෙල මෙවර පැවැත්වූයේ අලුත්ගමගේ මහතාගේ මැතිවරණ බල ප්‍රදේශයේ නාවලපිටියේය. මීට කලින් විවිධ ඇමැතිවරුන් යටතේ යෞවන ක්‍රීඩා උළෙල 21ක් පවත්වා තියෙනවා. එහෙම වුණත් විධිමත්, අලංකාර සාර්ථක යෞවන ක්‍රීඩා උළෙලක් පැවැත්වුණේ මෙවර නාවලපිටියේදී බවට ක්‍රීඩාවේ ප්‍රවීණයන්ගෙන්, මාධ්‍යවලින්, විශේෂ සහතිකයක් ලැබුණා. ඒ සහතිකයේ හිමිකරු දැන් යෞවනයන්ගේ් පමණක් නොව මුළුමහත් ක්‍රීඩා ක්‍ෂේත්‍රයම බාර අරගෙන.ශ්‍රී ලංකාවේ ක්‍රීඩා ඇමැතිවරයා ලෙසට මහින්දානන්ද අලුත්ගමගේ මහතා පත් කරලා අදට මාසයක් ගතවෙනවා. ඉකුත් දින තිහ ඇතුළත ශ්‍රී ලංකාවේ ක්‍රීඩාවේ ප්‍රධාන නියමුවා ලෙසින් ක්‍රීඩාව ගැන නව ඇමැතිවරයා විවිධ මාධ්‍යයන් සමඟ කතා බහ කළා. සංවාදවල සාකච්ඡාවල යෙදුණා. එහිදී එතුමාගෙන් හෙළිවූ අදහස් අනුව ශ්‍රී ලංකාවේ ක්‍රීඩා විෂය ගැන කෙටි කාලයක් තුළ පුළුල් අධ්‍යයනයක් ලැබූ නිරීක්ෂණයක යෙදුණු ඇමැතිවරයකු ලෙස දැනටමත් අලුත්ගමගේ ඇමැතිවරයා මහත් විශ්වාසයක් ගොඩනඟාගෙන තිබෙනවා.නව ක්‍රීඩා ඇමැතිවරයා තමාට ලැබුණු අලුත්ම වගකීම, අභියෝගය සහ ක්‍රීඩාවේ වර්තමානය සහ අනාගතය පිළිබඳ පළකළ අදහස් කීපයක් මෙසේ ‘පිට්ටනියේ’ දිග හැරෙනවා.මෙතෙක් කල් දරපු අමාත්‍යාංශවල තනතුරුවලට වඩා වෙනස් අමාත්‍යාංශයක් ලැබිල තියෙන්නේ?අමාත්‍යාංශය අලුත් වුණාට ක්‍රීඩාව ආගන්තුක විෂයක් නෙමෙයි. අපි සියලු දෙනාගේම වැඩි අවධානයක් තියෙන්නේ ක්‍රීඩාවට. දේශපාලනඥයන් වුණත් අපිත් ක්‍රීඩා ලෝලියෝ. විශේෂයෙන්ම මම ක්‍රීඩාවට විශේෂ ළැදියාවක් – ඇල්මක් දක්වනවා.ඒ නිසා වෙන්න ඇති සාර්ථක යෞවන ක්‍රීඩා උළෙලක් පවත්වන්න හැකියාව ලැබුණෙ?දක්ෂතම ක්‍රීඩකයෙක් නොවුණට මම දක්ෂතම සංවිධායකයෙක්. මනසට පිවිසෙන සංකල්පනා සාර්ථකව ක්‍රියාත්මක කරන්න නිතරම සූදානම් කෙනෙක්. ඒ නිසා මෙවර යෞවන ක්‍රීඩා උළෙල ඒ අයුරින් සාර්ථක වෙන්න ඇති.ඒ වුණාට ක්‍රීඩා ඇමැති ධූරය අලුත් අභියෝගයක් නේද?මම කලින් සිටි මුදල් අමාත්‍යාංශය, විදුලිබල අමාත්‍යාංශය පොදුවේ මුළුමහත් ජන සමාජයටම බලපාන විෂයන්. ඒවායේදි පැණනැඟුණ අභියෝග හමුවේ ක්‍රීඩාවේ අභියෝගය මට ජයගන්න පුළුවන්.දැනට පත්වී ටික කලයි. ඉතින් ඒ අභියෝග ජයගන්න වැඩපිළිවෙළක් සැලසුම් කරලාද?සැලසුම් කරලත් තියෙනවා. සැලසුම් කරගෙනත් යනවා. ක්‍රීඩාව කියන එක එක විෂයයක් වුණත් ඒ විෂය ඇතළත ගොනුවන කරුණු රාශියක් තිබෙනවා.මොනතරම් පුළුල් විෂයක් වුණත් ක්‍රීඩාවේ වැඩිදෙනෙක් අවසානයේ බලාපොරොත්තු වෙන්නේ ජයග්‍රහණයයි. හිමිවෙන්නේ ජයග්‍රහණ හෝ පරාජය. ක්‍රීඩාවේ අවසන් වචන කීපය නේද ඒ?ක්‍රීඩාවේ අපි එන්නට ඕන එතැනට. මොනතරම් ලොකුවට පරිපාලනයක් තිබුණත් වැඩක් නැහැ. අපේ ඉලක්කය වෙන්න ඕන ජයග්‍රහණ. සැමදාම පරදින්න නම් සංවිධාන තනතුරු අවශ්‍ය නැහැ.ඔබ ක්‍රීඩා ඇමැති ලෙස පත්වී මුලින්ම විඳින්න සිදුවුණේ විශාල පරාජයක්. පසුබැස්මක්. ඒ 16 වැනි ආසියාතික ක්‍රීඩා උළෙල නිමාවට පත්වෙද්දී ක්‍රීඩා 22ක් සඳහා සහභාගිවුණු ක්‍රීඩක ක්‍රීඩිකාවෝ 104ක් නැවත මවුබිමට ආවේ හිස් අතින්.කතාව නම් ඇත්ත. කෙසේ හෝ සියල්ල සිදුවී අවසන් වුණත් ඒ පසුබෑම පරාජය මට මුලින්ම එල්ල වූ ලොකු අභියෝගයක් වුණා. එතැන් සිටම මා සැලසුම් කරන්නේ කොහොමද 2014 දි ආසියාවෙන් පදක්කම් ගෙනෙන්නේ කියලා.ඒ ගමන කොහොමද ආරම්භ කරන්නේ?ගමන යන්න පාරවල් ගොඩක් තියෙනවා. ඒ වුණාට පාරවල් ගොඩක් වැහිලයි තියෙන්නේ. එකම මාවතයි මට දැනට විවරවෙලා තියෙන්නේ. ඒ ජනාධිපති මහින්ද රාජපක්ෂ මහතා මට ලබාදීපු ශක්තියේ මාවත. එතුමා මට මේ ක්‍රීඩා අමාත්‍යාංශය බාරදෙන කොට ප්‍රකාශ කර සිටියේ, කිසිම බලවේගයකට යටත් වෙන්න එපා ඉදිරියට යන්න කියලා. ඉතින් එතුමා පෙන්වපු මාවතේ යනකොට අනෙක් පාරවල් විවෘත වෙයි.මම මේ ගමන මුලින්ම පටන් ගත්තේ මගේ අමාත්‍යාංශ කාර්යාලයේ ඉඳලා. අමාත්‍යාංශයේ සිටින නිලධාරීන් මුලින්ම මාත් එක්කලා දුවන්න ලෑස්ති වෙන්න ඕන. අලස අක්‍රියශීලී නිලධාරීන් සමඟ මේ ගමන යන්න බැහැ. මේක ක්‍රීඩා අමාත්‍යාංශය. මගේ පස්සෙන් මා සමඟ දුවන කට්ටිය තමයි අවශ්‍ය. මා මේ පිළිබඳව මගේ අමාත්‍යාංශය යටතේ ඇති සියලු ඒකකවල දෙපාර්තමේන්තුවල නිලධාරීන් දැනුවත් කළා.මොනවද ඒ අංශ?රටේම ක්‍රීඩාව - ක්‍රීඩක ක්‍රීඩිකාවෝ බාර වුණාට ක්‍රීඩා අමාත්‍යාංශයට වැඩිය පරිපාලන ආයතන අයත් නැහැ. ක්‍රීඩා සංවර්ධන දෙපාර්තමේන්තුව, ජාතික ක්‍රීඩා වෛද්‍ය ඒකකය, ජාතික ක්‍රීඩා විද්‍යායතනය, කොළඹ සුගතදාස ක්‍රීඩා සංකීර්ණය, ටොරින්ටන් ක්‍රීඩා සංකීර්ණය වගේ අංශ කීපයක් විතරයි.ඉතින් ඒ අංශ හරහා කොහොමද මේ ගමන යන්නේ?ක්‍රීඩා අමාත්‍යංශය රීඩ් මාවතේ තිබුණට එහි ජීවනාලිය තියෙන්නේ ටොරින්ටන් ආණ්ඩුකාරයගේ පරණ බංගලාවේ. ක්‍රීඩා සංවර්ධන දෙපාර්තමේන්තුව තමයි ක්‍රිඩා පරිපාලනයේ වැදගත්ම කේන්ද්‍රස්ථානය. අද ශ්‍රී ලංකාවේ ක්‍රියාත්මක වන සියලුම ක්‍රීඩා, සංගම් සම්මේලන පාලනය කෙරෙන්නේ ක්‍රීඩා සංවර්ධන දෙපාර්තමේන්තුවෙන්. ක්‍රීඩා සම්මේලන සඳහා නිලධාරීන් පත්කිරීම අතුරු කමිටු වෙනුවට සම්මේලන පිහිටුවීම, අදාළ ක්‍රීඩාවල සංවර්ධනය සඳහා මුදල් ප්‍රතිපාදන ලබාදීම මේ සියල්ලක්ම ඉටු කෙරෙන්නේ ක්‍රීඩා සංවර්ධන දෙපාර්තමේන්තුව මඟින්. අද ලංකාවේ ලොකුවට තියෙන ක්‍රිකට්, රගර්, සඳහා ද ලිපිගොනු නඩත්තු වෙන්නේ අපේ ක්‍රීඩා සංවර්ධන දෙපාර්තමේන්තුවේ.ක්‍රීඩා සම්මේලන සංගම් ගැන සඳහන් වූ නිසා ප්‍රශ්නයක් නැඟෙනවා. අද ක්‍රීඩා සම්මේලනවල තිබෙන පරිපාලනය ක්‍රියාදාමය පිළිබඳව?අද රටේ ක්‍රීඩාව නග්ගනවා වගේම වට්ටන්න පාදක වන එකම සංවිධානය ක්‍රීඩා සම්මේලන සහ සංගම්. කලින් සඳහන් කළ අයුරින් ආසියාතික ක්‍රීඩා උළෙලේ පරාජයත් අත්විඳින්න වෙලා තියෙන්නේ ක්‍රීඩා සම්මේලනවල ක්‍රියාදාමයන් නිසා. ඔලිම්පික් හෝ වේවා පොදුරාජ්‍ය මණ්ඩල ක්‍රීඩා හෝ වේවා ආසියාතික ක්‍රීඩා උළෙල හෝ වේවා මේවාට සහභාගිවෙන්නේ ශ්‍රී ලංකාවේ ක්‍රීඩක ක්‍රීඩිකාවෝ. මට මතකයි පසුගිය දිනවල සිටි ක්‍රීඩා ඇමැතිවරුන් වරින් වර ක්‍රීඩා සම්මේලන නිලධාරීන් අමතා සඳහන් කර සිටියා. ඔබලාගේ සම්මේලන යටතේ රට වෙනුවෙන් තරග වදින ක්‍රීඩක ක්‍රීඩිකාවන් ඒ සඳහා යොමු කිරීම ඔබලාට බාරයි.අපි අමාත්‍යාංශය ලෙසින් ක්‍රීඩාවේ පුහුණුවට අවශ්‍ය යටිතල පහසුකමත් ලබා දෙනවා පුහුණුව සඳහා අවශ්‍ය ක්‍රීඩා උපකරණ ලබා දෙනවා. ඒවායින් නිසි ප්‍රයෝජන අරගෙන දක්ෂ ක්‍රීඩක ක්‍රීඩිකාවන් තෝරාගෙන පුහුණුවීම් ලබා දෙන්න. ක්‍රීඩා සංචිත පිහිටුවන්න. සංචිතවල ක්‍රීඩක ක්‍රීඩිකාවන්ට අවශ්‍ය ආහාර පෝෂණ පදාර්ථ විටමින් වෛද්‍ය පහසුකම් ලබා දෙන්නම්. රටට කීර්තිය ලබාදීමට ක්‍රීඩක ක්‍රීඩිකාවන් යොමු කරන්න කියලා.ඒ කාර්යභාරය ඔවුන්ගෙන් ඉටු වුණා ද?එහෙම වෙලා නැහැනේ. ඒ පසුබෑමේ වගකීම බාර ගන්නේ කවුද ක්‍රීඩා ඇමැතිවරය ද? ජාතික ඔලිම්පික් කමිටුව ද?මා හිතන විදිහට ක්‍රීඩා සම්මේලන සහ ක්‍රීඩක ක්‍රීඩිකාවන් අතේ තමයි ඒ වගකීම. ඉතින් ඒ වගකීම් හරිහැටි ඉටුවෙලා නැහැ. අපි පසුගිය ආසියාතික ක්‍රීඩා උලෙළ පහළොව පුරාවටම වැඩිම පදක්කම් දිනලා තියෙන්නේ මලල ක්‍රීඩාවෙන්. පසුගිය 15 වැනි ක්‍රීඩා උලෙළේදී අපිට හිමිවූ රිදී පදක්කම සහ ලෝකඩ පදක්කම් දෙක ලැබුණෙත් මලල ක්‍රීඩාවෙන්. අඩු තරමේ අපිට මෙවර ලෝකඩ පදක්කමක්වත් ලැබුණ ද? සමහරු ලෙඩ්ඩු වුණා. සමහරු යෂ්ටි මාරු වැරැද්දුවා. කවුද මේවාට වග කියන්නේ.ක්‍රීඩා සම්මේලන ගැන සඳහන් කළානේ. ඇතැම් සම්මේලන නීති විරෝධියි. ඇතැම් සම්මේලන හිතුවක්කාරයි, සමහරක් කම්මැළියි?මටත් මේ වන විට අවබෝධ වෙලා තියෙනවා අද අපේ රටේ ක්‍රීඩා සම්මේලනවල තත්ත්වය පිළිබඳව. ක්‍රීඩා පනතේ ප්‍රකාරව සමහර සම්මේලන ක්‍රියා කරන්නේ නැති බව. සම්මේලනවල නිලවරණවලදී අවශ්‍ය මූලික ක්‍රියාදාමයන් සපුරා නැති ක්‍රීඩා සම්මේලන පවා නිලවරණ පවත්වා තිබෙනවා. පිළිගත් ගිණුම් වාර්තා ඉදිරිපත් නොකළ, වසරේ තමන්ගේ ජාතික ශූරතාවය නොපවත්වපු සම්මේලන ද නිලවරණ පවත්වා තිබෙනවා.ඒ පිළිබඳ අධීක්ෂණය සහ මෙහෙයුම් කරලා තියෙන්නේ ක්‍රීඩා සංවර්ධන දෙපාර්තමේන්තුව නේද?ඇත්ත වෙන්න පුළුවන්. මම කලින් කිව්වනෙ, ක්‍රීඩාව ගොඩගන්න නම් මාත් එක්ක දුවන්න නිලධාරීන්ට ලෑස්ති වෙන්න කියල. බලමු ඉදිරියට.ක්‍රීඩා සම්මේලනවලට ලැබිලා තියෙන කාලය මදි. මාර්තු 31 වැනිදා සිට දෙසැම්බර් 31 වැනි දින දක්වා මාස නවයක කාලයක් පමණයි.ඒ ගැනත් මටත් වැටහිලා තියෙනවා. 1973 ක්‍රීඩා පනත සහ චක්‍ර ලේඛය අනුව තමයි දැනට කටයුතු කෙරෙන්නේ. වර්තමානයට ඔබින අයුරින් ක්‍රීඩා පනතේ සංශෝධන කීපයක් අවශ්‍යයි. ඒ ගැන ඉදිරියට කටයුතු කරනවා.මීට අමතරව ක්‍රීඩා අමාත්‍යාංශයේ ලියාපදිංචි ක්‍රීඩා සම්මේලන වලට වර්ගීකරණයක් ලබා දෙනවා, ප්‍රචලිත සහ ජනපි‍්‍රය ක්‍රීඩා අනුව. ඒ හරහා අවශ්‍ය මුදල් ප්‍රතිපාදන වෙන් කළ හැකියි. නිරීක්ෂණ කළ හැකියි.ක්‍රීඩා සම්මේලනවලට පත්වෙන්න තියෙන උනන්දුව, වැඩ කරන්න නැහැ නේද?බොහෝ දුරට ඇත්ත. නිලවරණ පැවැත්වෙනවා තනතුරුවලට පත් වෙනවා. නමුත් ඒ අය විදේශ රටකට කණ්ඩායමක් යවන කොට ක්‍රීඩා අමාත්‍යාංශය වටේ කැරකෙනවා. ස්වේච්ඡාවෙන් පත්වී යමක් කළ හැකි නිලධාරීන් ක්‍රීඩා සම්මේලනවලට පත් වෙන්න ඕනැ. අඩු තරමින් ඔවුන්ගේ වසරේ නියමිත ජාතික ශූරතාව පවත්වන්න තරම්වත් අනුග්‍රාහකයෙක් සොයාගන්න බැරි අයයි අද වැඩි හරියක් සම්මේලනවල ඉන්නේ. ඒ වුණාට ක්‍රීඩා කණ්ඩායම්වල ප්‍රධානින් ඔලිම්පික් කමිටුව හරහා විදේශ සංචාරවලට යන්න නම් කටයුතු සලස්වා ගන්නවා.තනතුරුවලට පමණක් නොව ඒ අය ළඟ ක්‍රීඩාවට ද ඇල්මක් තියෙන්න ඕන. තමන්ගේ ක්‍රීඩාව දියුණු කරගන්න ඒ අයත් අනුග්‍රාහකයින් සොයා කැපවෙන්න ඕන. එහෙම නැතුව මේ ගමන යන්න බැහැ.එක්තරා කාලයක් තිබුණ ක්‍රීඩාවේ ජාත්‍යන්තර ජයග්‍රහණ ලබා දෙන්න පෙර ක්‍රීඩක ක්‍රීඩිකාවන්ගේ පෞද්ගලිකත්වය, මානසිකත්වය සංවර්ධනය කිරීමේ වැඩ පිළිවෙළක්. විශේෂයෙන් මලල ක්‍රීඩාවේ ජාත්‍යන්තර මට්ටමින් පරිසාධන මට්ටමට ළඟාවූ කීප දෙනෙක් තෝරා ඔවුන්ට සුඛෝපභෝගී වාහන, ශීතකරණ, රූපවාහිනී ඇතුළත් වායු සමීකරණ කාමර ලබා දුන්නා. සැලකිය යුතු මාසික අනුග්‍රහයක් ලබා දුන්නා. ඒ හරහා ජගත් මලල ක්‍රීඩා උලෙළවලදී ඔලිම්පික් තරගවලදී, ආසියාතික තරගවලදී, අපට රන්, රිදී, ලෝකඩ පදක්කම් දිනා ලංකාව ජාත්‍යන්තරයට සලකුණු කරන්න හැකි වුණා.ඒ ඒ ව්‍යාපෘති සඳහා අනුග්‍රාහකයින් සොයා ගෙන ආරම්භ කළ යුතු මහා පරිමාණයේ වැඩ පිළිවෙළක් තියෙනවා. දැනට ක්‍රියාත්මක වන සෑම ක්‍රීඩාවකටම, අනුග්‍රාහකයකු බැගින් සොයා ගැනීම එක් අරමුණක්. මලල ක්‍රීඩාව විතරක් නෙවෙයි, ජාත්‍යන්තරයේ පදක්කම් දිනන්න පුළුවන් කායවර්ධන, බර ඉසිලීම, බොක්සිං වැනි ක්‍රීඩා ඉදිරියෙන් තියෙනවා. මේවා ‘මාර්කට්’ කරලා අනුග්‍රාහකයන් ඇදගන්න ඕන.ක්‍රීඩා අමාත්‍යාංශය යටතේ පවතින ක්‍රිකට් ක්‍රීඩාවට එවැනි අලෙවි ප්‍රවර්ධනයක් ලැබිලා තියෙනවා. ක්‍රීඩකයන් ඉන්නේ වෘත්තිය මට්ටමේ. ඔවුන් ලක්ෂ ගණන් මාසිකව උපයනවා. ඒ විතරක් නෙමේ ක්‍රිකට් ආයතනයේ සේවය කරන නිලධාරීන් ද ලොකු වේතන ලබනවා. මේ සියල්ලන්ම සිදුවන්නේ ක්‍රිකට් සම්මේලනයක් නොව, ක්‍රිකට් අතුරු පාලනයක් යටතේ. ඉතින් අතුරු පාලනයක් පත් කරන්නේ යම් ක්‍රීඩාවක් පිරිහෙද්දි ඒ ක්‍රීඩාව යථා තත්ත්වයට පත්වන තුරු විතරයි. නමුත් අද ක්‍රිකට් අතුරු පාලනයක් යටතේ දිගටම පවතිනවා.ක්‍රිකට් ක්‍රීඩාවේ නිලවරණයක් කියන්නේ මහා යුද්ධයක් වාගේ. ඒත් ප්‍රජාතන්ත්‍රවාදී ලෙසින් ක්‍රීඩා පනත අනුව ක්‍රිකට් ක්‍රීඩාවත් අතුරු පාලනයකින් බැහැරව කවදාහරි සම්මේලනයක් යටතට පත්වෙන්න ඕන.ඒ වුණාට අපිට ඉදිරියේදී ක්‍රිකට් ක්‍රීඩාවේ මහා ව්‍යාපෘතියක් තියෙනවා. ඒ ලෝක කුසලාන ක්‍රිකට් තරගාවලිය.ශ්‍රී ලංකාවේත් මෙවර තරග කීපයක් තියෙනවා. ඒ නිසා ලොකු අභියෝගයක් ඉදිරිපත් වෙලා තියෙනවා. ඒ සඳහා සුදුසු ලෙසින් සූරියවැව, පල්ලේකැලේ, ඛෙත්තාරාම ක්‍රීඩා පිටි සකස් කරන්න.තවමත් ඒවායේ ඉදිකිරීම් කෙරෙනව නේද?ඒ සියලු ඉදිකිරීම් අවසන් කරලා අපි ජනවාරි 15 දා ඒ ක්‍රීඩාංගණ තුනම ලෝක කුසලාන ක්‍රිකට් සංවිධාන කමිටුවට බාර දෙනවා.මෙවර ලෝක කුසලාන ක්‍රිකට් තරගාවලිය පිළිබඳව ඔබතුමාගේ බලාපොරොත්තු?මම පෞද්ගලිකවම ජාතික ක්‍රිකට් තේරීම් කමිටුව, ක්‍රිකට් ආයතනය සමඟ සාකච්ඡා කළා ලැබෙන තොරතුරු අනුව මෙවර ලෝක කුසලාන ක්‍රිකට් සංචිතයට දැනට සිටින සුදුසුම ක්‍රීඩකයන් නම් කරලා තියෙනවා. පසුගිය දිනවල පැවැති ජාත්‍යන්තර තරගවලදී ශ්‍රී ලංකා ක්‍රීඩකයින් දැක්වූ දස්කම් අනුව. මෙවර ලෝක කුසලානය ගැන හොඳ බලාපොරොත්තු රඳවා ගන්න පුළුවන්.පොදුවේ සඳහන් කරන විට ජාත්‍යන්තරව, ක්‍රීඩාව අතින් අපි දකුණු ආසියාවෙත් පහළින් සිටින්නේ. කඩා වැටි ඇති ක්‍රීඩාව ගොඩ ගැනීමේ අභියෝගයට ඔබ දැන් මුහුණ දී සිටින්නේ.අපට බැරි වෙන එකක් නැහැ. අපි අපටම ගැළපෙන ජාතික ක්‍රීඩා ප්‍රතිපත්තියක් සකස් කරන්න ඕන. අපිටම වෙන්වූ ජාතික ක්‍රීඩා අධිකාරියක් පිහිටුවන්න ඕන. එදා ඩන්කන් වයිට්ලා, ලාපීර්ලා ලෝකය ජය ගත්තා. ඉන් පසුව වසර ගණනකට පසුව අපේ ක්‍රීඩකයෝ ක්‍රිකට් ලෝක ශූරතාවය දිනුවා. මුරලි ලෝකයේ අග්‍රගණ්‍ය පන්දු යවන්නෙක් වුණා. සනත් ජයසූරිය දිල්ෂාන්ලා දක්ෂ පිතිකරුවන් වුණා. සුසන්තිකා ඔලිම්පික් පදක්කම දිනුවා. දර්ශලා සුගත්ලා රොහාන්ලා ආසියාව ජය ගත්තා. ප්‍රසන්න පීරිස් කායවර්ධන ක්‍රීඩාවෙන් ලෝකය ජය ගත්තා. දැන් තරමක් පසුබෑමකට ලක්වුණාට අපිට නැවත ඒ ජයග්‍රහණ ලබාගන්න පුළුවන්. අපි යමු.ක්‍රීඩාවේ නවෝදයක් කරා. එවැනි සුබ ගමනක් යාමට ක්‍රීඩා ඇමැතිතුමාට ‘පිට්ටනියෙන්’ ආසිරි පතමු.සුනිල් අභයවර්ධනකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>12</month>
      <day>19</day>
    </date>
    <link>http://www.silumina.lk/2010/12/19/_art.asp?fn=ay1012194</link>
    <topic>සිංගර් ෆිනෑන්ස් එයි</topic>
    <author/>
    <content>සති කිහිපයක් තිස්සේ ම කොටස් වෙළෙඳ පොළේ දක්නට තිබුණු ඇල්මැරුණු ස්වභාවය මේ සතියේත් දක්නට ලැබුණි. වරෙක ඉහළ යමින් ද තවත් විටක පහළ යමින් ද වෙළෙඳ පොළ ගනුදෙනු සිදුවිය. පසුගිය 13 වැනිදා සඳුදා ඉහළ ගිය කොටස් වෙළෙඳ පොළ 14 වැනිදා පහළ ගියේ ය.විශේෂිත වූ ගනුදෙනු සිදු නොවූවත් එම සතියේ සිදු වූ විශේෂතම ගනුදෙනුව ලෙස දැක්විය හැක්කේ පසුගිය සඳුදා එම්.ටී.ඩී. වෝකර්ස් (XR) කොටසක මිල රුපියල් 448.50 සිට රුපියල් 60.00 ක් දක්වා පහළ බැස යාමයි. දිනය අවසානයේ රුපියල් 91.90 ක් වශයෙන් එම කොටසක මිල දැක්වුණු අතර දිනය අවසානයේ පහළ යාම රුපියල් 356. 60 ක් ලෙස දැක්විණි. මේ වසරේ සිදුවූ විශාලම පහළ යාම එය ලෙසත් හැඳින්විය හැකි ය.අඟහරුවාදා සිදු වූ ගනුදෙනු අවසානයේ කොටස් වෙළෙඳ පොළේ සිදුවූ පහළ යාම පෙන්නුම් කෙළේ නත්තල් උත්සව සමය නිසා වෙළෙඳ පොළ පහළ යන බවකි. ලාෆ් ගෑස් සමාගමේ කොටසක් අඟහරුවාදා දිනය අවසන් වන විට රුපියල් 27.50 ක් දක්වා මිල පැවතුණේ පෙර දින රුපියල් 24.30 ක පැවැති මිල පහත හෙලමිනි.එහෙත් හයිඩ්‍රො පවර් ෆ්‍රී ලංකා කොටසක මිල එතරම් පහළ ගියේ නැත. රුපියල් 15.10 ක පැවැති මිල රුපියල් 15.00 ක් දක්වා පමණක් අගය සත 10 කින් අඩු විය. කෙසේ වුවත් පසුගිය සතියේ සම්පත් බැංකුව හා එස් එම් බී ලීසිං සමාගම් කොටස් විශාල ලෙස අලෙවි විය. සඳුදා දිනයේ දී පමණක් සම්පත් බැංකුවේ කොටස් දෙකෝටි තිස් දෙලක්ෂ දාහත් දහස් හය සීයක් (23217600) අලෙවි විය. ඒ උපරිමය රුපියල් 265 ක් සහ අවමය 260.90 ක් ලෙස පෙන්වමිනි. එදින අවසානයේ කොටසක මිල රුපියල් 6.10 කින් ඉහළ නැඟ තිබුණි. අඟහරුවාදා දිනයේ දී රුපියල් 262.00 ක් දක්වා සම්පත් බැංකුවේ කොටසක මිල ඉහළ ගියේ ය. අඟහරුවාදා සම්පත් බැංකුවේ කොටස් පහළොස් ලක්ෂ පනස් අට දහස් පන්සීයක් අලෙවි විය.එස් එම් බී ලීසිං (NV) කොටස් එක්කෝටි විසිතුන් ලක්ෂ හැට අට දහස් නමසියක් අලෙවි වී තිබුණේ පසුගිය සඳුදා ය. එසේ ම අඟහරුවාදා ද කොටස් හැත්තෑ තුන් ලක්ෂ එක සියයක් (7300100) අලෙවි විය.මේ අලෙවියත් සිදු වූයේ එස් එම් බී ඡන්ද බලය සහිත කොටස් සහ එස්එම්බී ලීසිං (war = Con  2011) කොටස් ද වෙළෙඳ පොළේ අලෙවි වෙමින් පවතිද්දීය.10 වැනිදා සිකුරාදා ගනුදෙනු 10283 ක් සිදුව තිබූ ගනුදෙනු සංඛ්‍යාව සඳුදා වනවිට 9507 ක් දක්වාත් අඟහරුවාදා වනවිට 7042 ක් දක්වාත් අඩු වී තිබුණි.ශ්‍රී ලංකා සුරැකුම්පත් හා විනිමය කොමිසම් සභාව විසින් සමාගම් තුනකට 10% ක මිල පරාසය පනවා තිබුණි.මේ අතර බයිරහා ෆාම්ස් ආයතනය ලාභාංශ නිවේදනය කළ අතර ඒ කොටසකට රුපියල් 2.00 ක් බැගිනි. අඟහරුවාදා දිනය නිමාවන විට සමස්ත කොටස් මිල දර්ශකය ඒකක 6385.60 ක් ලෙස දැක්වුණි. පෙර දින එය දැක්වුණේ ඒකක 6436.82 ක් ලෙසිනි. මිලංකා මිල දර්ශකය ද පෙරදින පැවතියේ ඒකක 6895.55 ක් ලෙසින් වන අතර එය අඟහරුවාදා වනවිට ඒකක 6842.72 ක් දක්වා අඩු වී තිබුණි.මේ සතියේ කොළඹ කොටස් වෙළෙඳ පොළ පමණක් නොව අවට රටවල වැඩි වී යන කොටස් වෙළෙඳ පොළවල් ද යම් අඩුවීමක් පෙන්නුම් කර තිබුණි.අප පසුගිය සතියක ප්‍රකාශ කෙළේ බංග්ලාදේශයේ ඩකා කොටස් වෙළෙඳ පොළ වර්ෂයේ තුන්වෙනි පහළ යාම වාර්තා කළ බවයි.මේ සතියේ කොටස් වෙළෙඳ පොළ ගැන විශේෂයෙන් කිව යුත්තේ සින්ගර් ෆිනෑන්ස් කොටස් නිකුතුව අරඹන බව දැන්වීමයි.සින්ගර් ෆිනෑන්ස් සාමාන්‍ය කොටස් 26666667 ක් එකක් රුපියල් 15 ක් බැගින් වූ වෙළෙඳ අගයකින් නිකුත් කරන බව දන්වා ඇත. එහි නාමික අගය රුපියල් 10 කි.තාරක වික්‍රමසේකරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>12</month>
      <day>19</day>
    </date>
    <link>http://www.silumina.lk/2010/12/19/_art.asp?fn=aj1012191</link>
    <topic>මිල කළ නොහැකි මැණික් ජනපතිතුමාගේ පරීක්ෂාවට</topic>
    <author/>
    <content>මිල කළ නොහැකි මැණික් ජනපතිතුමාගේ පරීක්ෂාවටමෙරටින් හමුවුණ මිල කළ නොහැකි වටිනාකමකින් යුත් විශාල නිල් ආරුනූල් සහ වෛරෝඩි මැණික් දෙකක් මහින්ද රාජපක්ෂ ජනාධිපතිතුමා සිරිමාවෝ බණ්ඩාරනායක සම්මන්ත්‍රණ ශාලාවේදී පසුගියදා පැවැති ‘ජුවෙල්ස් ශ්‍රී ලංකා 2010’ ස්වර්ණාභරණ, මැණික් හා ඛනිජ අන්තර්ජාතික වෙළෙඳ ප්‍රදර්ශනයට සහභාගි වූ අවස්ථාවේදී පරීක්ෂාවට ලක් කෙළේය.යුද්ධය අවසන් කර රටට සාමය උදාකර දී සංවර්ධනය කරා රට යොමු කර සිදුකරන ලද සේවාවට උපහාර වශයෙන් ජනාධිපතිතුමාට ද එහිදී නායකත්වයේ මාණික්‍යයක් ද පිරිනැමිණි.පරිසර ඇමැති අනුර ප්‍රියදර්ශන යාපා මහතාගේ උපදෙස් හා මඟපෙන්වීම යටතේ ජාතික මැණික් හා ස්වර්ණාභරණ අධිකාරිය සහ රත්න විද්‍යාඥයන්ගේ සංගමය ඒකාබද්ධව මේ ප්‍රදර්ශනය සංවිධානය කර තිබිණි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>12</month>
      <day>19</day>
    </date>
    <link>http://www.silumina.lk/2010/12/19/_art.asp?fn=aj1012192</link>
    <topic>ශ්‍රී නාරායන ගුරු සංසදයේ 75 වසරක ප්‍රජා සංවර්ධනය සැමර</topic>
    <author/>
    <content>ශ්‍රී නාරායන ගුරු සංසදයේ 75 වසරක ප්‍රජා සංවර්ධනය සැමරනවමනි පුවත්පතේ කර්තෘ සහ ප්‍රධානි, අල්හාජ්, එන්.එම්. අමීන් කැලණිය විශ්ව විද්‍යාලයේ දර්ශන විද්‍යා අංශයේ ජ්‍යෙෂ්ඨ මහාචාර්ය දයා එදිරිසිංහ ශ්‍රී ලංකාවේ ශ්‍රී නාරායන ගුරු සංසදයේ සභාපති එම්.කේ. රාහුලාන්, රෙව්ලොන් ලංකා පුද්ගලික සමාගමේ සාමාන්‍යාධිකාරි, ශ්‍රී ලංකා නාරායන ගුරු සංසදයේ ජාත්‍යන්තර සම්බන්ධීකාරක සහ ලෝක සම්මේලන සංවිධානයේ ලේකම් ටී.එස්. ප්‍රකාශ් මහතා සහ ICICI බැංකුවේ ශ්‍රී ලංකා ප්‍රධානී ප්‍රේම් කුමාර් තම්පි මහත්වරු සම්මේලනය පිළිබඳ මාධ්‍යයට කරුණු පැහැදිලි කරන හමුවට එක්වී.සමාජයීය වගකීම් සඳහා කැපවුණු විවිධ සංස්කෘතින්ට අයත් නියෝජිතයන්ගේ සමුළුවක් අදත් හෙටත් බණ්ඩාරනායක අන්තර්ජාතික සම්මන්ත්‍රණ ශාලාවේදී පැවැත්වේ.ශ්‍රී ලංකාවේ ශ්‍රී නාරායන ගුරු සංසදය සංවිධානය කරන මේ සම්මේලනය, එම සංසදයේ ශ්‍රී ලංකා ප්‍රජාව සහ මිනිස් ජීවිත ගොඩනැඟීමේ මෙහෙවරේ 75 වැනි වසර සැමරීම වෙනුවෙන් පැවැත්වේ.සංසදය මගින් කෙරීගෙන යන වැඩසටහන් අතරින් එකක් වන්නේ දේශීය උපාධි සහ පශ්චාත් උපාධි අපේක්ෂකයින්ට ඉන්දියාවේ ශිෂ්‍යත්ව ලබාදීම ය. මේ ආකාරයට සිංහල භාෂාව ඉන්දියාවේ ස්ථාපිත කිරීමටත්, හින්දි සහ සංස්කෘත භාෂා ශ්‍රී ලංකාවට හඳුන්වා දීමටත් සංසදය අදහස් කරයි.මෙම සංසදය විවෘත වන්නේ ව්‍යාපාරික ප්‍රජාව වෙත පමණක් නොවේ. සුදුසු කාරණයක් ඉදිරිපත් කිරීමට මනුෂ්‍යයෙකු වන ඕනෑම පුද්ගලයෙකුට එහි දොරටු විවෘතව පවතී. සංසදයේ මූලික කාර්යයන් පිළිබඳ අත්දැකීම් ලබාගැනීමට හැකි ආකර්ෂණීය සැසිවාරයන් හා ක්‍රියාකාරකම් මෙම ගෝලීය සම්මේලනයේ දී දින දෙක ඇතුළත පවත්වනු ඇත. විවිධ පසුබිම් සහිත ශ්‍රේෂ්ඨ චින්තකයන්, දාර්ශනිකයන් පැමිණ මෙහිදී දේශන පැවැත්වීමට නියමිත ය.නවදිල්ලි CSDS හි සාමාජික මහාචාර්ය අශීෂ් නන්දි, කේරල ජාත්‍යන්තර මධ්‍යස්ථානයේ අධ්‍යක්ෂ ජෙනරාල් ටී.පී. ශ්‍රීනිවාසන්, ඉන්දියානු රාජ්‍ය සංස්කෘතික දෙපාර්තමේන්තුවේ පරිපාලක ආචාර්ය සී.වී. ආනන්ද බෝස්, ලොස් ඇන්ජලීස්හි කැලිෆෝනියා විශ්ව විද්‍යාලයේ මහාචාර්ය විනයා ලාල්, චින්තක හා ලේඛක මහාචාර්යය බී. රජීවන්, සිංගප්පූරු පාර්ලිමේන්තු සාමාජික විශ්වා සදාසිවන්ඩ් මහතා හා විස්කොන්සින් සරසවියේ මහාචාර්යය රෝබි රාජන් මෙහි විවිධ සැසිවාරයන් පැවැත්වීමට නියමිත ය. සමුළුවේ පළමු දින දාර්ශනික වැඩසටහන් සඳහා ද දෙවෙනි දින ක්‍රියාකාරී සැලසුමක් සකස් කිරීම සඳහා ද වෙන්වනු ඇත. සමුළුවේ බලාපොරොත්තු ඉදිරියට ගෙනයාමට, එනම් ලංකාවේ සංවර්ධනය අධ්‍යාපනය හා සෞඛ්‍යය, තාක්ෂණය, පරිසර සංරක්ෂණය හා සංස්කෘතික අංග ඇතුළු සමාජීය ආර්ථික කටයුතු පදනම් කරගනිමින් මෙම ක්‍රියාකාරී සැලසුම පිළියෙළ කරයි. කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>12</month>
      <day>19</day>
    </date>
    <link>http://www.silumina.lk/2010/12/19/_art.asp?fn=aj1012193</link>
    <topic>කරාපිටියට ‘මාර්ක්ස් සත්කාරය”</topic>
    <author/>
    <content>කරාපිටියට ‘මාර්ක්ස් සත්කාරය”මාර්ක්ස් හෙලත්කෙයාර් සමාගම ගාලු වෛද්‍ය සංගමයේ සහයෝගය ඇතිව ‘මාර්ක්ස් සත්කාරය’ වැඩසටහන යටතේ, ගාල්ලේ කරාපිටිය රෝහලේ වෛද්‍ය වෘත්තිකයන්ට පුහුණු වැඩසටහනක් පවත්වනු ලැබීය.මාර්ක්ස් හෙල්ත්කෙයාර් සමාගමේ අධ්‍යක්ෂ, වෛද්‍ය, එස්. මහකලන්ද මහතා පැවසූ පරිදි, එම සමාජ සත්කාර වැඩසටහන යටතේ පසුගිය මාසයේදි රෝහලට අනුයුක්ත වෛද්‍ය විශේෂඥවරුන් හා පශ්චාත් උපාධි සඳහා පුහුණුව ලබන්නන්ගේ සහභාගිත්වයෙන් වැඩමුළුවක් පැවැත්විණි. මාර්ක්ස් හෙල්ත්කෙයාර් අධ්‍යක්ෂ, වෛද්‍ය, එස්. මහකලන්ද මහතා පැවසුවේ මෙම “මාර්ක්ස් සත්කාරය” නම් වැඩසටහන අප සමාගමේ ආයතනික සමාජ සත්කාර වැඩසටහන යටතේ කෙරෙන, කේන්ද්‍රීය අංගයක්, යහපත් ශ්‍රී ලංකාවක් සඳහා සුව ආරක්ෂණ ක්ෂේත්‍රයේ අලුත් ම සංවර්ධනයන් හා අති නවීන තාක්ෂණික විධිවල නවතම තත්ත්වය පිළිබඳව දැනුවත් කිරීමට මෙවැනි වැඩසටහන් අඛණ්ඩව ශ්‍රී ලංකාවේ වෛද්‍ය වෘත්තිකයන් වෙනුවෙන් පැවැත්මට ද අප අදහස් කරනවා යනුවෙනි.ඒෂියන් පේන්ට්ස් ලංකා සමාගම තම විශිෂ්ටතම අලෙවි නියෝජිතයන් 100 දෙනකුට අධික සංඛ්‍යාවකට ස්විස්ටර්ලන්තය, තායිලන්තය හා හොංකොං වෙතට විදෙස් සංචාර පිරිනමයි.ඒෂියන් පේන්ට්ස් “පි‍්‍රවිලේජ් ක්ලබ්” හි ඇතුළත් අළෙවි නියෝජිතයන් හට ස්විස්ටර්ලන්තයේ සංචාරය කිරීමට අවස්ථාව හිමි වූ අතර මූල්‍ය වසර තුළ විකුණුම් ඉලක්ක ඉක්මවා ඇති අලෙවි නියෝජිතයන්ට තායිලන්තය හා හොංකොං වෙතට සංචාර දෙකක් පිරිනැමිණි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>12</month>
      <day>19</day>
    </date>
    <link>http://www.silumina.lk/2010/12/19/_art.asp?fn=aj1012194</link>
    <topic>ඔටාරාට ජගත් සම්මානයක්</topic>
    <author/>
    <content>ඔටාරාට ජගත් සම්මානයක්ලොව වටා හොඳම කාන්තා ව්‍යවසායකයන් තෝරන ඇමෙරිකාවේ ස්ටීව් සම්මාන උලෙළේදී විශිෂ්ටතම සම්මානයක් හිමිකර ගැනීමට ඔඩෙල් නිර්මාතෘ ඔටාරා ගුණවර්ධන මහත්මිය සමත් වූවාය.මෑතකදී නිව්යෝර්ක් හි මැරියට් මාකිස් හෝටලයේදී උත්සවාකාරයෙන් පැවැත්වූ සම්මානෝත්සවයේදී සේවා - නොවන ව්‍යාපාර අතර හොඳම ව්‍යවසායකත්වය සඳහා සම්මානය ගුණවර්ධන මහත්මියට ප්‍රදානය කරන ලදී.මාලබේ පුංචි කාර් නිවස පෞද්ගලික සමාගම සිය සේවා කටයුතු මුළුමනින්ම පරිගණක ගතකරයි.තාක්ෂණයේ නවතම පහසුකම් උපයෝගී කරගනිමින් විශේෂ සේවාවන් රැසක් මේ යටතේ සිය පාරිභෝගික ජනතාව වෙත ලබාදීමට එම සමාගම හැකියාව ලබා ඇත.පුංචි කාර් නිවස මඟින් වාහනයක් විකිණීම සඳහා භාර ගත් සැණින්ම එම වාහනය පිළිබඳ තොරතුරු www.punchicar.com  වෙබ් අඩවිය වෙත ස්වයංක්‍රීයව යොමුවේ. එසේම පුංචි කාර් නිවසේ ඇති වාහනයකට අත්තිකාරම් මුදලක් ලබාගෙන වෙන්කළ සැණින්ම එම වාහනය පිළිබඳ තොරතුරු වෙබ් අඩවියෙන් ද ස්වයංක්‍රීයවම ඉවත්වේ. මෙමඟින් නිසැක වශයෙන්ම පුංචි කාර් නිවස වාහන අංගණයේ ඒ මොහොත වන විට පරීක්ෂා කළ හැකි වාහන පමණක්ම වෙබ් අඩවියේ ඇතුළත් වෙයි.විකිණීම සඳහා විකිණුම්කරුවෙකු වාහනයක් පුංචි කාර් නිවසේ තැබූ පසු එයට අත්තිකාරම් මුදලක් ලබා ගත් වහාම ඒ පිළිබඳව එස්.එම්.එස්.පණිවුඩයක් විකුණුම්කරුගේ ජංගම දුරකථනයෙහි ස්වයංක්‍රීයවම සටහන් වේ.මෙතෙක් මසකට වරක් පැවැත්වූ දැවැන්ත වාහන පොළ දැන් සතියේ සෑම ඉරිදාවකම පැවැත්වීමට ද පුංචි කාර් නිවසට හැකියාව ලැබී ඇත. සතියේ වාහන පොළ ලීසිං සේවා සමාගම් හතරක් මඟින් ඒ ඒ සතිය ආවරණය කෙරේ. කොමර්ෂල් ලීසිං සමාගම, සිංගර් ෆිනෑන්ස් සමාගම, මර්කන්ටයිල් ඉන්වෙස්ට්මන්ට්ස් සමාගම සහ එල්.බී.ෆිනෑන්ස් සමාගම මාසයේ සති හතරෙහි ලීසිං සේවාවන් සැපයීම සඳහා පුංචි කාර් නිවසෙහි රැඳී සිටී.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>12</month>
      <day>19</day>
    </date>
    <link>http://www.silumina.lk/2010/12/19/_art.asp?fn=aj1012195</link>
    <topic>ස්වභාවික රසයෙන් යුත් එලිෆන්ට් හවුස් අයිස් ක්‍රීම් පෙළක්</topic>
    <author/>
    <content>ස්වභාවික රසයෙන් යුත් එලිෆන්ට් හවුස් අයිස් ක්‍රීම් පෙළක්දේශීය ගොවින්ගේ පලතුරු ලබා ගෙන ස්වභාවික අමුද්‍රව්‍ය යොදාගෙන අලුත් එලිෆන්ට් හවුස් අයිස්ක්‍රීම් නිෂ්පාදන පෙළක් හඳුන්වා දෙයි.ඒ අතර වන 2 Bar පලම් රස දෙකකින් යුක්තය. මේ නිෂ්පාදනයේ විශේෂත්වය ජෙලි වීමය. ජෙලි සහිත අයිස්ක්‍රීම් වෙළෙඳපළට හඳුන්වා දෙන පළමු අවස්ථාව ද මෙය වේ. රස 6 කින් එන මිනි ජම්බෝ ජොලි අනෙක් හඳුන්වා දීම බව එලිෆන්ට් හවුස් ශීත ආහාර අංශ ප්‍රධානි නීල් සමරසිංහ මහතා කියයි.“වෙළෙඳපළ වැඩි ඉල්ලුම ලබා ගැනීමේ අපේ අරමුණු ස්වභාවික රසයෙන් යුත් හොඳම නිෂ්පාදන පාරිභෝගිකයාට ලබා දීමයි” සමරසිංහ මහතා කියයි.“අයිස්ක්‍රීම් ව්‍යාපාරයේ වර්ධන අපට පමණක් නොවේ මුළු සමාජයටම වැදගත් වෙනවා. දේශීය වශයෙන් පමණක් අප අමුද්‍රව්‍ය ලබා ගන්නා නිසා අප අයිස්ක්‍රීම් නිෂ්පාදන ක්‍රියාවලියේ දී දේශීය ගොවීන්ගේ අතමිට සරු වෙනවා. එය ගමේ ආර්ථිකය වර්ධනයට රුකුලක්” යැයි ජෝන් කීල්ස් පාරිභෝගික ආහාර සමූහයේ සභාපති ජිත් ගුණරත්න මහතා කියයි.එටිසලාට් ලංකා සමාගම විසින් එටිසලාට් ‘ඩිස්කවර්’ පසු ගෙවුම් සබඳතා සමඟ නොමිලේ ජංගම දුරකථන ලබාදීමේ ප්‍රවර්ධන වැඩසටහනක් ආරම්භ කරයි. පසුගෙවීම් සබඳතා ප්‍රවර්ධනය කිරීමේ අරමුණින් එටිසලාට් සමාගම විසින් ආරම්භ කරන ලද මෙම ප්‍රවර්ධන වැඩසටහන යටතේ පාරිභෝගිකයන්ට ප්‍රසිද්ධ වෙළෙඳ නාමවලින් එන ජංගම දුරකථන සිය කැමැත්තට සරිලන පරිද්දෙන් තෝරාගැනීමට අවස්ථාව හිමිවේ.ලැක්බෙරි දුරකථනවල සුපිරි තාක්ෂණය හා නවීන විලාසිතා නිසා මෑතකදී ඒවා ශීඝ්‍රයෙන් ජනප්‍රියත්වයට පත්වූ අතර ”ඕතචජඬඡඥපපර ටධප ඥමඥපරධදඥ” තේමාව යටතේ එටිසලාට් ඇරැඹූ බ්ලැක්බෙරි ප්‍රවර්ධන ව්‍යාපාරය මෙරට බ්ලැක්බෙරි දුරකථන ජනප්‍රියත්වයට බොහෝ සෙයින් ඉවහල් විය. ආරම්භයේදී මිල අධික, සාමාන්‍ය පාරිභෝගිකයාගේ ළඟා වීමේ සීමාවෙන් ඔබ්බට ගිය සුපිරි නිෂ්පාදනයක් ලෙස සැලකුණු බ්ලැක්බෙරි දුරකථනය, එටිසලාට් බ්ලැක්බෙරි විප්ලවය හේතුවෙන් සියලු දෙනාටම පරිහරණය සඳහා විවෘත භාණ්ඩයක් බවට පත්විය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>12</month>
      <day>19</day>
    </date>
    <link>http://www.silumina.lk/2010/12/19/_art.asp?fn=aj1012196</link>
    <topic>පොටෝ ටෙක්නිකා සමාගමෙන් නව නිකොන් ඩිජිටල් කැමරා පෙළක්</topic>
    <author/>
    <content>පොටෝ ටෙක්නිකා සමාගමෙන් නව නිකොන් ඩිජිටල් කැමරා පෙළක්ජපානයේ නිකොන් කැමරා නිෂ්පාදන සමාගම විසින් එළඹෙන නත්තල් සහ අලුත් අවුරුදු උත්සව සමය සඳහා ම විශේෂයෙන් නිෂ්පාදනය කරන ලද නව නිකොන් කැමරා පෙළක්, පොටෝ ටෙක්නිකා සමාගම වෙළෙඳ පොළට හඳුන්වා දී ඇත. නිකොන් කැමරා සඳහා ශ්‍රී ලංකාවේ බලයලත් අලෙවි නියෝජිතයා වන්නේ කොල්ලුපිටියේ පොටෝ ටෙක්නිකා සමාගමයි.මෙගා පික්සල් වැඩි ප්‍රමාණයකින් සමන්විත මෙම කැමරා වර්ණ අටක, මාදිලි අටක් අතරින් පාරිභෝගිකයන්ට කැමති මාදිලියක් තෝරාගත හැකි ය. ඩ්ච් තාක්ෂණය සහිත වීඩියෝ පහසුකම් ඇති අතර පැය එකහමාරක් අඛණ්ඩව වීඩියෝ කළ හැකි ය. ඡායාරූප කැමරාවේ තිබියදීම සකස් කර ගැනීමේ පහසුකම් ඇත.නිකොන්, පෙන්ටෙක්ස්, යශිකා යනාදී ලෝක ප්‍රසිද්ධ කැමරා සහ කැමරා උපකරණවල ශ්‍රී ලංකාවේ නිල නියෝජිතයා පොටෝ ටෙක්නිකා සමාගමයි.ලංකා අයි ඕ සී සමාගම විසින් නවතම ඉන්ධන අලෙවි සැලක් පුත්තලම අධිවේගී මාර්ගයෙහි, මාරවිලදී පසුගියදා විවෘත කරන ලදි. ලංකා අයි ඕ සී සභාපති ජී. සී. දාගා මහතා මාරවිල ඉන්ධන පිරවුම් හළ විවෘත කළ අවස්ථාව. අරලිය ඉන්ධන පිරවුම්හලේ බී. සුනේත්‍රා ලයිටෝලර් මහත්මිය ද මෙහි සිටී.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>12</month>
      <day>19</day>
    </date>
    <link>http://www.silumina.lk/2010/12/19/_art.asp?fn=aj1012197</link>
    <topic>ශ්‍රී ලංකා ඉන්ෂුවරන්ස් ස්ටාර් එවෝර්ඩ්ස් උලෙළේදී 330 කට සම්මාන</topic>
    <author/>
    <content>ශ්‍රී ලංකා ඉන්ෂුවරන්ස් ස්ටාර් එවෝර්ඩ්ස් උලෙළේදී 330 කට සම්මානදිවයිනේ හොඳම රක්ෂණ උපදේශක (සාමාන්‍ය රක්ෂණ) ලෙස සම්මාන දිනු ඉරෝෂ ප්‍රනාන්දු මහතාට ශ්‍රී ලංකා ඉන්ෂුවරන්ස් සභාපති ගාමිණී සෙනරත් මහතා සුබ පැතූ අයුරු. ජ්‍යෙෂ්ඨ ඇමැති ආචාර්ය සරත් අමුණුගම, කළමනාකාර අධ්‍ය්‍යක්ෂ ප්‍රධාන විධ්‍යාක නිලධාරී මොහාන් ද අල්විස් මහත්වරු ද මෙහි වෙති.ශ්‍රී ලංකා ඉන්ෂුවරන්ස් අලෙවි බළකායේ “ස්ටාර් එවෝර්ඩ්ස්” වාර්ෂික අලෙවි සම්මාන රාත්‍රිය පසුගිය දා පැවැත්විණි. ශ්‍රී ලංකා ඉන්ෂුවරන්ස් සභාපති ගාමිණි සෙනරත් මහතා සහ කළමනාකාර අධ්‍යක්ෂ / ප්‍රධාන විධායක නිලධාරී මොහාන් ද අල්විස් මහතා ඇතුළු අධ්‍යක්ෂ මණ්ඩලයේ ප්‍රධානත්වයෙන් පැවැති එම සම්මාන රාත්‍රියට විදේශ මූල්‍ය සහයෝගීතාව පිළිබඳ ජ්‍යෙෂ්ඨ අමාත්‍ය සරත් අමුණුගම මහතා ප්‍රධාන ආරාධිතයා වශයෙන් සහභාගි විය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>12</month>
      <day>19</day>
    </date>
    <link>http://www.silumina.lk/2010/12/19/_art.asp?fn=aj1012198</link>
    <topic>ලින්ක් නැචුරල් සමාගමෙන් තවත් ශාකමය නිෂ්පාදන පෙළක්</topic>
    <author/>
    <content>ලින්ක් නැචුරල් සමාගමෙන් තවත් ශාකමය නිෂ්පාදන පෙළක්ලින්ක් නැචුරල් සභාපති දේවපි‍්‍රය නුගවෙල මහතා ‘අර්ත් එසන්ස්’ වෙළෙඳපළට හඳුන්වා දුන් අවස්ථාවේ.ශාකමය හා ශාක ඖෂධීය නිෂ්පාදන ජනතාවට ලබා දීමේ ශ්‍රී ලාංකීය ප්‍රමුඛ ආයතනය වන ලින්ක් නැචුරල් සමාගම, නවතම රූපලාවණ්‍ය ශාකමය නිෂ්පාදන පෙළක් “අර්ත් එසන්ස්” නමින් වෙළෙඳ පළට හඳුන්වා දෙයි.ගුණාත්මක රූපලාවණ්‍ය ශාකමය නිෂ්පාදන පිළිබඳව උනන්දුවක් දක්වන කාන්තාවන්, එයින් ලබා ගත හැකි ප්‍රයෝජන හා යහපත මැනවින් දන්නා බවත් එම දැනුවත් අත්දැකීම ශ්‍රී ලාංකික කාන්තාවන්ට ද ලබා දීමේ අරමුණින්, ජාත්‍යන්තර තත්ත්වයෙන් යුත් “අර්ත් එසන්ස්” රූපලාවණ්‍ය ශාකමය නිෂ්පාදන වෙළෙඳ පළට හඳුන්වා දුන් බවත් එම සත්කාරක අංශ කළමනාකාරිනි, නාලිකා ජයසූරිය මහත්මිය පැවසුවාය.“මේ නව ‘අර්ත් එසන්ස්’ රූපලාවණ්‍ය ශාකමය නිෂ්පාදන පෙළෙහි විශේෂත්වය වනුයේ ආයුර්වේදයේ අත්දුටු ඉපැරණි දැනුම් සම්භාරය, නවීන විද්‍යාත්මක හා තාක්ෂණ ක්‍රමවේද යොදා ගනිමින් නූතන සමාජයට ඔබින ලෙස නිෂ්පාදනය කර තිබීමයි” යැයි ද ඇය පැහැදිලි කළාය.“අර්ත් එසන්ස්” රූපලාවණ්‍ය ශාකමය නිෂ්පාදන කාණ්ඩයට හිස කෙස්, සම, අත් පා, ආදි වූ සිරුරේ විවිධ අංගයන් ගේ රූපලාවණ්‍ය රැක දෙන නිෂ්පාදන රැසක් ඇතුළත් ය. එපමණක් නොව, ස්පා සුවතාවය සඳහා භාවිත වන මසාජ් ඔයිල්, කැරිය ඔයිල්, එසෙන්ෂල් ඔයිල් සමඟ ඔයිල් බ්ලෙන්ඩ්ස් ආදිය ද ‘අර්ත් එසන්ස්’ නිෂ්පාදන පෙළට අයත් වීම තව විශේෂත්වයක් බව ඇය කීවාය. තත්ත්ව කළමනාකරණය සඳහා ISO ‍9001 සහතිකය ද, පරිසර කළමනාකරණය සඳහා ISO ‍ 14001 සහතිකය ද නිෂ්පාදනවල ආරක්ෂාව සඳහා HACCP සහතිකය ද ලින්ක් නැචුරල් සමාගම ලබා ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>12</month>
      <day>19</day>
    </date>
    <link>http://www.silumina.lk/2010/12/19/_art.asp?fn=aj1012199</link>
    <topic>කැල්ටෙක්ස් රෝඩ් ස්ටාර් ජයග්‍රාහකට දසලක්ෂයක මුදල් තෑගි</topic>
    <author> ඡයා- කවීන්ද්‍ර පෙරේරා</author>
    <content>කැල්ටෙක්ස් රෝඩ් ස්ටාර් ජයග්‍රාහකට දසලක්ෂයක මුදල් තෑගිනියෝජ්‍ය පොලිස්පති අශොක් විජේතිලක මහතා අතින් ජයග්‍රාහක තුසිත වීරමුණ්ඩ මහතා ත්‍යාගය ලබාගත් අයුරු. ඩෙව් රෝන් ප්‍රධාන විධායක නිලධාරී කිෂු ගෝමස් සාමාන්‍යාධිකාරී බර්ට්‍රම් පෝල් මහත්වරු ද මෙහි වෙති. ඡයා- කවීන්ද්‍ර පෙරේරා‘කැල්ටෙක්ස් රෝඩ් ස්ටාර්’ තරගාවලියේ සම්මාන ප්‍රදාන උලෙළ කොළඹ කැල්ටෙක්ස් ප්‍රධාන කාර්යාලයේදී පසුගියදා සිදු කෙරිණි.කැල්ටෙක්ස් රෝඩ් ස්ටාර් තරගයේ ප්‍රධාන ත්‍යාගය හිමි වූයේ වත්තල තුසිත වීරමුණ්ඩටය. දෙවැනි සහ තෙවැනි ස්ථාන හිමි වූයේ ගම්පහ ප්‍රජානි නිලන්ති රාජකරුණාට සහ අනුරාධපුර ආර්. එම්. රණවීර බණ්ඩාරටය.‘කැල්ටෙක්ස් රෝඩ් ස්ටාර්’ තරගාවලිය අදියර දෙකක් යටතේ පැවැත්විණි.පළමු අදියර යටතේ සියලුම මාදිලියේ වාහන දහසකට ආසන්න ප්‍රමාණයක් පදවන රියදුරන් තෝරාගෙන ඔවුන්ගේ දක්ෂ රියදුරු හැකියාව සහ මාර්ග නීතිරීතිවලට ගරු කරන අයුරු සැලකිල්ලට ගෙන විශේෂ තෑගි පාර්සල පිරිනැමිණි.දෙවැනි අදියර යටතේ විවිධ නගරවලින් ආරක්ෂිතව රිය පදවන පුද්ගලයන් තෝරාගෙන පිළිවෙළින් රුපියල් 1,000,000 ක්, රුපියල් 500,000 ක් සහ රුපියල් 250,000 ක් වටිනා රක්ෂණ ආවරණ ලබා දීමට ද පියවර ගැනිණි.අවසාන අදියරේ දී කැල්ටෙක්ස් ‘රෝඩ් ස්ටාර්’ ජයග්‍රාහකයා ලෙස තෝරා ගනු ලැබූ තරගකරුට රුපියල් 1,000,000 ක මුදලක් පිරිනැමුණි.ජයග්‍රහණය සහතික කරමින් මෝටර් රථ අධිකාරියේ විශේෂ සහතික පත්‍ර ද අවසන් ජයග්‍රාහකයන්ට පිරිනැමුණු අතර කැල්ටෙක්ස් අනුග්‍රහයෙන් විශේෂ තෑගි පාර්සල් ද ඔවුන් අතර බෙදා දෙනු ලැබීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>12</month>
      <day>19</day>
    </date>
    <link>http://www.silumina.lk/2010/12/19/_art.asp?fn=aj10121910</link>
    <topic>ඩයලොග් ටේ‍්‍රඩ්නෙට් සේවාවට World Summit රන් සම්මානය</topic>
    <author/>
    <content>ඩයලොග් ටේ‍්‍රඩ්නෙට් සේවාවට World Summit රන් සම්මානයඩයලොග් ආසිආටාහි ‘ට්‍රේඩ්නෙට්’ වෙළෙඳ තොරතුරු සේවාව  World SummitAward Mobile උළෙලේ දී ජංගම දුරකථන අංශය නියෝජනය කරමින්  World Summit රන් සම්මානයෙන් පිදුම් ලැබීය. World Summit සම්මානය ලොව පුරා ක්‍රියාත්මක වන ටෙලිකොම් සමාගම් විසින් පාරිභෝගිකයන් වෙත ලබාදෙන සේවා විවිධ අංශ 8ක් යටතේ ඇගයීමට ලක්කරන අතර, ඩයලොග් ට්‍රේඩ්නෙට් සම්මානයට බඳුන් වූයේ සැමට සමානව ලබාගත හැකි සහ සවිබලගැන්වීම නියෝජනය කරනු ලබන m-Inclusion and Empowerment යන අංශය යටතේය. World Summitසම්මානය සඳහා ඩයලොග් ට්‍රේඩ්නෙට් ඇතුළත් කරමින් පූර්ණ සහාය පළ කරනු ලැබූයේ ශ්‍රී ලංකා තොරතුරු, සන්නිවේදන සහ තාක්ෂණික ආයතනයයි.ඩයලොග් හි මෙම ජයග්‍රහණය පිළිබඳව අදහස් පළකළ ජනාධිපති ලේකම් ලලිත් වීරතුංග ‘ඩයලොග් වෙත ලැබුණු මේ ජගත් සම්මානය ශ්‍රී ලංකාවේ වර්තමානයේ සිදුවෙමින් පවතින වෙනස සඳහා ඉතාම හොඳ සාක්ෂියක්. තොරතුරු සහ සන්නිවේදන තාක්ෂණය විසින් ජන ජීවිතය සවිබලගන්වමින් වෙනස් කරනු ලැබීම නිසා, වර්ධනය සඳහා පෙර නොවූ විරූ අවස්ථාවන් සැලසෙනවා. ඒ නිසයි තොරතුරු සන්නිවේදන තාක්ෂණය සහ තොරතුරු ලබාගැනීම සඳහා ප්‍රවේශය මහින්ද චින්තනයට අනුකූලව රජය විසින් දියත් කරනු ලැබ ඇති සංවර්ධන සහ පුළුල් කිරීමේ ක්‍රියාදාමයන්හි ප්‍රධාන බලකනු වන්නේ.ඩයලොග් ප්‍රධාන විධායක නිලධාරී හාන්ස් විජයසූරිය මහතා පැවසූයේ ආර්ථික බෙදීම් සහ සමාජ විෂමතා අතර ඇති පරතරය පියවීමට ජංගම දුරකථනයේ බලය වැඩිකිරීම පිළිබඳව දැඩි අවධානයක් යොමු කරන බවය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>12</month>
      <day>26</day>
    </date>
    <link>http://www.silumina.lk/2010/12/26/_art.asp?fn=aa1012261</link>
    <topic>ගෘහස්ථ ආර්ථික ඒකක දස ලක්ෂයක්</topic>
    <author>නිහාල් පී.අබේසිංහ</author>
    <content>වගා නොකළ ඉඩම් පලදා වර්ධනයට ගෘහ කර්මාන්ත නඟා සිටුවයි පෝෂණයට අත්වැලක්නිහාල් පී.අබේසිංහශ්‍රී ලංකාවේ සෑම ප්‍රදේශයකම ජීවත්වන අඩු ආදායම්ලාභී පවුල් ආවරණය වන පරිදි ගෘහස්ථ ආර්ථික ඒකක දස ලක්ෂයක් පිහිටුවීමට රජය සූදානම් වෙයි.මේ යටතේ මුලින්ම සිදු කැරෙන්නේ අදාළ පවුල්වල ගෙවතු කෘෂි විද්‍යානුකූලව සංවර්ධනය කිරීමයි. ඒ මඟින් ඔවුන් ගේ ආර්ථික තත්ත්වය ඉහළ නැංවීමට විශේෂ ව්‍යාපෘති දියත් කැරෙයි. භාවිතයට ගෙන නැති ඉඩම් හා පාරිසරික සම්පත් ප්‍රයෝජනයට ගැනීම මඟින් ගෘහ කර්මාන්ත ආරම්භ කිරීම මෙහි තවත් අරමුණකි. එම පවුල්වල පෝෂණ මට්ටම ඉහළ නැංවීමට ද මේ යටතේ කටයුතු ක්‍රියාත්මක වේ.පවුල ශක්තිමත් කිරීම මඟින් රට සංවර්ධනය කිරීමේ සංකල්පය යථාර්ථයක් බවට පත්කිරීමේ ප්‍රධාන අරමුණ ඇතිව රටපුරා මෙම ගෘහස්ථ ආර්ථික ඒකක ලක්ෂ 10 පිහිටුවනු ලැබේ.මහින්ද චින්තනය මඟින් ගම ගොඩනඟා ඒ ඔස්සේ ප්‍රදේශයත්, එමඟින් රටත් සංවර්ධනය කිරීම මේ වැඩ පිළිවෙළේ අරමුණ බව ආර්ථික සංවර්ධන ඇමැති බැසිල් රාජපක්ෂ මහතා පවසයි.මහින්ද රාජපක්ෂ ජනාධිපතිතුමාගේ සංකල්පයක් මත ආර්ථික සංවර්ධන ඇමැති බැසිල් රාජපක්ෂ මහතාගේ මෙහෙයවීමෙන් මෙම වැඩ පිළිවෙළ ක්‍රියාත්මක වේ. මේ වැඩසටහන සඳහා අමාත්‍යාංශ 10ක් එක් කෙරේ.ගෙවතු දස ලක්ෂයක් සංවර්ධනය කිරීමේ වැඩ පිළිවෙළ මඟින් මේ ආර්ථික ඒකක පිහිටුවන බවත්, කෘෂිකර්ම, ගොවිජන සේවා, ඉඩම් සහ මහවැලි පශු සම්පත් සුළු අපනයන, පරිසර, විද්‍යා හා තාක්ෂණ වැනි විෂයයන් අතර සම්බන්ධීකරණයක් මඟින් මෙම වැඩ සටහන ක්‍රියාත්මක කරන බවත් මේ පිළිබඳව පැවැති සාකච්ඡාවක දී ආර්ථික සංවර්ධන ඇමැති බැසිල් රජපක්ෂ මහතා පැවැසීය.මේ වැඩසටහන සාර්ථක කර ගැනීමට අදාළ අමාත්‍යාංශ හා සියලුම නිලධාරීන් සමඟ වගකීමෙන් ක්‍රියාකළ යුතු බවද ඇමැතිවරයා කීය.ගෘහස්ථ ආර්ථික ඒකක පිහිටුවන ආකාරය ඒවාට අදාළ විවිධ ආර්ථික ක්‍රියාකාරකම් හඳුනාගැනීම සහ ඒ ඒ අමාත්‍යාංශවල සහ අනෙකුත් රජයේ ආයතනවල කාර්යභාරය 2011 ජනවාරි මාසය අවසන් වීමට පෙර තීරණය කිරීමට යෝජිතය. එම වසරේ යල සහ මහ කන්න සම්බන්ධ වන ආකාරයට වැඩ සටහන ක්‍රියාත්මක කිරීමට මේ පිළිබඳව පැවැති සාකච්ඡාවකදී තීරණය කරන ලදී.කෘෂිකාර්මික, කාර්මික, ධීවර, ස්වයං රැකියා පශු සම්පත් සුළු අපනයන බෝග, සත්ව නිෂ්පාදන, කිරි නිෂ්පාදන සහ ගෘහ උද්‍යාන ආදී කටයුතු රජයේ ආධාර සහ සහයෝගය යටතේ මහජන සහභාගිත්වයෙන් ශක්තිමත් කිරීමට මේ මඟින් අපේක්ෂා කෙරේ.සමෘද්ධි නිලධාරීන්, කෘෂි සේවා නිලධාරීන් ග්‍රාමසේවා නිලධාරීන් සහ පවුල් සෞඛ්‍ය සේවිකාවන් ග්‍රාමීය මට්ටමින් මෙම ව්‍යාපෘතිය සම්බන්ධීකරණය කරනු ලැබේ. එක් එක් නිලධාරියකුට නියමිත නිශ්චිත ගෘහස්ථ ඒකක ප්‍රමාණයක් අධීක්ෂණය කිරීමේ හා සම්බන්ධීකරණය කිරීමේ වගකීම පැවරේ.මෙම සාකච්ඡාවට ඉහත අමාත්‍යාංශවලට අයත් ඇමැතිවරු ද ආර්ථික සංවර්ධන, ජනමාධ්‍ය, පොල් සංවර්ධන යන අමාත්‍යාංශවල ලේකම්වරු සහභාගි වූහ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>12</month>
      <day>26</day>
    </date>
    <link>http://www.silumina.lk/2010/12/26/_art.asp?fn=aa1012262</link>
    <topic>නත්තලේ අසිරිය සාමය පැතිරීමයි</topic>
    <author/>
    <content>- ජනපතිනත්තල සැමරීමෙන් අදහස් කරනුයේ සාමයේත්, දයාවේත් පණිවුඩය හදවත් තුළ තහවුරු කිරීම බවත් විශේෂයෙන් දිළින්දන් වෙත කරුණාවත් දයාවත් සියලු ජාතීන් අතර සාමයත් පැතිරීම අසිරිමත් නත්තලේ සැමරුම විය යුතු බවත් නත්තල වෙනුවෙන් සුබ පැතුම් පණිවුඩයක් නිකුත් කරමින් මහින්ද රාජපක්ෂ ජනාධිපතිතුමා පවසයි.ජනාධිපතිතුමා විසින් නිකුත් කරන ලද එම සුබ පැතුම් පණිවුඩයේ මෙසේ ද සඳහන් වෙයි.ජේසු සමිඳුන්ගේ උපත සමරන මේ නත්තල ශ්‍රී ලාංකිකයින් සේම ලෝ වැසි සැමට අසිරිමත් නත්තලක් වේවා!යි මම ප්‍රාර්ථනා කරමි.නත්තල සැමරීමෙන් අදහස් කරනුයේ සාමයේත්, දයාවේත් පණිවුඩය හදවත් තුළ තහවුරු කිරීම ය. විශේෂයෙන් දිළින්දන් වෙත කරුණාවත්, දයාවත් සියලු ජාතීන් අතර සාමයත් පැතිරවීම නත්තල සැමරීමෙන් සිදුවිය යුතුය.පසුගිය වකවානුවේ ජාතින් අතර සහෝදරත්වය තහවුරු කිරීමට අප කළ අති දැවැන්ත කැප කිරීම “අසල්වැසියාට පේ‍්‍රම කරන්න” යැයි ජේසු සමිඳුන් දෙසු දහමට ද අනුකූල වන්නකි. ශ්‍රී ලාංකීය ජනතාව දිළිඳුකමින් ගලවා ගැනීමට අප දරන්නා වූ ප්‍රයත්නය කිතුනුවන්ගේ සේම සියලු ආගමිකයන්ගේ ද ප්‍රසාදය ලබා ඇත්තේ ය.“ජේසු සමිඳුන් දේශනා කළේ මාගේ නාමයෙන් දරුවකු පිළිගන්නා තැනැත්තා මා පිළිගන්නේ ය” යනුවෙනි. ජේසු සමිඳුන් උපත ලැබු මොහොතේ තරු එළියෙන් මඟ සොයමින් උන්වහන්සේ පිදීම සඳහා රජවරුන් තිදෙනකු පැමිණි පුවත කිතුණු ඉතිහාසයේ සඳහන් ය. එසේම මෙම නත්තලේ දී ද සතුටේ සොම්නසේ පණිවුඩය කුඩා දරුවන්ගේ හදවත් වෙත අප ළං කළ යුතු ය. නත්තල සමරා ජේසු සමිඳුන්ගේ සාමය, දයාව වෙත අපට ළංවිය හැක්කේ එසේ කිරීමෙනි. ඔබ සැමට සාමය, සතුට, සොම්නස සපිරි සුබ නත්තලක් වේවා! යි මම ප්‍රාර්ථනා කරමි.- අගමැතිවිසිතුරු අලංකෘත ආටෝපගත නත්තලක් වෙනුවට කිතු සමිඳුන්ගේ ආදරය සියලු දෙනා අතර බෙදා ගන්නා නත්තලක අසිරිය විඳිමු යැයි නත්තල වෙනුවෙන් සුබ පැතුම් පණිවුඩයක් නිකුත් කරමින් අගමැති දි.මු.ජයරත්න මහතා පවසයි.එම පණිවුඩයේ මෙසේද දැක්වෙයි.යේසුස් ක්‍රිස්තුස් වහන්සේගේ ජන්මෝත්පත්තියෙන් වසර දෙදහස් දහයකින් පසුව එළඹෙන මේ අසිරිමත් නත්තල ශ්‍රී ලංකාවාසී කිතුණු බැතිමතුන් හට වඩාත් සුවිශේෂී එකක් වනු ඇති බව මාගේ පූර්ණ විශ්වාසයයි. බහුතරයක් කිතුණුවන් වෙසෙන ලෝකයේ දකුණු ආසියානු කලාපය වෙනුවෙන් අතිඋතුම් කාදිනල්වරයකු තෝරාපත් කිරීමේදී ශ්‍රී ලාංකික කිතුණු බැතිමතුන්ටත්, පොදුවේ ශ්‍රී ලංකා මාතාවටත්, ගෞරව බහුමානීත්වයක් සලකුණු කරමින් අතිඋතුම් මැල්කම් රංජිත් හිමිපාණන් කාදිනල් ධූරයට ඔසවා තැබීම මෙවර නත්තල වෙනුවෙන් අපට ලැබුණු සුවිශේෂි ත්‍යාගයක් ලෙස මම සලකමි.තිස් වසරක අහේතුක යුද්ධය විසින් අප වෙතින් උදුරා ගනු ලැබූ ඒ ආදරණීය නත්තල ජාති, කුල, ආගම්, බේදයෙන් තොරව වඩාත් අර්ථාන්විතව සැමරිය හැකි වටපිටාවක් මේ වන විට නිර්මාණය වී තිබේ. අතිගරු ජනාධිපති මහින්ද රාජපක්ෂ මැතිඳුන් ප්‍රමුඛ ත්‍රිවිධ රණසේවා විරුවන් තම ලේ, දහදිය, කදුළු කැප කරමින් රට එක්සේසත් නොකරන්නට අපට තවමත් හුස්ම ගන්නට පවා සිදුවන්නේ අඩක් මළ මිනිසුන් ලෙසිනි.එහෙයින් මෙවර නත්තල් දිව්‍ය පූජාවේදී ඔවුන් වෙනුවෙන් මොහොතක් යාඥා කරන්න!”දෙවියන් වහන්සේ ජීවමාන වන්නේ දිළින්දන්ගේ හදවත් තුළය” යන දේව වාක්‍යය යථාර්ථයක් බවට පත් කරමින් යේසුස් ක්‍රිස්තුස් වහන්සේගේ දේව සම්ප්‍රාප්තිය සඳහා දිළිඳු ගවලෙනක් තෝරා ගැනීමෙන් කිතුදහම අපට උගැන්වූ ගැඹුරු යථාර්ථය තම ජීවිත තුළට බද්ධ කර ගැනීමට හොඳම දිනය දැන් උදා වී තිබේ.- ශ්‍රී ලංකා කතෝලික රදගුරු මඬුල්ලමේ වසරේ ගැලවුම්කරුවාණන්ගේ උපත සමරන අවස්ථාවේ දිගු කාලයක් පැවති භීෂණකාරී වාතාවරණයෙන් මිදී මට අප සැමට අවකාශ ලැබී ඇති බවත් ශෝකය හා බලාපොරොත්තු විරහිත බවේ අඳුරුතම හෝරාවන් පසු කරමින් බලාපොරොත්තුවේ සේයා මතුවෙමින් තිබෙන බවත් අපට ලැබී ඇති සාමය ගැන දෙවියන් වහන්සේට තුති පුදන බවත් නත්තල් දිනය වෙනුවෙන් පණිවුඩයක් නිකුත් කරන අතිඋතුම් කාදිනල් මැල්කම් රංජිත් අගරදගුරුතුමන් ගේ සභාපතිත්වයෙන් යුත් ශ්‍රී ලංකා කතෝලික රදගුරු මඬුල්ල පවසති.එම නිවේදනයේ මෙසේ ද දැක්වෙයි.මේ වසරේ ගැලවුම්කරුවාණන්ගේ උපත සමරන අවස්ථාවේ දිගු කාලයක් පැවති භීෂණකාරී වාතාවරණයෙන් මිදීමට අප සැමට අවකාශ ලැබී තිබේ. ශෝකයේ හා බලාපොරොත්තු රහිත බවේ අඳුරුතම හෝරාවන් පසුකරමින් බලාපොරොත්තුවේ සේයා මතුවෙමින් තිබේ. අපට ලැබී ඇති සාමය ගැන දෙවියන් වහන්සේට තුති පුදන අතර අපගේ දෛනික ජීවිතයේ දී අනතුරු හා බියෙන් තොරව ගමන් බිමන් යෑමට අවකාශ සැලසී තිබේ.. කෙසේ වෙතත් තිරසර සාමය උදාකර ගැනීම සඳහා අපට තව බොහෝ දුරක් යා යුතුව තිබේ.වගකිව යුත්තන් දේශපාලන යාන්ත්‍රණය ඔස්සේ කටයුතු කරමින් ශ්‍රී ලාංකීය සමාජයේ සියලු කොටස් වලට සාමය සාධාරණය සමඟින් ලබා දීමට ක්‍රියා කළ යුතු ය. නත්තල් සැමරුම දෙවියන් වහන්සේගේ තිළිණයන් වන ප්‍රේමය හා සාමය අවම වරප්‍රසාදලත් හා දරිද්‍රතාවයේ පීඩාවෙන් දුක් විඳින අයගේ වේදනා සමනය කිරීමට අප සමාජයේ විවිධ රෝගාබාධයන් නිවාරණයටත් බෙදා හදා ගැනීමේ කාලයයි. ඉදිරියට යා යුතු මඟ දුෂ්කර හා අසීරු එකකි. එහෙයින් අපි උනන්දුවෙන් සාමයේ කුමාරයාණන්ගේ ආශිර්වාදය අප රටටත් ජනතාවටත් ඉල්ලා සිටිමු.අපගේ සියලු සැදැහැවතුන්, පැවිදි පූජක සහ රටේ සෙසු සියලු පුරවැසියන්ටත් ප්‍රීතිය සපිරුණු නත්තලක් ප්‍රාර්ථනා කරමු.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>12</month>
      <day>26</day>
    </date>
    <link>http://www.silumina.lk/2010/12/26/_art.asp?fn=aa1012263</link>
    <topic>බෙල්ජියමේ සංචාරකයෝ ශ්‍රී ලංකාවට වසඟ වෙති</topic>
    <author>අරුණි මුතුමලී</author>
    <content>අරුණි මුතුමලීජනවාරි සිට නොවැම්බර් දක්වා වූ මාස එකොළහේදී ශ්‍රී ලංකාවට පැමිණි බෙල්ජියම් සංචාරකයන්ගේ සංඛ්‍යාව ගිය වසරේ එම කාලය හා සසඳන විට සියයට 108.2 ක් දක්වා වර්ධනය වී ඇති බව අනාවරණය වෙයි. බටහිර යුරෝපා රටවල්වල සාමාන්‍යය වන සියයට 50.5 සහ සමස්තය වන සියයට 45.5 ක සංචාරක පැමිණීම හා සසඳන විට මෙය ඉතා ඉහළ අගයකි.2010 වසරේ නොවැම්බර් මාසය පමණක් සැලකීමේදී 2009 වසරට වඩා සියයට 290.5 ක වර්ධනයක් බෙල්ජියම් සංචාරකයන් වෙතින් දැකිය හැකිය. බෙල්ජියම සිය සංචාරක උපදේශනය වන “ආරක්ෂක තත්ත්වය යටතේ ශ්‍රී ලංකාවේ උතුරු හා නැඟෙනහිර පළාත් සංචාරය සඳහා අනුමත නොකෙරේ” යන ප්‍රකාශය ඉවත් කර ඇති බැවින් මේ වර්ධනය දක්නට ලැබිණ.මේ හේතුව නිසා බ්‍රසීලයේ පැවැත්වෙන බ්‍රසීල සංචාරක සැණකෙළියට සහභාගිවීමට ශ්‍රී ලංකාව සුදුසුකම් ලැබීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>12</month>
      <day>26</day>
    </date>
    <link>http://www.silumina.lk/2010/12/26/_art.asp?fn=aa1012265</link>
    <topic>ජාතික ආරක්ෂක දින උලෙළ අද යාපනයේදී</topic>
    <author/>
    <content>සුනාමි ව්‍යසනයට වසර 6 ක් සැමරීම හා ඒ නිසා මෙරට දී මිය ගිය 35000 ක් පමණ දෙනා සැමරීම පිණිස පවත්වන ජාතික ආරක්ෂක දින ප්‍රධාන උත්සවය අද 26 වැනිදා පෙරවරු 9 සිට දි.මු. ජයරත්න අගමැති තුමාගේ ප්‍රධානත්වයෙන් යාපනයේ වීරසිංහම් ශාලාවේදී පැවැත්වේ.“වඩාත් සුරක්ෂිත ශ්‍රී ලංකාවක් කරා” යන ප්‍රධාන තේමාව මෙන් ම තිරසර සංවර්ධනයට ආපදා දුරලමු” යන උප තේමාව යටතේ යාපනය දිස්ත්‍රික්කය කේන්ද්‍ර කොට පැවැත්වෙන මෙම උත්සවය ආපදා කළමනාකරණ අමාත්‍ය මහින්ද අමරවීර මහතා හා එම අමාත්‍යාංශය සංවිධානය කරයි. 2004 වර්ෂයේ සුනාමි ව්‍යසනය ඇතුළු විවිධ ආපදා වලින් මිය ගිය සියලුම ශ්‍රී ලාංකිකයන් සිහි කිරීම සඳහා අද දෙසැම්බර් 26 ඉරිදා පෙරවරු 9.25 සිට 9.27 දක්වා මිනිත්තු දෙකක නිශ්ශබ්දතාවක් සුරකින ලෙස ද රජය ඉල්ලා සිටී.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>12</month>
      <day>26</day>
    </date>
    <link>http://www.silumina.lk/2010/12/26/_art.asp?fn=aa1012264</link>
    <topic>සුනාමිය සමරා ගාල්ලට සෙත් පිරිත් දුම්රියක්</topic>
    <author>සුනිල් දයා අල්විස් /දයා ඩී. ෆොන්සේකා</author>
    <content>සුනිල් දයා අල්විස් /දයා ඩී. ෆොන්සේකාසුනාමි ව්‍යසනයේදී පෑරැලියේදී මගීන් දහසකට අධික පිරිසක් සමඟ අනතුරට පත් වූ අංක 50 දුම්රියේ එන්ජිම සහිත දුම්රියක් අද (26) මහා සංඝරත්නය විසින් පවත්වන පිරිත් සජ්ඣායනා මධ්‍යයේ කොළඹ සිට ගාල්ල දක්වා ධාවනය කිරීමට දුම්රිය දෙපාර්තමේන්තුව පියවර ගෙන ඇත.මෙම දුම්රිය මරදානෙන් අද (26) පෙරවරු 6.30 ට පිටත් වී පෙරවරු 9.48 ගාල්ලට ළඟා වීමට නියමිතය.ප්‍රවාහන ඇමැති කුමාර වෙල්ගම මහතාගේ උපදෙස් පරිදි මේ විශේෂ දුම්රිය ධාවනය කිරීමට දුම්රිය දෙපාර්තමේන්තුව පියවර ගෙන තිබේ. පෑරැලිය ප්‍රදේශයේ දී සුනාමි අනතුර නිසා මියගිය සියලු ජනතාව අනුස්මරණය කිරීමට හා ඔවුන් වෙනුවෙන් පින් පැමිණවීමට හම්බන්තොට දිස්ත්‍රික් පාර්ලිමේන්තු මන්ත්‍රී නාමල් රාජපක්ෂ මහතාගේ ප්‍රධානත්වයෙන් තාරුණ්‍යයට හෙටක් සංවිධානය හා දක්ෂිණ ලංකා භික්ෂු සංවිධානය විසින් පවත්වන වැඩ සටහනට සමගාමීව මේ වැඩ සටහන පැවැත්වේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>12</month>
      <day>26</day>
    </date>
    <link>http://www.silumina.lk/2010/12/26/_art.asp?fn=aa1012266</link>
    <topic>එන්නතට බය වෙන්න එපා!</topic>
    <author>සාගරිකා දිසානායක</author>
    <content>සාගරිකා දිසානායකඉන්ෆ්ලුඑන්සා ඒ. එච් 1. එන් 1 උණ රෝගය සඳහා ලබාදෙන එන්නත් කල් ඉකුත් වී ඇතැයි පැතිරෙන කටකතාව සම්පූර්ණ අසත්‍යයක් බව සෞඛ්‍ය අමාත්‍යාංශයේ වසංගත රෝග විද්‍යා අංශයේ වැඩබලන අධ්‍යක්ෂ වෛද්‍ය සුදත් පීරිස් මහතා පවසයි.ඉන්ෆ්ලුඑන්සා ඒ එච් වන් එන් වන් උණ මේ වන විට ගෝලීය වසංගතයක් ලෙස ලොව පුරා පැතිරී යමින් පවතී. ශ්‍රී ලංකාවේ ද මේ රෝගය පැතිරී යෑමේ අවදානමක් ඇති හෙයින් රජයේ රෝහල්වලින් හෝ සෞඛ්‍ය වෛද්‍ය සායනවලින් ඊට එරෙහි ප්‍රතිශක්තිකරණ එන්නත ලබා ගන්නා ලෙස වසංගත රෝග අංශය ජනතාවට උපදෙස් දෙයි.සාමාන්‍ය, උණ සෙම්ප්‍රතිශ්‍යාව, කැස්ස යන රෝග ලක්ෂණවලින් යුතුව ඇතිවන මෙම රෝගයෙන් වඩාත් අවදානම් තත්ත්වයට පත් වන්නේ ගර්භණී කාන්තාවන් ය. ගැබිනි මවුවරුන් ඒ තත්ත්වයෙන් මුදා ගැනීම සඳහා මෙරට ගැබිනි මවුවරුන් අතරින් ලක්ෂ 6 කට පමණ දැනටමත් එන්නත ලබා දී ඇති අතර තවත් ලක්ෂ 6 කට එන්නත් ලබාදීම සියලුම මාතෘ සායනවලදී සිදු කරන බව ද වෛද්‍ය පීරිස් පවසයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>12</month>
      <day>26</day>
    </date>
    <link>http://www.silumina.lk/2010/12/26/_art.asp?fn=aa1012267</link>
    <topic>රියදුරුගේ පැටිකිරිය නරක නම් පාසල් වෑන් රථ පැදවීම තහනම්</topic>
    <author>රමණී සුබසිංහ</author>
    <content>රමණී සුබසිංහපාසල් ළමයින් ප්‍රවාහනය කරන පෞද්ගලික වෑන් රථ සඳහා නව නීති රැසක් ලබන මස සිට ක්‍රියාත්මක කරන බව ජාතික ළමා ආරක්ෂක අධිකාරියේ සභාපතිනී නීතිඥ අනෝමා දිසානායක මහත්මිය ‘සිළුමිණ’ ට විශේෂ ප්‍රකාශයක් කරමින් පැවසුවාය.මේ අනුව මින් ඉදිරියට සිසුන් ප්‍රවාහනය කළ හැකි වන්නේ විශේෂ බලපත්‍රලාභී වෑන් රථ හා බස් රථවලට පමණක් වන අතර, වාහනයේ ගෙනයා හැකි ප්‍රමාණය ද සීමා කරනු ඇත. පාසල් වෑන් රථ මනා ධාවන තත්ත්වයකින් හා නියමිත ධාවන ප්‍රමිතියකින් ද යුක්ත විය යුතු ය.මේ බලපත්‍රය නිකුත් කෙරෙන්නේ අවුරුදු පහක පළපුරුද්දක් ඇති රියදුරන්ට පමණකි. ඔහු මීට පෙර කිසිදු වරදක් සම්බන්ධයෙන් වරදකරුවකු නොවූ පුද්ගලයකු විය යුතු ය. මේ සඳහා පොලිස් වාර්තා සලකා බලන අතර රියදුරු ගේ ඇඟිලි සලකුණු ලබා ගැනීම ද සිදු කැරේ. මේ කටයුතු අධීක්ෂණයෙන් පසු ජාතික ළමාරක්ෂක අධිකාරියෙන් සිසුන් ප්‍රවාහනයට බලපත්‍රයක් ලබා දෙන අතර ඒ සඳහා රුපියල් 150 ක මුදලක් ගෙවිය යුතු ය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>12</month>
      <day>26</day>
    </date>
    <link>http://www.silumina.lk/2010/12/26/_art.asp?fn=aa1012268</link>
    <topic>ජාතික ආපදා අරමුදල අද සිට ඇරැඹේ</topic>
    <author>නිහාල් පී. අබේසිංහ</author>
    <content>නිහාල් පී. අබේසිංහසුනාමියට වසර 6 ක් සපිරෙන අද ජාතික ආපදා අරමුදලක් ආරම්භ කරන බවත් දැනටමත් ලෝක බැංකුව ආසියානු සංවර්ධන බැංකුව, ජයිකා ආයතනය වැනි ආයතන අන්තර් ජාතික ආධාර ලබාදීමට සූදානමින් සිටින බවත් ආපදා කළමනාකරණ ඇමැති මහින්ද අමරවීර මහතා පවසයි.ආපදාවලින් ජනතාව සුරැකීම හා ආපදා වැළැක්වීමට නවීන විද්‍යානුකූල ක්‍රමවේදයක් සකස් කිරීම මෙහි අරමුණක් බවත් ඉදිරියේදී සෑම දිස්ත්‍රික්කයකම ආපදා කළමනාකරණ ඒකක ආශි‍්‍රතව යන්ත්‍රෝපකරණ පද්ධතියක් ඇති කරන බවත් ඇමැතිවරයා කීය. මීට අමතරව රුපියල් කෝටි 500 ක මුදලක් යොදා ආපදාවලින් මෙරට ජනතාව බේරා ගැනීමට යෙදවීමට සැලැසුම් සකස් කර ඇත.කාලගුණ විද්‍යා දෙපාර්තමේන්තුව, නවීන විද්‍යාත්මක උපකරණවලින් සමන්විත කරන බවත් ඒ සඳහා රුපියල් ලක්ෂ 850 ක් එම දෙපාර්තමේන්තුවට ලබා දෙන බවත් ඇමැතිවරයා කීය.ඉදිරියේදී වැසි ජල එකතු කිරීම සඳහා විධිමත් වැඩ පිළිවෙළක් ද ඉදිරියේදී සකස් කෙරේ. ඊට අමතරව ජාතික ගොඩනැගිලි පර්යේෂණ සංවිධානය  (NBRO) අධිකාරියක් බවට පත්කිරීමට ද කටයුතු කෙරේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>12</month>
      <day>26</day>
    </date>
    <link>http://www.silumina.lk/2010/12/26/_art.asp?fn=aa1012269</link>
    <topic>හවස තුනහමාර තෙක් පන්ති පැවැත්වෙන ආදර්ශ පාසලක් හෝමාගම</topic>
    <author>සුභාෂිණී ජයරත්න</author>
    <content>සුභාෂිණී ජයරත්නඋදෑසන 7.30 සිට සවස 3.30 දක්වා අතිරේක පැය 2ක් යොදාගනිමින් ඉගැන්වීම් කටයුතු සිදුකරන ලංකාවේ එකම ආදර්ශ පාසල හෝමාගම, පිටිපන මාහේන වත්තේදී ලබන ජනවාරි මස සිට ආරම්භ වන බව අධ්‍යාපන අමාත්‍ය බන්දුල ගුණවර්ධන මහතා පවසයි. 6 ශ්‍රේණියට ඇතුළත් වීමට සුදුසුකම් ලැබූ පහ වසර විභාගයෙන් හා බහුවිධ දක්ෂතා අතින් ඉහළම සුදුසුකම් ලැබූ දරුවන්ට මේ සඳහා ඇතුළත් වීමේ අයැදුම්පත් මේ දිනවල හෝමාගම කලාප අධ්‍යාපන කාර්යාලයට එවිය හැක.අංගසම්පූර්ණ ආදර්ශ පාසලක් වශයෙන් ඉදිරියේදී නිමවන මේ පාසල තුළ 6 ශ්‍රේණියේ සිට 12 ශ්‍රේණිය දක්වා පන්ති පැවැත්වෙයි. මෙය මිශ්‍ර පාසලකි.නවීන තාක්ෂණික මෙවලම් අනුව සකස් වුණු පංති කාමර මෙන්ම ඉගැන්වීම් ක්‍රම ද භාවිතා කෙරෙන අතර විශේෂත්වය වන්නේ මෙම පාසල පවත්නා කාල සීමාව උදේ 7.30 සිට සවස 3.30 දක්වා දීර්ඝ කිරීමයි. අතිරේක පැය 2ක කාලය අමතර ඉගැන්වීම් සඳහා යොමු කෙරෙන අතර අතිරේක ප්‍රතිලාභ නොමැතිව ගුරු වෘත්තියේ යෙදීමට කැමැති ගුරුවරු මේ සඳහා බඳවා ගැනෙයි.රාජ්‍ය අංශයේත් පෞද්ගලික පරිත්‍යාගශීලීන්ගේත් සහාය ඇතිව මෙම පාසල ගොඩනැඟෙන අතර අංගසම්පූර්ණ කෘෂි ඒකකයක්, අක්කර භාගයක ඔසු උයන්, ඡායාරූපකරණය පිළිබඳ පාඨමාලා, මුද්‍රණ දැනුම මෙන්ම මීටර් 400 ධාවන පථ මෙන්ම පිහිනුම් තටාක ඇතුළු අංශ කිහිපයක් ද මේ පාසල තුළ පිහිටුවීම සුවිශේෂීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>12</month>
      <day>26</day>
    </date>
    <link>http://www.silumina.lk/2010/12/26/_art.asp?fn=aa10122610</link>
    <topic>“ලිය අභිමන” කතුන්ගේ නිෂ්පාදන දේශීය හා විදේශීය වෙළෙඳපළට</topic>
    <author/>
    <content>“ලිය අභිමන” වැඩසටහන යටතේ ගම්පහ දිස්ත්‍රික්කයේ ස්වයං රැකියා ආරම්භ කළ කාන්තාවන් විසින් නිෂ්පාදනය කරනු ලබන නිෂ්පාදන දේශීය හා විදේශීය වෙළෙඳපළට හඳුන්වා දීමට එම වැඩ සටහන පියවර ගෙන තිබේ.ආර්ථික සංවර්ධන අමාත්‍ය බැසිල් රාජපක්ෂ මහතාගේ උපදෙස් මත නීතිඥ පුෂ්පා රාජපක්ෂ මහත්මිය මෙම වැඩසටහන ක්‍රියාත්මක කර තිබේ. ගම්පහ දිස්ත්‍රික් පාර්ලිමේන්තු මන්ත්‍රී වසන්ත සේනානායක මහතාගේ ප්‍රධානත්වයෙන් පැවැති උත්සවයක දී “ඔඩෙල්” ආයතනයේ ප්‍රධාන විධායක නිලධාරී ඔටාරා ගුණවර්ධන මහත්මිය මේ යටතේ මුල්ම ළමා නිමි ඇඳුම් තොගය භාරදෙනු ලැබූ අවස්ථාව. මෙහි දැක්වේ.මෙම අවස්ථාවට ආර්ථික සංවර්ධන අමාත්‍යාංශයේ සන්නිවේදන හා සංවර්ධන අංශයේ අධ්‍යක්ෂ ජනරාල් මහාචාර්ය සුනන්ද මද්දුම බණ්ඩාර, ආර්ථික සංවර්ධන අමාත්‍යතුමාගේ සම්බන්ධීකරණ ලේකම් නන්දසිරි යාපා, සුවිනිතා සේනානායක, යන මහත්ම මහත්මීහු ඇතුළු පිරිසක් සහභාගි වූහ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>12</month>
      <day>26</day>
    </date>
    <link>http://www.silumina.lk/2010/12/26/_art.asp?fn=aa10122611</link>
    <topic>ජ්‍යෙෂ්ඨ මාධ්‍යවේදි ධනසිරි බෝධිනායක අභාවප්‍රාප්ත වෙයි</topic>
    <author/>
    <content>ජ්‍යෙෂ්ඨ මාධ්‍යවේදියකු වූ ආචාර්ය ධනසිරි බෝධිනායක මහතා (66) අභාවප්‍රාප්ත විය.ලේක්හවුස් ආයතනයේ ‘විදුනැණ’ විද්‍යා පුවත්පතේ කර්තෘවරයා ලෙස කලක් කටයුතු කළ ඒ මහතා විද්‍යාව සිංහලෙන් ජනපි‍්‍රය කරවීම සඳහා මෑත අතීතයේදී සිංහලෙන් විද්‍යා ග්‍රන්ථ 70 ක් පමණ රචනා කර තිබේ.ඒඩ්ස්, පණිවුඩ හුවමාරුව හා රූපවාහිනිය පිළිබඳ මුල්ම සිංහල ග්‍රන්ථ ලියූ ඒ මහතා ශ්‍රී ලංකා ගුවන් විදුලි සංස්ථාවේ සිංහල විද්‍යා වැඩ සටහන් සම්පාදක ලෙස 1973 සිටම කටයුතු කළේය. පසුව ස්වාධීන රූපවාහිනියේ ‘දස දෙසින් ලොව වටා’ වැඩ සටහන මෙහෙයවීම ද ඒ මහතා වසර ගණනාවක් සිදු කළේය.දේහය අවසන් ගෞරවය සඳහා බොරැල්ල කනත්ත ඉදිරිපිට ජයරත්න මල් ශාලාවේ තබා ඇත. අවසන් කටයුතු සඳුදා 27 සවස බොරැල්ල කනත්තේදී සිදුකෙරේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>12</month>
      <day>26</day>
    </date>
    <link>http://www.silumina.lk/2010/12/26/_art.asp?fn=aa10122612</link>
    <topic>මධ්‍ය කඳුකරය ලෝක උරුමයක් වීමේ සහතිකය බාරදීම 29 වැනිදා</topic>
    <author/>
    <content>බ්‍රසීලයේ පැවැති 34 වන ලෝක උරුම කමිටු රැස්වීමේදී ශ්‍රී ලංකාවේ මධ්‍ය කඳුකරය (ශ්‍රීපාදය, නකල්ස් හා හෝර්ටන්තැන්න) ස්වභාවික ලෝක උරුමයක් ලෙස ප්‍රකාශයට පත්කරන ලදී.ප්‍රංශයේ පැරිස් නුවර ලෝක උරුම මධ්‍යස්ථානය විසින් ඒ බව තහවුරු කිරීම පිණිස ලබාදුන් නිල සහතිකය පරිසර අමාත්‍ය අනුර ප්‍රියදර්ශන යාපා මැතිතුමා වෙත පිළිගැන්වීමේ උත්සවය දෙසැම්බර් 29 වැනි බදාදා දින පෙරවරු 10.00ට පරිසර අමාත්‍යාංශයේ දී පැවැත්වේ.ශ්‍රී ලංකා යුනෙස්කෝ ජාතික කොමිසම මෙම සහතිකය අනුර පි‍්‍රයදර්ශන යාපා ඇමැතිතුමා වෙත පිරිනමනු ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>12</month>
      <day>26</day>
    </date>
    <link>http://www.silumina.lk/2010/12/26/_art.asp?fn=aa10122613</link>
    <topic>නාවික හමුදා 60 වන සංවත්සර භෝජන සංග්‍රහයේ දී</topic>
    <author/>
    <content>කොළඹ හිල්ටන් හෝටලයේ පැවැති නාවික හමුදා 60 වන සංවත්සර භෝජන සංග්‍රහයේ දී ශ්‍රී ලංකා නාවික හමුදාපති වයිස් අද්මිරාල් තිසර සමරසිංහ මහතා විසින් එයට සහභාගි වූ ඔස්ට්‍රේලියානු නාවික හමුදාපති වයිස් අද්මිරාල් රසල් හැරී ක්‍රේන් මහතා මහින්ද රාජපක්ෂ ජනාධිපතිතුමන් වෙත හඳුන්වා දුන් අවස්ථාව.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>12</month>
      <day>26</day>
    </date>
    <link>http://www.silumina.lk/2010/12/26/_art.asp?fn=ab1012261</link>
    <topic>එජාප මන්ත්‍රී කණ්ඩායමක් රහස් සාකච්ඡාවක</topic>
    <author>චන්දන බණ්ඩාර</author>
    <content>ගිය සතියේදී දියතලාව යුද හමුදා පුහුණු පාසලේ පුහුණුව ලැබු කැඩෙට් නිලධාරින් විසිර යාමේ උත්සවයක් පැවැත්විණි. ඒ ජනාධිපතිතුමාගේ ප්‍රධානත්වයෙනි. එහිදී ජනාධිපතිතුමා නවක කැඩෙට් නිලධාරීන්ට විශේෂ පණිවිඩ කීපයක් ලබා දෙමින් එම උත්සවය ඇමැතුවේය.“ලංකාව අපකීර්තියට පත් කිරීමේ අරමුණින් රණවිරුවන්ට යුද අපරාධ චෝදනා එල්ල කිරීමට විදේශ රටවල එක්ව සිටින ත්‍රස්තවාදී කණ්ඩායම් සිටිනවා. එම කණ්ඩායම්වලට එරෙහිව අප අන්තර්ජාතික සටනක් ආරම්භ කර තිබෙනවා. අපට ත්‍රස්තවාදයෙන් රට රැක ගැනීමට හැකි වුණේ රණවිරුවන්ගේ විනය ගරුක බව නිසයි. හමුදා නිලධාරියා හමුදා නීතියටත් සිවිල් නීතියටත් යටත් බව සිතේ තබා ගත යුතුයි. වෙල්ලමුල්ලිවයික්කාල්වලින් ත්‍රස්තවාදය අතුගා දැමු පමණින් මානුෂීය මෙහෙයුම අවසන් වෙන්නේ නැහැ. ඒ නිසා උතුරු නැඟෙනහිර ජනතාවගේ සිත්වලින් අමිහිරි මතකයන් පහව යනතුරු බෙදුම්වාදී හැඟීම් පහව යනතුරු මානුෂිය මෙහෙයුම ඉදිරියට යනවා.” ජනාධිපතිතුමා කැඩෙට් නිලධාරීන් හමුවේ කියා සිටියේය.“මවුබිමත් ජනතාවත් ත්‍රස්තවාදයෙන් මුදාගත් අප ඒ ප්‍රදේශවල ජනතාවගේ හදවත් දිනා ගැනීමේ මෙහෙයුමක නිරතව සිටිනවා. ඒ මානුෂිය මෙහෙයුම සුවිශේෂි අදියරකට අද පැමිණ තිබෙනවා.“සාමාන්‍යයෙන් යුද්ධයක් කළාම ත්‍රස්තවාදී නායකයා මිය ගිය පසුව යුද්ධය නතර කරනවා. නමුත් අපි කළේ ත්‍රස්තවාදය නැතත් මානුෂීය මෙහෙයුම ඉදිරියට ගෙන යාමයි.” ජනාධිපතිතුමා විසිර යන කැඩෙට් නිලධාරීන් හමුවේ කියා සිටියේය.“ඒ නිසා ඔබ හමුදා නිලධාරීන් ලෙස අද විසිර යන්නේ තවමත් නොනිමි ඒ ශ්‍රේෂ්ඨ මානුෂිය මෙහෙයුමට දායක වීමට බව අමතක කරන්න එපා. හැම දෙනාම තමන්ගේ මවට වගේම මාතෘ භූමියටත් ආදරය කළ යුතුයි. මවුබිමට ආදරය කරන්නා විශිෂ්ටත්වයට පත් වෙනවා.” ජනාධිපතිතුමා වැඩිදුරටත් කියා සිටියේය.‘අපි වෙනුවෙන් අපි’ අරමුදල යටතේ හම්බන්තොට සහ මාතර දිසා ආවරණය වන පරිදි ඉදිකළ නිවාස 36 ක් රණවිරුවන්ට පරිත්‍යාග කිරීම පසුගියදා සිදුවිය. ඒ ජනාධිපතිතුමාගේ ප්‍රධානත්වයෙනි. එම අවස්ථාවට ආරක්ෂක ලේකම් ගෝඨාභය රාජපක්ෂ, ඇමැති ඩලස් අලහප්පෙරුම සහ නියෝජ්‍ය ඇමැති ලක්ෂ්මන් යාපා අබේවර්ධන එක්ව සිටියහ.වයඹ පළාත් සභාවේ නව සභා නායක ලෙස ගිය සතියේ පත්වූයේ පළාත් මන්ත්‍රී සමන්පි‍්‍රය හේරත්ය. හෙතෙම ලංකා සමසමාජ පක්ෂයේ දේශපාලන මණ්ඩල සභිකයකු මෙන්ම එම පක්ෂයේ කුරුණෑගල දිසා සංවිධායකවරයා ද වෙයි.කුලියාපිටිය ප්‍රාදේශීය සභා මන්ත්‍රීවරයකුව සිටි හෙතෙම පළාත් සභාවට තේරී පත් වූයේ පසුගිය 2009 පළාත් සභා මැතිවරණයේදීය.“ලංකා සමසමාජ පක්ෂය නියෝජනය කරන පළාත් සභා මන්ත්‍රීවරුන් ගණන 5 ක් වන අතර එම මන්ත්‍රීවරුන්ට කිසිදු පළාත් සභාවක තනතුරක් නොලැබීම පිළිබඳව එම පක්ෂයේ නායක මහාචාර්ය තිස්ස විතාරණ පසුගියදා ජනාධිපතිතුමාගේ අවධානය යොමු කැර තිබිණි. ඒ අනුව සමන්පි‍්‍රය හේරත් වෙත වයඹ පළාත් සභා නායක ධූරය හිමි වීය.මේ අතර ගිය සතියේදී ශ්‍රී ලංකා සමසමාජ පක්ෂයේ මහා සමුළුව පැවැත්විණි. එහි ප්‍රධාන ආරාධිතයා ලෙස සහභාගි වූයේ අගමැති දි. මු. ජයරත්න මහතාය.“ජාතික ගැටලුව තවම අවසන් වෙලා නැහැ. ඒ නිසා ඊට දේශපාලන විසඳුමක් ලබා දිය යුතුයි.” එම සමුළුවේදී සමසමාජ පක්ෂ නායක ඇමැති මහාචාර්ය තිස්ස විතාරණ අවධාරණය කර සිටියේය. සමසමාජ පක්ෂයේ නියෝජ්‍ය ලේකම් අනිල් ද සොයිසා, ජාතික සංවිධායක පාර්ලිමේන්තු මන්ත්‍රී වයි. ජී. පද්මසිරි, සහකාර ලේකම් පළාත් සභා මන්ත්‍රී බද්දේගම සමිත හිමි සහ භාණ්ඩාගාරික බස්නාහිර පළාත් මන්ත්‍රී කීර්ති කාරියවසම් එම සමුළුව ඇමැතූහ.පසුගිය දිනෙක සියඹලාපිටිය අමාත්‍යවරයා සිය ඊමේල් ගොනුව පරීක්ෂා කරන අතරේ ලැබී තිබු එක් ඊමේල් පණිවිඩයක් දුටු විට ඇඟට හීන් දහදිය දැම්මේය. ඒ කුඩා දරුවකුගේ රූපය විකෘති කරමින් සකස් කරන ලද ඡායාරූපයක් දුටු විටය. මේ පණිවිඩය එවා තිබුණු පුද්ගලයා ඔහුට ලැබුණු පණිවිඩය අමාත්‍යවරයා වෙත යොමු කර තිබුණේ මෙවැනි කටයුතුකම් වහාම නැවැත්වීමට මැදිහත් වන ලෙස ඉල්ලීමක් ද කරමිනි. මේ පිළිබඳ විශේෂ අවධානය යොමු කළ අමාත්‍යවරයා අදාළ බලධාරීන්ට දන්වා සිටියේ මෙවැනි දෑ නැවැත්වීමට ගත යුතු ක්‍රියා මාර්ග පිළිබඳව කඩිනම් වාර්තාවක් සකස් කරන ලෙසටය.එම වාර්තාව ජනාධිපතිතුමාට ලබා දෙන බව ද ඇමැතිවරයා එහිදී ඬලධාරීන්ට දන්වා සිටියේය.ජනාධිපති පාර්ලිමේන්තු කටයුතු ලේකම් කුමාරසිරි හෙට්ටිගේට පසුගියදා වෛද්‍ය මහාචාර්ය අර්ජුනද සිල්වා හමුවුණේය. “කොහොමද ඩොක්ටර් අලුත් තොරතුරු” හෙට්ටිගේ විමසා සිටියේය. “මේ දවස්වල මගෙන් ප්‍රතිකාර ලබා ගන්න වැඩියෙන්ම එන්නේ එ.ජා.ප යේ දේශපාලනඥයෝ. එයාලා හොඳටම මානසික ආතතියට ගොදුරු වෙලා.” වෛද්‍ය අර්ජුන ද සිල්වා කියා සිටියේය.”ඒ මොකද ඩොක්ටර් හේතුව?” හෙට්ටිගේ යළි විමසා සිටියේය. “ඇයි අනේ එයාලා දේශපාලන බලය ගැන කල්පනා කරලා තමයි මොළේ අවුල් කරගෙන තියෙන්නේ.” වෛද්‍ය අර්ජුන ද සිල්වා කියා සිටියේය.”ඉතින් මොනවද ඒකට දීපු වෛද්‍ය උපදෙස්” හෙට්ටිගේ විමසුවේය. “ළඟ පාතක නම් දේශපාලන බලයක් ගන්න හිතන්නවත් එපා. ඉන් වෙන්නේ අතුරු ලෙඩ රෝග ඇති වෙන එක. නාමල් මහත්තයාගේ පරම්පරාවටත් පස්සේ තමයි ඒ ගැන හිතන්න වෙන්නේ කියලා මං කිව්වා.” වෛද්‍ය අර්ජුන ද සිල්වා කියා සිටියේය.නොනවත්වා දින කීපයක් පැවැති වර්ෂාව පසුගිය සතියට පෙර සතියේ පටන් නිමා වූයේය. මේ මස මුල් දින කීපයේ අඛණ්ඩව පැවැති වර්ෂාව නිසා ඇතැම් ප්‍රදේශවල ගෙවල් යටවී මාර්ග අවහිර වී විශාල පිරිසක් අවතැන් වූහ. නමුත් එම වර්ෂාව නිසා ගම්පහ දිසාවේ වෙනදා ගංවතුර තත්ත්වයට හසුවන ප්‍රදේශ රැසකට බලපෑමක් වූයේ නැත.ඊට හේතු වූයේ ගම්පහ දිසාවේ සංවර්ධනයේ නියමුවා වන ආර්ථික සංවර්ධන ඇමැති බැසිල් රාජපක්ෂ මහතා මහා මැතිවරණයෙන් ජයගත් පසුව ඇතිවූ ගංවතුර තත්ත්වයේදී ගංවතුර ඇතිවීමට හේතු සොයා බැලීම නිසාය. මේ වසරේ මැයි මාසයේදී ඇතිවූ අධික වර්ෂාව නිසා ගම්පහ දිසාවේ ප්‍රදේශ රැසක් ගංවතුරට ගොදුරු විය.ඒ සමඟම එම ප්‍රදේශවල සංචාරය කළ ඇමැති බැසිල් රාජපක්ෂ මහතා ගංවතුර ඇතිවීමට බලපෑ හේතු එකින් එක සොයා බැලුවේය. ඉන්පසුව රැස්වූ ගම්පහ දිස්ත්‍රික් සංවර්ධන කමිටු රැස්වීමේදී ගම්පහ දිසාවේ ගංවතුර යළි ඇති නොවීමට අවශ්‍ය පියවර ගැනීමට යෝජනා ඉදිරිපත් කරන ලෙස ඇමැතිවරයා නිලධාරින්ට උපදෙස් ලබා දුන්නේය.ඉන්පසුව නිලධාරින්ගෙන් යෝජනා ලබා ගත් ඇමැති බැසිල් රාජපක්ෂ මහතා එම යෝජනා මාස තුනක් ගතවීමට පෙර ක්‍රියාත්මක කරන ලෙස ද නිලධාරින්ට උපදෙස් ලබා දුන්නේය. ඉන් අනතුරුව ගංවතුර තත්ත්වයන් යළි ඇති නොවීමට ගත් ක්‍රියා මාර්ගවල ප්‍රගතිය සොයා බැලීමට ද ඇමැතිවරයා විවිධ ප්‍රදේශවලට ගියේය.මේ මාසයේ මුල් දින කිහිපයේ අධික වර්ෂාවක් පැවැතියද ගම්පහ දිසාවේ ගංවතුර බියක් ඇති නොවිණි. ඒ ඇමැති බැසිල් රාජපක්ෂ මහතාගේ ඍජු තීරණ ගැනීම් සහ නිලධාරින්ගේ කටයුතු පිළිබඳව සොයා බැලීම නිසාය.එක්සත් ජාතික පක්ෂයේ මහා සම්මේලනය පැවැත්වීමෙන් අනතුරුව එජාපය මේ වන විට දෙකඩ වෙන තත්ත්වයක් ඇතිවී තිබේ. ඒ එජාප නායක රනිල් වික්‍රමසිංහගේ කණ්ඩායම සහ සජිත් පේ‍්‍රමදාසගේ කණ්ඩායම ලෙසටය.මේ තත්ත්වය වඩාත් පෙන්නුම් කරමින් ගිය සතියේදී යළිත් වරක් සජිත් පේ‍්‍රමදාස මන්ත්‍රීවරයාට හිතවත් පාර්ලිමේන්තු මන්ත්‍රීවරු පිරිසක් පොල්හේන්ගොඩ ප්‍රදේශයේදී විශේෂ සාකච්ඡාවක් පැවැත්වූහ. තලතා අතුකෝරාල, ගයන්ත කරුණාතිලක, බුද්ධික පතිරණ, සුජීව සේනසිංහ ඇතුළු පාර්ලිමේන්තු මන්ත්‍රීවරු දහසය දෙනෙක් එම හමුවට එක්ව සිටියහ.මහර ආසනයේ එජාප සංවිධායක පළාත් සභා මන්ත්‍රී යූ. ජොර්ජ් පෙරේරා ගේ දේශපාලන ජීවිතයට වසර විස්සක් පිරීම නිමිතිකොට ගෙන පසුගියදා උත්සව මාලාවක් පැවැත්විණි.ඒ වෙනුවෙන් එජාප මන්ත්‍රීවරුන්ගේ සහභාගිත්වයෙන් මහර කිනිගම ජයශේඛරාරාමයේදී විශේෂ වැඩසටහන් රැසක් ද පැවැත්විණි.ඒ අවස්ථාවට එජාප මන්ත්‍රීවරුන් වන රුවන් විජේවර්ධන, ජයලත් ජයවර්ධන, හර්ෂණ රාජකරුණා, ශිරන්ත අමරසේකර සහ සජිත් පේ‍්‍රමදාස ඇතුළු පිරිසක් එක්ව සිටියහ.එදින මහර ආසනය පුරා පැවැති රැස්වීම් සහ පිළිගැනීම්වලට එජාප මන්ත්‍රී ජයලත් ජයවර්ධන, පළාත් සභා මන්ත්‍රී ශිරන්ත අමරසේකර, පාර්ලිමේන්තු මන්ත්‍රී බුද්ධික පතිරණ සහ සජිත් පේ‍්‍රමදාස ගමන් ගත්තේ එකම වාහනයකය. එම වාහනයේ රියැදුරා ලෙස කටයුතු කළේ එජාප මන්ත්‍රී දොස්තර ජයලත් ජයවර්ධනය. මන්ත්‍රී ජයලත් සහ පළාත් මන්ත්‍රී ශාන්ත සිරිවර්ධන අතර කිසියම් දේශපාලන ආරවුලක් තිබෙන බව එජාප මන්ත්‍රීවරුන්ට රහසක් නොවේ.එම නිසා එජාප මන්ත්‍රීවරු මන්ත්‍රී ශාන්ත සිරිවර්ධනට සහ මන්ත්‍රී ජයලත් ජයවර්ධනට විහිළු කරන්නට පටන් ගත්හ.“ශිරන්ත ඔයා මොනවා වුණත් වාසනාවන්තයි ඔයාගේ අද ඩ්‍රයිවර් විදියට ඉන්නේ ජ්‍යෙෂ්ඨ පාර්ලිමේන්තු මන්ත්‍රීවරයෙක්. ඒ විතරක් නොවේ එතුමා දොස්තර කෙනෙක්. මහාචාර්යවරයෙක්. එජාප මන්ත්‍රීවරු විහිළු කරන්නට පටන් ගත්හ.“ඒ විතරක්යැ ජයලත් මන්ත්‍රීතුමා ඇත්තටම ඩ්‍රයිවර් කෙනෙක් වගේමයි අද. කොළපාට සරම ඇඳගෙන අත්කොට ෂර්ට් එක ඇන්දාම ඩ්‍රයිවර් මහත්තයෙක්ම පෙනුමමයි තියෙන්නේ.” එජාප මන්ත්‍රීවරු මන්ත්‍රී ජයලත්ට ද විහිළු කරන්නට පටන් ගත්හ.එජාප මහා සම්මේලනයට පසුව පසුගියදා කැලණියේදී විශේෂ එජාප රැස්වීමක් පැවැත්විණි. මහා සම්මේලනයට පසුව සජිත් පේ‍්‍රමදාස සහ එජාප නායකයා හමුවූ ප්‍රථම අවස්ථාව එය විය. එම රැස්වීමට එජාප මන්ත්‍රීවරුන් වන රුවන් විජේවර්ධන, ජයලත් ජයවර්ධන, ජෝශප් මයිකල් පෙරේරා, දයාසිරි ජයසේකර සහ බුද්ධික පතිරණ ඇතුළු එජාප පළාත් සභා සහ ප්‍රාදේශීය සභා මන්ත්‍රීවරු එක්ව සිටියහ.එම උත්සවයේ පිළිගැනීමේ කතාව සිදු කළේ මන්ත්‍රී බුද්ධික පතිරණය. රනිල් වික්‍රමසිංහ මහත්තයා බලයට කෑදර මිනිහෙක් නෙමෙයි. රනිල්ට තනතුරු ලොකුත් නැහැ” මන්ත්‍රී බුද්ධික එසේ කියන විට රැස්ව සිටි පිරිස් එජාප නායකයා වෙත උණුසුම් ප්‍රතිචාර දක්වමින් අත්පොළසන් දෙන්නට වූහ.අත්පොළසන් හඬ අවසන් වෙනවාත් සමඟම ඇතිවූයේ මහා නිහඬතාවකි. එම රැස්වීමේ වේදිකාව අසළ සිටියේ තරමක් වයසක පුද්ගලයකි. ඔහු ගොරෝසු හඬින් යුතුව කීවේ අමුතුම කතාවකි. “බලයට කෑදර නැහැ තමයි. මොකද මේ පාර නම් ඔය 94 ගියා වගේ රනිල් යන්නේ නෑ වගෙයි.” එම වැඩිහිටි පුද්ගලයා එසේ කියනවාත් සමඟම එජාප නායකයා ඇතුළු රැස්ව සිටි පිරිසට සිනහ ගියේ ඉබේටමය.ඉන් අනතුරුව එම රැස්වීම ඇමැතූයේ එජාප නායකයාය. “මං එජාපයට බණ කියන කොට අපේ දයාසිරි මන්ත්‍රීතුමා රටටම සින්දු කියනවා.” එජාප නායක රනිල් තම කතාව අතරතුර කීවේය.ඉන් අනතුරුව සභාව ඇමැතුයේ එජාප මන්ත්‍රී දයාසිරි ජයසේකරය. “ඒකනම් ඇත්තම තමයි මං සින්දු කියන්න දක්ෂයි තමයි. අපේ නායකතුමා බණ කියන්න දක්ෂයි. හැබැයි ඉතින් අපේ ඔය කවුරු කවුරුත් තම හැකියාවන් ගැන දැනගෙන තමන්ට උචිත තනතුරුවල හිටියොත් තමයි හොඳ” මන්ත්‍රී දයාසිරි එජාප නායකයාට එල්ල කළේ වාග් ප්‍රහාරයකි.පසුගියදා පැවැති ප්‍රවෘත්ති සාකච්ඡාවකදී එ.ජා.ප. මන්ත්‍රී බුද්ධික පතිරණ කියා තිබුණේ එ.ජා.ප. නායකයා නායකත්වයෙන් ඉවත්වී ජ්‍යෙෂ්ඨ නායකයකු ලෙස සිටිය යුතු බවය. මන්ත්‍රී බුද්ධික එම ප්‍රකාශය කිරීමත් සමඟම එ.ජා.ප. නායකයා බුද්ධික සහ එ.ජා.ප. ජ්‍යෙෂ්ඨයන් අතර ගැටුමක් ඇති කිරීමට පටන්ගෙන ඇති බව වාර්තා වෙයි.”එ.ජා.ප. නායකතුමාට අපි හානියක් කිරීම හොඳ නැහැ. ලෝකයේ බොහෝ රටවල උත්තරීතර නායකයෝ විවිධ දේශපාලන පක්ෂවල ජ්‍යෙෂ්ඨ නායකයෝ විදියට ඉන්නවා. ඒ නිසා එ.ජා.ප. නායකතුමාත් පක්ෂ නායකත්වයෙන් ඉවත්වෙලා එ.ජා.ප.යේ ජ්‍යෙෂ්ඨ නායකයා විදියට හිටියොත් හොඳයි” මන්ත්‍රී බුද්ධික එම පුවත්පත් සාකච්ඡාවේදී කියා තිබිණි.එම කතාව පදනම් කැර ගෙන ගිය සතියේදී එ.ජා.ප. නායකයා එ.ජා.ප. මන්ත්‍රී ජෝශප් මයිකල් පෙරේරාට කියා තිබුණේ. “ඔන්න එ.ජා.ප.යේ ජ්‍යෙෂ්ඨයෝ ජ්‍යෙෂ්ඨ නායකයෝ කරන්ඩ ඕනේ කියලා බුද්ධික කියාගෙන යනවා” යැයි එ.ජා.ප. නායකයා කියා තිබිණි.මේ අතර පළාත් සභා මන්ත්‍රී හර්ෂණ රාජකරුණාට ගිය සතියේදී එ.ජා.ප. නායකයා හමුවිය. “හර්ෂණ ඔයාගේ තාත්තාටත් අද හෙට දේශපාලනයෙන් විශ්‍රාම යන්ඩ වෙනවා. මොකද මන්ත්‍රී බුද්ධික පතිරණ කියාගෙන යනවා එ.ජා.ප.යේ ජ්‍යෙෂ්ඨයෝ දේශපාලනයෙන් අයින්වෙලා ඉන්න ඕන කියලා” එ.ජා.ප. නායකයා එහිදී කීය.එ.ජා.ප. පළාත් සභා මන්ත්‍රීවරු 111 දෙනා නිර්දේශ කරනු ලබන විහාරස්ථාන 222කට රුපියල් 50,000 බැගින් ලබාදීමට මන්ත්‍රී සජිත් ප්‍රේමදාස ගිය සතියේ තීරණය කැර තිබිණි. ඒ සමගම ගිය සතියේ ඒ බව දැනගත් එ.ජා.ප. නායකයා නැඟෙනහිර පළාත් විපක්ෂ නායක දයා ගමගේ, මංගල සමරවීර, සාගල රත්නායක සහ සුදත් චන්ද්‍රසේකර සිරිකොත වෙත කැඳවීය.සජිත්ගේ අරමුණ පළාත් සභා මන්ත්‍රීවරු අල්ලාගෙන මාව නැතිකිරිමයි. ඒ නිසා සජිත් ගේ වැඩසටහනට එරෙහිව මොනවාහරි කරන්න” එ.ජා.ප. නායකයා ඉල්ලා සිටියේය. ඒ අනුව ඊට ප්‍රතිචාර දැක්වූයේ නැඟෙනහිර පළාත් විපක්ෂ නායක දයා ගමගේය. ඒ අනුව පළාත් මන්ත්‍රීවරුන්ට රුපියල් පනස්දහස බැගින් ලබාදීමටත් පළාත් සභා මන්ත්‍රීවරුන්ට මැලේසියාවේ සහ සිංගප්පූරුවේ සංචාරය කිරීමට අවස්ථාව ලබාදීමටය. එ.ජා.ප.ය නියෝජනය කරනු ලබන පළාත් සභා මන්ත්‍රීවරු 111 දෙනාටම මේ අනුව එකම දිනයක මැලේසියාවේ සහ සිංගප්පූරුවේ සංචාර ලබාදීමට නියමිතය.මෙවර ශ්‍රී පාද වන්දනා සමය පසුගිය 20 වෙනි සඳු දිනට යෙදී තිබු උඳුවප් පෝ දා ආරම්භ විය.අවාර සමයේ සමන් දේව ප්‍රතිමාව, දේව ආබරණ පැල්මඩුල්ල ගල්පොත්තාවල රජමහා විහාරස්ථානයේ විශේෂ කුටියක තැන්පත් කර ඇති අතර පොහෝ දිනට පෙර එම වස්තුන් වැඩමවීම සිදු වන්නේ සුබ නැකතිනි.මෙවර ගල්පොත්තාවෙල විහාරස්ථානයේ රහස් කුටියේ සිට සමන් දේව ප්‍රතිමාව වැඩම වූයේ 19 වැනි දින අළුයම 1.44 ට යෙදුණු සුබ නැකතිනි.2004 වසරේ සබරගමුව මහ ඇමති ධූරයට පත් වීමෙන් පසු අඛණ්ඩව එම අවස්ථාවන්ට වසරක් පාසා සහභාගි වන මහීපාල හේරත් මහ ඇමැතිවරයා ප්‍රථම පූජා වට්ටිය තැබීමෙන් පසු බැතිමතුන් සඳහා සමන් දෙවිඳුන්ට පුද පූජා දැක්වීමේ අවස්ථාව උදා වේ.19 වන දිනට එළිවන පාන්දර 12.30 ට විහාරස්ථානයට පැමිණි මහ ඇමැතිවරයා ගිලන්ව වැඩ වසන ශ්‍රී පාදස්ථානාධිපති සබරගමුව පළාත් උප ප්‍රධාන සංඝනායක හඳපාන්ගොඩ ශ්‍රී විමල නාහිමි බැහැ දැක උන්වහන්සේගේ සුව දුක් සොයා බැලීය.උදෑසන 1.00 ට පමණ දේවාභරණ විශේෂ කුටියෙන් දොරට වැඩුම සඳහා චාරිත්‍ර වාරිත්‍ර ආරම්භ වූ අතර ඒ වන විටත් පූජා වට්ටියක් අතැතිව සිටි මහ ඇමැතිවරයා ඇමතූ විහාර කාර්යය මණ්ඩලයේ අයෙකු ප්‍රධාන අමාත්‍යවරයාට ද එම විශේෂ කුටියට ඇරයුම් කළේය.පළමුව ඔබතුමන්ලාගේ දේව කාරිය හමාර කර සිටින්න. ඊට පසු අපි අපේ රාජකාරිය ඉටු කරන්නම් යැයි එම ඇරයුමට කාරුණිකව ප්‍රතිචාර දැක්වූ මහ ඇමැතිවරයා අනතුරුව සිරිත් පරිදි සැදෑවතුන් සඳහා පුද පූජා දැක්වීමේ පුරෝගාමී අවස්ථාව ලබා ගනිමින් සබරගමුවේ ප්‍රථම පුරවැසියා වශයෙන් සමන් දෙවිඳුන්ට ප්‍රථම පූජා වට්ටිය පිදීය.අනතුරුව උදෑසන 2.30 ට පමණ බදුල්ල හරහා පොලොන්නරුව බලා මහ ඇමැතිවරයා පිටත්ව ගියේය.ගල්පොත්තාවල ශ්‍රී පාද රාජමහා විහාරස්ථානය පැල්මඩුල්ල නගරාසන්නයේ පිහිටියකි.එජනිස, එජාප සහ ජවිපෙ යන ශ්‍රී ලංකාවේ ප්‍රධාන දේශපාලන ධාරාවට අයත් පක්ෂ තුනේම නියෝජිතයෝ සබරගමුව පළාත් සභාව නියෝජනය කරති.එනිසාම පළාත් සභාවේදී බොහෝ විට දක්නට ලැබෙන්නේ මතවාදී වශයෙන් එකඟත්වයන්ට වඩා පරස්පරතාවයන්ය.එහෙත් එක්සත් ජනතා නිදහස් සන්ධානයේ යෝජනාවක් එක්සත් ජාතික පක්ෂය ස්ථිර කිරීමෙන් අනතුරුව ජනතා විමුක්ති පෙරමුණ එය ඇගයූ දුර්ලභ ගණයේ අවස්ථාවක් පසුගිය 22 වැනි දින සබරගමුව පළාත් සභා රැස්වීමේදී සිදු විය.2010 සබරගමුව පළාත් සභාවේ අවසන් රැස්වීම වූ එදින එ. ජ. නිස පළාත් සභා මන්ත්‍රී සලිත කරුණාරත්න සිය නමින් වූ යෝජනාවක් ඉදිරිපත් කර තිබූ අතර එහි සඳහන් වූයේ 5 වසර ශිෂ්‍යත්ව විභාගය සමත් එහෙත් ආසන්න ජාතික පාසල්වල කඩඉම් ලකුණු සීමාව පසු නොකළ පළාතේ දරු දැරියන්ට එම ආසන්න ජාතික පාසලට ඇතුළත් වීමට අවස්ථාව ලබා දිය යුතු යැයි වූ යෝජනාවය.එම යෝජනාව එජාපයේ සිරිපාල කිරිඇල්ල මන්ත්‍රීවරයා ස්ථිර කළ අතර ජවිපෙ පුෂ්පකුමාර දිසානායක මහතා එම යෝජනාව අගයමින් සඳහන් කළේ විපක්ෂය ගෙන ආ යුතුව තිබු යෝජනාවක් ගෙන ඒම පිළිබඳ ආණ්ඩු පක්ෂයේ සලිත කරුණාරත්න මන්ත්‍රීවරයාට තම ප්‍රශංසාව පිරිනමන බවය.පසුගිය 22 වැනිදා පැවැති 2010 සබරගමුව පළාත් සභා රැස්වීමේදී ආණ්ඩු පක්ෂයේ සහ විපක්ෂයේ තරුණ මන්ත්‍රීවරු දෙදෙනකු අතර ඇවිලී ගිය වාග් සංග්‍රාමය නිවා දැමීමට මුලසුනේ සිටි උප සභාපති ජයතිලක පොඩිනිලමේට කීප වරක්ම වෙහෙසීමට සිදු විය.රුවන්වැල්ල මැතිවරණ කොට්ඨාසයේ කන්නන්තොට මුස්ලිම් පාසල සහ ගලපිටමඩ සෞඛ්‍ය මධ්‍යස්ථානය පිළිබඳ මහ ඇමැති මහීපාල හේරත් කරුණු දැක්වීමෙන් පසු ආණ්ඩු පක්ෂයේ පරාක්‍රම අතාවුද සහ විපක්ෂයේ නිහාල් ෆාරුක් යන පළාත් සභා මන්ත්‍රීවරු දෙදෙනා පරස්පර මත දක්වමින් මහත් ආවේගශීලීව එකිනෙකාට ඇඟිලි දිගු කළහ.පරාක්‍රම අතාවුද යනු අතාවුද සෙනෙවිරත්න අමාත්‍යවරයාගේ පුතණුවන්ය.නිහාල් ෆාරුක් එක්සත් ජාතික පක්ෂ රජයේ හිටපු ප්‍රවාහන රාජ්‍ය අමාත්‍යවරයකු වන යූ. එල්. එම්. ෆාරුක් ගේ පුතණුවකි. වසර කීපයකට පෙර අතාවුද සෙනෙවිරත්න රුවන්වැල්ල මැතිවරණ කොට්ඨාසයේ ලංකා සමසමාජ පක්ෂයේ සහ පසුව ශ්‍රී ලංකා නිදහස් පක්ෂයේ ආසන සංවිධායකවරයා වශයෙන් කටයුතු කළේය.එසේම ඒ අවදියේ රුවන්වැල්ල මැතිවරණ කොට්ඨාසයේ එක්සත් ජාතික පක්ෂ ආසන සංවිධායකවරයා වූයේ යූ. එල්. එම්. ෆාරුක් ය.දශක කීපයකට පෙර අතාවුද සහ ෆාරුක් යන දේශපාලන පියවරුන්ගේ වාග් සංග්‍රාම සිහිපත් කළ අතාවුද සහ ෆාරුක් දේශපාලන පුතුන්ගේ උණුසුම් අදහස් දැක්වීම් අතරතුර උප සභාපති ජයතිලක පොඩි නිලමේ මී ළඟ පළාත් සභාව ලබන මස 12 වැනි දිනට කල් තබා මුලසුනෙන් නික්ම ගියේය.ජාතික නිදහස් පෙරමුණේ දේශපාලන මණ්ඩලය පසුගිය සතියේ බත්තරමුල්ලේ පිහිටි එහි ප්‍රධාන කාර්යාලයේදී රැස්වූයේ පක්ෂ නායක, ඉදිකිරීම්, ඉංජිනේරු සේවා, නිවාස හා පොදු පහසුකම් අමාත්‍ය විමල් වීරවංශ සහ ජානිප ප්‍රධාන ලේකම් ප්‍රියන්ජිත් විතාරණගේ ප්‍රධානත්වයෙනි.මේ කතාබහ අතර විමල් වීරවංශ මේ දිනවල රූගත කරන අපූරු චිත්‍රපටයක් ගැන පවසන්නට පටන්ගත්තේ ය.“මේ චිත්‍රපටයේ නම “ශ්‍රී ලංකාවේ යුද අපරාධ” නිෂ්පාදනය කරන්නේ බටහිර අධිරාජ්‍යවාදීන්.අධ්‍යක්ෂණය කරන්නේ ඔවුන්ගේ අතකොලුවක් වුණු අන්තර් ජාතික සංවිධානයක මහ ලේකම්වරයෙක්. නළු නිළි පිරිස වෙන්නේ ඒ මහලේකම් විසින් පත් කළ විද්වත් මණ්ඩලයේ තුන්දෙනා සහ එක්සත් ජාතික පක්ෂය සහ ජනතා විමුක්ති පෙරමුණ. අර කියන මහ ලේකම් වරයා මේ චිත්‍රපටයේ බොහෝ කොටස් හොඳින් රූගත කර ගෙන ඉවරයි. මේ චිත්‍රපටයේ තිර රචනය ලියවිලා තියෙන්නේ මෙහෙමයි.“ශ්‍රී ලංකාවේ සිදුවුණු යුද අපරාධ චෝදනා තමන්ට දැනුම් දෙන්න කියලා. මේ විද්වත් මණ්ඩලයේ තුන්දෙනා ඉල්ලනවා. ඒ අනුව මේ විද්වත් මණ්ඩලයට පෙත්සම් පිට පෙත්සම් ගහන එක එක්සත් ජාතික පක්ෂයේ හා ජනතා විමුක්ති පෙරමුණේ නළු නිළියෝ විසින් සිදු කරනවා.දැන් ඒ ලැබුණු පෙත්සම් පිළිබඳව සාක්ෂි විමසන්නයි සූදානම. “අපට මේ චිත්‍රපටය, අවසාන වන තෙක් රූගත කරන්නවත්, ඒක ඊට පස්සේ තිරගත වෙන්න අරින්නවත් ඉඩ දෙන්න බැහැ.මේ අපේ රටට එරෙහි රට ආපස්සට රැගෙන යන දැවැන්ත ක්‍රමන්ත්‍රණයට එරෙහිව මුළුමහත් දේශප්‍රේමී ශ්‍රී ලාංකීය ජනතාවම අවදි කළ යුතුයි.” සාම්ප්‍රදායික කර්මාන්ත, කුඩා ව්‍යවසාය සංවර්ධන නියෝජ්‍ය අමාත්‍ය වීරකුමාර දිසානායක අවධාරණය කළේ ය.චන්දන බණ්ඩාරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>12</month>
      <day>26</day>
    </date>
    <link>http://www.silumina.lk/2010/12/26/_art.asp?fn=ab1012264</link>
    <topic>බඩු මිල නටවන යූ.ඇන්.පී.හස්තය</topic>
    <author>රංජිත් සියඹලාපිටිය</author>
    <content>බඩු මිලයි දේශපාලනයයි එකිනෙකට බැඳී පවතිනවා කිව්වොත් හරි. වේලාවකට මට හිතෙනවා මේ දෙකේ සම්බන්ධය ගහට පොත්ත වගේ කියලා. බඩු මිල වැඩියි කියලා විරුද්ධ පක්ෂයේ උදවිය මේ දවස්වල එක එක විදියේ චෝදනා වගේම ගෝරනාඩු කරනවා.මට මතක තිබෙන කාලයේදී පාර්ලිමේන්තුවට පාන් ගෙඩි, පොල් ගෙඩි වගේම භාණ්ඩ මලු පවා ආවා. ඒවා ඉබේ ආවා නෙමෙයි. අපේ සහෝදර මන්ත්‍රීවරු ගෙනාවා. වෙන මොනවාටවත් නෙමෙයි බඩු මිල වැඩියි කියලා බලයේ සිටින ආණ්ඩුවට කියන්න. ඊළඟට බලයේ ඉන්න හැම ආණ්ඩුවකටම එරෙහිව විපක්ෂයේ ඉන්න කණ්ඩායම හැමදාම බඩු මිල වැඩි වෙනවා කියලා කිව්වා. හැබැයි එහෙම කිව්වා කියලා බඩු මිල කවදාවත් අඩු වුණේ නැහැ.කවදාවත් බඩු මිල අඩු වෙන්නේ් නැති බවත් විපක්ෂ කණ්ඩායම හැමදාම දැනගෙන හිටියා. ඒත් ආණ්ඩුවට ගහන්න හොඳම ආයුධය බඩු මිල කියලා රටේ විපක්ෂයට යන කණ්ඩායම හැමදාම කල්පනා කරනවා. මේ බඩු මිල කියන ආයුධයට ආණ්ඩු පෙරළන්න පුළුවන් බලයක් තියෙනවා.ඒ නිසා තභයි මේ දවස්වල එ.ජා.ප.ය ප්‍රමුඛ විපක්ෂය අපේ රටේ බඩු මිල වැඩියි කියලා බෙරිහන් දෙන්නේ. ජීවන වියදම වැඩියි කියලා කෑ මොර දෙන්නේ. තව දෙයක් තියෙනවා බඩු මිල වැඩියි කියලා නිතර නිතරම ජනතාවගේ කනට ඇහෙන කොට බඩු මිල වැඩියි කියලා කාට වුණත් හිතෙනවා. හරියටම එ.ජා.ප.ය ප්‍රමුඛ විපක්ෂය මේ දවස්වල පාවිච්චි කරන්නේ ගොබෙල්ස් තියරිය. ඒ තියරියෙන් කියන්නේ බොරුව නිතර නිතර ප්‍රචාරය කරන කොට ඇත්තක් බවට පත්වෙනවා කියලයි.දැන් මේ වෙනකොට අපේ රටේ ජනතාවටත් විපක්ෂයේ මේ බොරුව ඇත්තක් කියලා හිතෙනවාද දන්නේ් නැහැ. ඒක දන්නේ ජනතාවම තමයි. තව දෙයක් තියෙනවා. අපේ රටේ එ.ජා.ප.යට මේ රටේ ඕන වේලාවක භාණ්ඩ මිල වෙනස් කිරීමේ බලයක් තියෙනවා. හරියටම කිව්වොත් ඒක නොපෙනෙන බලවේගයක්. මොකද කිව්වොත් අපේ රටේ අත්‍යාවශ්‍ය ආහාර ද්‍රව්‍ය ගෙන්වන සහ බෙදාහරින බහුතරය එ.ජා.ප.යට හිතවත් පිරිසක් අත තියෙන්නේ. ඒ නිසා ඔවුන්ට ඕනෑ වේලාවක අපේ රටේ වෙළෙඳ පොළේ බඩුමිල වැඩි කරන්න පුළුවන්.ඒ වේලාව තීරණය කරන්නේ එ.ජා.ප.යේ නායකත්වය. එවැනි අවස්ථාවල රටේ භාණ්ඩ හිඟයක් එක්වරම ඇති වෙනවා. එදිනෙදා අපි පරිභෝජනය කරන භාණ්ඩවල මිල බලා සිටියදී වැඩි වෙනවා. හොඳම උදාහරණයක් තියෙනවා හිටපු ජනාධිපතිනි චන්ද්‍රිකා කුමාරතුංග මහත්මියගේ කාලයේදී හදිසියේම ආණ්ඩුව කඩාගෙන වැටුණා. ඒත් එක්කම 2001 මහ මැතිවරණය ප්‍රකාශයට පත්වුණා. මෙන්න අත්‍යාවශ්‍ය ආහාර ද්‍රව්‍ය මිල ඉහළ ගියා අහස උසට.ඒ වෙලාවේ ලෝක ආහාර අර්බුදයක් තිබුණේ නැහැ. අධික වර්ෂාව හෝ නියඟයක් අපේ රටේ තිබුණෙත් නැහැ. ඒත් බඩු මිල එක්වරම ඉහළ ගියා. බඩු මිල ඉහළ ගියා නෙමෙයි එ.ජා.ප.යේ අදිසි හස්තය ක්‍රියාත්මක වුණා. එ.ජා.ප.ය විසින් රටේ බඩු මිල වක්‍රාකාරයෙන් ඉහළ දැම්මා කිව්වොත් හරි. වෙන මොනවාටවත් නෙමෙයි රටේ ආණ්ඩු බලය ගන්න.ඡන්දය දවස වෙනකොට අපේ රටේ හැමෝම දිනපතා වගේ ආහාරයට ගන්න පරිප්පු මිල තව තවත් වැඩි වුණා. අන්තිමට වැඩිපුරම ඡන්ද පොළට ගියේ අපේ කාන්තාවෝ. වෙන මොකටවත් නෙමෙයි චන්ද්‍රිකා රජය පෙරළා දමන්න. බඩු මිලේ බලය කොහොමද කිව්වොත් එවකට රජය හතර ගාතෙන් වැටුණා.එ.ජා.ප.ය ආණ්ඩුවක් හැදුවා. ආණ්ඩුවේ ඇමැතිවරු දිවුරුම් දෙනවාත් එක්කම කිසිම හේතුවක් නැතිව මෙන්න බඩු මිල අඩුවෙනවා බලාගෙන ඉන්නකොට. එදා දවස මතක් කරගත්තොත් කාට කාටත් එ.ජා.ප. යට බඩු මිල වැඩි කරන්න තියෙන බලය ගැන වටහා ගන්ඩ පුළුවන් වෙයි.තවත් උදාහරණයක් කියන්නම්. ඒ වැඩි ඈතක නෙමෙයි. මහින්ද රාජපක්ෂ ජනාධිපතිතුමා දෙවැනි වර ජනාධිපතිවරණයට ඉදිරිපත් වුණ වෙලාව. ඒ වෙනකොට ආයෙත් එ.ජා.ප.යේ අදිසි හස්තය එළියට ආවා. වෙළෙඳ පොළේ සහල් කිලෝව රුපියල් සියයට ඉහළ නොගියේ පුදුමයකට. මේ තමයි මේ රටේ බඩු මිල වැඩි කිරීමට යූ.ඇන්.පී.යට තියෙන බලය.හොඳයි දැන් මේ වෙලාවේ යූ.ඇන්.පී.ය ප්‍රමුඛ විපක්ෂය දඟලන්නේ මොකටද? වෙන මොකකටවත් නෙමෙයි ඊළඟ අවුරුද්දේ එන පුංචි ඡන්දය ඉලක්ක කරගෙන. ඒ තමයි මහ නගර සභා, නගර සභා සහ ප්‍රාදේශීය සභා මැතිවරණය. එ.ජා.ප.යේ මහා සම්මේලනයට පස්සේ මහා පිබිදීමක් වෙලා කියලා එ.ජා.ප.ය හිතාගෙන ඉන්නේ. ඒත් වුණේ එ.ජා.ප.ය තව තවත් භේද භින්න වීම. ඒත් ඔවුන්ට ඕනේ මහ නගර සභා, නගර සභා, ප්‍රාදේශීය සභා බහුතරයක බලය ලබාගන්ඩ. ඒ බලය රටට පෙන්වලා රටේ ආණ්ඩුව පෙරළන්ඩ පුළුවන්ද බලන්න.ප්‍රාදේශීය සභා නගර සභා බහුතරයක බලය ගන්ඩ නම් දැන් ඉඳලම ආණ්ඩුව අප්‍රසාදයට පත්කරන්ඩ ඕනේ. ඒකේ මුල්ම වෙඩි මුරය තමයි එ.ජා.ප.ය.දැන් පත්තු කරන්ඩ හදන්නේ. හෙට අනිද්දා බඩු මිල වැඩියි කියලා එ.ජා.ප.ය ප්‍රමුඛ විපක්ෂය පාරට බහින්න ඉඩ තියෙනවා. රටේ භාණ්ඩ හිඟයක් මවා පාලා භාණ්ඩ මිල කෘත්‍රිමව ඉහළ දාන්ඩත් ඉඩ තියෙනවා.කොහොම වුණත් දැන් රටේ බඩු මිල වැඩියි කියන්ඩ බැහැ. මොකද ගිය අවුරුද්දේ දෙසැම්බර් මාසය සමඟ සැසඳුවොත් මේ අවුරුද්දේ බඩු මිල අඩු වෙලා තියෙනවා. ඊළඟට ආදායම වැඩිවීම එක්කම ඕනෑම රටක භාණ්ඩ මිල ඉහළ යනවා. එක පුද්ගලයෙක් ලබන ආදායම අපේ රටේ ඇමෙරිකානු ඩොලර් 2000යි. අපේ රටේ එක කෑම වේලක් රුපියල් 150කට ගන්ඩ පුළුවන්. සිංප්පූරුවේ එක පුද්ගලයෙක් ලබන ආදායම ඩොලර් 25000යි. සිංගප්පූරුවට ගියොත් එක කෑම වේලකට අපි රුපියල් වලින් නම් හයසියයක් විතර ගෙවන්ඩ වෙනවා. සිංගප්පූරුවේ ආදායම වගේම වියදමත් වැඩියි.අපේ රටේ පුද්ගලයකු 2005 අවුරුද්දේ ලැබූ ආදායමට වඩා වැඩි ආදායමක් අද ලබනවා. ගොවියා, ධීවරයා, රබර් වගා කරුවා, තේ දලු හිමියා, රජයේ සේවකයා මේ හැමෝගේම ආදායම 2005 වසරට වඩා අද වැඩියි. ඔවුන්ගේ් ආදායම කීප ගුණයකින් වැඩි වෙලා.ඉතින් පුද්ගල ආදායම වැඩිවීම එක්කම රටේ භාණ්ඩ හා සේවා මිල වැඩි වෙනවා කියන දෙය ආර්ථික විද්‍යාවේදී සත්‍යයක්. මේ සත්‍යය විපක්ෂයේ උදවිය පවා දන්නවා. ඒ නිසා අපේ ආදායම වැඩිවීම එක්කම සිතා බැලුවොත් බඩු මිල වැඩි නැහැ. ඒක අපි කවුරු කවුරුත් තේරුම් ගැනීම වටිනවා.රංජිත් සියඹලාපිටියකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>12</month>
      <day>26</day>
    </date>
    <link>http://www.silumina.lk/2010/12/26/_art.asp?fn=af1012261</link>
    <topic>ජාතික ආරක්ෂාව නම් මවුබිමට ආදරය කිරීමය</topic>
    <author>අරුණි මුතුමලී</author>
    <content>සුර අසුර යුද්ධයේදී ක්ෂීර සාගරය කළම්බන විෂ්ණු දෙවියන්ට සාගර පත්ලෙහි තිබී අමෘතයත්, හලාහල විසත් ලැබුණේලු. ඒ දෙකම සඟවාගෙන සිටින්නට හැකි සාගරයට ඒ දෙයාකාරයටම ක්‍රියා කරන්නට බැරි වන්නට හේතුවක් තිබේ ද?මතක ද? අද වගේම ඉරිදා දවසක්?උඳුවප් සීතලෙන් හිවුඩු පිපෙන නත්තලට පසුදා උදා වූ පෝය දිනය?සඳ පුර පසළොස්වක පුරද්දී සිල් සමාදන් වන්නට සැරසුණු බොදුනුවන්, ජේසු බිලින්දාගේ උපත සමරා ඔද වැඩුණු කිතුනුවන් වගේම සියලු වැසියන් තම තමන්ගේ කටයුතුවල නිරත වුණේ සුපුරුදු ලීලාවෙන්. සමහරු නිවාඩුවට නෑදෑගම් ගියා, තවත් සමහරු කතරගම් ගියා. සන්තානම් මෑණියන්ගේ පිහිටෙන් නත්තල් කන්න මේ කාලෙට මාලු අස්වැන්න සරුවෙන නිසා වෙරළ ධීවරයන්ගෙන් පිරුණා. ඉරිදා පොළවලට බඩුමුට්ටු ගන්න, විකුණන්න උදේම ආපු සෙනඟත් සිටියා. අපි කාටවත් අමුතුවෙන් සූදානම් වෙන්න කිසිම හේතුවක් තිබුණේ නැහැ.සුපුරුදු පරිදි මුහුද වෙරළට හාදු දිදී සිටියත් හලාහල විෂ පානය කළ සිඳු ලිය වෙනදා නැති ලෙසකින් රහසේම සැරසුණා. කිසිදාක නොවූ ලෙස වෙරළෙන් සමුගත් ඇය සිය රළ පෙළ ඈතටම ඇද ගත්තා.ආශ්චර්යයක්! වෙන කුමක් නම් සිතන්න ද?නොසිතූ මොහොතක ලද මහ පොළොවේ මායිම් සටහන් කරගන්නත් සමහරු උත්සාහ දැරුවා.සමහර දේ පිළිබඳ දැනගෙන සිටීම භයානකයි. කරදරයි. නමුත් සමහර දේ ගැන නොදැන සිටීම නිසා භයානක කරදරවලට මුහුණ පාන්න සිදු වෙනවා.තවත් මොහොතකින් සිදුවන්නේ කුමක් ද කියා දැන සිටියානම් මෙතරම් මිනිස් ජීවිත බිලි නොදෙන්නට ඉඩ තිබුණා. විහාර මහා දේවිය මුහුද ගොඩ ගලද්දී බිලිවන්නට කැමැත්තෙන්ම නැව් නැංගා ය කියා ඉතිහාස පාඩමේ කට පාඩම් කළත්, එහි භූගෝලිය සාධකය කුමක් ද කියා සොයන්නට ඉතිහාසය පුරා අපට උවමනාවක් තිබුණේ නෑ.යුග ගණනාවක් සාගරයෙන් අප ලබාගත් සම්පත් කොපමණ ද ඊට වඩා වැඩි මිනිස් සම්පත් මෙන්ම දේපොළ සොරා ගත් වියරු සුනාමියේ පීඩාකාරී මතකය ගොඩ ගෙන අමිහිරි රසයක් කුළුගැන්විය යුතු කාලය වසර හයකින් අතීතයට ගොස් හමාරයි.දෙදහස් පහ වසර අප ඇරැඹුවේ ගහෙන් වැටුණු මිනිහාට ගොනා ඇන්නා වැනි තත්ත්වයකිනි. යුද්ධයක් පවතින ඌන සංවර්ධිත රටකට සුනාමි ව්‍යසනයකුත් ආවාම තවත් කුමන කතා ද?අපේ ජීවිතවල වුණත් මහා වේදනාවකින් පසු සිනාසෙන්නට කාලයක් එනවා, ඔබත් අත්විඳ ඇති. අප සැම විටම සොයන්නේ අපට නැති වූ දෙයයි. සුනාමියෙන් සැඟවුණු 158000 අධික අපේම නැදෑ හිතවතුන් ගැන අප දුක්වන්නේ ඒ නිසයි. එහෙත් සොබා දහමේ රීතියට අනුව යළි කිසිදාක ඒ මිනිස් ජීවිත නම් අපට නොලැබෙනවා සත්තයි.ඒ අතර අපටත් හොරෙන් අපේ ජීවිතවලට ලැබුණු දේ ගැන සිතුවා ද? බොහෝ වූ ඒ දේ අතර ජාති කුල ආගම් භේද නොසලකන මනුස්සකම, අපේ පරාර්ථකාමී බව, ත්‍යාගවන්ත බව, විපතේදී අත්නොහරින පරම ඥාතීත්වය, කන්ද මුදුනේ සිට සිව් මහා නදී ගලාවිත් මෝයට වැටෙන්නා සේ මධ්‍යම කඳුකරයේ සිට වෙරළබඩට ගලා ආ සැටි, ඒ මතින් අප යළි හිස එසවූ අයුරු, සුනාමියෙන් අපට ලැබුණු දායාදයන්ය.හිරොෂිමාවට පරමාණු බෝම්බ හෙළීමෙන් පසු ජපනුන් හිස එසැවූයේ කෙසේ ද? ඒ ශක්තියම අපේ ජනතාවටත් ඇති බව නොහැඟේ ද?එදා සුනාමිය වසර දහස් ගණනක් නොවෙනස්ව පැවැති ලංකා සිතියම වෙනස් කරන්නට තරම් රුදුරු වූ මොහොතේ අප කළ යුත්තේ කුමක් ද කියා තීරණය කිරීමට එදා ජනපතිනිය මෙරට සිටියේ නැත. එහෙත් එයට උර දෙන්නට තරම් ශක්තිමත් මහින්ද රාජපක්ෂ අගමැතිතුමාගේ නායකත්වයත් සමඟ රටේම ජනතාව ඉදිරියට ගියේ කිසිදු භේදයකින් තොරවය.පැරෑලිය දුම්රිය ප්‍රමුඛ මුහුදුබඩ දුම්රිය මාර්ග ඇඹරී විනාශ වී ගිය සැටි වරාය දොළහෙන් දහයක් විනාශ වුණ සැටි, ධීවර පවුල් අනාථ වුණ සැටි ළමයින් අසරණ වූ සැටි, උන්හිටි තැන් අහිමිව මිනිසුන් වේදනා වින්ද සැටි, කූඩාරම් ගසාගෙන සිටි අවතැන්වූ පිරිස්, වසංගත රෝග බිය එකකට එකක් පරයා එන ප්‍රශ්න වැලක් පමණි ඒ ගමනේදී පෙනුණේ.වසර මුලදීම ඇති වූ භීතිය වූයේ ආසියාව පුරා මැලේරියාව යළි පැතිර යතැයි යන්නයි. එයට හේතුව ඉන්දුනීසියාව 2005 ජනවාරි මැද වන විටත් මැලේරියා වසංගතයට ගොදුරු වීමය. නමුත් අප්‍රතිහත ධෛර්යයෙන් යුතුව මේ ව්‍යසනයට මුහුණ දුන් අපේ රටේ සුනාමි අවතැන් කඳවුරුවල වසංගත රෝග පැතිරීම මර්දනය ඉතා සාර්ථකව සිදු කෙරුණේ ලෝකයටම ආදර්ශයක් වෙමිනි.මෛත්‍රීපාල සිරිසේන ඇමැතිවරයා වරක් පැවසූ පරිදි කැත්රිනා සුළඟින් විසිවුණු ටින් කබල් ටික අස්කර ගැනීමට නොහැකිව ලෝකයේ දියුණුම රටක් වන ඇමෙරිකාව ළතැවෙද්දී සුනාමියක් ආවාද යන්නවත් සිතා ගත නොහැකි මට්ටමට අපේ රට ගොඩ නැඟුණේ දුර දක්නා නුවණත් දේශීය චින්තනයත් මුසු වුණු නායකත්වයකට 2005 අගභාගයේ සිට රට යොමු වුණු පසුවයි.මෙවැනි අසාමාන්‍ය ව්‍යසනයක් පිළිබඳ හැඟීමක් නොතිබුණු රටක අවදානම තේරුම් ගෙන 2005 අංක 13 දරන ශ්‍රී ලංකා ව්‍යසන කළමනාකරණ පනත පාර්ලිමේන්තුවේ සම්මත කෙරුණා. ඒ අනුව ආපදා කළමනාකරණ මධ්‍යස්ථානයක් ලංකාවේ පිහිටුවනු ලැබුවා.මුහුදට ගිය මිනිස් ජීවිත හැර අනෙක් දේපළ යථා තත්ත්වයට පත්කරන්න රුපියල් බිලියන සියයක් පමණවත් අවශ්‍ය බවයි තක්සේරු කර තිබුණේ. දේශීය ජනතාව මෙන්ම විදේශ ආධාර ලබාදුන් රටවල් අපට අමතක බැහැ. ඒ වගේම විදෙස් ගතවී සිටින අපේම උදවියගේ හදවත්වල පිරුණු දයාව රට ගොඩගැනීමේ මෙහෙයුමට විශාල මෙහෙවරක් කළා.මේ හැමදේම අතරින් පටු දේශපාලන අරමුණු උදෙසා සුනාමි කඳුළුවලට කිඹුල් කඳුළු මුසු කළ පිරිස් නොහිටියාය කියන්න බැහැ. ඒත් ඒ සියල්ල ජයගෙන හෙල්පින් හම්බන්තොට, වැනි ව්‍යාපෘති දහස් ගණනික් රට පුරා ක්‍රියාත්මක වුණා.මිනිස්සු සුනාමියට මොහොතකට ස්තුතිවන්ත වෙන්න හිතපු අවස්ථාවක් තිබුණා. ඒ ප්‍රභාකරන් සුනාමියට හසුවී මිය ගියාය කියන කටකතාව නිසයි. ජනතාව විශ්වාස කළේ සුනාමියෙන් පසු රට ගොඩනැඟීම පහසු වන්නට නම් ප්‍රභාකරන් විනාශ විය යුතුයි කියායි. නමුත් ඒ උපකාරයවත් සුනාමිය අපට ඉටු කෙළේ නැහැ.නව රජයට උවදුරු දෙකකින් රට ආරක්ෂා කරගන්න සිදුවුණා. එකක් ත්‍රස්තවාදී උවදුර, අනෙක ස්වාභාවික විපත්.මේ නිසා සමස්ත ජනතාවම ආරක්ෂා කරගැනීමේ අරමුණින් 2006 මැයි 31 වැනිදා අමාත්‍ය මණ්ඩල තීරණයකට අනුව සෑම වසරකම දෙසැම්බර් 26 වැනිදා ජාතික ආරක්ෂක දිනය ලෙස නම් කරන්න යෙදුණා. “වඩාත් සුරක්ෂිත ශ්‍රී ලංකාවක් කරා” යන තේමාව මුල් කර ගනිමින් ‘තිරසර සංවර්ධනයට ආපදා දුරලමු’ මැයෙන් අද යාපනය දිස්ත්‍රික්කය කේන්ද්‍රකොට ගෙන දීප ව්‍යාප්තව වැඩසටහන් රැසක් පැවැත්වෙන්නේ ඒ නිසයි.සුනාමි පමණක් නොවේ ගංවතුර, සුළිසුළං, නායයෑම් ආදී සියලු ආපදාවලින් රටත් ජනතාවත් බේරා ගැනීම වගේම තිරසර සංවර්ධනයක් රටේ ඇති කර ජනතාවට සුබ අනාගතයක් ළඟා කර දීමත් පැවරෙන්නේ පවතින ආණ්ඩුවට.සුනාමියෙන් විනාශ වුණු වෙරළබඩ දුම්රිය මාර්ග දින 57ක් ඇතුළත යථා තත්ත්වයට ගෙන ආවා සේම, අවතැන් වූ ජනතාවට නිවාස යෝජනා ක්‍රම මඟින් යළි සෙවණ ලබාදුන්නා සේම, ගම නැඟුම, මඟ නැඟුම ඔස්සේ සුනාමියෙන් අබලන්වූ මාර්ගවලට අමතරව රට තුළ මංමාවත් ඉදිකළා සේම ජනතාවගේ ආර්ථික සංවර්ධනය සඳහා ද රජය වගකිව යුතුයි.මුහුද රළු වී වරාය දහයක් විනාශ කර රටේ සිතියම වෙනස් කළේ සොබා දහමේ රුදුරු බව ඉස්මතු කරමින්. එහෙත් පරාජය බාරගෙන පසුපසට යෑමට වඩා ප්‍රබල චින්තනයක් සහිතව අධිෂ්ඨානශීලීව ඉදිරියට යන්නේ නම් ඕනෑම අභියෝගයක් ජයගන්නට හැකියි. සුනාමියෙන් වෙනස් කළාට වඩා සුබදායී අන්දමින් ලංකා සිතියම වෙනස් කිරීමට හම්බන්තොට වරායට හැකි වූයේ ඒ නිසාය. ධීවරයන් ඇතුළු වෙරාළාශ්‍රිත ගම්මානවලට ආර්ථික ශක්තිය දීමට නම් සර්ව සුබවාදී ආකල්පයෙන් අභියෝග දෙස බැලිය යුතුයි. වරාය අන්තර්ජාතික මට්ටමට ගෙන ඒමෙන් ඒ දෙය වසර කීපයකදී තහවුරු වුණා.සුනාමියට බිලිවූ පාසල්, ගාල්ල කෞතුකාගාරය වැනි ඓතිහාසික ස්ථාන වෙනත් ගොඩනැඟිලි ආදිය මෙන්ම බිඳවැටුණු මානසිකත්වය ගොඩනැඟීමටත් අපේ ජනතාව සාමූහික වූවා මෙන්ම ජනහද ගැස්ම හඳුනන නායකත්වයක් සැපයීම ද හේතුවුණා.මේ වසරේ මැද භාගයේදී ජනතාව යළි ඒ බව සනාථ කළේ ත්‍රස්තවාදය පරාජය කරන්නට සමත් වූ නායකත්වයක් පමණක් නිසා නොවේ. බොහෝ දේ සති දෙකෙන් අමතක කරන ජනතාවක් බවට හංවඩු ගැසූවද සුනාමිය වැනි ව්‍යසනයකින් රට ගොඩගැනීමේ සංග්‍රාමය ද ත්‍රස්තවාදී යුද වාතාවරණය අතරම ඉටු කරන්නට සමත් පෙරටුගාමී චින්තනයක් රටට අවශ්‍ය බව වසර පහක් ගෙවී ගියද මතක තිබූ නිසයි.සුනාමියේ කළු වළාවෙන් මතු වූ රිදී ඉර දකින්නට එයින් විහිදුණු සංවර්ධනයේ ආලෝක ධාරාවලින් රට එළිය කරන්නට ජනතාව එක්වුණා. අද එදා වගේ නොවෙයි. සුනාමියක් ගැන අනාවැකි නිවැරදිව දැනගන්නට සංඥා කුළුණු මෙන්ම රටේ ත්‍රස්ත බියක් යළි ඇති නොවන බවට පැහැදිළි වටපිටාවක් අපට තිබෙනවා.ලෝකයේම ප්‍රබල ත්‍රස්තවාදය පරාජය කිරීමට එක් වූවා සේම සුනාමියෙන් ව්‍යසනයට පත්වූ අපේම සහෝදර ජනතාවත් රටත් ගොඩගන්නට එකාවන්ව එක් වන්නට අපේ ජනතාවට හැකිවුණා. එහි ප්‍රතිඵලයක් ලෙස තමයි අද යාපනයේ ජාතික ආරක්ෂක දිනය සැමරුම් ප්‍රධාන උත්සවය පවත්වන්නේ.කොතරම් සංවර්ධනයක් අත් කරගත්තත්, කෙතරම් දුරකට අප ගියත් ඒ ගමනේ මුල අමතක කරන්න තරම් අකෘතඥ ජාතියක් නොවන අපෙන් ආපදා කළමනාකරණ අමාත්‍යාංශය ඉල්ලා සිටින්නේ අද පෙරවරු 9.25 සිට 9.27 දක්වා මිනිත්තු දෙක අපෙන් වියෝවූ සහෘද ජනතාව වෙනුවෙන් නිශ්ශබ්දව ගතකරන ලෙසයි.මෑත ඉතිහාසයේ මුළු ලෝකයම කම්පා කළ ඒ මොහොත සිහිපත් කර අපේ නෑදෑ හිත මිතුරන් වෙනුවෙන් අපි ඒ තත්පර කිහිපය කැප කරමු.තවත් දින කිහිපයකින් අප පා තබන නව දශකයේදී රට තිරසර සංවර්ධනයේ අරුණැල්ලෙන් සරසන්නට හැකිවන බවට පෙර නිමිති ඕනෑතරම්. එහෙත් ආපදා ඇතිවීමේ අවදානමෙන් ඉවත් වෙන්න අපට බැහැ. කළ හැක්කේ වඩාත් සුරක්ෂිත රටක් වෙනුවෙන් අපගේ උපරිම අවධානය යොමු කිරිමයි.වඩාත් සුරක්ෂිත රටක් යනු ත්‍රස්තවාදයෙන් තොර ත්‍රිවිධ හමුදාව හා පොලිසියේ ආරක්ෂාව මත යැපෙන රටක් පමණක් නොවේ. රටේ සම්පත් විනාශ නොවන ලෙස නිසි කළමනාකරණයකින් යුතුව භාවිත කෙරෙන ස්වාභාවික විපත් මෙන්ම මිනිසා විසින් ඇති කරන විපත්වලින් ද රැකුණු මිනිසුන්ට පමණක් නොව ගහකොළට සතා සීපාවාට රැකවරණය ලැබෙන වටපිටාවක් පවත්වා ගැනීමයි.එහි වගකීමෙන් කිසිදු පුරවැසියකුට බැහැර විය නොහැකියි.අවධානයෙන් තොරව විසීම ආපදාවකට අතවැනීමක් වැනියි. ඒ නිසා ඔබේත්, මගේත්, අපේ දූදරුවන්ගේත්, අනාගතයට වඩාත් සුරක්ෂිත රටක් උරුම කර ගැනීමට අපි සම්මා සතියෙන් කටයුතු කරමු.අරුණි මුතුමලීකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>12</month>
      <day>26</day>
    </date>
    <link>http://www.silumina.lk/2010/12/26/_art.asp?fn=af10122610</link>
    <topic>මිහිතලය කැළඹිලා අප සූදානම්ද</topic>
    <author>ආර්. ඩබ්ලිව්. අමරසිංහ</author>
    <content>අතීතයේ ලත් අත්දැකීම් - ව්‍යසන තුළින් වර්තමාන සැලසුම් නිසියාකාරව කළමනාකරණය කරගත යුතු උචිතම කාලය එළඹ ඇත.වසර කෝටි 460 කට පෙර මිහිකත උණුසුම් ගෝලයකි. කාලයත් සමඟින් තාපය මුදාහරිමින් එය ක්‍රම ක්‍රමයෙන් සිසිල් වෙමින් පවතී. පෘථිවිය සකස් වී ඇත්තේ කබොල ප්‍රවාහරණය මදය (ලාවා) ලෙසට ස්ථිර තුනකිනි. මහද්වීපික තැටි 10 ක් මතය සප්ත සාගරය සහ මිනිසුන් ජීවත් වන මහද්වීප 5 පිහිටා ඇත්තේ මෙම තැටි එකිනෙක හමුවීම ගැටීම හා ලිස්සා යාම නිසා ය. භූමිකම්පා ඇතිවන්නේ පෘථිවියේ නාභිගතව ඇති තවමත් ජාවා ජල්ලි මහත නිරතුරුව ම පවතින පීඩනය මහද්වීපක තැටි අතරේ පැලුම් තුළින් මතුවීමෙන් ගිනි කඳු පිපිරවීම් ද සමුදුර පතුළේ සිදුවන නාය යෑම් නිසා ද මුහුදේ සිදුකරන න්‍යෂ්ටික පිපිරවීම් නිසා ද අභ්‍යවකාශ ග්‍රාහකයක් මුහුදට කඩා වැටීම නිසා ද මුහුදු කම්පා ඇති වීමට පුළුවන.වැඩි වශයෙන් මුහුදු කම්පා ඇති වන්නේ මහද්වීපික තල මායිමේ ය. ලංකාව පිහිටා ඇත්තේ ද තල මධ්‍යයේ ය. ලංකාවට මුහුදු කම්පාවක් ඇතිවීමේ අවදානම අඩු බවට ජනමතයක් පැවතුණේ ඒ නිසා ය.කි.මී. 1600 ක් දුරින් සිදුවන මුහුදු කම්පාව ලංකාවේ වෙරළාසන්න දිස්ත්‍රික්ක 15 කට බලපෑවා නම් අවම වශයෙන් කි.මී. 800 ක භූ®තල මත මෙවැන්නක් සිදුවූවා නම් ලංකාවේ ඉතිරි වන්නේ සීගිරිය ශ්‍රී පාදය සිංහ රාජය හා නකල්ස් වැනි කඳු පමණි. නව ශිෂ්ටාචාරයක් ආරම්භ වීමට ඉඩ තිබුණි. ලංකාවට ආසන්නව නව භූතලයක් ප්‍රතිනිර්මාණය වීමේ අවදානමක් ද පවතී. (භූ®තලය විභේදනය වීම)පුරාවෘත්ත මහා වංශය හා රාජාවලිය වැනි සාහිත්‍ය කෘති අනුව මෙයට පෙර දෙවරක් ලංකාව මුහුදු කම්පාවලට ගොදුරු වී ඇත. (ක්‍රි.පූ. 5000 රාවණා යුගය - ක්‍රි.පූ. 2 කැළණිතිස්ස යුගය)විද්‍යාවත් ඉතිහාසයත් එකිනෙකට ගැළපීම තාර්කික නොවේ. කැළණිතිස්ස රජ දවස සිදුවූවා යයි පිළිගන්නා මුහුද ගොඩගැලීම දේව කෝපයක් ලෙසට විශ්වාස කැරේ. දේව සංකල්පය මිථ්‍යා මතයකි. ගල් යුගයේ ගස් ගල් ප්‍රතිමා ඉර මුහුද ඇදහූ නොදියුණු මානවයාගේ විශ්වාසයකි. මහා වංශය සාහිත්‍ය කෘතියකි. ඉතිහාසය හෝ පුරා විද්‍යාත්මක ගවේෂණ පොතක් නොවේ. සිදුවීම් වලට වසර 1000 කට පමණ පසුව රචිත මහා වංශය කතුවරයාට අවශ්‍ය වූයේ දුටුගැමුණු රජු ආකර්ශණයෙන් ඔසවා තැබීමට මහා විහාරයට පක්ෂ පාතී රජවරු මතු නොකිරීමටත් ය.කිසියම් ප්‍රමාණයක උදම් රළ නැගීමක් සිදු වන්නට ඇත. මුහුද දෙගොඩ තලා යද්දී සුරක්ෂිත ස්ථානය වන්නේ ද මුහුද මය. කැළණිතිස්ස රජ මාගම තම රාජ්‍යට ආදා ගැනීම උපක්‍රම ශීලී රාජ්‍ය තන්ත්‍රිය ක්‍රියාවක නියැළි සිටින්නට ඇත. සැ. 1600 ක ඈතක සිදු වූ මුහුදු කම්පනය ලංකාවට බලපෑවේ මුහුදු වෙරළේ සිට උපරිමය සැ. 1 ක් පමණ ප්‍රදේශයකට පමණි. එහෙත් කැළණිතිස්ස රජ දවස සිදුවූයේ යැයි සඳහන් මුහුද ගොඩගැලීම කැළණියට ම පමණක් සීමාවී යොදුන් 7 ක් (සැ. 28) බලපෑවේයැයි සඳහන් වේ. සමහරවිට සුළි සුළං ප්‍රවාහයක් නිසා කැළණියටම සීමා වූ මුහුදු කෑමක් සිදුවන්නට ඇත. මෙම මිථ්‍යා ප්‍රවේදයේ සැඟවුණු අරුත නම් මහා වංශ කතුවරයාට දුටුගැමුණු කුමරුගේ ජීවන චරිතය ප්‍රහර්ෂයෙන් වර්ණනා කිරීම ය. සැබැවින් ම විහාර මහා දේවිය වීර කතකි.සමුද්‍ර තරණයේ දක්ෂතා ඇති අයෙකි. එමෙන් ම හිතුවක්කාර තැනැත්තියකි. කාවන්තිස්ස රජු සමඟ ප්‍රේම සම්බන්ධතා තිබූ කුමරියකි. මෙහිදී සිදුවූයේ ඇය මුහුදට බිලිකිරීම නොව ඇය මුහුද තරණය කර මාගම සිය ප්‍රේමවන්තයා සොයා පළා යාම ය. රාජත්වයේ අවමානය වසන් කිරීමට ය. මේ මුහුද ගොඩ ගැලීමේ පුවත නිර්මාණය කර ඇත්තේ සත්‍ය - මිථ්‍යාව - කල්පිත - ජනප්‍රවාද - සාහිත්‍ය හා ප්‍රබන්ධ අතරේ ජන මනස දෝලනය වෙමින් පවතී.පුංචි කාලයේ සිටම කොච්චර බැලුවත් එපා නොවෙන කීපයක් ඇත. කෝච්චිය, මඟුල් කාර් පෝලිම, බලි නැටීම, අලි බැලීමය, මෙවර සිදුවූයේ මහ මුහුද කතා කිරීමක් පමණි. පරිසරයේ නිහඬතාවය බිඳී යාමකි. මුහුදට අයිති දේ මුහුද තුළට ම විනාඩි 02 ක් ඇතුළත දී ස්වභාවධර්මීය නියමය අනුව රැගෙන යාමකි. පරිණාම වාදය විශ්වාස කරනවා නම් ජීවීන්ගේ මුල්ම උත්පත්තිය සිදුවී ඇත්තේ මහමුහුදේ ය.මුහුදට හිමි වෙරළ මිනිසා විසින් මුහුදටම අහිමිකර ඇත. (අනවසර ඉදිකිරීම් - මෝය කටවල් පළල් නොකිරීම්, හිරිගල් කැඩීම, වැලි කඳු කැපීම, වෙරළ සුරකින ශාක නොවැවීම් හා මුහුදු වෙරළ නිසි පරිදි කළමනාකරණය නොකිරීම්) චක්ඛවත්ති සිහ නාද සූත්‍රයේ මෙවැනි ස්වභාවික විපත්වල උපත පැතිරීම සහ නිරෝධායන ක්‍රම ගැන සඳහන් ව ඇත. ධම්ම නියාමයේ බලපෑම සනාථ කරමින් සමුද්ද වාණිජ ජාතක කථාවේ ද මුහුද ගොඩ ගැලීමක් පිළිබඳව විස්තර කර ඇත.අන්තර්ජාල තොරතුරු සහ භූමිකම්පන අනතුරු ඇඟයීම් ගැන අවධානය යොමු නොකළ භූගර්භ සහ කාලගුණ විද්‍යාඥයින් ගේ අකාර්යක්ෂමතාවය, භූමිකම්පා පිළිබඳව සතුන්ට ඉවක් දැනීමක් ඇත. භූමි කම්පාවෙන් අනතුරු අඩුම වූයේ සිවුපා සතුන්ට හා ආදි වාසීන්ට ය. ලක්ෂ ගණන් මහජන මුදල් වියදම් කරමින් මෙවන් අකාර්යක්ෂම රාජ්‍ය නිලධාරීන් පුහුණු කරවා සීත කාමරවල ස්ථාන ගත කරනවාට වඩා බල්ලන්, බළලුන්, අලින් සහ කුරුල්ලන් මුහුදු කරයේ ඇති - දැඩි කළා නම් මේ විපත කලින් ම දැනගත හැකිව තිබිණි.සාගර නීති නිසි පරිදි ක්‍රියාත්මක නොකිරීමලෝකයේ ම ජනගහනය 46% ක් පදිංචිව සිටින්නේ මුහුදට ආසන්නව ය. නිශ්චිත දුරක නිවාස හා හෝටල් ඉදිකළ යුතු ය. අවශ්‍ය පරිමාවට වෙරළක් තිබිය යුතු ය. මීටර් 100 සීමාව පුහු මතයක් විනා ප්‍රායෝගික දෙයක් නොවේ. අවශ්‍ය ස්ථානවල මුහුදු වැටී ගස් වැවීම කඩොලාන හා කොරල් පර ආරක්ෂා කරගත යුතු ය. වෙරළ සංරක්ෂණ ක්‍රියාවලිය ක්‍රියාත්මක කළ යුතු ය.ආපදා කළමනාකරණය ක්‍රියාත්මක නොකිරීමමෙයින් ජනතාව දැනුවත් නොවූවාක් මෙන් ම මෙම ව්‍යසනයට පෙර සූදානමක් නොතිබිණි.අධ්‍යාත්මික ජීවන රටාවෙන් මිනිසා ඈත්වීම - මේ විපත දේව ශාපයක් හෝ හාස්කමක් නොවේ. ස්වභාවික දෙයකි. මිනිසාගේ ලෞකික හා භෞතික පාරිභෝජන ක්‍රියාවලිය නිසා වාතය ජලය හිරු එළිය දූෂණයට හා විපරිත භාවයට පත්වී ඇත. පවතින සමාජ අසාධාරණය නිසා මානුෂික තෙරපුම හා පීඩනය නිසාත් පරිසර කැළඹිල්ලක් සමගින් දූෂිත මානව සිතිවිලි තරංග ධාරා නිසා සොබාදහම කම්පනයට පත්වී ඇත.මුහුද දෙගොඩතලා යාමේ ආනිශංසපසුගිය සිය වසර තුළදී මහා පරිමාණයේ මුහුදු කම්පා 7 ක් ඇති වූ බවට වාර්තා ලැබී ඇත.1956 - චීනය - ජීවිත හානි ලක්ෂ 8 යි1908 - ඉතාලිය - ජීවිත හානි ලක්ෂ 1 යි1976 - චීනය - ජීවිත හානි ලක්ෂ 6 යි2004.12.26 - රටවල් 12 (ශ්‍රී ලංකාව සමඟ) - ජීවිත හානි ලක්ෂ 5 යිමෙයින් වසර කෝටි 10 කට පමණ පෙර අභ්‍යාවකාශ ග්‍රාහකයක් මිහිතලයට කඩා වැටීමෙන් ඩයිනෝසරසයින් වඳවී ගොස් ඇත. මහා පිපිරුම් න්‍යාය වෙනත් ග්‍රහලෝකයකින් ජීවීන්ගේ පැමිණීම හෝ පරිණාම ක්‍රියාවලිය නිසා මෙයින් වසර ලක්ෂ 10 ට පෙර හෝමෝසේපියන් නම් අපගේ ආදිතම මානවයාගෙන් පැවැතෙන නූතන මිනිස් පරපුර ඉතිරි වසර කෝටි 400 න් පසු එළඹෙන ලෝක විනාසය තෙක් මෙයට සමගාමී ස්වභාවික විපත් (සුළි සුළං, ගංවතුර, වසංගත, ලැවිගිනි) වලට ගොදුරු වෙමින් ජීවත් වීමට සිදුවනු ඇත.1. ඇමෙරිකාව, බ්‍රිතාන්‍ය, කොරියාව, ඉන්දියාව, චීනය හා පාකිස්ථානය වැනි රටවල ස්ථාන ගතව ඇති පරමාණු බලාගාර පිපිරීමකට ලක් විය හැක.2. විශ්වයේ භ්‍රමණය වන විශාල ග්‍රාහකයක් පොළොව මතුපිටට කඩා වැටීමට ඉඩ ඇත.3. පොළොව එන්න එන්න ම හිරුට ළංවේ. පසුකාලීනව පෘථිවිය ගිනිගෙන දැවි අළුවී යාමට ඉඩ ඇත.4. මිනිසා විසින් හා පරිසරය තුළින් ඇති කරන පීඩනයෙන් පෘථිවිය උණුසුම් කරවීමෙන් අයිස් කඳු දියවී මුහුදු ජල මට්ටම වැඩි වී මාලදිවයින, බංගලිදේශය, නෙදර්ලන්තය, ලංකාව ඇතුළු ලෝකයේ රටවල් 1/3 ක් මුහුදු බත් වේ. වසංගත, ගිනිකඳු පිපිරීම්, සුළි සුළං, නියඟ, ගං වතුර, යුද්ධ වැනි විපත් ද ඇතිවේ. ලංකාව වටා පවතින නොගැඹුරු මුහුද මුහුදු රැළි හානි වැඩිවීමට හේතු වේ.විපතින් සැපතටමෙහි ස්වභාවික ධර්මතාවය නම් ජීවීන්ගේ හා පාරිසරයේ සමතුලිතය රැක ගැනීමයි. පර්ල් එස්. බත් හා ආතර් සී. ක්ලාක් වැනි බුද්ධිමතුන්ගේ පොත් පරිශීලනය කිරීමෙන් දැනුවත් කිරීමක් ඇති වේ. මෙම විපත මානව වර්ගයාගේ සැපතට පරිවර්තනය කරගත හැක.ජාතීන් අතර එකමුතුවක්අතීතයේ මනඞකල්පිත මුහුදු ගොඩගැලීමෙන් දුටුගැමුණු රජ පහළ වී සිංහල බෞද්ධ බලවේගයේ සමගියත් පුනර්ජීවයත් ඇති වී ජාතික නායකත්වයක් ඇති වූවාක් මෙන් සුළු ජාතීන්ගේ අයිතිවාසිකම් රැකගනිමින් ජාතීන් අතර සහජීවනයත් එකමුතු බවත්, ඇතිවිය හැක. පක්ෂ ජාති ආගම් කුල පංතිභේද විරහිත එක් විරහිත එක් මානව කුලයක් බිහි කළ හැකි ය.රට සංවර්ධනය වීමලක් ඉතිහාසයේ පළමු වරට ලැබෙන විදේශ හා දේශීය ආධාර (වාර්ෂික රාජ්‍ය වියදම සමාන කෝටි 70000) හා දේශීය ආර්ථික සැලසුම් කරණය හා ශ්‍රම සම්පත මුසුකරගෙන ක්‍රමවත් නාගරික හා ග්‍රාමීය සංවර්ධන ක්‍රියාදාමයක් ඇති කළ හැකි ය. මෙයින් රටේ යටිතල පහසුකම් (නගර, පාරවල්, නිවාස, වරාය, පරිසරය, වෙරළ) ක්‍රමවත් කළ හැකි ය. වෙරළ සංරක්ෂණය තුළින් ආරම්භ වී රට තුළ වනාන්තර කළමනාකරණය දක්වා ව්‍යාප්ත කළ හැකි ය. ජපානය, චීනය, ඉන්දියාව, වැනි රටවල් වසර 50 ක් තුළදී දියුණු වූයේ විදේශ ආධාර මත යැපීමෙන් නොවේ. එය වාහකයක් කර ගැනීමෙන් කෘෂිකර්මාන්තය පදනම මත දේශීය ආර්ථික සැලසුම් හා තාක්ෂණය නිසි පරිදි ගලපා ගැනීම තුළිනි. (ලංකාවේ වෙරළ මායිම කි.මී. 1585 කි. එයින් 2/3 ක් මුහුදු රළ පහරට ගොදුරු විය)ජනතාව අධ්‍යාත්මික හා ආගමික ජීවන රටාවට යොමුවීමමිනිසා ජීවත් විය යුත්තේ ස්වභාදහමට අනුගත වෙමිනි. එහෙත් පස්පවටම ලොල් වී ඇති මානවයා එයින් නිරන්තරයෙන්ම කෙරෙන ජෛව විනාශය හා මානව ඝාතක ක්‍රියා නිසා මිහිතලයම විපරිත් වී ආලෝලනයට පත්ව ඇත.පොළවේ හැඩය භ්‍රමණය හා භූ තැටි නිර්මාණය අවිධිමත් වීමඅනාගතයේ දී ඉන්දීය ඕස්ට්‍රේලියා භූ තටාකයේ පැලීමක් හෝ බෙදීමක් ලංකාවට ආසන්නව භූමි කම්පා ජනිත කිරීමට උචිත සම්භාවිතාවක් ඇති කලාපයක් නිර්මාණය වීමට ද ඉඩ ඇත. එසේම පොළවේ හැඩ සුළු වශයෙන් වෙනස් වී පරිභ්‍රමණය වේගය ද වැඩිවීමේ ඇති ප්‍රවණතාවය ගැන භූ විද්‍යාඥයන්ගේ විශ්වාසයක් තිබේ.විශ්වයේ සැබෑ ස්වරූපය විනිවිද දැකීමපෘථිවිය විශ්වය තුළ පවතින්නකි. මහ පොළොව ජලයේ පිහිටා ඇත. ජලය වාතය සහ වාතය ආකාශයේ පිහිටා ඇත. විශ්වයේ විද්යුත් ක්‍රියාවලියකි ස්වභාවික වුත් පෘථිවිය විශ්වයේ නිර්මාණයක් නිසා මිනිසා ඇතුළු සියලු වස්තූන් පෘථිවියේ අනුරූප වන්නේය. මිනිසා ඇතුළු සැවොම විශ්වයේ නිර්මාණයකි.මිහිතලය වඩාත් සරු සාර වීමසෑම විනාඩියකටම වරක් ලෝකයේ දරු උපතක් සිදු වනවා සේම සෑම විනාඩි 1/2 ට වරක් ලෝකයේ කොහේ හෝ තැනක භූ චලනයක් සිදුවේ. මෙය ලෝකයේ ඉදිරි පැවැත්ම සඳහා අත්‍යවශ්‍ය බව විද්‍යාඥයන්ගේ මතයයි. විශාල විනාශයකින් පසුව වුවද පොළොව සහ මුහුද වඩාත් සරුසාර වේ. නැතහොත් අලුත්වැඩියාවට ලක්වේ. (විශේෂයෙන්ම ගංගා දෝණි)බෞද්ධ ඉගැන්වීමේ නිරවද්‍යතාව ජීවමාන වේසියලු දේම සිදුවන්නේ කර්මය නිසාම නොවන බවත්, සෑම සිදුවීමක්ම නියාම ධර්ම 5 ට අනුගතව කෙරෙන්නක් බවත් බුදු දහමේ සඳහන්ව ඇත. මුහුද ගොඩ ගලා ජීවිත විනාශ වීම ජීවින්ගේ කර්ම විපාකයම පලදීමක් නොවේ. ධර්ම නියාමයට යටත් වූ සිදු වූවකි. නැතහොත් අනිත් න්‍යාය ධර්ම 4 සමඟින් වූ සාමූහික සිදුවීමකි.විශ්වයේ වෙනත් ග්‍රහලෝක සහ සම්බන්ධතාවක් ද?ඓතිහාසික මූලාශ්‍ර ජාතක කතා හා විද්‍යා ප්‍රබන්ධ සම්පූර්ණයෙන්ම අසත්‍ය හෝ සත්‍ය නොවේ.මිනිස් සිතේ ක්‍රියාකාරිත්වය තුළින් ඇතිවන අධ්‍යාත්මික ශක්තීන් මෙන්ම නූතන තාක්ෂණ මෙවලම් උපයෝගී කර ගනිමින් ජලය කලම්බනයට පත්වීමට හෝ වායුව දූෂණය කළ හැකිය. පෘථිවි වැසියාට වඩා අධ්‍යාත්මික හා ෂද්‍යාත්මක වශයෙන් ඉතාමත් දියුණු මානවයින් ඉන්නා ග්‍රහලෝක විශ්වයේ පවතී. එම ග්‍රහලෝක අතර සම්බන්ධතාවයක් දක්නට හැක.සූර්ය කුණාටුවක් ඇති වේවි ද?හිරුගේ ජීව කාලයෙන් අඩක් (කෝටි 450 ක්) දැනටමත් ගෙවී ඇත. මෙයින් වසර 20,000 කට පෙර සිදුවූ ලෙසට සූර්ය කුණාටුවක් (සූර්යයාගෙන් පිටවන ගිනියම් කැබැල්ලක්) පෘථිවියට වැදි ජීවින් සහ පරිසරයට අළු දුහුවිලි වීමට ඉඩ ඇත.විශේෂයෙන් විද්යුත් චුම්භක ශක්තිය නිසා විද්යුත් පරිපතවලට සෘජු බලපෑමක් ඇතිවිය හැක.සුනාමිය නිසා මුහුදු පත්ලේ ඇති ද්‍රව්‍යයන් විසිරී පැතිරී යයි. ගැඹුරු මුහුදේ ජීවත්වන විශාල මත්ස්‍යයින්ට එය ආහාරයකි. මත්ස්‍ය ප්‍රජාවේ (ගහනය) වැඩිවීමේ ස්ථාන දෙකක් (සේරු - චීන) මුහුදේ ඇත. නිරතුරුවම මුහුදු කම්පන සිදුවන ස්ථානවල සරු මත්ස්‍ය ගහනයක් ඇත.ගිනිකඳු පිපිරීම් නායයාම් වැනි සිදුවීම්වලින් පොළොව මතු පිට ද මෙයට සමාන්තර සංසිද්ධි ඇති වේ.ඉන්දු - ඕස්ට්‍රේලියා භූ තැටිය කි. මී. 500 ඈතින් විභේදනය වෙමින් පවතී. අනාගතයේදී ඒ ආශි‍්‍රත මුහුදේ චලනයක් ඇති වුවහොත් ලංකාවේ උස් කඳු නෑර සමස්ත භූමියම මුහුදු බත් වීමේ අවදානමක් මෙන්ම අන්තරාවක් ද ඇත. හිරු එළිය, වාතය, ජලය ස්වභාවික බලවේග කලම්බනය වූ විට එයට ඔරොත්තු දීමට මානවයා ආර්ථිකව, ශාරීරිකව හා අධ්‍යාත්මිකව පිරිපුන්ව හා ශක්තිමත්ව සිටිය යුතුය.ආර්. ඩබ්ලිව්. අමරසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>12</month>
      <day>26</day>
    </date>
    <link>http://www.silumina.lk/2010/12/26/_art.asp?fn=af1012262</link>
    <topic>පොල්</topic>
    <author>කේ. සී. ජේ. රත්නායක</author>
    <content>”පොල් හරි ගණං””අම්මා මුත්තා කාලේවත් රුපියල් හැටට පොල් කාපු කාලයක් මතක නෑ”අද හැම තැනෙකින්ම ඇහෙන්නේ එවැනි කතාය.”ඇයි මේ තරම් පොල් ගණන්?””මේ කාලේ කොහොමත් පොල් හිඟයි””අතරමැදියෝ ගසා කනවා””පොල්ගස් කපලා ඉඩම් විකුණලා””එක පැත්තකින් වැස්ස අනිත් පැත්තෙන් පොල්ගස්වලට ලෙඩක් හැදිලා”මෙවැනි හේතු පාඨද අසන්නට ලැබේ.මොකක්ද මීට උත්තරේ?”ආණ්ඩුව පොල් ගෙඩිය රුපියල් තිහ ගානේ විකුණනවා””පොල් පිටරටින් ගෙන්වනවා”ඒ විසඳුම් කිහිපයකි. කෙසේ වෙතත් පොල් මිල ඉහළ යෑමට ඉහත කී හේතු සියල්ලම පාහේ අඩු වැඩි වශයෙන් දායක වී තිබේ. එහෙත් ඇත්තම ඇත්ත කතාව මේ සියල්ලටම වඩා වෙනස්ය. මෙය ගලිවර් සහ ලිලිපුට්ටන්ගේ කතාව සිහිපත් කරවයි. අපේ පොල් කෑම ක්‍රමයෙන් ගලිවරයකු බවට පත් වෙමින් තිබියදී පොල් සැපයුම ලිලිපුට්ටන්ගේ තත්ත්වයට පත්විය. දවසින් දවස පොල් පරිභෝජනය හෙවත් පොල් සඳහා වූ ඉල්ලුම ඉහළ නඟිමින් තිබුණු අතර අනිත් පැත්තෙන් පොල් සැපයුම ක්‍රමයෙන් දුර්වල වෙමින් තිබුණේය. අද පාරිභෝගිකයාට එලොව පොල් පෙනෙනේනේ පොල් ඉල්ලුම හා සැපයුම අතර හටගත් අවුල නිසාය. ඒ අවුලේ තරම හොඳින්ම පෙනෙන්නට ගත්තේ නොවැම්බර් හා දෙසැම්බර් යන මාස දෙකේදීය.ඉල්ලුම - සැපයුමශ්‍රී ලංකාවේ පොල් චක්‍රයේ ඉතිහාසය ගත් විට සෑම වසරකම අඩුම පොල් පලදාව වාර්තා වන්නේ මේ මාස දෙකේදීය. මේ කාලය පොල්වලට අපල කාලයකි. පොල් හොඳට හුරතල් වන්නේ මැයි හා ජුනි යන මාස දෙකේදීය. පොල් චක්‍රයේ ඉතිහාසය අනුව මැයි හා ජුනි මාසවලදී මිල පහත වැටීමත් නොවැම්බර් හා දෙසැම්බර් මාසවලදී මිල ඉහළ නැඟීමත් සාමාන්‍ය සිද්ධියකි. 2010 වසර සඳහා අපේක්ෂිත පොල් ගෙඩි ගණන මිලියන 2791 කි. එයින් මැයි හා ජුනි මාස දෙකේදී පොල් ගෙඩි මිලියන 559 ක් අපේක්ෂා කළ අතර නොවැම්බර්, දෙසැම්බර් මාස දෙකේදී අපේක්ෂිත පොල් පලදාව ගෙඩි මිලියන 382 කි. සැපයුම හීන වන මේ කාලයේදී පොල් මිල තරමක් ඉහළ යෑම සීනි පැණි රස වීම තරම් ම සාමාන්‍ය දෙයකි. එහෙත් මෙවර පොල් මිල ඉහළ ගියේ අතිරසත් තිත්ත වන ආකාරයෙනි.”අම්මා මුත්තා කාලේවත් රුපියල් හැටට පොල් මිලට නොගත් බව“ සමහරු කීවේ ඒ නිසාය. තේ, පොල්, රබර් පිටරට පටවා ආදායම් ඉපයූ ශශ්‍රී ලංකාවට අද පොල් පිටරටින් ගෙන්වීමට සිදුව තිබේ.මොකක්ද මේ වුණේ?”මයිටා” නම් පළිබෝධකයා පොල් වගාවට මහත් හානියක් සිදු කරයි. පොල් ක්‍ෂේත්‍රයට අරක් ගත් නොපෙනෙන ‘මයිටාවුන්’ නිසා සිදු වී ඇති හානිය ඊටත් වඩා ප්‍රබලය. කාලයක සිටම පොල් සැපයුම හා ඉල්ලුම අතර පැහැදිලි අවුලක් පෙන්නුම් කරමින් තිබුණද වගකිව යුතු රාජ්‍ය ආයතන හා රාජ්‍ය නිලධාරීන් නිසි පියවර ගත් බවක් පෙනෙන්නට නැත. 1975 දී පොල් ගෙඩි මිලියන 2585 ක පලදාවක් ලැබුණු අතර ඉන් පරිභෝජනයට ගෙන තිබුණේ ගෙඩි මිලියන 1671 කි.ඒ අනුව පොල් ගෙඩි මිලියන 914 ක අතිරික්තයක් තිබිණ. 1985 දී පොල් පලදාව ගෙඩි මිලියන 2958 ක් වූ අතර පරිභෝජනයට ගත් ගණන ගෙඩි මිලියන 2027 කි. එවර අතිරික්තය ගෙඩි මිලියන 931 කි. මීට වසර දහයකට පසු එනම් 1995 වන විට මෙරට වාර්ෂිත පොල් පලදාව ගෙඩි මිලියන 2755 ක් වූ අතර පරිභෝජනය කෙරුණේ ගෙඩි මිලියන 2009 කි. එවර අතිරික්තය ගෙඩි මිලියන 746 කි. එහෙත් 2004 වන විට වාර්ෂික පොල් පලදාව ගෙඩි මිලියන 2591 ක් වූ අතර පරිභෝජනයට ගත් ගණන මිලියන 2082 කි. එවර අතිරික්තය ගෙඩි මිලියන 509 කි.දේශීය පොල් පරිභෝජනය ක්‍රමයෙන් ඉහළ නඟිමින් තිබුණ අයුරු මේ නිදසුන් මඟින් මොනවට පෙන්නුම් කරයි. ඒ සමඟම පොල් අතිරික්තයද කෙමෙන් හීන වන බවත් දක්නට ලැබෙයි. මේ වන විට සිදුව තිබෙන්නේ පොල් පරිභෝජනය ඉහළ නඟිත්දී පොල් පලදාව පහළ වැටීමය. කොහොමටත් පොල් හිඟ කාලයක් වන නොවැම්බර් හා දෙසැම්බර් මාස දෙකේදී ඒ තත්ත්වය දරුණු ලෙස දැනෙන්නට ගත්තේය. පොල් හිඟ වුණත් පොල් කෑම පහත වැටුණේ නැත. ඒ වෙනුවට සිදු වූයේ පොල් සඳහා වූ ඉල්ලුම දිනෙන් දින ඉහළ නැඟීමය. ශ්‍රී ලංකා මහ බැංකුව පෙන්වා දෙන පරිදි මෙරට ඒක පුද්ගල පරිභෝජනය පොල් ගෙඩි 90 කි. අද ජනගහණය කෝටි දෙකක් ලෙස ගතහොත් යටත් පිරිසෙයින් අවශ්‍ය පොල් ගෙඩි ප්‍රමාණය වසරකට කෝටි 180 කි.වසරකට කෝටි 180මේ ගණන් බැලීම් කැර තිබුණේ අතීතයට අදාළ අයුරිනි. එහෙත් මේ වන විට පොල් පරිභෝජනය පමණක් නොව පොල් ආශි‍්‍රත වෙනත් නිෂ්පාදන කර්මාන්තයන් ද වර්ධනය වෙමින් තිබේ. ඒ අනුව සැබෑම චිත්‍රය වන්නේ අප ගලිවරයකු ලෙස පොල් කෑමෙන් තරවෙමින් සිටියදී පොල් පලදාව ලිලිපුට්ටන්ගේ තත්ත්වයට වැටීමය. එහි ප්‍රතිඵලය වූයේ පොල් හිඟ නොවැම්බර් හා දෙසැම්බර් මාස දෙකේදී පාරිභෝගිකයාට එලොව පොල් පෙනීමය.මේ තත්ත්වය කල් තබා නොදුටුවේ ඇයි? ඉහළ යන පොල් ඉල්ලුම හා සැපයුම අතර තුලනයක් ඇති කිරීමට කටයුතු යොදනු වෙනුවට කාලයක සිට සිදු වූයේ පොල් පලදාව තවදුරටත් දුර්වල කරන කටයුතුය. සරුසාර පොල් ඉඩම් මහා පරිමාණයෙන් කට්ටි කැර විකිණීම ඒ අතරින් කැපී පෙනෙයි. තවත් පැත්තකින් පොල් පලදාවට වින කරන කෘමි උවදුරක් නිසා දකුණේ පොල් පලදාවට තවත් පහරක් වැදුණේය. මේ විනාශයන් දෙකම වළක්වා ගත හැකිව තිබුණු කාරණාය. කෙසේ වෙතත් දැන් පොල් ගස් කැපීම සපුරා තහනම්ය. කප්රුක දැන් පරිසමාප්ත අර්ථයෙන් ම කප්රුකක් ලෙස නීතිගත වී තිබීම සතුටු විය හැකි තත්ත්වයකි. මේ නොවැම්බර් හා දෙසැම්බර් කාලයේදී පොල් හිඟය සාමාන්‍ය දෙයක් වුවත් පොල් මිල මෙතරම් ඉහළ යෑමට බලපෑ තවත් හේතුවක් නම් අතරමැදියන් ගේ ගසා කෑම්ය. කුරුණෑගල දිස්ත්‍රික්කයේ පොල්වතු හිමියන් කිහිප දෙනකු ඉකුත්දා රූපවාහිනියට පවසා තිබුණේ තමන්ගෙන් පොල් මිලට ගත්තේ රුපියල් 20,25,30 හා 35 යන මිල ගණන්වලට බවයි. ඒ පොල් වෙළෙඳපළට එන විට මිල රුපියල් 40 – 45 – 50 සහ 60 දක්වා වැඩි වූයේ කෙසේද? පැවති තත්ත්වයෙන් අතරමැදියන් අධික ලාබ ඉපැයීමට උත්සාහ ගත් බව නොරහසකි. පොල් සංවර්ධන අමාත්‍යාංශය වහා මැදිහත් වී රුපියල් 30 බැගින් පොල් අලෙවි කිරීමට ක්‍රියා නොකළේ නම් පොල් මිල භයංකර ලෙස ඉහළ යෑම නොවැළැක්විය හැකිව තිබිණ.නිසි කලට මැදිහත්වීම නිසි ගෞරවයට හේතු විය යුතුය. ඉන්දියාවෙන් පොල් ආනයනය කළ විට මිල තවදුරටත් පහත වැටෙනු ඇත. එහෙත් විමසිය යුත්තේ ප්‍රශ්නය එතැනින් ඉවරද? කියාය.නිසි සැලකිලිපොල් පිටරට පටවා විදේශ විනිමය ඉපයූ ශ්‍රී ලංකාව දැන් පිටරටින් ගෙන්වා පොල් කන්නේය. එය ලජ්ජාවට පමණක් නොව ආර්ථිකයටද වින කරන කාරණයක් වන්නේය. කප්රුකට නිසි සැලකිල්ල දුන්නේ නම් මේ තරම් අවුලක් හට ගන්නේ නැත.අනිත් පැත්තෙන් දවසින් දවස ඉහළ යන පොල් පරිභෝජනය පිළිබඳ අවධානය යොමු කැර නිසි පිළියම් යෙදුවේ නම් පිටරටින් පොල් එනතුරු බලා සිටීමට සිදුවන්නේ නැත.ශ්‍රී ලංකා මහ බැංකුව පෙන්වා දෙන තවත් කාරණයක් නම් වාර්ෂික පොල් පලදාව ගෙඩි මිලියන 4.4 කින් අඩු වී ඇති බවයි. අනිත් පැත්තෙන් යට කී පරිදිම පොල් පරිභෝජනය එදාට වඩා දෙගුණයකටත් වඩා ඉහළ නැඟ තිබේ.පලදාව පහළටඉදිරියට පොල් ඉල්ලුම තවදුරටත් ඉහළ නඟිනු ඇත. ඒක පුද්ගල පොල් පරිභෝජනය පමණක් නොව පොල් ආශි‍්‍රත නිෂ්පාදන කර්මාන්ත වර්ධනයද ඊට හේතුවයි. තෝසේ වඩේ කන සම්බෝලයේ සිට සුපිරි ආහාර පාන දක්වාම පොල් භාවිතයට ගැනෙයි. ඒක පුද්ගල ආදායම දෙගුණයකින් ඉහළ ගොස් තිබුණද පොල් පලදාව තවදුරටත් පල්ලම් බැස්සේය. එහෙත් පොල් නැති ජීවිතයක් ගැන සිතීමටවත් නොහැකි පමණට ශ්‍රී ලාංකිකයන්ගේ ජීවිත පොල් සමඟ ගැට ගැසී තිබේ. සීයා - මුත්තා ගේ කාලයේ සිටවූ පැරණි පොල් ගස්වලින් ඔහේ ගෙඩි කඩා ගත්තා මිස මෙරට අලුතින් රෝපණය කළ පොල් ගස් ගණන කොතරම් දැයි පොල් වගා කිරිමේ හා පොල් සංවර්ධනය පිළිබඳ වගකිව යුතු රාජ්‍ය ආයතන හා නිලධාරීන් ගේ විමසුමට ලක්විය යුතුව තිබිණ. 1970 දශකයේ අගභාගයෙන් පසුව පොල්වතු කැබලි කැර විකුණන දේපල සමාගම් දේශපාලන හයියද ඇතිව පොල්වතු සංහාරයට ලක් කරත්දී ගත් පියවරක් නැත. ඒ සිදු කළ විනාශයේ හැටියට මේ තරමට වත් පොල් පලදාවක් ලැබීම ගැන පොල්ගසට වැන්දත් වරදක් නැත.පොල් සංවර්ධනය සඳහා ම අලුතින් අමාත්‍යාංශයක් පිහිටුවීමේ කාලෝචිත බැව් තව දුරටත් පෙන්නුම් කරන්නේ පොල් මිල කළ අවුලේ සැර දැනෙන විට ය.අධික පොල් මිල පීඩාවකි. එහෙත් ඒ පීඩාව නිසා කාලයක සිට වැඩෙමින් තිබු රෝගය හඳුනා ගැනීමේ අවස්ථාව ලැබිණ. දැන් කළ යුතුව තිබෙන්නේ රෝගයට පිළියම් යෙදීම මිස පොල් බෑ පෙන්වමින් ආණ්ඩුවට කෝචොක් දැමීම නොවේ.බොරු විවේචනවලින් පොල් මිල අඩු වන්නේ නැත. එයින් ඇත්තටම සිදු වන්නේ දෙගුණයක් ලාබ ලබන අතරමැදියන්ගේ කූට වෙළෙඳාම සාධාරණීකරණය වීමය. මෙහි සිනහවට කාරණයක් ද තිබේ. අද එජාපයේ පොල් මිල ගැන කතා කරන ඇත්තෝ අතීතයේ දී මෙරට පොල් වතු සංහාරයට දායක වූවෝ වෙති. ඔවුන් මහජනතාවට පොල් බෑය පෙන්වන විට පොල්වතු සංහාරය කළ අයගේ රෙදි ගැලවෙන බව නොදැන සිටීම කනගාටුවට කාරණයකි.අධික වැසිමේ නොවැම්බර් හා දෙසැම්බර් කාලයේදී පොල් මිල ඉහළ යෑමට බලපෑ තවත් හේතුවක් නම් අනපේක්ෂිත වර්ෂාවය. වෙළෙඳපොළට එන පොල් සංඛ්‍යාව අඩු වීමට වැස්ස ද හේතුවක් වී තිබිණ. කොහොමටත් පොල් හිඟ කාලයක දී සාමාන්‍යයෙන් ලැබෙන පොල් පලදාව පවා අඩු වීමෙන් සිදු වන්නේ මිල ඉහළ යෑම බව අමුතුවෙන් කිව යුතු නැත.ලෝකයට හොඳම ලොකු ලූනු සැපයුවේ ඉන්දියාවය. අද ඒ ඉන්දියාව පාකිස්ථානයෙන් ලොකු ලූනු ගෙන්වයි. ලූනු අස්වැන්න විනාශ වීම ඊට හේතුවයි.එවැනි අනපේක්ෂිත ස්වභාවික විපත් දඩමීමා කැර ගෙන දේශපාලන වාසි ගැනීමට තරම් ඉන්දීය විපක්ෂය අනුවණ වූයේ නැත.සිල්ලර දේශපාලනයක යෙදෙන්නේ බංකොළොත් වූ දේශපාලඥයින් ය.වර්තමානයේ ශ්‍රී ලංකාවේ පොල් මිල ඉහළ ගොස් තිබෙන්නේ මහින්ද චින්තනේ නිසා නොව ඊට පෙර රට ආණ්ඩු කළ අයගේ චින්තනේ නිසාය. ලංකාවේ හොඳම විහිළු සපයන්නා බවට පත් වෙමින් සිටින ජවිපෙ අනුර කුමාර දිසානායක වැනි නන්නත්තාර වූ කිහිප දෙනෙක් පොල් මිල ඉහළ යෑම ගැන චෝදනා කරන්නේ අලුතින් පොල් සංවර්ධන ඇමැති ධුරයට පත්වූ ජගත් පුෂ්පකුමාර මහතාටය.එතුමා දන්නා පොල් වගාව කුමක් දැයි අනුර කුමාර දිසානායක ප්‍රශ්න කරයි. අප ඔහු ගෙන් ප්‍රශ්න කරන්නේ ඔබ දන්නා හස්ත කර්මාන්තය කුමක් ද කියාය.ජීවිතේටම රැකියාවක් නොකළ අය, සිල්ලර කඩයක්වත් නොකළ මෙවැනි අය දේශපාලනයෙන් ම යැපෙන පරපෝෂිතයෝ වෙති. ජවිපෙ අරමුදල් අවසාන වූ දාට මෙවැනි අයට පොල් ගස් නැඟීමටවත් රැකියාවක් සොයා ගත නොහැකි වනු ඇත.කෙසේ වෙතත් අලුත් පොල් සංවර්ධන ඇමැතිවරයා වෙළෙඳපළට ගොස් මහජනතාව අතර ගැවසෙමින් රජයේ යුතුකම ඉටු කිරීම පැසසුම් කටයුතුය. බොරු හේතු කියමින් කල් මරනවා වෙනුවට ඔහු රුපියල් 30 ට පොල් අලෙවි කිරීමට ක්‍රියා කෙළේය.වහාම ක්‍රියාත්මක වන පරිදි පොල් ගස් කැපීම තහනම් කිරීමට රජය තීරණය කළේය. ඉතිරිව තිබෙන පොල් ගස් ටිකවත් රැක ගැනීමට ඒ පියවර අත්‍යවශ්‍ය වෙයි.එහෙත් තිබෙන පොල් ගස් රැක ගැනීමෙන් පමණක් ගැටලුවට තිරසාර විසඳුමක් සොයා ගත නොහැකිය. දවසින් දවස ඉහළ යන පොල් පරිභෝජනය හමුවේ ඒ ඉල්ලුම සැපයිය නොහැකි නම් විකල්ප තුනක් ඉතිරිව තිබේ.පොල් පිටරටින් ගෙන්වීම එකකි.පොල් පරිභෝජනය අඩු කිරීම දෙවැන්නය. පොල් පලදාව ඉහළ දැමීම තෙවැන්නය.ආතර් වී දියෙස් කොස් මාමා ය. අද අවශ්‍ය වන්නේ පොල් මාමා කෙනෙකි. පොල් කෑම අඩු කළ නොහැකිය. ඇත්තටම සිදුවන්නේ පොල් පරිභෝජනය ඉහළ නැඟීමය.පොල් කෑවාට ඇති අගුණයකුත් නැති බව කියති.පැසුණු පොල් ගෙඩියක් යනු යකඩ හා පොටෑසියම් ලබා දෙන සම්පතකි. පොල් ගෙඩියක 10% ක් ප්‍රෝටීන් ද, 22% ක් කැලරි ද අඩංගුය. ජීර්ණ ෆයිබර්, ජ්ඪඡඥප මේදය බහුල පොල් තවත් නිෂ්පාදන ගණනාවක ප්‍රධාන අමුද්‍රව්‍ය බවට ද පත් ව තිබේ. පොල් පිටරටින් ගෙන්වීම අවුල් රැසකට හේතුවකි. ගැටලුවට දිගුකාලීන හා තිරසාර විසඳුම වන්නේ පොල් පලදාව කඩිනමින් ඉහළ නැංවීමය. දැනට පවතින පොල් ඉඩම්වලින් ලැබෙන පලදාව තවත් දුරටත් ඉහළ නංවන තාක්ෂණය - ජෛව තාක්ෂණය හා කෙටි කලකින් පලදාව දෙන නව පොල් ප්‍රභේද පිළිබඳ පර්යේෂණවලට දැඩි අවධානය යොමු කිරීම අත්‍යවශ්‍යය. රටපුරා පොල් ප්‍රබෝධයක් ඇති කරවන පොල් මාමා කෙනෙකු බිහි විය යුත්තේ ඒ නිසාය.එලොව පොල්පසුගිය කාලයේදී ජනාධිපතිතුමාගේ ප්‍රධානත්වයෙන් පළාත් මට්ටමේ ප්‍රගති සමාලෝචන රැස්වීම් පැවැත්විණ. රජයේ උසස් නිලධාරීහු ඊට සහභාගි වූහ. මේ ප්‍රගති සමාලෝචනයේදී රාජ්‍ය ආයතන සමහරක පැවති නිදිමත ගතිය, උදාසීන හා අකාර්යක්ෂමතාව ද එළියට පැන්නේය. බොරු තොරතුරු වාර්තා නොකරන ලෙස ජනාධිපතිතුමා කිහිප විටක්ම නිලධාරීන්ට අවවාද කෙළේය.අද අපට එලොව පොල් පෙනෙන තරමට පොල් මිල ඉහළ ගොස් ඇත්තේ එවැනි බොරු මවා පෑම් නිසාදැයි විමර්ශනය කිරීම වටී. ලෝකයේ ලොකුම බොරු අතරින් සංඛ්‍යා ලේඛන මුල් තැනට එන බව ප්‍රකට කියමනකි. පෙන්වන සංඛ්‍යාව හා ඇත්ත පොල් පලදාව අතර ඇති පරතරය ප්‍රශ්න කළ යුතුය. නමුත් කාලයක සිට පෙන්වන සංඛ්‍යා ලේඛනවලින් පවා පොල් මහ අවුලක් වන බවට පෙර නිමිති පහළ කැර තිබිණ. එහෙත් දශක ගණනක් තිස්සේ කළ දෙයක් නැත.ඒ පැරණි පව් ගෙවන අතරේ අලුත් ප්‍රශ්නවලට විසඳුම් සෙවීමේ බර ද ආණ්ඩුව මත පැටවී තිබේ.ඒ විදිහටම ගියේ නම් පුවක් ගෙඩිය පවා රුපියල් 60 ට යනු ඇත. අද කොස්, දෙල් ගැන කතාවක් ඇත්තේම නැත.එහෙත් මේවා හිඟ වී මිල නහුතයට නඟිත්දී බොරු විවේචන කිරීමට වඩා ඇත්ත විසඳුම් සෙවීම වටින්නේය. එසේ කළහොත් පාරිභෝගිකයාට එලොව පොල් නොපෙනෙන්නා සේම නන්නත්තාර ගත වූ දේශපාලන විහිළුකාරයන්ගේ ලොම් පොල් කතා අසන්නට ද නො ලැබෙන්නේ ය.කේ. සී. ජේ. රත්නායකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>12</month>
      <day>26</day>
    </date>
    <link>http://www.silumina.lk/2010/12/26/_art.asp?fn=af1012263</link>
    <topic>පොල් මිල අඩු කරන්න රජයේ මැදිහත්වීම හොඳයි</topic>
    <author>සංවාද සටහන ඉනෝකා සමරවික්‍රම රූපාන්ති බුලත්සිංහල ඡායාරූප ගීත් ද මැල්</author>
    <content>මාලනී පෙරේරා - සපුගස්කන්දපොල් පිටරටින් ගෙන්වන එක තාවකාලික විසඳුමක් විතරයි. මෙය දිගින් දිගටම ක්‍රියාත්මක වීම යහපත් නෑ. හිඟයක් පවතින නිසා පොල් රටින් ගෙන්වා අලෙවි කිරීම හොඳයි. ඒත් ඉතින් එහි තේරුමක් නැහැ. දේශීය දේ තමයි දියුණු කරන්න ඕනෙ. මේ ඔක්කොම පොල් ඉඩම් කට්ටි කිරීමේ ප්‍රතිඵලය තමයි. මට හිතෙන හැටියට පොල් රටින් ගෙන්වීම මේ අර්බුදයට විසඳුමක් වෙන්නේ නැහැ. පොල් කියන්නේ මේ රටේ ජාතික බෝගයක්. ඒ නිසා මේ තීරණය සුදුසු නැහැ කියලයි මගේ අදහස. හැබැයි මිනිස්සු කොහොම හරි පොල් කන්නත් එපා යැයි. ඒ නිසා තාවකාලිකව මේ වැඩ පිළිවෙළ හොඳයි.ශි‍්‍රයානි වීරසිංහ - කොට්ටාවපොල් මිල ඉහළ යාම බලවත් ප්‍රශ්නයක්. ඒත් ඒකට විසඳුම පොල් පිටරටින් ගෙන්වීම නොවෙයි. ඒත් ඉතින් අපි පොල් කන්නත් එපැයැ. කිරි බතක් උයාගන්න ගියාම තමයි පොල්වල වටිනාකම දැනෙන්නෙ. මේ උත්සව කාලයට පොල් ගොඩක් වටිනවා. ඒත් මං හිතන විදිහට දිගටම පොල් රටින් ගෙන්වන එක තේරුමක් නැහැ. ඒකෙන් අමාරුවේ වැටෙන්නෙ අපේම වගාකරුවෝ.මේ උත්සව කාලෙ නිසා පොල් ගෙනැල්ලා දෙන එක හොඳයි. නැත්නම් හරි ප්‍රශ්නයක් වෙනවා.කාන්ති පීරිස් - නුගේගොඩගෙදරට අවශ්‍ය කෑම බීම බඩුබාහිරාදිය අප එකවර මිලදී ගන්නවා. එහෙම ගෙනියන කොට එකවර පොල් ගෙඩි දහයක් පහළොවක් ගෙනියනවා. පොල් ගෙඩිය රුපියල් හැටට ගියත් හරි එහෙම ගෙනියන එක නතර කළා. දැන් එවේලෙට පොල් ගෙඩියක් දෙකක් ගේනවා විතරයි. අපේ ගෙදර ඔක්කොම පස්දෙනෙක් ඉන්නවා. එක වේලකට පොල් ගෙඩියක් ඕනෙමයි. ඒත් දැන් නම් පිරිමහගෙන උයන්න වෙලා තියෙන්නේ. පොල් ගෙඩියක මිල රුපියල් හැට දක්වා වැඩිවීම දරාගන්න අමාරුයි. රටින් ගෙන්වලා හරි පොල් මිල අඩු කරන්න පියවර ගැනීම හොඳයි. ඒත් එහෙම කරන්න ගියාම අපේ රටේ පොල් කර්මාන්තයේ අනාගතයට කුමක් වේවි ද?රේණුකා සූරියආරච්චි - ගම්පහපොල් මිල වැඩිවීම අපට දරාගන්න අමාරු බව ඇත්ත. ඒ වගේම රජය රටින් පොල් ගෙන්වා බෙදා හැරීමට ගත් තීරණය පාරිභෝගිකයාට සහනයක්. නමුත් එය ලංකාවේ පොල් කර්මාන්තයට තදබල පහරක්. මගෙ සැමියා වතු ක්ෂේත්‍රයේ රැකියාව කරන්නේ. මේ නිසා මම දන්න කාරණයක් තමයි අද බොහෝ පොල් වතු කට්ටි කර ඉඩම් කොටස් හැටියට විකුණනවා. ඒ වගේම පොල් කර්මාන්තය නඟා සිටුවීමට ඵලදායි පියවරක් අරගෙන තිබෙන බව අපට නම් පෙනේනෙ නැහැ. පොල් මිල වැඩිවීමට පිළියමක් ලෙස රටින් පොල් ගෙන්වීම තාවකාලික විසඳුමක් පමණයි. අපේ රටේ පොල් පලදාව වැඩිවීමට කටයුතු කරනවා නම් මීට වඩා හොඳයි. අතීතයේ ලංකාවෙන් පොල් පිටරට යවලා තියෙනවා. එහෙම අතීතයක් තිබුණ අපි අද පිටරටින් පොල් ගෙන්වීම ගැන නැවත නැවත් හිතන්න ඕනැ කියලයි මම දකින්නේ.අනුලා පෙරේරා - තලවතුගොඩපොල් ගෙඩියක මිල ඉහළ යාම මේ ජීවන වියදම එක්ක දරාගන්න අමාරුයි. පාරිභෝගිකයා අද හරි අමාරුවක වැටිලා ඉන්නෙ. අපි වෙළෙඳපොළෙන් පොල් ගෙඩියක් මිලට ගන්නේ රුපියල් හැටක් වගේ මිලකට. මගේ නම් අදහස පිටරටින් නෙමෙයි කොහෙන් හරි ගෙනල්ලා කමක් නැහැ මේ පොල් මිල වැඩිවීමට රජය විසඳුමක් යොදනවානම් හොඳයි.සංවාද සටහන ඉනෝකා සමරවික්‍රම රූපාන්ති බුලත්සිංහල ඡායාරූප ගීත් ද මැල්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>12</month>
      <day>26</day>
    </date>
    <link>http://www.silumina.lk/2010/12/26/_art.asp?fn=af1012264</link>
    <topic>සුනාමි කෝච්චිය</topic>
    <author>තාරක වික්‍රමසේකර</author>
    <content>අදින් හරියටම වසර 6 කට පෙර ඇති වූ සුනාමි ව්‍යසනය අප රටේ මුහුදුබඩ පළාතේ පමණක් නොව සෙසු පළාත්හි ජන සිත් සතන් සලිත කෙළේය.පැරෑලියේදී අනතුරට පත් මාතර දුම්රියේ ප්‍රධාන නියාමක වනිගරත්න කරුණාතිලක සේයාරුව-විමල් කරුණාතිලකසුනාමි ව්‍යසනය ඇතිවන විට එවකට ජනාධිපති ධුරය දැරූ චන්ද්‍රිකා බණ්ඩාරනායක කුමාරතුංග මැතිනිය විදෙස්ගතව සිටි අතර දිවයින පුරා යමින් සියලු මෙහෙයුම් කටයුතු කෙළේ එවකට අගමැති ධුරය දැරූ වත්මන් ජනාධිපති මහින්ද රාජපක්ෂ මැතිතුමායි.සුනාමියෙන් අපේ රටේ ජීවිත 38000 කට අධික ප්‍රමාණයක් අහිමි වූ අතර අවතැන් වී කඳවුරු වෙතට ගිය පිරිස ලක්ෂ ගණනකි. රාජ්‍ය දේපළ, මං මාවත්, ජල විදුලි දුරකතන සැපයුම් මේ සියල්ල විනාශයට පත්විය. දුම්රිය බස් රථ ධාවන කටයුතු සියල්ල අඩපණ විය.දිවයිනේ මුහුදුබඩ ප්‍රදේශ විනාශයට පත් කරමින් ඇතිවූ මේ ව්‍යසනයෙන් පසු අපේ රටේ දේශපාලන අංශයේ ද කැපී පෙනෙන වෙනසක් ඇති විය. ඒ සියලු දෙනා පක්ෂ පාට අමතක කර රට ගොඩ ගැනීමට එක්වීමයි. ත්‍රස්තවාදීන් ද කෙටි කලකට හෝ නිහඬ වූ බවක් පෙනුණි.අතිකාල අයිතින් උදෙසා ඝෝෂා කළ අය වර්ජන මෙහෙය වූ අය මෙහිදී එකාමෙන් පෙරට ආහ. ඒ සුනාමිය ආපසු හරවා යැවීමට කටයුතු කිරීමටය.අගමැති ධුරය දැරූ මහින්ද රාජපක්ෂ මැතිතුමා අවධාරණයෙන් පැවසුවේ ’නැතිවූ මිනිස් ජීවිත හැර සෙසු සියල්ල ආපසු ලබා දෙන බවයි.’ඒ ප්‍රකාශය ඒ අයුරින්ම ක්‍රියාවට නැඟුණි. අනාථ කඳවුරුවල සිටි පිරිස් ක්‍රමයෙන් අඩුවන්නට විය. සුනාමි නිවාස ව්‍යාපෘති එකින් එක බිහි වූයේ රටේ අනෙකුත් සංවර්ධන ව්‍යාපෘතීන් ද සිදු කෙරෙන අතරය. මුළුමනින්ම විනාශ වූ මුහුදුබඩ දුම්රිය මාර්ගය යළි තැනීමට වසර කිහිපයක් ගතවනු ඇතැයි විදේශීය දුම්රිය විශාරදයෝ කීහ. එහෙත් ඒ ප්‍රකාශ බොරු කරමින් දින 57 කින් කොළඹ සිට මාතරට දුම්රිය ගමන් ඇරැඹීමට අපට හැකි වූයේද පෙර පරිදි සියලු දෙනා පක්ෂ පාට අමතක කර නැඟී සිටීමට දැරූ ප්‍රයත්නය නිසාය.සුනාමි ව්‍යසනයට පත් සෙසු රටවල ජනතාව කඳවුරුවල කුස ගින්නේ මිය ගියහ. එහෙත් මෙරට ජනතාවට කුසගින්නේ සිටීමට සිදුවූයේ නැත. ඒ අපේ රටේ ජනතාවගේ පරිත්‍යාගශීලීබව හා රජයේ කඩිනම් වැඩපිළිවෙළ නිසාය.වසර 6 ක් ගතවූවත් ඇතැම් රටවල විනාශ වූ මහාමාර්ග තවමත් එසේමය. එහෙත් අපිට මේ ව්‍යසනයෙන් නැඟී සිටීමට අවශ්‍ය වූයේ ඉතා කෙටි කලකි. ජීවිත දේපළ විනාශ වුවත් සුනාමිය එක් අතකින් වෙස් වළාගත් ආශිර්වාදයක් විය. අපේ රට ගොඩනැඟීමට අපට අපේම ධෛර්යය හා ශක්තිය ලැබුණි. අපි අද මුළුමනින්ම සුනාමි ව්‍යසනයෙන් මිදී සිටිමු. යළි ඒ ගැන කතා නොකළ යුතු වුවත් සමරු සටහනක් තබනු පිණිස එදා පැරෑලියේදී අනතුරට පත් දුම්රියේ ප්‍රධාන නියාමක වනිගරත්න කරුණාතිලක මහතාගේ කටහඬ මෙසේ අවදි කර තබමු.අද වැනි දිනක වසර 6 කට පෙර...වෙනදා රුහුණු කුමාරි එනකල් දකුණු කළුතර තියාගන්න කෝච්චිය එදා දකුණු පයාගලට යැව්වෙ අපේ කෝච්චිය හරි වෙලාවටම ආපු නිසයි. අලුත්ගම ‘සාගරිකා’ දුම්රිය එනකල් තියාගන්න අපේ දුම්රිය එදා ඉඳුරුවටම ගියා. කවදාවත් නැති විදිහට වේලාවටම කෝච්චිය ගමන් කරා. අම්බලන්ගොඩින් හරි වේලාවටම අපි පිටත් වුණා. කෝච්චිය හරි වේලාවට ගිය එක ගැන මට ලොකු සතුටක් දැනුණා. ඒත් ඒ සතුට තිබ්බෙ කොච්චර සුළු වේලාවක් ද...?’කොළඹ - මාතර අංක 50 දුම්රියේ ප්‍රධාන නියාමකවරයා ලෙස 2004 දෙසැම්බර් 26 වැනිදා රාජකාරි කළ වනිගරත්න කරුණාතිලක මහතා තම වසර 6 කට පෙර අතීතය මතක් කෙළේ එසේය.‘මම ඒ දවස්වල වැඩ කෙළේ ගාල්ල ධාවනාගාරයේ. නත්තල් දවසෙ කොළඹට ආපු මම පසුදින උදෑසන 6.50 ට කොළඹ කොටුවෙන් මාතර බලා ගිය අංක 50 ශීඝ්‍රගාමී දුම්රියේ ප්‍රධාන නියාමකවරයා හැටියට වැඩ කරා’එදින දුම්රියේ රියැදුරා වූයේ එම්. බී. ජනක ප්‍රනාන්දු මහතාය. ඉතා පළපුරුදු දුම්රිය එන්ජින් රියැදුරකු වූ ඒ මහතා මරදාන දුම්රිය ස්ථානයෙන් හා කොළඹ කොටුවෙන් නියමිත වේලාවට දුම්රිය ධාවනය ඇරැඹීය. මොරටුව, පාණදුර නිසි වේලාවට පසු කර යාමට ජනක ප්‍රනාන්දු සමත් විය. දකුණු කළුතරට නියමිත වේලාවටම පැමිණි දුම්රියට ඉදිරියට යාමට සංඥාව ලැබුණි. මාතරින් එන ‘රුහුණු කුමාරි’ සුළු පමාවක් තිබුණු හෙයින් හා අංක 50 දුම්රිය නියමිත වේලාවටම පැමිණි හෙයින් මාතර දුම්රිය දකුණු පයාගලදී කොළඹ ඒමට නැවති රුහුණු කුමාරි පසුකර ගියේය. ඊළඟ නැවතුම අළුත්ගමය. ජනක ප්‍රනාන්දුගේ අත්දැකීම් බහුලත්වය නිසාම නියමිත වේලාවටම දුම්රිය අළුත්ගමටත් ළඟා විය.මාතරින් පැමිණෙන ‘සාගරිකා’ දුම්රිය හමුවන්නේ එතැනදීය. සාගරිකා විනාඩි කිහිපයක් පමා වීම නිසා අළුත්ගම නොනැවතුණු මාතර දුම්රිය එතැනින් ද ඉදිරියට ගියේය. ඉඳුරුව දී සාගරිකා හමු වුවත් ශීඝ්‍රගාමී හෙයින් මාතර දුම්රිය නොනවත්වාම අම්බලන්ගොඩට ගියේය. අම්බලන්ගොඩට දුම්රිය පැමිණීමට නියමිතව තිබුණේ පෙරවරු 9.18 ටයි. ඔරලෝසුවේ හරියටම 9.18 වන විට දුම්රිය අම්බලන්ගොඩ දුම්රිය ස්ථානයට ළඟා විය. සාමාන්‍යයෙන් මාතර දුම්රිය (අංක 50) භාණ්ඩ බෑම සඳහා විනාඩි 5 ක් 7 ක් පමණ අම්බලන්ගොඩ නවත්වා තබා ගනී. එහෙත් එදින දුම්රිය අම්බලන්ගොඩ එතරම් වේලා නවත්වා ගැනීමට අවශ්‍ය නොවන බව පෙනුණි. ඒ දුම්රියෙන් බෑමට තිබුණේ කිරි හට්ටි 15 ක් 20 ක් පමණක් වන හෙයිනි. දුම්රිය ස්ථානාධිපතිවරයා උප නියාමක මැදිරිය අසලට ගියේ භාණ්ඩ බෑම අධීක්ෂණය කිරීම සඳහාය.මේ අවස්ථාව වන විට ලංකාවේ මුහුදුබඩ පළාත් විනාශ කරමින් මහා සුනාමියක් පැමිණෙමින් තිබිණි. මරදානේ ප්‍රධාන දුම්රිය පාලක මැදිරියට ද එම පණිවුඩය ලැබිණි.ඒ වන විට දුම්රියයන් 7 ක් ලංකාවේ මුහුදුබඩ මාර්ග අසලින් ධාවනය විය. මනම්පිටිය, අම්බලන්ගොඩ, ගාල්ල, අඟුලාන, පාණදුර, කඹුරුගමුව වැනි ප්‍රදේශවල මෙසේ දුම්රියයන් 7 ක් අවදානම් කලාපයන්හි ධාවනය විය. මරදාන දුම්රිය පාලක මැදිරිය වහ වහා එම දුම්රියයන් ආරක්ෂිත ස්ථානයන්හි නවත්වා තබන්නැයි උපදෙස් දුන්නේය. අම්බලන්ගොඩට ද පණිවුඩය ආ මුත් ඊට පිළිතුරු සැපයීමට අයෙක් නොවීය. ස්ථානාධිපතිවරයා භාණ්ඩ බෑම අධීක්ෂණය කෙළේය. භාණ්ඩ බෑමෙන් මඟීන් බැසීමෙන් නැඟීමෙන් පසු දුම්රිය මාතර බලා පිටත් විය. ඒ හරියටම 9.21 ටය. මඟීන් දහස් ගණනක් තමන් මේ යන්නේ අවසන් ගමන බව නොදැන සිටියහ.දුම්රිය පිටත්ව ගිය පසු ස්ථානාධිපතිවරයා තම කාමරයට ආවේය. පාලක මැදිරියේ විශේෂ සංඥා සහිත දුරකතනය ඒ වන විටත් නාද දෙමින් තිබිණි.‘අම්බලන්ගොඩ...’‘මරදාන පාලක මැදිරියෙන් අමතන්නෙ, මුහුද ගොඩ ගලනවා, මහ විනාශයක්... අංක 50 දුම්රිය පිටත් කරන්න එපා’‘දෙවියනේ...’ දුම්රිය ඒ වන විට පිටත්ව ගොසිනි. ඊළඟ දුම්රිය ස්ථානය වන කහව දුම්රිය ස්ථානයට හෝ ඇමතුමක් දී දුම්රිය නවත්වා ගැනීමට හෝ ඒ වන විට හැකියාවක් නොතිබුණි. දුම්රිය වේගයෙන් ඉදිරියට ඇදී ගියේය.‘කහව දුම්රිය ස්ථානයේ අපිට ඇම්බර් සිග්නල් (කහ සංඥාව) තිබුණෙ. සාමාන්‍යයෙන් එහෙම වෙන්නෙ නැහැ. ඊළඟ සංඥා කුලුනෙ රතු සංඥාව හෙවත් ‘නවතින්න’ අණ කරන සංඥාව තිබෙන බව දන්න නිසා මම දොර ළඟට ගිහින් දුම්රියේ ඉදිරිය දිහා බලාගෙන හිටිය. කහ සංඥාව නිසා දුම්රියෙ වේගය අඩු කරමිනුයි රියැදුරු මහතා ගමන් කෙළේ. ඈතින් සංඥා කුලුනෙ රතු සංඥාව තිබුණා. දුම්රිය නැවැත්වුවා. වෙනදට වඩා කලබල පරිසරයක් තිබුණා. මිනිස්සු හැම තැනම දුවනවා. වතුරත් හැම තැනම. මං හිතුවා ළිඳක් ඉහිනව වෙන්න ඇති කියල. සංඥා නොතිබුණ දුම්රිය ඉදිරියට ගෙනියන්න මම දුම්රියෙන් බැහැල ඉදිරියට ගියා.ඒ බැහැල යන්න ඉස්සර මට තේරුණා සංඥා කණුවට සමීප මල්වැන්න දුම්රිය හරස් මඟේ වේගයෙන් වාහන එහේට මෙහේට යන බව. සමහර විට කෝලාහලයක් වෙන්න ඇති කියලත් මට හිතුණා.වෙලා තියෙන දේ ගැන මට තවත් අමුතුවෙන් හිත හිත ඉන්න කාලයක් තිබුණෙ නෑ. අඩි 10 - 15 ක් විතර උස වතුර කඳක් මුහුදෙන් ඇවිත් අපේ දුම්රිය මැදින් එහා පැත්තට ගියා. ඒ වතුර පාර හරිම වේගයෙන් ආවෙ. ටික වේලාවක් දුම්රියේ ජනෙල් මට්ටමට ආසන්නවම වතුර පිරිල තිබ්බ. වේගයෙන් එන වතුර පාර දැකපු බිම හිටපු මිනිස්සුත් කෝච්චියට නැග්ග. කෝච්චිය උස නිසා ආරක්ෂාව පතා තමයි එහෙම කරේ. දුම්රියේ හිටපු මඟීන් ‘ඉතිපිසෝ ගාථාව...’ කියනව මට ඇහුණා. තවත් සමහරු බයෙන් කෑ ගහනවා. පොඩි ළමයි ඇඬූ ගමන්මයි. වතුර මට්ටම අඩු වුණාට පස්සෙ මම මුහුද දිහා බැලුවා. මුහුද කාන්තාරයක් වගේ... මුහුද හිඳිලා. වතුර නෑ. වැලි කාන්තාරයක් දකින්න ලැබුණා.මේ වෙලාවේ ලයිට් කණුවක එල්ලිලා හිටපු පිරිමි ළමයෙකුයි ගහක එල්ලිලා හිටපු ගැහැනු ළමයෙකුයි මර ළතෝනි දුන්නා එයාලව බේර ගන්න කියල. දෙන්නම කෝච්චියෙ ආපු අය බව මට තේරුණා. කවුරු වුණත් කොහොම වුණත් ජීවිතයක වටිනාකම කියල නිම කරන්න පුළුවන් ද? මම නියාමක නිල ඇඳුම් ගලවලා යට ඇඳුම පිටින් ගස් නැග්ගා ලයිට් කණුවටත් ආධාරක ඇතිව ගිහින් මේ දරුවන් දෙන්නව බේරගෙන ආවා. ඒ දෙන්නව යළිත් දුම්රියට නංවලා මඟීන්ට කිව්වා වතුර අඩුවෙනකල් කෝච්චියෙන් බහින්න එපා කියල. වතුර පාර දුම්රියෙන් අඩු වුණත් පොළොවෙන් සම්පූර්ණයෙන්ම බැහැලා ගිහින් තිබුණේ නෑ.මම උප නියාමක මැදිරියටත් එන්ජිමටත් යන්න කියල ගියා. එතකොටයි දැක්කෙ දෙවෙනි පන්තියෙ මැදිරියක් ගැලවිලා ගිහින් තියෙන බව. ඈතට ගිහින් තිබුණෙ නැහැ. නමුත් දුම්රිය ඉස්සරහට ගෙනියන්න බැරි තත්ත්වයක් තිබුණා. නමුත් අපි මොකක් හරි ආරක්ෂිත ක්‍රියාමාර්ගයක් ගන්න තීරණය කළා වතුර අඩු වුණහම. උප නියාමක ගුණරත්න මහත්මයා හමුවෙලා පස්සෙ එන්ජිමට නැග්ගා. රියැදුරු ජනක ප්‍රනාන්දු මහත්මයා මාව බදාගෙන අල්ලගෙන ඇහුවා මොකද අපි කරන්නෙ කියලා. වතුර පාර ටිකක් අඩු වුණාම කෝච්චිය පුළුවන් විදිහට එහා මෙහා කරගන්න අපි තීරණය කළා. වතුර පාරට යට වුණත් එන්ජිම හොඳින් තිබුණා.ඒත්...සිදුවුණේ හිතාගන්නවත් බැරි දෙයක් වැලි තලාවක් වෙලා තිබිච්ච මුහුද අඩි 50 ක් 60 ක් විතර මහා උසින් අපි දිහාට එනව දැක්කා. මම එන්ජිමෙන් බැහැලා මඟී මැදිරිවලට ගියා. මඟීන්ට ආරක්ෂක උපක්‍රම ලබා දෙන්නයි එහෙම කළේ.තත්පර කීපයකින් විශාල ඝෝෂාවක් එක්ක ආපු මුහුදු රළ කෝච්චිය එහාටමෙහාට විසි කළේ සෙල්ලම් බඩුවක් වගෙයි.මම හිටපු දෙවෙනි පන්තියෙ මැදිරියේ ජනේලයකින් මම දුම්රියේ බඳට ගොඩ වුණා. දුම්රිය මැදිරි පෙරළිලා. සමහර මැදිරි පාවෙලා යනවා දැක්කා. මං හිටපු මැදිරියත් පාවෙලා ගිහින් ගෙදරකට හේත්තු වී නතර වුණා. ඒ අසලම ගහකුත් තිබුණ නිසා දුම්රිය මැදිරිය එහෙට මෙහෙට හෙළවුණේ නැහැ. ඒකත් මට හොඳට හිටියා. පුළුවන් තරම් මඟීන් එම ජනේලයෙන් වහලට ගත්තා.මම මරණය පෙනි පෙනී මේ සේරම කරේ. මේ වේලාවෙ දුම්රියෙ බඳට නැගුණු සමහරු ගෙවල්වල වහල උඩ තව සමහරු ගස් උඩ ඉන්නවා මම දැක්කා.දුම්රිය අනතුරට පත්වෙච්ච හරියෙ පොල් වළවල් තියෙනවා. ඒක නිසා හරිම පරිස්සමින් ඇවිදින්න ඕන බව මම දැනගෙන හිටියා. ජීවිත බේරා ගන්න අයත් එක්ක උස් බිමක පිහිටි පන්සලකට ගියා. ඒ තොටගමුව විහාරයයි. එතන බොහෝ දෙනෙක් විපතට පත් වෙලා ඇවිත් හිටියා.සමහරු අඬනවා, සමහරු බයවෙලා, එතන තිබුණු තත්ත්වය විස්තර කරන්න බැහැ. ඒ තරම් ශෝචනීයයි.මට පන්සලේදී තමයි දැනගන්න ලැබුණෙ ඒ වෙනකොට ලංකාවේ මුහුදුබඩ පළාත් යට කරගෙන මුහුද ගොඩ ගලා තියෙන බව. මගේ ගේ තියෙන්නේ වැලිගම මුහුද අයිනෙ. එදා ඉරිද පෝය දවසක්. මගේ දරුවො දෙන්න, බිරිය, මගේ තාත්තා මේ සේරම අය එදා ගෙදර හිටියා...’ඔහුගේ මානසිකත්වය ඒ මොහොතේ කුමන තත්ත්වයකට පත්වන්නට ඇත්ද? තම දරු දෙදෙනා, බිරිය, පියා ගැන කිසිදු ආරංචියක් නොමැත. එහෙත් ඒ සියල්ල ගැන කිසිදු තොරතුරක් නැතත් තම රාජකාරිය අකුරටම කළ යුතු බව ඔහු පසක් කර ගත්තේය. ඔහු සිතට ධෛර්යය ගත්තේය. ශක්තිය උපදවා ගත්තේය. තම රාජකාරිය අකුරටම ඉටු කළ යුතු යැයි අදිටන් කර ගත්තේය. ඔහු ඒ සඳහා යළිත් පන්සලෙන් එළියට ආවේය. දිවි ගලවා ගැනීමට හැකි අයෙක් සිටීදැයි සොයා බැලුවේය. බැලු බැලු සැම තැනම මළ සිරුරු විසිරී ඇත. දකින්නට අපහසු මේ දර්ශනයන්ගෙන් සිත කලඹවා නොගත් ඔහු තව දුරටත් ඒ සම්බන්ධව සොයා බැලුවේය.තමා භාරයේ තිබූ දුම්රිය පෙරළී ගොසිනි. එය යළි තම භාරයට ගෙන පාලනය කිරීම කළ නොහැකිය. ඔහු යළි දුම්රිය එන්ජිම වෙත ගියේය. එන්ජිම පෙරළී ගොසිනි. ටොන් 92 ක් බරැති මෙම එන්ජිම සුනාමිය විසින් මෙසේ පෙරළා දැමීමට නම් කොතරම් බලයක් ශක්තියක් සුනාමියට තිබෙන්නට ඇති ද? කරුණාතිලක මහතා පෙරළී ඇති දුම්රිය එන්ජිමේ බඳ මතට ගොඩ විය.“එන්ජිම උඩට නඟින එක ලේසි වැඩක් වුණේ නැහැ. තෙල් නිසා අල්ලන්නවත් පය තියන්නවත් විදිහක් තිබුණේ නැහැ. ඒත් ශක්තිය අරගෙන නැඟලා බැලුවා. එන්ජිම ඇතුළෙ අඳුරගන්න අපහසු මළ සිරුරක් තිබුණා. එය රියැදුරු ජනක ප්‍රනාන්දු මහතාගේ හෝ රියැදුරු සහායකගේ බව මම තේරුම් ගත්තා”වෙනත් ගලවා ගැනීමට අයෙක් සිටින බවක් නොපෙනුණු හෙයින් කරුණාතිලක මහතා යළිත් තමා පෙර ගිය පන්සල වෙත ගමන් කරන්නට විය. පන්සල අවට එකම මළ ගෙයකි. දකින දකින සෑම දෙසින්ම බලන්නට තිබුණේ මළ සිරුරුය. අහන්නට ලැබුණේ විලාපයන්ය. තම දරු පවුල ගැන ඔහුගේ මනස එක් පසෙකට දිව යයි. තමා භාරව සිටි දුම්රියේ ව්‍යසනය තවත් පසෙකින් ඔහු අවුල් ජාලයකට පත් කර ඇත. තොටගමුව විහාරයට ගිය ඔහුට තවත් වගකීම් රැසක් ඇති නිසා ඒ කර්තව්‍යයට සිත යොමු විය.“යට ඇඳුමෙන් පමණක් සිටි මට ඒ වෙලාවෙ ගැහැනු ළමයෙක් බුදු ගෙයක් ළඟ හැංගිලා ඉන්නවා දැක්කා. ඒ ළමයා මම අර ගහ උඩ ඉඳල බේර ගත්ත ළමයමයි. එයා හැංගිලා හිටියෙ ඇඳුමක් නැති නිසයි. මම බෝධියේ අපලෙකට එල්ලල තිබුණ රෙදි කෑල්ලක් ඒ ළමයට ගිහින් දුන්න.හතර වටින්ම මාර්ග ඇහිරිලා තිබුණත් මට පොලීසියට ගිහින් මේ ගැන දෙපාර්තමේන්තුවට දැනුම් දෙන්න ඕන වුණා. ඒ වෙනකොට පන්සල කිට්ටුව තිබුණ මොලපු ඔයත් පිටාර ගලලා මට මොලපු ඔයෙන් එගොඩට යන්න සිදුවුණා. නමුත් ඒ පාලම කඩාගෙන ගිහින්. පිරිසක් එක්වෙලා කේබල් දාල එහා පැත්තට යන්න පුළුවන් විදිහට අවදානම් වුණත් ක්‍රමවේදයක් හදලා තිබුණා. කෙසේ හෝ මේ ව්‍යසනය දෙපාර්තමේන්තු ප්‍රධානීන්ට වාර්තා කිරීම මගේ වගකීමක්. දුරකතන පද්ධතිය මුළුමනින්ම බිඳ වැටිලා. කිසිම දෙයක් කරගන්න නැති නිසා කේබල් එකේ එල්ලිලා යන්නෙ නැතිව මම ඔයෙන් එහාට පීනල ගියා. යට ඇඳුම පිටින් සිටි මට එකවරම කතා කරා.‘කරුණේ...’ඒ ගාල්ලේ ධාවනාගාරයේ ෆෝමන්වරයෙකි. ඔහු ඉතා හොඳින් කරුණාතිලක දන්නා අයෙකි.ඔහුගේ නිවස පිහිටියේ ඒ අසල බැවින් ඔහු කරුණාතිලක කැඳවාගෙන ගොස් සාත්තු සාප්පායම් කළ අතර සරමක් සහ කමිසයක් ද ලබා දුන්නේය. “ඒක ඇඳගත් මම ඔහුත් සමඟ පයින්ම මීටියාගොඩ පොලිසියට ගියා.”ඔහු එසේ පොලිසියට ගියේ දුම්රිය අනතුර වාර්තා කිරීමටය. තම අඹුදරුවන් පවා සුනාමි ව්‍යසනයට මුහුණ දී සිටියදී ඔහු එසේ තම රාජකාරිය දේවකාරියක් සේ සලකන ලදී.“මම මීටියාගොඩ පොලිසියට ගියේ වෙච්ච විනාශය ගැන කියන්න. උදේ 9.30 ට විතර අනතුර වුණේ එතකොට හවස 4.30 ට විතර ඇති. නමුත් මට සිදුවුණේ බලාපොරොත්තු නොවූ දෙයක් මම එහි යන විට ඕ අයි සී මහතා හිටියේ නැති නිසා කොස්තාපල්වරයා පැමිණිල්ල ලියා ගැනීම ප්‍රතික්ෂේප කළා.”මෙතරම් ව්‍යසනයක් සිදුවී තම දිවිය පවා පරදුවට තබා අඹුදරුවන් අනතුරේ බව දැන දැනත් තම රාජකාරියට ලැබුණු පිළිතුර ගැන ඔහුට මොනවා සිතෙන්නට ඇත්ද? මිනිසුන් දහස් ගණනකගේ ජීවිත දුම්රිය ව්‍යසනයෙන් පමණක් අහිමි වී ඇත. දේපළ ද අතිවිශාලය. කරුණාතිලකගේ ඉවසීමේ සීමාව පැන ගියේය.“මම දුම්රියේ ප්‍රධාන නියාමකවරයා මේ ගැන කියන්න පොලිසියට නැතිව වෙන කොහේටද යන්නෙ, දෙපාර්තමේන්තුව මේ ගැන මුකුත් දන්නෙ නැතුව ඇති.” කරුණාතිලකගේ හඬ පොලිසිය පුරා තරමක් උස් හඬින් ඇදී ගියේය. ඔහු දෙස තරහින් බලා සිටි කොස්තාපල්වරයා ඉවතට ගියේය. පැයකට ආසන්න කාලයක් පොලිසියේ ගත කිරීමට ඔහුට සිදු විය. ස්ථානාධිපතිවරයා නොපැමිණි නමුත් වෙනත් උසස් නිලධාරියෙක් පැමිණි පසු කරුණාතිලක තම අවශ්‍යතාවය ඔහුට ඉදිරිපත් කෙළේය. හෙතෙම කරුණාතිලකගේ කතාව සාවධානව අසා සිටියේය. ඔහුගේ කට උත්තරය ලියා ගන්නා ලෙස ද පොලිස් නිලධාරියකුට නියෝග කෙළේය.‘නමුත් දෙපාර්තමේන්තුවට පණිවුඩය දෙන්න විදිහක් තිබුණෙ නැහැ. මා ඒ සම්බන්ධවත් එම අවස්ථාවේ මගේ දුක් ගැනවිල්ල පැවසූ උසස් නිලධාරියාට දැන්වූවා. මරදාන පොලිසියට පොලිස් පණිවුඩයක් යවා එමඟින් දෙපාර්තමේන්තුවට යවන බව ඔහු මා හට දැන්වූවා.”හතර වටින් අඳුර ගලා එද්දී කරුණාතිලක පොලිසියෙන් එළියට ආවේ තම දරු පවුල බැලීමට යාමේ අරමුණෙනි. වැලිගම වෙරළ ආසන්නයේ සිටින තම දරු පවුල ගැන මතක් වන විට ඔහුට කිසිවක් දරාගත නොහැකි විය.‘මට ඇඬුණා දරු පවුල මතක් වෙලා. නමුත් මං ඒ වෙලාවෙ අසරණයි. හතර වටින්ම මුහුද ගොඩ ගලලා ගාලු පාරේ එක වාහනයක්වත් නැහැ. මම මීටියාගොඩ ඉඳල දහදුක් විඳගෙන කොහොමහරි වැලිගමට ආවා. ඒ ආවෙ මහ රෑ. මං දැක්කෙ කලින් දවසෙ ගෙදරින් යනකොට තිබිච්ච වැලිගම නෙමෙයි. වැලිගම වෙරළ සම්පූර්ණයෙන්ම සුනාමියට යට වෙලා මං කකුල් දෙක පුළුවන් වීරිය දාල ගෙදරට ආවෙ ආත්ම ශක්තිය දැඩි කරගෙන. මගේ දරු පවුලට ආශිර්වාද කරමින්.’‘දෙයියනේ මගේ ගේ සම්පූර්ණයෙන්ම විනාශ වෙලා. ඒත් මගේ බිරිය දරු දෙන්නා මගේ පියා නිරුපද්‍රිතව සිටියා. මට එදා සැනසිල්ලකට දැනුණේ එච්චරයි. සුනාමිය මගේ මුළු සේසතම විනාශ කරල දාල තිබුණා. ඒත් මගේ මිත්‍ර නියාමක වරයෙක් මගේ දරු පවුල ඔහුගේ නිවසට එක්කරගෙන ගිහින් තිබුණා. මුහුද ගොඩ ගැලුවා වගේ මගේ දෑසින් කඳුළු කඩාගෙන වැටුණා. මගේ ජීවිතේ අමතක නොවන තවත් අවස්ථාවක් තමයි ඒ වෙලාව. ඒ වෙලාවෙ තමයි ඔවුන් මාව දැකල සතුටු වුණේ.”අංක 50 දුම්රියේ ගමන් කළ මඟීන් 1302 ක් මිය ගිය බව දුම්රිය දෙපාර්තමේන්තුවේ සංඛ්‍යා ලේඛන පෙන්වා දෙයි. එහෙත් දුම්රියේ සිට සුනාමි ව්‍යසනයෙන් මියගිය පිරිස ඊට වඩා වැඩිය.අවම වශයෙන් එම සංඛ්‍යාව 1500 ඉක්මවා ගොස් ඇත. අවට සිටි පිරිස් ද දුම්රියට නැඟ තිබුණේ මුහුදු වතුරෙන් ආරක්ෂා වීමටය. එහෙත් සුනාමිය දුම්රියත් සමඟම ඔවුන් රැගෙන ගියේය.සුනාමියට දුම්රිය අසුවීම වළක්වා නොගැනීම ගැන පරීක්ෂණ පැවැත්විණි. දුම්රිය දෙපාර්තමේන්තුව 44 දෙනකුගෙන් සාක්ෂ්‍ය කැඳවා පරීක්ෂණ පැවැත්වීය. එම පරීක්ෂණයේ ප්‍රතිඵල ගැන දැන් කතා කර පලක් නැත. ප්‍රතිඵල හරි හෝ වැරැදි හෝ වේවා විනාශය සිදු වී අවසන්ය. එහෙත් වනිගරත්න කරුණාතිලක මහතා ඒ ගැන දරන්නේ වෙනමම අදහසකි.“දකුණු කළුතර රුහුණු කුමාරි එනකල් ඉන්න අපි එදා දකුණු පයාගලට ගියෙත්, අළුත්ගමදි සාගරිකා එනකල් ඉන්න අපි එදා ඉඳුරුවෙදි සාගරිකා හමුවෙන්න ගියෙත් අම්බලන්ගොඩදී ඉක්මනින් ගියෙත් දෛවය අනුවම කියලයි මං හිතන්නෙ. මේක මැරෙන්නම ගිය ගමනක්. ‘ඒත් එක්කම තව එකක් කියන්න ඕන. මේ සිද්ධිය අදින් වසර 6 කට පෙර වෙච්ච මහ අවාසනාවන්ත සිදුවීමක්. මේ ගැන කතා කරන්නවත් මම කැමැති නෑ.’ඒ වනිගරත්න කරුණාතිලකගේ හඬයි. අද ඔහු මාතර දුම්රිය ධාවනාගාරයේ සේවයේ නිරතව සිටියි. අපි යළිත් ඔහු සම¼ඟ මේ ගැන කතා නොකිරීමට තීරණය කෙළෙමු.තාරක වික්‍රමසේකරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>12</month>
      <day>26</day>
    </date>
    <link>http://www.silumina.lk/2010/12/26/_art.asp?fn=af1012265</link>
    <topic>අලි කෙළි බහුල ඌව</topic>
    <author>බුද්ධිකා බ්‍රාහ්මණගේ</author>
    <content>සංචාරක පාරාදිසයකිඌව ලංකාවේ පළාත් අතර විශාලතම පළාත මෙන්ම ස්වභාව සෞන්දර්යයේ සුවිශේෂි අනන්‍යතා රැසකින් පොහොසත් ප්‍රදේශයකි. ඇළට, දොළට, ගහට කොළට සතා සිවුපාවුන්ට නිල්ල හැරුණු, කඳු දෙණි තැනිතලාවන්ට පෙම් බඳන පරිසර ලෝලීන්ට මෙන්ම සංචාරකයිනට සති කීපයකින්වත් දැක රස විඳ නිම කරන්නට බැරි තරමේ ස්වභාවික පිහිටීම් රැසක්ම පැවතීම ඌවේ සාඩම්බරයට තුඩු දෙන්නකි.ඌව පළාතම එකම වනෝද්‍යානයක් යැයි සිතෙන තරමටම වනෝද්‍යාන රැසක් මේ පළාතේ පිහිටා තිබේ. ශ්‍රී ලංකාවේ උසම සානුව වන හෝර්ටන් තැන්න, තෙත් හා වියළි කලාපීය රක්ෂිතයක රුව ගුණ රැඳි උඩවලව, ලංකාවේ විශාලතම වනෝද්‍යානය වන යාල, මොනරාගලට මෙන්ම අම්පාරට අයත්ව පිහිටි දිගාමඩුලු දනව්වේ ගල්ඔය ජාතික වනෝද්‍යානය, නුවරඑළියට ආසන්නව බදුල්ල දිස්ත්‍රික්කයට අයත්ව පිහිටි හග්ගල දැඩි රක්ෂිතය මෙන්ම ‘වන පිවිසුම්’ හා උඩවලව සිට කොස්ලන්ද තෙක් අලි ගමන් කරන “අලුත් වැව“ අලිමංකඩ වැනි අලිමංකඩ හා දහයියාගල, නිල්ගල, හඳපානාගල, නමුණුකුල ආදි කඳුකර වනපෙත් ද ඌවේ වනගත සෞන්දර්යයේ අපූරු සංකේතයන්ය.වළවේ ගං නිම්නයේ පිහිටි සොඳුරුතම වන උයන උඩවලව ජාතික වනෝද්‍යානයයි. වළවේ ගඟ ආරම්භ වන්නේ හෝර්ටන් තැන්නේ පිහිටි මීටර් 2395 කින් යුතු පිදුරුතලාගලට පමණක් දෙවැනි වන කිරිගල්පොත්ත කන්දෙනි. එතැන් සිට දිගු ගමනක් අරඹන වළවේ ගඟ දකුණුලක අම්බලන්තොටින් මුහුදට වැටෙයි. මේ දිගු ගමන අතරතුර ගඟ දියෙන් සැනහෙන වැවු අමුණු අතර ප්‍රධාන තැනක් හිමි වන්නේ උඩවලව ජලාශයටයි.වාරි ඉතිහාසයඋඩවලව ජලාශය පැරැණි වාරි ඉතිහාසයකට ද නෑකම් කියයි. “ගජබා රජුගේ ප්‍රධාන සෙනෙවියකු වූ නීලමහ යෝධයා මෙම ප්‍රදේශයට පැමිණ කල්තොටින් වළවේ ගඟ හරස් කොට වේල්ලක් බැඳ ප්‍රදේශයම ඇස්වැද්ද වූ බව මහාවංශයේ සඳහන් වෙයි.”1972 ජුනි මස 30 දින ගැසට් කර හෙක්ටයාර 30821 යුත් උඩවලව ජාතික වනෝද්‍යානයක් ලෙසින් ප්‍රකාශයට පත්කර ඇත්තේ “උඩවලව“ ජලාශයේ ජල පෝෂක ප්‍රදේශය ආරක්ෂා කර ගැනීමටත් එම ප්‍රදේශයේ ජීවත්වන අලි, ඇතුන් ඇතුලු සත්ව ප්‍රජාවගේ සුරක්ෂිතතාවන් වෙනුවෙනි.උඩවලව වනෝද්‍යානයේ මායිම් වන්නේ උතුරින් තුයිලින්දආර, (ආර යනු දෙමළ බසින් ඇළ යන අරුතයි) කටුපත්ඔය, දියමිනි ඔය, දකුණින් උඩවලව තණමල්විල ප්‍රධාන මාර්ගයත්, නැඟෙනහිරින් පොකුණු තැන්න, කවුමිලි ආර, මව් ආර, බෙල්ලන්ගල කඳුවැටිය හා වෙහෙරගල ප්‍රදේශයෙනුත් බටහිරින් කොළඹආර, පනහඩුව, ගල් පාය හා වෙලංකැටියයි.මේ අනුව පැහැදිලි වන්නේ උඩවලව තෙත් හා වියළි දේශගුණික ලක්ෂණ සහිත ප්‍රදේශ දෙකකින් මායිම්ව ඇති බවයි. උද්‍යාන බිමෙන් වර්ග කිලෝමීටර් 1155 ක් පුරාම විහිදී ඇත්තේ වළවේ ගඟයි. මේ නිසාම වනාන්තරයේ සුන්දරත්වය වඩාත් තීව්‍ර වෙයි. එසේම ගඟ ආශි‍්‍රතව කැලෑ බිම නිරන්තරයෙන් සදාහරිත වන අරණක සිරි උසුලයි. උඩවලව වනෝද්‍යානයේ ඇති තවත් විශේෂත්වයක් වන්නේ පරිසර පද්ධති කීපයක් මෙන්ම විවිධ පරිසරවල ජීවත්වන සතුන් මෙන්ම ගස්වැල්, හා තෘණ පඳුරු රැසක්ම මෙහි පැවතීමයි.සුළං කපොල්ලඋඩවලව නැරැඹීමට පැමිණෙන දෙස් විදෙස් සංචාරකයින් වැඩි දෙනෙක් පැමිණෙන්නේ අලි ඇතුන් නැරැඹීමේ අරමුණිනි. ලෝකයේ ජීවත්වන අලි විශේෂ පහ අතරින් වඩාත් දැකුම්කළු මෙන්ම පරිණාමයෙන් උසස්තමයා ලෙසින් ද සැලකෙන්නේ ලංකාවේ අලියායි.උඩවලවේදී සුලබ දසුනක් වන “අලි කෙළි සෙල්ලම්” වඩාත් අපූර්ව අන්දමින් දැකගත හැකි ස්ථානයකි උඩවලව ජලාශයේ එක් කොනක පිහිටි සුළං කපොල්ල. තරමක තැනි බිමක් වන එම ප්‍රදේශය වසා පැතිරී ඇත්තේ තණ ගොමුවකි. නිතර ජලය පිරි වගුරු පෙදෙසක් වන මෙහි අලි ඇතුන් නිතර දියකෙළියේ යෙදෙනු දැකගත හැකියි. ඇත් පංතියේ නායක ඇත් රජු පෙරටු කොට එන අලි කොමළියෙන් මෙන්ම තුන්පත් රෑන් කෙළි දෙලෙන් පසුවන මෙම ස්ථානය බොහෝ වේලාවක් අලි දෙස බලමින්ම දැහැන්ගත වීමට ද කදිම ස්ථානයකි. දුර්ලබ වන සතකු වන වලසා, හම්බාවා, රන්හෝතඹුවා, කබල්ලෑවා ආදි සතුන්ට ද උඩවලව සෙවණ සදයි.අනන්තයට යන පාර තියනවද කඳු මුදුනේ(හෝර්ටන් තැන්න)සංචාරක කුරුල්ලෝවනෝද්‍යානය ආශි‍්‍රතව කුරුලු විශේෂ 195 ක පමණ වාර්තා වී ඇති අතර ඉන් 9 ම ලංකාවට ආවේණික පක්ෂීන්ය. හබන් කුකුළා, වලි කුකුළා, මල් කොට්ටෝරුවා, ගිරා මලිත්තා, වන රතු මල් කොහා, අළු කෑදැත්තා, තිප්පියා, මුදුන් බොර දෙමළිච්චා, හිස කළු කොණ්ඩයා එම විශේෂය. ගිම්හාන කාලයට සැතපුම් දහස් ගණනක් දුර ගෙවා එන සංචාරක පක්ෂීන්ගෙන් ද රජ දහනක් වන වලව, වනාන්තරයෙ නීතිවලට යටත් වන පරිසර ලෝලීන්ට බොහෝ දෑ දැක පහන් සංවේගය ඇති කරගත හැකි බිමකි.ඌව පළාතටත්, මධ්‍යම පළාතටත් අයත්ව පිහිටි හෝර්ටන් තැන්න දේශයේ හදවත තරම්ම වටින්නේ මෙය ලංකාවේ ඇති ප්‍රධානතම ජල රක්ෂිතයක් මෙන්ම ජල පෝෂක ප්‍රදේශයක් ද වන නිසාය. මිලි මීටර් 3000 ක තරම්ම ඉහළ වර්ෂාපතනයක් ලැබෙන මෙම ප්‍රදේශය ලංකාවේ උසම සානුව ද වෙයි. මහවැලි, කැලණි, වළවේ ගංගා ආරම්භ වන්නේ හෝර්ටන් තැන්න නැතිනම් අතීතයේ ‘මහඑළිතැන්න’ නමින් හැඳින්වූ මෙහි පිහිටි කිරිගල් පොත්ත, හා තොටුපළ කඳු මතිනි.මීදුම් සළුමීදුම් සළුවෙන් කඳුකරයම වැසී ගොසිනි. රූස්ස මහා වන වදුලින් වට වූ මහා තණ බිම අලි ඇතුන්ගේ රජ දහනකි. මුවන්, ගෝනුන්, හාවුන් පමණක් නොව තවත් බොහෝ සතුනට සෙවණ සැදු ඒ මහා වනපෙත මැද විරාජමාන වූ සුවිසල් තණබිම මහ එළිතැන්න, සඳතැන්න, මැණික් පොකුණ යන නම් ලැබුණේ අඳුරු වන පෙතක් මැද හමුවන ආලෝකවත් සොඳුරු තැනි බිමක් වූ නිසාය. එදා ඉංගී‍්‍රසි ජාතිකයන් කඳු තරණය කරමින් මහඑළිතැන්නට පිවිසියේ රිසි සේ දඩකෙළියේ යෙදෙන්නටය. යටත් විජිත යුගයේදී යුරෝපියයන් මෙහි පැමිණි අරමුණු අතර වතු වගාව මෙන්ම විනෝදයට දඩකෙළියේ යාම ද ප්‍රමුඛ අරමුණක් විය. එහි කටුක ප්‍රතිඵලය වූයේ වතු වගාව නිසාම හෝර්ටන් සානුව වටා පිහිටි මහ වනය අතුරුදන්වීමක් තෘණ බිම වාස භූමිය කරගත් ලංකාවටම ආවේණික වූ සීත දේශගුණයට අනුවර්තනය වී සිටි අලි විශේෂයන් මිහිතලයෙන් ම අතුරුදන්වීමත්ය. ‘මහඑළිතැන්න’ 1833 දී මෙරට සිටි සර් රොබර් හෝර්ටන් ආණ්ඩුකාරවරයාගේ නමින් බවුතීස්ම ලැබුවේ හෝර්ටන් තැන්න නමිනි.1900 දී පමණ ඇලෙක්සැන්ඩර් ලොජ් සහ ෆාර් ඉන් නමින් මෙහි නිවාඩු නිකේතන දෙකක් සාදා දඩයම් කරුවන්ගේ සමාජ ශාලා, පවත්වාගෙන ගොස් ඇත. මෙසේ මේ තැනි බිමේ ජීවත්වූ අලි ඇතුන් ගෝනුන් දහස් ගණන් මරා දැමු අතර මේජර් රොජර්ස් නමැත්තා පමණක් අලි ඇතුන් 1500 ක් මරා දැමු බවට ඔවුන්ගේම දින සටහන් ඇසුරින් සාක්ෂි හමුවෙයි.අතීත උරුමයඅතීත උරුමයේ බොහෝ දෑ ශේෂව පැවතිය ද අද ද මේ බිම මනබඳින, ගත සිත විඩා නිවන සුන්දරත්වයෙන් පිරි බිමකි. එක්වරම මීදුමින් හාත්පස වැසී යයි. නැවත මෑත් වන හිරු එළියෙන් අවට ආලෝක වෙයි. තවත් තැනකට වැසි වැටෙයි. නැවතත් හිරු එළිය රජ කරයි. හෝර්ටන් තැන්නේ දිනක් ගෙවන විට මේ අපූරු කාලගුණික වෙනස්කම් ඔබටත් අත්විඳිය හැකියි.මෙහි සුන්දරත්වය වැඩි කරන පිහිටීම් අතර බේකර්ස් ඇල්ල, තට්ටු තුනකින් යුතුව ඇද හැළෙන දිය ඇල්ලකි. හෝර්ටන් තැන්නටම මායිම්ව ලංකාවේ උසම දියඇල්ල වන බඹර කන්ද මෙන්ම ගල යට ඇල්ල ද පිහිටා තිබේ. මෙහි ඇති පාරිසරික විවිධත්වයට තුඩු දෙන අංග පොකුණ හා චිමිනි පාලම සහිත චිමිනි පොකුණ ද සුන්දරත්වය වැඩි කරන දසුන් මෙන්ම දිය ඇසුරේ ජීවය ලබන ගහකොළටත් සතුනටත් ඇකය තනයි.උසින් මීටර් 150 ක දළ මොහොරක් වන ලෝකාන්තයත් මීටර් 60 ක දළ මොහොරකින් යුතු කුඩා ලෝකාන්තයක් හෝර්ටන් තැන්නේ සිරි අසිරි තීව්‍ර කරන පිහිටීම් ය. මධ්‍යම කඳුකරයේ සිසිලස විඳීමට කැමැත්තෝ හෝර්ටන් තැන්න දැකබලා ගත යුතුව බිමකි. ඌවේ සංචාරයක නිරත වන කෙනෙකුට හෝර්ටන්තැන්න මඟ හැරිය නොහැකි ම ස්ථානයක් වන්නේ ඊටම අනන්‍යවූ මෙම අපූර්වත්වය නිසා ය.හෝර්ටන් තැන්නේ ඇති සියයකට වැඩි ශාක විශේෂත්ව අතරින් විශේෂ 49 ක් ව ශ්‍රී ලංකාවටම ආවේණික ගහ කොළ ය. මෙහි වැඩි වශයෙන් පැතිරී තිබෙන්නේ දඹ හා කීන ගස් ය. මේ අතර දඹ ප්‍රමුඛ වන්නේ අලංකාර රත්පැහැ මල් පිපී ඇති ශ්‍රී ලංකාවට ම ආවේණික ගසක් නිසා ය. තැනිතලාව පුරාම පැතිරී ඇත්තේ ලංකාවට ආවේණික තුරු උණ පඳුරින් හා නිල් බිනර හා සුදු බිනර පැළෑටි සමූහයෙකි. නිල්, සුදු මලින් පිරි බිනර යාය නිසා ම තැන්නේ සොඳුරු බව තවත් වැඩිවෙයි.හෝර්ටන් තැන්න වැනි අපූරු කඳුකර සානුවකට හිමිකම් පාන ඌව වියළි කලාපීය ලංකාවේ සුවිසල් යාල වනෝද්‍යානයට ද හිමිකම් පායි. හෙක්ටයාර් 126786 විශාල යාල පිහිටා තිබෙන්නේ මොනරාගලටත් හම්බන්තොටටත් අයත්ව ය. ඒ නිසා ම මෙය රුහුණු ජාතික වනෝද්‍යානය ලෙස ද හඳුන්වයි.කතරගම වන්දනාවේ යන කෙනකුට ඉතා පහසුවෙන් උඩවලව මෙන් ම යාල ද නැරඹිය හැකි වනෝද්‍යාන දෙකකි. වියළි කලාපීය මෝසම් වනාන්තර ලෙස සැළකෙන යාල වියළි දේශගුණයට ඔරොත්තු දෙන කටු පඳුරු මෙන් ම උස් නොවූ ගහ කොළින් ද යුතු බිමකි. මෙහි ඇති වැව් මෙන් ම මැණික් ගඟ හා කුඩා ඔය පාරවල් නිසා ම සශ්‍රීකව වැඩුණු ගංගා ආශ්‍රිත උස් ගහ කොළ ද සතුන් ද ජීවත් වනු දැකගත හැකියි.යාල අලි ඇතුනගේ සුවිශේෂි රජදහනකි. උඩවලව සිට යාලට අලින් සංක්‍රමණය වීම සඳහා අලිමංකඩ ද කීපයක් ම රක්ෂිත ලෙස ප්‍රකාශයට පත්කර ඇති අතර අලුත්වැව අලිමංකඩ මෙන් ම ලාහුගල හා ගල්ඔය අතර අලිමංකඩක්. උඩවලව හා ලුණුගම්වෙහෙර ජාතික වනෝද්‍යාන යා කරන අලිමංකඩත් ඌවට මායිම්ව පිහිටා තිබීම විශේෂත්වයකි. මේ නිසා ම අලින්ගේ ස්වභාවික හැසිරීම් නැරඹිය හැකි තැන් අතර ඌව ප්‍රමුඛම පළාත ලෙස අවිවාදයෙන් පැවසිය හැකි ය.කුරුලු විශේෂයාල කුරුලු විශේෂ 280 කට පමණ සෙවණ සදන අතර ඉන් 7 ක් ම ශ්‍රී ලංකාවට ආවේණිකය. වලි කුකුළා, හබන් කුකුළා, අළුකෑදැත්තා, ගිරා මලිත්තා, මල් කොට්ටෝරුවා, මුදුන්බොර දෙමලිච්චා, ඉතා දුර්ලබ පක්ෂියෙකු වන වනරතු මල් කොහාද මෙහි දැකිය හැකි ය. ඓතිහාසික වටිනාකම් රැසක් දරා සිටින යාල අතීත රෝහණ රාජධානියට අයත්ව පැවති ප්‍රදේශයකි.යාලට සීමා වී පවතින සිතුල්පව්ව මහා විහාරය බෞද්ධ උරුමයේ සුවිශේෂි පැතිකඩක් හෙළිකරන පුරාවිද්‍යාත්මක සාධකයකි. අතීතයේ රහතන් වහන්සේලා 12000 ක් පමණ මෙහි වාසය කළ බව සෙල්ලිපි ඇසුරින් තහවුරු වී ඇත. මෙහි ඇති චිත්‍රවලින් වැඩි ඉඩක් ලැබී ඇත්තේ සතුන්ගේ රූපවලට වීම විශේෂත්වයකි. යාලට මායිම්ව මඟුල්මහා විහාරය, අවකාශ චෛත්‍ය වැනි බෞද්ධ පුරාවිද්‍යාත්මක වටිනාකමකින් යුතු ස්ථාන ද දැකබලා ගත හැකිය. සැතපුම් දහස් ගණනක් දුර ගෙවා යාපනයේ සිට කතරගම දෙවොල තෙක් පාගමනින් පැමිණෙන හින්දු සංචාරකයින්ගේ ගමන් මඟ වැටී ඇත්තේත් යාල මැදිනි.පසුගිය වසරේත් යාපනයේ සිට මේ මඟ ඔස්සේ සංචාරකයින් දාහතර දහසක් පමණ පැමිණි බව වාර්තා වෙයි.පැරැණි නටබුන්බිබිල කඳු වැටි අතරින් ගලා හැලෙන ගල්ඔය අතීතයේ හඳුන්වා ඇත්තේ ගලඔය නමිනි. පැරණි ලංකා සිතියමේ පට්ටිපල් ආරු හෙවත් පටිටි පොළය. ආරු යන දමිළ නමින් හඳුන්වා ඇති මෙහි අරුත ගාල ළඟ ඔය යන්නයි.නැඟෙනහිර පළාතේ අම්පාර දිස්ත්‍රික්කයටත් ඌව පළාතේ මොනරාගල දිස්ත්‍රික්කයටත් අයත්ව පිහිටා ඇති ගල්ඔය වනෝද්‍යානය ආශ්‍රිත දිගාමඩුල්ල ඓතිහාසික වටිනාකම් රැඳි පිං බිමකි. ඓතිහාසික වෙල්ලස්සට අයත් දිගාමඩුල්ලේ සිට රුහුණු අනුරාධපුරය හා පොළොන්නරුවට මෙන් ම මහනුවර රාජධානිය තෙක් ගමන් කළ හැකි මාර්ග පද්ධතියත් තිබී ඇත. මේ ප්‍රදේශයේ වර්තමානයේ ඇති එරගම අතීතයේ රජගම ලෙස ව්‍යවහාරවී ඇති අතර ක්‍රි.පූ. දෙවැනි සියවසට තරම් ඈතට දිවයන නටබුන් හමුවී ඇති මේ ප්‍රදේශයේ දීඝවාපි චෛත්‍ය හා ඊට අයත් නටබුන් ද පිහිටා තිබේ.ගල්ඔයට මායිම් වන දඹගොල්ල, දානිගල, නිල්ගල, රතුගල ආදි ප්‍රදේශ වර්තමානයේ ද ආදි වාසි ජනයාගේ වාසභූමි බවට පත්වූ පෙදෙස්ව පවතී.ගල්ඔය ජෛව විවිධත්වයෙන් අනූන වනෝද්‍යානයකි. මේ ආශ්‍රිතව පරිසර පද්ධති කීපයක්ම දැකගත හැකි ය. මෙහි බටහිර මායිමට වන්නට ඇති නිල්ගල තලාව ආශ්‍රිතව අක්කර 3000 ක පමණ බිම් වපසරියක්. වසාගෙන ඇත්තේ සැවානා පරිසර පද්ධතියයි. වියළි දේශගුණයට හා තෙත් දේශගුණයට අනුවර්තනය වූ ගහ කොළ හා සතුන් මෙහි වැඩි ඉඩක ජීවත් වනු දැකිය හැකියි.ගල්ඔය වනෝද්‍යානයේ ජීවය වන්නේ ‘ගල්ඔය’ යි. බිබිල කඳු වැටියෙන් ඇරඹි සේනානායක සමුද්‍රය කරා ‘මකර’ නම් මුව දොරෙන් පිවිසෙන ගල්ඔය වර්ග කිලෝමීටර් 1792. දුර ගෙවන අතරතුර ගල්ඔය වනෝද්‍යානයම සරු වනයක් ලෙස පෝෂණය කරයි. මීට අමතරව එක්ගල් ආරු හා පල්ලම් ඔයත්, මුල් ගම් ඔය, කැබැල්ලේ ඔය, කෙහෙල් අල කඳුර, වරල්විට ඔය අඹගහ කඳුර, දෑකැත්ත කඳුර සහ කොස්සපොළ ඔය ආදී දිය කඳුරු හතකින් ගල්ඔයේ සුන්දරත්වය දියුණු වෙයි.අලි ඇතුන්, දිවි, වලස් මෙන් ම ගෝන, මුව, කුළු හරක් රජදහනක් වන මෙහි ලංකාවට ආවේණික කොළ වඳුරා, ඕලුමුවා, ආදී සතුන් ද දැකිය හැකි ය. මායා රන්ජන් ලියූ නෙල්ලි කැලේ නම් ලිපියේ මේ වනය ගැන අපූරුවට විස්තර වෙයි.“ඒ පැළෑටි සියල්ල පේළි වශයෙන් නුවුවත් කිසිවෙකු විසින් වැවුණු කලෙක මෙන් එක්තරා පරතරයක් ඇතිව වැවී සිටින පරිදි අපූරුවකි. බෙහෙවින් වැවුණු උයනෙක මෙන් ගස් අතරින් පෙනෙන අවකාශයේ තැන තැන පිහිටි ඒ ඒ හඬ ගත් ගල් කුළු එම උයනට ආශ්චර්යයක් වන පරිදි තැනුණු අමුතු සත්ව රූප රාශියක් වැන්න.”ගහකොළමායාරංජන් හෙවත් මහානාම රාජපක්ෂ වනසාහිත්‍යයේ මුල් ඇදුරාගේ විස්තරයෙහි ගල්ඔයෙහි ජීවත්වන සතුන් හා ගහකොළ මෙන් ම වනය ආශ්‍රිත ජනජීවිතය පිළිබඳව ද විස්තර වෙයි.“වනය මැද අපතේ යන මේ උයන වන සතුනට කදිම භෝජනාගාරයකි. එහි බිම වැසී ඇති ඉළුක් හා නොයෙක් ගඩා ගෙඩි මුව, ගෝන, ඉත්තෑ, රිළා, වඳුරු ආදී බොහෝ සතුනට ගොදුරු වෙයි. අරළු, බුළු, නෙල්ලි, ආදී හැම ගඩා ගෙඩි කන වලසා කහට ගෙඩිවලට ප්‍රිය කරන තරම උන් ඒවායේ බඩගෑ ලකුණුවලින් පෙනෙයි. අලි රජ දරුවෝ මේ කෑම ඉතා අගය කරන හෙයින් මෙහි නිතොරම හැසිරෙති. තමනට බොජුන් වන සතුන් හැසිරෙන හෙයින් කොටි රාළහාමි ද එහි ගැවැසෙයි.” සැබවින් ම දිගාමඩුල්ල වෙල්ලස්සේ සුන්දරත්වයේ එක් අපූරු සංකේතයක් බඳු ය.සංකේතයක්ඌවට අයත්ව ඇති තවත් සොඳුරු වනඋයනකි. ‘හග්ගල’ නුවරඑළිය දිස්ත්‍රික්කයට අයත්ව පිහිටිය ද එය පළාත් බෙදීමට අනුව ඌවේ සීමාව ඇතුළත පිහිටා තිබේ. ‘හග්ගලට’ එම නම ලැබී ඇත්තේ අලියෙකුගේ හක්කක් ආකාරයෙන් පිහිටි හග්ගල කන්ද නිසා යැයි මතයක් පවතී. ඉන්දීය පැරැණි සාහිත්‍ය ග්‍රන්ථයක් වන රාමායනයේ සඳහන් රාවණා රජු පිළිබඳ ;තාරතුරු රැසක් හග්ගල කඳු ආශ්‍රිතව සිදුවී ඇතැයි මත කීපයක් ම පවතී. වනජීවී දැඩි රක්ෂිතයක් වන හග්ගල හෙක්ටයාර 2178 ක විශාලත්වයකින් යුතු බිම් කඩකි.වනසතුන් මෙන් ම ගහකොළ ද දිය කඳුරු ද දැකගත හැකි හග්ගල කඳු පාමුල අපි කවුරුත් දන්නා හග්ගල උද්භිද උද්‍යානය පිහිටා තිබේ. දෙස් විදෙස් සංචාරකයින්ගේ අවධානය දිනාගත් මෙම උද්භිද උද්‍යානය ද ඌව වෙල්ලස්සේ අසිරි ලොවට හඬගා කියන තෝතැන්නකි.බුද්ධිකා බ්‍රාහ්මණගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>12</month>
      <day>26</day>
    </date>
    <link>http://www.silumina.lk/2010/12/26/_art.asp?fn=af1012266</link>
    <topic>ඇමතිතුමනි මේ අහන්න</topic>
    <author>සුභාෂිණි ජයරත්න අරුණී මුතුමලී ඡායා - විමල් කරුණාතිලක</author>
    <content>කම්කරු හා කම්කරු සබඳතා ඇමැති ගාමිණී ලොකුගේපී. විජයලත් - කෑගල්ලඔබට බී කාඩ් පතක් තිබේ නම් එය සමඟ අදාළ අනෙකුත් ලියකියවිලි ද රැගෙන අර්ථ සාධක අරමුදලට පැමිණ වයස අවුරුදු 55 න් පසු විශ්‍රාම යන අයට ආපසු අරමුදලට බැඳීමට අදාළ පෝරමය නිවැරැදිව පුරවා බාර දෙන්න. එය එම කාර්යාලය මඟින් මහ බැංකුවට යොමු කළ පසු සතියක් දෙකක් ඇතුළත ඔබට අයිති මුදල මහ බැංකුවෙන් ඔබේ ගිණුමට බැර කොට අදාළ ලිපිය ඔබ වෙත ලැබීමට සලස්වනු ඇති.පී. රාජපක්ෂ - පාණදුරලබන බදාදා පෙරවරු 9.30 ට පැමිණ සිසිර ජයවර්ධන මහතා හෝ අතුකෝරල මහතා හමු වී ඔබේ ලිපි ගොනු සොයාගෙන මා හමුවන්න.කේ. ඩී. සුමනදාස - පයාගලබොහෝ තැන්වල මෙවැනි පැමිණිලි තිබෙනවා. කම්කරු අමාත්‍යාංශයට පැමිණ ඔබේ ආයතනය පිළිබඳ අපට දැනුම් දෙන්න. සුදුසු අයුරින් කටයුතු කිරීමට අප සූදානම්.වීරමුත්තු කාලි අම්මා - ගඟවැරලියඔබේ ගැටලුව ඔබේ බී කාඩ්පත සමඟ ඉදිරිපත් කරන්න. එක වගේ නම් තිබෙන අයගේ මුදල් ඔවැනි ආකාරයට ගිණුම්වලට මාරු වී තිබෙන අවස්ථා තිබෙනවා. ප්‍රශ්නයක් තිබේනම් ඔබේ මුදල අරමුදලෙන් ගෙවා පසුව ඔබේ ආයතනයෙන් අය කර ගැනීමට අප කටයුතු කරන්නම්.ඔබේ සියලු ප්‍රශ්න මගේ ෆැක්ස් අංකයට එවන්න 0112700441 ඔබට මාව සෘජුවම අමතන්න අවශ්‍ය නම් 0777414241 අංකයට අමතන්න. නැතහොත් 2368175 හෝ 2589267 දුරකතන අංකවලින් ඔබේ ප්‍රශ්නය අප වෙත ඉදිරිපත් කරන්න.විජේසිංහ - උඩුගම්පොළඔබේ මේ ලිපිය එවා තිබෙන්නේ ආයතනයේ නම හෝ ඔබේ නම සම්පූර්ණයෙන් සඳහන් නොකරයි. කෙසේ වෙතත් මෙය සත්‍යයක් නම් අදාළ ලියකියවිලි සමඟ අපට නිවැරැදි තොරතුරු ද දන්වා පැමිණිල්ලක් කරන්න, අපේ අමාත්‍යාංශයේ දැනටමත් පැමිණිලි බාර ගන්නවා. ඔබේ දීමනා පමා වී ඇත්නම් හෝ ප්‍රශ්න තිබේ නම් බදාදාට පැමිණ අපට කියන්න.මයිකෝ ආයතනයේ සේවක පිරිසක්ඔබ සියලු දෙනා ඉහත ගැටලුවකදී අප ලබා දී ඇති අංකවලට හෝ අමාත්‍යාංශයට ලිඛිතව නම් ගම් සහිතව පැමිණිල්ලක් කරන්න. එසේ නොමැතිනම් මගේ ජංගම දුරකථනයට අමතන්න. තොරතුරු සොයා බලා සුදුසු ක්‍රියාමාර්ගයක් ගත හැකි වන්නේ එවිටයි.ආර්. සොයිසා - තලවකැලේවෘත්තිය සමිති මට්ටමින් කම්කරු නීතිය පිළිබඳව දැනුවත් කරනවා. ඒ පිළිබඳව ගැටලු ඇත්නම් මගේ සම්බන්ධීකරණ ලේකම් සිසිර ජයවර්ධනට 0773911777 කතා කරන්න. අපේ අමාත්‍යාංශය විසිරුණු ආයතනයක් නිසා විවිධ ප්‍රශ්න විවිධ ස්ථානවලට යොමු කළ යුතු වෙනවා. ඒ නිසා ඔබේ ගැටලු අප වෙත නිවැරැදිව පැහැදිලිව ලියා එවන්න.එල්. පී. ජයරත්න - කුලියාපිටියකම්කරු සුබසාධනයට අපි අර්ථසාධක අරමුදලට අමතරව විශ්‍රාම වැටුපක් ලබා දෙන්න යෝජනා කර ක්‍රියාකරගෙන යනවා. විශ්‍රාම වැටුපෙන් අවුරුදු දහයකට ලක්ෂ තුනකට වඩා ඇති අයට සියයට 30 ක් ලබා ගත හැකියි කොන්දේසි කීපයක් මත. එනම් නිවසක් හදන්න, උගසක් බේරා ගන්න, හෘද හෝ වකුගඩු සැත්කම් සඳහා, දින 14 කට වඩා වැඩි රෝහල් ගතවීමකදී ඒ මුදල ගත හැකි පරිදි යෝජනාව පාර්ලිමේන්තුවට අප ඉදිරිපත් කර තිබෙනවා. එය සම්මත වූ පසු සේවක සේවිකාවන්ට ඒ පහසුකම ලැබෙනවා. නමුත් ඒ සඳහා ඔබේ අර්ථසාධක අරමුදල ජාතික හැඳුනුම්පත් අංකයට හරවා තිබිය යුතුයි.ලීලා නන්දනී - අනුරාධපුරයරජය ස්වයං රැකියා සහ විදේශ සේවාවල නියුතු අයට විශ්‍රාම වැටුපක් ලබා දීමට යෝජනා කර තිබෙනවා. ඒ සඳහා විෂයයන් දෙකට මිලියන දහස බැගින් වෙන් කර තිබෙනවා. ඒ සඳහා සාමාජිකත්වය ලබා ගෙන විශ්‍රාම යන අයට හෝ දැනට විශ්‍රාම යැවීමට ආසන්න අයටත් සුදුසු ක්‍රමයක් පිළිබඳ වාද විවාද තිබෙනවා තමයි. නමුත් යම් වැඩ පිළිවෙළක් ආරම්භ කිරීමේදී ඒ මොහොත ගැන සිතමින් විශාල පිරිසකට ලැබෙන ප්‍රතිලාභයක් වැළැක්වීමට වඩා එය ක්‍රියාත්මක කර ඉදිරියේදී සියලු දෙනාට වැඩි ප්‍රතිලාභ ලැබෙන ක්‍රමවේදයක් ඇති කිරීම සාධාරණ යැයි අප විශ්වාස කරනවා.ඉඩම් හා ඉඩම් සංවර්ධන අමාත්‍ය ජනක බණ්ඩාර තෙන්නකෝන්කඩුවෙල මංගලිකාමහින්ද චින්තන ඉදිරි දැක්ම වැඩ පිළිවෙළ යටතේ ක්‍රියාත්මක වන ඉඩම් කැබලි ලක්ෂයේ දෙවන අදියර යටතේ ඉඩම් නොමැති පුද්ගලයින් වෙත ඉඩම් කැබැල්ලක අයිතිය ලබාදීම සඳහා වැඩ පිළිවෙළක් ක්‍රියාත්මක කරනවා. ඒ අනුව ඔබ මුලින්ම කඩුවෙල ප්‍රාදේශීය ලේකම් හමුවී ඉඩම් නොමැති පුද්ගලයකු ලෙස ලියාපදිංචි විය යුතුයි. ඉන් අනතුරුව ඉඩම් කච්චේරි පවත්වන විට ඔබට ද එම ඉඩම් කච්චේරිය සඳහා කැඳවීම් කරයි. එහිදී ඔබගේ සුදුසුකම් පරීක්ෂා කර ඉඩම් කැබැල්ලක අයිතිය ලබාදීමට ක්‍රියා කළ හැකියි.පොළොන්නරුව යූ. ජී. පෑලිස්පෑලිස් මහතා විසින් ඉදිරිපත් කර තිබු ඉඩම් ගැටලුවට අදාළව ඉදිරි පියවර ගැනීම සඳහා අවශ්‍ය වන තොරතුරු ලබා ගැනීමට ඉඩම් කොමසාරිස් ජනරාල් විසින් 2010.10.05 දිනැතිව තමන්කඩුව ප්‍රාදේශීය ලේකම් වෙත විස්තර කැඳවා තියෙනවා. එම තොරතුරු ලද වහාම එම ගැටලු පරීක්ෂා කර බලා විසඳුමක් ලබා දීමට ක්‍රියා කළ හැකියි.දෙල්ගොඩ කේ. ටී. කරුණාරත්නමේ ගැටලුවට අදාළ ඉඩම මහවැලි අධිකාරිය යටතේ පාලනය වන ඉඩමක් බැවින් ඒ සම්බන්ධයෙන් කටයුතු කිරීම සඳහා ලිපිය මහවැලි අධිකාරිය වෙත යොමු කිරීමට ඉඩම් කොමසාරිස් ජනරාල් දෙපාර්තමේන්තුව කටයුතු කරනවා ඇති.හිඟුරාන ඒ. ෆ‍්‍රැන්සිස්මෙම මායිම් ආරවුලට අදාළ ඉඩම හිඟුරාන සීනි කම්හල මඟින් අයදුම්කරුට බදු දුන් ඉඩමක්. ඒ අනුව මෙහි මායිම් ආරවුල අදාළ ආයතනය මැදිහත් වී නිරවුල් කළ යුතුයි. ඒ අනුව මේ ආරවුල නිරවුල් කර දෙන ලෙස අදාළ ආයතනයට ඉදිරියේදී ඉඩම් කොමසාරිස් ජෙනරාල්වරයා මඟින් දන්වා යැවීමට කටයුතු කරනවා.හඹුරුගල ලාල් රංජිත් සේනාරත්නමේ ඉඩම් සම්බන්ධයෙන් ඉඩම් අමාත්‍යාංශයෙන් කලකට පෙර තීරණයක් ලබා දී ඇති බව ඒ මහතාගේ 2008.03.30 දරන ලිපිය මඟින් අමාත්‍යාංශය වෙත දන්වා තියෙනවා. අමාත්‍යාංශය මඟින් එම තීරණයට අදාළව නිකුත් කර ඇතැයි සඳහන් කරන ලිපිය සොයා ගැනීමට අවශ්‍ය වැඩිදුර තොරතුරු ඔබගේ ලිපියේ සඳහන් කර නැත. එම නිසා එහි පිටපතක් අප වෙත ලබා දෙන්නේ නම් ඉදිරි කටයුතු ක්‍රියාත්මක කළ හැකියි.නාත්තන්ඩිය පී. ජී. ඩබ්ලිව්. කිරිබණ්ඩාඔබ ඉඩම් කච්චේරිවලට ඉදිරිපත් වුවද ඉඩමක් ලබා ගැනීමට සුදුස්සකු වී නැත. මේ සම්බන්ධයෙන් හලාවත ප්‍රාදේශීය ලේකම් විසින් සවිස්තර වාර්තාවක් දැනටමත් කැඳවා ඇති බැවින්, එම තොරතුරු ද ලද පසු ගත යුතු ක්‍රියාමාර්ගය පිළිබඳව ඔබට දන්වන්නම්.මාකොළ විශාඛා සංජීවනිඉඩම් කැබලි ලක්ෂයේ දෙවන අදියර යටතේ ඉඩම් කැබැල්ලක අයිතිය ලබාදීම පිළිබඳව ඉදිරි කටයුතු සිදු කිරීම සඳහා ඔබ විසින් කළ යුත්තේ බියගම ප්‍රාදේශීය ලේකම් හමුවී ලියාපදිංචි වීමයි. අනතුරුව ඉඩම් කච්චේරි පවත්වන අවස්ථාවේ ඔබ කැඳවා අවශ්‍ය සුදුසුකම් පරීක්ෂා කර ඉඩම් කැබැල්ලක අයිතිය ලබාදීමට ක්‍රියා කළ හැකියි.සුභාෂිණි ජයරත්න අරුණී මුතුමලී ඡායා - විමල් කරුණාතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>12</month>
      <day>26</day>
    </date>
    <link>http://www.silumina.lk/2010/12/26/_art.asp?fn=af1012267</link>
    <topic>තවම අබිරහසක්</topic>
    <author>ඡායාරූප එම්. මදනායක කල්එළිය සමූහ</author>
    <content>අනුර ප්‍රියංකර තිස් පස් හැවිරිදි තරුණයෙකි. අනුරගේ පියා යුද හමුදා සේවයෙන් විශ්‍රාම ගොස් සිටී. මව රංජනී සේනාධීරය. දරුවන් තිදෙනකුගෙන් යුත් පවුලේ වැඩිමලා අනුර ය. නංගී නදීකා ය. මල්ලී චන්දනය.අනුර මූලික අධ්‍යාපනය ලැබුවේ මීරිගම ඩඩ්ලි සේනානායක විදුහලෙනි. ඉන්පසු උසස් පෙළ දක්වා සිප්සතර හැදෑරුවේ ගම්පහ බණ්ඩාරනායක විදුහලෙනි. විදුහලේ ද දක්ෂ සිසුවකු වූ ඔහු අනතුරුව රේගු කටයුතුවලට සම්බන්ධ රැකියාවකට එක් වූයේ ඒ ගැන තිබූ ආශාව නිසා ය. එක්තරා පෞද්ගලික සමාගමක වාප්පු ලිපිකරුවකු ලෙස අනුර අවසන් වරට සේවය කළේ ය. ඒ මීට වසර අටක සිට ය.අනුරරැකියාව කරන ආයතනයේ පවා අනුර හොඳ නමක් දිනා සිටියේ ය. ඔහු මිතුරන් ඇසුරට ප්‍රිය කළ අතර බොහෝ මිතුරෝ ද ඔහුට සිටියහ. අනුර ගමේ අයට ද නිහතමානී පුද්ගලයෙක් විය. ගමේ හැම වැඩකටම ඉදිරිපත් වීම ඔහුගේ සිරිත ය.ඔහු නිතරම සතුටින් කාලය ගත කළේ ය. අනුරගේ කාර්යාල මිතුරන් ඉකුත් සෙනසුරාදා (18) විනෝද චාරිකාවක් සූදානම් කෙළේ ඔය අතර ය. දහතුන් දෙනකුගෙන් යුත් කණ්ඩායමක් ඊට එක් වූහ. අනුර ද මිතුරන් සමඟ විනෝද චාරිකාවට එක් විය.බගවන්තලාව රොබ්හිල් වතුයායේ නිවාඩු නිකේතනයට යෑම මොවුන්ගේ විනෝද චාරිකාවේ අරමුණ විය. බගවන්තලාව හැටන් මාර්ගයේ ටින්සින් හන්දියෙන් වමට හැරී කිලෝමීටර් 12 ක් පමණ කන්ද මුදුනට ගිය තැන වතුයායේ ‘කොටේජ්’ එක හමුවේ. එය කොළඹින් ම වෙන්කරගත් ඔවුන් කන්ද මුදුනේ ඇති නවාතැනට ගියේ දැඩි සතුටකිනි. එතැනදී ඔවුන් මත්පැන් පානය කර ඇති අතර සිංදු කියමින් ප්‍රීති ඝෝෂා කරන්නට ද පටන් ගෙන ඇත.ඉතාමත් අනාරක්ෂිතව ලී දඬුවලින් ආවරණය කර ඇති ඇල්ලට පනිමින් කට්ටිය විනෝද වන්නට පටන්ගෙන ඇති අතර අධික මත්පැන් පානය නිසා කිහිප දෙනෙකුගේ ම පදම ඉක්මවා තිබිණ. මේ අතර මිතුරකුගෙන් ඉල්ලා ගත් දුරකථනයකින් අනුර සිය නිවෙසට ද ඇමතුමක් ගත්තේ ය. ඇමතුමට පිළිතුර දුන්නේ නැගණිය නදීකා ය.“මේ කට්ටිය මාව බැඳලා... මට කරදර කරනවා...“ඇයි අයියේ... මොකද...”“මගේ ජීවිතෙත් විශ්වාස නැහැ... මාව බිල්ලට දෙන්න හදනවද දන්නෙත් නැහැ... 119 එකට කියන්න...”ඒ මධ්‍යම රාත්‍රී දොළහට පමණ ය. අයියාගේ දුරකථන ඇමතුමෙන් නංගී කලබල වූවා ය. ඇය මේ බව මවට දැන් වූවා ය. ගෙදර කවුරුත් බියට පත් වූහ. ඔවුහු දන්නා කියන අයට කතා කරමින් අනුරගේ තත්ත්වය හොයන්නට වූහ.ඔවුනට පසුදා පහන් වූයේ අනපේක්ෂිත ප්‍රශ්න රැසක් මැද ය. එහෙත් එදා සතුටින් විනෝද චාරිකාව ගිය අනුර යළි ගෙදර ආවේ නැත. ඔවුන්ට දැනගන්නට ලැබුණේ අනුර දියේ ගිලී මිය ගිය බව ය. මෙය නිවෙසේ කාටත් දැඩි ප්‍රහේළිකාවක් විය. අනුරට දියේ ගිලී මිය යන්නට තරම් හේතුවක් නොවිණි. “මගේ රත්තරන් පුතා දියේ ගිලිලා මැරුණා කියලා මම පිළිගන්නේ නැහැ. එයා කවදාවත් වතුරට පනින්නේ නැහැ. පුතාට පීනන්නත් බැහැ... එයා එදා රෑ ගෙදරට කතා කරලා කිව්වා මගේ ජීවිතය විශ්වාස නැහැ කියලා. මට මොකක් හරි වුණොත් මේ අය තමයි කියලා කිව්වා. මගේ පුතාගේ මරණය අබිරහසක්...” යැයි අනුරගේ මව විලාප නංවමින් කීවා ය.අනුරගේ සොහොයුරා වූ රොෂාන් ද කීවේද එවැන්නකි. පීනන්න නොදන්නා අයියා පාන්දර හතරට දියට පැන්නා කීම පිළිගන්න බැහැ. එක එක්කෙනා එක එක කතා කියනවා.එයා එදා රෑ අක්කට කතා කරලා කියලා තියෙන්නේ එයාට කරදරයි. එයාව බැදලා කියලා. එයාව බැඳපු එතන හිටිය මිතුරන්ගේ නම් එයා කියලා තියෙනවා... එයා හරිම විනෝදකාමී කෙනෙක්.එයාට මෙහෙම විපතක් කරගන්න කිසිම හේතුවක් නැහැ” යැයි රොෂාන් කීවේය.“අයියා රෑ තාත්තාටත් කතා කරලා තියෙනවා. තාත්තේ යාළුවෝ ඔක්කොම නානවා. මම නාන්නේ නැහැ කියල කියලත් තියෙනවා.“අනික අපේ අයියා වතුරට හරිම බයයි. මල් ශාලාවක්, වතුරක් දැක්කම අපි තවමත් බයයි. අපේ අම්මා අපට පුරුදු කරලා තියෙන්නේ ඒ විදිහට.....එයාගේ නළලේ තුවාලයක් වෙලා ඒකෙන් ඔළුවට ලේ බැහැලා. බලනහරය ගාවත් කකුලේ ලොකු වළක් තියෙනවා. මේවා කොහොමද වුණේ.රොෂාන් පවසන්නේ පුදුම වේදනාවකිනි. පොලිස් පරීක්ෂණ කෙරෙහි ද ඔහු සෑහීමකට පත් වී නැත.“අන්තිමට තමයි එයා අපේ අක්කාට කතා කරලා කියල තියෙන්නේ නංගි මට මොනවා වෙයිද දන්නේ නැහැ. මුන් මාව ගැටගහලා ඉන්නේ. මුන් මාව මරන්න හදන්නේ කියලා.“මම මැරුණොත් මෙන්න මේ අය තමයි කියලා එයා නම් වගයකුත් කියලා තියෙනවා...“එයා මේ ගමන ගියෙත් කැප් ජර්කින් සේරම අරගෙන”. සීතල නිසා... ඔය කියන කතා සේරම බොරු. “” යැයි රොෂාන් කියයි.සිය සොහොයුරාගේ සිරුර රැගෙන ඒමේ අදහසින් හැටන් හි බගවන්තලාවට ගිය රොෂාන් මෙන් ම නදීකා පොලිසියට කීවේ ද එවන් කතාවකි. මහ රෑ දුන් දුරකථන ඇමතුම ගැන ද සඳහන් කරන්නට ඔවුහු අමතක නොකළහ. අනුරගේ මරණය සැක සහිත බව ප්‍රකාශ කිරීම නිසා බගවන්තලාව පොලිසිය මගින් ඒ පිළිබඳ පරීක්ෂණයක් ඇරැඹීය. ස්ථානාධිපති රෝහිත වනිගසේකර මහතාගේ උපදෙස් මත ඒ මොහොතේ අනුර සමඟ විනෝද වූ සියලු ම මිතුරන් ගෙන් ප්‍රකාශ ලබාගැනීම ඇරැඹිණි. එහිදී මිතුරන් කීවේ ඊට හාත්පසින් ම වෙනස් කතාවකි. ස්ථානාධිපතිවරයාගේ මෙහෙයවීම යටතේ සිද්ධිය ඇසින් දුටුවන්ගෙන් ද සාක්කි සටහන් කරගෙන ඇත.මේ පිළිබඳව ස්ථානාධිපතිවරයා මෙසේ විස්තර කළේ ය.“මෙයාලා හොඳටම මත් පැන් බීලා... මත්පැනින් වෙරි වෙලා කිහිප වතාවක් ම ඇල්ලට පනින්න හදලා තියෙනවා. බේරෙන්න බැරිම තැන එයාලා මිය ගිය පුද්ගලයාව ගැට ගහලා තියෙනවා...”සොහොයුරා සමඟ“හැබැයි ඒ සේරම කියන්නේ ඔහුගේ මිතුරන්... එයාලා පිළිගන්නවා එයාලාගේ ම යාළුවෙකුගේ ෆෝන් එකකින් ගෙදරට කතා කළා කියලත්..”“මියගිය අය වැටිලා තුවාල වෙලා. ඒත් එයාට මුත්‍රා කරන්න ඕනෑ කියලා එයාව ලිහන්න කිව්වලු. ඒත් යාළුවෝ කියලා බැහැ කියලා ෂොපින් බෑග් එකක් පවා ගෙනත් දීලා තියෙනවා.”“පාන්දර හතරට විතර මිය ගිය කෙනා යාළුවන්ට කියලා තියෙනවා... දැන් මට හොඳයි... මාව අතහරින්න කියලා...”“ඉන් පස්සේ තමයි මිය ගිය කෙනාගේ මරණය සිද්ධ වෙලා තියෙන්නේ.”කොහොමටවත් ගෙදර පිරිස මරණය සැකයි කියන නිසා අපි මිය ගිය අයගේ මිතුරන්ගේ ප්‍රකාශ සටහන් කරලා අධිකරණයට ඉදිරිපත් කරලා ඔවුන් රිමාන්ඩ් බන්ධනාගාරයට පත් කළා” යැයි ද පොලිස් ස්ථානාධිපතිවරයා සඳහන් කළේ ය.“කෙසේ වෙතත් සිද්ධිය පිළිබඳ මහේස්ත්‍රාත් පරීක්ෂණය ද පැවැති අතර පශ්චාත් මරණ පරීක්ෂණයේදී මරණය පිළිබඳ සැකයක් මතු වූ හෙයින් සිරුරේ කොටස් වැඩිදුර පරීක්ෂණ සඳහා පේරාදෙණිය වෝහාරික වෛද්‍ය පීඨය වෙත යවන්නට කටයුතු කළ බව ද ස්ථානාධිපතිවරයා පැවසීය. මරණය පිළිබඳව විවෘත තීන්දුවක් ලබාදී ඇති බවද හෙතෙම පැවසීය.අනුර ප්‍රියංකර ජයතිලකගේ මරණය සම්බන්ධයෙන් මේ වනවිට වැඩිදුර පරීක්ෂණ පැවැත්වේ. අනුරගේ සොහොයුරන් පවසන්නේ සිය අයියාගේ මරණය සැක සහිත බව ය. මව කියන්නේ මේ ගැන සාධාරණයක් ඉටු කර දෙන ලෙස ය. ඔහුගේ මරණය හදිසි අනතුරකින් හෝ අහම්බෙන් සිදුවූ දෙයක් ලෙස පිළිගැනීමට ඔවුන් සූදානම් නැත. පොලිසිය පවසන්නේ අනුරගේ මිතුරන් පොලිසියට දුන් කටඋත්තර පමණි. සිද්ධිය ඇසින් දුටුවෝ ඔවුන් ය. අනුර සිටියේ ඔවුන් සමඟ ය. අනුර දියට තල්ලු කළා ද? දියට පැන්නා ද? අනුරගේ මරණය මිනී මැරුමක් ද? නැතහොත් දියේ ගිලීමෙන් මිය යෑමක් ද? යන්න අනාගතයේ දී අනාවරණය වනු ඇත.ඡායාරූප එම්. මදනායක කල්එළිය සමූහකීර්ති මෙන්ඩිස්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>12</month>
      <day>26</day>
    </date>
    <link>http://www.silumina.lk/2010/12/26/_art.asp?fn=af1012268</link>
    <topic>දේශපාලනයේ කාන්තා නියෝජනය නැංවිය යුතුයි</topic>
    <author/>
    <content>සුලලිත, සුකොමළ, ලලිත රූපකායක් හිමි වස්තුවක් ලෙස කාන්තාව සැලකූ අවධියක් පැවැතිණි. ඊට පෙර පැවැති ගෝත්‍රික සමාජවලදී ස්ත්‍රිය පුරුෂයා සමඟ උරෙනුර ගැටෙමින් නිෂ්පාදන ක්‍රියාවලියට දායක වූ බව ද නොරහසකි. දෙපාර්ශවයම ඔවුනොවුන් වෙනුවෙන් සටන් කළ අතර ඒ හේතුවෙන් ම අයිතිවාසිකම් පිළිබඳ ගැටලු පැන නොනැඟිණි. ඒ ගැටලුවට හේතු වූයේ කාර්මික කරණයෙන් පසුව රැකියාවේ නියුතු කාන්තාව ප්‍රජනන ක්‍රියාවලියෙන් අනතුරුව දිගු විවේකයක් ලබා ගැනීමයි. එදා සිට තම අයිතිය හා නිසි තැන සඳහා කාන්තාවෝ ඉල්ලීම් කරන්නට පටන් ගත්හ.රජය මගින් පළාත් පාලන ආයතන විශේෂ විධිවිධාන පනත් කෙටුම්පත සහ පළාත් පාලන ආයතන ඡන්ද විමසීම් සංශෝධන පනත් කෙටුම්පත පිළිබඳ සාකච්ඡා කතා බහට ලක්වීමත් සමඟ කාන්තා දේශපාලනය නියෝජනය යන මාතෘකාව ද සෙමෙන් කරළියට පැමිණියේ ය.රටේ තීරණ ගන්නා ස්ථානයන්හී කාන්තා නියෝජනය 40% දක්වා පැවැතිය යුතුය යන්න මේ පිළිබඳව අවධානය යොමු කරන කාන්තාවන් වැඩි දෙනාගේ අදහස වී ඇති අතර ඔවුන් එය සාධාරණීකරණය කරමින් සිටින බවක් ද පෙනේ. ජනගහන අනුපාතය අනුව වත්මන් කාන්තා ජනගහනය 52.9% ක මට්ටමක පවතින අතර ශ්‍රී ලංකාවේ ආර්ථිකයට කාන්තාව දක්වන දායකත්වය 38% කි. ලංකාවේ ප්‍රධාන කර්මාන්ත 3 ක් සඳහා 69% ක දායකත්වයක් දක්වන්නේ කාන්තාවන් වන අතර විදේශයන්හි සේවා නියුක්ත කාන්තාවෝ රටට විශාල විනිමය ආදායමක් ගෙන එති. එබැවින් අපේ කාන්තාවන්ට ප්‍රථම පෙළ පුරවැසියන් ලෙස ජාතික දේශපාලනයෙහි නිරත වීමේ අයිතිය ඇති බව පෙනේ.ශ්‍රී ලාංකික කාන්තාවට 1937 දී සර්වජන ඡන්ද බලය ලැබිණි. ශ්‍රී ලංකාවේ කාන්තා සාක්ෂරතාවය 90% කි.ශ්‍රී ලාංකාවේ විශ්ව විද්‍යාල අධ්‍යාපනයෙහි නිරත වන්නන් අතරින් 69 - 70% අතර පිරිසක් කාන්තාවන් වේ. ශ්‍රී ලංකාවේ ආයු කාලය නිර්ණයේදී කාන්තාවගේ ආයුකාලය පුරුෂයාගේ ආයු කාලයට වඩා වැඩි ය.එසේ වුව ද ලංකාවේ කාන්තාව තීන්දු තීරණ ගන්නා ස්ථානයන්හි වගකීම් දරනුයේ මඳ වශයෙනි. ලෝකයේ ප්‍රථම අගමැතිනිය ද විධායක ජනාධිපතිවරියක් ද ශ්‍රී ලංකාවෙන් බිහිවූයේ. එහෙත් අද වනවිට ශ්‍රී ලංකා පාර්ලිමේන්තුව නියෝජනය කරනු ලබන්නේ කාන්තාවන් 13 දෙනකු පමණි. ශ්‍රී ලංකාවේ කාන්තා ආණ්ඩුකාර වරියන් දෙදෙනෙක් ද නගර සභිකයන් 38 දෙනෙක් හා ප්‍රාදේශීය සභා මන්ත්‍රීවරියන් 18 දෙනෙක් ද අද තීන්දු තීරණ ගන්නා ස්ථානයන් නියෝජනය කරමින් සිටිති. 1950 දශකයේදී කාන්තාවන් ගෙන් 4 - 5% පමණ දේශපාලනයට උනන්දුවක් දැක්වූව ද මේ වනවිට එම ප්‍රතිශතය 48% දක්වා ඉහළ ගොස් ඇත. 1926 දී මුල මුරේ ආර්යාවගේ ප්‍රධානත්වයෙන් කාන්තා සහභාගිත්වය ඇතුව ලංකා දේශපාලනයට 4% ක කාන්තා නියෝජනයක් ලැබිණි. එම 4% ක නියෝජනය ලබා වසර 80 ක් ඉක්ම ගොස් ඇත ද ශ්‍රී ලංකා දේශපාලනයේ කාන්තා නියෝජනය තවමත් 5% කි.මෙවන් තත්ත්වයන් උදාවීමට හේතු වී ඇත්තේ ශ්‍රී ලංකාවේ දේශපාලනය අපහාසාත්මක අප්‍රසන්න කටයුත්තක් ලෙස සමාජයේ මුල් බැස ගෙන තිබීම ද? මේ නිසා දේශපාලනය කාන්තාවන්ට ගැලපෙන භූමිකාවක් නොවේය යන මතය ප්‍රජාව තුළ මුල් බැස ඇති බවට සැකයක් හැක.අප රටේ කාන්තාවන් සියලු දෙනා සම මට්ටමෙහි ලා සැලැකීමට ලාංකික ප්‍රජාව කැමැත්තක් නැති වුව ද ලෝක මට්ටමේ දී අපේ කාන්තාව උගත් නායකත්ව හැකියාව ඇති පිරිසක් ලෙස සැළකුම් ලබන බව නොරහසකි. එසේ වුව ද විමර්ශනාත්මකව බැලීමේදී ශ්‍රී ලාංකික කාන්තාවට රටේ නිසි තැන නම් ලැබී නැති බව පෙනී යන කරුණකි.ශ්‍රී ලංකාවේ කාන්තා දේශපාලනය පිළිබඳව පේරාදෙනිය විශ්ව විද්‍යාලයේ දේශපාලන විද්‍යා අංශයේ අංශාධිපති ජ්‍යෙෂ්ඨ මහාචාර්ය කමලා ලියන ගේ මහත්මිය දැක්වූ අදහස් පිළිබඳව අවධානය යොමු කිරීම වටී.1978 ආණ්ඩු ක්‍රම ව්‍යවස්ථාවේ 12 වන වගන්තියට අනුව ස්ත්‍රි පුරුෂ වාර්ගික ආගමික බේදයකින් තොරව පුරවැසියන්ට සමාන අයිතිවාසිකම් ඇති බව කීවත් ඇත්ත වශයෙන් ම අපේ කාන්තාවන්ට ඒ අයිතිවාසිකම භුක්ති විඳින්න ලැබෙන්නේ නැහැ. ඊට හේතු කිහිපයක් තියෙනවා. එය ක්‍රියාත්මක වීමේදී ජනතාව දැනුවත් නැහැ. අනෙක ඒ සඳහා අවශ්‍ය යාන්ත්‍රණය සකස් වී නැහැ. යාන්ත්‍රණය යම් පමණකට සැකැසී තිබුණත් නීති රීති ක්‍රියාත්මක කරන ආයතන හා පුද්ගලයන් නීති රීති පිළිබඳ දැනුවත් වී නැහැ.ජනගහනය සමාන වීම නොසලකා ඕනෑම ප්‍රජාතාන්ත්‍රික රටක මූලික මානව අයිතිය තහවුරු කරනවා. ලෝකයේ බොහෝ රටවල් කාන්තා අයිතිය ආරක්ෂා කර තිබෙනවා.”“එක්සත් ජාතීන්ගේ සංවිධානය 1979 දී සම්මත කර 1981 සිට ක්‍රියාත්මක කළ කාන්තාවන්ට එරෙහි සියලුම එදිරිවාදිකම් ගිවිසුමට ලංකාව අස්සන් කළා. 1993 දී කාන්තා ප්‍රඥප්තියට ඇතුළත් කළා. 2005 දී කාන්තාවන් වෙනුවෙන් විශේෂ පනතක් සම්මත කළා. (ගෘහස්ත ප්‍රචණ්ඩත්වය වැළැක්වීමට) ඒත් මේ කිසිවක් ප්‍රායෝගික නැහැ. මේවා නොසලකා හැරියා ම නිකම්ම අවලංගු වෙනවා. ලෝකයේ බොහෝ රටවල් කාන්තා අයිතිය තහවුරු කරලා. මිලිටරි පාලනයක් තිබෙන පකිස්ථානයේත් පළාත් පාලන ආයතන නියෝජනයට කාන්තා දායකත්වයක් තියෙනවා.ඉන්දියාවේ දියුණුවේ රහස කුමක්ද? කාන්තාවයි. ඔවුන් ආණ්ඩු ක්‍රම ව්‍යවස්ථාව වෙනස් කළා. ඉන්දියාවේ පංචායතී පළාත් පාලන ආයතනවල කාන්තා නියෝජනය 33% බවට පත් කළා. ඉන්දියාවේ මිලියන 1.3 ක කාන්තා නියෝජනයක් තියෙනවා. (ප්‍රදේශයේ අභිවෘද්ධියට රටේ දියුණුවට තීරණ ගන්නා පළාත්පාලන ආයතනය තුළ.) ඉන්දියාවේ පළාත් පාලනයේ දී කාන්තා නියෝජනය ඉහළ යාම නිසා තම ප්‍රදේශයට ලැබෙන ප්‍රතිපාදන සමාජ හිතකාමී ලෙස, පරිසර හිතකාමී ලෙස දරුවන්ට හිතකාමී ලෙස මිනිස් ජීවිතයේ ව්‍යුහාත්මක වර්ධනීය වෙනසක් කරන්න යොදවලා තියෙනවා.අපේ ප්‍රජා සංගම්වල නායකත්වය දරන්නේ කාන්තාවයි. ග්‍රාමීය ජනතාව තුළ කාන්තා නියෝජනය ඉතා ඉහළයි. 1984 සිට කරන ලද සමීක්ෂණයකට අනුව ප්‍රජා සංගම්වල කාන්තා නියෝජනය 98% ක්. සමාජ, සංස්කෘතික, දේශපාලන කරුණු කාරණා මත විවිධ ගැටලු පැවැතිය ද ශ්‍රී ලාංකික ප්‍රජා නායකත්වය ලෝක ප්‍රජා නායකත්වය හා සමානයි. ඔවුන්ට අවශ්‍ය වන්නේ පොඩි දිරි ගැන්වීමක් පමණයි.මා විශ්වාස කරන්නේ ශ්‍රී ලාංකික කාන්තාව තීරණ ගන්නා මට්ටමේ සිටිය යුතු බවයි. ශ්‍රී ලංකාව තීරණ ගන්නා ස්ථානයන්හි කාන්තා නියෝජනය වැඩි කරන්න සම්මුති අස්සන් කොට තියෙනවා. ඒත් ඒවා ප්‍රායෝගිකව ක්‍රියාත්මක කර නැහැ.කාන්තාව හා පුරුෂයා සමාජයීය හා ජීව විද්‍යාත්මකව වෙනස් වගේ ම ඔවුන් ලබන අත්දැකීමුත් වෙනස්. එබැවින් තීරණ ගන්නා ස්ථානයන්හි කාන්තා නියෝජනයට සම අවස්ථාව හිමි විය යුතුයි.තීරණ ගන්නා ස්ථානයන්හි කාන්තාව සිටීමෙන් ධනාත්මක වෙනස්කම් ඇති වන බව නෝර්වේ දකුණු අප්‍රිකාව, ස්වීඩනය, පින්ලන්තය වැනි රටවල් දත්ත සහිතව පෙන්වා දී තිබෙනවා. “එසේ නම් ශ්‍රී ලංකාව ඉදිරියේ ඇති ප්‍රජාතන්ත්‍රවාදය ස්ථාපිත කිරීම, තිරසාර සාමය, තිරසාර සංවර්ධනය, ආර්ථික හා සාමාජීය ගැටලු සඳහා වූ අවසාන දේශපාලන සාකච්ඡාවලදී කාන්තා නියෝජනය අත්‍යවශ්‍ය යි.ඒ සඳහා ප්‍රජාතන්ත්‍රික රටක් ලෙස ඡන්දය සඳහා නාම යෝජනා බාරගැනීමේ දී කාන්තා නියෝජිතයන් 40% දක්වා ඉදිරිපත් කළ යුතුයි යන්න තහවුරු විය යුතුයි. ස්වේච්ඡාවෙන් දේශපාලනයට කාන්තාවන්ට නාමයෝජනා ලබාදෙන රටවල් අතරින් 94% ක තීරණ ගන්නා ස්ථානවල කාන්තා නියෝජනය 30% ක්. ඔවුන් සමාජ හිතකාමී, දරුවන්ට හිතකාමී, ආර්ථික අභිවෘද්ධියට සහය දක්වන, නිවැරැදි තීරණ ගන්නා රටවල් බව තහවුරු වී තිබෙනවා.”“පළාත් පාලනයට කාන්තා නියෝජනය 40% ලෙස ස්ථිරව තිබුණා. ඒත් පළාත් පාලන සංශෝධන පනතේ අවසානය තියෙන්නේ ‘නාම යෝජනා සඳහා 25% කාන්තා නියෝජනයක් තිබිය හැක” යන්න පමණයි. එය තිබිය හැක නොවේ. තිබිය යුතුයි විය යුතුයි. එපමණක් නොවේ අවම වශයෙන් 40% නියෝජනයක් තිබිය යුතුයි විය යුතුයි.”දේශපාලනයේ දී විධායක කාරක සභාවට 10% කාන්තා නියෝජනයක් හා ඉතිරි කමිටු සඳහා 20% නියෝජනයක් ඇතුළත් කොට ක්‍රියාත්මක කරන්න කටයුතු කර තිබීම සතුටට කරුණක්. ඒත් මම හිතන්නෙ නැහැ. ඉදිරියේදී තියෙන සාකච්ඡාවලදි කාන්තා නියෝජනය 40% විය යුතු බවට තහවුරු කරයි කියලා. එවන් තහවුරු කිරීමක් ඉතාම වැදගත්.“ප්‍රජා නායකත්වය තිබුණත් කාන්තාවන්ට තනිවම ඉදිරියට එන්න බැහැ. ඒ සඳහා අවස්ථාව දෙන්නේ නැහැ. කාන්තාව සාමූහිකව ඒකරාශි වී කටයුතු කළ යුතුයි. ශ්‍රී ලංකාවේ කාන්තාව නායකත්වයට පත් කිරීමට ඡන්දය භාවිත කළ යුත්තේ ඇයි කියන පැනයට පිළිතුරු සමාජ ගත කළ යුතුයි. රාජ්‍ය හා රාජ්‍ය නොවන සංවිධාන සංවිධානාත්මකව අත්පත්‍රිකා දේශන, සම්මන්ත්‍රණ පවත්වමින් කාන්තාව දේශපාලන කරළියට ප්‍රවිශ්ට කිරීම සඳහා සැලැසුම් සහගතව ක්‍රියාත්මක වීම වැදගත්ය. එසේ නොකොට ශ්‍රී ලාංකික කාන්තාවට තම අරමුණ කරා ළඟා වෙන්න බැහැ.”කාන්තා දේශපාලනය පිළිබඳ කතා කරද්දී පාර්ලිමේන්තු මන්ත්‍රිනි රෝසි සේනානායක මහත්මිය ප්‍රකාශ කළේ අනෙක් ආසියාතික රටවල් දෙස බලන විට ඇයට ඊර්ෂ්‍යා කරන්න හිතෙන බවයි.දකුණු ආසියාවේ දේශපාලනයේදී අවම කාන්තා නියෝජනය තියෙන රට ශ්‍රී ලංකාවයි. ලංකාවේ කාන්තා සමාජ තුල්‍යතාව පිළිබඳ කතා කරද්දී කාන්තාව ඉහළම සමාජ මට්ටමක ඉන්නවා. ලෝකයේ අනෙක් රටවල උදාහරණයට ගත්තෙත් ශ්‍රී ලංකාව. ඒත් අපි දන්නව ලාංකික කාන්තාවන්ට හිමි විය යුතු සැබෑ අයිතිය ලැබෙන්නේ නැහැ කියලා.”“ප්‍රජාතන්ත්‍රවාදය නිසි ලෙස ස්ථාපිත කිරීමට කේවල හෝ සමානුපාතික ඡන්ද ක්‍රමය හරහා ශ්‍රී ලංකා පාර්ලිමේන්තුවේ කාන්තා නියෝජනය අවම වශයෙන් 30% වත් පවත්වා ගත යුතුයි. එසේ කිරීමෙන් පාලන තන්ත්‍රයේදී රටට අවශ්‍ය නිවැරැදි තීන්දු තීරණ ගැනීමට හැකියාව ලැබෙනවා.කාන්තාවට දේශපාලනයට පැමිණිමට ඇති බාධක අභියෝග බොහොමයි. 1936 ආරම්භ කළ කාන්තාව දේශපාලනයට සහභාගි කිරීමේ කාර්යයට එදා 4% ක දායකත්වයක් තිබුණා. ඒත් අදත් එය ලංකාවේ 5% යි. ආසියාවේ වෙනත් රටවල් 33% දක්වා ඔවුන්ගේ දේශපාලනයේදී කාන්තා නියෝජනය ඉහළ නංවා ගෙන තිබෙනවා. ඒත් ඔවුන් අපට වඩා සාක්ෂරතාවයෙන් අඩුයි. අපිට මොකද වුණේ.”“වත්මන් පළාත් පාලන සංශෝධන පනත කෙටුම් පත් කර අවසන්. එහි ඇති “කාන්තා හා තරුණියන් ගේ නියෝජනය 25% විය හැක” යන්න “විය යුතුයි” යනුවෙන් සංශෝධන වීම අවශ්‍යයි. ප්‍රධාන පක්ෂ කාන්තා නියෝජනය ඉහළ නැංවීමට කෝටා ක්‍රමය හෝ ස්වේච්ඡාවෙන් ඉඩ දීමේ ප්‍රජාතන්ත්‍රවාදී තීරණයකට යා යුතුයි. කෙසේ වුවත් 40% දක්වා පාලන තන්ත්‍රයේ කාන්තා නියෝජනය ඉහළ නැංවීමට කටයුතු කළ යුතු බව අපගේ හැඟීමයි.”පාර්ලිමේන්තු කටයුතු ඇමැතිනී, පාර්ලිමේන්තු කාන්තා සංසදයේ සභාපතිනී සුමේධා ජයසේන මහත්මිය ප්‍රකාශ කළේ ශ්‍රී ලාංකීය කාන්තාවන් දේශපාලනයට අවතීර්ණව තීන්දු තීරණ ගන්නා ස්ථානවල සිටිය යුතු බවයි. කාන්තාවන් ජයග්‍රහණය කරවීම මෙන්ම කාන්තාවන්ට ප්‍රධාන දේශපාලන පක්ෂයන්ගෙන් නාම යෝජනා 40% ලබාදීමට අවශ්‍ය බවයි. ඒ සඳහා පක්ෂ බේදයකින් තොරව පාර්ලිමේන්තුව නියෝජනය කරන කාන්තාවන් කැපවී කටයුතු කරන බව ප්‍රකාශ කළ අමාත්‍යවරිය මෙවර පළාත් පාලන සංශෝධන පනතින් කාන්තාවන් සඳහා නාම යෝජනා 40% ප්‍රතිශතයක් ලබාදීම අවශ්‍යයි යන්න තහවුරු කළ යුතු බව කියා සිටී.දේශපාලනය සඳහා වූ කාන්තා නියෝජනය සංවිධානයේ ක්‍රියාකාරී සාමාජිකාවක වූ සුජාතා ගමගේ මහත්මිය අදහස් දක්වමින් ප්‍රකාශ කළේ අපේ සංවිධානය ක්‍රියාත්මක වන්නේ අපේ ඉල්ලීම දිනාගන්නා තුරු පමණක් බවයි. අපි නොබැඳි ලෙස කටයුතු කරනවා. අප කියන්නේ අනිවාර්යෙන්ම ශ්‍රී ලංකා දේශපාලනයේදී 40% ක කාන්තා නියෝජනයක් අවශ්‍ය බවයි. ශ්‍රී ලංකාවේ කාන්තාවන් දේශපාලනය අපකීර්තිමත් අශෝබන පරපීඩකත්වයෙන් යුතු දෙයක් විදිහට දකිනවා. මුදල් හා බලය දේශපාලනය කියා හිතනවා. ලෝකයේ අපට වඩා පහත් අධ්‍යාපන මට්ටම්, සමාජ මට්ටම් පවත්නා රටවල විශේෂයෙන් ම දකුණු ආසියාවෙන් දේශපාලනයේදී හා තීරණ තීන්දු ගන්න ස්ථානයන්හි 30% නියෝජනයක් පවත්වාගෙන යනවා. කාන්තාවන් පමණක් නොවෙයි ශ්‍රී ලාංකිකයන් ලෙස ලජ්ජා විය යුතුයි. අපගේ කාන්තා නියෝජනය දේශපාලනයේදී 5% ක් නිසා.කාන්තාවන්ට නාමයෝජනා දෙන්න යම් පක්ෂයක් මැලි වෙනවා නම් ඔවුන් ජාතික ලැයිස්තුවෙන් වැඩි කාන්තා නියෝජනයක් ඉදිරිපත් කිරීමට කටයුතු කළ යුතුයි.”කැලණිය විශ්ව විද්‍යාලයේ දේශපාලන විද්‍යා අධ්‍යයන අංශයේ අංශ ප්‍රධානී මහාචාර්ය පේ‍්‍රමා පොඩි මැණිකේ මහත්මිය ශ්‍රී ලංකා දේශපාලනයේ කාන්තා නියෝජනය පිළිබඳව කියා සිටියේ මෙවැන්නකි.“ලංකාවේ ජනගහණයෙන් 52% ක් කාන්තාවෝ. ජන අනුපාතය සමාන වෙලා තියෙන්නේ ඇත්ත වශයෙන්ම දැන් දේශපාලන ක්ෂේත්‍රයේ නියුතු කාන්තාවන්ගේ ප්‍රමාණය පිළිබඳ අපිට සෑහීමකට පත්වෙන්න බැහැ. ජන අනුපාතය සමාන වුණාට ලාංකික කාන්තාවට ඕනෑ සම තැන නොවේ. නිසි තැනයි. ශ්‍රී ලංකාවේ දේශපාලනය “සදාචාරාත්මක නොවීම” කියන තත්ත්වය මත කාන්තාවන් දේශපාලනයට එක්වීමේ ප්‍රවණතාවය අඩුයි. මේ බාධාව ඉවත් කර කාන්තාවට ගෞරවනීය ලෙස දේශපාලනය පිවිසීමට හා දේශපාලනයෙහි නිරතවීමට ඉඩකඩ සලසා දීම බල අධිකාරියට හිමිකාරීත්වය තියන පුරුෂ පාර්ශවයේ වගකීමක්.ලංකාවේ කාන්තාව මවක් සහෝදරියක් දියණියක් වශයෙන් ගෞරවනීය තත්ත්වයක් හිමි තැනැත්තියක්. ඇය නිවෙසට කොටු වූ තැනැත්තියක් නොවේ. පවුලේ වගකීම් වැඩියි. සමාජ වගකීම් වෘත්තීය වගකීම් වැඩියි. කාන්තාව දේශපාලනයේ නියැළීම නුසුදුසුයි යන මතයකුත් ගොඩනැඟී තියෙනවා. ඒත් අද වෘත්තීය ක්ෂේත්‍රයේ ඉහළ තනතුරු බොහෝමයක් හොබවන්නේ කාන්තාව. ඇය නිවැරැදි තීරණ ගනිමින් ආර්ථික, සමාජයීය, සංස්කෘතික මෙහෙවරක නියැළෙනවා. උදාහරණයකට විශ්ව විද්‍යාල ක්ෂේත්‍රය බලන්න. විශාල ප්‍රමාණයක් තනතුරු නිලතල හොබවන්නේ කාන්තාවන්. තීරණ ගන්නා ස්ථානවල කාන්තාව ඉන්නවා. කාන්තාව හැම තිස්සේම හැම දෙයක් පිළිබඳව ම නිවැරැදිව සොයා බලා නිවැරැදිම තීරණය ගන්නවා.ඒ නිසා ශ්‍රී ලාංකික කාන්තාවට දේශපාලනයට ප්‍රවිෂ්ට වීමට මීට වඩා ඉඩකඩ සැලසිය යුතුයි. පැවැති පළාත් පාලනයේදී 40% ක් කාන්තා නියෝජනයක් තිබිය යුතුයි යන්න, 25% සිටිය හැක යන්නට මාරුවීම ඉතා කනගාටුදායක තත්ත්වයක් හරිනම් 50% නියෝජනයක් අවශ්‍යයි. අවම වශයෙන් 40% ක නියෝජනයක්වත් නිත්‍යානුකූලව ලබාදීම වැදගත්. ඒත් ඒ නිත්‍යානුකූලව ලබා දුන් අයිතිය බුක්ති විඳීමට ඉඩකඩ සලසා මංහෙළි පෙහෙළි කොට දීමත් බලය අත ඇති පුරුෂ පාර්ශ්වයේ යුතුකමක්.” ශ්‍රී ලංකාව කාන්තා අයිතිවාසිකම් සුරැකීමට මෙන්ම තීරණ ගන්නා මට්ටමේ කාන්තා නියෝජනය ඉහළ දැමීමට ලෝක ගිවිසුම් රැසකට අස්සන් තබා ඇත. ලාංකික කාන්තාව සංස්කෘතිය ඉදිරියට ගෙන යන්නී පමණක් නොව අද රට හොබවන්නිය බවට පත් කළ යුතුයි. ඒ සඳහා අවශ්‍ය නීති රීති සම්පාදනය කිරීමට වගකීම් දරන්නන්ගේ යුතුකමයි.පර්යේෂණ ගවේෂණ මඟින් ලෝකය සොයා ගත් දෙයක් තියෙනවා. ඒ තීරණය ලෝකයේ සෑම රටක් ම දන්නවා. ඒත් අපේ පුරවැසියන් ගේ අවබෝධය සඳහා තීරණ ගන්නා වගකිව යුත්තන්ගේ අවධානය සඳහාත් සිහිකළ යුතුයි “ලෝකයේ තීරණ ගන්නා යම් තැනක 33% කාන්තාවන් හෝ 33% පුරුෂයන් නැත්නම් කවර අංශයකදී වුවද එතැනදී ගන්නා තීරණ සාධාරණ මධ්‍යස්ථ හා සමාජ හිතකාමී නොවේ.” එසේනම් ශ්‍රී ලාංකික දේශපාලනයේ කාන්තා දායකත්වය රටේ අභිවෘද්ධිය සඳහා ඉහළ නංවා ගැනීම අපගේ වගකීමයි.සටහනටෙක්ලා පද්මිණි කාරියවසම්කර්තෘට ලියන්න | මුද්‍රණය සඳහා</content>
  </post></root>