<?xml version="1.0" encoding="UTF-8" standalone="no"?><root><post>
    <category>NEWSPAPER</category>
    <date>
      <year>2011</year>
      <month>01</month>
      <day>30</day>
    </date>
    <link>http://www.silumina.lk/2011/01/30/_art.asp?fn=ay1101302</link>
    <topic>කිරුළු පලඳින අලුත් වෙල්ලස්ස</topic>
    <author>මොනරාගල සංචාරයකින් පසු</author>
    <content>මගේ සිත මාගේ පාසල් කාලය වෙතට දිව යයි. ඒ 1978 වකවානුවයි. සමාජ අධ්‍යයනය උගන්වන ගුරුවරයා පැමිණෙයි. පසුගිය පාඩමෙන් ප්‍රශ්නයක් දෙකක් ඇසීම ඔහුගේ සිරිතයි.“කමල් කියන්න බලන්න ලංකාවේ දුප්පත්ම දිස්ත්‍රික්කය මොකක්ද කියලා”“මොනරාගල”“හරියට හරි”ඒ ප්‍රශ්නයට උත්තරය හරියට හරි ගියේ එදාය. නමුත් අද එය සම්පූර්ණයෙන් වැරැදිය. අද මොනරාගල දිස්ත්‍රික්කය ඉහළම දියුණුවට පත්වී ඇත. ජනතාවට සංවර්ධනයේ ඉහළම ප්‍රතිලාභ ලැබී තිබේ. මොනරාගල අද ජනගහනය 435000 කි. ග්‍රාම නිලධාරී වසම් 319 කි.අද මොනරාගල රටේ සමහර දිස්ත්‍රික්කවලට වඩා දියුණුය. හම්බන්තොට වගේම ඊට ආසන්න දිස්ත්‍රික්කයත් දියුණු කිරීම රජයේ අපේක්ෂාවයි.යුදගනාව නව ධර්ම ශාලාව ඉදිවෙමින්බුත්තල නව ප්‍රාදේශීය සභා ගොඩනැඟිල්ලඒ අනුව රජය ක්‍රියාත්මක කළ දැයට කිරුළ 2011 යෝධ ප්‍රාදේශීය සංවර්ධන වැඩ සටහන යටතේ පසුගිය මාස 6 ඇතුළත රුපියල් මිලියන 20000 කට වැඩි වටිනාකමක් ඇති ප්‍රජා ව්‍යාපෘති ක්‍රියාවට නංවා තිබේ. තරුණ තරුණියන්ට රැකියා හා ආධ්‍යාත්මික පුහුණුවක් ලැබී ඇත. මෙරට සියලු අමාත්‍යාංශ පසුගිය මාස 6 ඇතුළත මොනරාගල පැල් බැඳගෙන මේ සංවර්ධනයට අතහිත දුන්නේය. මේ යෝධ සංවර්ධන වැඩ පිළිවෙළේ ආරම්භය මහින්ද චින්තනයයි.මෙවර දැයට කිරුළ වැඩ සටහන මොනරාගල දිස්ත්‍රික් සංවර්ධන ක්‍රියාදාමයක් ලෙස ක්‍රියාත්මක කිරීමට ප්‍රධාන හේතු දෙකක් විය. ඉන් ප්‍රධානම හේතුව මොනරාගල ලංකාවේ සංවර්ධන දිස්ත්‍රික්ක අතර පසුගාමී තත්ත්වයක පැවතීමයි. එමෙන්ම අතීතයේ මේ වෙල්ලස්ස බලවත් ඓතිහාසික අසාධාරණවලට ලක්වූ ප්‍රදේශයක් වීමය. එයට යුක්තිය ඉෂ්ට කළ යුතුය.මහින්ද රාජපක්ෂ ජනාධිපතිතුමාගේ උපදෙස් පරිදි දැයට කිරුළ 2011 ප්‍රාදේශීය සංවර්ධන වැඩ සටහනේ සංවිධායක කමිටුවේ සභාපති ලෙස කටයුතු කරන්නේ තොරතුරු තාක්ෂණ ඇමැති රංජිත් සියඹලාපිටිය මහතායි. එම දැයට කිරුළ සංවිධාන කමිටුවේ ලේකම් ලෙස ක්‍රීඩා අමාත්‍යාංශ ලේකම් උදය ආර්. සෙනෙවිරත්න මහතා කටයුතු කරයි.ඌව මහ ඇමැති ශෂින්ද්‍ර රාජපක්ෂ, ඇමැතිනි සුමේධා ජී. ජයසේන, ඇමැති ජගත් පුෂ්පකුමාර, නියෝජ්‍ය ඇමැති විජිත් විජයමුනි සොයිසා මහත්ම මහත්මිහු ද ප්‍රදේශයේ සියලු සංවර්ධන කටයුතු සඳහා උදව් කරති. දැයට ඛ්රුළ සංවිධායක ලේකම් උදය ආර්. සෙනෙවිරත්න මහතා පවසන අයුරින් මෙවර දැයට කිරුළ වැඩ සටහන වෙනදාට වඩා වෙනස්ය.“මෙයට මෙවර හුදෙක්ම ප්‍රදර්ශනයක් පමණක් නොවෙයි. එය මුළු මොනරාගල දිස්ත්‍රික්කයම ආවරණය කර ගත් ප්‍රාදේශීය සංවර්ධනයත්, ග්‍රාමීය සංවර්ධනයත් ඉලක්ක කර ගත් ඒකාබද්ධ සංවර්ධන ක්‍රියාදාමයක් ක්‍රියාවට නැංවීම මෙවර දැයට කිරුළ වැඩ සටහනේ අරමුණ වුණා.”ඒ අනුව රටේ සියලුම අමාත්‍යාංශ හා ආයතන එක්කර ගනිමින් මාස 6 ක් ඇතුළත විශාල කඩිනම් සංවර්ධනයක් ඉටුකර තිබෙනවා.” උදය ආර්. සෙනෙවිරත්න මහතා පැවසීය.ඔහු පවසන පරිදි දැයට කිරුළ වෙනුවෙන් කළ සංවර්ධන කටයුතු සිදුවන්නේ ප්‍රධාන ක්ෂේත්‍රයන් තුනක් ඔස්සේය. ඉන් පළමුවැන්න යටිතල පහසුකම් සංවර්ධනයයි. දෙවැන්න මානව සම්පත් සංවර්ධනයයි. තෙවැන්න ආධ්‍යාත්මික හා සංස්කෘතික සංවර්ධනයයි.මේ සියලු සංවර්ධන වැසටහන් යටතේ දැයට කිරුළ 2011 වෙනුවෙන් මුළු මොනරාගල හා වෙල්ලස්ස සංවර්ධනය කිරීමට වැය කර ඇති මුදල රුපියල් මිලියන 20,000 කට අධිකය.මේ තරම් ආයෝජනයක් මෙරට එකම දිස්ත්‍රික්කයකට මාස 6 ක් ඇතුළත ලැබුණු ප්‍රථම අවස්ථාව මෙයයි. මෙය මෙරට ප්‍රාදේශීය සංවර්ධනයේ නව පිටුවක් පෙරළන නව සංවර්ධන ප්‍රවේශයකි.මෙවර දැයට කිරුළ තේමාව වන්නේ ආශ්චර්යයේ කිරුළ පැළඳවීම පිණිස ‘හදමු අලුත් වෙල්ලස්සක්’ යන්නයි.දිස්ත්‍රික්කයේ මහාමාර්ග කිලෝ මීටර් 250 ක් පමණ සම්පූර්ණයෙන් කාපට් යොදා සංවර්ධනය කිරීමට පසුගිය මාස හය ඇතුළත යොදා තිබේ. ඒ අනුව මොනරාගල නගරයට පිවිසෙන මාර්ග ගණනාවක් කාපට් අතුරා සකස් කර තිබේ.බුත්තල ඉදිකළ ලීටර් 80000ක් අඩංගු නව ජල ටැංකි 4මොනරාගල තට්ටු 4ක නව රෝහල් ගොඩනැඟිල්ලබුත්තල නගරයේ මාර්ග සංවර්ධනයබුත්තල නව පොලිසියඋඩවලව - තණමල්විල පාර, කතරගම – බඩල්කුඹුර පාර, කුඹුක්කන – මාලිගාවිල පාර, බුත්තල හෙලගම කුඹුක්කන විකල්ප මාර්ගය සමඟ නගරයට ආසන්න මාර්ග කීපයක් හා ප්‍රදර්ශන භූමිය වටා මාර්ග මේ යටතේ සංවර්ධනය කර තිබේ.මේ සඳහා රුපියල් දස ලක්ෂ 6000 ක් පමණ වැය කර ඇතැයි ඌව ප්‍රධාන අමාත්‍ය ශෂින්ද්‍ර රාජපක්ෂ මහතා පවසයි.පානීය ජල හිඟයෙන් පීඩා විඳින ජල හිඟය මැඩලීම් පිණිස ජාතික ජල සම්පාදන හා ජලාපවහන මණ්ඩලය රුපියල් දස ලක්ෂ 1400 ක් වටිනා ජල ව්‍යාපෘති සිය ගණනක් ක්‍රියාවට නංවා තිබේ. මින් ප්‍රධානම ව්‍යාපෘතිය බුත්තල නව ජල සම්පාදන ක්‍රමයයි.ඒ යටතේ ජල ලීටර් 80000 ටැංකි 4 ක් නව ජල පවිත්‍රාගාරයක් පිහිටුවා ඇත. ඉන් තවත් පවුල් 5000 කට පමණ වසරේ දින 365 පුරා ජලය ලැබේ.ඌව පළාතේ සැමටම විදුලිය ලබාදීම පිණිස අලුත් විදුලි බල ව්‍යාපෘති රැසක් ක්‍රියාත්මක කර තිබේ. ඒ අනුව ඌව වෙල්ලස්සට විදුලිය සැපයීමේ ව්‍යාපෘතිය යටතේ මිලියන 1400 ක පමණ විදුලි යෝජනා ක්‍රමයක් ක්‍රියාවට නංවා තිබේ.ඉන් ප්‍රධානම එක වන්නේ පස්සර සිට බුත්තලට දිවෙන වොල්ට් 33000 අධිබල විදුලි මාර්ගයයි. දිස්ත්‍රික්කයේ දැනට පවතින විදුලි බලය ඇති නිවාස ගණන සියයට 65 සිට 90 දක්වා වැඩි කිරීමට කටයුතු කරනු ලැබේ.ඉදිරි වසර තුන ඇතුළත තවදුරටත් ඉහත ක්ෂේත්‍රවල යටිතල සංවර්ධන කටයුතු ක්‍රියාත්මක කිරීමට සැලසුම් කර ඇත.මීට අමතරව මොනරාගල දිස්ත්‍රික්කයේ විදුලි සංදේශ කටයුතු ප්‍රවර්ධනයට පසුගිය මාස 6 ඇතුළත රුපියල් දස ලක්ෂ 400 පමණ කටයුතු සිදුකර තිබේ. ඛ්ච්ර්ඒ දුරකථන ලබාදීම අන්තර්ජාල පහසුකම් ලබාදීමට මේ යටතේ විශේෂයෙන් සිදුකර තිබේ.වාරි කර්මාන්තය දියුණු කිරීමට ද මේ දැයට කිරුළ ප්‍රාදේශීය සංවර්ධන වැඩසටහන යටතේ පියවර ගෙන තිබේ. ඒ අනුව අලුත් වැව් 72 ක් ඉදිකරනු ලැබේ.මොනරාගල දිස්ත්‍රික්කයට නාගරික සංවර්ධනයක් ද මේ යටතේ සිදුකර ඇත. මේ යටතේ බුත්තල නගරය රුපියල් දස ලක්ෂ 300 ක වියදමින් සංවර්ධනය කර තිබේ. බුත්තල නව බස් නැවතුම්පළ, ප්‍රාදේශීය සභා ගොඩනැගිල්ල, නව සාප්පු සංකීර්ණයක් හා නගරය අලංකාර කිරීම වෙනුවෙන් පහසුකම් ලබාදීම මේ යටතේ සිදුකර තිබේ. දිස්ත්‍රික්කයේ නව ඉන්ධන හල් 4 ක් දැයට කිරුළ යටතේ විවෘත කරන අතර තිබෙන ඉන්ධන පිරවුම්හල් අලුත්වැඩියා කිරීමට ද පියවර ගනු ලැබේ.මා මුලදි පැවසූ අයුරින් මොනරාගල දිස්ත්‍රික්කය අතීතයේ සෞඛ්‍ය පහසුකම් අතින් දුර්වලය. ඒ අනුව මෙවර දැයට කිරුළ මොනරාගල සංවර්ධන වැඩසටහන යටතේ දිස්ත්‍රික්කයේ සියලුම ප්‍රධාන රෝහල් සංවර්ධනයට පියවර ගෙන ඇත.මේ යටතේ වැඩිම මුදලක් වැය කර ඇත්තේ බුත්තල රෝහල වැඩි දියුණු කිරීමටයි. මහජන බැංකුව ඒ සඳහා රුපියල් ලක්ෂ 180 ක් වැය කර තිබේ.කතරගම රෝහල වරාය අධිකාරිය විසින් ද, වැල්ලවාය රෝහල ලංකා බැංකුව විසින් ද, තණමල්විල රෝහල ඛනිජ තෙල් සංස්ථාව හා ඉංජිනේරු සංස්ථාව විසින් ද ප්‍රතිසංස්කරණය කර තිබේ. මේවාට දැඩි සත්කාර ඒකක ඉදිකර ඇත. මීට අමතරව බඩල්කුඹුර රෝහල ද උකස් හා ආයෝජන බැංකුවේ ප්‍රතිපාදන මත ප්‍රතිසංස්කරණය කර තිබේ.දිස්ත්‍රික්කයේ ප්‍රධාන රෝහල වන මොනරාගල රෝහලේ සංවර්ධන කටයුතු සඳහා රුපියල් මිලියන 400 ක් යොදවා තට්ටු 4 ක නව ගොඩනැගිල්ලක් ඉදිවේ. අනෙක් රෝහල්වල ප්‍රතිසංස්කරණයන් සමඟ දැයට කිරුළ 2011 යටතේ මොනරාගල දිස්ත්‍රික් රෝහල් ප්‍රතිසංස්කරණ කටයුතු සඳහා රුපියල් මිලියන 550 ක් වැය කරයි.මීට අමතරව බුත්තල නව කර්මාන්ත පුරයක් ද ඉදිකර ඇත. එයට නව විදුලි ධාරිතාවක් ලබාදී නව කර්මාන්ත 8 ක් ඇරැඹීමට කටයුතු යොදා තිබේ.ඊට අමතරව මොනරාගල දිස්ත්‍රික්කය ඇතුළත අති සියලු රෝහල්වලට බේත් හේත් නිලධාරි අඩුපාඩු සම්පූර්ණ කිරීමට මේ කාලය ඇතුළත පියවර ගනු ඇත. ආපදා කළමනාකරණ අමාත්‍යාංශය හා ගොවිජන සේවා අමාත්‍යාංශය මඟින් ප්‍රදේශයේ වැව් 72ක් ප්‍රතිසංස්කරණය කෙරේ.මොනරාගලටම ජලය පිරිසුදු කරන බුත්තල නව ජල පවිත්‍රාගාරයප්‍රදේශයේ පාසල්වල ද පසුගිය මාස හය ඇතුළත ඉහළම මට්ටමේ සංවර්ධනයක් සිදුවී තිබේ. මොනරාගල දිස්ත්‍රික්කයේ ඇති ප්‍රධාන ජාතික පාසල් හතරම මේ වකවානුවෙහි නව සංවර්ධනයට ලක්විය. පරිගණක අංශවල කටයුතු ද දියුණු කර ඇත.ඊට අමතරව කොළඹ, මහනුවර, ගාල්ල, මාතර, කුරුණෑගල ප්‍රදේශයේ ප්‍රධාන ජාතික පාසල්වල සිසු සිසුවියන්ගේ හා ගුරුවරුන්ගේ පූර්ණ සහාය ඇතිව මොනරාගල දිස්ත්‍රිත්කයේ පාසල් සංවර්ධනය කිරීමට ද කැපකරු පාසල් ක්‍රමයක් ක්‍රියාවට නංවා තිබේ.මොනරාගල දක්ෂ ක්‍රීඩකයන් ද සිටින ප්‍රදේශයකි. විශේෂයෙන් වොලිබෝල් ක්‍රීඩාවට දස්කම් දක්වන පිරිසක් මොනරාගල සිටිති. ඒ අනුව ඒ සඳහා ප්‍රාදේශීය ලේකම් බල ප්‍රදේශ 11 වෙනුවෙන්ම නව වොලිබෝල් ක්‍රීඩංගණ 11ක් හා බැඩ්මින්ටන් ක්‍රීඩාංගණ 12 ක් ඉදිකර තිබේ.ඒ සඳහා වියදම රුපියල් මිලියන 100කි. ඊට අමතරව මොනරාගල හා තණමල්විල ක්‍රීඩාංගණ රුපියල් ලක්ෂ 480ක වියදමින් සම්පූර්ණයෙන්ම අලුත්වැඩියා කර තිබේ. මොනරාගල පොදු ක්‍රීඩාංගණයේ පිහිනුම් තටාකයක් ද ඉදිකෙරෙමින් පවතී. මේ සියලු කටයුතු සිදු කෙරුණේ ක්‍රීඩා අමාත්‍යාංශයෙනි.මීට අමතරව මොනරාගල දිස්ත්‍රික්කයේ සියලු ආයුර්වේද රෝහල් නවීකරණය කිරීම ද සිදුකර තිබේ.දිස්ත්‍රික්කයේ සියලු බෞද්ධ ආගමික ස්ථානත් අනෙක් ආගමික ස්ථානත් සංවර්ධනයට පියවර ගනී. විශේෂයෙන් යුදඟනාව පුරාණ විහාරස්ථානයේ ඌව පළාත් විශාලතම ධර්මශාලාවක් ඉදිකර තිබේ. එයට වියදම රුපියල් දස ලක්ෂ 30කි. වපසරිය වර්ග අඩි 6000කි. පෙබරවාරි 4 වැනිදා මහින්ද රාජපක්ෂ ජනාධිපති තුමා විසින් එය විවෘත කිරීමට නියමිතය.මාලිගාවිල විහාරස්ථානයට පිවිසෙන මාර්ග ප්‍රතිසංස්කරණය කිරීමට කටයුතු කර තිබේ. දිස්ත්‍රික්කයේ සියලු පොලිස් ස්ථාන පිරිසුදුව විධිමත් ලෙස පවත්වා ගෙන යාමට කටයුතු කරන අතර බුත්තලට නව පොලිස් ස්ථානයක් ද ඉදිකර ඇත. ඊට අමතරව මානව සම්පත් සංවර්ධනයට ද රජය වැඩ සටහන් රැසක් ක්‍රියාත්මක කර තිබේ.යෞවන කටයුතු අමාත්‍යාංශය, ගොවිජන සේවා අමාත්‍යාංශය, විද්‍යා තාක්ෂණ අමාත්‍යාංශය, අධ්‍යාපන අමාත්‍යාංශය, පරිසර අමාත්‍යාංශය මඟින් තරුණ තරුණියන් දහස් ගණනකට ස්වයං රැකියා පුහුණුව, කෘෂිකාර්මික පුහුණුව, කාර්මික පුහුණුව ලබාදීමේ වෘත්තීය පුහුණු කිරීම්, ස්වයං රැකියා සඳහා පුහුණු කිරීම්, කුසලතා සංවර්ධන පුහුණු වැඩසටහන් රාශියක් මොනරාගල දී පැවැත්වීය.රාජ්‍ය බැංකුවල උදව් ඇතිව ස්වයං රැකියා ලාභීන්ට අඩු පොලී ණය ලබාදීමේ වැඩසටහනක් ද ක්‍රියාවට නංවා තිබේ. ඒ මඟින් තරුණ තරුණියන් සිය ගණනකට සමෘද්ධි ව්‍යාපාරයේ ද පූර්ණ සහාය ඇතිව ස්වයං රැකියා ලබාගැනීමට ණය නිකුත් කිරීම සිදුවෙමින් පවතී.මොනරාගල දිස්ත්‍රික්කයේ රාජ්‍ය බැංකුවල අනුග්‍රහයෙන් අඩු ආදායම් ලාභීන්ගේ රජයේ සේවකයන්ගේ නිවාස ණය වෙනුවෙන් රුපියල් මිලියන 2000ක් වැය කර තිබේ. ඒ අනුව නිවාස ප්‍රශ්නයට ද යම් තරමකට විසදුමක් ලැබේ.දිස්ත්‍රික්කයේ අඩු ආදායම් ලාභී බොහෝ දුප්පත් ජනතාවට ඉඩම් තිබුණත් හරියට එහි හිමිකම නිරවුල් බවක් තිබුණේ නැත. නමුත් දැයට කිරුළ 2011 වැඩසටහන මඟින් ඉඩම් අවුල් තිබූ පවුල් 20000කට නව ඉඩම් හිමිකම් ඔප්පු 20000ක් හා ඉඩම් කට්ටි 20000ක් ලබාදී තිබේ.වන ජීවි සංරක්ෂණ දෙපාර්තමේන්තුව මඟින් ප්‍රදේශයේ බලවත් ගැටලුවක් වන අලි මිනිස් ගැටුම අවම කිරීමට කටයුතු යොදා තිබේ. අවශ්‍ය අලි විදුලි වැටවල් ඉදිකිරීමටත් වන ජීවි සංරක්ෂණ නිලධාරීන් සමඟ සිවිල් ආරක්ෂක නිලධාරීන් ද අලින් හා මිනිසුන් සුරැකීමට යොමු කරවීමටත් කටයුතු යොදා ඇත.උඩවලවේ තණමල්විල පාර කාපට් දමා අවසන් කරමින්බුත්තල –මාලිගාවිල පාර කාපට් කරමින්තණමල්විල උඩවලවේ සපත්තු පාලම නවීකරණය කරමින්පසුගිය මාස හය ඇතුළත දිස්ත්‍රික්කයේ ප්‍රාදේශීය ලේකම් බල ප්‍රදේශ 11 පුරාම සංවර්ධන සතියක් ප්‍රකාශයට පත් කර තිබිණි.ඒ අනුව එහි පළමු දිනය ශ්‍රමදාන දිනය විය. එමඟින් සෑම ග්‍රාම නිලධාරී බල ප්‍රදේශයකම විශාල ශ්‍රමදාන ක්‍රියාත්මක විය. ඒවායේ ශ්‍රම දායකත්වය වටිනාකම රුපියල් මිලියන 20 කි. මේ ශ්‍රමදාන මඟින් තම ප්‍රදේශවල මාර්ග හා ජල ප්‍රවාහන කටයුතුවල අඩුපාඩු ජනතා සහභාගිත්වය ඇතිව පිළිසකර කෙරිණි.දෙවැනි දිනය ඇතුළතදී ආගමික පුනරුදයක් සඳහා අවශ්‍ය කටයුතු කරන ලදි. තෙවැනි දිනයේ වෘත්තිය හා හැකියාව වර්ධනයට සුදුසු වැඩ සටහන් ක්‍රියාවට නැංවිණි.තරවැනි දවස තුළ ක්‍රියාත්මක කළේ මොනරාගල දිස්ත්‍රික්කයේ ස්වයං රැකියා හා ණය වැඩ සටහන් ක්‍රියාවට නැංවීමය.ඊළඟ දිනයේ රටේ සියලුම අමාත්‍යාංශ මඟින් ජංගම සේවා ක්‍රියාත්මක කළේය.එහිදී ජනතාවගේ ප්‍රශ්න ලක්ෂයකට අධික ගණනකට පිළිතුරු ලබා දෙන ලදි. ඒ අතර ප්‍රධාන ප්‍රශ්නයකට තිබුණේ ජාතික හැඳුනුම්පත් නැතිකමයි. මෙම ජංගම සේවය මඟින් දිස්ත්‍රික්කයේ පුද්ගලයන් 11000 කට පමණ ජාතික හැඳුනුම්පත් ලබාදීම සිදු විය. ඊට අමතරව උප්පැන්න විවාහ හා මරණ සහතික දහස් ගණනක් ද ලබා දීමට පියවර ගන්නා ලදි.තොරතුරු තාක්ෂණ අමාත්‍ය රංජිත් සියඹලාපිටිය මහතාගේ හා රෙජිස්ට්‍රාර් ජනරාල් ඊ. එම්. ගුණසේකර මහතාගේ උනන්දුව මත මොනරාගල දිස්ත්‍රික්කයේ ප්‍රාදේශීය ලේකම් 11 පදිංචි ලක්ෂ 4 කට අධික ජනතාවට තම උප්පැන්න මරණ හා විවාහ සහතික ක්ෂණිකව (විනාඩි 2 ක් ඇතුළත) ලබා ගැනීමේ පහසුකම දැයට කිරුළ යටතේ ලබා දී තිබේ. ජංගම සේවා මඟින් සමාජ සේවා අමාත්‍යාංශය මඟින් සහන ලැබිය යුතු සැමට සහන ලබාදීමට පියවර ගත්තේය.මොනරාගල දිස්ත්‍රික්කයේ වැඩිපුර සිටින්නේ ගොවි ජනතාවකි. ඒ අනුව කෘෂිකර්ම බලධාරීන්ගේ උපදෙස් අනුව මොනරාගල දිස්ත්‍රික්කයේ ගෙවතු වගාව දියුණු කිරීමට වෙනම වැඩ සටහනක් ක්‍රියාවට නැංවීය. කෘෂිකාර්මික උපදෙස් දුන්නේය. වාණිජ බෝග වගාව යටතේ රබර් වගාව මොනරාගල දිස්ත්‍රික්කයේ තවත් ව්‍යාප්ත කිරීමට වැවිලි සංවර්ධන අමාත්‍යාංශය හා රබර් පාලන දෙපාර්තමේන්තුව මෙන්ම ජනවසම යන ආයතන ඒකාබද්ධව නව වැඩ පිළිවෙළක් ක්‍රියාවට නැංවීය.පොල් වගාව, උක් වගාව හා බඩඉරිඟු වගාව ව්‍යාප්ත කිරීමට ද කටයුතු යොදා ඇත.දිස්ත්‍රික්කය ඇතුළත සර්ව ආගමික කටයුතුවල උද්‍යෝගයක් ඇතිකර තිබේ. මතට තිත, සීල සමාදාන, ආගමික වැඩ මුළු සිය ගණනක් පසුගිය මාස 6 ඇතුළත ක්‍රියාත්මක කෙරිණි.පසුගිය මාස හය ඇතුළත මෙරට ප්‍රථම වරට දැයට කිරුළ වැඩසටහන යටතේ මොනරාගල දිස්ත්‍රික්කය පුරා යෝධ ප්‍රාදේශීය සංවර්ධන වැඩසටහනක් ක්‍රියාත්මක කර තිබේ. මේ අනුව මහින්ද චින්තනයේත් මහින්ද චින්තන ඉදිරි දැක්මේත් ප්‍රතිලාභ මොනරාගල ජනතාවට ලැබෙමින් පවතී.ඉහත සංවර්ධනයත් අක්කර 160 ක භූමි භාගයක පවත්වන දැයට කිරුළ ප්‍රදර්ශනයත් මොනරාගල ජනතාවට රන්, රිදී, මුතු මැණික් එබ්බවූ කිරුළක්ම වනු ඇත.මොනරාගල සංචාරයකින් පසුනිහාල් පී. අබේසිංහසේයා රූ - සුදම් ගුණසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>30</day>
    </date>
    <link>http://www.silumina.lk/2011/01/30/_art.asp?fn=ay1101303</link>
    <topic>ඉන්ටර්නෙට්</topic>
    <author>යසස් විශුද්ධි අබේවික්‍රම</author>
    <content>අන්තර්ජාලය එකිනෙකට යා වුණු පරිගණක ජාලාවක් ලෙස සරලව හඳුන්වා දෙන්න පුළුවන්. මේ ජාලයට දේශ සීමා නෑ. ලෝකය පුරා පැතිරී තිබෙනවා. අන්තර්ජාලය යන නම් ලැබීමට එය හේතු වන්න ඇති. මේ පරිගණකවල විවිධ තොරතුරු රූප ආදිය ගබඩාකර තිබෙනවා.එය ජාලයක් නිසා අපේ පරිගණකයෙන් එයට සම්බන්ධ වූ විට වෙනත් ස්ථානයක (පරිගණකයක) තිබෙන දේවල් වෙතට සම්බන්ධ වීමේ අවස්ථාව ලැබෙනවා.අපේ පරිගණකයෙන් ජාලයට සම්බන්ධ වීමට අපි මෘදුකාංහ භාවිතා කරනවා. යළි සිහිපත් කිරීමක් ලෙස දෘඪාංග අතර කුමක් වුවත් ඒවා ක්‍රියාත්මක වන්නේත් අප ඒවා සමඟ සම්බන්ධ වන්නේත් මෘදුකාංග හරහායි. ඉන්ටර්නෙට් සම්බන්ධයට Internet Explorer  වැනි මෘදුකාංග ඉතා ප්‍රචලිත යි. ඉන්ටර්නෙට් එක්ස්පෝලර් වින්ඩෝස් මෙහෙයුම් පද්ධතිය සමඟම ලැබෙන්නේ අන්තර්ජාල පරිහරණය අද පරිගණක සම්බන්ධ අත්‍යවශ්‍යම දෙයක් නිසයි.මේ ජාලයට සම්බන්ධ තොරතුරු රැසක් සහිත පරිගණක සමහරවිට සර්වර්ස් නමිනුත් හැඳීන්වෙනවා.මේවායේ ඇති තොරතුරු මොනවා ද?ඇත්තෙන්ම තොරතුරු සහ සම්පත්වල සීමාවක් නැහැ. බොහෝවිට මේවා වෙබ් අඩවි හරහායි අපට දැකීමට සලස්වන්නේ. ප්‍රවෘත්ති, කතා, සංගීතය, රූප, වීඩියෝ, චිත්‍රපට, ක්‍රීඩා, ගිණුම්කරණ පහසු කරන වෙබ් අඩවි, ගණක යන්ත්‍ර, මෘදුකාංග ආදී මෙකී නොකී දෑ රාශියක් අන්තර්ජාලයේ දී අපට හමු වෙනවා. විවිධ තාක්ෂණික දෘඪාංග හා මෘදුකාංග විස්මයන්ගේ එකතුවක් එලෙස සම්පත් රාශියක් හැසිරවීමට දායක වෙනවා.සමහර වෙබ් අඩවි නිතර තොරතුරු අලුත් කරනවා. සමහර ඒවා එසේ නෑ. වෙබ් අඩවියේ කාර්යභාරය අනුව එය තීරණය වනවා. සමහර වෙබ් අඩවි (ඒ අනුව ඊට සම්බන්ධ අන්තර්ජාල පරිගණකය) එයට පිවිසෙන්නන්ටත් වෙනස් කිරීමට හා අදහස් පළකිරීමට අවස්ථාව උදා කර දෙනවා. ඕතධඨ නමින් ප්‍රචලිත වෙබ් අඩවි මෙයට හොඳ උදාහරණයක් වෙනවා.තවත් නව ප්‍රවණතාවක් වන්නේ පෞද්ගලික, කාර්යාල හා ව්‍යාපාරික කටයුතුවලට අවශ්‍ය මෘදුකාංග අන්තර්ජාලය ආශ්‍රිතව සැපයීම යි. එහිදී අපටම කියා අපේ පරිගණකවල ගබඩා කළ මෘදුකාංගයකින් වැඩ ගන්නවා වෙනුවට අන්තර්ජාල පරිගණකයක සිට ක්‍රියාකරන, Internet Explorer වැනි මෘදුකාංග හරහා සේවාවක් ලබාගත හැකියි. වෙබ් අඩවියක් ආශ්‍රිත වැටුප් කළමනාකරණ (Payroll)  සේවයක් මෙයට උදාහරණයක්.රට පුරා ඇති ඉන්ටර්නෙට් කැෆේ හරහාත්, දුරකථන මාර්ගයක් ඇතොත් Dial-up  හෝ broadband ක්‍රම මඟිනුත් දුරකථන මාර්ගයක් නැතිව ජංගම සම්බන්ධතා හරහාත් ඔබටත් අන්තර්ජාල පහසුකම් ලබාගන්න දැන් ශ්‍රී ලංකාවේ පහසුකම් තිබෙනවා.යසස් විශුද්ධි අබේවික්‍රමකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>30</day>
    </date>
    <link>http://www.silumina.lk/2011/01/30/_art.asp?fn=ay1101304</link>
    <topic>දකුණු ආසියානු ප්‍රථම වෙරළ ක්‍රීඩා උළෙල ශ්‍රී ලංකාවේ</topic>
    <author>සුනිල් අභයවර්ධන</author>
    <content>දකුණු ආසියාතික රටවල් අතර ප්‍රථම වරට සංවිධානය කෙරෙන වෙරළ ක්‍රීඩා උළෙල මේ වසරේ අගෝස්තු මස 22 වැනි දින සිට 29 වැනි දින දක්වා ශ්‍රී ලංකාවේදී පැවැත්වීමට තීරණය කර තිබේ.දකුණු ආසියාතික කලාපයේ රටවල් අටම එම ක්‍රීඩා උළෙලට සහභාගි වන අතර ක්‍රීඩා එකොළහක් සඳහා තරග පැවැත්වීමට නියමිතය. වොලිබෝල්, පාපන්දු, නෙට්බෝල්, පිහිනුම්, පැසිපන්දු, ක්‍රිකට්, කබඩි, රුවල් ඔරු, සුළං ඔරු, කායවර්ධන ක්‍රීඩා මේ වන විට එම උළෙලට ඇතුළත් කර තිබේ.පිහිනුම්, සුළං ඔරු සහ ක්‍රිකට් තරග නැඟෙනහිර පළාතේ අරුගම්බේ මුහුදු වෙරළේ ද, අනෙකුත් ක්‍රීඩා තරග හම්බන්තොට මුහුදු වෙරළේ ද පැවැත්වීමට මේ වන විට තීරණය වී තිබේ.ශ්‍රී ලංකාවේ සංචාරක කර්මාන්තය නඟාසිටුවීමටත්, 2016 වසරේ ශ්‍රී ලංකාවේ පැවැත්වීමට නියමිත පොදු රාජ්‍ය මණ්ඩලීය රටවල ක්‍රීඩා උළෙල පිළිබඳව ප්‍රචාරාත්මක වැඩපිළිවෙළක් ආරම්භ කිරීමට අවස්ථාව ලබමින් මෙම තරගාවලිය ශ්‍රී ලංකාවේ සංවිධානය කරන බව ක්‍රීඩා උළෙලේ මෙහෙයුම් කමිටුවේ සභාපති ක්‍රීඩා අමාත්‍ය මහින්දානන්ද අලුත්ගමගේ මහතා කියයි.තරග සංවිධාන කමිටුවට අමාත්‍ය ඩිලාන් පෙරේරා, ජාතික ඔලිම්පික් කමිටු සභාපති හේමසිරි ප්‍රනාන්දු, මහ බැංකු අධිපති අජිත් නිවාඩ් කබ්රාල් යන මහත්වරුන් ඇතුළු අංශ ප්‍රධානීන් කීප දෙනෙක්ම ඇතුළත් වී සිටිති.ශ්‍රී ලංකාවේ ක්‍රීඩා පරිපාලනය ගැන කතාබහ කරද්දි ක්‍රීඩාවේ පරිපාලකයන් වශයෙන් තමන්ගේ කාලය තුළදී ක්‍රීඩාවේ දියුණුවට සේවය කළ කීප දෙනෙක්ම ක්‍රීඩා ඉතිහාසයට එක්වී සිටිනවා. ඒ අතුරින් ක්‍රිකට් ක්‍රීඩාවේ පාලනය කලක් ගෙනගිය තිලංග සුමතිපාල මහතා ක්‍රීඩා ක්ෂේත්‍රයේ ජනපි‍්‍රය පුද්ගලයෙක්. කොළඹ නාලන්දා විදුහලේ ඉගෙනීම ලබන අවධියේ සිටම ක්‍රිකට් ක්‍රීඩාවට ඇලුම් කළ ක්‍රීඩාවට යොමුවූ ඔහු කලක් මුද්‍රණ කර්‍මාන්තය ගැන විශේෂ අධ්‍යාපනයක් පුහුණුවක් ලැබීමට එංගලන්තයට ද ගොස් සිටියා.අනතුරුව ශ්‍රී ලංකාවට පැමිණ පවුලේ ව්‍යාපාරවලට යොමුවූ ඔහු ශ්‍රී ලංකා ක්‍රීඩා ක්ෂේත්‍රයේ ඉහළම තැනක් වන ශ්‍රී ලංකා ක්‍රිකට් ආයතනයේ සභාපති තනතුරට ද පත්වුණා. පසුකලෙක ආසියාතික ක්‍රිකට් සමුළුවේ සභාපති ලෙස ද කටයුතු කළා. අද ඔහු මෙරට ප්‍රධාන පුවත්පත් ආයතනයක අධිපතිවරයෙක්. ක්‍රීඩා පරිපාලනයේ සුවිශේෂ පුද්ගලයෙකු වූ උඩවටුවගේ ජනපි‍්‍රය තිලංග සුමතිපාල මහතා වත්මන් ක්‍රීඩා ක්ෂේත්‍රය ගැන පිට්ටනිය සමඟ කතාබහ කළේ මේ අයුරින්.ශ්‍රී ලංකාවේ ක්‍රීඩාවේ තත්ත්වය ගැන විවිධ විවේචන එල්ල වෙනවා. ක්‍රිකට් ක්‍රීඩාව ගැනම නෙවෙයි. වැඩිහරියක්ම අනෙක් ක්‍රීඩා ගැන.ඇත්තෙන්ම පසුගිය දිනවල පැවැති ප්‍රධාන ක්‍රීඩා තරග උලෙළවලදී අපිට ලැබුණු පරාජයන් හමුවේ ක්‍රීඩාව තරමක පසුබැසීමකට ලක්වෙලා තියෙනවා. ජාත්‍යන්තරය ජය ගැනීම සඳහා විධිමත් ක්‍රමවේදයක් අනුගමනය නොකිරීම නිසා.අපේ ක්‍රීඩක ක්‍රීඩිකාවන්ට ක්‍රීඩාවේ නව තාක්‍ෂණය හරියට වැදගත්. අද අපි තරග වදින්නේ විවිධ රටවල ඉහළ තාක්‍ෂණයක් අනුගමනය කරද්දී අපිත් ඒ තැනට නොගියොත් අපිට සැමදාම පසුබසින්න වෙනවා. තාක්‍ෂණය විතරක් නෙමෙයි පුහුණුවීමේදි නව ක්‍රමවේද, ශිල්පීය ක්‍රම, පෝෂණය, කැපවීම මේ සියල්ලක්ම ඇතුළත් විය යුතු වැඩපිළිවෙළක් ක්‍රියාත්මක විය යුතුය.එවැනි දේවල් මෙතෙක් ක්‍රියාත්මක වුණේ නැද්ද?එහෙම වූ අවස්ථා හරිම අඩුයි. අපි ඉලක්කයක් කරා ගමනක් යා යුතුයි. ශ්‍රී ලංකාවේ තිබෙන සම්පත් අනුව අපි අනුගමනය කළ යුත්තේ දීර්ඝ කාලීන වැඩපිළිවෙළක්. අද තියෙන තත්ත්වය හැටියට අපි ඉලක්ක කරගන්න ඕනෙ 2012, 2014, 2016 වසරවල තියෙන ක්‍රීඩා තරග. ඒ සඳහා අපි සැලසුම් සහගතව සූදානම් විය යුතුයි.මොනවද ඒ විශේෂ සැලසුම්?අපි ජාත්‍යන්තරය ජය ගන්න නම් අපි යා යුත්තේ අපිට ජයගන්න පුළුවන් කියලා හිතෙන ක්‍රීඩා එක්ක. විශේෂයෙන්ම අපේ තියෙන ශරීර අනුව අපි ක්‍රීඩාව තෝරා ගත යුතුය. මෙච්චර යුද්ධයක් තිබුණ රටක අපිට වෙඩි තැබීම් බැරිවෙන්න විදියක් නැහැ. අපිට වැඩි හරියක්ම අපේ අත්ලේ පාලනය අනුව කළ හැකි ක්‍රීඩාවලින් ඉදිරියට යන්න පුළුවන් වෙන්න ඕන.අපිට පාපන්දු ගහන්න එතරම් දක්‍ෂතාවයක් නොතිබෙන්න පුළුවන්. අපිට ක්‍රිකට් ගහන්න පුළුවන්. අපේ ක්‍රීඩකයින් ඔවුන්ගේ අත් – අත් බාහුව හසුරුවා ගන්න ආකාරය අනුව ක්‍රිකට් ක්‍රීඩාවේ මහා විස්කම් කරලා තියෙනවා. පන්දු යැවීමෙන් සහ පිත්ත හැසිරවීමෙන්. ඒ වගේම උස ඇති ක්‍රීඩක ක්‍රීඩිකාවන් තෝරා ගත්තොත් අපිට වොලිබෝල් වලින් ඉදිරියට යන්න පුළුවන්. අපේ අත් බාහු නිසි අයුරින් හසුරුවල අපිට බැඩ්මින්ටන්, ටේබල් ටෙනිස්, හොකී වැනි ක්‍රීඩා හොඳින් කරන්න පුළුවන් වෙන්න ඕන.අපි ක්‍රීඩා ගණනාවකට විදෙස් තරගාවලි සඳහා සහභාගි වුණා. අපිට ප්‍රගුණ කරගෙන දස්කම් දැක්විය හැකි ක්‍රීඩා තෝරාගෙන ඉදිරියට යන්න ඕන.ඔබ සඳහන් කළා පාපන්දු ක්‍රීඩාව අපිට අමාරුයි කියලා. ඉතින් පිටරට ඉන්න ක්‍රීඩකයින්ට වාගේම අපිටත් ඒ ශරීරාංග ඒ විදියට තියෙනවා. ඒ උසට ඒ මහතට සරිලන ක්‍රීඩකයින් අපිට ඉන්නවා.අපි පිටරටවල් සමඟ සන්සන්දනය කරලා මේ ගමන යන්න බැහැ. ඒ සඳහා දිගුකාලීනව අපි පුහුණුවක් ලබන්න ඕන. එම ක්‍රීඩා ඇගේ හයියෙන් වගේම මොලේ පාවිච්චි කරලා කරන්න ඕන ක්‍රීඩා. තමා ළඟට පන්දුවක් ආපුවම ප්‍රතිවාදින් මඟහැරල දැල වෙත පන්දුව ගෙන යාම ගැනත් හිතෙන්න ඕන. මම පොදුවේ කිව්වේ අපේ රටට වැඩියෙන්ම හැකියාව තිබෙන්නේ අත්වලින් කරන ක්‍රීඩාවලට කියලයි.අපේ පැරණි පරම්පරාව උදලුවලින් කුඹුරු කොටල නගුලෙන් හාලා අතේ ශක්තිය ප්‍රයෝජනයට ගත් ගොවි දරුවෝ සිටි පරම්පරාවක්. අපි එහෙම කල්පනා කරලා බලපුවම අපිට වැඩි සවියක් තියෙන්නෙ අතින් හසුරුවන ක්‍රීඩාවලින් කියලා.ඒ වුණාට ටේබල් ටෙනිස්, බැඩ්මින්ටන්, හොකී වැනි ක්‍රීඩාවලින් අපි තවමත් ඉන්නේ දකුණු ආසියාවෙත් පහළින්?අත්වල හයිය විතරක් තිබුණට මදි. මේ සඳහා දක්‍ෂයින් තෝරල ඔවුන්ව සංචිතවලට යොමු කරලා ජාත්‍යන්තර මට්ටමට පුහුණුව ලබාදීල හොඳ මානසික පසුබිමක් ලබලදීලා අපි ජාත්‍යන්තරයට යන්න ඕන.ඉතින් පසුගිය වකවානුවේ අපේ ක්‍රීඩක ක්‍රීඩිකාවෝ ජගත් ක්‍රීඩා උලෙළවලදී පොදුරාජ්‍ය ක්‍රීඩා වලදී ආසියාතික ක්‍රීඩාවලදි පදක්කම් දිනුවා?ඒක තමයි මම කියන්නේ සංචිතයක් හදලා උඩට ගන්න ටික කලක් යනවා. දැන් ලැබිලා තියෙන්නේ කඩිසර කාර්ය ශූර ක්‍රීඩා අමාත්‍යවරයෙක්. ඉතින් මේ ඇමතිතුමා සමඟ සම්මේලන ප්‍රධානීන් එකතුවෙලා ඒ වැඩපිළිවෙළ ක්‍රියාත්මක කරන්න ඕන. අවුරුදු තුනක් හෝ පහක් දක්වා අනුගමනය කළ යුතු සැලැස්මකට යන්න ඕන.ඒ වගේම සහජ හැකියාව තියෙන ක්‍රීඩක ක්‍රීඩිකාවෝ රටේ ඉන්නවා. ඔවුන්ව සොයාගෙන ඔවුන්ව නිසි මඟකට යවන්න ඕන. මුලින්ම ලෝක ශූරතාවයකදි පදක්කම් දිනුව සුසන්තිකා ජයසිංහ ගමෙන් හඳුනාගත්ත ක්‍රීඩිකාවක්. ලෝක කායවර්ධන ශූර ප්‍රසන්න පීරිස් තමන්ගේ උත්සාහයෙන් තමන්ගේ හැකියාව උරගාල ලෝක ශූරතාවයක් දිනුව ක්‍රීඩකයෙක්.ලාපීර් 1972 දි ජගත් බිලියඩ් ශූරයා වුණේ සංචිතවල පුහුණුවෙලා. විදේශ පුහුණුකරුවන්ගේ ආභාෂය ලබල නෙමෙයි පදක්කම් දිනුවේ. අපිට සම්පත් තියෙනවා.අපේ රටේ එවැනි සම්පත් සොයා යාමක් නැහැ.අපේ රටේ වෙන්නෙ සම්පත් ළඟට එනකම් බලාගෙන ඉන්නවා. වෙනත් රටවල විශාල තරමින් මුදල් වියදම් කරනවා. අපිට ඒ තරම් මුල්‍යමය ශක්තියක් තිබුණ රටක් නෙමෙයි. ඒ වුණත් අද ලෝකයේ දියුණුම රටවල් ලොකු ආයෝජනයක් කරනවා ක්‍රීඩාවේ සමීක්‍ෂණ කරන්න. සම්පත් සොයා ගන්න. අපිට ඒ වගේ වාතාවරණයක් තිබුණේ නැහැ. දැන් තමයි ටිකක් ඒ වාතාවරණය විවෘත වෙලා තියෙන්නේ.ඒ වාගේ මානසික තÀවයක් ලබා දෙන්න වරක් හිටපු ක්‍රීඩා ඇමතිවරයෙක් කරනු ලැබූ උත්සහයක ප්‍රතිඵල අපිට ලැබුණා. ඔලිම්පික් සංචිතයක් පිහිටුවල ඔවුනට යාන වාහන සුඛෝපභෝගි ලෙසින් නවාතැන් පහසුකම් ලබාදුන්නා.ඉතාම වැදගත් අවස්ථාවක්. එවකට සිටිය ක්‍රීඩා අමාත්‍ය එස්.බී. දිසානායක මහතා අනුගමනය කළේ අමුතුම වැඩපිළිවෙළක්. ක්‍රීඩකයෙකු හෝ ක්‍රීඩිකාවක් පදක්කමක් දිනලා ආපුවහම සල්ලි, තාන්න මාන්න දෙනව වෙනුවට එතුමා කළේ තරගවලට යොමුවෙන්න පෙර ක්‍රීඩක ක්‍රීඩිකාවන්ට රජය පැත්තෙන්, ක්‍රීඩා අමාත්‍යාංශය පැත්තෙන්ලබා දෙන්න පුළුවන් දේ ක්‍රීඩක ක්‍රීඩිකාවන්ට ලබා දුන්නා.ඒ අනුව ක්‍රීඩක ක්‍රීඩිකාවන්ගේ මානසිකත්වය හැදුවා. ඒ හරහා අපේ රටට ඔලිම්පික්, ආසියාතික පදක්කම් ලැබුණා. ඒ කාලයේ තිරයෙන් පිටුපස බොහෝ දේ කෙරුණා. ප්‍රථම වතාවට ශ්‍රී ලංකාවේ ක්‍රීඩා වෛද්‍ය ඒකකයක් බිහි කෙරුණා. ශක්තිවර්ධක මධ්‍යස්ථානයක් ආරම්භ වුණා. විදෙස් පුහුණුකරුවන් ගෙන්වුවා. ක්‍රීඩාවට අනුග්‍රාහකයින් හොයල දුන්නා. ඒ වාගේ දූරදර්ශී අඩිතාලමක් දමපු නිසා තමයි අර වාගේ ජාත්‍යන්තර ජයග්‍රහණ ලබාගන්න හැකි වුණේ.මම සභාපති වෙලා ඉන්න කාලේ ක්‍රිකට් පුහුණු කරුවෙක් ලෙස ඩේව් වට්මෝර් මෙරටට ගෙන්වන්න භෞත චිකිත්සක වරයෙක් ලංකාවට ගෙන්වන්න නිර්දේශ කරල ඒ ඉල්ලීම අමාත්‍යවරයා වෙත යොමු කරපු වෙලාවේ කිසිම ප්‍රශ්න කිරීමකින් තොරව අනුමැතිය දුන්නා.එස්. බී. ඇමැතිතුමා ක්‍රීඩාවේ අනාගතය හොඳින් දැකපු කෙනෙක්. ශ්‍රී ලංකාවේ ලෝක කුසලාන තරගයක් පැවැත්වෙද්දි අපිට ජාත්‍යන්තර මට්ටමේ මාධ්‍ය කුටියක් තිබුණේ නැහැ. අපේ ඉල්ලීම ඉටු කරමින් මිලියන ගණනාවක් වියදම් කරමින් ඒ මාධ්‍ය මැදිරිය හදල දුන්නා.ශ්‍රී ලංකාවේ ක්‍රීඩා සංවර්ධනය සඳහා ජාතික ක්‍රීඩා ප්‍රතිපත්තියක් නැහැ කියල බොහෝ දෙනෙක් කියනවා.ඔය ජාතික ක්‍රීඩා ප්‍රතිපත්තිය කියන එක ක්‍රීඩාවෙන් ක්‍රීඩාවට වෙනස් වෙනවා. ඒ ඒ ක්‍රීඩාවල ජාතික සම්මේලනයේ තියෙන වගකීම තම ක්‍රීඩාවලට වෙනමම ප්‍රතිපත්තියක් සකසන එක.ඔබ ජාත්‍යන්තර රටවල් ගණනාවකටම ගොස් ඇති පුද්ගලයෙක් වශයෙන් කොහොමද ඒ ඒ රටවල ක්‍රීඩාව පාලනය වන්නේ?සමහර රටවල්වල ක්‍රීඩා පාලනය වන්නේ පෞද්ගලික ආයතන වාගේ. ක්‍රීඩා පරිපාලන අධ්‍යක්ෂ මණ්ඩලයක් මඟින් සමහර රටවල අපේ රටේ වාගේ ක්‍රමවේදයක් අනුව පාලනය වෙනවා. බහුතරයක් රටවල අපේ ක්‍රීඩා පනතේ වාගේ සෑම ක්‍රීඩාවකටම ජාතික ක්‍රීඩා සම්මේලනයක් තියෙනව. ඒ සම්මේලනවලට පත්වෙන්නේ සාමාජිකත්වය ලබා ඇති ක්‍රීඩා සංගම්. ක්‍රීඩා සමාජවල ඡන්දය කැමැත්ත අනුව ප්‍රජාතන්ත්‍රවාදී අයුරින්.උදාහරණයක් විදියට පාපන්දු ක්‍රීඩාවේ ලෝක සංවිධානය. ජාත්‍යන්තර පාපන්දු සම්මේලනය මේකට කිසිම කෙනෙකුට ඇඟිලි ගහන්න බැහැ. ඔවුන්ගේ ව්‍යවස්ථාව අනුව තමයි කටයුතු කරන්නේ. ඒ අයගේ සාමාජිකත්වය ලබපු රටක මොනයම් හේතුවක් නිසා හෝ අතුරු පාලන කමිටුවක් පත් කළොත් මාස හයක් ගතවෙනතුරු එම ක්‍රීඩාවේ පාලනය යහපත් තත්ත්වයකට පත් නොවුණොත් ඒ රටේ සාමාජිකයන්ට ඡන්ද බලයත් අහිමි වෙනවා.දැන් ශ්‍රී ලංකාවේ ක්‍රීඩා පරිපාලන ක්‍රමවේදය පිළිබඳව ඔබේ අදහස මොකක්ද?අපි ඔක්කොම එක ගොඩේ දාගෙන පාලනය කරන්න හොඳ නැහැ. දැනට දියුණු ක්‍රීඩා, ප්‍රචලිත ක්‍රීඩා, ප්‍රධාන ජාත්‍යන්තරයේ පවතින ක්‍රීඩා වශයෙන්, ක්‍රීඩාවේ ප්‍රභේදයක් සොයාගෙන පාලනය කළ යුතුයි.එම ක්‍රීඩාවලට තිබෙන ජනතා සහභාගිත්වය මත ක්‍රීඩා වෙන් කරගෙන. අඩු පහසුකම් ඇති ක්‍රීඩා වලට උදව් කරන්න ඕන. දැනට ඉහළ මට්ටමකින් පාලනය වන ක්‍රිකට් ටෙනිස් පාපන්දු ක්‍රීඩාවලට වඩා දියුණු නැති ක්‍රීඩාවලට උදව් කරන්න ඕන. ඔය කැරම් වාගේ ක්‍රීඩාවලට උදව් කරන්න ඕන වෙන විදියකින්.ක්‍රීඩා අමාත්‍යාංශය අවශ්‍ය එම ක්‍රීඩා සම්මේලනවලට උදව් කරන ගමන් රටේ ක්‍රීඩාව සහ ක්‍රීඩකයා රැකගන්න. ක්‍රීඩා අමාත්‍යාංශය ක්‍රීඩා සම්මේලනවලට ඇඟිලි ගහලා ඒවාට අතුරු පාලන කමිටු දාන්න හදනවා නම් ඒ තත්ත්වය බාල වෙනවා. එතකොට ලියාපදිංචි ක්‍රීඩා සම්මේලන පනස් හයේම නිලධාරීන් යනවා ක්‍රීඩා ඇමැති ගාවට. ක්‍රීඩා ඇමැතිට සිදු වෙනවා මේ සම්මේලන නිලධාරීන් ගැන තීරණ ගන්න.ඒ නිසා තමයි නිලධාරීන් ගැන තේරුම් ගත් සාමාජිකයින් ගේ වැඩි කැමැත්තෙන් පත්වෙන නිලධාරීන් ඇතුළත්, සම්මේලනයක් බිහිවිය යුතුයි කියන්නේ. ක්‍රිකට්වලට මුදල් ගොඩක් ආවා කියලා, ක්‍රිකට්වලට වියදම් ගොඩාක් තියෙනවා.ඒ නිසා මුදල් පාලනය කිරීමේ ක්‍රමවේදයක් තියෙන්න ඕන. නැතිනම් තව අවුරුදු කීපයක් යනකොට ක්‍රීඩාව පාලනය කරගන්න බැරිව යනවා. ඒ නිසා තමයි තමන්ගේ පෞද්ගලික න්‍යාය පත්‍ර ක්‍රියාත්මක කරන අතුරු කමිටු වෙනුවට ක්‍රීඩා සම්මේලන තිබිය යුතුයි කියන්නේ.ඔබ ශ්‍රී ලංකාවේ ක්‍රිකට් ක්‍රීඩාංගණයක් හැදීමට පුරෝගාමි වූ කෙනෙක් ඉතින් ශ්‍රී ලංකාවේ තියෙන ක්‍රීඩාංගණ පහසුකම් ගැන.ශ්‍රී ලංකාවේ ක්‍රීඩා ප්‍රචලිත කිරීමට ක්‍රීඩාංගණත් උපයෝගී වෙනවා. දැන් දඹුල්ල ජාත්‍යන්තර ක්‍රීඩාංගණය නිසා උතුරුමැද, මධ්‍යම පළාතේ ක්‍රීඩා ලෝලීන් අතර ඇතිවෙලා තියෙන්නේ පුදුම උද්‍යෝගයක්. ක්‍රිකට් ක්‍රීඩාව උද්යෝගය අම්පාර, බදුල්ල, මොනරාගල වැනි ප්‍රදේශවල ව්‍යාප්ත කරනවට වඩා ත්‍රිකුණාමලය යාපනය වැනි ප්‍රදේශවලට ව්‍යාප්ත කරන්න පුළුවන්. ඒ පළාත්වලට අතීතයේ නැව්වලින් සුද්දො ගිහින් ක්‍රිකට් ගහපු ඉතිහාසයක් තිබෙනවා. අපි ඒව ගැනත් සලකල බලන්න ඕනැ. ක්‍රීඩාවන්වල තිබෙන උනන්දුව පහසුකම් මත ක්‍රීඩාවල සහභාගිත්වය මත ජාත්‍යන්තර පහසුකම් ද ලබාදිය යුතුය.වත්මන් ක්‍රීඩා ඇමැතිතුමා ගැන කොහොමද ආකල්පය.ක්‍රීඩා ඇමැතිවරුන් කීප දෙනෙක්ම ක්‍රීඩා අමාත්‍යාංශය පාලනය කළා. මෙවර ලැබී ඇති ක්‍රීඩා අමාත්‍යවරයා ගැන බලාපොරොත්තුවක් තියාගන්න පුළුවන්. රටේ ක්‍රීඩාවට අලුත් යමක් කළ හැකි පුද්ගලයෙක් ක්‍රීඩා අමාත්‍ය අලුත්ගමගේ මහතා.මෙරට ක්‍රීඩාවේදී ක්‍රීඩාවේ යහපත සඳහා එඩිතර, දූරදර්ශි තීන්දු ගත් ඇමැතිවරුන් දෙපළක් සිටියා. පළමුවැන්නා එස්. බී. දිසානායක මහතා. දෙවැන්නා ජොන්ස්ටන් ප්‍රනාන්දු මහතා. ඔවුන්ට අවශ්‍ය වෙලා තිබුණා ක්‍රීඩාවට යමක් කරන්න. ඒ නිසා ඇතැම් ක්‍රියාමාර්ග එඩිතරව ක්‍රියාත්මක කළා. මේ ඇමැතිවරයා තුළත් තියෙනව ඉදිරි දැක්මක්. පසුගිය මාස දෙකට ඔහු ක්‍රීඩාව ගැන, ප්‍රබල ලෙසින් අධ්‍යයනයක යෙදිල තිබෙනවා. කරුණු හොයල තියෙනවා.එතුමා කොහොමටවත් අතුරු පාලනවලට කැමැති කෙනෙක් නෙමෙයි. ඒ නිසා ලෝක කුසලාන ක්‍රිකට් තරගාවලිය අවසන් වුණාම ක්‍රිකට් අතුරු පාලනය අහෝසි වේවි.සුනිල් අභයවර්ධනඩේවිඩ් හෙයි (David Deron Haye)අන්තර්ජාතික බොක්සිං වළල්ලේ ශක්තිමත්ම මිනිසා ලෙස නමක් තැබූ වත්මන් ලෝක හෙවිවේට් බොක්සිං ශූරයා වෙයි.මේ වන විට 30 හැවිරිදි ඩේවිඩ් 1980 ඔක්තෝබර් 13 වැනිදා ලන්ඩනයේ ලැම්බෙත් හිදී උපත ලැබීය.2009 වසරේ නොවැම්බරයේ නිකොලොයි වැල්වි පරාජය කරමින් විශිෂ්ට ජයග්‍රහණයක් ලබමින් ලෝක බොක්සිං සම්මේලන ශූරතාව හිමිකර ගත්තේය. හෙවිවේට් පන්තියට එක්වීමට පෙර lineal Cruiser weight champion ශූරතාව හිමිකර ගෙන සිටි ඩේවිඩ් මේ වන විට ලෝක බොක්සිං සම්මේලනය, ලෝක බොක්සිං කවුන්සිලය, ලෝක බොක්සිං සංවිධානය සහ The Ring  සඟරාව යන ශූරතාවල හිමිකරුවා ද වෙයි.දෙවරක් ලෝක හෙවිවේට් බොක්සිං ශූරතාව දිනා සිටි හිටපු ඇමරිකානු ක්‍රීඩක ජෝන් රුයිස් 2010 අපි‍්‍රයෙල් 23 වැනිදා පරාජය කළ ඩේවිඩ්, 2010 නොවැම්බර් 13 වැනිදා ඔලිම්පික් රන් පදක්කම දිනූ පළමු බ්‍රිතාන්‍ය බොක්සිං ක්‍රීඩකය ඕඩ්ලි හැරිසන් පරාජය කරමින් සිය ශූරතාවයේ අපරාජිත බව රැක ගත්තේය. ඒ නිසාම 2010 වසරේ BBC Sport Personality of the year  සම්මානය ලබමින් ලෝකයේ බොක්සිං ක්‍රීඩාව පිළිබඳව සිය නාමයට ගෞරවයක් ලබාගත් ඩේවිඩ් එදා මෙදා තුර සහභාගි වූ තරග අතරින් පරාජයට පත්වී ඇත්තේ කාල් තොම්සන්ට පමණි.2010 ඔක්තෝබර් 20 වැනි බදාදා ඇන්ග්ලියා රස්කින් සරසවිය මගින් ගෞරව ආචාර්ය උපාධියක් පිරිනැමීමෙන් ගෞරවාදරයට පත්වුණු ඩේවිඩ් හෙයි එක් දරු පියෙකි. ඔහුගේ බිරිය නටාෂාය. එකම පුතු කැසියස් වෙයි.2011 වසරේ එළඹෙන සිය 31 වැනි උපන් දිනයෙන් පසු අන්තර්ජාතික බොක්සිං වළල්ලට සමුදීමට තීරණය කර ඇති ඩේවිඩ් ගේ අකුණු පහරක් ලෙසින් පතිත වන දකුණත් පහර නැතිවීම ප්‍රතිවාදීන්ට සතුටට කරුණක් ම වේවි.- ඉඳුනිල් වීරරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>30</day>
    </date>
    <link>http://www.silumina.lk/2011/01/30/_art.asp?fn=ay1101305</link>
    <topic>මුලර්ස් කොටස් කෝටි 8 ක් අලෙවි වෙයි</topic>
    <author>තාරක වික්‍රමසේකර</author>
    <content>කොටස් වෙළෙඳ පොළේ දෛනික ගනුදෙනුවල එතරම් කැපී පෙනෙන වෙනස්කම් සතිය ආරම්භයේදී දක්නට නොවිණි. මුල්‍ය සමාගම් සහ බැංකු සංචාරක හෝටල්, වැවිලි කර්මාන්ත, රෝහල්, ඉදිකිරීම් කර්මාන්ත සියල්ලේම දක්නට තිබුණේ එකම ආකාරයේ අඩු වැඩිවීම්ය.එක් සංචාරක හෝටලයක කොටසක මිල ඉහළ යද්දී තව සමාගමක කොටසක් පහළ ගියේය. සඳුදා දිනයේදී ගලධාරි හෝටලයක කොටසක මිල රුපියල් 37.70 සිට 37.50 දක්වා අඩුවිය. එසේම ට්‍රාන්ස් ඒෂියා සමාගමේ කොටසක මිල ද රුපියල් 219 සිට 200 දක්වා අඩු විය.එහෙත් පෙගාසස්, ටැංජරීන්, රේණුකා සිටි හෝටල්වල කොටස් මිල ඉහළ ගියේය.එසේම කොමර්ෂල් බැංකුව, සෙලාන් බැංකුව, නේෂන්ස් ට්‍රස්ට්, එල්.බී. ෆිනෑන්ස් සමාගම්වල කොටස් මිල ඉහළ ගිය අතර ඩී.එෆ්.සී.සී, සෙලාන් බැංකුව (ඡන්ද බලය රහිත) සෙන්ට්‍රල් ෆිනෑන්ස් සමාගම්වල කොටස් මිල අඩු විය.අඟහරුවාදා දිනයේදී මේ තත්ත්වයේ එතරම් කැපී පෙනෙන වෙනසක් සිදු නොවූ නමුත් යම් මට්ටමකට කොටස් මිලේ අඩුවීමක් දක්නට ලැබුණි.කෙසේ වුවත් පසුගිය වසර අවසානයේ වෙළෙඳපොළට පිවිසි සමාගම්වල කොටස් මිලේ ඉහළ යාමේ ප්‍රවණතාවේ අඩුවක් වී නොතිබුණි. ඔඩෙල් සමාගමේ කොටසක් සඳුදා දින අවසන් වන විට රුපියල් 45.50 ක මිලක සිටි අතර එය අඟහරුවාදා දිනය අවසන් වන විට පැවතියේ රුපියල් 45.00 ක් ලෙසිනි. සිංගර් ෆිනෑන්ස් සමාගමේ කොටසක මිල ද එදින 47.90 ක්. එය අඟහරුවාදා දිනය නිමා වන විට රුපියල් 46.80 ක් ලෙසින් පැවතුණි. ලාෆ් ගෑස් සමාගමේ කොටසක මිල සඳුදා පැවතියේ රුපියල් 48.30 ක් ලෙසිනි. එය අඟහරුවාදා රුපියල් 49.60 ක් බව දැක්වුණි.එම සමාගමේ ඡන්ද බලය රහිත කොටසක මිල ද ඒ හා ආසන්න අගයක පැවතුණි. ස¼ුදුදා දිනය නිමා වන විට මිලංකා මිල දර්ශකය පැවතියේ ඒකක 7298.57 ක් ලෙසින් වන නමුත් අඟහරුවාදා එය ඒකක 7240.92 ක් දක්වා අඩුවිය. එසේම සමස්ත කොටස් මිල දර්ශකය ද සඳුදා දින පැවතියේ ඒකක 7261.37 ක් ලෙසින් වන නමුත් එය අඟහරුවාදා වන විට ඒකක 7225.24 ක් දක්වා අඩුවිය.කොටස් වෙළෙඳ පොළ ගනුදෙනු ප්‍රමාණය සලකා බැලීමේදී ගිය සතියේ සිකුරාදා දිනය අවසන් වන විට පැවති ගනුදෙනු සංඛ්‍යාව ඉක්මවා සඳුදා ගනුදෙනු සංඛ්‍යාව ඉදිරියට ආවේය. සිකුරාදා ගනුදෙනු සංඛ්‍යාව 31497 ක් වූ නමුත් සඳුදා ඒ සංඛ්‍යාව 32491 ක් විය. අඟහරුවාදා ගනුදෙනු සංඛ්‍යාව 27461 ක් විය.සඳුදා දින ටෙස් ඇග්‍රෝ සමාගමේ කොටස් දෙකෝටි අසූහය ලක්ෂ හැත්තෑ තුන්දහසක් අලෙවි විය. ඒ දින වැඩිම කොටස් සංඛ්‍යාවක් අලෙවි වූයේ ‘අමානා’ සමාගමේය. එහි කොටස් හාර කෝටි පනස්හය ලක්ෂ පනස් හත්දහස් තුන් සීයක් (45 657 300) අලෙවි විය.මුලර්ස් සමාගමේ ද එක්කෝටි හතලිස් එක් ලක්ෂ විසි එක් දහස් හයසියයක් අලෙවි විය.විශාල අගය පරාසයකට එදින කොටස් මිල ඉහළ නොගිය නමුත් අගය පහළ වැටීම් විශාල අගයකින් සිදුවිය. මොරිසන්ස් සමාගමේ කොටසක මිල රුපියල් 1600 සිට 1400 ක් දක්වා රුපියල් 200 කින් අඩු වීම මෙහිලා විශේෂයෙන් කැපී පෙනේ.අඟහරුවාදා දින ද ඉහළ යාම් එතරම් විශාල අගයකින් සිදු නොවුණ නමුත් පහළ යාම් ද පෙරදින මෙන් වැඩි අගය පරාසයකින් සිදු විය.වටපොළ ඉන්වෙස්ට්මන්ට් සමාගමේ කොටසක් සඳුදා දින රුපියල් 4000 කට අලෙවි වූ අතර අඟහරුවාදා එය 4300 ක් දක්වා ඉහළ ගියේය.අඟහරුවාදා මුලර්ස් සමාගමේ කොටස් අටකෝටි හැත්තෑහතර ලක්ෂ හතලිස් දෙදහසක් අලෙවිවීම ද එදින කැපී පෙනුණ අතර ගුඩ් හෝප් සමාගමේ කොටසක් රුපියල් 800 සිට 693.90 ක් දක්වා රුපියල් 106.10 කින් අඩුවීම ද කැපී පෙනුණා.තාරක වික්‍රමසේකරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>30</day>
    </date>
    <link>http://www.silumina.lk/2011/01/30/_art.asp?fn=aj1101301</link>
    <topic>ලෝකයේ විශාලතම OEM නිෂ්පාදකයා ශ්‍රී ලංකාවේ මිලියන 50ක ආයෝජනයක</topic>
    <author/>
    <content>ලෝකයේ විශාලතම OEM නිෂ්පාදකයා ශ්‍රී ලංකාවේ මිලියන 50ක ආයෝජනයකඊසිස් ටෙක්නොලොජීස් ලෝකයේ විශාලතම නියම උපකරණ නිෂ්පාදකයා (OEM) වන ෆොක්ස්කෝන් සමඟ එක්ව මෙරට පරිගණක තාක්‍ෂණයේ දියුණුවට සිය කැපවීම නැවතත් ප්‍රදර්ශනය කළේය. ඒ සඳහා කොළඹදී පැවැති ප්‍රවෘත්ති සාකච්ඡාවකට ෆොක්ස්කෝන් හි මැද පෙරදිග ඉන්දියාව සහ අපි‍්‍රකානු කලාපය භාර අලෙවි අධ්‍යක්‍ෂ අනිෂ් රහමන් සහභාගි විය.ෆොක්ස්කෝන් ටෙක්නොලොජි සමාගම ලෝකයේ ප්‍රධානතම පරිගණක සන්නිවේදන උපකරණ සහ පාරිභෝගික ඉලෙක්ටෙ‍්‍රානික උපකරණ නිෂ්පාදන සමාගම් සඳහා ඒකාබද්ධ නිර්මාණ, ඒකාබද්ධ සංවර්ධන, නිෂ්පාදන එකලස් කිරීමේ සහ අලෙවියෙන් පසු සේවා සපයන මුල් පෙළේ සමාගමකි.ඊසිස් ටෙක්නොලොජීස් ශ්‍රී ලංකාවේ ප්‍රධානතම පරිගණක දෘඩාංග බෙදා හැරීමේ සමාගම බවට වර්ධනය වී ඇත. එය ප්‍රධානතම ජාත්‍යන්තර වෙළෙඳ නාම වන ඉන්ටෙල්, ගිගා බයිට්ස්, AOC LCD මොනිටර්ස්, සැම්සුන් දෘඩ තැටි ධාවක වැනි විශාල නිෂ්පාදන සංඛ්‍යාවක් මෙරට තුළ බෙදා හරී. එය 2010 වසරේ සිට ෆොක්ස්කෝන් මදර්බෝඩ් ශ්‍රී ලංකාව තුළ බෙදා හැරීම ආරම්භ කළේය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>30</day>
    </date>
    <link>http://www.silumina.lk/2011/01/30/_art.asp?fn=aj1101302</link>
    <topic>මාලඹේ පුංචි කාර් නිවස නව නිවහනකට</topic>
    <author/>
    <content>මාලඹේ පුංචි කාර් නිවස නව නිවහනකටමාලඹේ පුංචි කාර් නිවස මාලඹේ, කඩුවෙල පාරේ ඉදිකළ දැවැන්ත වාහන අංගණය සහ නවීනතම තාක්‍ෂණික පහසුකම්වලින් යුතු කාර්යාල සංකීර්ණය විවෘත වන අතර, ලීසිං ආයතන තුනක් ද, රක්‍ෂණ නියෝජිත කාර්යාලයක් ද, වාහන පරීක්‍ෂණ ඒකකයක් ද මේ පරිශ්‍රය තුළම විවෘත වෙයි.කොමර්ෂල් ලීසිං, එල්.බී. ෆිනෑන්ස් සහ සිංගර් ෆිනෑන්ස් ශාඛා කාර්යාල පිහිටුවනු ලබන ෆිනෑන්ස් ආයතන වෙයි. පුංචි කාර් නිවසේ වාහනවලට පමණක් නොව දිවයිනේ කොතැනකින් වාහනයක් ගත්තත් මෙම ස්ථානයේ දී ෆිනෑන්ස් පහසුකම් ලබා ගැනීමට පාරිභෝගිකයින්ට හැකිවෙයි. එසේම වාහන හිමිකරුවන්ට ද තම වාහනවලට අදාල ලියකියවිලි මෙම ස්ථානයේ දීම අදාල ලීසිං සමාගම් වෙත භාර දීමටත්, ඊට අදාළ චෙක්පත් ලබා ගැනීමටත් හැකියාව ලැබේ.ජනශක්ති රක්‍ෂණ සමාගමේ නියෝජිත කාර්යාලයක් ද මෙම පරිශ්‍රයේම විවෘත වෙයි. පුංචි කාර් නිවසේ වාහන පරීක්‍ෂණ ඒකකයද විවෘත වෙයි. මේ අනුව පුංචි කාර් නිවසට විකිණීම සඳහා භාර ගැනෙන සියලුම වාහන මෙම පරීක්‍ෂණ ඒකකයේ දී පූර්ණ පරීක්‍ෂාවකට ලක් කෙරේ. විවිධ ගැටලු සහිත වාහන මෙහිදී හඳුනාගනු ලබන අතර ඒවා විකිණීමට භාර නොගැනේ.වාහනවල ලියකියවිලිවල නිරවද්‍යතාව ද කාර්යාලය තුළ දී අනිවාර්ය පරීක්‍ෂාවකට ලක් වේ. එහි යම් ගැටළුවක් ඇත්නම් ඒ පිළිබඳව වාහන හිමිකරුවන් දැනුවත් කෙරේ. ලියකියවිලි ගැටලු සහිත කිසිදු වාහනයක් පුංචි කාර් නිවස මඟින් විකිණීම සඳහා භාර නොගැනේ.හේලීස් කන්සියුමර් ශ්‍රී ලංකාවේ ක්‍රිකට් ක්‍රීඩාවේ වර්ධනය සඳහා පසුගියදා ශ්‍රී ලංකා ක්‍රිකට් සහ කොළඹ කෝල්ට්ස් ක්‍රිකට් සමාජය සමඟ විශේෂ එකඟතාවයකට පිවිසියේය. එම එකඟතාවට අනුව ක්‍රිකට් සමාජවල ක්‍රීඩා කරන ක්‍රීඩකයන්ගේ කෞෂල්‍යයන් දියුණු කර ගැනීම සඳහා හා ඔවුන්ට ජාතික තලයට පිවිසීම සඳහා අවශ්‍ය අතහිත හේලීස් කන්සියුමර් වෙතින් ලැබෙනු ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>30</day>
    </date>
    <link>http://www.silumina.lk/2011/01/30/_art.asp?fn=aj1101303</link>
    <topic>කොමර්ෂල් ටෙලර් යන්ත්‍ර ලංකා ඔරික්ස් ලිසිං ශාඛාවල</topic>
    <author/>
    <content>කොමර්ෂල් ටෙලර් යන්ත්‍ර ලංකා ඔරික්ස් ලිසිං ශාඛාවලලංකා ඔරික්ස් ෆිනෑන්ස් සමාගමේ කළමනාකාර අධ්‍යක්‍ෂක හා ප්‍රධාන විධායක නිලධාරී බ්‍රින්ඩ්ලි ද සිල්වා, LOLC සමූහයේ නියෝජ්‍ය සභාපති ඉෂාර නානායක්කාර, එහි කළමනාකාර අධ්‍යක්‍ෂක හා ප්‍රධාන විධායක නිලධාරි කපිල ජයවර්ධන, කොමර්ෂල් බැංකුවේ කළමනාකාර අධ්‍යක්‍ෂක අමිත ගුණරත්න, එහි නියෝජ්‍ය සාමාන්‍ය අධිකාරී (මෙහෙයුම්) සනත් බණ්ඩාරනායක සහ ප්‍රධාන තොරතුරු නිලධාරී රොහාන් මුත්තයියා මහත්වරු ගිවිසුම අස්සන් කිරීමේ අවස්ථාවට එක්වී.ලංකා ඔරික්ස් ලීසිං (LOLC)  සමූහයේ තෝරාගත් ශාඛාවල කොමර්ෂල් බැංකුවට අයත් ATM යන්ත්‍ර සවි කිරීම මඟින් පාරිභෝගිකයන්හට පුරෝගාමී සේවාවක් ලබාදීම උදෙසා LOLC සමූහයේ සාමාජිකයෙකු වන ලංකා ඔරික්ස් ෆිනෑන්ස් සමාගම හා කොමර්ෂල් බැංකුව පසුගිය දින ගිවිසුමකට අත්සන් තැබීය.වර්තමානයෙහි කොමර්ෂල් බැංකුවට අයත් ATM  ජාලයේ යන්ත්‍ර දිවයින පුරා 400 ටත් අධික ප්‍රමාණයක් පිහිටා ඇත. නව එකඟතාව මගින් ලංකා ඔරික්ස් ෆිනෑන්ස් සමාගමේ ඉතුරුම් ගිණුම් හිමියන්ට දිවයින පුරා ඇති කොමර්ෂල් බැංකු ATMයන්ත්‍ර මගින් එම කටයුතු කර ගැනීමට හැකි වනු ඇත. එමෙන්ම කොමර්ෂල් බැංකුවේ කාඩ් හිමි ගැනුම්කරුවන්ට ද තම බැංකු ශාඛාවල යන්ත්‍ර මගින් මෙන්ම, LOLC සමූහයේ ශාඛාවල පිහිටුවීමට නියමිත නව ATMයන්ත්‍ර මගින්ද සිය ගනුදෙනු කර ගැනීමට හැකි වනු ඇත.මෙම අභිනව ගිවිසුම මගින් LOLC සමූහයේ සහ කොමර්ෂල් බැංකු ගනුදෙනුකරුවන් හට දැවැන්ත ජාල ද්විත්වයක් ඔස්සේ වඩාත් පුළුල් සේවාවක් ලබා ගැනීමේ අවස්ථාව සැලසේ.මේ නව ක්‍රියාන්විතය පිළිබඳ සිය අදහස් දැක්වූ LOLC සමූහයේ කළමනාකාර අධ්‍යක්‍ෂක කපිල ජයවර්ධන මහතා, ‘ලංකා ඔරික්ස් ෆිනෑන්ස් සමාගමේ ඉතුරුම් ගිණුම් හිමියන්ට අපගේ සමූහයට එක්වන නව ATM ජාලය නිසා දැන් වරප්‍රසාද වැඩි සේවාවක් ලබා ගත හැකිය. එමෙන්ම අපගේ ගැනුම්කරුවන්ට වඩාත් විශිෂ්ට සේවාවක් ලබා දීමේ අරමුණින් අපගේ සේවා සැපයීම තවත් වැඩි දියුණු කිරීමට අප නිරන්තරයෙන්ම උත්සාහ දරමින් සිටින්නෙමු’ යැයි අවධාරණය කළේය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>30</day>
    </date>
    <link>http://www.silumina.lk/2011/01/30/_art.asp?fn=aj1101304</link>
    <topic>කොණ්ඩා මෝස්තර හා රූපලාවණ්‍ය අධ්‍යාපනය ජගත් ප්‍රමිතීන්ට අනුව නවීකරණය වෙයි</topic>
    <author/>
    <content>කොණ්ඩා මෝස්තර හා රූපලාවණ්‍ය අධ්‍යාපනය ජගත් ප්‍රමිතීන්ට අනුව නවීකරණය වෙයිවරලත් මානව සම්පත් නීතිඥ සී.බී. ප්‍රනාන්දු මහතා, ශ්‍රී ලංකා කොණ්ඩා මෝස්තර හා රූපලාවණ්‍ය ශිල්පීන්ගේ සංගමයේ ආරම්භක සභාපතිනිය නයනා කරුණාරත්න, සිටි ඇන්ඩ් ගිල්ඩ්ස් හි දකුණු ආසියානු කලාපීය කළමනාකරු මෆ්ති හසීම්, ශ්‍රී ලංකා කොණ්ඩා මෝස්තර හා රූපලාවණ්‍ය ශිල්පීන්ගේ සංගමයේ සභාපතිවරයා රායකා ජයසූරිය මහත්මිය  IHB ආයතනය විවෘත කිරීමේ අවස්ථාවට එක්වී.කොණ්ඩා මෝස්තර සහ රූපලාවණ්‍ය පිළිබඳ ජාත්‍යන්තරව පිළිගත් සුදුසුකම් ලබාදෙන ආයතනයක් ලෙස IHB ආයතනය හැඳින්විය හැකිය. දේශීය කොණ්ඩා මෝස්තර ශිල්පීන්ගේ, රූපලාවණ්‍ය ශිල්පීන්ගේ හා බාබර් ශිල්පීන්ගේ හැකියාවන් වර්ධනය කිරීමේ අරමුණින් මෙම ආයතනය පිහිටුවා ඇත.ක්ෂේත්‍රය සඳහා අවශ්‍ය ජාත්‍යන්තරව පිළිගත් සුදුසුකම් හා හැකියාවන් ලබා ගැනීමේ අවකාශය ඔවුනට ඒ තුළින් උදා වන අතර තමන් කැමති භාෂාවකින් එම පුහුණුව ලබා ගැනීමටද හැකිවෙයි. මෙය ආරම්භ කර ඇත්තේ ශ්‍රී ලංකා කොණ්ඩා මෝස්තර සහ රූපලාවණ්‍ය ශිල්පීන්ගේ සංගමය විසිනි.කොණ්ඩා මෝස්තර හා රූපලාවණ්‍ය ක්ෂේත්‍රය ශීඝ්‍රයෙන් වර්ධනය වීමත් සමඟ වෘත්තිය හා සුදුසුකම්ලත් කොණ්ඩා මෝස්තර ශිල්පීන්ගේ අවශ්‍යතාවය ඉතා වැදගත්. එසේම බොහෝ අවස්ථාවලදී විෂය පිළිබඳව ප්‍රායෝගික දැනුම තිබුණත් ඔවුන්ට නිසි සුදුසුකම්වල හිඟයක් පවතී.එපමණක් නොව කොණ්ඩා මෝස්තර හා රූපලාවණ්‍ය පිළිබඳ වෘත්තිය අධ්‍යාපනය ජාත්‍යන්තරව පිළිගත් හා අපේක්ෂිත ප්‍රමිතීන්ට ගැළපෙන අයුරින් නව්‍යකරණය වී නැත.එබැවින් මෙම අවශ්‍යතාවය සම්පූර්ණ කිරීමට  IHB වෘත්තිය අධ්‍යාපනය හඳුන්වා දීම බලාපොරොත්තු වන අතරම එමඟින් සමාජයේ මෙම අංශය තවදුරටත් පුළුල් කිරීමට හැකිවෙනු ඇත.මෙම ආයතනයේ ප්‍රධාන කාර්ය වන්නේ දේශීයව මෙන්ම ජාත්‍යන්තරව පිළිගත් කොණ්ඩා මෝස්තර හා රූපලාවණ්‍ය ප්‍රතිකාර පිළිබඳ විභාග ඉංගී‍්‍රසි, සිංහල හා දෙමළ භාෂාවලින් පැවැත්වීමයි.මෙරටේ කොණ්ඩා මෝස්තර ශිල්පීන්ගේ හා රූපලාවණ්‍ය ශිල්පීන්ගේ දැනුම හා ප්‍රමිතිය ඉහළ නැංවීමත් ඔවුන්ට විදේශීය රැකියා වැනි අනෙකුත් අවස්ථාවන් උදාකරදීමත් මනා කොණ්ඩා මෝස්තර ශිල්පීන් ලෙස ආත්ම විශ්වාසය ගොඩනැංවීමට පදනම සකස් කිරීමත් ආයතනයේ දැක්මයි.” යනුවෙන් ශ්‍රී ලංකා කොණ්ඩා මෝස්තර ශිල්පීන්ගේ සංගමයේ සභාපති රායකා ජයසූරිය මහත්මිය පැවසුවාය.ඔවුන්ගේ ඉදිරිපත් කිරීමේ හා සන්නිවේදන හැකියාව, ඔවුන්ගේ සෞඛ්‍ය, ආරක්ෂාව හා පාරිභෝගික සත්කාරය ආදිය ද සලකා බලනු ලබයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>30</day>
    </date>
    <link>http://www.silumina.lk/2011/01/30/_art.asp?fn=aj1101305</link>
    <topic>ගුවන් හමුදා රග්බි කණ්ඩායමට ජනශක්ති අනුග්‍රහය</topic>
    <author/>
    <content>ගුවන් හමුදා රග්බි කණ්ඩායමට ජනශක්ති අනුග්‍රහයඑයාර් කොමදෝරු විජිත ගුණරත්න (ශ්‍රී ලංකා ගුවන් හමුදාවේ රග්බි සභාපති), එයාර් චීෆ් මාෂල් රොෂාන් ගුණතිලක, ඉමති මරික්කාර් (පුහුණුකරු/ ශ්‍රී ලංකා ගුවන් හමුදාවේ රග්බි කණ්ඩායම), ගෲප් කැප්ටන් හර්ෂ ප්‍රනාන්දු (අණදෙන ක්‍රීඩා නිලධාරි), චන්ද්‍රා ෂාෆ්ටර් (නියෝජ්‍ය සභාපති/ ජනශක්ති ඉන්ෂුවරන්ස්) ප්‍රකාශ් ෂාෆ්ටර් (කළමනාකාර අධ්‍යක්ෂ) ඉන්ෂුවරන්ස්, රවි ලියනගේ (සාමාන්‍යාධිකාරි/ වෙළෙඳ හා අලෙවි) මහත්වරුන් ගිවිසුම අස්සන් කරන අවස්ථාවට එක්වී2011 වසරේ ශ්‍රී ලංකා ගුවන් හමුදා රග්බි කණ්ඩායමේ අනුග්‍රාහකයා වශයෙන් ජනශක්ති ඉන්ෂුවරන්ස් සමාගම ගිවිසුම් අත්සන් කරයි. ජනශක්ති වෙළෙඳ හා අලෙවි සාමාන්‍යාධිකාරි රවි ලියනගේ මහතා පැවසුවේ ශ්‍රී ලංකා ගුවන් හමුදාවේ රග්බි කණ්ඩායමේ හවුල්කරුවෙකු වීමට ලැබීම ගැන ජනශක්ති සමාගම සාඩම්බරයට පත් වන බවයි.ජනශක්ති ඉන්ෂුවරන්ස් සමාගම සමඟම ශ්‍රී ලංකා ගුවන් හමුදාවේ රග්බි කණ්ඩායම ශූරයන් වනු අපට දැකීමට හැකි වනු ඇතැයි ද ලියනගේ මහතා කියයි.ශ්‍රී ලංකා ගුවන් හමුදාපති එයාර් චීෆ් මාෂල් රොෂාන් ගුණතිලක මහතා අදහස් දක්වමින් මේ අනුග්‍රාහකත්වය අපට අපගේ පුහුණු උපකරණ දියුණු කර ගැනීමටත් ක්‍රීඩකයන්ගේ උන්නතිය සඳහා ආයෝජනය කරමින් තත්ත්වය ඉහළ නංවා ගැනීමටත් උපකාරයක් වනවා. ශ්‍රී ලංකා ගුවන් හමුදාවේ රග්බි කණ්ඩායම සඳහා අප මේ වසරේ දී සැලසුම් රැසක් සකස් කොට තිබෙනවා.මේ වසරේ දී අපගේ අපේක්ෂාව වන්නේ රග්බි ලීගයන් අතර ශූරයාවීම හා ජාතික රග්බි කණ්ඩායමට ශ්‍රී ලංකා ගුවන් හමුදාවේ ක්‍රීඩකයන් වැඩි සංඛ්‍යාවක් ඇතුළත් කිරීමයි.”කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>30</day>
    </date>
    <link>http://www.silumina.lk/2011/01/30/_art.asp?fn=aj1101306</link>
    <topic>උතුරුමැද හොඳම ව්‍යවසායක සම්මානය දිනා</topic>
    <author/>
    <content>උතුරුමැද හොඳම ව්‍යවසායක සම්මානය දිනාශ්‍රී ලංකා වාණිජ කර්මාන්ත සහ කෘෂිකර්ම මණ්ඩලය විසින් පසුගියදා පවත්වන ලද සම්මාන ප්‍රදානෝත්සවයේදී උතුරු මැද පළාතේ හොඳම ව්‍යවසායකට හිමි සම්මානයත්, උතුරු මැද පළාතේ සුළු පරිමාණ ව්‍යාපාර අංශයෙන් ප්‍රථම ස්ථානයත් ගිරිතලේ සරුබිම හොටෙල් අධිපති ශ්‍යාමලි දීප්තිකා මහත්මිය දිනාගත්තාය. ගියවර ප්ලැටිනම් සම්මානය දිනාගත් රුවන් ගුණසේකර මහතා අතින් ශ්‍යාමලී මහත්මිය එම සම්මානය ලබාගත් අයුරු.ඩයලොග් පාරිභෝගිකයන්ගේ සහායෙන් ඩයලොග් සමාගම රැස් කළ රුපියල් ලක්ෂ 50ක මුදලින් මිලට ගත් වියළි ආහාර, කිරිපිටි, පානීය ජලය සහ සනීපාරක්ෂක ද්‍රව්‍ය තොගය ඩයලොග් ප්‍රධාන විධායක නිලධාරි ආචාර්ය හාන්ස් විජයසූරියගේ සහභාගිත්වයෙන්, විදුලි සංදේශ නියාමන කොමිසමේ අධ්‍යක්ෂ ජනරාල් අනූෂ පැල්පිට විසින්, ශ්‍රී ලංකා යුද හමුදාවේ නැඟෙනහිර කලාප කමාන්ඩර් මේජර් ජනරාල් බොනිෆස් පෙරේරා වෙත බාරදෙනු ලැබූ අයුරු.  බ්‍රැන්ඩික්ස් සමාගමේ කටුනායක පිහිටි ඇඟලුම් කර්මාන්තශාලාවේ එච්.ඒ.රමනි සමුද්‍රා පවුලට බ්‍රැන්ඩික්ස් සමාගම පරිත්‍යාග කළ ළිඳ.බ්‍රැන්ඩික්ස් සමාගම, කටුනායක මිනුවන්ගොඩ ප්‍රදේශවල පවුල් 25කට ජල සම්පාදන පහසුකම් ලබා දි ඇත.කටුනායක සහ මිනුවන්ගොඩ පිහිටි බ්‍රැන්ඩික්ස් ඇඟලුම් කර්මාන්තශාලාවල සේවයේ නියුතු පවුල් සඳහා බ්‍රැන්ඩික්ස් සමාගම මෙම ජල සම්පාදන පහසුකම් ඉදිකර ඇත.මේ ජල සම්පාදන ව්‍යාපෘති 25 මාස්ට් ඉන්ඩස්ට්‍රීස් සමාගමේ ඉන්ඩිපෙන්ඩන්ට් ක්ලයන්ට් ගෲප් හි සභාපති ජේම්ස් ශෝට්ස් මහතාට ගෞරව කිරීම සඳහා ඉදිකරන ලදී.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>30</day>
    </date>
    <link>http://www.silumina.lk/2011/01/30/_art.asp?fn=aj1101307</link>
    <topic>නව වෙළෙඳ ලාංඡනයක් සමඟ සියැට් ඉදිරියටම</topic>
    <author/>
    <content>නව වෙළෙඳ ලාංඡනයක් සමඟ සියැට් ඉදිරියටමසියැට් පසුගිය මාස 24 කාලය තුළ ලබා ගත් විශිෂ්ට වර්ධනයත් සමාගමේ පුළුල් අන්තර්ජාතික නියෝජනයත් සනිටුහන් කරන නව වෙළෙඳ ලාංඡනයක් හඳුන්වා දෙයි.නිල්, තැඹිලි හා සුදු යන වර්ණ 3 හි සංකලනයත් සමඟින් නව සියැට් වෙළෙඳ සලකුණ හඳුන්වා දී ඇත. 2009-10 කාලසීමාව තුළ සමාගමේ වෙනස්වීම් කළමනාකරණ වැඩපිළිවෙළේ සාර්ථකත්වය ඔස්සේ ළඟා කරගත් වර්ධනය මෙම නව සලකුණින් නියෝජනය කරයි.මෙම නව සලකුණ අන්තර්ජාතිකව ඉහළ පිළිගැනීමක් ඇති සියැට් සන්නාමයේ නිල ලාංඡනය ලෙස ලොව පුරා රටවල් 110 ක භාවිත වනු ඇත. සමාගමේ සෑම නිෂ්පාදනයක්ම මෙම නව ලාංඡනය යටතේ වෙළෙඳපොළට නිකුත් කෙරෙන බව සමාගම ප්‍රකාශ කළේය.සියැට් සමාගමේ කළමනාකාර අධ්‍යක්ෂ රන්දීප් නාරන්ග් මහතා අවධාරණය කළේ, සියැට් සමාගමේ සුවිශේෂී නව නිෂ්පාදන හඳුන්වා දීම්, නව අන්තර්ජාතික වෙළෙඳපළවල් කරා පිවිසීම, වෙළෙඳපොළ කොටසේ සිදුවූ කැපී පෙනෙන වර්ධනය හා ජන සමාජය සමඟ ඇති සමාගමේ දැඩි බැඳීම යන සියල්ල මෙම නව වෙළෙඳ සලකුණින් නියෝජනය කෙරෙන බවය.OCBT කාර්මික සරසවිය ව්‍යාපාර සහ තොරතුරු තාක්ෂණ පදනම් පාඨමාලාව සහ මෘදුකාංග ඉංජිනේරු පදනම් පාඨමාලාව අලුතෙන් හඳුන්වා දී ඇත. අ. පො. සාමාන්‍ය පෙළ විභාගයට පෙනී සිට ඉතා ඉක්මනින් දේශීය හෝ විදේශීය පිළිගත් උසස් අධ්‍යාපන ආයතනයකින් උපාධියක් ලබා ගෙන වෘත්තිකයකු වීමට අපේක්ෂා කරන තරුණ තරුණියන්ට ඒ සඳහා අවශ්‍ය ශක්තිමත් පදනම සකස් කිරීමේ අරමුණෙන් නව පාඨමාලා දෙක හඳුන්වා දී ඇතැයි ආයතනය කියයි.එම පාඨමාලා සාර්ථකව හදාරා නිම කරන සිසුන්ට දේශීය හෝ විදේශීය විශ්ව විද්‍යාලයක හෝ පිළිගත් උසස් අධ්‍යාපන ආයතනයක උපාධි පාඨමාලාවක් සඳහා ලියාපදිංචි වීමට පහසුකම් සලසයි.ඒ අනුව මෙම පාඨමාලාව හදාරන අයට නව යොවුන් වියේ දීම මාස හයක් වැනි කෙටි කාලයක් ඇතුළත, මූලික පුහුණුවක් ද සමඟ ඔවුන්ගේ උසස් අධ්‍යාපන සහ වෘත්තීය ජීවිතය සඳහා මූලික පදනම සකස් කර ගත හැකිය. අංක 120, හයිලෙවල් පාර, කිරුළපන, කොළඹ 06 යන ලිපිනයෙන් වැඩි විස්තර ලබාගත හැකිය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>30</day>
    </date>
    <link>http://www.silumina.lk/2011/01/30/_art.asp?fn=aj1101308</link>
    <topic>මොන්ටෙරෝ ස්පෝට් වෙළෙඳපළට</topic>
    <author/>
    <content>මොන්ටෙරෝ ස්පෝට් වෙළෙඳපළටයුනයිටඩ් මෝටර්ස් නොබෝදා මෙරට මහා මාර්ගවලට බලයේ සහ උසස් පැළැන්තියේ සංකලනයෙන් නිපදවා ඇති මුළුමනින්ම නවීන මිට්සුබිසි 2011 මොන්ටෙරෝ ස්පෝට් රථය හඳුන්වා දුන්නේය.නව රථය හඳුන්වාදීම සඳහා පැවති උත්සවයේදී කථා කළ යුනයිටඩ් මෝටර්ස් සභාපති රංජිත් ප්‍රනාන්දු මහතා යුනයිටඩ් මෝටර්ස් දශක හයකට වැඩි කාලයක් මුළුල්ලේ ගොඩනගා ගෙන සිටින කීර්තිනාමය සමඟින්, සමාගම ප්‍රතිඥාදී ඇති පරිදි සේවා මාලාවකින් යුත් සුපිරි සේවාවක් ගනුදෙනුකරුවන්ට නොකඩවා ලබාදීමට ක්‍රියා කර ඇතැයි ප්‍රකාශ කළේය.මේ නව රථය හඳුන්වාදීම අප සමාගමට ගනුදෙනුකරුවන්ට තිළිණ කිරීමට ඇති හොඳම දෙය අපගේ ලබාදීමේ අපගේ දීර්ඝ ඉතිහාසයේ තවත් පිටුවක ආරම්භය පමණයි යැයි ද ඒ මහතා කීය.ඉන්ටෙල් සමාගම Intel CORE ප්‍රොසෙසර් පවුලේ නව සාමාජිකයා හඳුන්වා දෙයි. ප්‍රොසෙසර් ග්‍රැෆික්ස් හරහා චිප්ස් මත ඉදි කෙරෙනු ආරක්ෂණීය අංග ගණනාවක් එක් කොට ඇත.වීඩියෝ තාක්ෂණයේ නවතම හඳුන්වාදීම් මෙම ප්‍රොසෙසර්ස් වෙතින් පිරිනැමේ. ලැප්ටොප් එකක විනාඩි 4 ක් තුළ නැරඹිය හැකි HD වීඩියෝ පටයක් අයිපොඩ් උපකරණයක නැරඹිය හැකි තත්ත්වයට තප්පර 16 ක කාලයක් තුළ දී අනුවර්තනය කිරීමට හෝ Intel WiDi 2.0 භාවිත කොට නෝට්බුක් එකකින්  HDTV  වෙත අනුවර්තනය කළ හැකි ය.ආකර්ෂණීය උපාංග සහ සේවා මෙන්ම 500 කට වැඩි ඩෙස්ක්ටොප් සහ ලැප්ටොප් තුළ ඉදිකෙරෙනු ප්‍රොසෙසර් ග්‍රැෆික්ස් සමඟ නවතම ග්‍රැෆික් අත්දැකීමක් පිරිනමන සුවිශේෂි ගිවිසුම් මෙම වසර පුරාම ලොව ප්‍රධානතම OEM තුළින් අපේක්ෂා කළ හැකි ය. බහු ජාතික සමාගම්වලින් මෙන්ම දේශීය චැනල් හවුල්කරුවන් විසින් පිරිනමන පද්ධති ශ්‍රී ලංකාවේ පවතී.නව උපාංග තුළ Intel Quick Sync Video සහ ලැප්ටොප් තිරයේ සිට රූපවාහිනී තිරය වෙත HD දත්ත යැවීමට බලාපොරොත්තු වන අයට දත්තවල ආරක්ෂාව සහ 1080න ඩ්ච් ඇතුළත් සමාගමේ සම්මාන දිනු නිෂ්පාදනයක් වන Intel Wirless Display (WiDi)  ඇතුළත් වේ.“මින් පෙර හඳුන්වා දුන් අනෙකුත් නිෂ්පාදනයන්ට වඩා මෙය ගණන ක්‍රියාකාරිත්වයෙන් සහ විවිධ හැකියාවන්ගෙන් වැඩි උසස් මට්ටමේ නිෂ්පාදනයක් යැයි” ඉන්ටෙල් ශ්‍රී ලංකා ආයතනයේ කළමනාකරු ඉන්දික ද සොයිසා මහතා පවසයි. “ආකර්ෂණීය ග්‍රැෆික් නිර්මාණ හැකියාවන්ගෙන් නව 2nd Generation Intel Core ප්‍රොසෙසර්ස් සමන්විත ය. අනුවර්තක ක්‍රියාකාරිත්වයන් සමඟ මෙම හැකියාවන් එක් වූ විට සෑම කෙනකුට ඇගයිය හැකි නවතම පරිගණක අත්දැකීමක් මෙමඟින් පිරිනමනු ඇතැයි ඒ මහතා කියයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>30</day>
    </date>
    <link>http://www.silumina.lk/2011/01/30/_art.asp?fn=aw1101301</link>
    <topic>ආදරේ නිසා ඇඟට රිංගූ භූතයෙක්</topic>
    <author>මතුගම මහින්ද විජේතිලක</author>
    <content>මිනිසා සිය ජීවිත කාලය තුළ ඇසින් දකින රූප හෙවත් පුද්ගලයන් හෝ වස්තු සම්පත් කෙරෙහි තණ්හාව මූලික වූ සිතින් දැඩි සේ අල්ලා ගනී. එය ආදරය කැමැත්ත නිසා හෝ තරහ අමනාප නිසා හෝ සිදු විය හැකිය.අවදියෙන් සිටින හැම මොහොතක ම ඇස ගැටෙන එවැනි රූප අනන්තය. එහෙත් එයින් ඉතා සුළු ප්‍රමාණයක් දැඩි සේ සිතින් අල්ලා ගැනීම නිසා ඒ පුද්ගලයා හෝ ගේ දොර ඉඩකඩම් ආදී සම්පත් පිළිබඳ සටහන සිතේ පැලපදියම් වේ. ගලේ කෙටූ අකුරක් සේ මතකය තුළ පවතී.ඒ මිනිසා මරණයට පත් වූ විට තමන් දැඩි සේ මමය මගේ යැයි කියාගෙන සිටි ඝන ශරීරය අතහැර දමා යන්නට ඔහුට සිදුවේ. එහෙත් අර සිතේ පැලපදියම් කොට ගත් දේවල් රැගෙන යයි. ඒවාට උපාදාන යැයි කියති. ඇස පමණක් නොව මුළු පංචේන්ද්‍රියයන්ගෙන් ගන්නා එවැනි අරමුණු එසේ උපාදාන වශයෙන් පවතී. තමන් දැඩි සේ ආදරය කළ දූදරු හිතවතුන් කෙරෙහි ඇලීමෙන් හෝ තරහකාරයන් සමඟ වෛරයෙන් හෝ මිය යන පුද්ගලයා ඔවුන් සමීපයෙහි ප්‍රේතයන් වී උපදින්නේ ඒ නිසාය. වස්තු සම්පත් කෙරෙහි ආශාවෙන් ඒ කැමැත්ත අත් හල නොහැකිව මිය ගියෝ ද ඒ වස්තු අසල ප්‍රේතයන්ව උපදිති.මේ මොරටුව ප්‍රදේශයේ පනස් පස් හැවිරිදි කාන්තාවක් අවුරුදු තිස් දෙකක් තිස්සේ එවැනි සිද්ධියක් නිසා දුක් විඳපු කතාවකි. ඇගේ නම ශ්‍රියානිය. දරු දෙදෙනෙකුගේ මවකි. ස්වාමිපුරුෂයා රැකියාවක නිරතය.මෙයින් අවුරුදු තිස් දෙකකට පෙර ඇය රෝගාතුරව ප්‍රතිකාර ගැනීමට රෝහල් ගතවූවාය. එහි දී ඇයට හෘදය රෝගයක් වැළඳී ඇතැයි ද රුධිර ධාවන අපහසුතා ඇති බව ද අනාවරණය වී හෘදය රුධිර නාල බද්ධ කිරීමක් ද සිදු කළේය. එහෙත් ඇයට පීඩා දුන් පපුවේ වේදනාව අඩු වූයේ නැත. එවිට වෛද්‍යවරු ප්‍රකාශ කළේ ඇයට රෝගයක් නැති බවය. අවසානයේ ඇය එයට ප්‍රතිකාර පතා ගුප්ත ගවේෂණ මධ්‍යස්ථානයකට පැමිණියාය.එහිදී ශ්‍රියානි ගේ ශරීරයෙන් භූතාත්මයක් ක්‍රියාත්මක විය.”කව්ද මේ ශරීරයට වෙලා ඉන්නෙ?””මං මේ ළමයගෙ තාත්තා””තාත්තා නම් තාත්තගේ නම කියන්න?””මම පීරිස්”මේ අතර ශ්‍රියානිගේ උදරය ගැහෙන්නට විය. ඉන්පසු අතක් ගැහෙන්නට විය.”අපි පන්සිල් ගමු ද?””හොඳයි ගමු. ගමු.”පීරිස්ගේ භූ®තාත්මය පන්සිල් පද උච්චාරණය කළත් වඳින්නට අත උස්සන්නට නොහැකිය.”හොඳයි ඉතින් මේ දුවට හිරිහැර කරන්න එපා. එයා දුක්විඳිනවානෙ””නෑ මම හිරිහැර කරන්නේ නෑ”කළුතර බෝධීන් වහන්සේ වෙත ගොස් බෝධි පූජා 21ක් තැබීමටත්, නිවසේ මස් මාළු, බිත්තර, කරවල භාවිතය අතහැර මේ කටයුතු සිදු කොට ආපසු පැමිණෙන ලෙසත් ශ්‍රියානිට නියම කෙළේය. ඒ දින 21 බෝධි පූජා තැබීමෙන් පසු ශ්‍රියානි නැවතත් එහි ආවාය.දින 21 ක් තිස්සේ ශ්‍රියානි සමඟ බෝධි පූජා පැවැත්වීමට සහභාගිවී සිටි පීරිස් ගේ භූ®තාත්මය කලින් හිටියාට වඩා දියුණු තත්ත්වයකට පත්ව සිටියේය. මල් පූජා කරන විට එයට අත ගසා සහභාගිවීමට හැකිවන පරිදි දෑත් ඉහළට ඔසවන්නටත් සාදු කියා අනුමෝදන් වීමටත් හැකියාව ලැබී තිබුණි. නැවත මේ භූතාත්මය සමඟ සාකච්ඡා කරන්නට යෙදුණි.”මේ කවුද?””මම පීරිස් නෙ මහත්තයෝ””නැහැ පීරිස් මළා””මොනවා මම මළා””ඔව්! පීරිස් මැරුණා. කෙනෙකු මැරුණාම ඒ අයගේ ශරීරයෙන් උපාදානස්කන්ධ සංයුතිය පිටවෙනවා. ඒ උපාදානස්කන්ධ සංයුතියෙන් උපන් භූතාත්මය තමයි ඔය ශ්‍රියානිගෙ ශරීරයට රිංගා ගෙන ඉන්නෙ.””ඉතින් මහත්තයෝ ශ්‍රියානි මගේ දුවනෙ?””නෑ. ශ්‍රියානි පීරිස්ගෙ දුව. පීරිස් මැරුණා. ඔබ වෙන කෙනෙක්.””මම වෙන කෙනෙක්?””ඔව් පීරිස් මැරුණා. පීරිස් ජීවත්ව ඉන්දැද්දි කරපු පින් පව් සමඟ සිතින් අල්ලාගෙන සිටි උපාදාන වලින් සකස් වූ වෙනත් සත්ත්වයෙක් ඔබ. ඔබ පීරිස් නොවෙයි දැන්.””මම පීරිස් නොවෙයි. ඔව්! මට මතකයි මම මැරුණ. මගේ අවමංගල කටයුතු කළාත් මතකයි. ඔව්; මහත්තයෝ එහෙනම් පීරිස් මැරුණා තමයි. දැනුයි මට තේරුම් ගියේ. එහෙම නම් ශ්‍රියානි මගේ නෙවෙයි.””ඔව්! ඔබ දැන් වෙනත් සත්ත්වයෙක්””ඔව් මහත්තයෝ””එහෙම නම් දැන් කියන්න බලන්න ඔබේ නම මොකක්ද කියලා””දන්නේ නැහැ මහත්තයෝ. මට නමක් නෑ””දැන් පීරිස් ආශාවෙන් අල්ලා ගෙන හිටිය දේවල් අතහැරලා හිත නිදහස් කර ගන්න. අපි පිංකමක් කරලා පින් දෙන්නම්. ඒ පින් අරගෙන ඔය ඉන්න තත්ත්වයට වඩා ඉහළට යන්න පුළුවන්. ඔය දුක්ඛිත බවෙන් මිදෙන්න. බලන්න පීරිස් මේ ශ්‍රියානිගෙ ශරීරයට රිංගා ගත්ත නිසා එයා අසනීප වුණා බඩ ඔපරේෂන් කළා. කකුල ඔපරේෂන් කළා. අත ඔපරේෂන් කළා. ශ්‍රියානි පීරිස්ගෙ දුව නම් පීරිස් එහෙම කරන්නෙ නැහැනෙ. දැන් ඔය ඉන්නෙ භූතාත්මයක්. ඒ නිසා අපි දෙන පින් අරගෙන ඉහළ තත්ත්වයකට යන්න.ගමේ පන්සලට දන් වේලක් දී එදින රාත්‍රි බෝධි පූජාවක් පවත්වා පින් අනුමෝදන් කරන ලෙස ද නැති බැරි දුප්පත් කෙනෙකුට අලුත් ඇඳුම් කට්ටලයක් දී පින් අනුමෝදන් කරන ලෙස ද ශ්‍රියානිට උපදෙස් ලැබුණි. ඒ කටයුතු ඉටුකොට නැවතත් නාගොඩවිතාන මහතා මුණගැසුණි. යළිත් පීරිස් ආවිශ්ට විය.”දැන් කොහොමද?””දැන් මට සතුටුයි””මොකද දැන් කල්පනාව?“”මහත්තයෝ මම පීරිස් නොවෙයි නම් ශ්‍රියානි මගෙ දුව නෙමෙයි නම් මම මෙයාගෙ ඇඟේ ඉන්න එක හරි නෑනෙ. මම යන්න කැමැතියි.””තමුන් කොහේටද යන්න කැමති?””මම ආසයි අනුරාධපුරේට යන්න”මේ දිනවල දන් පින් කටයුතුවලට වියදම් වූ බැවින් දැන්ම නම් අනුරාධපුරේ යා නොහැකි බව ශ්‍රියානි කීවාය.”නෑ නෑ උවමනා නෑ. මම මේ ළමයට හුඟක් කරදර කළා. දැන් අනුරාධපුරේ යන්න සල්ලිත් අමාරු ඇති. මට කළුතර බෝධීන් වහන්සේ ළඟට යන්නම්” යැයි භූතාත්මය කීවේය.මෙහි දී අපේ ගවේෂණයට ලක් වූ කාරණා කීපයකි. පීරිස් මිය ගියත් “ශ්‍රියානි මගේ දුවය” යන හැඟීම වෙනස් වී නැත. ඔහුගේ භූතාත්මය ශ්‍රියානි සොයාගෙන ආවේ ඒ ඇලීම නිසාය. සිය දියණියට ඇති ආදරය කොයිතරම් ද යනු ඔහුට තමන්ගේ මරණය පවා අමතක වී ඇත. එසේ නැතහොත් ඔහුගේ උපාදානස්කන්ධ සංයුතිය තුළ පවතින “දැනුම”, මරණයේ ස්වභාවය අවබෝධය ක්‍රියාත්මක වන්නේ සෘණාත්මකව ය. එවැනි භූතාත්ම මගේ නිවස, මගේ බිරිඳ, මගේ දරුවෝ යන දැඩි ඇලීමත් සමඟ ම එකට ජීවත් වේ.එහෙත් මෙහිදී පවතින බරපතල තත්ත්වය නම් ආදරය නිසා ඇලීමෙන් සිටින භූතයා ජීවත්වන්නේ ඒ ඇලී සිටින පුද්ගලයා ගේ ශරීරයේය. එවිට ඔහු යැපෙන්නේ ඒ ශරීරයෙනි. එය ඉතාම හානිදායක තත්ත්වයකි. එසේ සමහර භූතාත්ම, කෙනෙකුගේ ශරීරයට ඇතුළු වූ විට ඒ භූතයාට පෙර භවයේ වැළඳී තිබුණු රෝගාබාධවල ස්වභාවය හා වේදනාව ඔහුට ද වැළඳේ. මෙයින් බොහොමයක් වෛද්‍යවරුන්ට හසුවෙන්නේ ද නැත.සමහර කෙනෙක් කකුලක ආබාධයකින් නොන්ඩි ගසමින් සිටියා ද ඔහු මරණයට පත්ව භූතාත්මයක ඉපිද වෙනත් කෙනෙකුගේ ශරීරයට ආවිශ්ට වූ විට ඔහු ද නොන්ඩි ගසයි. මිනිස් ශරීරවලට රිංගා ගන්නා බොහෝ භූ®තයෝ පෙර භවයන්හි ඒ අයගේ ම ඥාතීහුය. කර්මානුරූපව ඒ ශරීරවලට රිංගා පීඩා කරන විට ඔවුන් පළවා හරින්නට ඇදුරන්ට හෝ වෙනත් කෙනෙකුට සාධාරණ අයිතියක් ඇද්දැයි සිතා බැලිය යුතුය. මේ භූතයෝ ද සත්ත්ව කොට්ඨාසයකි. ඔවුන්ද ජීවත්විය යුතුය. ඒ විශ්වධර්මතාවයේ නියමයකි. එසේ නම් කළ යුත්තේ කුමක්ද?එවැනි භූතයන් සමඟ සාකච්ඡා කොට ඔහු පෙර භවයේ කොයිතරම් පාපයන්හි යෙදුණත්, කුමක් හෝ ඔහු කළ කුසලයක් මතක් කැර දිය යුතුය. එවිට අඳුරෙන් අන්ධ වී තිබුණ ඔහුගේ සිතට පෙර පින මතක් වී සිත ප්‍රසන්නව පිනා යයි. ඔහු ඒ අඳුරෙන් මිදුණු විට, දන් පින් දී පින් අනුමෝදනා කළ යුතු වේ. සමහර භූතයෝ ආදරය නිසා ඇලී සිටින ශරීරයෙන් ඉවත් කරවන්නට උත්සාහ කරන විට හඬා වැළපෙති. සමහර භූතයෝ තරහ වෛරයෙන් පැමිණ රුධිරය හෝ වෙනත් ශරීර කොටස්වලින් යැපෙන විට උන් ඉවත් කරන්නට උත්සාහ කරන විට රෞද්‍ර වේ.දින 21ක් වැනි වැඩි කාලයක් බෝධි පූජා, දන් පැන් දීම් නියම කරන්නේ ඒ නිසාය. එසේ කටයුතු කරන විට භූතයා ද පිනට දහමට සිත යොමු කරයි. ඒ නිසා එවැනි අමනුස්සයන්ට පින් අනුමෝදන් කොට සිටි තත්ත්වයෙන් උසස් කැර ඔවුන් පින් දහම්වල අත ගසා, සාදු කියා සහභාගි විය හැකි පූජ්‍යස්ථානවලට යොමු කළ යුතුය. ඒ මිසක අමනුෂ්‍යයන් බැඳ දැමීම ද්වේෂ සහගත සිතින් සිදුකරන අකුසලයකි. විශාල මුදල් අයකරමින් ඇදුරන් විසින් කරනු ලබන බැඳ දැමීම් ඇත්තද? නැත්තද? සාර්ථකද? යන්න පවා හරිහැටි නොදැන අනුමානයෙන් කරනු ලබන්නකි. බුදුදහමේ හැටියට මෙත්තානිසංස සූත්‍රයේ සඳහන් පරිදි මෛත්‍රී කරන්නාට මිනිසුන් ප්‍රිය කරති. අමනුස්සයින් ප්‍රිය කරති. දෙවියෝ රකිති.වර්තමානය පිළිබඳ සිතන මිනිසා අධර්මරාගයෙන්, විෂම ලෝභයෙන් තමන්ගේ වාසිය ලේසිය හා මඩිය තදකැර ගැනීමට ම සිදු කළ පරිසර හානි නිසා විශ්ව ශක්තීන් පවා මිනිසාට දඬුවම් කරන තත්ත්වයක් උදාවී ඇත. මහ වැහි, නාය යෑම්, ගංවතුර නිසා ජන ජීවිතයට හානි පැමිණ ලක්ෂ ගණනින් අවතැන් වී දුක්විඳිති.මෙලොව බැරි නම් පරලොව හෝ යහපත් කැර ගන්නට නුවණැත්තෝ වහා ක්‍රියාකාරී විය යුතුය.මතුගම මහින්ද විජේතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>06</day>
    </date>
    <link>http://www.silumina.lk/2011/02/06/_art.asp?fn=aa1102061</link>
    <topic>ජාතියේ අභිවෘද්ධිය උදෙසා අසීරු තීරණ ගැනීමට සිදුවේවි</topic>
    <author>සුනිල් දයා අල්විස් කතරගම සිට...</author>
    <content>ජනප්‍රිය තීරණ ගෙන දරුවන්ගේ අනාගතය අඳුරු කරන්නේ නැහැ- ජනපතිසුනිල් දයා අල්විස් කතරගම සිට...ජනප්‍රිය තීරණ මත පමණක් රට ගොඩනැඟීම කළ නොහැකි බවත් ජාතියේ අභිවෘද්ධිය පිණිස අසීරු තීරණ ගැනීමට සිදුවන බවත් පවසන මහින්ද රාජපක්ෂ ජනාධිපතිතුමා ජනප්‍රිය තීරණ ගෙන දරුවන්ගේ අනාගතය අඳුරු කරනවාට වඩා අසීරු හා දුෂ්කර තීරණ මඟින් අනාගත දරුවන් ගේ ජීවිතවලට ආලෝකය උදා කිරීම ජාතියේ වගකීම බවත් පෙන්වා දෙයි.මහින්ද රාජපක්ෂ ජනාධිපතිතුමා මේ බව සඳහන් කෙළේ; කතරගමදී පැවැති 63 වැනි ජාතික නිදහස් සමරු උළෙලේදී ජාතිය අමතමිනි.මෙහිදී තවදුරටත් කරුණු අවධාරණය කළ ජනාධිපතිතුමා; ජාතියේ දරුවන් ගේ අනාගත අභිවෘද්ධිය පතා අසීරු හා දුෂ්කර තීරණ ගැනීමට පසුබට නොවන බවත් සඳහන් කෙළේ ය. නිදහස දිනා ගැනීම ජාතියක් හමුවේ තිබෙන අභියෝගයක්. ඒ නිදහස රැක ගැනීම ඊටත් වඩා අභියෝගයක්. රටක නිදහස් සටන එක් එක් කාල පරිච්ඡේදයකදී නිමා විය හැකි ය.නමුත් නිදහස රැක ගැනීමේ කාර්යය සදාකල්හිම පවතින්නේ ය. එය ඉවසීමෙන්, අවදියෙන්, රට ගැන ආදරයෙන් නිරන්තරයෙන් කළ යුතු මහා අරගලයක් බව ද පැවසූ ජනාධිපතිතුමා; නිදහස දිනා ගැනීම සේම එය මාතෘ භූමියේ තහවුරු කිරීමට කිසිදා කිසිවෙක් නොගත් යෝධ පියවර රැසක් වත්මන් රජය විසින් ක්‍රියාත්මක කළ බවත් පැවසීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>06</day>
    </date>
    <link>http://www.silumina.lk/2011/02/06/_art.asp?fn=aa110206_2</link>
    <topic>දේශපාලන රෝගීන් මැද මා නිරෝගීව ඉන්නවා</topic>
    <author/>
    <content>- ජනපතිකටකතා වගේම අසත්‍ය මඩ ප්‍රචාරය කරන පිරිස් තමා දකින්නේ දේශපාලන රෝගීන් ලෙස බව සඳහන් කළ මහින්ද රාජපක්ෂ ජනාධිපතිතුමා මොවුනට එම රෝග තිබුණාට තමා හොඳ සෞඛ්‍ය තත්ත්වයෙන් පසුවන බව බුත්තලදී දැයට කිරුළ ප්‍රදර්ශනය විවෘත කරමින් පෙරේදා (5) පැවැසීය.මාතෘ භූමියට ද්‍රෝහිකම් කිරීමත් අපේ දේශය පිටරටවලට පාවාදීමත් නොකරන්නැයි ඉල්ලීමක් කළ ජනාධිපතිතුමා බොරු ප්‍රචාරවලට ජනතාව රැවටිය නොහැකි බව පෙන්වා දුන්නේය. වැඩිදුරටත් කතා කළ ජනාධිපතිතුමා මෙසේ ද කීය.මේ ආණ්ඩුව තරම් ගමට වැඩ කළ ආණ්ඩුවක් ඉතිහාසයේ නැහැ. ගම නඟාසිටුවන්න රජය සමඟ ඉන්න ප්‍රාදේශීය සභා බිහි කරන්න ඕනෑ යැයි ද පැවසීය.පුද්ගලයා, ගම, පළාත සාදා රට හදන්න යන වැඩපිළිවෙළ මහින්ද චින්තනයේ තිබෙනවා. ගමයි නගරයයි අතර පරතරය නැති කරන්නත් ආසියාවේ ආශ්චර්යයට යන්නත් ගම හා නගරය එකට එකතු කළ යුතුයි. සුපිරි රටක් හදන්න සුපිරි ගමක් නිර්මාණය කළ යුතුයි.එදා ගම්වල මෙබඳු ප්‍රදර්ශන තිබුණා. තෝරාගත් තැනක උත්සව භූමියක් ගොඩනඟා උත්සවයක් පවත්වා එය අවසන් වූවාට පසු ඒ තැන කැලෑවක් වෙන එකයි එදා සිදුවුණේ.දැයට කිරුළ ගමට එන්නේ මුළු ප්‍රදේශය මෙන්ම ප්‍රදේශයේ ජනතාව ද සංවර්ධනයට ලක් කරමින් බව ජනාධිපතිතුමා සඳහන් කෙළේය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>06</day>
    </date>
    <link>http://www.silumina.lk/2011/02/06/_art.asp?fn=aa1102062</link>
    <topic>නිදහසේ ධජය කතරගම ලෙළ දෙයි</topic>
    <author>කතරගම විශේෂ ඊ.එච්. සෝමපාල</author>
    <content>කතරගම විශේෂ ඊ.එච්. සෝමපාලඅන්කවරදාටත් වඩා නිදහසේ අගය දැනෙන මොහොතක දුටුගැමුණු රජතුමා රට ආරක්‍ෂා කරගැනීමට ගමන් ඇරැඹි ඓතිහාසික කතරගම පුරවරයේදී 63 වන ජාතික නිදහස් දිනය උත්සව ශ්‍රීයෙන් පෙරේදා (4) පෙරවරුවේ පැවැත්විණි.”ගොඩනැඟූ දේශය සුරකිමු” මෙවර ජාතික නිදහස් සමරු උත්සවයේ ප්‍රධාන තේමාව විය. ’කඳසුරිඳුගම’ ප්‍රජා භූමියේදි විහාරමහාදේවි විහාරය අසලදි අභිමානවත්ව නිදහස් උත්සවය පැවැත්වූයේ මහින්ද රාජපක්‍ෂ ජනාධිපතිතුමාගේ ප්‍රධානත්වයෙනි.මේ අවස්ථාවට ජනාධිපති ආර්යා ශිරන්ති රාජපක්‍ෂ මැතිනියද සහභාගි වූවාය. ආරක්‍ෂක මාණ්ඩලික ප්‍රධානි ත්‍රිවිධ හමුදාපතිවරු සහ පොලිස්පති විසින් මෙහිදී ජනාධිපතිතුමා ප්‍රධාන කොඩිකණුව අසලට කැඳවාගෙන යෑම සිදුවිය. මඟුල් බෙර වාදන සහ ජයසක් හඬ මධ්‍යයේ ජනාධිපතිතුමා විසින් ජාතික කොඩිය ඔසවන ලදි. ජාතියේ අභිමානය, නිදහස් නිවහල් බව අර්ථ ගන්වමින් ජාතික ධජය සුළඟේ ලෙළ දුන්නේය. බදුල්ල, බණ්ඩාරවෙල පාසල්වල ශිෂ්‍යාවන් සියදෙනකු විසින් ජාතික ගීය ගායනා කරනු ලැබීය.උත්සවයට සහභාගි වූ සියලු දෙනා ජාතික ගීය ගායනා කිරීම මෙහි කැපී පෙනුණ සිද්ධියකි. මෙම අවස්ථාවෙන් පසු විශේෂ පීඨිකාවක් වෙත ජනාධිපතිතුමා කැඳවා ගෙන යාමද එහිදී සිසුන් විසිපස් දෙනකු විසින් ජයමංගල ගාථා සහ දේවෝ වස්සතු කාලේන ආශිර්වාද ගාථාවද ගායනය කරන ලදි.රටේ ස්වාධීනÀවය, ස්වෛරීභාවය, භෞමික අඛණ්ඩතාව තිර පැවැත්ම වෙනුවෙන් දිවි පිදූ දේශ ප්‍රේමීන් අනුස්මරණය කිරීම සඳහා විනාඩි දෙකක නිශ්ශබ්දතාව සමඟ ගෞරව දැක්වීම ද සිදුවිය.ජනාධිපති උත්තමාචාරය පිළිගැන්වූයේ ඉන් අනතුරුවය. රටේ රාජ්‍ය නායකයා ලෙස ජනාධිපතිතුමා වෙත ගෞරව දැක්වීම ආචාර වෙඩිමුර 21 ක් මෙහිදී පිරිනැමිණ. මහින්ද රාජපක්‍ෂ ජනාධිපතිතුමා ජාතිය ඇමතීම සිදුකළේ මින් අනතුරුවය.එතුමාගේ කතාවෙන් පසුව ජාතික නිදහස් දින සැමරුමේ අභිමානය ඔප් නැංවෙන ත්‍රිවිධ හමුදාව, පොලිසිය, සිවිල් ආරක්‍ෂක බලකායේ ආචාර පෙළපාලිය පැවැත්විණි.ඌව පළාතේ සහ තවත් පළාත් කිහිපයක සංස්කෘතික මධ්‍යස්ථානවල නර්තන ශිල්පීන් 1400 ක සහභාගිÀවයෙන් පැවැත්වූ සංස්කෘතික සංදර්ශනය සහ ඌව පළාතේ සහ රටේ විවිධ පළාත් නියෝජනය කරමින් පාසල් සිසුන් 1000 ක් ඉදිරිපත් කළ වර්ණවත් සංස්කෘතිත සංදර්ශනය පැමිණ සිටි සියලු ආරාධිතයන්ගේ විශේෂ අවධානයට යොමු විය.හැටතුන්වන නිදහස් සමරු උලෙළ කොළඹින් පිට කතරගම පුරවරයේ පැවැත්වීම පිළිබඳව ඌව දිස්ත්‍රික්කයේ ජනතාව මෙන්ම මොනරාගල දිස්ත්‍රික්කයේ ජනතාව ද බෙහෙවින් සතුටට පත්ව සිටි බව තිස්සමහාරාමය, හම්බන්තොට, මොනරාගල, බදුල්ල, බිබිල, වැල්ලවාය, ගාල්ල, මාතර ඇතුලු පළාත් රැසකින් මෙය අවස්ථාව නැරඹීමට සහභාගි වූ දහස්ගණන් ජනතා සහභාගිÀවයෙන් පැහැදිලි විය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>06</day>
    </date>
    <link>http://www.silumina.lk/2011/02/06/_art.asp?fn=aa1102063</link>
    <topic>දැයට කිරුළ දැයට විවෘත වෙයි</topic>
    <author/>
    <content>’ආශ්චර්යයයේ කිරුළ’ තේමාව යටතේ අලුත් වෙල්ලස්සක් හැදීමේ අරමුණින් ක්‍රියාත්මක දැයට කිරුළ 2011 වැඩසටහනේ ප්‍රධානම අංගය වූ දැයට කිරුළ ප්‍රදර්ශනය සිකුරාදා පස්වරුවේ මහින්ද රාජපක්ෂ ජනාධිපතිතුමාගේ ප්‍රධානත්වයෙන් බුත්තලදි ආරම්භ විය. අක්කර 160 ක භූමි භාගයක රජයේ හා පෞද්ගලික ප්‍රදර්ශන කුටි 400 කට අධික ගණනක් හා තානාපති කාර්යාල ප්‍රදර්ශන කුටි රැසක් ද මෙහි ඇත.10 වැනිදා දක්වා පෙරවරු 8 සිට රාත්‍රි 10 දක්වා පැවැත්වෙන මෙම ප්‍රදර්ශනය මෙරට විශාලතම ප්‍රදර්ශනය ලෙස සංවිධායක මණ්ඩලය පවසයි.සිකුරාදා සවස විවෘත වූ 2011 දැයට කිරුළ ප්‍රදර්ශනය නැරඹීමට ලක්ෂ 50 ක් පමණ ජනතාව පැමිණෙනු ඇතැයි ද ඒ අයට අවශ්‍ය සියලුම පහසුකම් ලබාදීමට කටයුතු යොදා ඇති බවද ඌව ප්‍රධාන ඇමැති ශෂීන්ද්‍ර රාජපක්‍ෂ මහතා පවසයි.මෙවර දැයට කිරුළ නැරඹීමට එන ජනතාව සඳහා ලංගම හා දුම්රිය ඒකාබද්ධව ප්‍රවාහන පහසුකම් ලබාදී ඇති බවත්, දැයට කිරුළ භූමිය තුළ සහන මිලට ආහාර ද්‍රව්‍ය ඇති බවත්, සෞඛ්‍ය ආරක්ෂක පහසුකම් උපරිම අන්දමින් ලබාදී ඇති බවත් දැයට කිරුළ සංවිධායක කමිටුවේ සභාපති තොරතුරු තාක්ෂණ ඇමැති රංජිත් සියඹලාපිටිය මහතා සිළුමිණට කීය.මේ නිසා අත් බෑග් පාර්සල් නොගෙන ජාතික හැඳුනුම්පත රැගෙන උදෙන්ම ප්‍රදර්ශනය නැරැඹීමට පැමිණියහොත් එය සම්පූර්ණයෙන්ම වාගේ් බැලීමට හැකි බවත් සියඹලාපිටිය ඇමැතිවරයා අවධාරණය කරයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>06</day>
    </date>
    <link>http://www.silumina.lk/2011/02/06/_art.asp?fn=aa1102069</link>
    <topic>ශ්‍රී ලංකාව පැහැබර ගමනක...</topic>
    <author/>
    <content>- හිලරි ක්ලින්ටන්ත්‍රස්තවාදය පරාජය කිරීමෙන් පසු වඩාත් සාමකාමී සමෘද්ධිමත්, සාධාරණ හා ප්‍රජාතන්ත්‍රවාදී අනාගතයක් කරා ගමන් කරන ශ්‍රී ලංකාවට ඇමෙරිකානු රජයේ සහයෝගය වඩාත් ශක්තිමත්ව අඛණ්ඩව ලබා දීමට සූදානම් බව එරට රාජ්‍ය ලේකම් හිලරි ක්ලින්ටන් මහත්මිය පවසයි.ඇමෙරිකා එක්සත් ජනපදයේ ජනාධිපති බැරැක් ඔබාමා සහ එරට ජනතාව වෙනුවෙන් ක්ලින්ටන් මහත්මිය මේ ප්‍රකාශය කර ඇත්තේ 63 වැනි ශ්‍රී ලංකා ජාතික නිදහස් සැමරුම වෙනුවෙන් සුබ පැතුම් එක් කරමිනි.මෙහිදී වැඩිදුරටත් අදහස් දක්වා ඇති රාජ්‍ය ලේකම්වරිය, ශ්‍රී ලංකාව නිදහස ලබා ගැනීමත් සමඟම දෙරට අතර අන්‍යෝන්‍ය උනන්දුව සහ පොදු කැපවීමක් සහිතව ප්‍රජාතන්ත්‍රවාදී පාලනය උදෙසා කටයුතු කරන බවත් ශ්‍රී ලංකාව ඇමරිකානු සංස්කෘතිය කෙරෙහි ධනාත්මක ලෙස දායක වූවා සේම ඇමරිකාව ශ්‍රී ලංකාවේ ආර්ථික සංවර්ධන කටයුතුවලදී නොමසුරු සහය ලබාදී ඇති බවද පවසා ඇත.එළැඹෙන වසරේදී ලොව පුරා විසිරී සිටින ශ්‍රී ලාංකිකයන් සියලු දෙනාට සතුට සාමය හා සමෘද්ධිය පිරි වසරක් ප්‍රාර්ථනා කරන බවද එම ප්‍රකාශයේ සඳහන් වේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>06</day>
    </date>
    <link>http://www.silumina.lk/2011/02/06/_art.asp?fn=aa110206_3</link>
    <topic>වසර 63 කට පසු යාපනේ නිදහස් උළෙල මහ ඉහළින්...</topic>
    <author/>
    <content>බ්‍රිතාන්‍ය කිරීටයෙන් ශ්‍රී ලංකාව නිදහස ලබා ගත වූ වසර 63 ක කාල සීමාවේ යාපනේ ජනතාව ඉතා උත්කර්ෂවත් ලෙස නිදහස සැමරුවේ මේ වසරේ යයි ජනතාව ප්‍රකාශ කරති. නිදහස් දින යාපනයේ නිවෙස්, කඩසාප්පු, ත්‍රිරෝද රථ පෞද්ගලික හා රජයේ වාහන සියල්ලේ ජාතික කොඩිය ලෙළ දෙනු දක්නා ලදී.මෙවර යාපනේ සාමාන්‍ය ජනතාව මෙසේ නිදහස සැමරුවේ ඔවුන්ට නිදහසේ නිදහස සමරන්නට ලද ප්‍රථම අවස්ථාව මෙය වන නිසා ය.යාපනයේ දිසාපතිනි එමර්ඩා සුකුමාර හා කාර්ය මණ්ඩලය ද සමඟ ජාතික කොඩිය ඔසොවා ජාතික ගීය ගායනා කරමින් උත්කර්ෂවත් ලෙස ජාතික නිදහස් දිනය සැමරූ අතර ඊට 51 වන සේනාංකාධිපති මේජර් ජනරාල් ජානක වල්ගම ඇතුළු පිරිසක් ද සහභාගි වූහ.මෙයට අමතරව යාපනේ සියලුම රජයේ කාර්යාල ප්‍රධානීහු ද සිය කාර්ය මණ්ඩල සාමාජිකයන් සමඟ එක්ව ජාතික ධජය ඔසොවා ජාතික ගීය ගයමින් නිදහස් දින සැමරූහ.යාපනය ආඥාපති මේජර් ජෙනරාල් මහින්ද හතුරුසිංහ ද සිය මාණ්ඩලික නිලධාරීන් හා සිවිල් කාර්ය මණ්ඩලය සමඟ යාපනය යුද හමුදා මූලස්ථානයේදී නිදහස් දිනය සැමරීය. නිදහස් දිනය සමරා එහි අඹ පැළයක් ද සිටුවන ලදී.නිදහස් දිනය නිමිත්තෙන් යුද හමුදාවේ මෙහෙයවීමෙන් යාපනය භික්ෂු රෝහලේ ලේ දන්දීමේ ව්‍යාපාරයක් ද පැවැත්විණි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>06</day>
    </date>
    <link>http://www.silumina.lk/2011/02/06/_art.asp?fn=aa1102068</link>
    <topic>එළවළු ප්‍රවාහනයට ප්ලාස්ටික් ඇසුරුම් යොදා ගත්තොත් වසරකට රු. බිලියන 20 ඉතිරියි</topic>
    <author>චන්දන බණ්ඩාර</author>
    <content>චන්දන බණ්ඩාරඑළවළු ප්‍රවාහනයේදී ප්ලාස්ටික් ඇසුරුම් යොදා ගැනීම මඟින් වසරකට රුපියල් බිලියන 20 ක පමණ වාසියක් අත්වෙන බවට ගණන් බලා ඇතැයි සමූපාකාර සහ අභ්‍යන්තර වෙළෙඳ ඇමැති ජොන්ස්ටන් ප්‍රනාන්දු මහතා පවසයි.විවිධ බෑග් වර්ග යොදාගෙන එළවළු ප්‍රවාහනය කිරීමේදී අතිවිශාල හානියක් සිදුවෙන බවත් අවසානයේ එසේ හානි වන ආහාර ප්‍රමාණය සඳහාද පාරිභෝගිකයාට මිල ගෙවීමට සිදුවී ඇති බවත් ඇමැතිවරයා පෙන්වා දුන්නේය. මේ වනවිට එළවළු ප්‍රවාහනය සඳහා වෙළෙඳුන්ට ප්ලාස්ටික් පෙට්ටි 185000 ක් බෙදා දී ඇති බවත් තවත් ප්ලාස්ටික් පෙට්ටි 215,000 ක් පමණ බෙදා දිය යුතු බවට ගණන් බලා ඇති බවද ඇමැති ජොන්ස්ටන් ප්‍රනාන්දු මහතා පවසයි.එළවළු ප්‍රවාහනයට ප්ලාස්ටික් පෙට්ටි භාවිතය අනිවාර්ය කරමින් නිකුත් කර ඇති ගැසට් නිවේදනය බල පැවැත්වීම මාසයකින් පමණ ප්‍රමාද කළ බවත් ඇමැතිවරයා පැවැසීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>06</day>
    </date>
    <link>http://www.silumina.lk/2011/02/06/_art.asp?fn=aa11020610</link>
    <topic>‘ලා නිනා’ අප්‍රේල් දක්වා යයි</topic>
    <author/>
    <content>දැනටමත් දස ලක්ෂයක් පීඩාවට පත් වෙලාදිස්ත්‍රික්ක 13 කට බලපෑ අධික වැසි සහිත කාලගුණය නිසා පුද්ගලයන් ලක්ෂ 10 කට අධික පිරිසක් පීඩාවට පත්වී සිටිති යි ද පුද්ගලයන් හත් දෙනෙක් මිය ගොස් ඇති බව ද ආපදා කළමනාකරණ මධ්‍යස්ථානය පවසයි.අවතැන්වූ පුද්ගලයන් වෙනුවෙන් සහන කඳවුරු 543 ක් පිහිටුවා ඇති අතර ඒවායේ පුද්ගලයන් 185900 ක් පමණ සිටින බව ආපදා කළමනාකරණ මධ්‍යස්ථානය පවසයි. නිවාස 8000 කට පමණ අලාභ හානි සිදුවී ඇති අතර පුද්ගලයන් දෙදෙනෙකු ද අතුරු දහන්වී සිටී.පොලොන්නරුව, අනුරාධපුරය, මාතලේ, මඩකලපුව, අම්පාර, ත්‍රිකුණාමලය, නුවරඑළිය, මහනුවර, වවුනියාව, කුරුණෑගල, බදුල්ල යන දිස්ත්‍රික්කවලට ගංවතුර තත්ත්වය බහුලව බලපා ඇත.මේ අතර මඩකලපුව දිස්ත්‍රික්කයේ පීඩාවට පත් වූ සංඛ්‍යාව 225000 කට අධික ය. පොලොන්නරුව දිස්ත්‍රික්කයෙන් පුද්ගලයන් 20637, අනුරාධපුර දිස්ත්‍රික්කයේ පුද්ගලයන් ලක්ෂ 2 ක් ද ත්‍රිකුණාමලයේ පුද්ගලයන් 326638 ක් ද පීඩාවට පත්වී සිටිති.කාලගුණ විද්‍යා දෙපාර්තමේන්තුවේ කාලගුණ විද්‍යාඥ බී. ඒ. ජයසිංහ ආරච්චි මහතා පැවසුවේ මේ වැසි සහිත කාලගුණය පොදුවේ ලා නිනා තත්ත්වය නිසා ඇති වී ඇති බවයි.ශ්‍රී ලංකාව වටා මේ දිනවල පවතින අඩු පීඩන තත්ත්වයක් හේතු කොට ගෙන මේ දිනවල වැස්ස වැඩිපුර පවතින බවත් ඉරිදා වන විට අඩු පීඩන තත්ත්වය අඩු වුවත් අපි‍්‍රයෙල් හා මැයි දක්වා වරින්වර වැසි වැඩියෙන් ඇතිවීමට ඉඩ ඇති බවත් කාලගුණ විද්‍යාඥ ජයසිංහ ආරච්චි මහතා පැවසීය.මේ අතර මධ්‍යම පළාතේ ස්ථාන රැසක නාය යාම් තත්ත්ව උග්‍රවී ඇති බවත් මධ්‍යම පළාතේ කන්ද උඩරට ප්‍රදේශවල වාහනවලින් ගමන් බිමන් යාමේදී අවධානයෙන් සිටිය යුතු බවත් ජාතික ගොඩනැගිලි පර්යේෂණ සංවිධානයේ නායයාම් පර්යේෂණ අංශ ප්‍රධානී ආර්. එම්. එස්. බණ්ඩාර මහතා පවසයි.මේ අනුව මාතලේ හා නුවරඑළිය දිස්ත්‍රික්කවල ස්ථාන ගණනාවක නාය යාම් රැසක් සිදුවී ඇති බව ද ඒ අනුව නිවාස 100 කට ආසන්න ගණනක් ඉරි තැලීම්වලට ලක්වී ඇති බව ද බණ්ඩාර මහතා කීය. නුවරඑළිය බදුල්ල පාරේ ස්ථාන ගණනාවක් ගිලා බැසීම්වලට ලක්වී තිබේ. මහනුවර නුවරඑළිය මාර්ගය නුවරඑළිය බදුල්ල මාර්ගය, මාතලේ රත්තොට ලග්ගල මාර්ගය මේ දිනවල නායයාම්වලට ගිලා බැසීම්වලට ලක්ව තිබේ. ඒ අනුව එම මාර්ගවල වාහන ගමනාගමනය සුදුසු නැති බවත් තවදුරටත් ඒ ගිලා බැසීම් වැඩිවීමට ඉඩ ඇති බවත් බණ්ඩාර මහතා පවසයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>06</day>
    </date>
    <link>http://www.silumina.lk/2011/02/06/_art.asp?fn=aa1102067</link>
    <topic>විපතට පත් සැමට මාස හයක සහල් සලාකයක්</topic>
    <author>දයා ඩී. ෆොන්සේකා</author>
    <content>දයා ඩී. ෆොන්සේකාගංවතුරෙන් විපතට පත් වූ පුද්ගලයින් සඳහා ඉදිරි මාස හයක් ගතවනතුරු නොමිලේ වියළි ආහාර සලාකයක් සපයන ලෙස මහින්ද රාජපක්ෂ ජනාධිපතිතුමා ආර්ථික සංවර්ධන අමාත්‍යාංශයට උපදෙස් දී තිබේ.මේ වියළි සලාකය ලබාදීමේදී ගංවතුර නිසා විපතට පත් පුද්ගලයන් ගේ ආදායම් මට්ටම හෝ දැනට පදිංචිව සිටින ස්ථානය ගැන හෝ නොසලකා ක්‍රියා කරන ලෙස ද උපදෙස් දී තිබේ. මේ සහල් සලාකය ප්‍රදේශයේ සමුපකාර සමිති මඟින් ලබාදීමට සැලසුම් කැර ඇති අතර ඒ සඳහා රුපියල් මිලියන 800 ක් වැය වන බවට තක්සේරු කැර තිබේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>06</day>
    </date>
    <link>http://www.silumina.lk/2011/02/06/_art.asp?fn=aa1102066</link>
    <topic>ගොවිජන සේවාවෙන් 30% ක් මිල අඩුවෙන් ආහාර ද්‍රව්‍ය</topic>
    <author>නිහාල් පී. අබේසිංහ</author>
    <content>නිහාල් පී. අබේසිංහජීවන වියදම අවම කිරීමේ අරමුණින් රටේ නාගරික ප්‍රදේශවල පිහිටි ගොවිජන සේවා මධ්‍යස්ථාන 100 ක් මඟින් එදිනෙදා අත්‍යවශ්‍ය ආහාර වෙළෙඳ පොළේ පවතින මිලට සියයට 30 ක් අඩු මිලට විකිණීමේ ක්‍රමයක් 8 වැනිදා ආරම්භ කරන බව ගොවිජන සේවා හා වනජීවි ඇමැති එස්. එම්. චන්ද්‍රසේන මහතා පවසයි.ඒ අනුව නුවරඑළිය, බණ්ඩාරවෙල, වැලිමඩ ප්‍රදේශවල එළවළු හා අර්තාපල් ද කුරුණෑගල ප්‍රදේශයේ පොල් ද අම්පාර පොළොන්නරුවේ හාල් ද, කල්පිටියේ කරවල ද ඇඹිලිපිටිය ප්‍රදේශයේ කෙසෙල් ද, පාරිභෝගික ජනතාව වෙත සහන මිලට ලබාදීමට පියවර ගෙන තිබේ.පෙබරවාරි 8 වැනිදා පෙරවරුවේ කොළඹ මරදාන ඩින්ස් පාරේ පිහිටි ගොවිජන සේවා සංවර්ධන කොළඹ දිස්ත්‍රික් කාර්යාලයේදී ආර්ථික සංවර්ධන ඇමැති බැසිල් රාජපක්ෂ මහතාගේ ප්‍රධානත්වයෙන් පැවැත්වෙන උත්සවයකදී මෙම වැඩ පිළිවෙළ ආරම්භ වේ. ඒ සමඟම කොළඹ කෞතුකාගාරය ඉදිරිපිට ගොවිජන සේවා සංවර්ධන දෙපාර්තමේන්තු ප්‍රධාන කාර්යාලය, කෝට්ටේ, මාලඹේ, කහතුඩුව, හෝමාගම, කැස්බෑව, පාදුක්ක, කොස්ගම, කොලොන්නාව යන ගොවිජන සේවා මධ්‍යස්ථානවල ද එදිනම මෙම ආහාර ද්‍රව්‍ය සහන මිලට අලෙවි කිරීම ආරම්භ කරන බව ද ඇමැතිවරයා කීය.ආහාර ද්‍රව්‍ය වැඩිපුර නිපදවන ප්‍රදේශවල ගොවි සංවිධාන ගොවිජන සේවා මධ්‍යස්ථාන හරහා නාගරික ජීවන වියදම අධික ප්‍රදේශවල ගොවි සංවිධාන සමඟ සම්බන්ධ කර මෙම වැඩ පිළිවෙළ ක්‍රියාවට නැංවෙන බව ගොවිජන සේවා සංවර්ධන දෙපාර්තමේන්තුවේ අධ්‍යක්ෂ ජනරාල් රවින්ද්‍ර හේවාවිතාරණ මහතා පවසයි.ලබන මාර්තු මාසයේදී සිංහල අවුරුදු සමයට පෙර අනෙක් ගොවිජන සේවා මධ්‍යස්ථානවලදී මෙම වැඩ පිළිවෙළ ක්‍රියාත්මක වන බව ද ඔහු කීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>06</day>
    </date>
    <link>http://www.silumina.lk/2011/02/06/_art.asp?fn=aa1102065</link>
    <topic>ගමේ ජනතාව ගමේ ඡන්දයේදී ආණ්ඩුව සමඟයි</topic>
    <author>ඇමැති මෛත්‍රිපාල</author>
    <content>ඇමැති මෛත්‍රිපාලරජයේ සංවර්ධන වැඩපිළිවෙළ නගරයට වඩා ගමට බලපාන නිසා ගමේ ජනතාව, ගමේ ඡන්දය ලෙස හඳුන්වන පළාත් පාලන මැතිවරණ යේදී එක්සත් ජනතා නිදහස් සන්ධානයට විශිෂ්ට ජයක් ලබාදෙන බවට විශ්වාස යයි ශ්‍රී ලංකා නිදහස් පක්ෂයේ මහ ලේකම් ඇමැති මෛත්‍රිපාල සිරිසේන මහතා කියයි.එළැඹෙන පළාත් පාලන මැතිවරණය ගැන කරුණු දක්වමින් ඇමැතිවරයා එසේ කීය.“අපේ මැතිවරණ ප්‍රචාරක කටයුතු වතු රැස්වීම් ලෙස ද ඡන්ද පොළ රැස්වීම් ලෙස ද ප්‍රාදේශීය හා දිස්ත්‍රික්ක මට්ටමින් සංවිධාන ගත කොට පවත්වන්නට දැනටමත් පියවර ගෙන තිබෙනවා. මීට අමතර සාකච්ඡා හා සම්මන්ත්‍රණ ද පවත්වනවා” යයි ද ඇමැතිවරයා කීය. අවුරුද්දකට කලින් ජනාධිපතිවරණය පවත්වා අතිවිශිෂ්ට ජයග්‍රහණයක් ලබාගත්තා සේම මේ ඡන්දයෙන් ද පහසු ජයග්‍රහණයක් ලබාගන්නා බවට ඇමැතිවරයා විශ්වාසය පළ කර සිටියේය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>06</day>
    </date>
    <link>http://www.silumina.lk/2011/02/06/_art.asp?fn=aa1102064</link>
    <topic>ප්‍රථම සූර්ය බලශක්ති උද්‍යානය හම්බන්තොට</topic>
    <author>තාරක වික්‍රමසේකර</author>
    <content>ඉන්ධන ලීටර් 429800 ඉතිරියක්තාරක වික්‍රමසේකරජපන් සහ කොරියන් ආධාර මත මෙරට ප්‍රථම සූර්ය බලශක්ති උද්‍යානය හම්බන්තොට ඉදි කරනු ලබන බව විදුලිබල හා බලශක්ති අමාත්‍යාංශය පවසයි.හම්බන්තොට ඔරුකන්කන්ද ප්‍රදේශයෙ අදියර දෙකකින් යුක්තව ස්ථාපිත කෙරෙන මෙහි ප්‍රථම අදියරට ජපන් ආධාර සැපයෙන අතර දෙවැනි අදියර සඳහා කොරියන් ආධාර ලැබෙනු ඇත.ජාතික විදුලිබල පද්ධතියට කිලෝ වොට් 737 ක ධාරිතාවක් සූර්යබල පද්ධතිය මඟින් එක් කැරෙන අතර මේ උද්‍යානය සඳහා ජපන් යෙන් මිලියන 1024 ක මූල්‍යාධාර ලබාදී ඇත. මෙහි වැඩ කටයුතු 2012 අගෝස්තු මාසය වනවිට නිම කෙරෙනු ඇත.පළමු වැනි අදියරට අදාළ බිම් සැකසීම් මේ දිනවල සිදු කෙරෙන අතර සූර්ය බල ශක්තිය උපයෝගි කර ගැනීම නිසා වසරකට කාබන්ඩයොක්සයිඩ් (Co2) ටොන් 960 ක් පරිසරයට මුදා හැරීම වළකින අතර ඉන්ධන ලීටර් 429800 ක් ද ඉතිරි කර ගත හැකි වනු ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>06</day>
    </date>
    <link>http://www.silumina.lk/2011/02/06/_art.asp?fn=aa11020611</link>
    <topic>දැයට කිරුළ අපද්‍රව්‍ය කළමනාකරණයට පිළිසරු ව්‍යාපෘතියෙන් රුපියල් මිලියන 70 ක්</topic>
    <author>නිහාල් පී.අබේසිංහ</author>
    <content>නිහාල් පී.අබේසිංහපෙබරවාරි 4 දා සිට 10 වැනි දා දක්වා මොනරාගල දිස්ත්‍රික්කයේ බුත්තල දී පැවැත්වෙන දැයට කිරුළ ප්‍රදර්ශනයේ සමස්ත අපද්‍රව්‍ය කළමනාකරණ වැඩසටහන සඳහා මධ්‍යම පරිසර අධිකාරියේ ජාතික පිළිසරු ව්‍යාපෘතිය උරදී සිටී. රටේ ජාතික සංවර්ධනය විදහා දැක්වෙන දැයට කිරුළ 2011 මහා ප්‍රදර්ශනය සඳහා ලක්ෂ ගණනින් ජනතාව දිනපතා පැමිණෙනු ඇතැයි සංවිධාන කමිටුවේ අපේක්ෂාවයි.එකවර අති විශාල ජනතාවක් එකම ප්‍රදේශයකට පැමිණීම හේතුවෙන් උද්ගත විය හැකි පාරිසරික ප්‍රශ්න පිළිබඳව කල් ඇතිව සැලසුම් සකස් කිරීමට මධ්‍යම පරිසර අධිකාරිය අදාළ සියළු පාර්ශවයන් සමඟ ඒකාබද්ධ වැඩසටහනක් අරඹා ඇත. දැයට කිරුළ ප්‍රදර්ශන භූමියේත්, ආශි‍්‍රත ප්‍රදේශවලත් අපද්‍රව්‍ය ඒකරාශී වෙමින් සිදුවිය හැකි පාරිසරික හානිය පිළිබඳව විශේෂ අවධානය යොමු කරමින් පරිසර අමාත්‍ය අනුර පි‍්‍රයදර්ශන යාපා මධ්‍යම පරිසර අධිකාරියේ සභාපති චරිත හේරත් මහත්වරු ඇතුළු ප්‍රධාන ආයතනයන් අපද්‍රව්‍ය කළමනාකරණය සඳහා ක්‍රමවත් වැඩපිළිවෙළක් අරඹා ඇත.මෙම මහා ප්‍රදර්ශනය ආරම්භයේ සිට අවසන් වන තුරු ප්‍රදර්ශන භූමියේත් සියළුම අපද්‍රව්‍ය කළමනාකරණ කටයුතු සඳහා රුපියල් මිලියන 65 ක මුදලක් ද, ආශි‍්‍රත ප්‍රදේශයේ අපද්‍රව්‍ය කළමනාකරණය සඳහා රුපියල් මිලියන 5 ක මුදලක් ද වශයෙන් වෙන් කර ඇත. මාළිගාවිල, දෙමටමල් විහාරය, යු_ගනාව, බුදුගල්ලෙන විහාරය ආදී ජනතාව වැඩි වශයෙන් ගැවසෙන විහාරස්ථාන ආශි‍්‍රතවත් හා බුත්තල නගරය ආශි‍්‍රත ප්‍රදේශවලත් අපද්‍රව්‍ය කළමනාකරණ වැඩසටහන ක්‍රියාත්මක කරනු ඇත. මෙම සමස්ත වැඩපිළිවෙළ සඳහා රුපියල් මිලියන 70 මුදලක් මේ වන විට වෙන් කර ඇති බව මධ්‍යම පරිසර අධිකාරියේ සභාපති චරිත හේරත් මහතා අවධාරණය කළේය.දැයට කිරුළ ප්‍රදර්ශනය වෙනුවෙන් මධ්‍යම පරිසර අධිකාරිය විසින් පරිසර හිතකාමී සංකල්පය පෙරදැරිව අක්කරයක පමණ භූමි භාගයක සුවිශේෂී පාරිසරික ප්‍රදර්ශනයක් ද සැලසුම් කර ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>06</day>
    </date>
    <link>http://www.silumina.lk/2011/02/06/_art.asp?fn=aa11020612</link>
    <topic>ලේක්හවුස් කුටියෙන් නවීනතම මුද්‍රණ තාක්ෂණය පිළිබඳ දැනුමක්</topic>
    <author/>
    <content>දැයට කිරුළ 2011 බුත්තල පැවැත්වෙන මහා ප්‍රදර්ශනයට පත්තර මහගෙදර වූ ලේක්හවුස් ආයතනයත් එක්වී සිටී. සිය නවීනතම මුද්‍රණ තාක්ෂණය රටටම විදහා පෙන්වමින් පුවත්පතකට වාර්තාවක් ලබාගන්නා ස්ථානයේ සිට පුවත්පතක් මුද්‍රණය කරන අවස්ථාව දක්වා සිදුවෙන නවීනතම තාක්ෂණික කටයුතු පිළිබඳ තොරතුරු ලේක් හවුස් කුටියේදී යන්ත්‍රානුසාරයෙන් දැක බලාගතහැකිය. මීට අමතරව ලේක්හවුස් ආයතනයේ පුවත්පත් නිෂ්පාදන කටයුතු පිළිබඳව වීඩියෝ දර්ශන ද මෙහිදී ඉදිරිපත් කෙරේ. ලේක්හවුස් හි තාක්ෂණික හා ඉහළ නිලධාරීන් හමුවී මුද්‍රණ තාක්ෂණය හා ලේක්හවුස් පුවත්පත්වල ඉතිහාසය පිළිබඳව දැනගැනීමට ද ඔබට ලේක්හවුස් කුටියෙන් අවස්ථාව සැලසේ.ජනමාධ්‍ය අමාත්‍යාංශයට ඇතුළුවෙන විශාල ලෝක ගෝලය සහිත පිවිසුම් දොරටුවේ වම්පැත්තේ ලේක්හවුස් හි අනුරුවක් ලෙස මෙම කුටිය ඉදිකර තිබේ.ලේක්හවුස් ආයතනය මඟින් මාධ්‍ය කලාපයේ වේදිකාවේදී මැජික් සංදර්ශන හා ජනප්‍රිය ගායක ගායිකාවන් හා සංගීත කණ්ඩායම් එක්වන මහා සංගීත සංදර්ශන ද පවත්වනු ලැබේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>06</day>
    </date>
    <link>http://www.silumina.lk/2011/02/06/_art.asp?fn=aa11020613</link>
    <topic>ශ්‍රී ලංකන් එයාර් ලයින් බුත්තලට ගුවන් ගමන් යයි</topic>
    <author/>
    <content>බුත්තල දී පැවැත්වෙන දැයට කිරුළ ජාතික සංවර්ධන ප්‍රදර්ශනය නැරැඹීම සඳහා ගුවන් මඟින් ප්‍රවාහන පහසුකම් සැපයීමට ශ්‍රී ලංකන් එයාර් ලයින් ආයතනය පියවර ගෙන තිබේ.ඒ අනුව 4 හා 5 දිනයන්හි පෙරවරු 11.30 ට කොළඹ පෑලියගොඩින් පිටත්වන වායුපායාන ගුවන් යානය දහවල් 12.30 ට බුත්තලට ළඟාවේ. බුත්තලින් ප. ව. 3.00 ට පිටත්වන ගුවන් යානය ප. ව. 3.50 ට කොළඹට ළඟාවෙයි.6, 7, 9 හා 10 දිනයන්හි ගුවන් යානය කොළඹින් පිටත්වන්නේ පෙ. ව. 8.15 ට යි. එය බුත්තලට පෙ. ව. 9 ට ළඟාවෙයි. යළිත් ප. ව. 3 ට බුත්තලින් පිටත්වන ගුවන් යානය ප. ව. 3.50 ට කොළඹට ළඟාවෙයි. එක් ගුවන් ගමන් වාරයක් සඳහා ප්‍රවේශ පත්‍රයක් රුපියල් 4000 ක් වන අතර ගුවන් ගමන්වාර දෙකම සඳහා අය කෙරෙන්නේ රුපියල් 6000 ක් පමණි. වැඩි විස්තර 0197333727 දුරකතනයෙන් ලබාගත හැකිය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>06</day>
    </date>
    <link>http://www.silumina.lk/2011/02/06/_art.asp?fn=aa110206_1</link>
    <topic>දේශීය බීජ නිෂ්පාදනයට වැඩි අවධානයක් යොමු කරන්න</topic>
    <author>වෙල්ලස්සේ බණ්ඩාර බුත්තල සිට</author>
    <content>ජනපති දැයට කිරුළේදී කෘෂිකර්ම ඇමැතිට උපදෙස් දෙයිවෙල්ලස්සේ බණ්ඩාර බුත්තල සිටදේශීය බීජ නිෂ්පාදනයට වැඩි අවධානයක් යොමු කරන මෙන් මහින්ද රාජපක්ෂ ජනාධිපතිතුමා කෘෂිකර්ම ඇමැති මහින්ද යාපා අබේවර්ධන මහතාට ඊයේ උපදෙස් දුන්නේ ය.දැයට කිරුළ ප්‍රදර්ශන භූමියේ පැවැති කෘෂිකර්ම ප්‍රදර්ශනය සෙනසුරාදා නැරඹීමෙන් අනතුරුව මෙවැනි ප්‍රදර්ශනවලින් ජනතාව තුළ වගා කටයුතු කෙරෙහි උනන්දුවක් ඇතිවෙන බව ද පෙන්වා දුන්නේ ය.දෙවන දිනය වූ ඊයේ ද මහින්ද රාජපක්ෂ ජනාධිපතිතුමා ප්‍රදර්ශනය නැරඹීමට පැමිණීම සුවිශේෂී සිදුවීමක් විය.ප්‍රදර්ශනය නැරඹීමට පැමිණි ජනතාවගෙන් කොටසකට ද මේ පැමිණීම මහත් සතුටට කරුණක් විය. කෘෂිකර්ම අමාත්‍යාංශයේ ප්‍රදර්ශනය ප්‍රථමයෙන් ම නැරඹූ ජනාධිපතිතුමා එහි ප්‍රදර්ශනයට තිබූ වගා ආදර්ශන ද රැසක් පරීක්ෂාවට ලක් කළේ ය. වෙල්ලස්සේ ජනතාවට කෘෂිකාර්මික කටයුතුවල නියැලීමේදී වෙළඳ තත්ත්වය අධ්‍යනය කර වැඩි ආදායමක් ලබාගැනීමටත්, කෘෂිකාර්මික අංශයේ නව තාක්ෂණික දැනුම වර්ධනය කර ගැනීමට කෘෂි උපදේශක කොට්ඨාස මට්ටමින් පරිගණක පහසුකම් වර්ධනය කිරීමට පරිගණක හා අනෙකුත් සන්නිවේදන උපකරණ ගොවි සංවිධාන වෙත භාරදීම ද ජනාධිපතිතුමා අතින් සිදු කෙරිණි.පරිගණක ඇතුළු එම උපකරණ බෙදාදීමේ අවස්ථාවට සහභාගි වූ ශ්‍රී ලංකාවේ නියෝජ්‍ය ඇමෙරිකානු තානාපතිනි වැලරි ෆවුලර් මහත්මිය මේ වැඩසටහනින් ගම ලෝකයටත් ලෝකය ගමටත් බද්ධ කිරීමට හැකිවෙන බව පැවසුවා ය. මෙවැනි තාක්ෂණික දැනුම ගොවි ජනතාවට ලබාදීමට ක්‍රියා කිරීම ගැන නියෝජ්‍ය තානාපතිවරිය ශ්‍රී ලංකා රජයට ස්තුතිය පිරිනැමීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>06</day>
    </date>
    <link>http://www.silumina.lk/2011/02/06/_art.asp?fn=aa11020614</link>
    <topic>ගොවිජන සේවාවෙන් ගෙවතු 15950 ක්</topic>
    <author/>
    <content>දැයට කිරුළ ජාතික ප්‍රදර්ශනය තේමා කර ගනිමින් ගොවිජන සේවා හා වනජීවී අමාත්‍යාංශය මඟින් මොනරාගල දිස්ත්‍රික්කයේ දැවැන්ත කඩිනම් සංවර්ධන ව්‍යාපෘතියක් ක්‍රියාත්මක කරයි. ඒ ගොවිජන සේවා හා වනජීවි අමාත්‍ය එස්. එම්. චන්ද්‍රසේන මහතාගේ උපදෙස් පරිදි වන අතර අමාත්‍යාංශය යටතේ ඇති සියලුම ආයතන මෙම දැවැන්ත සංවර්ධන ව්‍යාපෘතිය වෙනුවෙන් වැඩසටහන් රැසක් ක්‍රියාවට නංවා ඇත.ඒ යටතේ දිස්ත්‍රික් කඩිනම් සංවර්ධන වැඩසටහනක් ලෙස ගොවිජන සේවා හා වනජීවි අමාත්‍යාංශය මඟින් ගොවිජන සේවා මධ්‍යස්ථාන වැඩිදියුණු කිරීම සඳහා රුපියල් ලක්ෂ නමයකට ආසන්න මුදලක් වැයකොට ඇත. එසේම මොනරාගල දිස්ත්‍රික් ගෙවතු සංවර්ධන වැඩසටහන යටතේ සෑම ග්‍රාම සේවා වසමකම ගෙවතු පනහ බැගින් ගෙවතු පහළොස් දහස් නමසිය පනහක් (15950) කාබනික පොහොර ඒකක සමඟ ස්ථාපිත කිරීමට යෝජිත අතර මේ වන විට ගෙවතු හාර දහස් හාරසියක (4400) සම්පූර්ණයෙන්ම වැඩ නිම කර ඇත. එසේම ගෙවතු බීජ කට්ටල ගොවීන්ට ලබාදී ඇති අතර ඉන් ප්‍රතිලාභ ලැබු සංඛ්‍යාව 15,950 කි. මේ සඳහා වැය කොට ඇති මුදල රුපියල් ලක්ෂ හතරකට ආසන්නය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>06</day>
    </date>
    <link>http://www.silumina.lk/2011/02/06/_art.asp?fn=aa11020615</link>
    <topic>දොඩම්ගොඩ රේවත හිමිට භාරතයේ සංඝනායක පදවිය</topic>
    <author/>
    <content>ඉන්දියාවේ මහාබෝධි සමාගමේ ප්‍රධාන ලේකම් ආචාර්ය දොඩම්ගොඩ රේවත නාහිමියන් සියම් මහා නිකායේ කෝට්ටේ පාර්ශ්වයේ ශ්‍රී කල්‍යාණි ධර්ම මහා සංඝ සභාවේ භාරතයේ අභිනව ප්‍රධාන සංඝනායක පදවියට පත් කර ඇත. උන්වහන්සේ පිළිගැනීමේ උත්සවය අගමැති දි.මු. ජයරත්න මහතාගේ ප්‍රධානත්වයෙන් කළුතර දොඩම්ගොඩ ශ්‍රී සුදර්ශනාරාම විහාරස්ථානයේදී අස්ගිරි පාර්ශ්වයේ මහානායක අග්ගමහා පණ්ඩිත උඩුගම බුද්ධරක්ඛිත මහ නාහිමියන්ගේ ප්‍රධානත්වයෙන් අද සවස 3 ට පැවැත්වේ.භූතානයේ අගමැතිවරයා වෙනුවෙන් එරට ස්වදේශ හා සංස්කෘතික ඇමැති ලෙන්පොවින්ජූර් ඩොර්ජි ප්‍රවාහන ඇමැති කුමාර වෙල්ගම, මහාමාර්ග හා වරාය නියෝජ්‍ය ඇමැති නිර්මල කොතලාවල මහත්වරු ඇතුළු පිරිසක් මේ අවස්ථාවට සහභාගි වෙති.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>06</day>
    </date>
    <link>http://www.silumina.lk/2011/02/06/_art.asp?fn=ab110206_1</link>
    <topic>සංවර්ධිත රටක් ගොඩ නැඟීමට සුපිරි ගමක් නිර්මාණය කළ යුතුයි</topic>
    <author/>
    <content>දැයට කිරුළ විවෘත කරමින් ජනපති කියයිමේ රජය තරම් ගමට වැඩ කළ රජයක් තවත් නැති බවත් ගම හදා රට හදන මහින්ද චින්තන වැඩපිළිවෙළ මගින් ගම හා නගරය අතර ඇති පරතරය නැති කළ යුතු බව මහින්ද රාජපක්ෂ ජනාධිපතිතුමා පැවැසීය.ජනාධිපතිතුමා එසේ ප්‍රකාශ කළේ බුත්තල දැන් පැවැත්වෙන දැයට කිරුළ ප්‍රදර්ශනය විවෘත කිරීමේ උත්සවයේදී ය.සුපිරි සංවර්ධිත රටක් නිර්මාණය කිරීමට සුපිරි ගමක් නිර්මාණය විය යුතු බව පෙන්වා දුන් ජනාධිපතිතුමා ත්‍රස්තවාදය පරාජය කිරීමේදී මුළු රටම අත්වැල් බැඳ ගත්තාක් මෙන් ගම හා නගරය යා කරන එම දැක්ම වෙනුවෙන් සියලු දෙනා එක් විය යුතු බව පෙන්වා දුන්නේ ය.ජනාධිපතිතුමා පැවැත්වූ සම්පූර්ණ කතාව මෙසේ ය.දැයට කිරුළ ප්‍රදර්ශනයෙන් ජාතිය හමුවේ තියෙන්නේ මහින්ද චින්තන වැඩපිළිවෙළින් සමෘද්ධිමත් වන ජාතියේ අනාගතය බව කියන්න ඕනෑ. සමෘද්ධිය කරා රට පියවරෙන් පියවර ළඟා වෙන ආකාරයක් මේ ප්‍රදර්ශනයේ දී ඔබට දකින්න පුළුවන්. ගෙවී ගිය වසර හයක් අපි ජාතියට අත්කර දුන් ජයග්‍රහණයත් දැයට කිරුළ ජාතික ප්‍රදර්ශනයේ දකින්න තියෙනවා.අපි මේ වසරේ දැයට කිරුළ ප්‍රදර්ශනය පවත්වන්නේ ඓතිහාසික ඌව වෙල්ලස්සේ, ඌව වෙල්ලස්ස ජනතාව ජයග්‍රහණයේ අභිමානය වින්ද පරපුරේ ජනතාවක්. මේ රටේ ස්වාධිනත්වය රැකගන්න දිවි පිදූ ඉතිහාසයක් මේ ජනතාවට තියෙනවා. ඒ නිසා අපේ රට ස්වාධීනත්වය කරා ගෙන යන සංවර්ධන සංග්‍රාමය ඒ භූමියේ ප්‍රදර්ශනය කිරීමට ලැබීම මහත් සතුටක්.පංච මහා කේන්ද්‍ර පෙරටු කොට ගත් සංවර්ධන වැඩ පිළිවෙළක් මේ රටේ අද දියත් වෙනවා. එදා අපේ රජවරු අපේ කලාපයේ නාවුක බලය අප වෙත රඳවා ගත්තා. මේ මොනරාගල එක් පැත්තකින් හම්බන්තොටටත් අනෙක් පැත්තෙන් නැඟෙනහිරටත් සම්බන්ධයි. නැඟෙනහිර ඕලුවිල් වරාය හැදෙනවා. හම්බන්තොට මාගම්පුර වරායට පළමු නැව පසුගියදා සේන්දු වුණා. මේ වරාය අතරමැද ඉන්න ඌව වෙල්ලස්ස දරුවන්ට තරුණයින්ට මේ වරායෙන් පහසුකම් ලැබෙනවා කියන එක අමුතුවෙන් කිව යුතු නැහැ.දැන් මේ රටේ සමහර ප්‍රදේශ ප්‍රසිද්ධ වෙලා තියෙන්නේ අපේ මහා පරිමාණ සංවර්ධන ව්‍යාපෘති නිසා. මත්තල, ඉහළ කොත්මලේ, කෙරවළපිටිය, මොරගහකන්ද, ජාත්‍යන්තර ක්‍රීඩාංගණ නිසා සූරිය වැව මේ ගම දැන් ලෝක ප්‍රසිද්ධ වෙන්නේ අපේ යෝධ සංවර්ධන ව්‍යාපෘති නිසා. ගමට යෝධ සංවර්ධන ව්‍යාපෘති අපි ලබා දෙනවා. මේ නිසා ගමේ නම ලෝක පූජිත වෙනවා.මේ දැයට කිරුළ සමගාමීව ඉහාව, ඉලුක්ලන්ද, ගල්බොක්කගම, පුබ්බාර, කන්ටේගල්ල, කුකුරම්පොළ වාගේ ඈත ගම් විසි දෙකකට ජල ව්‍යාපෘති ලැබෙනවා. රුවල්වෙල, දැලිව, මානාභරණගම, මියාගල ඇතුළු ගම් විශාල ගණනකට ග්‍රාමීය සම්පත් වාසස්ථාන මාර්ග, දිය පැන්නුම් ආදිය ලැබෙනවා. අද මම එනකොට නවීකරණය කෙරුණු බුත්තල රෝහලට ගියා. මේවා ඉතා දීර්ඝ කාලයක් පුරාවට ප්‍රතිසංස්කරණයට ලක් වෙලා නැහැ. නමුත් අපි මේවා නැවත හදලා තියෙනවා. මේ විදිහට අද විශාල සංවර්ධනයක් මේ ප්‍රදේශවල ඇතිවෙලා තිබෙනවා.තමුන්නාන්සේලා අතරින් කී දෙනෙක් මේ ගම්වල නම් අහලා තියෙනවාද කියලා මම දන්නේ නැහැ. සමහරුන් මගෙන් අහනවා මේ ගම් කොහෙද තියෙන්නේ කියලා. අපි නම් එහා ගමේ මිනිස්සු නිසා මේවා දන්නවා. අද ගමේ දරුවන්ට සම්පත් අඩු නැති පාසල් තියෙනවා. තාක්ෂණය ගමට ඇවිත් තරුණ තරුණියෝ අලුත් අලුත් දෑ සොයනවා. ලෝකය සමඟ කටයුතු කරනවා. නගරයේ තිබෙන ක්‍රීඩා පිටි ගමට ඇවිල්ලා. සූරියවැව, පල්ලේකැලේ, ලෝක කුසලානයට තරග වදින ක්‍රීඩා පිටි බිහිවෙලා තියෙනවා. එදා ලෙනාඩ් වුල්ෆ් නඩු අහපු සියඹලාගහයට සූරියවැව ජාත්‍යන්තර ක්‍රීඩාපිටිය ඉදිවෙනවා.එදා ජාත්‍යන්තර මට්ටමේ ක්‍රිකට් ක්‍රීඩකයෝ බලන්න අපේ අයට කොළඹට යන්න වුණා. හෙට ලෝක ප්‍රසිද්ධ ක්‍රීඩකයොත් ගමට ඇවිල්ලා සෙල්ලම් කරනවා.ඒවා බලලා විතරක් මදි. මේ ගම්වලිනුත් ජාත්‍යන්තර මට්ටමේ ක්‍රීඩකයෝ බිහි වෙන්න ඕනෑ. මේ ගම්වලින් ජාත්‍යන්තර ක්‍රීඩකයෝ බිහිවෙලා රන් පදක්කම් ගන්න ඕනෑ.එදා ගම්වල මේ වාගේ ප්‍රදර්ශන නොයෙක් උදාවල් තිබුණා. ඒවායේ වුණේ තෝරා ගත්ත තැනක් උත්සව භූමියක් ගොඩනගනවා. උත්සවය ඉවර වුණහම ඒ තැන කැලෑ වෙනවා. නමුත් අපේ ඒ දැයට කිරුළ ගමට එන්නේ මුළු ප්‍රදේශයම, පළාතේම මිනිස්සු ඉන්න ගම් නංවන්න. ඌව වෙල්ලස්සේ සශ්‍රීකත්වය බ්‍රවුන්රිග් ආණ්ඩුකාර වරයා එදා යටත් විජිත ලේකම්ට යවපු සටහනක මෙසේ සඳහන් වෙනවා.මා ලංකාව පුරා ඇවිද ඇත්තෙමි. වෙල්ලස්ස තරම් සශ්‍රීක ප්‍රදේශයක් මම නොදුටුවෙමි. මෙය පළතුරු උයනක් වැන්න. එහි වැසියා සිය ආගම දහම විසින් හසුරුවනු ලදුව ස්වයං පාලිත වැසියෝ වෙති. ඔවුන් අපිව තුට්ටුවකටවත් ගණන් ගන්නේ නැත. එබැවින් මෙම ප්‍රදේශ යටත් කිරීම සිහිනයක් විය හැක.මේ එදා ආණ්ඩුකාරවරයා මේ ප්‍රදේශ ගැන ලියලා තිබුණ දේ. මේ ඌව වෙල්ලස්ස නංවන එක ඓතිහාසික වගකීමක්. එදා රැජින පත් කළ උඩරට ගැමි කොමිසන් වාර්තාවේ කිව්වා ඌව වෙල්ලස්ස නංවන එක ඓතිහාසික වගකීමක් කියලා. නමුත් වාර්තාව තිබුණා මිසක් වැඩක් වුණේ නැහැ.දැන් අපි මේ පළාතට යුක්තිය ඉටු කරන්න ඕනෑ. එහි වගකීම අපි භාරගෙන තියෙනවා. ඒ නිසා තමයි මත්තල අලුත් ගුවන්තොටුපොළ හැදෙනවා. අම්පාර, යාපනය ප්‍රදේශවලත් ගුවන් තොටුපළවල් ඉදිවෙනවා. මේ ප්‍රදේශ ගොඩනඟන්න තියෙන ඓතිහාසික වගකීම අපි භාර ගන්නවා.මේ ප්‍රදර්ශන භූමියේ දී අනාගතයේ අපේම විද්‍යාඥයෝ නිර්මාණය කළ චන්ද්‍රිකාවක් අභ්‍යවකාශ ගත කරන බව තමුන්නාන්සේලා දැක්කොත් පුදුම වෙන්න එපා. ඉදිරි දස වසරේ දී අපි එය ඉටු කළ යුතුයි. ඒක තමයි අපේ ඉලක්කය වෙන්න ඕනෑ.මේ රට වාණිජ කේන්ද්‍රස්ථානයක් බවට පත් කිරීමේ පළමු පියවර අපි ත්‍රස්තවාදය පරාජය කරලා ජය අරගෙන තියෙනවා. අද කොටස් වෙළෙඳ පොළ දිහා බැලුහම විදෙස් ආයෝජකයෝ මේ රටට කරන ආයෝජන දිහා බැලුවහම අපි ලබන ජයග්‍රහණ පැහැදිලියි. අපි රට භාර ගන්නකොට මේ රටට ආයෝජකයෝ නොවෙයි සංචාරකයොවත් ආවේ නැහැ.අපි වසර 5 ක් රට ඇතුළේ අභියෝග වගේම රටෙන් පිටත අභියෝගත් ජය ගනිමිනුයි පියවර තැබුවේ. ලෝක ආර්ථිකය කඩා වැටිලා බලවත් රටවල් පවා අසරණ වෙද්දී අපි හිස ඔසවාගෙන හිටියා. දෙපයින් නැගී සිටියා. අපිට දැඩි ආත්ම විශ්වාසයක් තිබුණා. අපේ මුතුන් මිත්තන් අපට දායාද කළ උරුමයන් අපට තිබුණා. අපි ඒ මාවතේ ගමන් කළේ. අපි ඉර හඳත් අල්ලන්න කලින් අපේ උරුමය අල්ලා ගත්තා. කුඹුර, හේන, කමත ගැන විශ්වාසය තැබුවා.ලෝකයේ අඩු ම මිලට පොහොර මිටිය සපයන්නේ ඌව වෙල්ලස්සේ උරුමය අපට විශ්වාස නිසයි. අද අපේ රටේ දුප්පත්කම සියයට 7.2 දක්වා අඩු කරන්න පුළුවන් වෙලා තියෙනවා. අද උතුරේ කුඹුරු අක්කර එක් ලක්ෂ තිස් තුන් දහසක් අස්වැද්දෙනවා. මීට අවුරුදු තුනකට හතරකට කලින් උතුරේ උදැල්ලක්, වියගහක්, අම්බරුවෙක් දකින්න ලැබුණේ නැහැ. මෝටාර්, බිම් බෝම්බ, මර උගුල් විතරයි තිබුණේ. කුඹුරට බහින්න ගොවියට නිදහසක් තිබුණේ නැහැ. එදා මේ ප්‍රදේශවල අක්කර කී දහසක් පුරන් වුණා ද?අපි වසරකට ගොවි ජනතාවට පොහොර සහනාධාරයට පමණක් රුපියල් බිලියන 30 ක් වෙන් කරනවා. අපි ගොවියාගේ අතේ තිබුණ වස බෝතලය විසි කළා.එළවළු මිල අද වැඩිවෙලා කියලා විශාල ඝෝෂාවක් තිබෙනවා. අද කිව්වහම බොම්බයි ලූනු මිල ටිකක් අඩුවෙලානේ කියලා.එතකොට කියනවා බොම්බයි ලූනු අඩු වුණාට රතු ලූනු අඩු නෑනෙ කියලා. බඩු මිල අඩු කරන්න පාරිභෝගිකයා අතරමැදියාගේ ග්‍රහණයෙන් ගලවා ගන්න වැඩ කළ රජයක් අපි. අපි දැක්කා මේ මහා කාලගුණය අපට බලපෑවා. ගොවිතැනට බලපෑවා. අපි ගොවි ජනතාව ගැන විශ්වාසය තබලා තියෙනවා. මේ අතර මැදියා කරන වැඩපිළිවෙළ ගැනත් අපි හිතන්න ඕනෑ. ජනතාවට බඩු අඩු මිලට ලබාදෙන්න පුළුවන් කම තිබුණු දේවල්වලට මොනවද වුණේ. සතොස වික්කේ අපිද, ආහාර දෙපාර්තමේන්තුව නැති කළේ අපිද, සමුපකාරය විනාශ කළේ අපිද, වී අලෙවි මණ්ඩලය වහලා දැම්මේ අපිද, නැහැ. ජනතාවට අඩු මිලට බඩු ටික ලබාදෙන්න පුළුවන් කම තිබුණු හැම ආයතනයක් ම විනාශ කරලා දැම්මා. එහෙම කරපු උදවිය තමයි දැන් ලූනු බික ගැන අහන්නේ. අපි අපේ සමුපකාරය ශක්තිමත් කළා. තිබුණු ණය සියල්ල බොල් ණය බවට පත් කරලා. සල්ලි දීලා කොප්සිටි ගොඩනඟලා සමුපකාරයට අලුත් පණක් දුන්නා.ලෝක ආහාර අර්බුදය වේලාවේ අපේ ජනතාව එක වෙලාවක් බඩගින්නේ තියන්නේ නැතිව රැක ගත්තා. ඒ නිසා මේ බඩු මිල පිළිබඳව අවබෝධයකින් තමයි අපි කටයුතු කරන්නේ. ඒ වගේ ම ගොවියාගේ පැත්තෙන් පාරිභෝගිකයාගේ පැත්තෙන් අපි හිතන්න ඕනෑ.අපි මේ පොළොවේ පය ගහලා ඉන්න මිනිස්සු. අද මේ පළාතේ මිනිස්සු එළවළු ටිකට, පොල් ගෙඩියට, මිරිස් කරලට මිල වැඩි වෙනකොට එතන ආදායමත් වැඩිවෙනවා. පොහොසත් වෙන්නෙ ලංකාවේ ගොවියා. ලංකාවේ වගාකරුවා. අපි කොහොමවත් පිට රට තිරිගු පිටි ගොවියා රජ කරවන්න නොවෙයි ආවේ. එදා මහින්ද චින්තනය අනුව අපි කිව්වා මේ රටේ ගොවි තැන් කරලා වගා කරලා රට ගොඩනඟනවා කියලා. දැන් අපි ගෙවතු දස ලක්ෂයක් හදලා රට ස්වයංපෝෂිත කිරීමේ වැඩපිළිවෙළ ආරම්භ කරලා තියෙනවා.මම ප්‍රවෘත්තිවලට දැක්කා පෙන්වනවා වෙන රටවල බඩු මිල විශාල වශයෙන් ඉහළ ගිහින් තියෙනවා.ඒ මේ කාලගුණය නිසා. අව්ව, වැස්ස, ගංවතුර නවත්වන්න අපට පුළුවන්කම නැති බව තමුන්නාන්සේලා දන්නවා. එක එක කාලෙට මෙවන් ප්‍රශ්න මතු වෙනවා.රට විනාශ කරන්න අද එක් පිරිසක් ඉන්නවා. කොටි විතරක් නෙවෙයි. විවිධ කටකතා, බොරු ප්‍රචාර, මඩ වලින් බලයට එන්න මාන බලන පිරිසක් ඉන්නවා අපි ළඟ. මේ අය දේශපාලන රෝගීන් වශයෙන් තමයි මම දකින්නේ. හැබැයි මම මේ දේශපාලන රෝගීන් අතරේ නිරෝගීව ඉන්න බව නම් කියන්න ඕනෙ. මේ රටේ ජනතාව ඒවට රැවටෙන්නේ නැති බව මම දන්නවා. මම හැමදාම කියනවා මට අපහාස කළාට කමක් නෑ. මට ඕන චෝදනාවක් කරන්න. මේ රටට, තමන් ඉපදුන මාතෘ භූමියට ද්‍රෝහි කම් කරන්න එපා. මේ රට පිටරටට පාවා දෙන්න එපා. අපි මේවා පිළිබඳ අවබෝධයෙන් කටයුතු කරමු.අපි මේ ගම නගා සිටුවන්න, ආණ්ඩුව එක්ක ඉන්න ප්‍රාදේශීය සභාවක් බිහි කරන්න ඕනෑ. පටු අදහස්වලට, කුමන්ත්‍රණවලට, ගම හදන වැඩපිළිවෙළ පරාජය කරන්න දෙන්න පුළුවන් කමක් නැහැ. අත හරින්න පුළුවන් කමක් නැහැ. මේ ගම හදන්න අපට වගකීමක් තියෙනවා.මේ අලුත් පාරවල්, කොන්ක්‍රීට් පාරවල්, කාපට් පාරවල් මතින් තමයි ඔබට ඡන්ද පොළට යන්න වෙන්නෙ. අපි දාපු විදුලි බල්බය ගමේ පත්තු වෙනකොට බෝක්කු උඩින් යනකොට මේවා හැදුවේ කව්ද කියා මතක් වෙයි.මේ ආණ්ඩු තරම් ගමට වැඩ කරපු ආණ්ඩුවක් ඉතිහාසයේ නැහැ. අපි පුද්ගලයා හදලා, පවුල හදලා, ගම හදලා, පළාත හදලා, රට හදන්න යන වැඩපිළිවෙළක් තමයි මහින්ද චින්තනයේ තියෙන්නෙ. ගමයි නගරයයි අතර තියෙන පරතරය නැති කරන්න ඕන. ආසියාවේ ආශ්චර්යයට යන්න නම් මේ ගම හා නගරය එකට එකතු කරන්න ඕන. සුපිරි රටක් හදන්න සුපිරි ගමක් නිර්මාණය කළ යුතුයි. ඒකයි අපේ බලාපොරොත්තුව. ත්‍රස්තවාදය පරාජය කිරීමේදී මුළු රටම අත්වැල් බැඳගත්තා වගේ ගම, නගරය හා ලෝකය යා කරන එම දැක්ම වෙනුවෙන් අපි සියලු දෙනා එකතු වෙන්න ඕනෑ.තමුන්නාන්සේලා ඉදිරිපිට මේ ප්‍රදර්ශනය වෙන්නේ අභිමානවත්ව ගොඩ නැෙඟන ආශ්චර්යය කරා යන අපේ ජාතියේ ගමන් මගයි. මේ කිරුළ ජාතියට පලඳන්න ජවය දුන්න හැම දෙනාටම ජාතියේ ගෞරවය හිමි වෙනවා. දැයට කිරුළ ප්‍රදර්ශනය සර්වප්‍රකාරයෙන් සාර්ථක වේවායි ප්‍රාර්ථනා කරනවා.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>06</day>
    </date>
    <link>http://www.silumina.lk/2011/02/06/_art.asp?fn=ab11020613</link>
    <topic>කුමන අභියෝග පැමිණියත් ප්‍රමුඛත්වය දෙන්නේ සංවර්ධනයටයි</topic>
    <author/>
    <content>ජාතික නිදහස් දින සමරු උළෙලේදී ජනපති ජාතිය අමතමින් කියයිනිදහස වෙනුවෙන් දිනාගත යුතු බොහෝ දේ තවත් ඇති බවත් ලොව දියුණු රටවල් ලබාගත් ජයග්‍රහණ අප ජනතාවට භුක්ති විඳීමේ අවස්ථාව ලබා දෙමින් දිළිඳු භාවය තුරන් කිරීම අපේ අරමුණ විය යුතු බවත් ඒ සඳහා රැකියා අවස්ථා පුළුල් කොට, ආදායම් මාර්ග බහුල කොට ඉහළ ආදායම් ලබන රටක් බවට ශ්‍රී ලංකාව පත් කළ යුතු බවත් මහින්ද රාජපක්‍ෂ ජනාධිපතිතුමා පැවැසීය.ජනාධිපතිතුමා එසේ ප්‍රකාශ කෙළේ කතරගමදී පැවැති 63 වැනි ජාතික නිදහස සැමරුම් උළෙලේදීය.ජනාධිපතිතුමා පැවැත්වූ සම්පූර්ණ කතාව මෙසේය.”මවුබිමේ නිදහස වෙනුවෙන් අති දැවැන්ත කැප කිරීමක් කළ ජාතියක් ලෙස මා ඔබ අමතන්නේ් මහත් අභිමානයෙන් යුතුවයි.ලොව දරුණු ආක්‍රමණිකයන්ට එරෙහිව නිදහස වෙනුවෙන් සටන් කරලා අපිට අනභිභවනීය අතීතයක් උරුම කර දුන් සියලුම වීරවරයින් මා මේ මොහොතේ සිහිපත් කරනවා. ත්‍රස්තවාදය තුරන් කිරීමට දිවිහිමියෙන් කැප වූ ඒ සියලුම රණවිරුවන් මා ඉතා ගෞරවයෙන් සිහිපත් කරනවා.නිදහස දිනා ගැනීම ජාතියක් හමුවේ තිබෙන අභියෝගයක්. ඒ නිදහස රැක ගැනීම ඊටත් වඩා විශාල අභියෝගයක්. රටක නිදහස් සටන එක කාල පරිච්ඡේදයක දී නිමා වෙන්න පුළුවන්. නමුත් නිදහස රැක ගැනීමේ කාර්යය සදා කල්ම බලපාන්නක්. එය ඉවසීමෙන්, අවදියෙන්, රට ගැන ආදරයෙන් නිරන්තරයෙන් කළ යුතු මහා අරගලයක් බව අප වටහා ගත යුතු වෙනවා. ඒ නිසා නිදහස දිනා ගැනීමට වගේම එය මාතෘ භූමියේ තහවුරු කිරීමටත් කිසිදා කිසිවෙක් නොගත් යෝධ පියවර රාශියක් අපි ගනු ලැබුවා.තිස් වසරක් තිස්සේ ත්‍රස්තවාදය නිසා දේශයට අහිමි වූ ජීවිත හැර අනෙක් සියල්ල ලබා දීමේ මහා අභියෝගයට අපි දැන් මුහුණ දී තිබෙනවා. මෙවැනි විනාශ වූ දේශයක් ගොඩ නැඟීමට විශාල කාලයක් ගතවන බව ලෝක ඉතිහාසය පෙන්වා දී තිබෙනවා.කාලගුණික විපර්යාසමේ මොහොතේත් කාලගුණික විපර්යාස නිසා ලෝකයේ බොහෝ රටවල් දැඩි පීඩාවන්ට පත්ව තිබෙන බව ඔබ දන්නවා. අපේ රටේ ඇතැම් ප්‍රදේශවල ජීවත්වන සහෝදර පුරවැසියන් ද මෙම පීඩනයට මුහුණ දී සිටිනවා. කාලගුණික විපර්යාස අපට පාලනය කළ නොහැකි වුණත් විපතට පත් සියලු ජනතාව නඟා සිටුවීමට අපි කැපවී සිටිනවා. විශාල මුදල් ප්‍රමාණයක් ඒ ප්‍රදේශවල නිලධාරීන්ට අපි යවලා තියනවා.කුමන අභියෝග පැමිණියත්, අහිමි වූ ආර්ථික සංවර්ධනය උදා කර ගන්න අපි කල්මරන්නේ නෑ. හොඳම උදාහරණය බිම් බෝම්බ වලින් පිරි භූමිය වසර දෙකක් ගතවීමටත් පෙර බත බුලතින් සරුසාර අලංකාර කෙත් යායක් බවට පරිවර්තනය කිරීම.නිදහස ලබා ගෙන වසර හැටක් පුරා ඒක පුද්ගල ආදායම වැඩි කර ගෙන තිබුණේ ඩොලර් 1,030 කටයි. නිදහස ලැබුණු දවසේ ඉඳලා 2005 දක්වා නමුත් ගෙවුණු පස් අවුරුද්ද ඇතුළත ඒක පුද්ගල ආදායම ඩොලර් 2,400 දක්වා වැඩි කරන්න අපි සමත් වුණා. විදුලිය, ජල සම්පාදන, වාරිමාර්ග, මාර්ග පද්ධතිය රට පුරා අපි පුළුල් කළා.අධ්‍යාපනය හා සෞඛ්‍ය පහසුකම් අපි වැඩි දියුණු කළා. රාජ්‍ය සේවය අපි ශක්තිමත් කළා. පෞද්ගලික ව්‍යාපාර පුළුල්කර ගැනීමට අවශ්‍ය ආර්ථික පරිසරය ගොඩනැඟුවා. විරැකියාව ඉතාම අඩු අනුපාතයට ගෙන ආවා. අවතැන් වුණු ලක්ෂ ගණනාවක් ජනතාව පදිංචි කර සියලු ප්‍රදේශවල ජන ජීවිතය ගොඩ නඟන්න අවශ්‍ය පියවර ගත්තා.දැවැන්ත පාලම්ඒ වගේම තමයි සංගුපිඩ්ඩි පාලම, කින්නියා පාලම, මනම්පිටිය පාලම, මන්නාරම පාලම, කටුගස්තොට පාලම, කොළඹ තදාසන්නයේ ගුවන් පාලම් වගේ දැවැන්ත පාලම් ගොඩ නැඟුවා. රට පුරා දැවැන්ත මාර්ග සංවර්ධනයක් ඇති කළා. සෑම ප්‍රදේශයකම විදුලිබල පහසුකම් පුළුල් කළා. මොරගහකන්ද, උමා ඔය, දැදුරු ඔය, වෙහෙරගල, රඹකැන්ඔය වැනි වාරිමාර්ග සංවර්ධන පමණක් නෙවෙයි එදා පැරැණි වැව් අමුණු විශාල සංඛ්‍යාවක් සංවර්ධනය කරලා වියළි කලාපය දියුණු කරන්න පියවර ගත්තා.ඒ විතරක් නොවෙයි රෝහල් හා පාසල් පද්ධතිය මෙන්ම විශ්ව විද්‍යාල පහසුකම් පුළුල් කළා. කඳ සුරිඳුන්ගේ ආශිර්වාදය ඇතිව කිරිවෙහෙරේ ඇති කළ මුල්ම නැණසල අද රටපුරා ව්‍යාප්ත වෙලා හාමුදුරුවනේ. පරිගණක ශාක්ෂරතාවය වසර 5 ක් තුළ ඉහළ මට්ටමට අපි ගෙනාවා.දරුවන් වෙනුවෙන් අන්තර්ජාතික මට්ටමේ ක්‍රීඩාංගණ දියගම, සූරියවැව, පල්ලෙකැලේ වැනි ස්ථානවල ඉඳිකළා.ජාතික සම්පත් රැක ගන්න වගේම ඒවා යළි ගොඩනඟන්නත් අපට පුළුවන් වුණා. ඒ අනුව මිහින් ලංකා වැනි නව ගුවන් සමාගම් ආරම්භ කරන්න, විකුණා දමා තිබූ ගුවන් සමාගම් ජාතිය සතු කරන්න, ගෑස් සමාගම් ජාතිය සතු කරන්න, රක්ෂණය යළි ජාතිය සතු කරන්න අපට පුළුවන් වුණා.ඒ නිසා නිදහසින් පසු සාමයෙන්, සංවර්ධනයෙන් ඉදිරියට ඒමට ලැබුණ අර්ථවත්ම යුගය ලෙස ඒ පස් වසර ගැන අප ජාතියට ආඩම්බර විය හැකි වී තිබෙනවා.ඉදිරි ගමනවිදුලිය, මාර්ග, දුරකථන, අධ්‍යාපන හා සෞඛ්‍ය සේවා තව තවත් පුළුල් කරලා ගමත්, නගරයත් අතර පරතරය තුරන් කළොත් පමණයි අපේ නිදහස තිරසාර නිදහසක් වෙන්නේ. අපේ ඉදිරි ගමන ඉතාමත් තීරණාත්මකයි.එදා කොළඹ පැවැත්වූ නිදහස් උලෙළ අපි අද ගමට ගෙනත් තිබෙනවා. මහින්ද චින්තනයෙන් මඟ පෙන්වන්නේ ශක්තිමත් ස්වාධීන ආර්ථිකයකට. එම ආර්ථිකයෙන් අපි හදන්නේ ව්‍යාපාරික පිරිසක් පමණක් නොවෙයි, හොඳ ආදායමක් ලබන වී ගොවියෙක්. ඒ වාගේම ලොව ඉහළම ආදායමක් ලබන එළවළු, පළතුරු වාගේම තේ, රබර්, පොල් වගාකරුවෙක් ජාත්‍යන්තර වෙළෙඳ පොළට ගැලපෙන නිෂ්පාදන කරන කර්මාන්ත කරුවෙක්. අපේ පොළොවෙන් උපදින දේට වටිනාකමක් දෙන නිෂ්පාදන ආර්ථිකයක්. අපේ මහ පොළොවේ උරුමය, අපේ සාගරයේ උරුමය අපේම ජනතාවට ලබා දෙන්නයි මහින්ද චින්තනයේ පරමාර්ථයකටයි අපි සැබෑ නිදහස කියන්නේ.එදා විජයග්‍රහණය ලබා ගැනීම සඳහා ත්‍රස්තවාදය ගැන මේ රටේ ජනතාව සිතු ආකාරය වෙනස් කර ගත්තේ යම් ආකාරයකට ද මේ රටේ අනාගත දියුණුව ගැනත් වෙනස් ආකාරයකට සිතිය යුතු වෙනවා. ජාතික දියුණුව ඇති කරන්න නම් ලොකු ආකල්පමය වෙනසක් ඇති කර ගන්න ඕනෑ හාමුදුරුවනේ. මේක කුඩා දරුවාගේ පටන් වැඩිහිටියා දක්වා ඇති කළ යුත්තක්.ත්‍රස්තවාදය පරාද කරන්න පුළුවන් කියන විශ්වාසය වගේම නොරොච්චෝලේ, ඉහළ කොත්මලේ, කෙරවලපිටිය වැනි විශාල විදුලි බලාගාර ඉදි කරන්න පුළුවන් කියලත්, කොළඹ හම්බන්තොට වැනි දැවැන්ත වරායන් ඉදි කරන්න පුළුවන් කියලත්, මොරගහකන්ද, උමා ඔය වැනි විශාල ජලාශ සංවර්ධනය කරන්න පුළුවන් කියලත්, අපේ නගර විශේෂයෙන්ම කොළඹ ඇතුළු අනෙකුත් නගර පිරිසිදු නගර කරන්නත්, පුළුවන් කියන විශ්වාසය අප පෙන්නුම් කර තිබෙනවා. මේ සියල්ල කළත් නීතිගරුක සමාජයකින් තොරව අපේ නිදහස අර්ථවත් වෙන්නේ නැහැ.විනයගරුක සමාජයක්එබැවින් නීතිගරුක සමාජයක් ගොඩ නඟන්නත් අපි කැපවී සිටිනවා. සමාජයක විනයගරුක බව සංවර්ධනයට අත්‍යවශ්‍ය දෙයක් කියලයි මම විශ්වාස කරන්නේ.ජනපි‍්‍රය තීරණ විතරක් අරගෙන රට ගොඩ නඟන්න බෑ. අසීරු අමාරු තීරණත් ජාතියේ අභිවෘද්ධිය වෙනුවෙන් ගත යුතු වෙනවා.ජනපි‍්‍රය තීරණ අරගෙන අපේ දරුවන්ගේ අනාගතය අඳුරු කරනවාට වඩා අසීරු අමාරු තීරණ අරගෙන ඔවුන්ගේ ජීවිතවලට ද ආලෝකයක් උදා කිරීම මුළු ජාතියේ වගකීමක් බව මා ප්‍රකාශ කරනවා.අපි නොබැඳි ප්‍රතිපත්තිය ගරු කරන රටක්. අපි සෑම රටක් සමඟම සමීප සම්බන්ධතා පවත්වනවා. අපේ රටේ ස්වභාවික ව්‍යසනයන්ගෙන් වගේම මිනිසුන් විසින් ඇති කර ගත් ව්‍යසනයන්වලින් ගොඩ ඒමටත්, සංවර්ධනය ඉදිරියට ගෙන යන්නත් අප සමඟ සහයෝගයෙන් කටයුතු කිරීමත් අප අගය කරනවා.අපි ආසියාවේ පැරණිම ප්‍රජාතන්ත්‍රවාදී රාජ්‍යයක්. ඒ ප්‍රජාතන්ත්‍රවාදය වගේම මාතෘ භූමියේ ඒකීය බවත්, එක්සේසත් බවත් රැක ගත යුතු වෙනවා. අපේ ප්‍රශ්න අපිම විසඳා ගන්න තරම් පරිණත ප්‍රජාතන්ත්‍රවාදී මාවතක අපි ගමන්කර තිබෙනවා. සුනාමියෙන් හානි වූ දේ ගොඩ නගමින් සරණාගතයින් නැවත පදිංචි කරමින් අපේ සමාජයේ මානව හිතවාදී ප්‍රජාතන්ත්‍රවාදී ලක්ෂණ අප ලොවට පෙන්වා දී තිබෙනවා.අපේ කැපවීමඅවුරුදු 2500 ක ප්‍රෞඩ ඉතිහාසයක් ඇති අප සතා සිවුපාවට පවා රැකවරණය දෙන ගහකොළ ආරක්ෂා කරන ජාතියක්. මානව අයිතිවාසිකම් පිළිබඳ අපේ කැපවීම මේ ඓතිහාසික සංස්කෘතික දායාදයන්ගෙන් අපිට ලැබී ඇති උරුමයක්. නිදහස් මත පළ කිරීමේ පුරවැසියන්ගේ අයිතිය සුරැකීම වගේම මාතෘ භූමියේ ගෞරවය රැක ගනිමින් එම අයිතිය භුක්ති විඳීම සෑම පුරවැසියකුගේ යුතුකමක් හා වගකීමක්. සිංහල, දෙමළ, මුස්ලිම් ආදි සියලු ම ජාතීන්ට වගේම සියලු ම දේශපාලන පක්ෂවලත් එය වගකීමක් බව මම අවධාරණය කරන්න ඕන.එදා දුටුගැමුණු මහ රජතුමා මාතෘ භූමිය එක්සේසත් කිරීමේ ගමන ඇරැඹුවේ මේ කතරගම දෙවි පියසේ ආශිර්වාදයෙන්. ඉතිහාසයේ දිනාගත් බොහෝ නිදහස් අරගලවලට ආශිර්වාදය ලැබුණේ ද මේ කතරගම පිං බිමෙන්. ඒ ආශිර්වාදය තුළින් පරිණත ප්‍රජාතන්ත්‍රවාදී රටක නායකයා වශයෙන් ශ්‍රී ලාංකික ඔබ ආසියාවේ නැඟී එන රටක් සඳහා පෙළ ගැස්වීමේ යුගයේ කාර්ය භාරය මා මෙහෙයවන්නේ දැඩි වගකීමක් හා විශ්වාසයක් ඇතිවයි.මේ තීරණාත්මක යුගයේ දී ඒ කාර්යභාරය ඉටු කිරීමට ඔබ මා සමඟ මෙන්ම මාතෘ භූමියට ආදරයෙන් කටයුතු කරනු ඇති බව තමාට විශ්වාස යැයි ජනාධිපතිතුමා වැඩිදුරටත් පෙන්වා දුන්නේය.- අග්‍රාමාත්‍ය දි.මු. ජයරත්නකිරීටයේ නිදහස භුක්ති විඳිමින් වුවද, ගතවූ වසර හැට දෙකක කාලයෙන්, දශක තුනක්ම හුස්ම ගැනීමේ නිදහස අහිමිව සිටි පුරවැසියන් ලෙස නිදහස් දිනය සැමරූ අප, ජීවිතයේ සැබෑ නිදහස භුක්ති විඳින ජාතියක් වශයෙන් හෘදයාංගමව නිදහස සමරන අභිමානනීය නිදහස් දිනයක් යළිත් උදාවී තිබේ.නිවහල් චින්තනයේ සැබෑ නිමැවුම්කරු, නිදහස් ශ්‍රී ලාංකික ජාතියක් නිර්මාණය කිරීමේ සැබෑ අයිතිකරු, ජනාධිපති මහින්ද රාජපක්‍ෂ ජනාධිපතිතුමා හැර අන් කවරෙක්ද?63 වන නිදහස් දිනය සමරන මේ ප්‍රතාපවත් මොහොතේ සකල ශ්‍රී ලාංකිකයන් හමුවේ ඇති ප්‍රධානතම අභියෝගය වන්නේ ‘මහින්ද චින්තන’ ඉදිරි දැක්ම තුළ අන්තර්ගත සංවර්ධන ඉලක්ක සපුරා ගැනීම සඳහා දායකත්වය සැපයීමේ කාර්ය භාරයයි.ලෝකයේ වඩාත් සුන්දරම දේශය වන මේ කුඩා දිවයින, තාක්‍ෂණයෙන්ද නවීනත්වයෙන් ද අති පොහොසත් රටක් බවට පරිවර්තනය කර ගැනීමේ මෙහෙයුමද ඉඳුරාම ජයගත හැකි වනු ඇති බව මගේ පරම විශ්වාසයයි.අවශ්‍ය වන්නේ ඊට නායකත්වය සපයන්නන් පිළිබඳව වන අචල විශ්වාසය හා ඔවුන් වෙත ලබා දෙන උපරිම සහයෝගය පමණි. එකම ජාතියක් ලෙස නිදහස භුක්ති විඳින පුරවැසි සමූහයක් වන අප එම යුතුකම ඉටුකිරීමේ වගකීමෙන් බැඳී සිටින බවද කිසිවිටෙකත් අමතක කළ යුතු නැත. සියලු අතින්ම වඩාත් සුරක්‍ෂිත ජාතියක් වශයෙන් ලෝකයේ කිසිදු බලවේගයකට හිස නොනමා ජීවත් විය හැකි ඍජු වටිනාකමක් අපට හිමිකර ගත හැක්කේ එවිටය. අප අනාගතයට රැගෙන යා යුත්තේ, ඔවුන්ට දායාද කළ යුත්තේ එකමුතුකම සහ ආදරයයි. ඒ තුළ කවර හේතුවත් මත වුවද කිසිදු පිටස්තර බලවේගයනට මේ ලංකා භූමියට අත පෙවීමට ඇති හැකියාව අහෝසිවී යන්නේය. අප මේ මොහොතේ මුදුනතටම පැමිණ සිටිමු. දැන් මිටියාවත දෙස බැලිය යුත්තේ බොහෝ අර පරෙස්සමෙනි. එවිට අපගේ අතපසුවීම්, අත්වැරදීම්, නොදැනුවත්කම් හොඳින්ම හඳුනාගත හැකිය. අපට නිවැරැදිවන්නට තිබූ අවස්ථා කොතෙක් මඟහැරී ඇත්දැයි හොඳින්ම අවබෝධකොට ගත හැක්කේ එවිටය. පටු සිතිවිලි තුළ දශක ගණනාවක් සිරගතව තිබූ හදවත් ආදරයෙන් විවෘත කළ හැක්කේ එවිටය.දැන් මාර්ගයද විවෘතව තිබේ. ගමනද සුව පහසුය. අවශ්‍යව ඇත්තේ කිසිවකු හෝ තබන එක් පියවරක් පමණි. ඒ පියවර තබන පළමුවැන්නාත් අන්තිමයාත් නිවහල් චින්තනයක් සහිත නිදහස් මිනිසෙකි. ඔහු ජීවත් වන්නේ ඔබේත්, මගේත්, හදවත් තුළය. නිදහස් නිවහල් ශ්‍රී ලංකාවක සැබෑ ශ්‍රී ලාංකිකයකු වීමේ අභිමානය කොතෙක්දැයි මේ මොහොතේ සිටම අත්විඳීමට සූදානම් වන්න, ඔබේ යුතුකම් ඉටු කරන්න.චිරං ජයතු ශ්‍රී ලංකා....!!!කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>06</day>
    </date>
    <link>http://www.silumina.lk/2011/02/06/_art.asp?fn=ab1102069</link>
    <topic>ඊ නිව්ස් ජිල්මාට් එක</topic>
    <author>කේ. සී. ජේ. රත්නායක</author>
    <content>“සත්‍යය තම ගමන යෑමට පාවහන් පලඳින පමාවෙන් බොරුව ලොව වටා සැරිසරන්නේය”මේ කියමන මුලින්ම ලොවට කීවේ කවුද යනු මතක නැත. කෙසේ වෙතත් මා එය දෙවැනි වරට උපුටා ගත්තේ මැක්ස් ෂැට්මන්ගේ “මොස්කව් අවනඩුව පිටුපස” නම් සුප්‍රකට කෘතියෙනි.ලංකා ඊ නිව්ස් නමැති වෙබ් අඩවිය පවත්වා ගෙන ගිය ගොඩනැඟිල්ලට ගිනි තැබීමේ සිද්ධියත් එක්තරා අතකින් අවනඩුවකි. පැමිණිල්ල විසින්ම චෝදනා ගොනු කොට සාක්ෂි කැඳවා, ක්ෂණික තීන්දුවක් දී තිබේ. ඒ අනුව මෙය ආණ්ඩුවේ වැඩකි. මාලබේ ඊ නිව්ස් කාර්යාලයේ ගිනි අඟුරු නිවී යෑමටත් පෙර එංගලන්තයේ “ඉන්ඩිපෙන්ඩන්ට්” පුවත්පතේ වෙබ් අඩවිය; මේ සිද්ධියට ශ්‍රී ලංකාවේ ආණ්ඩුව වගකිව යුතු බව කියමින් ප්‍රවෘත්තියක් පළ කෙළේය. ප්‍රවෘත්තියට මූලාශ්‍රය වී තිබුණේ ලංකා ඊ නිව්ස් වෙබ් අඩවියේ හිමිකරු හා ප්‍රධාන සංස්කාරක ලෙස පෙනී සිටින සඳරුවන් සේනාධීර විදේශ රටක සිට කරනු ලැබූ ප්‍රකාශයකි.ඒ සමඟම මෙතෙක් කල් උන්නාද මළාදැයි සොයා ගත නොහැකිව සිටි කුප්‍රකට බොරු මාධ්‍ය සංවිධාන පහ කරළියට පැමිණියේය. මානුෂීය මෙහෙයුම පැවැති සමයේ ශ්‍රී ලංකා රජයට එරෙහිව දිනපතාම පාහේ උද්ඝෝෂණ මෙහෙයවනු ලැබුවේ මේ ඊනියා මාධ්‍ය සංවිධාන නඩයයි. කොළඹ ලිප්ටන් වටරවුමේ එළිවෙන පාන්දර උද්ඝෝෂණයකි. වික්‍රමබාහු කරුණාරත්න නව සමසමාජ පක්ෂයේ බැනරය ද රැගෙන එහි ගොස් සිටියේය. ලංකා ඊ නිව්ස් කාර්යාලය ගිනිතැබුවේ ආණ්ඩුව බව ඔවුහු කීහ. යුද්ධය පැවැති සමයේ ශ්‍රී ලංකාව විකුණමින් ඩොලර් මලු උපයාගත් එන්.ජී.ඕ. ඔස්තාර්ලා කිහිප දෙනෙක් මිස නම කෙළෙසා නොගත් පිළිගත් වෘත්තීය මාධ්‍යවේදීන් කිසිවකුත් මේ විරෝධයට සහභාගි නොවීම කැපී පෙනෙන සිද්ධියකි. තවදුරටත් ලෝකය මුලා කරන බොරු මාධ්‍ය සංදර්ශන එපා! යන පණිවුඩය එමඟින් ලැබිණ.ලංකා ඊ නිව්ස් කාර්යාලයට ගිනි තැබූ බව ඇත්තකි. එය සාතිශය මෝඩකමක් බව ඊටත් වඩා බර ඇත්තකි. එහෙත් රජයේ සියලු වැර යොදා මේ අපරාධය කළවුන් අත්අඩංගුවට ගත යුතුය. ඇල්බට් කසිප්පු බීගෙන පැමිණ බිරිඳට තඩි බා ගෙට ගිනි තැබීම ආණ්ඩුවේ වැඩක් නොවන මුත් රටේ නීතිය හා සාමය සුරක්ෂිත කිරීම රජයේ ප්‍රමුඛ වගකීමකි. සිද්ධිය සැළවීමත් සමඟ ම වහාම පරීක්ෂණ ආරම්භ කොට අපරාධකරුවන් අත්අඩංගුවට ගන්නා ලෙසට ජනාධිපතිතුමා පොලිස්පතිවරයාට දුන් උපදේශය මෙරට නිදහස අගය කරන කාගේත් පැසසුමට ලක් වන්නේය.ඒ අනුව පොලීසිය දැනටමත් එක් සැකකරුවකු අත්අඩංගුවට ගෙන අධිකරණයට ඉදිරිපත් කොට රක්ෂිත බන්ධනාගාරගත කොට ඇත. නුගේගොඩ කොට්ඨාස බාර පොලිස් අධිකාරි දේශබන්ධු තෙන්නකෝන් මහතා අප සමඟ කියා සිටියේ, අත්අඩංගුවට ගත් සැකකරුගෙන් සිද්ධිය පිළිබඳව වැදගත් තොරතුරු ගණනාවක් අනාවරණය කැර ගත හැකිවූ බවයි.සැබෑ තතු”මේක පෞද්ගලික මට්ටමේ පාතාල කොන්ත්‍රාත්තුවක්. ලැබුණු තොරතුරු අනුව ප්‍රධාන සැකකරු අත්අඩංගුවට ගන්න මෙහෙයුම් කෙරෙනවා. ඒ පුද්ගලයා සැඟවිලා ඉන්නේ.. රජයේ රස පරීක්ෂකවරයා සිද්ධිය වුණ තැනට ගිහින් පරීක්ෂණයක් කළා. ඒ වාර්තාවෙන් තවත් තොරතුරු හෙළිවෙයි..” පොලිස් අධිකාරි දේශබන්ධු තෙන්නකෝන් මහතා පවසන පරිදි ඉදිරියේදී තවත් රහස් හෙළිදරවු වනු ඇත. කෙසේ වෙතත් පොලීසිය නොපමාව ක්‍රියාත්මක වීම නිසා ආණ්ඩුවට මඩගැසීමට බලා සිටින උදවියගේ සැලසුම් ව්‍යර්ථ වී ගොස් ඇති බැව් පෙනේ.එයින් ඔවුහු අප්ක්ෂා භංගත්වයට හා කෝපයට පත්වූහ. සිද්ධිය පිළිබඳ තොරතුරු වාර්තා කළ මෙරට ප්‍රධාන ජාතික පුවත්පත් දෙකක මාධ්‍යවේදීන්ට නිර්නාමික දුරකථන පණිවුඩවලින් තර්ජනය කිරීම දක්වා ඒ කෝපය ඉහවහා ගොස් තිබිණි. ඇතැම් දුරකථන ඇමතුම් අශ්ලීල කුණුහරුපය. ඒ ඔවුන්ගේ සදාචාරයයි. මෙවර නම් පොඩි එකාගේ ආසාව ඉටුවන පාටක් නැත. ඊ නිව්ස් කාර්යාලයට ගිනි තැබීම මඟින් ශ්‍රීී ලංකා ආණ්ඩුව මාධ්‍ය මර්දනය කරන බව කියමින් අන්තර්ජාතික මඩ ව්‍යාපාරයක් ගෙනයෑමට කෙනෙක් උත්සාහ කළේ නම් මෙවර එය අසාර්ථක වනු ඇත.ආණ්ඩුවට ගහන්නට කුමන හෝ සුළු සිද්ධියක් සොයමින් සිටින එ.ජා.ප.යට හා ජ.වි.පෙ.ටත් මේ සිද්ධියෙන් කෑ ගහන පමණට වාසි ලැබෙන්නේ නැත. ඒ ප්‍රශංසාව අපි ශ්‍රී ලංකා පොලීසියට බාර දෙමු. වෙබ් අඩවියක් පවත්වාගෙන යන ගොඩනැඟිල්ලට මතු නොව එහි තිබෙන සියලුම පරිගණක හා වෙනත් උපකරණ සියල්ලම ගින්නෙන් දවා හළු කළත් අන්තර්ජාලයේ ඇති වෙබ් අඩවියක් විනාශ කළ නොහැකි බව තාක්ෂණය පිළිබඳ ප්‍රාථමික දැනුමක් ඇති අය පවා දනිති. තනි පුද්ගලයකුට එක් පරිගණකයක් පමණක් තබාගෙන වෙබ් අඩවියක් පවත්වා ගෙන යා හැකිය. ඊටත් ලැප්ටොප් පරිගණකයක් තිබේ නම් ලෝකයේ ඕනෑම මුඩුක්කුවක හෝ ගල්ගුහාවක හෝ සැඟවී හිඳිමින් අංග සම්පූර්ණ වෙබ් අඩවියක් පවත්වාගෙන යෑම අරුමයක් නොවේ.වෙබ් අඩවි‘ලංකා ඊ නිව්ස් මාලබේ කාර්යාලය ගිනි ගන්නා විටත් එම වෙබ් අඩවියේ ප්‍රවෘත්ති යාවත්කාලීන වෙමින් තිබුණේ තම කාර්යාලය ගිනි තබා ඇති බව කියන ප්‍රවෘත්තිය ද සමඟිනි. එහෙත් ඊ නිව්ස් සංස්කාරකවරයා මෙහිදී ඉක්මන්කම නිසා ම අත් වැරැදි කිහිපයක් සිදු කළේ ය.මාලබේ කාර්යාලය ගිනි ගනිමින් තිබියදී ඔහු විදේශ රටක සිටියේ ය. (ඒ ස්වේච්ඡාවෙන් ම පිටුවහල් වෙමින් විදේශ රටක දේශපාලන රැකවරණ ලබා ගැනීම සඳහා ය.)මේ ගින්නෙන් තම සගයන්ට අනතුරක් වූයේ ද? විනාශය හා හානියේ ස්වභාවය කුමක්ද? ගත යුතු පිළියම් මොනවාද? යන කිසිවක් ගැන කරදර නොවූ සංස්කාරකවරයා මේ ගිනි තැබීම් ගණන් නොගන්නා බව හඟවමින් ආරක්ෂක ලේකම් ගෝඨාභය රාජපක්ෂ මහතා සම්බන්ධයෙන් මඩ ප්‍රවෘත්තියක් පළ කෙළේ ගින්නේ දැලි අඟුරු ආණ්ඩුව මත තවරන්නට ඉක්මන් වෙමිනි. වහාම පරීක්ෂණ පවත්වන්නැයි ජනාධිපතිතුමා පොලිසියට දුන් නියෝගය පවා ඔහු විහිළුවට ගත්තේ ගහට කලින් කැන වැට පනින ප්‍රස්ථා පිරුළ ද සිහි ගන්වමිනි. ඇත්තෙන් ම වැට පැන තිබුණේ විදේශ රටක සිටින ලංකා ඊ නිව්ස් වෙබ් අඩවියේ සංස්කාරකවරයා ය. ඒ කතාව මෙසේ ය.සුදු කොඩි නඩුව සම්බන්ධයෙන් ආරක්ෂක ලේකම් ගෝඨාභය රාජපක්ෂ මහතා අධිකරණය හමුවේ දුන් සාක්ෂිය ජාතිකව හා අන්තර් ජාතිකව මහත් ප්‍රසිද්ධියක් අත් කැර ගත්තේ ය. සරත් ෆොන්සේකා නොව පැවති තත්ත්වය මත අන් අයකු හමුදාපති ධූරයේ සිටිය ද යුද්ධය ජයග්‍රහණය කළ හැකිව තිබූ බව ඔහු එහිදී කීවේ ය. සරත් ෆොන්සේකා හමුදාපති ධූරයට පත් කිරීමෙන් පසු ඒ පිළිබඳ වෙනත් අදහස් ඇති වූ බව ද ආරක්ෂක ලේකම්වරයා පැවසීය.යුද මෙහෙයුමේදි ආරක්ෂක ලේකම් දෙවැනි වන්නේ සේනාධිනායක ජනාධිපතිතුමාට පමණි. ත්‍රිවිධ හමුදාපතිවරුන් සිටිනුයේ ආරක්ෂක ලේකම්වරයාට පහළිනි. කෙසේ වෙතත් සරත් ෆොන්සේකා මහතා සිතා සිටියේ හෝ ඔහු වටා සිටි අය ඔහුට හඟවා තිබූ පරිදි ෆොන්සේකා කටයුතු කළේ සේනාධිනායක ජනාධිපතිතුමාටත් වඩා ඉහළ තැනක තමා සිටිනවාය යන ස්වයං මෝහනයෙනි. සුදු කොඩි නඩුවේ දී ආරක්ෂක ලේකම් ගෝඨාභය රාජපක්ෂ මහතා දුන් සාක්ෂිය ෆොන්සේකා මහතා ගේ දැඩි නොසතුටට හේතු වූවා නිසැක ය.මේ අතර ලංකා ඊ නිවුස් වෙබ් අඩවිය ද ෆොන්සේකාවාදී ප්‍රතිපත්තියේ සිටි අතර හානි පූරණය කිරීමට මඟක් සෙව්වේ ය. “සුදු කොඩි නඩුවේ දී ආරක්ෂක ලේකම්වරයා බොරු කී බව“ කියමින් මේ වෙබ් අඩවිය අපූරු ප්‍රවෘත්තියක් පළ කෙළේ ය. තම කතාව සනාථ කිරීම සඳහා එවකට යුද හමුදා බුද්ධි අංශය විසින් නිකුත් කළ බව කියන ‘රහස්‍ය වාර්තාවක් ද’ පළ කොට තිබිණ. ඒ ‘රහස්‍ය වාර්තාව‘ ඇත්තද? බොරු ද? යනු අපි නොදනිමු.එහෙත් අධිකරණයේදී ආරක්ෂක ලේකම්වරයා දුන් සාක්ෂිය හා ලංකා ඊ නිවුස් ප්‍රවෘත්තියත්, යට කී “රහස්‍ය වාර්තාවක්” අතර මොනම සම්බන්ධයක් වත් නැති බව එය කියවූ අය දනිති. එය ප්‍රවෘත්ති වාර්තාකරණයේ අතිශයින් ම බොළඳ ප්‍රාථමික මට්ටමේ විහිළුවකි. (චිත්‍ර ශිල්පියකු මිස කිසිදාª සෙල්ලමටවත් පුවත්පතකට ප්‍රවෘත්තියක් ලියා නැති සඳරුවන් සේනාධීර වැනි සංස්කාරකවරයකු ගෙන් ඊට වඩා දෙයක් බලාපොරොත්තු වීම ද විහිළුවකි) කෙසේ වෙතත් යට කී ලංකා ඊ නිවුස් වෙබ් ප්‍රවෘත්තිය කිසිවකුත් ගණන් ගත්තේ නැත. මේ සඳරුවන් සිතන්නට ඇත්තේ යුද හමුදාවේ අතිශය රහසිගත ලේඛනයක්” ප්‍රසිද්ධ කිරීමෙන් තමන් ද විකිලීක්ස්හි ජූලියන් ඇසේන්ජ් මෙන් පොරක් වීමට විය. එහෙත් කිසිවකු ඔහු ගණන් ගන්නේ නැත.බුද්ධි අංශවිශ්‍රාම යන ඕනෑම හමුදාපතිවරයකු ට බුද්ධි අංශ වාර්තාවක් පොටෝ කොපි කැර ගැනීමට ඉඩ තිබේ. හැරත් මේ කියන ‘අතිශය රහසිගත’ බුද්ධි අංශ වාර්තාවේ සඳහන් වන්නේ හිටපු හමුදාපති සරත් ෆොන්සේකාට කොටින් ගෙන් මරණ තර්ජන එල්ල වී තිබූ බවයි. ඒ කාලයේ හමුදාපතිට පමණක් නොව ග්‍රාමාරක්ෂක භටයන්ට පවා කොටින් ගෙන් තර්ජන නොතිබුණේ ද? ලංකා ඊ නිව්ස් “සංස්කාරකවරයා ලෝකය වහන්නට අතට ගෙන තිබුණේ පොල් කටුවකි.එහෙත් අපේ පැරැණි මිතුරකු වන චිත්‍ර ශිල්පී සඳරුවන් සේනාධීර 1990 ගණන්වල බොරැල්ල සුපර් මාර්කට් හි කුඩා ආයතනයක් පවත්වා ගෙන ගිය කාලයේ පටන් ම ඇ¼ඟ බේරාගෙන මුදල් සෙවීමේ සූරයෙකු විය. ඉකුත් ජනාධිපතිවරණයෙන් පසු ඔහු විදේශ රටකට පැන ගත්තේ “මරණ තර්ජන” ඇති බව කියමිනි.. එතැන් සිට ලංකා ඊ නිව්ස් පවත්වාගෙන ගිය මෙරට කාර්යාලය බංකොළොත් වන්නට ගත්තේ ය. රාජගිරියේ සිට මාලබේ දක්වා පදිංචිය වෙනස් වූයේත් ඒ නිසා ය. බෙනට් රූපසිංහ ඇතුළු මෙරට සිට ඊ නිව්ස් වෙබ් අඩවියේ සේවය කළ අයට මාසික වැටුප් ගෙවීම පවා සඳරුවන්ට අසීරු විය.වෙබ් අඩවියට ලැබෙමින් තිබූ වෙළෙඳ දැන්වීම් පවා ගැලවෙන්නට ගත්තේ ය. මේ අතර කාර්යාලය නඩත්තු කිරීම, සේවක වැටුප් ගෙවීම දිනෙන් දින අතපසු කෙරිණ. ඊ නිව්ස් කාර්යාලය ගිනි ගන්නා විට එහි ආරක්ෂාවට කිසිවකු සිටියේ නැත. ආරක්ෂක නිලධාරියකු තබා ආරක්ෂක කැමරාවක්වත් එහි තිබී නැත. මේ පිළිබඳව බෙනට් රූපසිංහ මහතා මාධ්‍යයට කියා තිබුණේ මූල්‍ය දුෂ්කරතාව නිසා ආරක්ෂක නිලධාරියකු සේවයට ගැනීමට නොහැකි වූ බවයි.වාරණයලංකා ඊ නිව්ස් කාර්යාලය ගිනි ගැනීමට පෙර පැවති මාස කිහිපයේදී එහි සේවය කළ ඇතැම්හු ආණ්ඩුවේ මැති ඇමැතිවරුන් හමුවී මූල්‍යාධාර ඉල්ලූහ. ඒ පමණට ම ඔවුහු මූල්‍ය දුෂ්කරතාවෙන් පීඩා වින්දාහ. එහෙත් ස්විට්සර්ලන්තය, එංගලන්තය යන රටවල සැරිසරමින් “ප්‍රධාන සංස්කාරකවරයා” ඉතා සැහැල්ලු ජීවිතයක් ගත කළේ ය,. එහෙත් ලංකාවේ ඊ නිව්ස් කාර්යාලය ඔහුට හිසරදයක් විය. මේ කාලයේ දී ඊ නිව්ස් කාර්යාලය ඉදිරිපිට රතිඤ්ඤා කරලක් වත් පිපිරෙනු දැකීම ඔහු ගේ අපේක්ෂාව වන්නට ඇත. සඳරුවන් සේනාධීර ශ්‍රී ලංකා යුද හමුදාවේ “අතිශය රහසිගත වාර්තාව“ සමඟ බොරු ප්‍රවෘත්තියක් පළ කරන්නේ මේ පසුබිමේ ය. ඔහු සිතන්නට ඇත්තේ ඒ සමඟම ලංකා ඊ නිව්ස් ශ්‍රි ලංකා වේ වාරණයයට ලක්වනු ඇතැයි බවයි.එසේ වූයේ නම් ඒ තහනම/ වාරණය එක් පැත්තකින් අලෙවි කරන අතරේ ශ්‍රී ලංකාවේ කාර්යාලයේ නඩත්තු බරෙන් නිදහස් වීමට හැකියාව ලැබේ. නො එසේ නම් ශ්‍රී ලංකා රජයට එරෙහි රාජ්‍ය නොවන සංවිධානයක අවධානය දිනා ගෙන කිසියම් මූල්‍ය අනුග්‍රහයක් ලබා ගත හැකිය.එහෙත් ලංකා ඊ නිව්ස් මෙරට වාරණයට ලක්වූයේ නැත. යටත් පිරිසෙයින් ඔහුගේ ඇම ගිලින්නට වත් කිසිවකු පෙළඹුණේ නැත. කෙසේ වෙතත් ලංකා ඊ නිව්ස් කාර්යාලය ගිනි ගත්තේය. ඒ හිමිදිරි පාන්දරම විදේශ රටක සිට සඳරුවන්; ‘ලංකා ඊ නිව්ස් වෙබ් අඩවියට ගිනි තැබුවාට බිය නොවන බව කියමින් ශ්‍රී ලංකා යුද හමුදාවේ තවත් “අතිශය රහසිගත ලේඛනයක්” බව කියමින් පෙරටත් වඩා විහිළුකාර ප්‍රවෘත්තියක් පළ කෙළේ ගිනි තැබීම ආණ්ඩුවේ බලධාරීන් ගේ ගිණුමට වැටෙන පරිදිය. ලංකා ඊ නිව්ස් කාර්යාලය ගිනි තබන බව එහි ප්‍රධාන සංස්කාරකවරයා කල් තබා දැන සිටියේ ද යන සැකය මොනවට පැන නැඟෙන්නේ ගිනි ගැනීමට පෙර හා ඉන් පසුව ඔහු ක්‍රියා කළ ආකාරය නිරීක්ෂණය කරන විටය. කාර්යාලය ගිනි ගෙන සියල්ල දැවී අළු වී තිබිය දී පවා ලංකා ඊ නිව්ස් වෙබ් අඩවිය හා එහි දත්ත ගබඩාව (සිංහල) ක්‍රියාත්මක වෙමින් තිබිණ. එහෙත් දැන් එහි ඇත්තේ ඉංගී‍්‍රසි පමණි. මෙයත් බොරු මවාපෑමක් නොවන්නේ ද?සැකයේ වාසියඑහෙත් අපි සැකයේ වාසියත් ඔවුන්ටම දෙමු. ලංකා ඊ නිව්ස් කාර්යාලයට ගිනි තැබුවේ ඔවුන් සමඟ අමනාපයෙන් සිටි පුද්ගලයෙක් හෝ කණ්ඩායමක් යැයි සිතමු. එහෙත් ගින්නේ රස්නය නිවීමටත් පෙර “මෙය ආණ්ඩුවේ වැඩක් බව“ විදේශ මාධ්‍යයන්ට කීමට තරම් තදියමක් තිබුණේ කාට ද? ඒ ඇයි? ඔවුන් දැනුම්වත්ව හෝ නොදැනුවත්ව වූ මේ සිද්ධියෙන් ශ්‍රී ලංකා රජය මත කළු දැලි තැවරීම එහි අරමුණ නොවන්නේ ද? දන්නෝ දනිති. නො දන්නෝ බණිති.නිකං ඉන්න එජාපයට හා ජවිපෙට අහලා ගියත් මදැ කීවාක් මෙන් මේ සිද්ධිය කාලෙකින් ලැබුණු ජොලියක් බවට පත්විය. කීත් නොයාර්ට පහර දීම, උපාලි තෙන්නකෝන් මහතාට පහර දීම, ලසන්ත වික්‍රමතුංග ඝාතනය යන මහා ලැයිස්තුවක් සමඟ ඔවුහු “මාධ්‍ය මර්දනය” ගැන කතා කරන්නට ගත්තෝය. ලසන්ත වික්‍රමතුංග ඝාතනය අධිකරණය හමුවේ ඇති සිද්ධියක් නිසා ඒ ගැන යමක් නොකියමු.ලංකා ඊ නිව්ස් ගිනි ගැනීමත් සමඟම තවත් සිද්ධියක් ඒ සමඟ ඈඳුණේය. ප්‍රගීත් එක්නැළිගොඩ අතුරුදන් වී වසරක් පිරෙන්නට ඔන්න මෙන්න කියා තිබියදී ලංකා ඊ නිව්ස් කාර්යාලය ගිනිබත් කළ බව කීවේය. දින වකවානු, විරු දින සමරු ඉලක්ක කොට ගෙන පහර දුන්නේ ප්‍රභාකරන්ය. දැන් බලාගෙන යන විට ප්‍රගීත් එක්නැළිගොඩ අතුරුදන් වී වසරක් පිරෙන විට යළිත් ලංකා ඊ නිව්ස් කාර්යාලයට පහර දී ඇත. තවත් පොඩි ප්‍රභාකරන් කෙනෙක් සිටිනවා විය යුතුය. කෙසේ වෙතත් ප්‍රගීත් එක්නැළිගොඩ පිළිබඳ තොරතුරක් ලැබේවායි අපිත් ප්‍රාර්ථනා කරමු. ඔහු අපගේ දිගුකාලීන මිතුරෙකි. සඳරුවන් මෙන්ම ප්‍රගීත් ද දක්ෂ චිත්‍ර ශිල්පියෙක් හා පිටු සැලසුම් ශිල්පියෙකි. ඔවුහු කිසිදා වෘත්තීය මාධ්‍යවේදීහු නොවූහ. ප්‍රගීත් කාලයක් ලේක්හවුස් ආයතනයේ ද පිටු සැලසුම් ශිල්පියකු ලෙස කටයුතු කළේය. කෙසේ වෙතත් ඔහු අතුරුදන්ව ඇත. එහෙත් ඒ අතුරුදන් වූ බව කියන ප්‍රගීත් එක්නැළිගොඩ විපක්ෂයට අනුව ප්‍රවීණ මාධ්‍යවේදියෙකි.වරෙක කරු ජයසූරිය මහතා සඳහන් කැර තිබුණේ ප්‍රගීත් අපේ කාලයේ ජ්‍යෙෂ්ඨ මාධ්‍යවේදි විරයෙකු බවයි. මේවා අහන දකින ප්‍රගීත් පවා සිනාසෙනු නියතය. එහෙත් අතුරුදන්වූ බව කියන ප්‍රගීත්ව විකිණීමට නම් ඔහු ප්‍රවීණ / ජ්‍යෙෂ්ඨ මාධ්‍ය වීරයකු බවට පත් කළ යුතුය. කරු ජයසූරිය මහතා ඇතුළු එක්සත් ජාතික පක්ෂය අද කරන්නේ නැති ප්‍රතිරූප මවා ඒවා විකිණීමෙන් දේශපාලන ජීවිකාව ගෙන යෑමය. ලංකා ඊ නිව්ස් කාර්යාලය ගිනි ගැනීම ඔවුනට ලැබුණු තවත් වෙළෙඳාමකි. එහෙත් මෙවර ඒ වෙළෙඳාම අතිනුත් පාඩු ලබන එකක් බවට පත් වන්නේ ගිනිභූත සෙල්ලම වැරදී ගිය හෙයිනි.දඬුවම්හොර ෆාමසි හා හොර දොස්තරලා අතින් කාලයකදී ශ්‍රී ලංකාව වාර්තා තැබුවේය. දැන් පෙනෙන හැටියට මාධ්‍ය වෙස් ගත් බොරුකාරයන්ගෙන් ද හිඟයක් නැති ගාණය. 1994 දී චන්ද්‍රිකා ජනාධිපතිනිය බලයට පත්වූ විට එවකට විකල්ප පුවත්පත් දෙකක් වූ ‘රාවය’ හා ‘යුක්තිය’ යන පුවත්පත් දෙකේ මාධ්‍යවේදීන් කිහිප දෙනකුට ලේක්හවුස් ආයතනයේ රැකියා සඳහා ආරාධනා ලැබිණ. සුජීව දිසානායක, මෙන්දක අබේසේකර යන අය යුක්තියෙන් ලේක්හවුස් වෙත පැමිණි අතර රංජිත් ගුණවර්ධන පත්වීම බාර ගත්තේ නැත. රාවය පුවත්පතේ එකම මාධ්‍යවේදියෙක්වත් ලේක්හවුසියට නොපැමිණි මුත් ලද අවස්ථාවෙන් එක් පුද්ගලයෙක් රැකියාව ලබා ගත්තේය.ඒ තම නැති බැරි බව කියමිනි. එහෙත් ඔහු ලේක්හවුස් ආයතනයට පැමිණ අනෙක් මාධ්‍ය සගයන්ට කීවේ චන්ද්‍රිකා ජනාධිපතිනිය විසින් බලෙන් මෙන් තමා මේ ආයතනයට පත් කළේ ආණ්ඩුවේ ඇමැතිවරුන්ගේ වංචා දූෂණ පිළිබඳව සෙවීමට බවය. රහස් පොලීසියට යැවිය යුතුව තිබු පුද්ගලයකු වැරදීමකින් මාධ්‍යවේදියකු බවට පත්ව ඇත.ඒ පුද්ගලයා පුවත්පත් මඟින් හෙළි කළ වංචා දූෂණවලට ලේක්හවුස් ආයතනය තවමත් වන්දි ගෙවමින් සිටින බව දන්නේ අතළොස්සකි. ඊටත් සිද්ධිය වන්නේ අනුන්ගේ වංචා දූෂණ ගැන සොයන්නට “ජනාධිපතිනියගේ” අනුහසින් පැමිණි බව කී පුද්ගලයා වටේ දුවමින් වෘත්තීය ආචාර ධර්ම පවා කෙළෙසමින් හොරකම් කිරීමය. සාමාන්‍ය පුද්ගලයකු වරදක් කළ විට නීතියෙන් දඬුවම් ලැබේ. එහෙත් මාධ්‍ය වෙස් ගත් පුද්ගලයකු කරන වරදකට දඬුවම් කිරීම මාධ්‍ය මර්දනයකි. එජාපය හා ජවිපෙ හොරට නිදා සිටින්නේ මෙවැනි සිද්ධි දාමයක් මැදය. කෙසේ මුත් ලංකා ඊ නිව්ස් ගිනි තැබීම සම්බන්ධව පෙර කී පරිදිම රජයේ බලධාරීන් මුළු වැර යොදා අපරාධකරුවන් අනාවරණය කැර ගත යුතුව තිබෙන්නේ මේ බොරු මාධ්‍ය සංදර්ශන නැවැත්වීමට තවත් පමා විය යුතු නැති නිසාය.කේ. සී. ජේ. රත්නායකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>06</day>
    </date>
    <link>http://www.silumina.lk/2011/02/06/_art.asp?fn=ab11020612</link>
    <topic>බලව් කූඹියනේ.. අපටත් රජෙක් ඉන්නේ</topic>
    <author>රංජිත් සියඹලාපිටිය</author>
    <content>නායකයා කියන්නේ කාටද? නායකයකුගේ චරිතයේ තිබෙන හැඩතල කොයි වගේද? එහෙම දෙයක් ගැන හිතල බලන්ඩ හොඳ වෙලාවක් මේ. ගමේ ඡන්දයත් ළඟ එනවානේ. මේ සැරසෙන්නේ ගම් පළාත්වල නායකයින් තෝරන්නටය.සැබෑ නායකයා හැම වෙලාවෙම හිටියේ ජනතාව අතර. සැබෑ නායකයින් වූ මහ රජවරු පවා සිටියේ ජනතාවට බොහොම සමීපව. එතකොට තමයි ජනතාවගේ දුක සැප දැනෙන්නේ.. පෙනෙන්නේ. මන්දිර, ප්‍රාසාද, මාලිගාවල සිටින නායකයන්ට ජනතා දුක සැප දැනෙන්නේ නැහැ. පෙනෙන්නේ නැහැ. එහෙම වෙනකොට ජනතාවට සමීප වෙන්නට බැහැ. එතකොට සැබෑ නායකත්වය ඉවත් වෙනවා.පැරැණි රජවරු වෙස්වලාගෙන ගම් නියම්ගම්වල ඇවිද්දේ ජනතාවගේ දුක සැප තමන් විසින්ම දැනගැනීම සඳහායි. ගජබා රජතුමාට එක්තරා මවක ගේ විලාපයක් ඇසුණේ එහෙම වෙස්වලාගෙන ඇවිදින වෙලාවකදී. ගජබා රජතුමාගේ මේ කතාන්දරය අපි කවුරුත් දන්නවා. සැබෑ පාලනයක වැදගත්ම ලක්ෂණය තමයි ජනතාවට සමීප නායකත්වයක් තිබීම. එවැනි සැබෑ නායකත්වයක් තිබෙන සංවිධානයක් හෝ පක්ෂයක් හැමදාමත් ජනතාවට සමීපයි. ජනතාව පෙරළා සමීපයි.මෙවර පුංචි ඡන්දයේදී ගමේ අය හැටියට ඔබ විසින් අවධානය යොමු කළ යුත්තේ එවැනි ශක්තිමත් සැබෑ නායකත්වයක් තිබෙන පක්ෂය හෝ සංවිධානය කුමක් ද කියන සාධකය වෙතයි. ඒ පක්ෂය තෝරාගෙන ඒ පක්ෂයේ සිටින ජනතාවට හිතවත්, සමීප නියෝජිතයාට මනාපය දීම තමයි කළ යුත්තේ.මේ තෝරාගැනීම අද දවසේ නම් එතරම් අසීරු නැහැ. ජනතාවට සමීප සැබෑ නායකයා කවුද කියල මුළු රටම දන්නවා.ජනාධිපතිවරණයේදී එක පුද්ගලයෙක් ආවා. සත්තුන්ගේ නම්වලින් තමයි අනික් අයට කතා කෙරුවේ. ඒ වගෙ පහත් අයට ජනතාව කැමැති නැති බව ජනතා ප්‍රතිචාරයෙන් සනාථ වුණා. සමහර අය ඡන්ද පිට ඡන්ද පැරදිලාත් වගේ වගක් නැති ගාණට ඉන්නවා. සමහර අය යුද්ධයේ ජයග්‍රහණය පෙන පෙනී තිබියදී ආණ්ඩු වට්ටවලා මහා අවුලක් කරන්ඩ හදපු අය. තවත් සමහරු කලකට පෙර ත්‍රස්තවාදීන්ට සිමෙන්ති, සල්ලි දුන් ඉතිහාසයේ අපකීර්තිමත් පුද්ගලයින්ගේ පුත්තු. අනිත් එක පක්ෂයක් හැටියට ගත්තත් කා කොටා ගැනීම තවමත් අවසන් නැහැ. දිනෙන් දින බලු පොර දික් ගැහෙනවා ඇරෙන්ඩ අවසන් වන පාටක් නැහැ. පහුගිය දවසක බල්ලා...බූරුවා... වගේ වචනත් පිටවුණා. එහෙම පක්ෂයක් කොහොමද රටකට නායකත්වයක් දෙන්නේ?එහෙම අය සැබෑ නායකයෝ නෙමෙයි. මේ අයත් එක්ක සංසන්දනය කරන කොට අහස වගේ උස නායකත්වයක් අපේ රටට තිබෙනවා. අපේ රටට පමණක් නොව මුළු ලෝකයේම උඩින්ම තිබෙන නායකත්වයක්. ජනතාවට දුකක් විපතක් ඇතිවන්නේ කොතැනද මේ නායකයා මොනතරම් අවදානම් වුණත් එතැනට ගොස් දුක සැප විමසුවා. දුක්වුණා.මේ මහින්ද රාජපක්ෂ නම් වූ පුළුල් සහ ශක්තිමත් නායකත්වයේ ගති සොබාවයි.ප්‍රතිගාමී බලවේග සියල්ල එකට එකතුව කකුළෙන් අදිද්දී... යුද්ධය දිනුවා. විදේශ බලපෑම් ඉදිරියේ නොසැලී සිටියා. ඒත් කැබිතිගොල්ලෑවේ බස් බෝම්බයෙන් විනාශ වූ ජනතාව දැක කඳුළු සැලුවා.කුංකුනාවේ හාමුදුරුවෝ කවියක් ලිව්වා. අනේ කූඹියනේ.. තොපටත් රජෙක් ඉන්නේ.. කියලා. ඒ හාමුදුරුවෝ දැන් වැඩ සිටියා නම් ලියාවි “අපටත් රජෙක් ඉන්නේ” කියලා.නායකත්වය ගන්ඩ පුළුවන් දෙයක් නෙමෙයි. ලැබෙන්ඩ ඕනෑ දෙයක්. ලැබෙන නායකත්වය රැකගන්ඩ පුළුවන් පුළුල් දැක්මක් ඇති සැබෑ පෞරුෂයකට විතරයි. ප්‍රශ්නයක් නැහැ. අපට එහෙම නායකයෙක් ඉන්නවා.රංජිත් සියඹලාපිටියකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>06</day>
    </date>
    <link>http://www.silumina.lk/2011/02/06/_art.asp?fn=ab1102062</link>
    <topic>ශ්‍රී ලංකාවට උදව් කරන්ඩ හිතෙනවා</topic>
    <author/>
    <content>රතු කුරුස ලොක්කා ජනපතිට කියයිරජයේ ආහාර සුරක්ෂිත කිරීමේ කමිටුව ගිය අඟහරුවාදා ජනාධිපතිතුමාගේ ප්‍රධානත්වයෙන් රැස්විය. එහිදී ජනාධිපතිතුමා කියා සිටියේ එළවළු ප්‍රවාහනයට ප්ලාස්ටික් ඇසුරුම් යොදා ගත යුතු බවට වෙළෙඳ අමාත්‍යාංශය කර තිබෙන නියෝගය කාලෝචිත බවය.”හැබැයි ඔය නියෝගය මාසයකට විතර කල් දාන්න. මොකද ඔය ප්ලාස්ටික් ඇසුරුම් වෙළෙඳපොළේ සුලබ වෙන තත්ත්වය ඇති කරවන්න.” ජනාධිපතිතුමා වෙළෙඳ ඇමැති ජෝන්ස්ටන් ප්‍රනාන්දුට උපදෙස් ලබා දුන්නේය.”සර් අපි මේ වෙනකොට වෙළෙඳුන්ට ප්ලාස්ටික් ඇසුරුම් 185000 ක් බෙදා දී තියෙනවා. මේ අවුරුද්දේ ජනවාරි මාසයේ පමණක් ප්ලාස්ටික් ඇසුරුම් 32000 ක් බෙදා දී තිබෙනවා.” ඇමැති ජොන්ස්ටන් ආහාර සුරක්ෂිත කිරීමේ කමිටුවේදී කියා සිටියේය.එහිදී ආහාර සුරක්ෂිත කිරීමේ කමිටුවේ ඇතැමුන් ඉල්ලා සිටියේ ප්ලාස්ටික් ඇසුරුම් භාවිත කිරීමේ වැඩසටහන මාස 6 ක් පමණ කල් දමන ලෙසටයි. එහෙත් ඇමැති ජොන්ස්ටන් කියා සිටියේ මාස 6 ක් පමණ කාලයක් එම වැඩසටහන ප්‍රමාද කිරීම මඟින් තව තවත් අපහසුතාවට පත් වන්නේ පාරිභෝගිකයන් බවය.”ඒක ඇත්ත. ඔය ප්ලාස්ටික් භාජන ඉක්මනට එළවළු ප්‍රවාහනයට ලබා දීලා එළවළු ප්‍රවාහනයේදී සිදුවෙන නාස්තිය අඩු කරවන්න.” ජනාධිපතිතුමා උපදෙස් ලබා දුන්නේය.ඉන් අනතුරුව රජයේ ආහාර සුරක්ෂිත කිරීමේ කමිටුවේදී අදහස් දැක්වූයේ ඇමැති බැසිල් රාජපක්ෂ මහතාය. “දැන් මේ වෙනකොට 2010 වසරට සාපේක්ෂව රටේ භාණ්ඩ මිල ගණන් අඩුයි. හැබැයි එළවළු මිල ටිකක් වැඩි වෙලා තියෙනවා. ඒ අයහපත් කාලගුණය නිසා. ඉදිරියේදී එළවළු බීජ මඟින් එළවළු නිෂ්පාදනය වැඩි කර ගත යුතුයි.” ඇමැති බැසිල් රාජපක්ෂ කියා සිටියේය.ඉන් අනතුරුව ජනාධිපතිතුමා විමසා සිටියේ ලක් සතොස මඟින් එළවළු බෙදා හැරීම ජනවාරි මාසයේ අරඹන බවට කර තිබූ ප්‍රකාශයක් ගැනයි.”දැන් සතොස මඟින් එළවළු මිලදී ගැනීම පටන් ගත්තා. විවෘත වෙළෙඳපොළේ කැරට් කිලෝව රුපියල් 200 යි. නමුත් සතොස මඟින් කැරට් කිලෝව රුපියල් 100 ට ලබා දෙනවා.” ඇමැති ජොන්ස්ටන් රජයේ ආහාර සුරක්ෂිත කිරීමේ කමිටුවේදී කියා සිටියේය.ගිය බදාදා සුපුරුදු පරිදි කැබිනට් මණ්ඩලය රැස්විය. ඒ ජනාධිපතිතුමාගේ ප්‍රධානත්වයෙනි. එහිදී කැබිනට් මණ්ඩල රැස්වීම අතරතුර කැබිනට් මණ්ඩලයටම හාල් පිටිවලින් සෑදු බිස්කට් රස බැලීමට ඉඩ ලැබිණි. එම බිස්කට් නිෂ්පාදනය කැර තිබුණේ මෙරට බිස්කට් නිෂ්පාදන සමාගමක් විසිනි.ජනාධිපතිතුමා එම බිස්කට් නිෂ්පාදන සමාගම අගය කරමින් කතා කළේය. “ඇත්තටම මේ වෙනකොට අපේ රට වී වලින් ස්වයංපෝෂිතයි. ඒ නිසා මේ විදියට හාල් පිටිවලින් නිෂ්පාදන කටයුතු ආරම්භ කිරීම අනෙක් සමාගම්වලත් යුතුකමක්.” ජනාධිපතිතුමා කියා සිටියේය.”ඇත්තටම කාලගුණික ප්‍රශ්න නිසා මේ වෙනකොට රටේ ලොකු හානියක් වෙලා තියෙනවා. මේ තත්ත්වය අපේ රටට විතරක් නෙමෙයි මුළු ලෝකයටම ප්‍රශ්නයක්. හැබැයි අපේ රටේ කිසිම කෙනෙක් බඩගින්නේ තියන්ඩ එපා.” ජනාධිපතිතුමා රජයේ ආරක්ෂිත සුරක්ෂිත කමිටුවට උපදෙස් දුන්නේය.ගම්පහ දිස්ත්‍රික් සම්බන්ධීකරණ කමිටුව ගිය සතියේදී ගම්පහ දිසා ලේකම් කාර්යාලයේදී රැස්විය. ඒ ආර්ථික සංවර්ධන ඇමැති බැසිල් රාජපක්ෂ මහතාගේ ප්‍රධානත්වයෙනි. එහිදී ගම්පහ දිසාවේ සංවර්ධන ප්‍රගතිය පිළිබඳව සාකච්ඡාවට ලක්විය. ඊට අමතරව එහිදී විශේෂයෙන් සාකච්ඡාවට ලක්වූ කාරණයක් විය. ඒ ගම්පහ දුම්රිය ස්ථානය ආසන්නයේ ඉදිකර ඇති ගෘහස්ථ වොලිබෝල් ක්‍රීඩාංගණය පිළිබඳවය. “මේ ගෘහස්ථ ක්‍රීඩාංගණයේ ප්‍රේක්ෂකයන්ට ඉඩ කඩ නැහැ.” දිස්ත්‍රික් සංවර්ධන කමිටු රැස්වීමේදී වොලිබෝල් සමාජ නියෝජිතයෝ කියා සිටියහ.නිසි ප්‍රමිතියකට නැති එම ගෘහස්ථ වොලිබෝල් ක්‍රීඩාංගණය ඉදිකර තිබුණේ ගම්පහ නගර සභාවේ හිටපු මහ නගරාධිපති අජිත් මාන්නපෙරුමගේ මෙහෙයවීම යටතේය. දැනට මේ ගෘහස්ථ ක්‍රීඩාංගණයේ ඉදිකිරීම් සම්පූර්ණ කිරීමට නොහැකි තත්ත්වයක පවතී. මේ නිසා දිස්ත්‍රික් සංවර්ධන කමිටුවේදී බස්නාහිර පළාත් ප්‍රධාන ඇමැති ප්‍රසන්න රණතුංග කියා සිටියේ එම ගෘහස්ථ ක්‍රීඩාංගණය ඉවත්කොට අලුතින් ගෘහස්ථ ක්‍රීඩාංගණයක් සැලසුමකට අනුව සකස් කළ යුතු බවය. නියෝජ්‍ය ඇමැති සරණ ගුණවර්ධන, බස්නාහිර පළාත් ඇමැති නිමල් ලන්සා ද එම අදහස අනුමත කරමින් කථා කළහ.”පිට්ටනියක් වුණා ම ප්‍රේක්‍ෂකයන්ට ඉන්ඩ ඉඩක් තියෙන්න ඕනෑ. බලන්ඩ මිනිස්සු නැතුව ක්‍රීඩා පිට්ටනි හදනවද? කවුද මේ සැලැස්ම අනුමත කරලා තියෙන්නේ? මේ ගැන වනල ගහන්නෙ නැතුව මට වාර්තාවක් දෙන්ඩ. මේක හදන්ඩ පුළුවන්ද බැරිද? කියල.”බැසිල් රාජපක්‍ෂ ඇමැතිවරයා තරමක උස් හ¼ඩින් කියා සිටියේ සී.ඊ.සී.බී. නියෝජිතයාටය.”බැසිල් මහත්තයට කාරණේ හොඳටම පැහැදිලි වෙලා.” ක්‍රීඩා නියෝජිතයන්ගේ අදහස විය.ජාතික හෙළ උරුමය පසුගියදා තීරණය කර තිබුණේ පෝස්ටර් බැනර් රහිතව පරිසර හිතකාමී ලෙස සිය මැතිවරණ ව්‍යාපාරය මෙහෙය වීමටය. ජනතාවට තම පක්ෂයේ අපේක්ෂකයන්ගේ අංකය පැහැදිලි කිරීම සඳහා පමණක් ගෙන්ගෙට යාමට ද එ.ජ.නි.ස යටතේ තරග වදින ජාතික හෙළ උරුමයේ අපේක්ෂකයන්ට උපදෙස් ලබාදී තිබේ.අවි ගත් කණ්ඩායම් කීපයක් විසින් පසුගිය සති කීපයේදී උතුරු පළාතේ සාපරාධී ක්‍රියාවල නිරතවීම හෙළා දකිමින් ගිය සතියේ පාර්ලිමේන්තු මන්ත්‍රී නාමල් රාජපක්ෂ විශේෂ නිවේදනයක් නිකුත් කර තිබිණි.”දීර්ඝ කාලයක් තිස්සේ ප්‍රජාතන්ත්‍රවාදී අයිතිවාසිකම් අහිමි වී සිටි උතුරු පළාතේ ජනතාවට ප්‍රජාතන්ත්‍රවාදී ආයතන පිහිටුවා ගැනීමට ඒ මඟින් රටේ යහ පාලනයට දායකවීමටත් අවස්ථාව රජය විසින් ලබාදී තිබේ.උතුරේ සාමයත් යහ පාලනයත් ස්ථාපිත කොට උතුරු වසන්තය ඇතුළු සංවර්ධන ව්‍යාපෘති රැසක් ඔස්සේ උතුරේ ඇති කෙරෙන වේගවත් සංවර්ධනය තුළින් එම ප්‍රදේශවල ජනතාවගේ ජන ජීවිතය සුඛිත මුදිත කිරීමේ වෑයමක රජය නිරතව සිටී. එහි ප්‍රතිලාභ බලාපොරොත්තුවෙන් උතුරේ ජනතාව දෑස් දල්වාගෙන බලා සිටී.එවැනි තත්ත්වයක් තුළ ඇතැම් කණ්ඩායම් උතුරේ සාපරාධී ක්‍රියාවල නිරත වීම මා දැඩි ලෙස හෙළා දකිමි” මන්ත්‍රී නාමල් රාජපක්ෂ නිකුත් කළ නිවේදනයේ එසේ දැක්වේ.පළාත් පාලන මැතිවරණය සඳහා නාම යෝජනා ලබාදීමෙන් පසුව පසුගියදා විදුලිබල හා බලශක්ති නියෝජ්‍ය ඇමැති ප්‍රේමලාල් ජයසේකර සිය නිවෙසට පළාත් පාලන ආයතනවලට තරග වදින අපේක්ෂකයන් කැඳවා තිබිණි. ඒ කහවත්ත සහ නිවිතිගල ප්‍රාදේශීය සභා අපේක්ෂකයන්ය. එහිදී ප්‍රේමලාල් ජයසේකර නියෝජ්‍ය ඇමැතිවරයා තම ප්‍රදේශයේ ඉදිරියේදී සිදු කිරීමට නියමිත සංවර්ධන කටයුතු පිළිබඳව ද සඳහන් කළේය.රත්නපුර තිරිවානාකැටිය මංසන්ධියේ සිට කලවාන නගරය දක්වා දිවෙන කිලෝ මීටර් 34කින් යුතු මාර්ගය අවුරුදු 80කට ආසන්න කාලයක සිට සංවර්ධනය නොවූ මාර්ගයකි. විවිධ අවස්ථාවල දේශපාලනඥයන්ගේ ඡන්ද පොරොන්දුවක් වූ මේ මාර්ගය සංවර්ධනය නොවී තිබිණි. මේ මාර්ගයේ තිරිවානාකැටිය මංසන්ධියේ පටු පාලමකින් ද යුක්තය. මේ නිසා මේ මාර්ගයේ ගමන් කරන ජනතාව විවිධ අපහසුතාවන්ට මුහුණ දෙති. නමුත් නියෝජ්‍ය ඇමැති ප්‍රේමලාල් ජයසේකරගේ මැදිහත්වීම මත මේ මාර්ගය ලබන මාසයේදී සංවර්ධන කටයුතු ආරම්භ කිරීමට නියමිතය. ඒ සඳහා වැය කෙරෙන මුදල රුපියල් මිලියන 2800කි.”මේ මැතිවරණයේදී නිවිතිගල ප්‍රාදේශීය සභාවේ අපේක්ෂකයන්ට කොන්ද පණ තියාගෙන මැතිවරණයට ඉදිරිපත් වෙන්ඩ පුළුවන් වේවි. මොකද තිරිවානකැටිය කලවාන මාර්ගය මෙතෙක් කාලයක් ඡන්ද පොරොන්දුවක් වුණා විතරයි. නමුත් අද ඒ සිහිනය සැබෑ වෙලා”මේ මාර්ගය සංවර්ධනය කිරීමට මූල්‍ය ප්‍රතිපාදන ලබාදීමට මැදිහත් වුණු ජනාධිපතිතුමාටත්, මාර්ග සංවර්ධන නියෝජ්‍ය ඇමැතිවරුන් වන නිර්මල කොතලාවල සහ රෝහිත අබේගුණවර්ධන ඇමැතිවරුන්ටත් මා රත්නපුර ජනතාව වෙනුවෙන් ස්තුති කරනවා” ප්‍රේමලාල් ජයසේකර නියෝජ්‍ය ඇමැතිවරයා කියා සිටියේය.අන්තර්ජාතික රතු කුරුස සමාජයේ සභාපතිවරයා ගිය සතියේ මෙරට සංචාරයක නිරත විය. එහිදී ඒ මහතා උතුරු නැඟෙනහිර ප්‍රදේශවල ද සංචාරයක නිරත වීය. කිලිනොච්චිය, වව්නියාව සහ පොලොන්නරුව ප්‍රදේශවල ද අන්තර්ජාතික රතු කුරුස සංගම් සභාපතිවරයා සංචාරය කළේය.ජනාධිපති පාර්ලිමේන්තු කටයුතු ලේකම් කුමාරසිරි හෙට්ටිගේ, ශ්‍රී ලංකා රතු කුරුස සමාජයේ සභාපති ජගත් අබේසිංහ ඇතුළු පිරිසක් ද අන්තර්ජාතික රතු කුරුස සංගම් සභාපතිවරයා සමඟ උතුරු නැඟෙනහිර ප්‍රදේශවල සංචාරයට එක්වූහ.ඉන් අනතුරුව අන්තර්ජාතික රතු කුරුස සංවිධානයේ සභාපතිවරයා ජනාධිපතිතුමා සහ ආර්ථික සංවර්ධන ඇමැති බැසිල් රාජපක්ෂ මහතා ද හමුවුණේය.“උතුරු නැඟෙනහිර ප්‍රදේශවල නැවත පදිංචි කිරීම් ඉතා හොඳින් සිදුවෙන බව මට වැටහුණා. වෙනත් රටවල යුද්ධයකින් පසුව පවතින තත්ත්වයට වඩා ලංකාවේ උතුරු නැඟෙනහිර ප්‍රදේශවල විශාල ප්‍රගතියක් දකින්න ලැබෙනවා. අපේ සංවිධානය තවදුරටත් උතුරු නැඟෙනහිර ප්‍රදේශවල සංවර්ධනයට දායක වීමට බලාපොරොත්තු වෙනවා.” අන්තර්ජාතික රතු කුරුස සංවිධාන සභාපතිවරයා පැවැසීය. ජනාධිපතිතුමා සහ අන්තර්ජාතික රතු කුරුස සංවිධාන සභාපතිවරයා අතර පැවැති සාකච්ඡාවේදී ජනාධිපතිතුමා කියා සිටියේ මේ දිනවල පවතින අධික වර්ෂාව නිසා ඇතිවූ ගංවතුරෙන් සාමාන්‍ය ජන ජීවිතයට ඇතිවී තිබෙන බලපෑම ගැනය.“ගංවතුරෙන් බිලියන 3 ක පමණ අලාබයක් වාරිමාර්ග පද්ධතියට සිදුවෙලා තියෙනවා. ජන සහභාගිත්වයෙන් එයට විසඳුමක් දෙන්ඩ තියෙනවානම් හොඳයි.ඒ වගේම ලංකාවේ අලි මිනිස් ගැටුම බරපතළයි. ඒක රතු කුරුස සමාජයට අයත් විෂයක් නොවුණත් එයට මැදිහත් වෙනවානම් හොඳයි.” ජනාධිපතිතුමා කියා සිටියේය.“ජනාධිපතිතුමනි, ඔබතුමා කියන කාරණය ගැන මා අවධානය යොමු කරන්නම්. ලංකාවේ පවතින සාමකාමී වටපිටාව දැක්කාම ලංකාවට උදව් කරන්න හිතෙනවා.” අන්තර්ජාතික රතු කුරුස සභාපතිවරයා කියා සිටියේය.“ශ්‍රී ලංකා රතු කුරුස සමාජය තමන්ගේ වගකීම් හොඳින් ඉටු කරනවා. ඒ නිසා රජයේ සහයෝගය අපි ලබා දෙනවා.” ජනාධිපතිතුමා අන්තර්ජාතික රතු කුරුස සමාජ සභාපතිවරයාට කීවේ සමරු තිළිණයක් ද පිරිනමමිනි.ඇමැති බැසිල් රාජපක්ෂ මහතා අන්තර්ජාතික රතු කුරුස සංගමයේ සභාපතිවරයා සමඟ සාකච්ඡාවට එක්වූයේ සංඛ්‍යා ලේඛන සහ ලිපිගොනු ද සමඟිනි.“මා ළඟ තියෙනවා ස්වෙච්ඡා සංවිධාන ලංකාවේ වැඩ කළ ආකාරය ගැන හැම විස්තරයක්ම. බොහෝ රාජ්‍ය නොවන සංවිධාන ගැන සතුටු වෙන්ඩ බැහැ. ඒත් රතු කුරුස සමාජය ලංකාවේ හොඳින් වැඩ කරලා තියෙනවා. නිවාස ව්‍යාපෘති විශේෂයෙන්ම අගය කරන්ඩ පුළුවන්. බොහෝ නිවාස ජන සහභාගිත්වයෙන් හදපු ඒවා. ඒවා තමයි අගය කරන්ඩ ඕනේ. අනෙත් රාජ්‍ය නොවන සංවිධානවලටත් එය ආදර්ශයක්.” ඇමැති බැසිල් රාජපක්ෂ මහතා කියා සිටියේය. “රජය එවැනි අගය කිරීමක් කිරීම ගැන අප සතුටු වෙනවා. තව දුරටත් අපේ සංවිධානය ශි‍්‍ර ලංකාවට ආධාර ලබා දෙන්න සූදානම්.” අන්තර්ජාතික රතු කුරුස සංවිධානයේ සභාපතිවරයා කියා සිටියේය.මේ අතර පසුගියදා කිලිනොච්චිය ප්‍රදේශයේ කළ සංචාරයේදී දෙමළ තරුණ තරුණයන් පිරිසක් ජනාධිපති පාර්ලිමේන්තු කටයුතු ලේකම් කුමාරසිරි හෙට්ටිගේ ගෙන් විමසා සිටියේ අමුතුම ප්‍රශ්නයකි. “කෝ අපේ නාමල් රජා” දෙමළ තරුණ තරුණියෝ විමසා සිටියහ.එ.ජා.ප නායකයාගේ ප්‍රධානත්වයෙන් විශේෂ සාකච්ඡාවක් ගිය සතියේ පැවැත්විණි. ඒ, පළාත් පාලන ආයතන සඳහා එ.ජා.ප ය ඉදිරිපත් කළ නාම යෝජනා ප්‍රතික්ෂේප වීමට එරෙහිව ගත හැකි ක්‍රියාමාර්ග පිළිබඳව සාකච්ඡා කිරීමටය.එ.ජා.ප නියෝජ්‍ය නායක කරූ ජයසූරිය, එ.ජා.ප මහලේකම් තිස්ස අත්තනායක, ජෝශප් මයිකල් පෙරේරා සහ විජේදාස රාජපක්ෂ එම සාකච්ඡාවට එක්ව සිටියහ. එහිදී එ.ජා.ප මහලේකම් තිස්ස අත්තනායක පැහැදිලි කළේ ප්‍රතික්ෂේප වූ නාමයෝජනා ලැයිස්තුවලට අදාළ තොරතුරුය.”නාමයෝජනා ලැයිස්තු දෙකක් ප්‍රතික්ෂේප වීමට හේතු පිළිගන්න බැහැ. අපට නාමයෝජනා ලැයිස්තු 4 ක් වෙනුවෙන් අධිකරණ සහාය ගන්ඩ වෙනවා. නමුත් නාමයෝජනා ලැයිස්තු තුනක් වෙනුවෙන් අපට අධිකරණ සහාය පතන්න බැහැ. මොකද පළාත් පාලන පනත අනුව එම නාමයෝජනා පත්‍රවල අඩුපාඩු තිබෙන නිසායි. අනෙක් නාමයෝජනා පත්‍ර 6 වෙනුවෙන් අපට අධිකරණ ක්‍රියාමාර්ග ගත හැකියි.” එ.ජා.ප මහලේකම් තිස්ස අත්තනායක එ.ජා.ප නායකයා ඇතුළු පිරිස හමුවේ පැහැදිලි කළේය.අධිකරණ ක්‍රියාමාර්ග ගැනීමට බලාපොරොත්තු වන නාමයෝජනා පත්‍ර අධ්‍යයන කිරීමට එක් එක් නීතිඥවරුන්ට පැවැරීම තීරණය විය. ඒ අනුව තිලක් මාරපන, රෝලන්ඩ් පෙරේරා, ශ්‍රීනාත් පෙරේරා සහ විජේදාස රාජපක්ෂ නීතිඥවරුන්ට නාමයෝජනා පත්‍රවලට අදාළ නීතිමය කටයුතු සිදු කිරීම පැවැරිණි.ගිය ඉරිදා දිනයේ කොළඹ අන්තර්ජාතික පාසලක වාර්ෂික ත්‍යාග ප්‍රදානෝත්සවයක් පැවැත්විණි. එම උත්සවයේ ප්‍රධාන ආරාධිතයන් ලෙස සහභාගී වූයේ ඇමැති ඩලස් අලහප්පෙරුම සහ එ.ජා.ප මහලේකම් තිස්ස අත්තනායකය.එහිදී ඇමැති ඩලස් අලහප්පෙරුම එ.ජා.ප මහලේකම් තිස්ස අත්තනායක සමඟ කතා කළේ පළාත් පාලන මැතිවරණයේදී නාමයෝජනා පත්‍ර ප්‍රතික්ෂේප වීම පිළිබඳවය.”අපේ නාමයෝජනා පත්‍ර පරික්ෂා කළේ විශ්‍රාම ගිය දිසාපතිවරුන් කීප දෙනෙකු ඇතුළු නීතිඥවරු පිරිසක් එකතු වෙලා. ඒත් තාක්ෂණික ගැටලු කීපයක් වෙලා තියෙනවා.” ඇමැති ඩලස් අලහප්පෙරුම තිස්ස අත්තනායකට කියා සිටියේය.එ.ජා.ප නායයා ගිය සඳුදා දිනයේ කුරුණෑගලට ගියේය. ඒ එ.ජා.ප හිටපු කුරුණෑගල දිස්ත්‍රික් කළමනාකරු ජානක බෝගොල්ලාගමගේ තුස් මාසයේ පිංකමට සහභාගීවීම සඳහාය.මේ අතරතුර ගිය අඟහරුවාදා එ.ජා.ප ය ඇඹිලිපිටිය නගර සභාවේ සහ හෝමාගම ප්‍රාදේශීය සභාවේ ප්‍රතික්ෂේප වූ නාම යෝජනා පත්‍රවලට එරෙහිව අභියාචනාධිකරණයට ගියේය.ගිය සතියේදී එ.ජා.ප විරෝධතා සංවිධාන කමිටුව රැස් වුණේය. ඒ එ.ජා.ප නායකයාගේ ප්‍රධානත්වයෙනි. මංගල සමරවීර, තිස්ස අත්තනායක, රවී කරුණානායක සහ එ.ජා.ප බස්නාහිර පළාත් ආසන සංවිධායකවරු ඊට එක්ව සිටියහ.එ.ජා.ප මහර ආසන සංවිධායක පළාත් සභා මන්ත්‍රී යූ. ජෝර්ජ් පෙරේරා ගේ බිරිය කාමලි මදුරාගොඩට එ.ජා.ප යේ කැලණිය ප්‍රාදේශීය සභා අපේක්ෂකත්වය අහිමි විය. ඒ එ.ජා.ප නායක රනිල් වික්‍රමසිංහගේ මැදිහත්වීම මතය. යූ. ජෝර්ජ් පෙරේරාගේ් පියා කැලණිය හිටපු එ.ජා.ප ආසන සංවිධායකයකු වූ අතර ඔහුගේ සීයා ද කැලණිය ගම් සභා සභාපතිවරයෙකි. එලෙස කැලණිය සමඟ සමීප සබඳතා ඇති යූ. ජෝර්ජ් පෙරේරාගේ බිරියට නාමයෝජනා නොලැබීම පිළිබඳව යූ. ජෝර්ජ් පෙරේරා එ.ජා.ප නායකයාට පසුගියදා චෝදනා කැර තිබිණි.කෙසේ වෙතත් යූ. ජෝර්ජ් පෙරේරාගේ බිරිය එ.ජා.ප නාමයෝජනා කමිටුවේ සම්මුඛ පරීක්ෂණයකට පවා කැඳවා තිබිණි. එ.ජා.ප නායක රනිල්, නියෝජ්‍ය නායක කරූ ජයසූරිය, ගාමිණි ජයවික්‍රම, තිස්ස අත්තනායක, සජිත් ප්‍රේමදාස සහ ජෝශප් මයිකල් පෙරේරා එම කමිටුවට ඇතුළත්ව සිටියහ.යූ. ජෝර්ජ් පෙරේරාගේ බිරියට කැලණිය ප්‍රාදේශීය සභා අපේක්ෂකත්වය දීමට කැලණිය එ.ජා.ප ආසන සංවිධායක බෙවන් පෙරේරා තදින්ම විරුද්ධ වී තිබිණි. මේ නිසා එ.ජා.ප නාමයෝජනා කමිටුවට සජිත් ප්‍රේමදාස මන්ත්‍රීවරයා යෝජනා කර තිබුණේ ජෝර්ජ් පෙරේරාගේ බිරිය සහ බෙවන් පෙරේරාගේ බිරිය කැලණිය ප්‍රාදේශීය සභාවට යොදවා කැලණිය ප්‍රාදේශීය සභාව එ.ජා.ප ය ජයගත යුතු බවයි. එම යෝජනාව සමඟම එ.ජා.ප නායකයා සහ සජිත් පේ‍්‍රමදාස අතර ද උණුසුම් වචන හුවමාරුවක් ඇතිවී තිබිණි. ඒ සමඟම ජෝර්ජ් පෙරේරාගේ බිරියට කැලණිය ප්‍රාදේශීය සභාවේ අපේක්ෂකත්වය නොදීමට එ.ජා.ප නායකයා තීරණය කැර තිබිණි.කෙසේ වෙතත් කැලණිය ආසනයේ ඡන්ද හිමිකමවත් නැති එ.ජා.ප කැලණිය ආසන සංවිධායක බෙවන් පෙරේරා මෙවර පෑලියගොඩ නගර සභාවට තරග වැදී සිටියි. ඔහුගේ පුත්‍රයා කැලණිය ප්‍රාදේශීය සභාවට එ.ජා.ප යෙන් තරග වැදී සිටී.බස්නාහිර පළාත් විපක්ෂයේ ප්‍රධාන සංවිධායක යූ. ජෝර්ජ් පෙරේරාගේ පෞද්ගලික ලේකම් උපුල් රන්ජිත් හටද මෙවර බියගම ප්‍රාදේශීය සභා අපේක්ෂකත්වය ලබා දී නැත.බස්නාහිර පළාත් සභාවේ ජ්‍යෙෂ්ඨතම මන්ත්‍රීවරයෙකු වුවද ජෝර්ජ් පෙරේරාට බස්නාහිර විපක්ෂ නායක ධුරය ද එ.ජා.ප නායකයා ලබා දුන්නේ නැත. ඔහුට මේ ඉරණමට මුහුණ දීමට සිදුව තිබෙන්නේ එ.ජා.ප මන්ත්‍රී සජිත් ප්‍රේමදාස සමඟ එක්ව කටයුතු කිරීමය.නාම යෝජනා පත්‍ර රැසක් ප්‍රතික්ෂේප වීමත් සමඟ ප්‍රධාන දේශපාලන පක්ෂ රැසක පළාත් නායකයෝ ද කැලඹීමට පත් වූහ.කෑගල්ල දිස්ත්‍රික්කයේ එක්සත් ජනතා නිදහස් සන්ධානයේ සියලු පළාත් පාලන ආයතනවල නාම යෝජනා පත්‍ර තේරීම්භාර නිලධාරියා වෙත බාර දීම පසුගිය 27 වැනි දින සිදු වූයේ සබරගමුව මහ ඇමති මහීපාල හේරත් අතිනි.දිස්ත්‍රික් කීපයක සන්ධානයේ නාම යෝජනා පත්‍ර ප්‍රතික්ෂේප වුවද කෑගල්ල දිස්ත්‍රික්කයේදී එම අමිහිරි අත්දැකීමට මුහුණ පෑමට සන්ධානයට සිදු වූයේ නැත.එදින උදෑසන සිය නීතිඥ මණ්ඩලය සමඟ කෑගල්ල දිස්ත්‍රික්කයේ පළාත් පාලන ආයතන දොළහේම සන්ධාන නාම යෝජනා පත්‍ර එකිනෙක පෞද්ගලිකව පරීක්ෂා කළ මහීපාල හේරත් ඉන්ද සෑහීමකට පත් නොවී විශ්‍රාම ලත් ප්‍රවීණ රාජ්‍ය නිලධාරියකු මඟින් ද අවසන් වරට නාම යෝජනා පත්‍ර පරීක්ෂා කිරීමෙන් අනතුරුව එය බාර දීම සඳහා පෙරවරු 10 ට පමණ කෑගල්ල දිස්ත්‍රික් ලේකම් කාර්යාලයට ගොඩ විය.අනතුරුව කච්චේරියෙන් පිටතට ආ මහීපාල හේරත්ට ජ්‍යෙෂ්ඨ අමාත්‍ය අතාවුද සෙනෙවිරත්න ද එක් විය. එහිදී මාධ්‍යවේදීන්ට අදහස් ප්‍රකාශ කළ ඇමැති දෙපොළගෙන් පළමුව එම ස්ථානයෙන් ඉවත්ව ගියේ මහීපාල හේරත්ය.ඒ වන විටත් රඹුක්කන ප්‍රාදේශීය සභාවේ අපේක්ෂකයන්ගේ ආධාරකරුවන් දැවැන්ත රිය පෙළපාළියක් සංවිධානය කර ඇති බවට ලද ආරංචිය සමඟ රඹුක්කනට ගිය මහ ඇමැතිවරයාට දක්නට ලැබුණේ සිය ගණනක් යාන වාහනවලට නැගුණු සන්ධාන ආධාරකරුවන්ගෙන් නගරය පිරී ඉතිරී ගොස් ඇති බවය.එනිසාම නගරයේ දැඩි වාහන තදබදයක් ද විය. සිය වාහනයෙන් බැසගත් මහීපාල හේරත් පාක්ෂිකයන් දිරිමත් කරමින් අදහස් හුවමාරුවක නියැළුණු අතර ඇතැමකු සඳහන් කළේ රඹුක්කන ලංගම ඩිපෝව තෙක් රථ පෙළපාළිය පෙළ ගැසී ඇති බවය.මන්දගාමීව සිය යතුරුපැදිය රඹුක්කන ඩීපෝව වෙත පදවමින් සිටියදී බරැති කිසියම් පුද්ගලයකු සිය යතුරුපැදියේ තමාට පිටුපසින් අසුන් ගනු අයුරු කෑගල්ල පොලිසියේ රථ වාහන අංශයේ සාජන්වරයකුට දැනුණෙන් ඔහු පැති කණ්ණාඩියෙන් බැලුවේ ඒ කවරකුදැයි කියාය.“ඔහොම ඉස්සරහට යං මල්ලී” ඒ සම¼ඟ ආ හඬ ද සුපුරුදුය. සාජන්වරයාට දක්නට ලැබුණේ ඒ වන විටත් මහීපාල හේරත් මහ ඇමැතිවරයා සිය යතුරුපැදියේ හොඳින් අසුන් ගන්නා අයුරුය. මහීපාල හේරත් අනතුරුව පොලිස් යතුරුපැදියේ නැඟී ඒ වන විටත් අවහිරව පැවති රඹුක්කන කුරුණෑගල මාර්ගයේ වාහන තදබදය අවසන් කිරීමට පෞද්ගලිකව මැදිහත් විය.සිය ආසන සංවිධායකවරයා යතුරුපැදියක නැගී ඔබ මොබ යන අයුරු දුටු රඹුක්කන ජනතාව ජය වේවා යැයි කෑ කෝ ගසන්නට වූ අතර “මට නෙවෙයි මේ අපේක්ෂකයන් ඔක්කොමට” යැයි ඒ වන විටත් පෙළපාළියට සූදානමින් සිටි ඡන්ද අපේක්ෂකයෝ පෙන්වමින් මහ ඇමැතිවරයා කීය.අනතුරුව මහීපාල හේරත් පෙරටු කරගත් රථ පෙරහර රඹුක්කනින් නික්මී කෑගල්ල පොල්ගහවෙල මාර්ගය හරහා යළි රඹුක්කන බල ප්‍රදේශයට ළඟාවන විට රාත්‍රියට එළඹ තිබිණි.”දේශපාලනය කියන්නේ අද පත්තු කළාම හෙට මහා එළියක් දැල්වෙන එකක් නොවෙයි. අපි කවුරුත් දන්නවා දේශපාලනය කියන්නේ හික්මීමකින්, සංයමයකින්, ඉවසීමකින් ඉදිරියට යන්න ඕනෙ ගමනක්. සමහරුන්ට තියෙනවා ලොකු හදිස්සියක්. ඒ හදිසිකාරයන්ට දේශපාලනයේ ඉදිරියට යන්න බැහැ. ඉතිහාසය තමන්ට අවස්ථාව ලබා දෙනවා ‘ආ ඔන්න නටලා පෙන්වන්න’ කියලා. ඒ අවස්ථාව ලැබෙනකම්, ඒ ගමනේ රැඳී සිටීමේ සංයමය අපට තිබෙන්න ඕනෙ. අපට බැහැ, ඉතිහාසයෙන් බලෙන් අවස්ථාව ඉල්ලා ගන්න. ඒ නිසා අපි හැමෝම තේරුම් ගන්න ඕනෙ, මේ ගමන අපි කවුරුත් ඉවසිලිවන්තව, ඉතා උනන්දුවෙන්, උද්‍යෝගයෙන් යන්න ඕන ගමනක් බව. ප්‍රති විරෝධයන්ට මුහුණ දෙමින් ඒ ගැටුම් අතුරින් තමයි අපට මේ ගමන යන්න වෙන්නේ. එහෙම නැති ගමනක් අපි ඉස්සරහ නැහැ.”පසුගිය සතියේදී කොළඹ සව්සිරිපාය ශ්‍රවණාගාරයේදී පැවැති ජාතික නිදහස් පෙරමුණේ පළාත් පාලන මැතිවරණයට තරග වදින අපේක්‍ෂකයන් 122 දෙනා අමතමින් ජ.නි.පෙ. නායක ඉදිකිරීම්, ඉංජිනේරු සේවා, නිවාස හා පොදු පහසුකම් ඇමැති විමල් වීරවංශ කියා සිටියේය.”එක්සත් ජනතා නිදහස් සන්ධානයේ ශ්‍රී ලංකා නිදහස් පක්‍ෂය හැරුණාම වැඩිම අපේක්‍ෂකයන් සංඛ්‍යාවක් තරග වදින්නේ ජාතික නිදහස් පෙරමුණෙන්.ඒ නිසා ඔබලා තේරුම් ගන්න ඕනෙ, අපි විශාල උනන්දුවකින්, උද්‍යෝගයකින් වෙහෙසිලා තමයි ඔබලාට මේ අවස්ථාව අරන් දීලා තියෙන්නේ. මේ අවස්ථාව අරන් දුන්නේ ගම, රට වෙනුවෙන් නියමානුකූල සේවයක් කරන්න. බලු පොරයට වැටෙන්න එපා! ගෙන්ගෙට ගිහිල්ලා අපි මිනිසුන්ගේ හදවතට කතා කරමු. මහජනයාට තේරෙන භාෂාවෙන් අපි සිදුවිය යුතු දේ කියා දෙමු. ගැටුමින් තොරව, නිදහස්ව, සාමකාමීව කටයුතු කරලා රටට ජයග්‍රහණයක් ලබා දෙන මහා බලයක් ගොඩනඟමු.”චන්දන බණ්ඩාරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>06</day>
    </date>
    <link>http://www.silumina.lk/2011/02/06/_art.asp?fn=ab1102063</link>
    <topic>අපට ජනතාව විශ්වාසයි!</topic>
    <author>සංවාද සටහන සුමේධා නවරත්න</author>
    <content>එ.ජා.ප පාර්ලිමේන්තු මන්ත්‍රී ගයන්ත කරුණාතිලක* එ.ජා.ප.ය මේ පළාත් පාලන මැතිවරණය ඉහළින්ම ජයග්‍රහණය කරන බව පැවසුවත් දැනටමත් ආයතන 8 ක් පැරදිලා. ප්‍රතික්ෂේප නොවන ලැයිස්තුවක් ඉදිරිපත් කර ගන්න බැරිව කොහොමද ඡන්දෙ දිනන්නෙ?එ.ජා.ප. ය විවිධ බලපෑම් මැද්දෙ මේ තරමින් හෝ කටයුතු සාර්ථක කර ගැනීම ඉතා වැදගත්. අපේ නම් අටනෙ ප්‍රතික්ෂේප වුණේ. ඒ වගේ ද ආණ්ඩුව. අපේ අටයි ඔවුන්ගේ තිස් අටට අඩු දෙකයි. එහෙම බලන කොට අපේ ප්‍රතික්ෂේප වෙලා තියෙන්නෙ අටයිනෙ.හැබැයි ඒ අට ප්‍රතික්ෂේප වීම ගැන වුණත් අපි කනගාටු වෙනවා. ඒක හොඳ දෙයක් නොවේ. නිසි අයුරින් ඒ කටයුතු සිදු වුණා නම් ඔහොම වෙන්නෙ නැහැ.* මැතිවරණ පෝලිමක් පරාද වුණ එ.ජා.ප. යට ආණ්ඩුවේ නාම යෝජනා ප්‍රතික්ෂේප වීම පාළු ගෙයි වළං බිඳිනවා වගේ වැඩක් වෙයි නේද?ආණ්ඩුවට දැන් “ප්‍රතික්ෂේප කලදසාවක්” ලබා තිබෙන්නෙ. මුලින්ම ඔවුන්ගෙ අයවැය ඔවුන්ගෙ ම මන්ත්‍රීවරු ප්‍රතික්ෂේප කළා. එහෙම කරලා පළාත් පාලන ආයතනවල ඔවුන්ගෙ බලය කප්පාදු කළා. දැන් නාම යෝජනාවලින් ම ඔවුන් ප්‍රතික්ෂේප වෙනවා. ඉදිරියේදී මහජනතාවගෙනුත් ප්‍රතික්ෂේප වෙනවා.* මං අහන්නෙ මේ ප්‍රතික්ෂේප වීම එ.ජා.ප. යට යන්තම් ගොඩ යන්න පුළුවන් අවස්ථාවක් වුණා නේද කියලයි.මේ ප්‍රතික්ෂේප වූ ආයතන අපි නිතරගයෙන් ජය ගන්නවා. හැබැයි ඒ එක්කම අනෙකුත් ආයතනවල බහුතර බලයත් අපට අනිවාර්යෙන් ම ලැබෙනවා.* එහෙම දිනන මානසිකත්වයක් ඇති වුණේ කොහොම ද?අපි ජනතාව කෙරෙහි සම්පූර්ණ විශ්වාසය තබා තිබෙනවා.ආණ්ඩුව මේ ඡන්දය දිනන්න එක එක සෙල්ලම් දානවා.ක්‍රිකට්වලට මුවාවෙන් පරදින ආයතනවල ඡන්දය කල් දැම්මා. ඒකල ක්‍රමයට පවත්වනවා කියල දැන් නැවත සමානුපාතික ක්‍රමයට ම ඡන්දය පවත්වනවා. ඔය මොන ජිල්මාට් දැම්මත් දිනන්නෙ අපි. අපිට ජිල්මාට් ගැන විශ්වාසයක් නැහැ. අපිට විශ්වාස ජනතාව. අපි දිනන බව දන්නෙ ඒ නිසයි.* එ.ජා.ප. ය ජනතාව ගැන විශ්වාසය තැබීමේ වරදක් නැහැ. ඒත් ජනතාව එ.ජා.ප. ය කෙරෙහි විශ්වාසය තබයි ද?ඒක බලාගන්න පුළුවන් ප්‍රතිඵල ආවාම. රජයේ සේවකයන්ට වැඩි කරන බව කියපු වැටුපවත් මේ ආණ්ඩුව වැඩි කළේ නැහැ.මේක කඩවුණු පොරොන්දු ආණ්ඩුවක්. ඒ නිසා අපට ජනතාව විශ්වාසයි. ජනතාවට අපි විශ්වාසයි.පළාත් පාලන හා පළාත් සභා නියෝජ්‍ය ඇමැති ඉන්දික බණ්ඩාරනායක* එක්සත් ජනතා නිදහස් සන්ධානය පළාත් පාලන ආයතන 36 ක් සඳහා දුන් නාම යෝජනා 36 ක් ප්‍රතික්ෂේප වුණා. ඇයි මෙහෙම වුණේ?මේ සම්බන්ධයෙන් අපේ නීති විශාරදයො කරුණු කාරණා අධ්‍යනය කරමින් සිටිනවා. ඇත්තටම මේක අපේ පක්ෂයට පමණක් සීමා වූ අඩුපාඩුවක් නොවේ. අනෙක් පක්ෂවලත් නාම යෝජනා ප්‍රතික්ෂේප වුණා.කොහොම වුණත් අපි බලාපොරොත්තු වෙනවා මේ සම්බන්ධයෙන් අධිකරණයෙන් යම් සාධාරණත්වයක් ලබා ගන්න. මොකද බොහෝ නාම යෝජනාවල සිදුවී ඇත්තෙ බොහොම සුළු අඩුපාඩු. එවැනි අඩුපාඩු නිසා නාම යෝජනා ප්‍රතික්ෂේප වීම ඡන්දදායකයන්ටත් කරන අසාධාරණයක්.* නාම යෝජනාවත් නිවැරැදිව ඉදිරිපත් කර ගැනීමට ආණ්ඩුවට හැකියාවක් නැති බවයි විපක්ෂයේ චෝදනාව?ඒ චෝදනාව සාධාරණ නැහැ. එහෙම නම් ඔවුන්ගෙත් නාම යෝජනා ප්‍රතික්ෂේප වුණානෙ. ඒ නිසා ඔවුන් අපට නඟන චෝදනාව ඔවුන්ටත් අදාළයි.අපේ පක්ෂ අපේක්ෂකත්වය බලාපොරොත්තුවෙන් දහස් ගාණක් අපේක්ෂකයො ආවා. මේ හැම දෙනාටම සම්මුඛ පරීක්ෂණ පවත්වන්න, ඔවුන්ගෙ හැකියාවන් සොයා බලන්න සිද්ධ වුණා. අපි ඒ සියලු දෙනා අරලියගහ මන්දිරයට කැඳවලයි මේ කටයුත්ත කළේ. මුල පටන් අවසානය දක්වාම අපි හැම දේ ගැනම උපරීම සංවිධාන ශක්තියෙන් කටයුතු කළා. ඒත් යම් අඩුපාඩු අපෙන් සිදුවෙලා තියෙනවා.ඒක හැම පක්ෂයකටම පොදුයි. ඒ නිසා මේ කාරණාව මහා චෝදනාවක් කරගන්න විපක්ෂයට බැහැ.* විපක්ෂය කියන්නෙ මෙවර ඔවුන් මහ ඉහළින් දිනන බවයි?මොන බොරු ද? ඕවා විහිළු කතා. අපි අධිකරණයෙන් සාධාරණත්වයක් බලාපොරොත්තු වෙනවා. ඒ වගේම ඔය හැම ආයතනයකටම අපේ ස්වාධීන කණ්ඩායම් ඉදිරිපත් කර තිබෙනවා. ඒ නිසා අපේ විශිෂ්ට ජයග්‍රහණය වළක්වන්න විපක්ෂයට ඕනැ හැටියට හැකියාවක් නැහැ.* ආණ්ඩුවේ කඩවුණු පොරොන්දු විපක්ෂයේ ජයග්‍රහණයට ප්‍රධාන හේතුවක්ලු?රජයේ සේවකයන්ට පොරොන්දු වූ රුපියල් 2500 සම්පූර්ණයෙන් දෙන්න බැරි වුණත් රුපියල් 1250 ක් අපි මෙවර ලබා දී තිබෙනවා. ඉදිරි වසරවලදී ඒ ඉතිරිය සම්පූර්ණ වෙනවා. රටේ විශාල සංවර්ධනයක් වෙනවා. ජනතාව ඒ ගැන දන්නවා.බඩු මිල ටිකක් වැඩි බව අපි පිළිගන්නවා. ලෝකෙ ඕනෑම රටක උත්සව කාලෙට බඩු මිල වැඩියි. අනික ස්වාභාවික විපත් නිසාත් බඩු මිල වැඩි වෙනවා. ඉදිරි මාස කීපයේදී ස්ථාවර බඩු මිලක් පවත්වාගෙන යෑමට අපි කටයුතු කරනවා.* එජාපය කියන්නෙ ජනතා විශ්වාසය ඔවුන් සතු බවයි?එජාප හැමදාම ඉන්නෙ සුරංගනා ලෝකවල. මාර්තු 17 වෙනිදා ප්‍රතිඵලවලින් ඔය සුරංගනා ලෝකෙන් මිදෙන්න එජාපයට පුළුවන් වෙයි. ජනතා විශ්වාසය කාට ද කියලා දැන ගත්තම හීනවලින් අවදි වෙලා දවල් තරු බලන්න ඔවුන්ට පුළුවන් වෙයි.සංවාද සටහන සුමේධා නවරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>06</day>
    </date>
    <link>http://www.silumina.lk/2011/02/06/_art.asp?fn=af1102066</link>
    <topic>ලොකු වුණාම පිටරට ගිහිල්ලා ලොකු මැඩ්ල් එකක් ගේනවා</topic>
    <author>ඉනෝකා සමරවික්‍රම ඡායාරූප - සුදම් ගුණසිංහ</author>
    <content>“දුව ලොකුවුණාම කවුරු වෙන්නද කැමැති?”ගේ වටා දුවපැන නටන පුංචි වියාමා ළඟට කැඳවා ඇසීමි.”මම.. ලොකු වෙලා.. රටකට ගිහිල්ලා පීනලා ලොකු මැඩල් එකක් ගන්නවා”ඇය නැවතත් මා අතහැර ගේ වටා දිව යන්නට වූවා ය.බොහෝවිට පුංචි පුතෙකුගේ දියණියකගෙන් තමන් ලොකු වී කවුරු වෙන්නට කැමැතිදැයි ඇසූ විට ලැබෙන පිළිතුර එක්කෝ වෛද්‍යවරයකු වීමට, එසේත් නැත්නම් ගුරුවරියක, හෙදියක, හමුදා සෙබළකු වීමට යනාදී වශයෙනි.එහෙත් ‘වියාමා’ ගේ බලාපොරොත්තුව ඊට හාත්පසින්ම වෙනස් එකක් විය.කවුද මේ ‘වියාමා’?කොළඹ සේදවත්තේ පදිංචි වියාමා ඕෂධී සිඟිත්තිය විනාඩි 14යි තත්පර 41 ක දී ලංකාවේම අවධානය තමන් වෙතට යොමුකර ගැනීමට සමත් වූවාය. එපමණක් නොව මහින්ද රාජපක්ෂ ජනාධිපතිතුමාගේ මෙන්ම ශිරන්ති රාජපක්ෂ ආර්යාවගේ අවධානය ද ඈ වෙත නතුකර ගැනීමට පුංචි වියාමා වාසනාවන්ත වූවාය.කුඩා දරුවෝ ස්වභාවයෙන්ම වතුරට බිය ගතියක් දක්වති. එමෙන්ම අම්මලා තාත්තලා ද දරුවන් වතුරට යොමු කිරිමට බිය පළ කරති. එහෙත් වියාමාගේ අම්මාත් තාත්තාත් දියණියගේ දක්ෂතා ඔප් නැංවීම සඳහා ඇය පිහිනීමට යොමු කළහ. ඒ වයස අවුරුදු තුනේදීය. අවුරුදු තුනෙන් පිහිනීම ආරම්භ කළ වියාමා මතු දිනෙක කැලණි ගඟේ විනාඩි 14 තත්පර 41ක කාලයකදී මීටර් 1000ක් පිහිනා වාර්තාවක් තබා වී යැයි ඇගේ අම්මාත් තාත්තාත් නොසිතන්නට ඇත. තම දියණියගේ හපන්කම පිළිබඳව රුවිනි කුලතුංග මහත්මිය අප හා පැවැසුවේ සතුටු කඳුළු අතරිනිවියාමා ජනාධිපතිතුමා සමඟ”වියාමා අපේ පවුලේ බාලයා. මගේ වැඩිමල් පුතා සාලිත. පිහුනුම් උපදේශකයෙක් ලෙස කටයුතු කරනවා. දෙවැනි දුව ශ්‍යාමි ආසිරි රෝහලේ සේවය කරනවා. ඇයත් ක්‍රීඩාවට දක්ෂයි. ඇය රෝහල් නෙට්බෝල් කණ්ඩායමේ සාමාජිකාවක්. අනෙක් දියණිය දැනට යශෝධරා බාලිකා විද්‍යාලයේ ඉගෙනුම ලබනවා. වියාමා උපන්නේ අවුරුදු දහයකට පස්සේ. ඇය කුඩා කාලේ ඉඳලම විශේෂ දක්ෂතා තිබුණ දැරියක්. සිංදු කියන්න, නටන්න, වගේම ක්‍රීඩාවලටත් දක්ෂයි. අපි මෙයා මාලිගාවත්ත කාල්ටන් පෙර පාසලට ඇතුළත් කෙළේ අවුරුදු තුනෙන්. අපිට උවමනා වුණේ අනිත් දරුවන්ට වගේම වියාමා දුවටත් හොඳ අධ්‍යාපනයක් ලබා දෙන්න.දුව කාල්ටන් පෙර පාසලෙන් ඉවත් වුණේ ගිය වසර අවසානයේ. අපි පාසල් කිහිපයකටම ඉල්ලුම් කළා. තවම පාසලක් ලැබුණේ නැහැ. දුවට අවුරුදු තුනේදි තමයි අපි ඇය පිහිනුම් උපදේශක කැලුම් ප්‍රියදර්ශන මහතා යටතේ සුගතදාස ක්‍රීඩාංගණයේ පිහිනුම් පුහුණුවට දැම්මේ. මේ වන විට දුව සුගතදාස ක්‍රීඩාංගණ පිහිනුම් කණ්ඩායමේ සාමාජිකාවක්. කැලුම් මහතා අපට හැමවිටම කියපු දෙයක් තමයි දුව පිහිනීමට දක්ෂයි කියලා. පටන් ගත්ත කාලේ ඉඳලම කැලුම් සර් දුව පිහිනන්න වතුරට උස්සලා දානවා. දුව ඒකට හරිම කැමැතියි. අපි කවදාවත් හිතුවේ නැහැ දුව මෙහෙම වාර්තාවක් තියාවී කියලා. නමුත් අපිට බලාපොරොත්තුවක් තිබුණා.දුවගේ යම් දක්ෂතාවක් මතුකරගෙන ඒ හරහා ඇයට කොළඹ උසස් පාසලක දොරටු විවර කර දෙන අදහසින් තමයි අපි හිතුවේ දුව කැලණි ගඟේ මීටර් 100ක් පිහිනවන්න. ඒ පිළිබඳව කටයුතු සූදානම් කරන විට තමයි දෙරණ රූපවාහිනියේ සේවය කරන රංගන සොයුරා මට කිව්වේ ක්‍රීඩා අමාත්‍යාංශශයේ වෛද්‍ය ගීතාංජන මෙන්ඩිස් මහතා හමුවන්න කියලා. අපි ඒ පිළිබඳව කටයුතු කළා. ඉන්පසුව දවස් තුනක් දුවට කැලණි ගඟේ පිහිනන්න පුරුදු කළා. මේ පුහුණුවීම් කරන අතරේ පුහුණුකරු කැලුම් මහතා කිව්වේ දුවට මීටර් සියයට වඩා පිහිනන්න පුළුවන් කියලා. අපි හිතුවා දුව මීටර් තුන්සියයක් හයසියයක් විතර පිහිනයි කියලා. ඒත් හාස්කමක් වගෙයි දුව මීටර් 1000ක් පිහිනුවා. අපට මේක විශ්වාස කරගන්නත් බැහැ.”ඉකුත් තිස් එක්වෙනිදා සේදවත්තේ ගම්වැසියන්, හිතමිතුරන් වියාමා ගේ ඥාතීන් කැලණි ගඟ තෙරට පැමිණියේ වියාමාගේ දක්ෂතා බැලීමටය. අවට විහාරස්ථානවල විහාරාධිපති ස්වාමීන් වහන්සේලා වැඩමකර සෙත්පිරිත් සජ්ඣායනා කළහ. ගමේ ප්‍රභූවරු ද එම ස්ථානයට පැමිණියහ. ජනාධිපති ආර්යාවගේ මැදිහත්වීමෙන් නාවික හමුදා සෙබළුන්, බෝට්ටු ආදිය ද මෙම අවස්ථාවට ලබා දී තිබිණි.වියාමා කැලණි ගඟට බැසීමට ප්‍රථම දුමින්ද සිල්වා මන්ත්‍රීවරයා විමසා සිටියේ ඇයට අවශ්‍ය කුමක්ද කියාය.පුංචි හිතේ ලොකුª හැඟුම් රාශියකි. අම්මාගේ සාරි ඇඳ ලොකු අඩි උස සපත්තු දමා සෙල්ලම් කන්තෝරුවට යන ඇය පරිගණක ගැන කතා කියන්නීය. එනිසාම ඇය මන්ත්‍රීවරයාට කියා සිටියේ තමන්ට ඔෆීස් වැඩ කිරීමට ලැප්ටොප් එකක් අවශ්‍ය බවය.සියල්ලෝම බලා සිටිද්දී පට්ටිය හන්දිය පල්ලිය පසුපසින් කැලණි ගඟට පැන්න වියාමා සේදවත්තේ කළු පාලම දක්වා පිහිනුවාය. සියල්ලෝම විශ්මයෙන් බලා සිටියහ. ඇය සිඟිති අත් පා ගසමින් කැලණි ගඟේ පිහිනා ගියේ පුංචි දිය කිඳුරියක් විලසිනි.වියාමා කැලණි ගඟේ පිහිනමින්ගොඩට පීනූ සැනින් ඇයට දුමින්ද මන්ත්‍රීවරයා පොරොන්දු වූ පරිදි ලැප්ටොප් එකක් ගෙන්වා දුන්නේය.’අම්මා දූට මොනවද කිව්වේ’“අම්මා තාත්තා හැමෝම මට ආදරේ වුණා. අපි ගියා ජනාධිපතිතුමා බලන්න. මම යනකොට චිත්‍රයකුත් ඇඳගෙන ගියා.”(වියාමා අපට ඇය නිර්මාණය කළ චිත්‍රය පෙන්වයි.)ඔයාට ජනාධිපතිතුමා මොනවද කිව්වේ?මට කිව්වා ‘ගුඩ්’ කියලා. මම ජනාධිපතිතුමාට සින්දු කියලා පෙන්නුවා.” ඇය කටකාර ලෙස පවසන්නීය. සාලය පුරා දුව පනිමින් සෙල්ලම් බඩුද රැගෙනඅම්මා තාත්තා ඇතුළු සොයුරු සොයුරියන් සමඟසෙල්ලම් කරන ඇය විටෙක ගෙදර බලු පැටවා රැගෙන අප ඉදිරියට එයි. තවත් වරෙක සෙල්ලම් ටෙලිෆෝනය රැගෙන තම පුහුණුකරුට හෝ ඥාතියකුට බොරුවට අමතයි. ඇගේ මේ සෙල්ලමට ගෙදර සියල්ලෝම සහභාගි කරවා ගනී.කාල්ටන් පෙර පාසලින් ඉවත්ව මාසයක් ගතවී ඇත. එහෙත් තවමත් ඇයට පාසලක් ලැබී නැත.“අපි තාමත් පොරොත්තු ලේඛනවල ඉන්නේ. ජනාධිපතිතුමා කිව්වා අපිට හොඳ පාසලක් ලබාදෙන්නම් කියලා. වියාමාගේ තාත්තා නිමල් වාහන පින්තාරු රස්සාව කරන්නේ. අපිට හුඟාක්ම උදව් කරන්නේ මගේ නැන්දා මාලනී හා මාමා ඉක්බාල්. අපේ අනිත් ඥාතීත් මට උදව් කරනවා. අපේ දරුවන්ගේ ඉගෙනීම් කටයුතුවලට උදව්කරන්නේ මේ අය තමයි.”සිඟිත්තිය තවමත් අම්මාගේ තුරුල්ලට වී මව්කිරි බොන්නීය. ඇය කිසිම දවසක පිටිකිරි බී නැත. පවුලේ බඩපිස්සිය වන වියාමා අප එන්නට පිටත් වූ විට අප පසුපස දිව ආවාය.”මං හිතුවේ නෑ මේ මාමලා ඒවි කියලා. මගෙ පින්තූරත් ගත්තා” ඇය තනිවම පවසන්නීය.අනාගතයේ දිනෙක රට බබළවන පිහිනුම් ශූරියක වන්නට යැයි අපි ඇයට සුබ පතමු.ඉනෝකා සමරවික්‍රම ඡායාරූප - සුදම් ගුණසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>06</day>
    </date>
    <link>http://www.silumina.lk/2011/02/06/_art.asp?fn=af1102061-1</link>
    <topic>දැයට කිරුළෙන් ඌව වෙල්ලස්සට ඓතිහාසික සංවර්ධනයක් සිදුවුණා</topic>
    <author>සාකච්ඡා කෙළේ නිහාල් පී. අබේසිංහ</author>
    <content>ඌව පළාතේ මහ ඇමැති ශෂින්ද්‍ර රාජපක්ෂඌව වෙල්ලස්ස ආශි‍්‍රතව ක්‍රියාත්මක දැයට කිරුළ වැඩ සටහන මඟින් මෑත ඉතිහාසයේ ඉහළතම සංවර්ධනයක් ඌව වෙල්ලස්සට සිදුවුණු බවත් පසුගිය මාස හය ඇතුළත මෙරට සියලු අමාත්‍යාංශ පෞද්ගලික ආයතන ඌව වෙල්ලස්ස සංවර්ධනයට රුපියල් කෝටි 2000 කට වඩා වටිනා සංවර්ධන කටයුතු සිදු කර ඇති බවත් ඌව පළාතේ මහ ඇමැති ශෂින්ද්‍ර රාජපක්ෂ මහතා පවසයි.මෙවර දැයට කිරුළ වැඩ සටහන ප්‍රදර්ශනයක් පමණක් නොව මුළු මොනරාගල දිස්ත්‍රික්කයම වෙලාගත් සංවර්ධන ක්‍රියාදාමයක් වූ බවත් මෙය මෙරට ප්‍රාදේශීය සංවර්ධන ක්‍රියාවලියේ තවත් සුවිශේෂ වාර්තාවක් බවත් මහ ඇමැතිවරයා කීය.1818 වෙල්ලස්ස කැරැල්ලෙන් පසු පමණක් නොව 1948 අප නිදහස ලබාගෙන වසර 60 ක් පමණ යන තුරුත් වෙල්ලස්සේ ජනතාව ඓතිහාසික අසාධාරණකම්වලට හා කුඩම්මාගේ සැලකිලිවලට ලක්වූ බවත් ඔවුන්ට වසර 192 කට පසු සමාජ සාධාරණය හා සංවර්ධනය සමඟ රටේ සියලු ආයතනවල සැලකිල්ල ලැබුණේ මෙවර දැයට කිරුළ සංවර්ධන වැඩ සටහන සමඟ බවත් මහ ඇමැතිවරයා කීය.සිළුමිණ සමඟ ඒ මහතා ‘දැයට කිරුළ’ පිළිබඳව පැවසු අදහස් මෙසේ ඉදිරිපත් කරමු.* ඌව පළාතට මෙවර දැයට කිරුළ ලැබීම පිළිබඳව ඔබගේ අදහස?මෙය ඌව පළාතට මේ ඉතිහාසයේ ලැබුණු ස්වර්ණමය අවස්ථාවයි. දැයට කිරුළට අනුබද්ධව පසුගිය මාස 6 ඇතුළත පළාතේ සියලුම ප්‍රදේශවල බදුල්ල හා මොනරාගල දිස්ත්‍රික්කවල ඉහළතම සංවර්ධනයක් සිදුවුණා.රටේ සියලුම අමාත්‍යාංශ පමණක් නොවෙයි පෞද්ගලික බැංකු, පෞද්ගලික ආයතන, පුද්ගලයන් පරිත්‍යාගශීලින් පසුගිය මාස 6 ඇතුළත දැයට කිරුළට සමගාමීව මොනරාගලට පමණක් කෝටි 2000 ක සංවර්ධන වැඩ ඉටුකළා. මේ තරම් වටිනා සංවර්ධනයක් අපේ පළාතට මේ ඉතිහාසයේම සිදුවෙලා නැහැ. ලබන 8 වැනිදා ප්‍රවීණ ක්‍රිකට් ක්‍රීඩක මුත්තයියා මුරලිදරන් මහතා මොනරාගල දුප්පත් පාසල් දරුවන් 1000 කට සියලු පාසල් උපකරණ ලබා දෙනවා, ඔහුගේ පෞද්ගලික වියදමෙන්. මේ වගේ තවත් පරිත්‍යාග රැසක් ලැබෙනවා දැයට කිරුළත් එක්ක. ඒක අපට ලැබුණු මහා භාග්‍යයක්.* රටේ අඩුම සංවර්ධනයක් සහිත ප්‍රදේශයක් ලෙස කලක් වෙල්ලස්ස පැවතුණා. 1818 දී ඌව වෙල්ලස්ස සටනින් පසු පමණක් නොව 1948 අපට නිදහස ලැබීමෙන් පසුව වුවත් මේ ප්‍රදේශයේ ජනතාවට හරිම අසාධාරණවලට ලක්වුණා. එයට යම් සාධාරණයක් දැයට කිරුළ යටතේ සිදුවුණා ද?ඔව් ඔබ කියන එක ඇත්ත, පසුගිය වසර 90 තිස්සේම වෙල්ලස්ස ජනතාවට සිදුවූ අසාධාරණය සාධාරණීකරණය කිරීමට මහින්ද චින්තනය යටතේ මෙන්ම මහින්ද චින්තන ඉදිරි දැක්ම යටතේ පසුගිය මාස 6 ඇතුළත විශාල වැඩ කොටසක් සිදුවුණා. එය අපටත් ලොකු අභිමානයක්. ඌවේ ජනතාවට සතුටට කාරණයක්.ඒ සමඟම මේ රට ගොඩගැනීම පිණිස රට සුරැකීම පිණිස මහින්ද චින්තනය ක්‍රියාත්මක කිරීම ශක්තිමත් කිරීම පිණිස මහින්ද රාජපක්ෂ ජනාධිපතිතුමාට හා වත්මන් රජයට පසුගිය මැතිවරණ දෙකේදීම ඉහළම දායකත්වයක් ලබා දුන්නේ මොනරාගල ඌව වෙල්ලස්සේ ජනතාවයි. ඒ අයට සංවර්ධනයේ ප්‍රතිලාභ හා පිටුබලය ලබාදී යුතුකම් ඉටුකිරීමත් කළගුණ සැලකීමත් අප කළ යුතු දෙයක්.ජනාධිපතිතුමාත් රජයත් ඌව පළාත් සභාවත් එකතු වී දැයට කිරුළ යටතේ ඒ යුතුකම පසුගිය දිනවලදී අපි ඉටුකර තිබෙනවා. මේ අනුව ඌවේ වෙල්ලස්සේ ජනතාවට ඉදිරියේදී ආර්ථික, අධ්‍යාපනික, විද්‍යාත්මක, සංස්කෘතික ආගමික මෙන්ම සංවර්ධනාත්මක ලෙස ඉදිරියට යාමට මේ දැයට කිරුළ සම්පූර්ණ වැඩ සටහන යටතේ අවස්ථා ගණනාවක් ලැබේවි.* පළාත් සභාව මඟින් කරනු ලබන සංවර්ධන කටයුතුත් මෙවර දැයට කිරුළ මඟින් කළ සංවර්ධන කටයුතුත් අතර විශාල වෙනසක් දකිනවා. ඒ පිළිබඳ අදහස?ඔව්. පළාත් සභාවෙන් සංවර්ධන කටයුතු කිරීමට විවිධ සීමා නීති රීති තිබෙනවා. නමුත් දැයට කිරුළ යටතේ රටේ ප්‍රධාන අමාත්‍යාංශ සියලු අවශ්‍ය දේ පළාතට ඉටුකළා. ඒ පිළිබඳව අපි ඒ අයට ස්තුති කරනවා.අපිට දැන් පළාතේ රෝහල් 280 ක් හදන්න වසරකට ලැබෙන්නේ රුපියල් ලක්ෂ 50 – 60 ක් පමණයි. නමුත් මෙවර දැයට කිරුළ මඟින් රාජ්‍ය හා පෞද්ගලික ආයතන මොනරාගල දිස්ත්‍රික්කයේ රෝහල් 6 කට රුපියල් දස ලක්ෂ 300 – 400 ක වියදමින් නවීකරණය කළා. මානව සම්පත් හා අධ්‍යාත්මික සංවර්ධනයත් ඒ සමඟම ක්‍රියාවට නැංවුණා.* දැයට කිරුළට සමගාමීව වැඩිම සංවර්ධනයක් ලැබී ඇත්තේ මොන ක්ෂේත්‍රයෙන්ද?වැඩිම සංවර්ධනයක් ලැබී ඇත්තේ මහාමාර්ග ක්ෂේත්‍රයේ. පළාතේ ප්‍රධාන හා අප්‍රධාන මාර්ග සියල්ල පුළුල් කරනවා. කාපට් කරනවා. ඊට වියදම රුපියල් කෝටි 400 ක් විතර වෙනවා.උඩවලව – තණමල්විල පාර, කතරගම – බුත්තල පාර, බුත්තල – ඔක්කම්පිටිය – මාලිගාවිල පාර, බුත්තල – යුදගනාව පාර, බුත්තල – බඩල්කුඹුර පාර, බුත්තල - හෙළගම – කඹුක්කන විකල්ප මාර්ගය කාපට් අතුරා පුළුල් කරමින් පවතිනවා. මේවා සේරම අඩි 20 කට පළල් කරනවා. කාපට් එකේ වගකීම අවුරුදු 20 ක් විතර වෙනවා.මොනරාගල රෝහලට සෞඛ්‍ය අමාත්‍යාංශයෙන් ලැබුණු මුදල්වලින් තට්ටු 4 ක නව ගොඩනැඟිල්ලක් ඉදිවෙනවා. ඊට අමතරව මොනරාගල දිස්ත්‍රික්කයේ සියලු රෝහල් ද නවීකරණය කරමින් පවතිනවා. බුත්තල, කතරගම, වැල්ලවාය, බඩල්කුඹුර, තණමල්විල රෝහල් ඒ යටතේ ප්‍රධානයි. සියලු පාසල්වල සංවර්ධනයක් මෙන් ම නව ක්‍රීඩා පිටි 12 ක් හා බැඩ්මිට්ටන් ක්‍රීඩා පිටි 11 ක් ඉදිකරනවා. දිස්ත්‍රික් ලේකම් කාර්යාලයට අලුත් තට්ටු 4 ක ගොඩනැඟිල්ලක් ඉදිවෙනවා.මොනරාගල පොදු ක්‍රීඩාංගණය සඳහා පිහිනුම් තටාකයක් ඉදිකරනවා. මෙය ඌව පළාතේ ප්‍රථම කෘත්‍රිම පිහිනුම් තටාකය බව කිව යුතුයි.* පෞද්ගලික අංශයත් මෙවර දැයට කිරුළ සමඟ එක්වී පළාත සංවර්ධනය කිරීම පිළිබඳව වැඩි අවධානයක් යොමු කරන බව පෙනෙනවා?ඔව්. පෞද්ගලික අංශය අද පළාතේ යටිතල පහසුකම් සංවර්ධනයට මෙන්ම දැයට කිරුළ ප්‍රදර්ශනයටත් එක්වී තිබෙනවා.එය ඉතා සුබදායකයි. ඉස්සර සමහර සේල්ස්මන්ලත් මේ පැත්තට එන්නේ කම්මැලිකමින්. අද මුළු රටේම ප්‍රධාන ව්‍යාපාර ආයතන මෙහේ පැල් බැඳගෙන වැඩ කරනවා. අපිට හරි සතුටුයි. උදාහරණයක් ලෙස අපේ බුත්තල ප්‍රාදේශීය ලේකම් බළ ප්‍රදේශයේ වීදිවල නාම පුවරු ගැසීම සම්පූර්ණයෙන්ම කළේ ‘මොබිටෙල්’ ආයතනයයි.* මෙවර නිදහස් දිනයත් තිබුණේ කතරගම ආශි‍්‍රතව. ඒ සමඟම දැයට කිරුළ ප්‍රදර්ශනයත් බුත්තල මේ සඳහා කොතරම් පිරිසක් එකතු වෙයි කියලා බලාපොරොත්තු වෙනවාද?දැයට කිරුළ ප්‍රදර්ශනය බැලීමට අඩු ගණනේ ලක්ෂ 50 ක් එයි කියලා සිතනවා.ඌව පළාතේ අය නම් දවස් දෙක තුනක් ම ප්‍රදර්ශනය බලාවි. ඌවේ අයට මේ වගේ අවස්ථාවක් ජීවතේටම ලැබිලා නැහැ. ආයි කවදා ලැබේවිද කියලා කියන්නත් බැහැ. රටේ ආශ්චර්යයේ කිරුළ පලඳින්නට හැමෝම මෙය බැලිය යුතුයි.* දැයට කිරුළ වැඩ කටයුතුවලට වැස්සෙන් යම් යම් බාධා එල්ල වන බව ඇතැමුන් පවසනවා. ඒ පිළිබඳව ඔබගේ අදහස?වැස්ස අපිට බාධාවක් නෙමේ. අභියෝග ජය ගන්න එකත් අපිට සතුටක්. වැස්ස නිසා එකම ප්‍රදර්ශන කුටියකවත් ඉදිකිරීම් නැවැත්වූයේ නැහැ. සියල්ල හොඳින් කෙරෙනවා. රටේ සියලු දෙනාටම දැයට කිරුළ ප්‍රදර්ශනය බැලීමට එන්න කියලා ආරාධනා කරනවා පෙබරවාරි 5 සිට 10 දක්වා.පෙරවරු 8 සිට ඇවිත් බලන්න පුළුවන්. බස් වැඩියෙන් දමලා තිබෙනවා. ප්‍රදර්ශනය ඇතුළත ආහාර, සෞඛ්‍ය, ආරක්ෂක පහසුකම් දීලා තිබෙනවා. ඒ නිසා ඌවේ මෙන්ම රටේ විවිධ ප්‍රදේශවල ජනතාව වැඩි වශයෙන් මේ ප්‍රදර්ශනය බලන්න ඒවි.* මොනරාගල – ඌව ආගමික සංස්කෘතික වශයෙන් වැදගත් ප්‍රදේශයක්. මෙවර දැයට කිරුළ ප්‍රදර්ශනයත් සමඟ ඒ ආගමික ස්ථාන වැඩිදියුණු කිරීමක් සිදුවෙනවාද?ඔව්. මොනරාගල තිබෙන යුදගනාව, දෙමටමල් විහාරය, මාලිගාවිල, කතරගම ආදි ස්ථාන මේ දැයට කිරුළට සමගාමීව සංවර්ධනය කෙරෙනවා. යුදගනාව විහාරයේ ඌව පළාතේ ලොකුම ධර්මශාලාව ඉදිවෙනවා.එහි වර්ගඵලය වර්ග අඩි 6000 යි. බුත්තල සිට යුදගනාවට යන පාර වසර 30 කට පසුව සංවර්ධනය කරනවා. කුඹුක්කන - මාලිගාවිල පාර මෙන්ම මාලිගාවිල පූජා භූමියත් දැයට කිරුළ යටතේ සංවර්ධනය කරනවා.කතරගම මහා දේවාලය ආශි‍්‍රත ප්‍රදේශයත්, පූජා භූමි සංඝාවාසයත් අවුරුදු 50 කට පස්සේ නවීකරණය කරලා අවසන්.ඒ සමඟ හින්දු, ක්‍රිස්තියානි, මුස්ලිම් ආගමික ස්ථානත් සංවර්ධනය කිරීමට දැයට කිරුළට සමගාමීව පියවර අරන් තිබෙනවා.* අවසන් වශයෙන් දැයට කිරුළ ප්‍රදර්ශනයේ ප්‍රතිඵල පිළිබඳව පැවසුවොත්?දැයට කිරුළ ප්‍රදර්ශනයෙන් ඌව වෙල්ලස්ස ජනතාවට මෙන්ම රටේ ජනතාවට, රටේ සිදුවෙන සංවර්ධනය, විද්‍යාත්මක පර්යේෂණ, අධ්‍යයන, ඉදිරි සංවර්ධන කටයුතු, විවිධ ආයතනවලින් රටේ කෙරෙන අලුත් කටයුතු, රටේ ආයතනවල විවිධ හැකියා පිළිබඳව පමණක් නොව ස්වයං රැකියා පුහුණුව ආශි‍්‍රත අවස්ථා මෙන්ම ඊට අදාළ ණය මුදල් ලබා ගැනීම පිළිබඳව ද දැනගන්න පුළුවන්.මෙය මෙරට විශාලතම ප්‍රදර්ශනයයි. අක්කර 160 ක් පුරා පැතිර යන මේ ප්‍රදර්ශනය කුටි 400 ක් විතර තිබෙනවා. එක දවසකදි බලලා ඉවර කරන්නත් අමාරුයි. මෙහි කෘෂිකර්ම උද්‍යානයට අක්කර 7.5 ක් තිබෙනවා. ආරක්ෂක හමුදාවලට අක්කර 20 ක් තිබෙනවා. රට සමඟ ඉදිරියට යන්න උත්සාහ දරන අයත් ස්වෝත්සාහයෙන් නැගී සිටින්න උත්සාහ කරන අයත් මේ ප්‍රදර්ශනය සම්පූර්ණයෙන් නැරඹිය යුතු බවයි මගේ හැඟීම.“ආශ්චර්යයේ කිරුළ” පළඳින්නට “රටේ හැමෝම එකතු වී අපි හදමු අලුත් වෙල්ලස්සක්” අපේ පැතුම එයයි.සාකච්ඡා කෙළේ නිහාල් පී. අබේසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>06</day>
    </date>
    <link>http://www.silumina.lk/2011/02/06/_art.asp?fn=af1102064</link>
    <topic>“මැණිකෙ මම ආයෙ ගමට එනවා”</topic>
    <author>බුත්තල සංචාරයකින් පසු සුභාෂිණී ජයරත්න ඡායා - විමල් කරුණාතිලක</author>
    <content>සංස්කෘතික මූලයකින් මූලාරම්භයක් සපයමින් ආරම්භ වන ගමන් මඟ අවසන් වන්නේ නූතන සංවර්ධනයේ ගමනාන්තයකිනි. හෙළ ඉතිහාසයේ ශ්‍රේෂ්ඨ සළකුණක් වන සීගිරියේ සිංහ ද්වාරය මේ ගමනේ ගමනාරම්භක සලකුණයි. ඉතිහාසයෙන් පටන් ගන්නා මේ ගමන සිත් ඇදගන්නා සුළු කතාන්දරයක් සේ දිග හැරෙමින් නතර වන්නේ වත්මන් දැවැන්ත ආර්ථික සංවර්ධනයේ මහා පෙරළිකාර බලකණුවක් වූ හම්බන්තොට වරායෙනි.මේ වනවිටත් මේ සිත් ඇදගන්නා සුළු කතාන්දරය ඔබ දැක ඇති. 2011 දැයට කිරුළ භූමියේ ඉදිකර ඇති ආර්ථික සංවර්ධන අමාත්‍යාංශයේ ප්‍රදර්ශන කලාපයෙනුයි මේ අපූරු කතාන්දරය දිග හැරෙන්නේ. අලුත් අමාත්‍යාංශයක් අලුත් ගමනකට මුල පුරමින් රට මෙහෙයවන වකවානුවක අපි සැරසෙන්නේ මේ අපූරු කතාන්දරයේ පසුබිම ඔබට කියන්නයි.ආර්ථික සංවර්ධන අමාත්‍යාංශ ප්‍රදර්ශන කලාපයේ පිවිසුමදැයට කිරුළ ප්‍රදර්ශනයේ විවිධ කාර්යභාරයන් විවිධ අමාත්‍යාංශවලට පැවරෙද්දී ආර්ථික සංවර්ධන අමාත්‍යාංශයට අවශ්‍ය වුණේ තමන්ට පැවරුණු වගකීම සම්ප්‍රදායික ප්‍රදර්ශන කුටියකින් බැහැර වූ නවමු මුහුණුවරකින් ඉදි කරන්නටයි. ආර්ථික සංවර්ධන අමාත්‍ය බැසිල් රාජපක්ෂ මහතාටත්, ආර්ථික සංවර්ධන අමාත්‍යාංශ ලේකම් පී.බී.ජයසුන්දර මහතාටත් අවශ්‍ය වුණේ අලුත් ගමනකට ආරම්භයක් සැපයූ තම අලුත් අමාත්‍යාංශයේ අලුත් ගමනාරම්භය ජනතාවගේ හදවතට දැනෙන ආකාරයට ඉදිරිපත් කරන්නටයි. මහින්ද චින්තනයේ ආර්ථික සංවර්ධනයට හිමිවන්නේ ප්‍රථම ස්ථානයයි. ලොව පුරාම ජනතාව නෙත් යොමා සිටින්නේ යුද්ධයෙන් නිදහස් වූ අපේ රටේ දැවැන්ත ආර්ථික සංවර්ධනය දෙසටය.ආර්ථික සංග්‍රාමයමේ වන විට ශ්‍රී ලංකාව යුද බියෙන් තුරන්ව නව මානුෂීය ආර්ථික සංග්‍රාමයකට පිවිස සිටී. මේ වන විට ලොවත් සමඟ සම්බන්ධ වන දැවැන්ත ආර්ථික ගමනාරම්භයකට අපේ රට පිවිස සිටින අතර නව ආර්ථික ආකෘතියක් ද නිර්මාණය වෙමින් පවතියි. මේ දැවැන්ත ආර්ථික ආකෘතියේ ආරම්භය පුද්ගලයායි. පුද්ගලයාගේ ආර්ථික සංවර්ධනය තුළින් පවුල ගොඩනැඟීමත් එමඟින් ගම ගොඩ නැඟීමත් අනතුරුව ප්‍රදේශ සංවර්ධනයෙන් රට සංවර්ධනය කර අනතුරුව ලොව දිනීම මේ නව ආර්ථික සංවර්ධන අමාත්‍යාංශයේ ඒකායන අරමුණයි.ආර්ථික සංවර්ධන අමාත්‍ය බැසිල් රාජපක්ෂ මහතා ප්‍රදර්ශන භූ®මිය නරඹමින්. දැයට කිරුළ සංවිධායක කමිටු සභාපති විදුලි සංදේශ හා තොරතුරු තාක්ෂණ ඇමැති රංජිත් සියඹලාපිටිය හා ඌව පළාත් මහ ඇමැති ශෂීන්ද්‍ර රාජපක්ෂ යන මහත්වරු ද මේ අවස්ථාවට සහභාගි වූහ. ඡායාරූපය - චමින්ද හිත්තැටියගේමේ යථා ස්වරූපය ජනතාවට වටහා දෙන්නේ කෙසේද? මෙය යථාර්ථයක් බවට පත් කරන්නට ජනතාව පෙළගස්වන්න හොඳම පසුබිමක් ලෙස ආර්ථික සංවර්ධන අමාත්‍යාංශයට මෙවර දැයට කිරුළ ප්‍රදර්ශනය හේතු විය. දේශීය ජනතාවට පමණක් නොව මහින්ද චින්තනයෙන් රට සංවර්ධනය කරන ආර්ථික ගමන් මඟේ ව්‍යායාමයට විදේශිකයන් ද හවුල් කරගන්නට මේ ප්‍රදර්ශනය හොඳම තෝතැන්නක් සැපයීය.මෙතෙක් අපේ රටේ පැවැති බොහෝ ආර්ථික උපායමාර්ග පසුගිය කාලයේ වැරැදී ගිය තැන් එමටය. ඒවා බොහොමයක්ම සිදුවූයේ ස්වදේශීය අනන්‍යතාව නොසලකා යමිනි. අද එසේ නැත. ආර්ථික සංවර්ධන අමාත්‍ය බැසිල් රාජපක්ෂ මහතා යටතේ මේ නව අමාත්‍යාංශයට පැහැදිලි ගමන් මඟක් ඇත. ඒ ගමන් මඟ යන්නේ ස්වදේශීය සම්ප්‍රදායන් තුළිණි. ස්වදේශීය සම්ප්‍රදායන්ට ගරු කරමිනි. ස්වදේශීය අක්මුල් සොයා යමින් රට සංවර්ධනය කරන කතාන්තරයක පෙළ ගැස්මයි, මෙදා දැයට කිරුළ 2011 ආර්ථික සංවර්ධන අමාත්‍යාංශ කුටියෙන් දිගහැරෙන්නේ.එකම තේමාවක්මෙම ප්‍රදර්ශන කලාප භූ®මියට අමාත්‍යාංශත්, ඒ යටතේ වූ දෙපාර්තමේන්තු කිහිපයක් එක්වුවද ඒ සියල්ල අංශ වාදයෙන් බැහැර වූ එකම තේමාවක් යටතට එක්වී ඇත. එක් එක් දෙපාර්තමේන්තු තම තමන්ගේ කුටියකට සීමා නොවී සියලු දෙනාම එකතු වී එකම කතන්දරයක් කියන්නට සැරසෙයි.මේ ප්‍රදර්ශන භූ®මිය කලාප කිහිපයකින් සමන්විතය. එය නෙත් සිත් ඇදගන්නා වූ මනරම් භූමියක් බවට පත් වී හමාරය. මේ ප්‍රදර්ශන කලාපයේ තේමාව “සංවර්ධන සංග්‍රාමයයි” නැතිනම් සංවර්ධනය සඳහා යන ගමන් මඟේ ආර්ථික සංග්‍රාමයයි.මේ කලාපයට ප්‍රවේශය සපයන්නේ හෙළ ඉතිහාසයේ සුවිශේෂ සන්ධිස්ථානයක් වූ සීගිරි සිංහ කටෙනි. මේ සීගිරි ප්‍රවේශයෙන් ඇතුළත් වූ සියලුදෙනා කලාපයෙන් පිටමං වන්නේ නව හම්බන්තොට වරායෙනි. ප්‍රදර්ශනයේ සංස්කෘතියත් වරායත් බද්ධ කොට ඇත්තේ මේ ආකාරයෙනි.ආර්ථික සංවර්ධනය වූ කලී සමාජ සංස්කෘතික, ආගමික හා ආර්ථික වෙයි. අපේ රටේ ශක්තිමත් රාජ්‍ය කරණයක ගාම්භීරත්වය පෙන්වන්නේත්, ශක්තිමත් පදනමක් සපයන්නේත් සීගිරියෙනි. කලාපයට ප්‍රවේශය සඳහා සීගිරි ද්වාරය යොදා ගන්නේ මේ ශක්තිමත් රාජ්‍ය තන්ත්‍රයක ගමන නිරූපණය කරන්නටය. සීගිරිය අපේ ඉතිහාසයේ ප්‍රධාන සළකුණක් වනවා සේ ම ඒ පිළිබඳව ආඩම්බරණීය වූ ආස්වාදනීය මතකයන් ද ඇතිකරවයි.‘ශ්‍රී සොබා’ ප්‍රදේශයේ වූ කොරල් පර සහිත මුහුදු දර්ශනයසංවර්ධන සංග්‍රාමයහම්බන්තොට වරායෙන් නිරූපණය කරන්නේ යුගයේත්, සංවර්ධන සංග්‍රාමයේත් ඉහළ බලාපොරොත්තුය. රටක ශක්තිමත් මතකය තුළින් රටක අනාගත බලාපොරොත්තු කරා යන ගමන් මඟ මේ නව අමාත්‍යාංශයේ ප්‍රදර්ශන කුටියෙන් ඉතා හොඳින් නිරූපිතය.ශ්‍රී ලාංකීය ආර්ථික අනන්‍යතාවක් සහිතව ගමන් ගන්නා ගමන් මඟේ සීගිරි ද්වාරයෙන් ඇතුළු වන්නේ ස්වභාව සෞන්දර්ය පිරි භූමියකට ය. “ශ්‍රී සොබා” නම් මේ කලාපයේ එක් පැත්තකින් අපේ ආර්ථික සීමා පෙන්වන, ආර්ථික මූලයන් සපයන සාගර තීරයයි. සාගරය වූ කලි ආර්ථිකයේ බලසම්පන්න ජවයකි. අනික් පැත්තෙන් සතා සිවුපාවා ගහකොළ නිරූපණය කරන ස්වභාවික සත්ව උද්‍යානයකි.මෙහි ඉතා අලංකාරව මුහුදු සීමාවේ තනා ඇති සාගර පෙදෙසකි. එහි නිමවා ඇති විවිධ හැඩතල ගත් කොරල් පර සංචාරක ආකර්ශනීය ස්ථාන වනවා සේම ඉගෙන ගන්නා අයට ද මහඟු පිටුවහලක් සපයයි. එක් පසෙක ඇති ජාතික සත්වෝද්‍යානය අපේ ජාතික සම්පත් නිරූපණය කරයි. දේශීය විදේශීය සංචාරකයන් අපේ මේ සෞන්දර්යය නැරැඹීමට ඒමේදී අපේ රට තුළ ඔවුනට ආගන්තුක සත්කාරය සැපයෙන්නේ, සංචාරක කර්මාන්තයෙන් හා හෝටල් ක්ෂේත්‍රයෙනි.ගමනාන්තය‘ශ්‍රී සොබා’ කලාපයෙන් පසුව එන්නේ ‘ගමනාන්තය’ කලාපයට ය. මේ කලාපයට ‘ගමනාන්තය’ යැයි නම් තැබීමට හේතුවක් ඇත. සංචාරකයකුට ගමනක අන්තයක් නැත. එක් රටකට යන ඔහු ඊළඟට යන්නේ තවත් රටකට ය. නමුත් ලොව ඕනෑම රටක සංචාරයේ යෙදෙන්නෙකු අපේ රටට ආවොත් එය ඔහුගේ ගමනේ අන්තයයි. ඒ ලොව දක්නා සියලු දේම අපේ පුංචි රට තුළින් ම ඔහුට දැකීමට විඳීමට පුළුවන්කම තිබීමයි. අපේ රට ලොවේ සියල්ල එක්තැන් වූ පුංචි භූමියකි.2016 ගම - ලැප්ටොප් අතැති ගමේ දරුවකු නිර්මාණය කරමින්ගමනාන්තයේදී මෙහි පැමිණෙන පිරිසට අපේ ආගන්තුක සත්කාර, අපේ දේශීය ආහාර, දේශීය ආහාර නිෂ්පාදනය ගැන ද අලුත් පාඩම් කියාදෙයි. එපමණක් නොව සංචාරක කර්මාන්තයට අවශ්‍ය සේවා සැපයීම හෝටල් පාසල්වලට ශිෂ්‍යයන් ඇතුළත් කරගන්නා ආකාරය මෙන් ම මේ මහා ආර්ථික සංග්‍රාමය සඳහා සැමගේ දායකත්වය ලබා ගන්නා ආකාරය පිළිබඳව ද දැනුවත් කෙරේ.ග්‍රාමීය ආර්ථිකයමීළඟ කලාපය ආර්ථික සංවර්ධන කලාපයයි. ග්‍රාමීය ආර්ථිකය මෙන් ම ප්‍රාදේශීය ආර්ථිකය ද මෙම කොටසට ඇතුළත් ය. ගම නැඟුම, සමෘද්ධි අධිකාරිය, දක්ෂිණ සංවර්ධන අධිකාරිය, උඩරට සංවර්ධන අධිකාරිය, ගැමි දිරිය පදනම, උඩරට ගැමි පුනරුත්ථාපන දෙපාර්තමේන්තුව යන අංශ මේ කලාපයට ඇතුළත් ය.ආර්ථික සංවර්ධන අමාත්‍යාංශය යටතේ වූ මෙම ප්‍රදර්ශන කලාපයේ තවත් විශේෂ අංගයක් වන්නේ 2016 ගමයි. ආර්ථික සංවර්ධන අමාත්‍යාංශයේ ගමන් මග වන්නේ නගරය හදා රට හැදීම නොව ගම හදා රට හැදීමයි. ඒ ආර්ථික ගමනේ දී ගමට හිමිවන්නේ විශේෂ ස්ථානයකි. මේ මහා ආර්ථික සංග්‍රාමයේදී දියුණු නගරයකට සමාන වූ ගමක් 2016 දී නිර්මාණය කිරීම රජයේ අපේක්ෂාවයි. මෙම ප්‍රදර්ශනයේදී ග්‍රාමීය ප්‍රාදේශීය සංවර්ධනය මැදින් යන්නේ 2016 ගමටයි.“මැණිකේ මම ආයෙ ගමට එනවා...” මේ කලාපයේ තේමාවයි. ඔහු අද ගමන් යන්නේ ගමට වඩා දියුණු නගරයකටයි. ගමේ නැති දේ ඔහුට නගරයෙන් ලැබෙයි. ඒ අද නගරය දියුණු නිසාවෙනි. නමුත් හෙට ගම අද මෙන් නැත. හෙට ගම දියුණු ය. අද නගරයට ගිය ඔහු නැවතත් හෙට ගමටම එන්නේ ගම නගරයටත් වඩා දියුණු නිසායි.“මැණිකේ මම ආයෙ ගමට එනවා...” කලාපය 2016 ගමක කදිම චිත්තරූපයක් මවයි.2016 ගම ශක්තිමත් ගෘහස්ත ආර්ථික ඒකකයකි. ගමේ දරුවා අත ඇත්තේ ලැප්ටොප් පරිගණකයක් ය. බටනලාව වෙනුවට වයලීනය අත රැඳී ඇත. ගෙවතු වගාවට ප්‍රධාන තැන හිමිවෙයි. 2016 ගම ස්වයං පෝෂිත ගමක් පමණක් නොව ගමට වැඩි දේ පිටතටත් ලබා දෙන සීමාව පුළුල් වූ ඒකකයකි. මේ නිසා ගම හැර ගිය අය ගමට එන්නට පෙළඹෙති.රන් බිජු සහිත කුරුලු කූඩුවමේ පාරෙන් එන්නමින් අනතුරුව එළඹෙන්නේ “මේ පාරෙන් එන්න” කලාපයටයි. ඒ ආර්ථික සංග්‍රාමයට යන පාරයි. මේ පාරෙන් ගිය විට හමුවන්නේ රන් බිත්තර දැමූ කුරුලු කූඩුවකි. එය ශ්‍රී ලංකා ආයෝජන මණ්ඩලයේ (BOI) සංකේතයයි. රත්රන් බිත්තර දමන කුරුලු කූඩුවක කතාන්තරයයි, මේ කලාපයෙන් කියැවෙන්නේ. මේ රන් බිත්තර කූඩුවේ පුරවා ඇත්තේ, රුපියල්, යූරෝ, ඩොලර්වලිනි. කූඩුව වටේ ජීවමාන ආකෘති 4 කි.ඒ නිදහස් ආර්ථික වැඩපිළිවෙළ ඉදිරියට ගෙන යන ධාවක බලවේග 4 යි. රජය, විදේශීය ආයෝජකයන්, නිලධාරීන් මෙන් ම ජනතාවයි. මේ සියලු දෙනාගේම තීන්දු තීරණ මතින් තමයි, විදේශීය ආයෝජකයන් මෙරටට පැමිණෙන්නේ. ආර්ථිකය නැමති කූඩුවට රන් බිජුවක් දැමෙන්නේ මේ විදේශීය ආයෝජකයන් මගිනි. මේ නිසා ම මේ කලාපය නම් කර ඇත්තේ “පිට දීප දේශ ජයගත්තා” නමිනි.මේ සියල්ල මැදි කරගත් සදාහරිතමය බව අද ටිකෙන් ටික ඉවත් වෙමින් පවතී. කැලෑව පවා අපහරණයට ලක්වෙමින් පවතී. මේ නිසා ආර්ථික සංවර්ධන ගමනේදී ‘නිල්ල පිරුණු රටක් දැකීම’ හැමගේ ම අපේක්ෂාවයි. මහින්ද චින්තනය තුළ වූ මේ තත්ත්වය එලෙස ම අගයමින් ආර්ථික සංවර්ධන ප්‍රදර්ශන කලාපය පුරා ඇත්තේ සදාහරිත ගහකොළ සංකේතවත් කරන උද්භිද උද්‍යානයකි. පේරාදෙණිය උද්භිද උද්‍යානයේ අනුරුවට අනුව සකස් කළ මේ භූමිය මනරම් ය.ස්වභාවිකව ඉදිකළ උද්භිද උද්‍යානයඅලුත් මාවතක්මේ ගමන් මගේ අවසානය දකින්නේ හම්බන්තොට වරායෙනි. පිට දීප දේශ ජයගන්නට අපි යන්නේ වරාය හා ගුවන් තොටුපළ දොරටු වෙත ය. හම්බන්තොට වරාය මේ කලාපයේ අග ඉදිකර ඇත. ඒවා ආර්ථිකයේ නව දොරටුය. නව පිවිසුම් මාර්ගයන් ය. හම්බන්තොට වරායේ අනුරුව තුළින් ලොවට විවෘත වූ අලුත් මාවතක් අපට ඇති බව කියාපායි. ඒ මාවතේ යා යුතු ගමනක් ද ඇත. හම්බන්තොට වරායෙන් එළියට නරඹන්නන් පියමං කරන්නේ ඒ අලුත් කතාවට ප්‍රවේශයක් එක් කරමිනි. ඒ කතාව කාටවත් කිසිදාක අමතක වන්නේ ද නැත.මේ අලුත් කතාංගය පිටුපස බොහෝ දෙනා සිටිති. ඒ සියල්ල සඳහා ප්‍ර‍්‍රශංසාව ආර්ථික සංවර්ධන අමාත්‍ය බැසිල් රාජපක්ෂ මහතාට හිමිවිය යුතු ය. ආර්ථික සංවර්ධන අමාත්‍යාංශය මෙහෙයවන්නා ඔහු ය. මේ කතාව හුදු කුටියකට සීමා නොවී දැයට කිරුළෙන් අලුත් යමක් කරන්නට උපදෙස් දුන් නිදහස දුන් ආර්ථික සංවර්ධන අමාත්‍යාංශ ලේකම් ආචාර්ය පී.බී. ජයසුන්දර මහතාට ද මෙහි කෘතඥතාවය හිමිවිය යුතු ය.සංස්කෘතික මූලයකින් පටන්ගෙන යන නූතන ගමන වඩාත් අර්ථාන්විතව, සෞන්දර්යාත්මකව ඉදිරිපත් කරන්නට පුරෝගාමී වූ සිවු දෙනෙකි. ඒ ජනසභා හා ග්‍රාමීය ආර්ථික අධ්‍යක්ෂ ජනරාල් ධම්ම දිසානායක, චන්දන අරුණදේව සිල්වා, අනිල් නිශාන්ත හා සරත් කුමාරසිරි යන මහත්වරුන් දිවා රාත්‍රි වෙහෙසුණේ මේ අපූරු කතාන්දරය හැඩකර කියා පාන්නට ය.මේ අපූරු කතාන්දරය පිටුපස අපට කියන්නට තවත් යමක් ඇත.බුත්තල සංචාරයකින් පසු සුභාෂිණී ජයරත්න ඡායා - විමල් කරුණාතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>06</day>
    </date>
    <link>http://www.silumina.lk/2011/02/06/_art.asp?fn=af1102061</link>
    <topic>සදාදරණීය කලාකරු එච්.ඒ.පෙරේරාගේ අභාවය සිදුවී වසරක් පිරීම නිමිත්තෙනි.</topic>
    <author>නිහාල් රූපසිංහ</author>
    <content>එච්.ඒ.පෙරේරා නාට්‍යකරුවකු ලෙස ටෙලිනාට්‍ය හා චිත්‍රපට නළුවකු ලෙස සාහිත්‍යධරයකු ලෙස රටම හඳුනාගත්ත ද ඉන් ඔබ්බට ගිය තාක්ෂණ ඥානයකින් පිරිපුන් හෘදයාංගම මිත්‍රයකු ලෙස ඔහු මම හඳුනා ගත්තේ මීට වසර 15කට පමණ පෙර අප කාර්යාංශයේ පරිපාලන නිලධාරියකු වූ තවත් සොඳුරු කලාකරුවකු සහ සැබෑ මිත්‍රයකු වූ සේනක පෙරේරා මහතා මඟිනි.මධ්‍යම ඉංජිනේරු කාර්යාංශයේ ඉදිකිරීම් අංශයේ ආරම්භයත් සමඟම ඉංජිනේරුවන්ට තාක්ෂණික නිලධාරීන්ට ඔවුන්ගේ මානසික ඒකාග්‍රතාව පවත්වා ගෙන යාමට සේනක පෙරේරාත් එච්.ඒ.පෙරේරාත් එක්ව විවිධ වැඩබිම්වල අප සමඟ කලාත්මක සංග්‍රහ පැවැත්වූහ.සේනකගේ අකල් වියෝවින් පසු මේ කාර්යභාරය තමන් විසින් කෙසේ හෝ ජාතික අවශ්‍යතාවක් ලෙස මේ ඉංජිනේරුවන් වෙනුවෙන් තවදුරටත් පවත්වාගෙන යන බව එච්.ඒ.පෙරේරා මහතා මට පොරොන්දු වූයේ සේනකගේ දේහය ඉදිරිපිටදීමය. එය එසේම සිදුවිය. ඔහු අප කාර්යාංශයේම සහෝදරයකු මෙන් මා සමඟ රට පුරා තම කාලය වැයකරමින් ඈත පළාත්වල වැබිම්වලට ගියේය. ඇතැම් දිනවල පාන්දරම බොහෝ දුරබැහැර සිට කොළඹට පැමිණ ඔහුගේ රාජකාරි ස්ථානය වූ ටෙලිකොම් ආයතනය වෙත ළඟා විය.ඔහු මා සමඟ කථා කළේ කලාවම නොවේ. නොයෙකුත් ඉංජිනේරු ශිල්පයන් සහ බුද්ධාගමේ ඇති හරවත් අර්ථයය.ඔහු බෞද්ධයකු නොවූවද බුද්ධාගම පිළිබඳ මට වඩා ඉගෙන ගෙන තිබූ බැවින් ඉංජිනේරුවරයකු නොවූවද එවකට ඉංජිනේරු විභාග පිළිබඳව පොතපත කියවා විශාල දැනුමක් ලබා තිබීම ඇතැම් අවස්ථාවල ඔහු මගෙන් අහන ඉංජිනේරු ක්‍ෂේත්‍රයේ ප්‍රශ්නවලට මට පිළිතුරු දීමට අපොහොසත් වන විට මා කළේ ඔහුගෙන් ගැලවීමට මෙය එච්.ඒ.ට තේරුණේ නෑ කියා මඟහැරීමයි.මේ අසහාය කලාකරුවාට මෙතරම් බහුශ්‍රැත දැනුමක් ලැබුණේ කෙසේ දැයි අප සහෝදර ඉංජිනේරුවන්ට පවා මවිතයක් ඇතිවූ අවස්ථා එමටය. ඔහු මට මගේම සහෝදර ඉංජිනේරුවෙකි. එමෙන්ම සීඊසීබී ආයතනයේම සාමාජිකයෙකි.දැනට අවුරුදු කිහිපයකට පමණ පෙර පරාක්‍රම නිරිඇල්ල ජනකරළිය වැඩසටහන පටන්ගත් දින සිටම ඔවුන් දෙදෙනාම එම මාතෘකාව ගැන මා සමඟ ඬතර නිතර කථා කළෙමි. පරාක්‍රම සමඟ ඔහු ඒ සඳහා කැපවුණේය. .එච්.ඒ.පෙරේරා මා සමඟ දීර්ඝ ගමනක් අවසන් වරට ගියේ මැණික් ෆාම් හි අවතැන් කඳවුරුවලටය. සීඊසීබී ආයතනය එහි ඉදිකිරීම් කටයුතුවලින් 75% පමණ භාරව කටයුතු කළ අතර මම කොළඹ සිට ඔහු එහි රැගෙන ගියේ ඒ මිනිසුන්ගේ කථා වස්තු මුල් කරගෙන ප්‍රභාකරන් කළ භීතිය පිළිබඳව යම් නිර්මාණයක් කිරීමේ අදහසින් හා එහි දිවා රෑ නොබලා වෙහෙස වී වැඩකරන අපේ ඉංජිනේරුවන් හට යම් කලාත්මක අදහසක් ඇතිකිරීමේ අදහසිනි.දෛවයේ සරදමකට මෙන් අවසන් වතාවට මා ඔහු සමඟ කොළඹ සිට මැණික් ෆාම් දක්වා පැය 8ක යන එන ගමන කථා කළේ මාරාන්තික පිළිකා පිළිබඳය. එවිට ඔහුට එවැනි උවදුරක් නොතිබුණි. පෙරළා අවුත් සතියකින් අවාසනාවන්ත ලෙස ඔහු එම රෝගයට ගොදුරු විය.එච්.ඒ.පෙරේරා අසනීපව සිටින විට මා ඔහුට මට කළ හැකි යම් දෙයක් කළ ද මම ඔහු බැලීමට නොගියෙමි. ඒ මා හට ඔහුගේ මුහුණ බැලීම පවා දරාගත නොහැකි නිසාය. ඒ කෙසේ වෙතත් වාසනාවට මෙන් ලයනල් වෙන්ඩ්ට් කලාගාරයේදී ‘මැටි කරත්තය’ මංගල දැක්මෙහිදී මම මගේ මේ සහෝදර මිත්‍රයා අවසන් වරට දැක්කෙමි.එච්.ඒ.පෙරේරා සහෘදයාණනි, ඔබ අප අතර නැති වුණත් අපේ ආයතනය යම් දියුණුවක් කරා එළඹ ඇත්නම් එයට ඔබත් දායක වූ බව නොරහසකි. සැබැවින්ම ඔබ අප හදවත් තුළ අමරණීය චරිතයකි. එච්.ඒ. පෙරේරා සහෘදයාණෙනි ඔබට නිවන් සුව පතමි.නිහාල් රූපසිංහසභාපති – ඉංජිනේරුමය කාර්යයන් පිළිබඳ මධ්‍යම උපදේශක කාර්යාංශයසභාපති / ජනකරළියකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>06</day>
    </date>
    <link>http://www.silumina.lk/2011/02/06/_art.asp?fn=af1102062</link>
    <topic>සැරද සකි සඳ</topic>
    <author>කරුණාරත්න අමරසිංහ</author>
    <content>ජ්‍යෙෂ්ඨ මාධ්‍යවේදී ඩී. එෆ්. කාරියකරවන ශූරීන්ගේ 90 වැනි ජන්ම දිනය නිමිත්තෙනිඉකුත් පෙබරවාරි පළමුවන දින මගේ ජංගම දුරකථනයේ එහා කෙළවරින් ඇසුණේ නිතර ඇසෙන හලෝවක් නොවේ. “සැරද සකි සඳ” යන ළබැඳි තෙවදනය. දනිමි හැඳින්නෙමි ඒ සුහද ස්වරය.“කරූ මම අසූනව වැනි විය සපුරා අනූ වියට එළඹෙන්නේ පෙබරවාරි 08 වැනි දාය.”එසේ ඇමතුවේ ඩී. එෆ්. කාරියකරවනයෝය. මේ භාෂා පේ‍්‍රමියාණෝ වූකලී අප රටේ ජීවමාන ජ්‍යෙෂ්ඨ පත්‍රකලාවේදියාණෝය. එතුමෝ සිරුරින් ගිලන්ව සිටියද මනසින් නොගිලන්ව කාරිය කරවමින් ස්වකීය කීර්තිමත් නාමය අන්වර්ථ කරති.සෑම සතියකම ‘සිළුමිණ’ පුවත්පතේ පළවන ‘දොස් නිදොස්’ තීරුවත් ලංකාදීප පුවත්පතේ පළවන ‘කාරිගේ තීරුවත්’ ඒ බැව් සනාථ කරන ප්‍රත්‍යක්ෂ සාක්ෂ්‍යයෝ වෙති.ඩී. එෆ්. කාරියකරවනයන් විසින් රචිත ‘තව තවත් මතක’ පොත අරබයා මා ‘සිළුමිණ’ පුවත්පතට සැපයූ විචාරයේදී මම මෙවැනි සඳහනක් කළෙමි.“මිනිස් ජීවිතයේ දශක දශයක් ගැන බුද්ධධර්මයේ සඳහන් වෙයි.මන්ද, ඛිඩ්ඩ, වණ්ණ, බල, පඤ්ඤා, හානි, පබ්භාර, පවෘක, මෝමූහ, ශායන යනු ඒ දශක දශයයි.‘මෝමූහ’ යනු මිනිස් දිවියේ 80 - 90 දශකය හැඳින්වීම සඳහා යෙදෙන වදනය. එහි අරුත මෝහයෙන් හෙවත් මුළාවෙන් යුතු බවය. ඩී. එෆ්. කාරියකරවනයන් ඔහුගේ ජීවිතයේ ‘මෝමූහ’ දශකයේදී ‘තව තවත් මතක’ ලියන්නේ මුළාව නොව නුමුළාවය.”‘මෝමූහ’ දශකයෙන් පසු එළඹෙන දස වසර හැඳින්වෙන්නේ ‘ශයන’ යන නමිනි. ඒ අනුව ඩි. එෆ්. කාරියකරවනයන් මේ ප්‍රවේශ වන්නේ ‘ශයන’ දශකයටය. ඔහුගේ මනස ශයන්ගතව නැත.‘මෝමූහ’ දශකයේදී ඔහු නුමුළාව කාරිය කළේ යම් සේද මේ ‘ශයන’ දශකයේදී ද ඔහු එසේම ශයන් ගත නොවුණු මනසින් යුතුව සති සම්ප්‍රදාන්‍යයෙන් සුසජ්ජිතව කාරිය කරවනු නිරනුමානය.කාරියකරවනයන් මුණගැසී හඳුනා ගෙන ළඟින් ඇසුරු කිරීමට මා භාග්‍යය ලද්දේ ඔහුගේ ජීවිතයේ අග භාගයේය.එහෙත් අප දෙදෙනා මේ සා සමීප වූයේ සංසාර සම්බන්ධයක ඵල විසිනැයි සිතමි. නොසිඳී ගලනා දිය දහරක් ලෙසින්, නොනිවී දිළෙනා ගිනි සිළක් ලෙසින් ඔහු තුළ රජයන රසකාමය වූකලී ඔහුගේ මනෝ තාරුණ්‍යය උද්දීපනය කරන රසායනයකැයි හඟිමි.ඩී. එච්. ලෝරන්ස් නමැති කීර්තිමත් ඉංගිරිසි ලේඛකයා විසින් ලියන ලද ඉඡ්ඔ ඍඡ්අඉඋඉ ඹ්ර්‍ණඍඡ්ඹ්ධ්ව්ඡ්ඉඉ මැයෙන් යුත් ලිපිය ඇසුරින් මා කළ සිංහල පරිවර්තනයේ එන ප්‍රකාශයක් මෙහිදී මගේ සිහියට නැඟේ.“අප මුළුමනින් ජීවයෙන් පිරී සිටිනා තුරුම, කාම අනලය (ගින්න) අප තුළ සැඟවී සිට දැල්වෙයි. එය යෞවන අවස්ථාවේ සිළු ලෙළවමින් බැබළෙයි. මහලු කල එය මෘදු වූයේ, ශාන්ත වූයේ මන්ද මන්දව දැල්වෙයි. එහෙත් එකල්හිද එය වන්නේමය.”ඩී. එෆ්. කාරියකරවනයන් සතු රස කාමය මෙන්ම භාෂා පේ‍්‍රමය ද සිය හදවතේ උරුමයක් වැන්න. මෙකල මෙරට විද්‍යුත් මුද්‍රිත මාධ්‍ය මගින් කරගෙන යන භාෂා සංහාරය ඉදිරියේ, ඇතැම් විශ්වවිද්‍යාල ආචාර්ය මහාචාර්යවරුන්, ඇතැම් නායක මහානායක යතිවරයන්, නම්දරා සිටින ලේඛකයන්, වෙනත් විද්වත් බොරු වීරයන්, විද්‍යුත් මුද්‍රිත මාධ්‍ය මගින්ම පුම්බන ලද පුහු උගතුන් ඇහැ කන වසාගෙන සිටිද්දී ඩී. එෆ්. කාරියකරවනයන් භාෂාව වෙනුවෙන් තවමත් සටහන් කරන්නේ ඒකචාරී කඟවේණකුගේ වේෂයෙනි.මා ළබඳ සබඳ ඩී. එෆ්. කාරියකරවනයන් තම දිවියේ අනුවැනි වියට එළඹෙන මේ මොහොතේ මා ඉතා ළැදි සිතින් ලියන මේ ලිපිය, ඔහු තුළ පවත්නා දැඩි භාෂා පේ‍්‍රමය කෙතරම්දැයි ප්‍රකට කොට දක්වන ඔහුගේම මේ වචනවලින් හමාර කරනු රිසියෙමි.“ඉතා අපූරු සරල සිංහල වචන තිබියදී ඒ වෙනුවට ඉංගිරිසි වචනම යොදමින් අච්චාරු භාෂාවෙන් කතා කරන්නෝ කොතරම් නම් වෙත්ද?“මේ අච්චාරු භාෂාවට උඩගෙඩි දෙන්නේ විද්‍යුත් නාලිකාවන්ය. එකක් පරයා එකක් බැගින් අපේ විද්‍යුත් නාලිකා හැමෙකකින්ම වසංගතයක් මෙන් පැතිර යන මේ භාෂා අච්චාරුව මහා භයානක තත්ත්වයකට පත්ව ඇත.“විද්‍යුත් මාධ්‍යයෙන් බස නසන මේ සිංගිරිසි අච්චාරුවට එරෙහිව නැඟී සිටින භාෂා පේ‍්‍රමීන්ගේ නිසි වැඩ පිළිවෙළක් තවත් පමා විය යුතු නැත.”කරුණාරත්න අමරසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>06</day>
    </date>
    <link>http://www.silumina.lk/2011/02/06/_art.asp?fn=af1102063</link>
    <topic>ජන මතය</topic>
    <author/>
    <content>කොළඹ පොලොන්නරුව ඇතුළු දුර ගමන් සේවා පෞද්ගලික ලංගම බස් රථ තේ පානයට නවත්වන ආපන ශාලාවලින් මගීන්ගෙන් අයකර ගන්නා ගාස්තු ඉතාම අසාධාරණය. ආර්ථික අඟහිඟකම් හමුවේ දැඩි පීඩනයකට ලක්ව සිටින ජනතාව මේ නිසා දැඩි අපහසුවට ලක්ව ඇත.මෙම බස් රථ බොහෝවිට නවත්වනු ලබන්නේ ඕමාරගොල්ල, ගලේවෙල තලකිරියාගම, හබරණ, දංඕවිට ආදි ප්‍රදේශවලයි. පසුගිය දිනෙක මේ අයුරින් බස් රථය තේ බීමට නවත්වන ලදී. එහිදී එක් මගියෙක් තේ කෝප්පයක් හා බිත්තර ආප්පයක් ඉල්ලා රුපියල් සීයක් (100/=) ලබාදුන්විට මුදල් අයකරගත් කාන්තාව ගාණ හරි යැයි පවසා රුපියල් සීයම ගන්නා ලදි.තවද බිත්තර ආප්පය සාදන ආකාරය දෙස බලා සිටි අපට දැක ගැනීමට හැකිවූයේ එම හෝටලයේ බිත්තරයක් කඩා ආප්ප දෙකකට දමන ආකාරයයි.කෙසේ වුවද සාමාන්‍යයෙන් බිත්තර එකක් කඩා එය සම්පූර්ණයෙන් එක් ආප්පයකට පමණක් දැමිය යුතු වේ. මේ තත්වය ඉහත කී බොහෝ ආපන ශාලාවල බහුලව දැකගත හැකි තත්වයකි.තවද මෙම ආපන ශාලාවල ඇති කෙටි ආහාරවල (එළවළු රොටි / පැටිස් / වඩේ / රෝල්ස් ආදිය) හැඩය රසය ගුණය ප්‍රමිතිය සෞඛ්‍යාරක්ෂිත බව තිබෙනවාද යන්න සැක සහිතය. මෙවන් තත්ත්වයන් තුළින්ද මගීන් අපහසුතාවයට ලක්වන හෙයින් මීට අදාළ වගකිවයුතු බලධාරීන්ගේ අවධානය යොමුකර කඩිනමින් අවශ්‍ය පියවර ගැනීම දුර ගමන් මගීන්ට සිදුකරන මාහැඟි පුණ්‍ය කටයුත්තකි.ඒ අනුව නියමිත ප්‍රමාණයට හැඩය, රසය, ගුණය සෞඛ්‍යාරක්ෂිත බව නියමිත වූ ප්‍රමිතියෙන් යුත් ආහාර හොඳ මට්ටමින් සාධාරණ අය කිරීමක් සහිතව මගීන්ට ලබාදීමට කඩිනමින් ක්‍රියා කරන්නැයි මගීහු ඉල්ලා සිටිති.එමෙන්ම අද රටේ සාමාන්‍ය මගීන්ට මිනිසුන්ට දැරීමට සිදුවී ඇති ආර්ථික අවපීඩනය හමුවේ සාමාන්‍යයෙන් වැඩි හරියක්ම සිටින දුගී දුප්පත් අහිංසක මිනිසුන්ගෙන්ම රියදුරු කොන්දොස්තර මහතුන්ගේ තේ බිලට යන වියදම පියවා නොගෙන එම අයද වැටුපක් ලබාගන්නා අය බැවින් ඔවුනගේ බිල් ඔවුන්ම ගෙවා දැමීමට ක්‍රියා කරන්නේ නම් එය මගීන්ට සිදුකරන මහත් අස්වැසිල්ලකි. එසේ නොහැකි නම් මගීන් පීඩාවට ලක් නොකර ආපන ශාලා හිමියාම එම වියදම පියවා ගැනීම කාලීන අවශ්‍යතාවයකි.හේමන්ත බංඩාරපොලොන්නරුවපන්නල ප්‍රාදේශීය සභා බල ප්‍රදේශයේ බෝවත්ත පිහිටි බෝවත්ත වසමට (කුරු/පන්/1533) අඩුවක්ව පවතින බෝවත්ත කුඹුරු යායට කෘෂි වාහන ආදිය ගැනීමට බෝගහවත්ත අසලින් මැද ඇළ හරහා පාලමක් සහ පිවිසුම් මාර්ගයක්, කඩිනමින් ඉදිකළ යුතුය. කුඹුරුවලට කෘෂි වාහන ගැනීමට ගම වටා දීර්ඝ දුර ප්‍රමාණයක් වාහන ගෙන යා යුතුය. නමුත්, දැනට වාහන ගෙන යා හැකි මාර්ගයක් බෝගහවත්ත හරහා මැද ඇළ දක්වා ඇත. මෙම ඇළ හරහා පාලමක් නොමැති කමින්, වාහන වට රවුමකින් ගොස් පෞද්ගලික ඉඩම් හරහා ද ගෙන යා යුතුය. මෙසේ ගෙන යෑමට අකමැත්ත පළ කරන අය ද සිටිති. තවද මීට ප්‍රථම දෙතුන් වතාවක් සමෘද්ධි සමිතිය මඟින්, මෙම පාලම ඉදි කරවා ගැනීමට, වෑයම් කළ නමුත්, එය ඉටු කරවා ගැනීමට නොහැකි විය. එබැවින් මෙකී ඉල්ලීම සානුකම්පිතව සලකා බලා පාලමක්, පිවිසුම් මාර්ගයක් ඉදිකර දෙන ලෙස වයඹ පළාත් සභාවේ කෘෂිකර්ම අමාත්‍ය තුමාගෙන්, මහා මාර්ග අමාත්‍ය තුමාගෙන් සහ අනෙකුත් වගකිවයුත්තන්ගෙන් ඉල්ලමු.ආර්. එම්. කේ. ඒ. පරාක්‍රමබෝවත්තවේයන්ගොඩ, මිනුවන්ගොඩ, ගම්පහ, දිවුලපිටිය මාර්ග එක්කරන සන්ධිස්ථානයක් වන ‘නයිවල’ මංසන්ධිය උදෑසන කාලයේදී විශාල ලෙස ජනතාව ඒකරාශි වන ස්ථානයකි.නයිවල හන්දියට ආසන්නව පිහිටි විදුහලක් සහ ඇඟලුම් කර්මාන්ත ශාලාවක් නිසාත්, රැකියා සඳහා එක් එක් දිසාවන්ට ගමන් ගන්නා පිරිස් නිසාත් විශේෂයෙන් ම උදෑසනට විශාල ලෙස ජනතාව ඒකරාශි වෙති.මෙසේ පැමිණෙන ජනතාවට පාර මාරුවීම උදෙසා කහ ඉරි සලකුණු කොට නොමැති වීම නිසා විශාල අපහසුතා වලට ලක්වේ. විශේෂයෙන් ම කුඩා පාසල් සිසුන් මේ තත්ත්වය හමුවේ දැඩි ලෙස පීඩාවට පත්වෙති.මීට කලකට ඉහත දී මෙම මාර්ගයේ කහ ඉරි සලකුණු කොට තිබූ අයුරුත්, ඒ ආසන්නයේ දැන්වීම් පුවරුවකුත් ස්ථාපිත කොට තිබූ අයුරුත් දුටුවෙමු. එහෙත් අද ඒ එකම දෙයක්වත් මෙම ස්ථානයේ දක්නට නොමැත.නැවතත් මෙම ස්ථානයේ කහඉරි සලකුණු කොට පෙර තිබූ ආකාරයටම පාර මාරු වන පදිකයින් උදෙසා බියක් සැකක් නැතිව ගමන් කිරීමට අවස්ථාව ලබාදීම උදෙසා මාර්ග සංවර්ධන අධිකාරියේ අදාළ කොට්ඨාස බාර නිලධාරීන්ගේ ඉක්මන් අවධානය යොමු වේවායි බලාපොරොත්තු වෙමු.අමරසිංහ එච්. ගමගේඋඩුගම්පොළඅනෙකුත් රෝහල් හා සසඳා බලන කල ලුනාව රෝහල ගත් කල දිනෙන් දින පරිහානියට යන පහසුකම් සීමිත රෝහලක් ලෙස හැඳින්විය හැකිය.මෙහි රෝගින් අන්ත අසරණතාවයකට පත්ව ඇත. තවද මේ ගැන සොයා බලා මෙම රෝහල දියුණු කිරීමටවත් මෙහි පහසුකම් සපුරාලීමටවත් කිසිඳු වගකිවයුතු නිලධාරියෙක් තවමත් ඉදිරිපත් වී නැත.මෙ මඟින් අසරණ රෝගීන් දිනෙන් දින මහත් අපහසුතාවයකට පත් වේ.කාර්ය මණ්ඩලය ද සීමිත අතර ඖෂධ ද බොහෝ විට බාහිරින් ලබා ගැනීමට සිදුවේ.හදිසි අවස්ථාවකදී රෝගීන්ට ප්‍රතිකාර කිරීමට ශල්‍ය උපකරණ පවා සීමිතය. මෙම සෑම ප්‍රශ්නයකින්ම දුක් විඳින්නේ අසරණ ජනතාවය. රජයේ රෝහලක් වූ කල එයට අවශ්‍ය සෑම පහසුකමක්ම නිසි අයුරින් ලබාදිය යුතුය. රජයේ රෝහල්වලට පැමිණෙන්නේ ධනපති ඇත්තන් නොව මිල මුදල් වැය කර බෙහෙත් හේත් ලබා ගැනීමට නොහැකි අසරණ ජනතාවය.අවශ්‍ය පහසුකම් සපයා මෙය ද රජයේ අනෙක් රෝහල් මෙන් දියුණු තත්ත්වයට පත්කර දෙන මෙන් සෞඛ්‍ය ඇමැතිතුමා හා අනෙකුත් බලධාරීන්ගෙන් ද ඉතා ඕනෑකමින් ඉල්ලා සිටිමි.ඉන්දික මනොජ් කුරේමොරටුවදහම් දිවයිනක් වන මේ පුංචි ලංකාද්වීපයේ දහම් පාසල අනාගත පරපුර කෙරෙහි කරනු ලබන සේවාව අති මහත්ය. දහම් පාසල් තුළ සේවයෙහි නියුතු ගුරු මණ්ඩලය තුළ දහම් පාසල් අවසාන ශ්‍රේණි විභාගය හා දහම් පාසල් ධර්මාචාර්ය විභාගය සමත් ගුරු මණ්ඩල සාමාජික සාමාජිකාවන්, සිටින්නේ අතළොස්සකි.ඔවුන් දහම් පාසල් තුළ වුවද දහම් අධ්‍යාපනය ලබා දීමට ප්‍රධානාචාර්යය ස්වාමීන් වහන්සේලා විසින් යොමු කොට ඇත්තේ දහම් පාසල් අවසාන ශ්‍රේණියේ හා ධර්මාචාර්ය ශ්‍රේණියේ සිසු දරුවන් වෙතය. ඔවුන් තුළ දහම් දැනුම නොඅඩුව පැවතීම මෙයට ප්‍රධාන හේතුවයි. මොවුන් අතර අ. පො. ස. උසස් පෙළ සමත් වූවෝ මෙන්ම උපාධි අධ්‍යයනයේ යෙදී සිටින්නෝ ද වෙති. එලෙසම මොවුන් අතර සිටින මෙම උපාධි අපේක්ෂකයෝ තමන්ගේ ප්‍රධාන විෂයයක් වශයෙන් බෞද්ධ ශිෂ්ටාචාරය විෂයය තෝරා ගැනීමට ද පෙළඹී සිටිති. මෙවන් පිරිසකගේ දහම් දැනුම ඉතා ඉහළය.බුද්ධ ධර්මය විෂයට සෑහෙන ගුරු පුරප්පාඩු පවතින පාසල් පවතිද්දී මෙවන් ගුරු පරපුරක් ඉවත දමා දහම් දැනුමක් නොමැති ගුරු මහත්ම මහත්මීන් පාසල් කාල සටහන පිරවීමට යොදා ගැනීම රටේ අනාගතය උදෙසා කරනු ලබන යහපත් ආයෝජනයක් වන්නෙහි ද? දහම් පාසල් ගුරුවරයාට ඔහුගේ සේවය වෙනුවෙන් කරනු ලබන ප්‍රති උපකාරයක් වන්නෙහි ද?ජනාධිපතිතුමනි, ඔබ තුමා ද ජනාධිපතිවරණයට පෙර දහම් පාසල් ගුරුවරුන් රැස්කොට ඔවුන්ට රජයේ පාසල් වල ගුරු පත්වීම් ලබා දෙන බවට පොරොන්දු විය. පළමුවත් මගේ රට, දෙවනුවත් මගේ රට, තෙවනුවත් මගේ රට කොට සලකන ඔබ තුමන්, අනාගත පරපුරේ සාරධර්ම පිළිබඳ වෙහෙසෙන ඔබ තුමන් දහම් පාසල් ගුරු භවතුන්ට සලකනු නිසැකය. එහෙයින් දහම් පාසල් ගුරුවරයාට කරනු ලබන උපහාරයක් වශයෙන් හෝ මෙය ඉටුකර දෙන මෙන් කාරුණිකව ඉල්ලා සිටිමි.ගීතිකා ඩිලුක්ෂි චන්ද්‍රතිලක,ඇහැලියගොඩමධ්‍යම පළාත් අධ්‍යාපන අමාත්‍යාංශය මධ්‍යම පළාතේ ගුරු පුරප්පාඩු පිරවීම සඳහා 2005 මැයි 21 දින විභාගයන් පවත්වා ඉන් සමත් උපාධිධාරීන්ට අවස්ථා අවස්ථා කිහිපයකදී සම්මුඛ පරීක්ෂණ වලට කැඳවා පත්වීම් ලබාදෙන ලදී.නැවතත් මධ්‍යම පළාත් අධ්‍යාපන අමාත්‍යාංශය විසින් උපාධිධාරීන් ගුරු සේවයට බඳවා ගැනීම සඳහා 2007 මැයි මස විභාගයක් පවත්වා ඉන් සමත් වූවන්ට 2009 ජූලි මස සම්මුඛ පරීක්ෂණ වලට කැඳවා සුළු පිරිසකට පමණක් පත්වීම් ලබාදෙන ලදී.සම්මුඛ පරීක්ෂණ පවත්වා අවුරුදු එක හමාරක කාලයක් ගත වුව ද ඉතිරි පිරිසට මේ වනතුරුත් කිසිදු පත්වීමක් ලබාදීමට කටයුතු කර නොමැත. ඇතැමුන් රැකියාවක් නොමැතිව අවුරුදු හතකට ආසන්න කාලයක් තම වටිනා කාලය, ශ්‍රමය, මුදල්, දැන උගත්කම අහිංසක දෙමාපියන්ගේ බලාපොරොත්තු මෙන්ම ජීවිතය ද තවදුරටත් නිකරුණේ දියකර හරින්නට සිදුව ඇත.ලබන ජනවාරියට පෙර ගුරු පත්වීම් ලබා දීමට සැලසුම් කර තිබෙන හෙයින් මේ පිරිසට ද එම පත්වීම් ලබාදෙන ලෙස ඉල්ලමු.එස්.බී. ඒකනායකමාතලේමාර්ග අංක 172 මොරගස්මුල්ල - බොරැල්ල බස් මගී සේවයට දැන් කණ කොකා හඬා ඇත. ඒ වසර දෙක තුනකට පෙර සිටයි. මීට විසඳුමක් වශයෙන් එවකට ප්‍රවාහන අමාත්‍ය ඒ එච්.එම්. ෆවුසි මැතිතුමා විසින් තලංගම ඩිපෝවෙන් බස් රථ දෙකක් ද අංගොඩ ඩිපෝවෙන් බස් රථයක් ද මෙම සේවයට එක් කලත් කාලයාගේ ඇවෑමෙන් හා පෞද්ගලික බස් හිමියන්ගේ බලපෑමෙන් ඉහත සඳහන් ඩිපෝ අධිකාරින් මෙම බස් රථ කප්පාදු කර ඇත. මාර්ග අංක 253 බස් රථය ද සේවයෙන් ඉවත් කර ඇත.අද දවසේ දී ධාවනය වන්නේ පෞද්ගලික බස් රථ දෙකක් පමණි. එම බස් රථ කොයි මොහොතේ අක්‍රියවේදැයි කිව නොහැකි තරම් අබලන් ය. එක බස් රථයක් අක්‍රිය වූ විට අනිත් බස් රිය ධාවනය වන්නේ පැයකට වරක් වශයෙනි.පෞද්ගලික බස් රථ ධාවනය ආරම්භ වන්නේ ද පෙ.ව. 6.40 ට පමණ ය. රාත්‍රි 7.00 පමණ වනවිට සේවය අවසන් කෙරේ. උදෑසන රෝහල වෙත යන රෝගිහු පයින් ම රාජගිරියට ගමන් කරති. ආයුර්වේද වෛද්‍ය විද්‍යාලයේ නේවාසික සිසුවියන් මොරගස්මුල්ල සිට ආයුර්වේද හන්දිය දක්වා පයින් ගමන් කරති.කිසිදු දිනක කාල සටහනක් අනුව බස් ධාවනය නොවන අතර රියදුරුගේ හා කොන්දොස්තරට අවශ්‍ය වේලාවට මෙම පෞද්ගලික බස් ධාවනය කෙරේ.මේ ගැන හිටපු ප්‍රවාහන අමාත්‍ය ඩලස් අලහප්පෙරුම මැතිතුමාට ද, හිටපු විදේශ අමාත්‍ය රෝහිත බෝගොල්ලාගම මැතිතුමන්ට ද, කලින් කලට හිටපු අමාත්‍යවරු, කෝට්ටේ මහ නගර සභාවේ නගරාධිපති හා ප්‍රදේශයේ දේශපාලන නායකත්වය ද දැනුවත් කළත් පලක් වී නොමැත. ඉහළ වැලිකඩ, මොරගස්මුල්ල අරුණෝදය මාවත හා ඔබේසේකරපුර පදිංචි දහස් ගණනක් ජනතාව මේ නිසා මහත් කරදරයකට මුහුණ පා ඇත.අමාත්‍යතුමනි, මේ සම්බන්ධයෙන් සලකා බලා මෙම ප්‍රදේශයේ මගී ජනතාව වෙත සහනයක් සලසන ලෙස කාරුණිකව ඉල්ලා සිටිමු.ක්ලින්ටන් ප්‍රනාන්දුරාජගිරියමධ්‍යම පළාත් සභා මාර්ග අමාත්‍යාංශයට අයත් 10 කණුව කෙන්ගල්ල මාර්ගය දිනෙන් දිනම අබලන් වෙමින් පවතී. කෙන්ගල්ල අම්බලම අසල සිට දිගන දක්වා මාර්ගයේ හෝ 10 කණුව මල්පාන සිට දිගන අතර හෝ මාර්ග අපහසුතාවක් ඇති වූ විට මෙම අතුරු මාර්ගය භාවිතා කෙරේ.මාස කිහිපයකට පෙර මෙම මාර්ගයේ මඟක් දුරට ද එහි අනෙක් කොටසින් මැදක් වන්නට ද තාර දමා සකස් කර තිබුණ ද අද වන විට කිලෝ මීටර් තුනක පමණ වන දුර අබලන් වී ඇත්තේ කොන්ත්‍රාත්කරුවන්ගේ වැඩවල තරම කියාපාමිනි. එබැවින් මෙම මාර්ගය හැකි ඉක්මනින් පිළිසකර කිරීමට අවශ්‍ය පියවර ගන්නා මෙන් අදාළ බලධාරීන්ගෙන් ඉල්ලා සිටිමි.ඇන්ටන් විජේරත්නකෙන්ගල්ලනාරම්මල නගරයේ බොහෝ පහසුකම් සපුරා ඇති නමුත් පොදු වැසිකිළියක්, නොමැති වීම බලවත් අඩුපාඩුවකි.කුරුණෑගල – දිස්ත්‍රික්කයේ සමෘද්ධිය කරා පැමිණි නමුත් නාරම්මල නගරයට මෙම අඩුපාඩුව සපුරා දීමට, අදාළ බලධාරීන් ක්‍රියා කරනු ඇතැයි බලාපොරොත්තු වෙමි.කෝට්ටපිටියේ පඤ්ඤාසිරි හිමි - නාරම්මලමීගමුව වැල්ලේත් කාමච්චෝඩේ මාළු වෙළඳ පොළත් ඉරිදා සහ බදාදා පොළත් පාරිභෝගික ජනතාව ගසා කන වෙළඳ පොළක් වී ඇත. මාළු වෙළඳ පොළේ නරක් වූ මාළු ද, කිලෝ එක 750 ක් පමණ කිරන තරාදිද බහුලය. ඉරිදා සහ බදාදා පොළේ නරක් වූ කරවල ද බර අඩුවෙන් ලබාදෙන වෙළඳුන් සිටින නමුත් මීගමු නගර සභා සෞඛ්‍ය නිලධාරින් හෝ කිරුම් මිනුම් නිලධාරින්ගේ් පරීක්‍ෂාවට ලක්වන බවක් නම් නොපෙනේ. මේ ගැන පාරිභෝගික ජනතාවවත් දැනුවත් වනු ඇතැයි සිතමි.එස්.පී. රාජපක්ෂමීගමුවඅද බොහෝ දෙනකුගේ හැඳුනුම්පත්වල විශාල ගැටලු ඇත. සේයාරුව - නම මැකීයාම දුර්වර්ණවීම ආදී නොයෙකුත් දේ මීට හේතුවේ. එවන් අවස්ථාවල දී සිදුවන මහජන අපහසුතාවයන් කිහිපයකි. මේ සඳහා අප මුලින් ම යා යුතුවන්නේ තම වසමේ ග්‍රාම නිලධාරි මහතා හෝ මහත්මිය වෙතට ය.ඇතැම් අයට ස්ථිර පදිංචියක් නොමැත. මෙවිට කුලී නිවැසියන්ට මුහුණපාන්නට සිදුවන අපහසුතාවයන් රැසකි.කුමක් හෝ අවශ්‍යතාවයකට කාර්යාලයට යන අපට ග්‍රාම නිලධාරි මහතාගෙන් කියවෙන්නේ ‘ලේඛන වලට නම ඇතුළත් වී නැත්නම් මට කරන්න බෑ’ යන්න ය. එවැනි නීතියක් සමහර විට ඔවුන්ට පනවා තිබෙන්නට පිළිවන.මුද්දර සේයාරූ උප්පැන්න සහතිකය ආදී සියල්ලම සපුරා ඇතත් ඉහත දැක්වූ කාරණය සපුරන්නට නොහැකි වන්නන්ට තම අවශ්‍යතාවය ඉටු නොවේ.ඡන්ද නාමලේඛන පුරවා දුන්නත් සමහර විට ඔවුන්ගේ නම් ලේඛන ගත නොවේ. එම පෝරම පුරවා නොදීමෙන් කලින් වාසය කළ නිවාසයට අයත් ග්‍රාම නිලධාරි වසමින් පදිංචිය කපා හැරේ.ඒ නිසා නාම ලේඛනයේ තිබුණත් එතැනින් අවශ්‍යතාවය සපිරෙන්නේ නැත. ග්‍රාම නිලධාරි කාර්යාලය හරහා මිසක් එවැන්නන්ට ජාතික හැඳුනුම්පත ලබාගැනීමේ ක්‍රමයක් ද නැත.හැඳුනුම්පත නොමැකෙන ක්‍රමයකට නිකුත් කිරීමට හැකියාවක් නැද්ද? මින් සිදුවන්නේ හැඳුනුම්පතක අවශ්‍යතාවය තිබුණත් එය ලබාගැනීම කල්යාම ය. මින් වැඩ කටයුතු රැසක් අතපසුවේ.ලිපිනය ස්ථිර නොමැති අයට මේ හැඳුනුම්පත ලබාගැනීමේ ක්‍රමයක් අවශ්‍යය. දැනට වසන නිවස අයිති ග්‍රාම නිලධාරි මහතාගෙන් ලේඛන ගත නොමැති වුව ද, පදිංචිය ගැන සොයා බලා නිවැරදි කරුණු මත ජාතික හැඳුනුම්පතක් අලුත් කරවා ගැනීමට මගක් ද අවශ්‍ය ය.එල්.ජී. රොඩ්රිගෝදොම්පෙ මැතිවරණ කොට්ඨාසයේ කටුලන්ද සිට දෙමලගම දක්වා දිවෙන පළාත් සභා පාලනයට පවරා ඇති මාර්‍ගයෙහි එගොඩ පැලහැල ගල් අමුණ වෙල්යාය හරහා ඇති කුඩා පාලම් දෙකම අබලන්වී ඇති අතර එක පාලමක මැදින් කොටසක් ඇළට කඩා වැටී ඇත.එම නිසා වාහන ගමන් කරන්නේ එක් පැත්තක කුඩා කොටසකිනි. අනෙක් පාලමෙහිද පැතිබැම්ම පුපුරාගොසිනි. මේ පිළිබඳව මීට වසර කිහිපයක සිටම ප්‍රදේශයේ දේශපාලන බලවතුන්ට දන්වා සිටියත් මෙය පිළිසකර වූයේ නැත.එහෙයින් බලධාරීන්ගෙන් ඉල්ලා සිටින්නේ හැකි ඉක්මනින් පාලම් දෙක නිසියාකාරව අලුත්වැඩියා කර ප්‍රදේශයේ ජනතාවගේ ප්‍රයෝජනය සඳහා ඉඩ සලසා දෙන ලෙසය.චිත්‍රානන්ද ජයවීර - දෙකටනකුරුණෑගල මහ රෝහල වයඹ පළාතේ ප්‍රධාන රෝහලයි. දිනපතා ප්‍රතිකාර ගැනීමට, සායන වෙත යොමුවීමට හා රෝගීන් බැලීමට දහස් ගණනින් ජනතාව පැමිණෙන ස්ථානයකි.රෝහල ඉදිරිපිට කුරුණෑගල - කොළඹ මහා මාර්ගය ද පිහිටා ඇත. මාර්‍ගයේ ඇතිවන තදබදය මඟහරවා මගීන්ට මාරුවීමට උමං මගක් සාදා තිබේ. එයට ප්‍රශංසා කළ යුතුය.එහෙත්, මෙම උමං මග සෑදීමට පෙර එම ස්ථානයේ ඉදිකර තිබූ ගිමන්හල කඩා දමා ඇත. ඉන්පසු මහජනයා සඳහා එම ස්ථානයේ එවැන්නක් ඉදිකර නොමැති හෙයින් රෝගීන් බැලීමට හා වෙනත් අවශ්‍යතා සඳහා පැමිණෙන මහජනයාට නැවතී සිටීමට ස්ථානයක් ද නොමැත. ඔවුන්ට වේලාව එනතුරු අව්වෙන් හා වැස්සෙන් පීඩා විඳිමින් රෝහල ඉදිරිපස මිදුලේ රැඳීසිටීමට සිදුවී තිබේ.විශේෂයෙන් වැසි සමයේ රැඳී සිටීමට ස්ථානයක් නොමැති කමින් උමං මග ඇතුළත හා ඊට ප්‍රවේශ වන පියගැට පෙළ මත මහජනයා රොක්වෙමින් සිටිති. ගැබිණි මව්වරුන්, දරුවන් වඩාගත් අම්මලා සහ වැඩිහිටි පිරිස එම උමඟ තුළ හා පියගැට පෙලේ වාඩිවී සිටීමෙන් උමං මගෙහි ගමන් ගන්නා අයටද හිරිහැරයක් ඇතිවේ.එබැවින්, රෝගීන් බැලීමට හා වෙනත් අවශ්‍යතා සඳහා පැමිණෙන මහජනයාගේ ප්‍රයෝජනය සඳහා එම ස්ථානයේ ඉඩකඩ ඇති බිම් කොටසක ගිමන් හලක් තනාදීම මහා පිංකමකි. විශාල සමාජ සේවයකි.මෙම කරුණ රජයේ, පෞද්ගලික ආයතන හා අවට වෙසෙන දානපතියන්ගේ කාරුණික අවධානයට ලක්වේවා.ටී.ඇම්. තෙන්නකෝන්මොරතිහමොණරාගල – අම්පාර ප්‍රධාන මාර්ගයේ මාර්ග සංවර්ධනයේදී ගලබැද්ද මහා විද්‍යාලය ඉදිරිපිට තිබූ මගී ආවරණය කඩා දමන ලදි. එහෙත් මේ වන තෙක් එයට කිසිඳු පිළියමක් ද ලබාදී නොමැත.මෙම මගී ආවරණය පාසල් සිසුන්ට විශාල සෙතක් සලසන ලදි. පාසල නිමවී බස් රථයක් පැමිණෙන්නට විනාඩි 15 ක්, 30 ක් ඇතැම් විට පැය ගණනක් වුවද බලා සිටීමට සිසුන්ට සිදුවේ. මේ අතර වර්ෂාවක් ඇදහැලුන හොත් ඔවුන්ට සිදුවන්නේ් තෙමි තෙමී මාර්ගයට වී සිටීමටයි.එබැවින් මෙම ස්ථානයේ නව මගී ආවරණයක් ඉදිවේයැයි අපි බලාපොරොත්තු වෙමු. මේ පිළිබඳ වගකිවයුතු බලධාරින්ගේ අවධානය යොමු වේ යැයි ද සිතමි.සී.කේ. රත්නායකමොණරාගලගිං ගඟ ආරම්භයේ සිට අවසානය දක්වාම ගඟ දෙපස ප්‍රයෝජනයට පවා ගත නොහැකි ගස්වැල් විශාල වශයෙන් වැවී ඇත. එම ගස්කොළන් නිසා ගං ඉවුරු බිඳී තව තවත් ගඟ පළල් වේ. මේ නිසා ගඟ හරහා ඉදිකර ඇති පාලම්වලට ද බරපතළ ලෙස හානි සිදුවිය හැකිය. ගිං ගඟ යෝජනා ක්‍රමය යටතේ ගංවතුර වැළැක්වීමට ඉදිකර ඇති පස්බැමි ද අවධානමට ලක්විය හැකිය.තවද ගඟ දෙපස ඇති විදුලි රැහැන් පද්ධතිය, දුරකතන රැහැන් පද්ධතිය ද ගිං ගඟ විසින් ගිල ගනු ඇත. ගඟ දෙපස ආසන්නයේ ජීවත්වන ජනතාව ද එම ඉරණමට ගොදුරු විය හැකිය. ගඟ දෙපසින් දිවෙන මහා මාර්ග ද ගඟට සේදී යාමට ඉතා ආසන්නය. එබැවින් ගඟ ඉවුරුවල වැවී ඇති ගස්වැල් ඉවත්කර, ඉවුරු ආරක්ෂාව සඳහා බට පඳුරු වැවීම සුදුසුය. එසේ නැත්නම් මේ සඳහා සුදුසු වැඩ පිළිවෙළක් සකස් කළ යුතුය.මේ පිළිබඳව අදාළ ප්‍රාදේශීය සභා, පළාත් සභා සොයා බලා ක්‍රියාමාර්ගයක් ගත යුතුය.සිරිසේන වන්නිආරච්චිබද්දේගමඔබේ ගමේ, නගරයේ හෝ ප්‍රදේශයේ මෙතෙක් ඉටු නොවූ මහජන සේවාවන්, පොදු අඩුපාඩු ආදිය ගැන අපට ලියා එවන්න. එම ලිපි යොමු කිරීමේදී ඔබේ නම ලිපිනය අත්‍යවශ්‍ය බව ද සලකන්න.ජනමතය, සිළුමිණ, ලේක්හවුස්, කොළඹ 10. ලිපිනයට ඒ ලිපි යොමු කරන්න.ජනමතයට ලියුම් එවීමේදී පෞද්ගලික ගැටලුවලට වඩා පොදු ගැටලුවලට මුල් තැනක් ලබා දෙන ලෙස ඉල්ලා සිටින අතර ඡායා පිටපත් එවීමෙන් වළකින ලෙස ද ඉල්ලා සිටිමු.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>06</day>
    </date>
    <link>http://www.silumina.lk/2011/02/06/_art.asp?fn=af1102065</link>
    <topic> “අනේ.. සීයෙ අමල්බිසෝ කතන්දරේ කියන්නකෝ..”</topic>
    <author>සුමේධා නවරත්න</author>
    <content>ඔන්න එකෝමත් එක කාලෙක හිටියා රජ්ජුරු කෙනෙක්. මේ රජ්ජුරුවන්ට හිටියා දූ කුමාරියො හත් දෙනෙක්. බඩපිස්සී ඒ කියන්නෙ බාලම දූ මුතු කුමාරියක්. එයා ඇඬුවත්, සිනාසුණත්, කතා කළත් ඇස් දෙකෙන් කටින් මුතු හැළුණා. ......”මුතු කුමාරිය පිළිබඳ මේ කතන්දරය ගැණිය නොහැකි තරම් වාර ප්‍රමාණයක් අසා තිබුණත්, එය අපට කවදාවත් එපා වූ කතන්දරයක් නම් නොවේ. බත් කවන විට නිදි කරවන විට අම්මා අපට කියා දුන් තවත් මෙවැනි කතා රාශියක් අප මතකයේ ඇත. රජ කථා සුරංඟනා කථා අතර සමගියේ අධ්‍යාපනයේ වටිනාකම කියා දුන් කථා ද ඒ අතර විය.දවල් වරුවේ සහෝදරයන් ගේ අඩදබරයක් දෙස බලා සිටින අම්මා සිය දරුවන්ට සමගිය කෙතරම් වටිනා එකක් ද යන්න නිදි පැදුරේ කියා දුන්නේ කතාවකිනි. වේවැලට ඉරටුවට වඩා මේ කතන්දරය සිය දරුවන්ගේ හදවත් වලට කිදා බසින හැටි ඇය දැන උන්නාය. වටු කුරුලු ජාතකය දරුවන් ඉදිරියේ දිග හැරුණේ ඒ නිසාය. ඇතැම් කථා ප්‍රායෝගික විය.”දුවලා ගිහින් ඉරටු දහයක් දොළහක් කඩාගෙන එන්න.” එක් දරුවකු මවගේ සමීපයෙන් ඉගිලෙන්නේ ඉරටු සොයා ඒමටය.”දැන් එක ඉරටුවක් කඩන්න.” ලෙහෙසියෙන්ම ඉරටුව කැඩෙයි.”දැන් ඔය ඉරටු මිටියම එකවර කඩන්න.”දරුවා උත්සාහ දරයි. බැරි වූ කල තවත් දරුවකුට කියයි. කිසිම දරුවකුට කඩා ගත නොහැකි “ඉරටු මිටිය”, අම්මා උපමා කරන්නේ ශක්තිමත් සහෝදර බැම්ම ගැනය. මෙවැනි ප්‍රායෝගික උපමා කතාවක් එකල දරුවන්ගේ සිත්හී තදින් අවධාරණය විය. වටු කුරුලු කතාවෙන් මනසත් සින්ඩරෙල්ලා, මුතුකුමාරි, නිදි කුමාරි කතාවලින් සිය දරුවන්ගේ සිතත් පෝෂණය කරන්නට අම්මා දැන සිටියාය.”නොයෙක් නොයෙක් මෝස්තර සහිත පැදුරුවලට කිව්වේ මාගල් රටා පැදුරු කියලා. රටාවක් වියන්න ලොකු අම්මා නිතර ම මුල පිරුවේ කවියක් කියලා. මේ කවිය මට නිතරම ඇහිලා පුරුදු නිසා කට පාඩම්. ...... .පැදුරු වියන ලොකු අම්මා ළඟ මා නිකම් වාඩිවෙලා හිටියේ නෑ. ඈ කී අපූරු ගම කතාවලට කන් දුන්නා. ඒ වායේ චමත්කාරය මගේ හිතේ ගලේ කෙටූ අකුරු වගේ. කවදාවත් නොමැකෙන්න ඇඳිලා.”මෙහෙම කියන්නේ ලංකාවේ ළමා සාහිත්‍යයට විශාල මෙහෙයක් කරපු සිබිල් වෙත්තසිංහ මහත්මිය. මේ කතන්දර ඇගේ ජීවිතය කෙතරම් පෝෂණය කළා ද යන්න ගැන ඇය සඳහන් කරන්නෙ මේ විදියට.”කොහොම වුණත් පැදුරක් වියලා ඉවර වෙන අතරතුරේ පුංචි මගේ් හිත පුදුම සිහින ලෝකෙක සැඟවිලා. ඒ තුළිනුයි මගේ මුළු ජීවිතයට ම බලපාන ලෙස නිර්මාණශීලි අඩිතාලමක් ලැබුණේ. මගේ කලා ජීවිතයේ මුල් ගුරුතුමී හැටියටයි මගේ අහිංසක ලොකු අම්මා මා කවදත් සිහිපත් කරන්නේ.”(“වැනියං කළු වැනීයං” - සිබිල් වෙත්තසිංහ)කතන්දර ඇසීමෙන් දරුවකු ලබන ප්‍රයෝජන කෙතරම් ද යන්න ගැන වටහා ගැනීමට සිබිල් ගේ මේ ප්‍රකාශය ඉතා වටිනේය. සිබිල් සිය ලොකු අම්මාගෙන් කතන්දර ඇසුවේ ඇය පැදුරු වියන විට පමණක් නොවේ. ලොකු අම්මාගේ විවේක කාලයෙන් කොටසක් ද වැය වුණේ සිබිල්ට කතා කියන්නටය. ඇගේම වදනින් කියතොත් ඒ මෙසේය.”උණුසුමට ලොකු අම්මා උකුලේ තියාගෙනයි ගමරාළලා ගැන, නරි නයිදෙලා ගැන, යෝධයන් ගැන, රාජ කුමාරවරුන්, බිසවුන් ගැන කතා කියා දුන්නේ.”සිබිල් මේ විදියට තුරුළට ගෙන කතන්දර කියා දුන්නෙ ඇගේ පියාගේ වැඩිමල් සහෝදරයාගේ බිරිඳය. සිබිල් මේ ලොකු අම්මා කියූ කතා ගැන වගේ ම ඇගේ අම්මා කියා දුන් කතා ගැනත් සඳහන් කර තිබිණි. සිබිල් ඇගේ මව උපමා කර තිබුණේ කතන්දර පොතකට. අම්මා ඇයට කියා දුන් ජනකතා පුදුම සහගත විය. ඇතැම් කතාවක් රාජාලියකු ගැනය. ඒ රාජාලියන් හැබැහින් දකින්නට ද ඈ බොහෝ කැමැතිය.ඒ අනුව හැඟී යන්නේ එවැනි කතන්දරවලින් දරුවන් පරිසරයට ආදරය කරන්නට ගන්නා බවය. මෙකල මෙන්ම එකල ද මවුවරුන් කාර්ය බහුල බව සිබිල් ගේ කතාව කියවන විට හැඟෙන්නකි. ඇගේ ලොකු අම්මා පැදුරු වියන්නටත් ලණු අඹරන්නටත් වූවාය. ඇගේ මව සී පද කිව්වේ එම්බ්‍රොයිඩර් වැඩ කරන විටය. යම් කාර්යයක නියැළෙන විට ගැයූ සීපදයකින්, කියූ කතන්දරයකින් දරුවන් මෙන් ම ඔවුන් ද සැනසුණු සැටිය ඒ.මේ රචනාව ලියැවෙන විට සිහියට නැඟෙන්නේ ශ්‍රේෂ්ඨ සාහිත්‍යධරයකු වූ සයිමන් නවගත්තේගමයන්ය. ඔහු සිය මව ගැන වරක් අප හා කී කතාවක් මගේ් මතකයේ රැඳුණි. ඒ තම මව යසෝදරා වත කට පාඩමින් දැන සිටි බවයි. හවස් යාමයේ සිය මවගේ උකුලෙහි හිස හොවා ඇය ගයන යසෝදරා වත අසා සිටීමට තමා බෙහෙවින් ආශා කළ බව ඔහු පැවසුවේය.අම්මාගෙන් කවි කතන්දර ඇසූ නවගත්තේගමයන් සිය මහා සාහිත්‍ය කෘති අතර, දරුවන් වෙනුවෙන් රචනා කළ ඇතැම් කෘතියක් ද විය. හිමාල කන්ද තරණය කළ අර්ජුන කුමාරයාගේ කතන්දරේ එවැන්නකි. ඔහු එම කතන්දරය රචනා කරන්නේ ද දරුවන්ට එය කතාවක් කියා දෙන විට භාවිතා වෙන භාෂාවෙනි.”ඔන්න එකෝමත් එක කාලෙක එක්තරා රටක රජ කෙනෙක් හිටියා. මේ රජ්ජුරුවන්ගෙ අග බිසවට හිටියෙ එකම එක පුත් කුමාරයයි. එයාගේ නම අර්ජුන....”නවගත්තේගමයන් කතාව රචනා කරන ආකාරයයි ඒ. මේ කතාවට පෙර වදනක් ලියන ඔහු මවුපියන්ට සිය දරුවන්ට කතන්දර කියා දියයුතු ආකාරයත් පැහැදිලි කර තිබේ.”මේ කතන්දරේ ඒ දරුවන්ට තනියෙන් කියවගෙන රස විඳින්න අමාරු වෙන්න පුළුවන්. තාත්තා හරි අම්මා හරි අක්කා හරි වැඩිහිටි කෙනෙක් මේ කතන්දරේ කොටස්, කොටස් බාල අයට විස්තර කරලා දෙන්න ඕනැ. ඒ හින්දා තමා මේ කතන්දරේ මේ විදියට මේ භාෂාවෙන් ලිව්වේ. ....”මේ උපදෙස්වල ඔහුගේ මවගෙන් ඔහු උගත් පාඩම් ද ඇතැයි අපට සිතේ.අපේ විශිෂ්ට ගත් කතුවරුන් කීප දෙනෙකුම සිය බාල කාලයේ මවගෙන්, අත්තම්මාගෙන් හෝ සීයා ගෙන් නැතිනම් වැඩිහිටියකුගෙන් කවි කතන්දර උගත් හැටි අප අසා ඇත්තේ සොම්නසකිනි. කේ. ජයතිලකයන් ඒ අතරින් එක් සාහිත්‍යධරයෙකි. ඔහු සිය බාල කල අම්මාගෙන් ඇසූ කතන්දර ගැන පසු කලෙක විවරණ දී තිබුණේ මෙලෙසිනි.”මගේ චරිතය යනු මුළුමනින් ම මා කිය වූ පොත පතයි. ..... “කිය වූ දැය” යන්නට මවගෙන් අසන ලද කතන්දර ද මම ඇතුළත් කරමි. මක්නිසාද යත් ජීවිතය සම්බන්ධයෙන් ඒවාද නියත බලපෑමක් ඇති කළ බැවිනි.”(පුංචි පැලේ ගසවෙනා - කේ. ජයතිලක)අම්මා ගේ කතන්දර කීමේ විස්තර එතැනින් අවසන් නොකරන ඔහු ඒවාට විවරණ ද සපයන්නේය.“අම්මා ප්‍රබල චරිතයක් ඇති ගැහැනියක වූ නමුත් කතන්දර කීමේදී ගැහැනුන් පරිශුද්ධ වස්තූන් කිරීමට උත්සාහ කළේ නැත. ඇගේ පක්ෂපාතිත්වය ගැහැනුන්ට වැඩියෙන් පිරිමින්ට නැඹුරු වූයේ වන. මෙය බෞද්ධ සාහිත්‍යයේ බලපෑම නිසා වූවක් විය හැකිය. ඉන් අවිඥානක ලෙස හික්මුණු අම්මා කතන්දර කියන විට පිරිමින්ට වඩා වරදෙහි බැඳෙන්නන් හැටියට දුටුවේ ගැහැනුන්ය.”පක්ෂපාතිත්වයඑකල වැඩිහිටියන් කතන්දර කී හැටි සඳහන් කරන තවත් අයකු වන්නේ මහාගත්කතුවර මාර්ටින් වික්‍රමසිංහයන්ය. ඔහු සිය “ඥානෝදය කථා” නමැති දරුවන් වෙනුවෙන් රචනා කළ කෘතියේ සිය බාල කාලයේ කතන්දර ඇසීම ගැන සටහනක් තබයි. (ඔහුගේ මේ කෘතිය පළ වී ඇත්තේ 1932 වර්ෂයේ දී ය.) ඒ මෙබඳු ය.“මෑත කාලය වන තුරුම ගම්වල කථා කියන්නෝ වූහ. මොවුහු ඇතැම් විට මහල්ලෝය. ඇතැම් විට මහලු ස්ත්‍රීහුය. ඇතැම් විට පවුලේ වැඩිමල් සහෝදරිය හෝ මව ළමයින්ට කතා කියයි. ගෙයක් ගානේ ඇවිදල කථා කියන්නෝ ළමයින්ගේ සිත්ගන්නා පරිදි මේ කතා ශිල්පයක් මෙන් පුරුදු කළහ. එබන්දෝ රෑ කාලයේ ගමේ පොහොසත් ගෙදරවලට ගොස් කතා කියා ළමයින් සතුටු කරති. ආහාර අනුභව කරන වේලාව පැමිණි විට ගෙහිමියා හෝ ගෘහණිය ඔහු ද ආහාර අනුභවයට කැඳවයි. කතා කාරයා ලබන කුලිය බත් පත පමණයි.”වික්‍රමසිංහයන් පවසන්නේ මේ කතාකරුවන් ගම් කුඩා ළමයින් සතුටු කිරීමෙන් නොනැවතී ඔවුන්ට භාෂාව ද ඉගැන්වූ බවකි.“...ඔවුනට භාෂාව ද ඉගැන්වූ මේ අසරණයාට මෑත කාලයේදී අලුත් උගත්තු ‘බත් පතට කතා කියන්නා ය’ යි සරදම් කළහ. ආහාර අනුභව කළ පසු කතා කියන්නා බුලත් විටක් කා පිටත් ව යයි. ඊළඟ දවසේ ඔහු කථා කියන්න යන්නේ අනික් ගෙදරකටය.” යනුවෙන් වික්‍රමසිංහයන් කතා කියන්නා ගැන තවත් තොරතුරු බිඳක් අප හමුවේ තබයි. “ඥානෝදය කථා” නමැති ඔහුගේ පොතට ඇතුළත් වන ප්‍රථම කතන්දර දෙක, එනම් දඬුමොනරය හා රන් කෙඳි කුමාරිකාව යන කතා වික්‍රමසිංහයන් රචනා කර ඇත්තේ තමා කුඩා කල ඇසූ කතන්දරවල අනුසාරයෙනි.නොඉවසිල්ලමහාචාර්ය සුනන්ද මහේන්ද්‍රයන් ද මේ කථා කියන්නන් ගැන කතාවක් අපට පැවසුවේය. ඔහුගේ බාල කල ගෙවී ගිය සීදුව ප්‍රදේශයේ ගෙදරට ඔවුන් වට කරගෙන කතන්දර කියා දෙන්නට පැමිණියේ ප්‍රදේශයේ ඉස්කෝලෙ මහත්තයෙක්ය. ඔහුගෙන් ඇසු කතා ඔහුගේ මතකයේ අදටත් රැඳී තිබේ. කාපිරි කුමාරයාගේ කතාව, නාග මානික්‍යයේ කතාව රන් කුරුල්ලාගේ කතාව ඇතුළු කතන්දර රැසක් ඒ අතර වේ. රාත්‍රී භෝජනයට ද එකතු වන ස්කෝලෙ මහත්තයා තවත් පැයක් හමාරක් දරුවන්ට කතන්දර කියා දෙන්නේ මහත් ප්‍රබෝධයෙනි. දරුවන් ඒවා අසන්නේ ද නොඉවසිල්ලෙනි. කතා කියා අහවර කරන ස්කෝලෙ මහත්තයා සිය නිවසට යන්නේ හුළු අත්තක ආධාරයෙනි.බිම් ගෙවල් යටට වී කටින් ලී කෝටුවක් හපාගෙන සර්පයන්ගෙන් ආරක්ෂා වෙමින් කතන්දර ඇසූ කාලයක් ද සුනන්ද මහේන්ද්‍රයන්ට තිබේ. ඒ දෙවන ලෝක යුද සමයේදීය. ගුවනින් හෙළන බෝම්බයෙන් පමණක් නොව සතුන් සර්පයන්ගෙන් ද සිය දරුවන් රැකීමට තාත්තා, මාමා වැනි වූවන්ට එකල සිදුවිය. කෑලි දොළහෙ විදුලි පන්දම් දල්වාගෙන සතා සර්පයන්ගෙන් වෙන අනතුර වළකන විට තවත් වැඩිහිටියෙක් බිම්ගෙය තුළ හරිහැටි නිදන්නට නැති දරුවන්ට කතන්දර කියා දුන්නේය.සුනන්ද මහේන්ද්‍රයන් පවසන ආකාරයට තමන් ඇතුළු සෙසු දරුවන්ට කතා කියා දුන්නේ ස්කෝලෙ මහත්තයා හෝ නිවසේ වැඩිහිටියකු පමණක් ම නොවේ. එකල නිවසේ සිටි කුස්සි අම්මා ද ඔවුන්ට රස කථා සාගරයක් වූවාය.මේ කුස්සි අම්මාගේ කතන්දරයෙන් මගේ මතකය දිවෙන්නේ කවියක් වෙතය.“ලොකු බේබි කියයි” නමැති මේ කවි පංතිය රචනා කර තිබුණේ ප්‍රවීණ කිවිඳියක වූ මොනිකා රුවන්පතිරණයි. ලොකු බේබි මේ කව කියන්නේ ගෙදර කුස්සි අම්මාට හෙවත් නිවසේ මෙහෙකාරියටය.මගේ ළඟින් ඉඳගෙන උඹ රෑට කියන පුංචි කතා මල් වැටි අයිනේ හිඳිනා මට සිහි වෙනවා ය ලිසීකුමර කුමරියන්ගෙ කතා මින් පසු නොකියන්න ලිසී පුංචි කතාවක් උඹ ගැන අදම කියා දෙන්න ලිසී”මේ කවෙන් ද පැහැදිලි වනුයේ කුස්සි අම්මා ද නිවසේ දරුවන්ට කතා කියාදීම සිය රාජකාරියේ කොටසක් කරගෙන සිටි බවය.මේ කවෙන් පසු මහේන්ද්‍රයන් කී තවත් කතා කාරයකු ගැන සටහන් කිරීම වටී යැයි සිතේ. මේ කියන කතාකාරයා එන්නේ මළ ගෙවල් වලටය. මළ ගෙදර තනි රකින්නන්ගේ නිදිමත හා අලසකම මැකුනේ මේ කතන්දරකාරයා ගේ කතා නිසාය.මළ ගෙවල්වල පමණක් නොව මඟුල් ගෙවල්වල ද මෙවැනි විවිධ කතන්දර කියැවුණ බව පැවසෙන්නේ සිංහල සිරිත් සංග්‍රහය නමැති කෘතියේය. ඇතැම් විවාහ චාරිත්‍රයකට අනුව මනාලයා සිය නෑදෑ පිරිසත් සමඟ මංගල දිනට මනාලියගේ නිවෙසට එයි. කඩුළු තහංචියෙන් පටන් ගන්නා ඇතැම් සිරිතක අවසානයේ මඟුල පරක්කුව නමැති සිරිතක් ද වේ. එහිදී ගැටමුසු ප්‍රශ්න, කවි චක්‍ර, තේරවිලි යනාදිය කියමින් මඟුල් බත අනුභව කෙරෙන තෙක් කාලය ගත කළ බව ඉහත ග්‍රන්ථයේ සඳහන්ය.කෙසේ වෙතත් දරුවන්ට කතා කීමේදී ඇතැම් කථා එනම් සුරංගනා කථා, දේව කථා ආදිය ගැන යම් මතවාද ද ගොඩ නො නැඟුණා නොවේ. ඇතැමෙක් මේ කථා දරුවාගේ පෞරුෂ වර්ධනයට බාධාවක් යැයි කියූ විට තවකෙක් සිටියේ එවැනි ගැටලුවක් නැති බවය. එදිරිවීර සරච්චන්ද්‍රයන් සිය ‘රූප සුන්දරී’ නමැති කෙටි කතා සංග්‍රහයේ “ශ්‍යාමලීගේ මනෝ රාජ්‍ය හෙවත් සත්‍ය ද කල්පිතය ද” නමැති කෙටි කතාව රචනා කරන්නෙ මේ ගැටලුව පැහැදිලි කිරීමට ය.“ශ්‍යාමලී දවස් ගත කළේ අත්තම්මාගේ කථා සාගරයෙහි කිමිද, පීනමින්, ඒවායින් මහත් ආස්වාදයක් විඳිමින් යයි කීම අතිශයෝක්තියක් නොවේ.” (රූප සුන්දරී)ශ්‍යාමලී ආත්තම්මාගේ කතන්දර සාගරයේ කිමිදී පීනමින් සිටියද අධ්‍යාපනය සාර්ථකව කරගෙන ගිය දැරියකි. හයවෙනි ශ්‍රේණියට සමත් වූ ශ්‍යාමලී ගණිතයට දක්ෂ දැරියක වූවාය. එබැවින් ඇය එම ශ්‍රේණියේ දී තෝරා ගත යුත්තේ කලාව ද විද්‍යාව ද යන ගැටලුවේදී පංති භාර ගුරුතුමියගේ මෙන්ම විදුහල්පතිනියගේ තීරණය වූයේ ඇය විද්‍යාව හැදැරිය යුතු බවය. ශ්‍යාමලීගේ අම්මා ද මීට කැමැති වූයේ, “මොනවට ද ඔය කලාව කරලා? ඒවායින් කිසි වගතුවක් වෙන්නෙ නෑ මේ කාලෙ. රස්සාවක් හම්බවන්නෙ නෑ” යැයි පවසමිනි.ගුරු දෙගුරු කැමැත්ත මත විද්‍යාව හදාරන දොළොස් හැවිරිදි ශ්‍යාමලී එම විෂයන් හදාරන්නට ගත් දා සිට වෙනස් වන්නට වූවාය. ඇගේ අත්තම්මා ඉර හඳ දේදුන්න ගැන කී කථා ඇය විද්‍යාවේ දී උගත්තේ වෙනස් ලෙසය. එබැවින් මේ විස්තර කිරීම් දෙක අතර ඇය අතරමං වූ හැටි සරච්චන්ද්‍රයන් විස්තර කරන්නේ මෙලෙසය.“එතකොට මේ ලස්සන පාට පාට වලාකුල් හැදෙන්නෙ කොහොමද?”“ඉරේ රස්මි තියෙනවා නේද? ඇත්ත වශයෙන්ම පාට හතක් තියෙනවා. පාට හතට බිඳෙනවා, වායුවේ තියෙන වාෂ්ප බින්දුවල වැදුණම. දේදුන්න හැදෙන්නෙත් එහෙමයි.”“දේදුන්න” යි ශ්‍යාමලී විස්මයෙන් උඩුහුරුලෑවාය.“එතකොට ඒක ඉන්ද්‍ර දේවේන්ද්‍රයාගෙ දුන්න නොවේ ද?”“ඒවා නිකං දේව කතානෙ ළමයො...”ශ්‍යාමලී මේ සත්‍යයෙන් දුකට පත් වූවාය.සරච්චන්ද්‍රයන් සිය කෙටි කථාව අවසන් කරනුයේ දැරියසත්‍යයත් කල්පිතයත් අතර අතරමං වූ හැටි පෙන්වමිනි.“ඇගේ දෑස් ඉදිමී තිබුණි. කවර දේ කීවද දුවගේ සිත සනසන්නට මව අසමත් වූවාය.”අභ්‍යාසයසරච්චන්ද්‍රයන්ගේ මේ කෙටි කතාව නිර්මාණය වී ඇත්තේ ඉහත කී මතවාදයේ ප්‍රතිඵලයක් ලෙස වීමට පුළුවන. විද්‍යාවට වඩා ආත්තම්මාගේ දේව කථා විශ්වාස කරන්නටත් ඒ සමඟ ජීවත්වන්නටත් ඈ කැමැති වූවාය. ගණිතයට දක්ෂ ඇය විද්‍යාවට අකමැති වූයේ එහෙයිනි. එමෙන්ම කතන්දර ඇසූ ඇය ගණිතයට දක්ෂ සිසුවියක ද වී සිටියාය. එබැවින් මවුපියන් දරුවන්ගේ ජීවිත ගොඩ නැඟීමේදී වඩා ප්‍රවේශම් විය යුතුය, බුද්ධිමත් විය යුතුය යන පණිවිඩය සරච්චන්ද්‍රයන් සිය කෙටි කතාව මඟින් කියන්නට උත්සාහ දැරූ සෙයකි.දරුවන්ට කතන්දර කීම ගැන ලංකාවේ පමණක් නොව ලොව ශ්‍රේෂ්ඨ ලේඛකයන් ද අගය කරන්නේ එය තමන් කියවීමටත් ඉන් ලිවීමටත් හුරු කළ ප්‍රථම සාහිත්‍ය අභ්‍යාසය බව පවසමිනි. කැනල් පාරේ නිශාචරයෝ නමැති සිය කෙටි කතා සංග්‍රහයට “සිංහලයේ කතා කලාව“ නමින් පෙරවදනක් ලියන දයාසේන ගුණසිංහ මහතා කතන්දර කීමේ අගය මැනැවින් විග්‍රහ කරන්නේ ය.“දිවියෙහි පළමු වරට මා කතාවක් ඇසුවේ මාගේ මවගෙන් හෝ මිත්තණිය ගෙනැයි මම සිතමි. එවක මවුවරුන් සහ මිත්තණියන් තම දරු මුණුපුරන්ට බොහෝ විට කියා දුන්නේ බණ කතා, ඉතිහාස කතා හෝ ජන කතා ය. ඒ ඒ මවගේ හෝ මිත්තණියගේ හෝ ප්‍රතිභා ශක්තිය සංවේදී භාවය හා බස් වහරෙහි නිපුණත්වය ආදි වූ විවිධ සාධක අනුව එම කතාවල රසවත් බව අඩු වැඩි වීය. මවගෙන් මිත්තණියගෙන් කතා අසන ගුණසිංහයන් ඔවුන්ගේ කතා කීමේ හැකියාව ගැන කළ වර්ණනය මෙබඳු ය.“මගේ මවටත් වඩා මගේ මිත්තණිය ඉතා ශූර ලෙස කතා කියන්නියක බැව් මට මතකය. ඈ යෙදූ උපමා - උපමේය යෙදුම් සහ කට වහරින් මටසිලිටි වූ සජීවි ගැමි වදන් දැනුදු මා පිරිවරමින් මගේ උදව්වට සිටී.ස්වර්ණ හංස ජාතකයේ සියලු පියාපත් සිඳ දමනු ලැබු හංසයා උන්දෑට පෙනුණේ ඉඹුල් කිරිබත් ගෙඩියක් පරිද්දෙනි. සිව් මංසලින් සිව් දෙසකට ගිය සිව්බෑ කුමාරවරුන්ගේ කතාවෙහි එන රාක්ෂයාගේ මුව කොරහක් වැනිය. දත් වහල්ල පුවාලු ඇවරියක් සේය.කතා කලාවකතා කලාවේ ඉතිහාසය ගැන ද යම් විවරණයක යෙදෙන ගුණසිංහයන් පවසන්නේ කතා කීම මෙන්ම කතා ඇසීම ද අපගේ ජන ජීවිතයට ආවේණික වූ අංගයක්ව පැවැති බවය. 1985 වසරේ මාර්තු 21 වෙනිදා මේ සටහන තබන ඔහු කියා සිටින වැදගත් කරුණක් වෙයි. ඒ මෙලෙසය.“එහෙත් අද අපගේ දරුවන්ට කතා කියන්නේ කවරහුද? පෙර දී මෙන් නොව විවාහක දූ පුතුන් අද බොහෝ විට ජීවත් වන්නේ තම දෙමවුපියන්ගේ සෙවනින් ඈත්වය. සිය අත්තම්මාගේ හෝ සීයාගේ ඇකයට වී කතන්දර ඇසීමෙන් ලබන ආශ්වාදජනක තෘප්තිය හා ප්‍රමෝදය අද වෙසෙන දරු දැරියන් අතුරින් ලැබෙන්නේ කී දෙනකුගෙන් කී දෙනකුට ද? එදිනෙදා දිවි සටනින් හෙම්බත්ව පසුවන බොහෝ දෙමවුපියන්ට ද ඒ සඳහා නියැළෙන්නට ඉස්පාසුවක් නැත.”ග්‍රහණයගුණසිංහයන් ගේ මේ කියමන එදාට මෙන්ම අදටත් වලංගුය. එහෙත් මේ සටහනට ඌණ පූරණයක් තබන්නට අපට සිදුවෙයි. එනම් අද බහුතරයක් වූ අත්තම්මලා, අම්මලා සිය රාත්‍රි කාලය ගෙවන්නේ රූපවාහිනිය ඉදිරිපිට බවය. මෙගා නාට්‍ය නොහොත් කී නොකී මෙගා ස්ටාර්ස් ලා රගන වේදිකා දෙස ඇසිපිය නොහෙළා බලා සිටින ඔවුන්ට සිය දරුවන් ද ඊට ගොදුරු කර හමාර වීමේ ඛේදාන්තය රහසක් නොවේ. මෙය කෙතරම් ඛේදාන්තයක් බවට පත්ව තිබේදැයි කියතොත් මෑතකදී දරුවකු මිය ගියේ මව රූපවාහිනියට ඇබ්බැහිවීම හේතු කොට ගෙනය. රූපවාහිනිය නරඹමින් දරුවාට බත් කවමින් සිටි ඇය දරුවාගේ කටට, තමා ඔබන බත්ගුලි කුසට නොවැටුණ බව වැටහුණේ නැත. එහි විපාකය වූයේ බත් ගුලි සිරවී දරුවා මිය යාමයි. කතන්දර කීමට තබා දරුවකුට බත් ටික කවන්නටවත් අද ඇතැම් මවකට විවේකයක් නැති සැටියකි ඒ. ඇතැම් මවකට සිය දරුවන් රූපවාහිනි ග්‍රහණයෙන් මුදවා ගැනීමට අවශ්‍ය වුවද ඇගේ මව ඊට හරස් කපන බවකි ඔවුන් පවසන්නේ.“මට මගේ දරුවන්ව රූපවාහිනියෙන් ගලවා ගැනීම මහා දුෂ්කර වැඩක්. හවස හතට මගේ අම්මා රූපවාහිනිය ළඟ ඉඳගත්තම නැගිටින්නෙ බත් ටික කන්න විතරයි. රෑ දහය වෙනතුරුම නාට්‍ය බලනවා. මම මොකුත් කිව්වම වයසක අපේ සැනසීම ඔච්චරයි කියනවා. ඉතිං මොනවා කරන්න ද?ගුණසිංහයන්ගේ කාලයේ අත්තම්මාගේ සැනසීම සිය දරු මුනුපුරන් ඇකයට ගෙන ඔවුන් නිදන තෙක් කවි කතා කියා දීමය. දැන් ඇතැම් අත්තම්මලාගේ සැනසීම රූපවාහිනියේ මෙගා නාට්‍යයක් හෝ මෙගා ස්ටාර් වැඩසටහනකි. ගුණසිංහ මහතා වසර තිහකට පමණ පෙර කියූ පරිදිම අද එදාට වඩා දරුවෝ විවාහයෙන් පසු මහ ගෙදරින් ඈත් වී සිටිති. ආච්චිලා සීයලා ඔවුන් ළඟ නැත. අම්මලා කාර්ය බහුලය. දරුවන්ට දුරකථන මාර්ග ඔස්සේ කතන්දර කියා දෙන්නට අම්මා, මෙන්ම අත්තම්මලා සීයලා උනන්දු කරවන්නට ඇතැම් වෙළෙඳ දැන්වීම් කරුවකු යොමු වී ඇත්තේ එබැවිනි.ආරෝපණයඑහෙත් එකල බණ කතා, ජන කතා ඉතිහාස කතා, ජාතක කතා මෙන්ම දරුවන්ට බොහෝ රස හා අර්ථයන් ගෙන දුන අන්දරේගෙ, කැකිල්ලෙ රජ්ජුරුවන්ගෙ, මහදැන මුත්තගෙ කතා යනාදියට සජීවි බව කෙතරම් ආරෝපණය කරන්නට දුරකථනයට පුළුවන්දැයි අපි නොදනිමු. කතන්දර කීම ගැන ගුණසිංහයන් ගේම වදන් පෙළකින් මේ ලිපිය අවසන් කරන්නේ එය එදාට මෙන්ම අදටත් කදිම ලෙස ගැලපෙන බැවිනි.“කතන්දර කීම කුඩා දරුවාගේ පෞරුෂයෙහි වැඩීමට අත්‍යවශ්‍යය. එසේම පසු කලකදී එම දරුවන් පතපොත කියැවීමට පෙළඹෙන්නේ ද කුඩා කල කතන්දර ඇසීමෙන් ඔවුන් තුළ වැඩෙන ආශ්වාදය නිසාය. ජනතාව වෙතින්, විශේෂයෙන් ම පාසල් දරුවන් වෙතින් කියැවීමේ රුචිය ගිලිහී ගොස් ඇතැයි දැන් දැන් නිතර නිතර මැසිවිලි නැඟෙයි. කතන්දර කීමේ පුරුද්ද කෙමෙන් අභාවයට පත් වෙමින් පැවතීම ඊට මූලික හේතුව නොවේ ද?”(කැනල් පාරේ නිශාචරයෝ දයාසේන ගුණසිංහ)සුමේධා නවරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>06</day>
    </date>
    <link>http://www.silumina.lk/2011/02/06/_art.asp?fn=af1102067</link>
    <topic>සුන්දර වැස්ස අසුන්දර වුණ හැටි...</topic>
    <author>අරුණි මුතුමලී</author>
    <content>රිදී පාටින් වෙල් යායයි ගස් මුදුන් ටිකයි පාට කළා වගේ. අමුතුම අව්වක්. සනීපෙට ඇෙඟ් දැවටෙන හුළං රැල්ලත් විඳගෙන ඒ දිලිසෙන අව්ව දිහා බලාගෙන ඉද්දි අහසේ වළාකුළු පෙරලෙන හැටි පේනකොට මොකක් දෝ අමුතුම හැඟීමක් හිතට දැනෙනවා. කොට්ටයක් තරම් සනීප නැතුවට රටා මැවුණු අඹ ගහේ කඳට වාරු දීලා ඉඳගත්තාම හිතේ සැහැල්ලුවට කකුල් දෙකත් ඉබේම වැනෙනවා. ගමේ දී නම් මේ වගේ ඉන්නවා දැක්කොත් කකුලේ වයිරම් හිටින්න වේවැල් පාරක් වදිනාවමයි.ටික්...ඉහ මුදුනට හීන් ටොක්කක් වගේ හීතලට දැනුණා. බට්ටිච්චෙක්වත් ද?නෑ අඹ කොළ අස්සෙන් පුංචි වැහි බිංදුවක් වැටිලා.ටික්.. ටික්.. ටික් ටික් ටික් ටික් වතුර බින්දු ටික ටික වැඩිවුණා.හිරි පොද වැස්සක්, අව්ව යටින්, හරිම ලස්සනයි. පොඩි කාලේ නම් අව්වයි වැස්සයි නරියගේ මඟුලයි කිය කියා ගේ පුරා දුවනවා.යාන්තමට පොළොව තෙමෙද්දි දැනෙන නැවුම් සුවඳට හිතෙත් මල් පිපෙනවා වගේ. කොළ අස්සෙන් හීන් වැහි බිංදු සිරි සිරි ගාලා මූණට ඉහෙද්දි රෝජා චිත්‍රපටයේ වගේ වැහි බින්දු එක්ක කැරකි කැරකි නටන්න ඇත්නම් කියලත් නොහිතුණාම නෙවෙයි. ඒත් අලුත් වැස්සට තෙමිලා ලෙඩ වෙන්න තියෙන බයට ම දුවල ගිහිං ගෙට රිංගා ගත්තා.මේ වැස්සත් එක්ක මිනිස්සුන්ට සැනසීමක් ලැබෙයි. කාලිදාසයන්ගේ සෘතු සංහාරයේ ගිම් කල් වැණුමේ කියනව වගේහෙළති සුසුම් පත් සුන් තුරු මත සකුණ වදිති ලිය මඬුලු සා මුව ගිරි අරණ සරති නෙ තැන ගවරළ පවසින් පෙළුණ අදිති ගැඹර වළැ රැඳි දිය සරබ ගණවගේ තිබුණ වියළි කාලය නිමා වෙනවා. හැමෝටම වතුර ටිකක් ලැබෙනවා. ගස් වැල් හිනාවේවි. පැලුණු පොළොව හා වේවි. එහා ගමේ ගම්මඩු නටන්න වෙන එකක් නැහැ. වැස්ස කොයි තරම් ලස්සනද? හීන් වැහි පොද එක්ක අපේ ජීවිතේ කොයි තරම් මතකයන් බැඳිලා තියෙනවද? ජනෙල් පළු අතරින් රිදීපාට වැස්ස දිහා බලා ඉඳිද්දි කියන්න බැරි තරම් සතුටක් දැනෙනවා.ඊයේ රෑ එළිවෙනකම් ගෙම්බන්ගේ සද්දෙ. අද උදේ පාන්දර ඉඳන් ගස් මුදුන්වල කාක්කන්ගේ කරච්චලේ. අපිට වගේ ම ඒ සත්තුන්ටත් වැස්ස එනකොට සතුටු ඇති. “සඳැස් විදා මොනරු නටති - මේඝ වළා පාවේ..”පොද වැස්ස නැවතුණා. කිසිම ගහක් කොළක් හෙළවෙන්නේ නෑ! හරියට මුළු ලෝකෙම නැවතුණා වගේ. ඇයි ඒ...? මම ජනෙල් පියන ළඟින් ඉවත් නොවී බලාගෙනම හිටියා.හෝ......ඈතින් මුහුද අඬනවා වගේ සද්දයක්. රිදීපාට එකපාරටම මැකිලා ගියා. අළු පාටින් මුළු ලෝකෙම වහගත්තා. එහා ඉවුරේ ගස්වල කරටි නැවුණා. වෙල් යායම එකම රැළි මාලාවක් වගේ වුණා. කූ®ඩු සොයාගෙන යන කුරුල්ලො පැත්තකට ඇදිලා ගියා.ඩහ්.. ඩහ්.. ඩොහ්..එහා ජනේලේ පියන් එකට එක වැදුණා. වේගෙන් ආපු හුළඟ වේලිච්ච කොළ දෙක තුනක් කාමරේ ඇතුළට වීසි කළා.අක්කෙ අක්කෙ අර බලන්නකෝ වැස්සක් නොවැ එන්නේ... හුළං තදයි විදුලිය ද කොටයි හෙණ හඬ පැතිරෙයි මහ වළාකුලක් නොවැ එන්නේ.පොද වැස්සේ වගේම මහ වැස්සෙත් ලස්සනක් තියෙනවා.ඩ්රාං ... ගුඩු ගුඩු ගුඩු.....ඒ සද්දෙට උරහිස් ඇකිලුණා. එක පාරටම අහස නිල්පාටින් ඉරිතැලුවා.මහ වැස්සක පෙර නිමිති පෙනෙන නිසා කවුළුව අතරින් හිරිකඩ එන්න කලින්ම ජනේලය වහලා දැම්මා. වීදුරුව පසාරු කරන්න තරම් වේගයෙන් වතුර බින්දු පොළොවට පාත් වුණා. මිදුලේ වතුර පාර දැක්කම මතක් වෙන්නේ කඩදාසි බෝට්ටු හදලා පා කරපු හැටි.වැස්ස... මොර සූරන වැස්ස.දින තුනක් බලාගෙන හිටියා. ඒත් නතර වෙන පාටක් නෑ! කොහෙන් අහසට උරාගත්ත ජල කඳක් ද මේ හැලෙන්නේ?පොතේ හැටියට නම් අවුරුද්දකට ලෝකෙ වටේම මුහුදු ජලය ඝන කිලෝ මීටර් ලක්ෂ පහක් විතර වාෂ්ප වෙනවලු. ඒත් ඒකෙන් සීයට අනූවක්ම ආපසු වැටෙන්නේ මුහුදටමයි. කොහොම වුණත් ඉතිරි ටික වැටුණාම පොළොවෙන් වාෂ්ප වෙන තරමට වඩා නම් වැස්සක් පොළොවට වැටෙනවා. අපේ රටේ ඉතිං යල මහ දෙකන්නෙටයි, අකුණු වැහි කාලෙටයි බෙංගාල බොක්කේ අවපාතෙටයි වැස්ස ආවාම වහින්නේ නැති දවසක් නැහැ වගේ.අර්‍ත¡ථකතාවල හැටියට මේ වගේ විපරීත වැහි ඇති වෙන්නේ දෙවියෝ කෝප වුණාමලු. ඒ කතාවලට අනුව වලාහක කායික දෙවිවරු පස්වැදෑරුම් වෙනවා. සීත වලාහක, උණ්හ වලාහක, අබ්භ වලාහක, වාත වලාහක, වස්ස වලාහක තමයි ඒ නම්. ඒත් වස්සාන, හේමන්ත සෘතු ඇති වෙන්නේ සෘතු ශක්තිය අනුව ස්වාභාවිකව මිස දෙවියන්ගේ උදහසක් නිසා නොවයිලු. ඒත් උෂ්ණ කාලයේ අධික උෂ්ණයත් සීත කාලයේ උෂ්ණයකුත් ඇති වෙනවා නම් හරි ස්වාභාවික සෘතු ශක්තියෙන් ඇතිවන වළාකුළු අතර අස්වාභාවික වලාකුළු ඇතිවෙනවා නම්, එහෙමත් නැත්නම් සත් සතියක් සඳ හිරු වසාගෙන එකම අන්ධකාරයක් ඇති වෙනවා නම් ඒ දේවානුභාවයක් හැටියට සලකන බව අර්‍ත¡ථකතාවල කියනවා.ලියලා තියෙන විදිහටම කියනවා නම් “ඒ ඒ සෘතුවලට නියමිත සේ උතුරු දිගින් හමන උත්තර වාතය – දකුණු දිගින් හමන දක්ඛිණ වාතය ස්වාභාවිකය. උතුසමුට්ඨානිකය මහ ගස් කඳින් පැලී කැඩී වැටෙන තරම් මහා වාතය ද වෙනත් අස්වාභාවික අකාල වාත ද දේවතානුභාවයන් වේ. වස්සානයේ වැස්ස ද, සෘතු ශක්තියෙන් ලැබෙන්නකි. වස්සානයේ වුව අස්වාභාවික මහා වැස්ස ද චිත්ත වෙසාඛ හෙවත් අප්‍රේල්, මැයි වැස්ස ද දේවතානුභාවයෙන් සිදුවේ.”වස්ස වලාහක දෙවිකෙනෙක් වැඩ වසන බව කියන්නත් කතා පුවත් ඕන තරම් තිබෙනවා. ඒ බොහෝ දෙනාට හිමාල කඳු වැටිය ආශ්‍රිතව ගෙතුණු කතා තමයි තිබෙන්නේ. වැස්ස වලාහක දිව්‍ය පුත්‍රයෙක් හිමාල කූටයේ වැඩ වසන භික්ෂූන් වහන්සේ නමක් වෙත එළඹිලා තමන් වැස්ස වලාහක දිව්‍ය පුත්‍රයා බව කීවාලු. තෙරණුවන්ට ඔහු වැසි වස්සන සැටි බැලීමේ කැමැත්තක් ඇති වුණාලු. ඒ නිසා විමසුවාලු වැසි වළාවක් හෝ මේඝ ගර්ජනාවක් නැතිව වසින්නේ කොහාමද කියලා. එවිට දිව්‍ය පුත්‍රයා කීවාලු වහන්ස මා සිතන විටම වසිනවා. ඒ නිසා නොතෙමී පන්සලට වඩින්න කියා. තෙරණුවෝ ද පාද දෝවනය කර පන්සලට පිවිසෙද්දී දිව්‍ය පුත්‍රයා අත ඔසවා ගීයක් ගැයුවාලු. හාත්පස යොදුන් තුනක් දක්වා මහ වැසි ඇති වුණාලු. තෙරණුවන් පන්සලට පිවිසුණේ අඩක් තෙමීලු.ඒ කතාවටම ගැලපෙන කාරණයක් උත්තර භාරතීය සංගීතයේත් තිබෙනවා. මේඝ මල්හාර් රාගය නිවැරැදිව ගායනා කරලා නියං කාලවල වුණත් වැසි ලබාගන්න පුළුවන්ලු . ඉතින් දිව්‍ය පුත්‍රයා ගායනා කළේත් ඒ රාගයම ද කියන්නත් බෑ.ඒ කොහොම වුණත් වැස්ස වහින්නේ වැස්ස වලාහක දෙවියන්ගේ බලයෙන් පමණක් නෙවෙයි කියලා ත්‍රිපිටකයේ ම කියනවා. වැසි වහින්න හේතු අටක් තිබෙනවාලු. නාගානුභාවය, සුපණ්ණානුභාවය, දේවතානුභාවය, සච්චකිරියානුභාවය, උතුසමුට්ඨානය, මාරාවත්තනය, ඉද්ධි බලය හා ලෝක විනාශකර මහා මේඝය ඒවාලු.ස්රාස් දඩීං....අපි ගල්ගැහුණා. සද්දෙට බයවුණු ගෙදර කුක්කා නිනව් නැතිව දුවලා ඇඳක් යට හැංගුණා. ගමේ ගොඩේ නම් කතාවට කියන්නේ ගොරවන තරමට වහින්නේ නෑ කියලා. ඒත් ඒ කතා මේ වතාවට ගැලපෙන්නේ නෑ.වෙල උතුරලා, ගොයම යටවෙලා, පාර ඇළ පාරක් වෙලා, අහල පහල ගෙවල්වලට වතුර දාලා. මිදුල වැවක් වෙලා, අඹ ගහ යට බංකුව පේන්නවත් නෑ.දෙහි මණ්ඩියට හිඟා කෑවත් පායන එක හොඳයි කියලා නරියා කිව්වලු. ඒත් වැස්සේ දවස් කීයද? මේ තරම් වැස්සක්?මිනිස්සු ප්‍රශ්න දිහා බලන්නේ තම තමන්ගේ මට්ටම්වලින් අපි හිතුවේ අපට තමයි ලොකුම හානිය වුණේ කියලා.වැස්ස තුරල් කළා. රටේ ලෝකේ වෙන්නේ මොනවද? ඇහැ ඇරලා බලන්න වුණේ අපේ ප්‍රශ්නෙ ටිකක් විසඳුණාට පස්සේ.දෙවියනේ!.... ඇයි මෙහෙම වෙන්නේ?බලන බලන හැම පැත්තක්ම වතුරට යටවෙලා. වැව් අමුණු වාං දානවා. ඒක වෙනදට නම් හරිම සතුටක්. ඒත් අද.... මිනිස්සු දහස් ගණන් අනාථ කඳවුරුවලට රොක්වෙලා. වගා පාළුවෙලා. ඒ අයට හේමන්තික, ගිම්හානික, වස්සික ප්‍රාසාද තියා උන්හිටි තැන්වත් නෑ. කන්නේ කවුරුහරි දෙන දෙයක්. තමන්ගේ වාහන වතුරට යටවෙලා. එකපාරට දුප්පත් වෙලා.ඒත් මනුස්සකම කියන්නේ මහ පුදුම දෙයක්. තමන්ගේ දරුවන් වගේම බලු පැටවුන්, හරක් පැටවුන්, කුකුළු පැටවුන් වගේ තමන් ළඟ වැටිලා හිටිය සත්තු ගංවතුරෙන් බේරගන්න වඩාගෙන ආපු අයත් ඉන්නවා.ඒ මිනිස්සු, මිනිස්සු එක්ක හිටිය සත්තු..ඒත් අනිත් සත්තු. ඒ අයට යන්න තැනක් නැහැ. කියන්න කෙනෙක් නැහැ. ඒකයි අලි පැටියා ගහක් උඩ හිරවෙලා මැරුණේ.අපේ රටේ විතරක් නෙවෙයි ලෝකෙ පුරාම වැස්ස ව්‍යසනයක් වෙලා. සමහරු බයවෙලා. ලෝක විනාසේ අතළඟයි කියලා.මම තෙමිච්ච පොත් එකින් එක සීරුවෙන් තැබුවා. ඒ අතර පරණ තෙස්තමේන්තුවකුත් තියෙනවා. නිකමට පෙරළුවා.වරක් දෙවියන්ට ඕන වුණාලු වැරැදි වැඩ කරන මිනිසුන්ට දඬුවම් කරන්න. ඒ අතරේ නෝවා කියලා යහපත් පවුලකුත් හිටියලු. දෙවියන් වහන්සේ නෝවාට දැන්වූවාලු විශාල ජල ගැල්මක් එනවා ලොකු නැවක් හදාගෙන තමන්ට හැකිතරම් සතුන් පක්ෂීන් එක වර්ගෙකින් ජෝඩුව බැගින් ඒ නැවේ තියාගන්න කියලා. මහා ජලගැල්ම ආවාලු. වැරදි කරපු අය විනාශ වුණාලු. නෝවාත් නෝවාගේ නැවේ සිටි සතුනුත් බේරුණාලු. ඉතින් මේ වගේ ගංවතුර එද්දි ලෝක විනාශයක් කියලා හිතන්න තරම් බියක් එන්නේ මිනිස්සු වැරැදි කරන බව දන්න නිසා වෙන්නත් ඇති.ත්‍රිපිටකයේ කියන විදිහට අකුශල මූලයන් උත්සන්න වුණාම ලෝක විනාශ වෙනවා. රාගය දැඩිසේ උත්සන්න වුණාම අග්නියෙන්, ද්වේශය දැඩිසේ උත්සන්න වුණාම ජලයෙන්, මෝහය දැඩි සේ උත්සන්න වුණාම වාතයෙන් ලෝක විනාශය වෙනවලු.සමහර විට දිගින් දිගටම සුනාමියෙන් ගංවතුරෙන් වැස්සෙන් බැට කද්දි කෙනකුට හිතෙන්න බැරි නැහැ අපි මේ ඉන්නේ ජලයෙන් විනාශවන කල්පයේ ද කියලා. ඒත් එහෙම විනාශ වෙන්න නම් කල්ප විනාශක මහා මේඝය නැඟී ඊට පස්සේ කහරෝදක මහා මේඝය නැඟෙන්නත් ඕනේ. එයින් පෘථිවි පර්වත දිය වී යන්නත් ඕනේ. සියලු සංස්කාරක ජාතය දියවෙලා වහාම අවසන් වෙන්නත් ඕනේ. ඉන්පස්සේ ජලය අතුරුදන් වෙලා යට අවකාශයත් උඩ අවකාශයත් මහා අන්ධකාරයකින් ගිලෙන්නත් ඕනේ කියලා පැහැදිලිවම කියා තිබෙනවා. අනෙක තාම කල්පයක් ගතවෙලා නැති නිසා ඒ වගේ විනාශයකට තව කල් තිබෙනවා.මහා ශබ්දයක්. විදුලිය විසන්ධි වුණා. අකුණක් වෙන්නැති.ඉස්සර වගේ නෙවෙයි. දැන් හැමදාමත් අව්වට වැස්සට බයේ ඉන්න වෙලා. සොබා දහම ජයගන්න ගිය එකේ ප්‍රතිඵලය. පරිසරය ජයගන්නවා කියන්නේ එහෙමද? නැත්නම් දේවෝ වස්සතු කාලේන කියලා කලට වෙලාවට නිසි පරිදි වැසි ලැබිලා අස්වැන්න ලැබිලා බිය සැක නැතුව ඉන්න එකද?යෝධ ඇළ, සීගිරිය කරපු අපේ යෝධයන්ට කඳුකරය සමතලා කරන්න බැරිකමක් තිබුණේ නැහැ. ඒත් ඒ පරිසර පද්ධති රැක ගත්තේ රටේ ජලපෝෂක ප්‍රදේශය මොනවාද කියලා පැරැන්නෝ දැනගෙන හිටිය නිසා.දීර්ඝ ශිෂ්ටාචාරයක් තියෙන අපේ මුතුන් මිත්තන් පරිසරය ජයගත්තේ පරිසරය රකින ගමන්. ඒත් කඳුබෑවුම් සුද්ද කරලා තේ කොපි වගා කළාට පස්සේ අපිටත් හිතන්න පුරුදු කළා අපි සොබා දහම දිනුවා කියලා. අපිට වඩා වේගයෙන් ඒ ගමන ගිය අයගේ වැරැදිවලට අද ඒගොල්ලොත් විඳවනවා. අපිත් විඳවනවා.වැස්ස ... අනෝරා වැස්ස.මම ජනේලය ළඟට ගියා. වැස්ස ඇරෙන්න මුකුත් පේන්නේ නෑ. ඒ කියන්නේ තවත් වැව් වාං දමයි. තවත් කෙත්වතු පාලු වෙයි. තවත් මිනිසුන්ට උන්හිටි තැන් නැති වෙයි.තවත් අහිංසක සත්තු අතරමං වෙයි. මතක් වෙනකොට ඇස් දෙක මේ අහසටත් වඩා බරයි වගේ. මේ වැහි බින්දු එක්ක අපේ ජීවිතේ කොයිතරම් මතකයන් දියවෙලා යයිද?ජනෙල් පලු අතරින් රිදීපාට වැස්ස දිහා බලන්න. අපි සොබා දහම ජය ගත්තද?අරුණි මුතුමලීකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>06</day>
    </date>
    <link>http://www.silumina.lk/2011/02/06/_art.asp?fn=af11020611</link>
    <topic>නිදහස අර්ථවත් ද ?</topic>
    <author>සුභාෂිණි ජයරත්න අරුණි මුතුමලී</author>
    <content>ශ්‍රී ලංකා නිදහස් පක්ෂයේ මහ ලේකම්, සෞඛ්‍ය අමාත්‍ය මෛත්‍රිපාල සිරිසේනනිදහස කියන්නේ හුදෙක් සංකල්පයක් පමණක් ම නෙවෙයි. එය ඉතා විශේෂ, විශිෂ්ට ජීවිත අත්දැකීමක්. නිදහස කියන දේ මානවයා අත්විඳින්නේ, භුක්ති විඳින්නේ අඛණ්ඩ අරගලයක ප්‍රතිඵලයක් හැටියටයි. අපි අද භුක්ති විඳිනා නිදහස අපේ ශ්‍රේෂ්ඨ අභීත, අතීත මුතුන් මිත්තන් වගේ ම පරම්පරා ගණනක් සිදු කළ අප්‍රමාණ කැප කිරීම් සමුදායක ප්‍රතිඵලයක්. ඒ නිසා අපේ ජාතික නිදහස සමරද්දී එය දිනාදීමට වෙහෙසුණු අතීත අදීන ලංකා පුතුන් වෙනුවෙන් අපේ වන්දනීය උත්තමාචාරය පළ කර සිටින්න අමතක නොකළ යුතුයි.”“අතීත පරපුර දිනා දුන් ඒ නිදහස අර්ථවත්කළ යුත්තේත් තහවුරු කර පවත්වාගෙන යා යුත්තේත් ඒ පරපුරේ වර්තමාන හිමිකරුවන් වන අප විසිනුයි. ඒ සඳහා අප කළ යුතු ම දෙයක් වන්නේ ඒ වෙනුවෙන් අප විසින් ඉටු කළ යුතු යුතුකම් වගකීම් කිසි විටකත් අපේ සිත්වලින් බැහැර නොකොට නැවත සිහිපත් කරමින් කටයුතු කිරීමයි.ලැබූ නිදහස අර්ථවත් කිරීමටත් එය තහවුරු කිරීමටත් අප කළ යුත්තේ දිනූ නිදහස ගැන උදම් අනමින් සිටීම නොවේ. එය උදානයක් ලෙස කල්පනා කරමින් නව සිතිවිලි ක්‍රියාත්මක කිරීමයි.”“අප අපේ මවුබිමට, එහි නිදහසට එරෙහිවූ දෘශ්‍යමාන සතුරා සමඟ සටන් කර ජය ගත්තා. එමෙන් නව යුගයක් ඇරැඹුණා. අලුතින් නිදහස සමස්ත ජනතාවටම ජාති ආගම් කුල පක්ෂ පාට භේදයකින් තොරව විඳීමට අවස්ථාව ලැබුණා. දැන් සටන ඇත්තේ අදෘශ්‍යමාන සතුරකු සමඟයි. දැන් අපට ඇති අභියෝගය ඒ අදෘශ්‍යමාන සතුරා පරාජය කරන්නේ කෙසේද යන්න තීරණය කිරීමයි. ඒ සතුරා පරාජය කිරීමෙන් අපට ලබාගත හැකි ආර්ථික, දේශපාලන, සංස්කෘතික හා අධ්‍යාත්මික නිදහස ලබා ගැනීමයි. ඒ නිදහස දිනා ගැනීම සඳහා දේශපාලනඥයන් පක්ෂ පාට භේද දුරැලා දේශමාමක විය යුතුයි. චින්තකයින් තමන්ගේ සුබවාදී මතවාද ජනතාවට ඉදිරිපත් කර ජන මනසේ නිදිගැට හැරලිය යුතුයි. කවියන්, ලේඛකයන් තමන්ගේ පන්හිඳට පණ දී තම නිර්මාණ ඔස්සේ ජනතාව දිරි ගැන්විය යුතුයි. එමගින් නැගී සිටීමට ජනතාව යුහුසුළු විය යුතුයි.”ඉන්දියානු නිදහස් සටනේ හදවත ලෙස සැලකෙන මහත්මා ගාන්ධිතුමා වරක් ප්‍රකාශ කළේ “මිනිසා ඔහුගේ සිතිවිලිවල ප්‍රතිඵලයකි” කියලයි. ඒ අනුව බැලුවාම ශ්‍රී ලාංකික අප නිදහස් පුරවැසියන් වන්නේ නිදහස් සිතිවිලිවලින් යුතු වූ විටයි. නිදහස් සිතිවිලි සිත් තුළ වපුරාගත් විට අපටත් පුළුවන් අලුත් අලුත් දේ තනන ආශ්චර්යවත් ජාතියක් බවට පත්වන්න. එසේ කටයුතු කළේ නැත්නම් අපට සිදුවන්නේ “හිඟාකෑම බැරි වූ තැන ලගී ගයා මර ගී” යනුවෙන් කුමාරතුංග මුණිදාසයන් කී අවදානමට මුහුණදීමටයි.”“ඒ නිසා අප අද අත්විඳීන අභිමානවත් නිදහස අපේ අනාගත පරපුරට අත් විඳින්නට ඉඩ ලබාදිය යුතු යි. අපේ ප්‍රෞඩ විශිෂ්ට ඉතිහාසයේ කතන්දරය නව මානයකින් දකින්නට අනාගත පරපුරට ඉඩදිය යුතුයි. වෙන කවදාටත් වඩා අපට මේ ලැබී ඇති නිදහස වටින්නේ අදීන නායකයකු අපේ ජාතිය ඉදිරියේ සිටගෙන පෙරමුණ ගෙන ඇති මේ මොහොතේ නිදහසේ උදාන ගීය ගයමින් ධෛර්යය සම්පන්නව නොනැවතී පෙරට යා යුතුයි. එවිටයි අපේ නිදහස අර්ථවත් වන්නේ.”නව වාමාංශික පෙරමුණේ නායක, ජාතික භාෂා සහ සමාජ ඒකාබද්ධතා අමාත්‍ය වාසුදේව නානායක්කාරජාතික නිදහස ජය ගැනීම තවත් පරිපූර්ණව, අර්ථවත්ව සිදුවිය යුතුයි යන්න අපගේ විශ්වාසයයි. එම ක්‍රියාවලිය ඉතාම වැදගත් සන්ධිස්ථාන පසු කරමින් ඉතිහාසය පුරා පැමිණියා. 1953 මහා හර්තාලය අධිරාජ්‍ය වාදයට ගැති පාලනයට එරෙහිව නැගී සිටීමක්. එයින් ගලා ආ මතය, 1956 මහා ජනතා දේශපාලන හැඟීම්වල ප්‍රකාශයක්, අභිලාශයන් ප්‍රකාශ කිරීමක් දක්වා යොමු වුණා. 1977 දක්වා එය ගලා ආවේ 72 අපේම කියා ව්‍යවස්ථාවක් තනමින්.” “කෙසේ වුවත් 1956 කඩ ඉමේ දී තමයි අධිරාජ්‍යවාදී පාලන බලපෑම්වලින් අපේ ජනතාව නිදහස් වුණේ. නමුත් 1977 ව්‍යවස්ථාවත් සමඟ ඒ ගලා ඒම සම්පූර්ණයෙන් විනාශ වී ප්‍රජාතන්ත්‍ර විරෝධී, ජාතික නිදහසේ හරයට විරුද්ධ මතයක් මතු වී ඒ ගලා ඒම කටු ගෑවී ගියා.ආයෙත් ඒ පසුබෑම සමනය වී නිදහස් ක්‍රියාදාමය ආරම්භ වී ඉදිරියට ආවේ 2005 න් පසු මහින්ද චින්තනයට අනුව ව්‍යවස්ථාව හා නීති දාමයන්වල සැබෑ පරිවර්තනයක් මෙන් ම දේශපාලන පරිවර්තනවල මූලික වැරදි ඉවත් කිරීමට කටයුතු කළ පසුවයි. දැන් සංවර්ධන ක්‍රියාදාමය අත්වැල් බැඳගෙන සමාජ සාධාරණත්වය බිහිවන්නත් නිදහසේ අර්ථවත් බව ඇති වන්නත් පටන්ගෙන තිබෙනවා.”ආණ්ඩුවක අරමුණ වන්නේ සමාජ සාධාරණත්වයයි. එක්සත් ජාතික පක්ෂය නොකළෙත් එයයි. මොකද ඔවුන් බැලුවේ ආර්ථික ප්‍රසාරණය පමණයි. නමුත් විවිධ ලෙස පුළුල් හා නවීනත්වය විහිදෙන අයුරින් රාජ්‍ය මැදිහත්වීමෙන් කරන ආයෝජනය ඔස්සේ සාධාරණත්වය හැකි පමණින් සමස්ත ජනතාවට ලබාදීමට මේ රජය කටයුතු කරනවා.”“අභාවයට ගිය රාජ්‍ය දේපළ නවීකරණය, කෘෂිකර්ම නවෝදය හා ධීවර, සත්ත්ව පාලන ක්ෂේත්‍රවල ඉදිරි පිම්ම, ස්වයං රැකියා සුළු , මධ්‍ය ව්‍යාපාර නවීකරණය සඳහා ආධාරක වැඩපිළිවෙළ රාජ්‍ය මැදිහත් වීමෙන් කිරීම, ගෙවතු දස ලක්ෂයක් අපි වවමු - රට නගමු වැඩසටහන යටතේ ක්‍රියාත්මක කිරීම, කෘෂිකර්මය මගින් පරිභෝජනයට උවමනා දේට අමතරව අතිරික්තයක් ඇති කර එහි ප්‍රතිලාභ ජනතාවට ලබාදීම, අමුද්‍රව්‍ය ආනයනය කිරීමට වඩා ඵලදායි ලෙස කර්මාන්ත ඇති කර එකතු කළ අගයක් සමඟ ඒවා සැපයීමෙන් අපේ නිෂ්පාදන ක්‍රියාවලිය වැඩිදියුණු කිරීම ආදී ක්‍රම මගින් සාමාන්‍ය ආර්ථික වර්ධනයක් හෝ ප්‍රසාරණයක් වෙනුවට තිරස් ප්‍රසාරණයක් ඇති කිරීමෙන් මේ සියලු දේවල ප්‍රතිලාභ ජනතාවට ලබාදීමට කටයුතු කරමින් සිටිනවා.”“දේශපාලන නිදහස හා ආර්ථික ස්ථාවරත්වය ආදී වශයෙන් නිදහස බෙදී යද්දී අධිරාජ්‍යවාදී බලපෑමට නතු නොවී, නොවැළැක්විය හැකි ලෝක තත්ත්ව යටතේ විදේශීය ගනුදෙනු ආදිය පවා රටේ ප්‍රතිපත්තිවලට බලපෑමක් ඇති නොවන පරිදි සකස් කරගනිමින් ජනතාවගේ ප්‍රජාතන්ත්‍රවාදී අයිතිය රැකීමට මේ රජය කටයුතු කරනවා.මේ අයුරින් මහින්ද චින්තනය අනුව රජය අර්ථවත් නිදහසක් කරා ගමන් අරඹා ඇති බවයි පෙනෙන්නේ.”එක්සත් ජාතික පක්ෂයේ මහ ලේකම්, පාර්ලිමේන්තු මන්ත්‍රී තිස්ස අත්තනායකඅපට 1948 ලැබුණු දේශපාලන නිදහස අර්ථවත් කරන්න නම් ආර්ථික හා සමාජමය නිදහසත් අවශ්‍ය වනවා. පසුගිය කාලේ රට කරවු ආණ්ඩු මේ සඳහා විවිධ උත්සාහයන් ගත්තා. ඒ අතර අභියෝග ගණනාවකුත් තිබුණා. ත්‍රස්තවාදය නිසා ජීවත්වීමේ නිදහස ඊට සමගාමීව කතා කිරීමේ, අදහස් ප්‍රකාශ කිරීමේ අයිතිය සීමා වුණා. ත්‍රස්තවාදය පරාජය කිරීමත් සමඟ බැලු බැල්මට ජීවත්වීමට හැකි දේශපාලන වශයෙන් නිදහස ලැබුණු බව පෙනුණත්, ආර්ථික හා තොරතුරු ලබා ගැනීමේ, අදහස් ප්‍රකාශ කිරීමේ කරුණුවලදී අභියෝගවලට මුහුණ දෙන්න වුණා. උදාහරණයක් ලෙස මාධ්‍යවලට එල්ල වූ ඇතැම් තර්ජන පූර්ණ නිදහසට බාධාවක්.”“ආර්ථිකය යනු දේශපාලන ප්‍රශ්නයක් පමණක් නොවේ. ඒ නිසා ආර්ථික නිදහස විධිමත් වැඩපිළිවෙළක් අනුව ගමන් කළ යුතුයි කියා අප විශ්වාස කරනවා. එමඟින් බලාපොරොත්තු වන්නේ කාටත් සරිලන ගැලපෙන ආර්ථිකයක් ඇති කිරීමයි. මේ කරුණු දෙස බැලුවාම 48 දිනු නිදහස සම්පූර්ණයෙන්ම සනාථ වී නැහැ කියායි අප සිතන්නේ. ත්‍රස්තවාදය පරාජය කිරීමෙන් විශාල පීඩනයකින් රටත්, ජනතාවත් මුදවා ගැනීමට හැකිවීම පිළිබඳව අප බොහෝ සතුටුයි. නමුත් බාධා ඉවත් කරන්න නම් දේශපාලනයට අමතර බලපෑම් ඉවත් කළ යුතුයි. හැම බලපෑමක්ම සිදු වන්නේ ආණ්ඩුවෙන්ම යැයි කියන්නෙ නෑ.”ඒත් තමන්ගේ බලය දේශපාලන උවමනා ආදිය මත කෙරෙන විවිධ බලපෑම් ඉවත් කරන්න පාලක පක්ෂය මූලික වගකීමකින් මැදිහත් විය යුතුයි. දෙවැන්න ස්වාභාවික විපත්, අන්තර්ජාතික බලපෑම් ආදියට බැන බැන ඉන්නේ නැතිව නිසි කළමනාකරණයකට රට ගෙන යා යුතුයි. විවිධ කාල හා අවශ්‍යතා අනුව බඩු මුට්ටුවල වෙනස්වීම්, ආහාර අවශ්‍යතා, ආනයන අපනයන කාර්යයන් ආදිය ආහාර කමිටු වැනි ආයතන පිහිටුවා කළමනාකරණය කළ යුතුයි. ජනතාවගේ ආදායම් මාර්ග තහවුරු කළ යුතුයි. උදාහරණයක් ලෙස මහවැලි ව්‍යාපෘතියේදී අප යන්ත්‍ර සූත්‍ර වෙනුවට හැකිතාක් මිනිස් ශ්‍රමය යොදා රටෙන් පිටට ඇදෙන මුදල් ප්‍රමාණය අවම කරන්නත් ජනතාව අතර ආදායම් බෙදි යාමටත් කටයුතු කළා.“ඒ වගේ හම්බන්තො වරාය, නොරොච්චෝලේ විදුලි බලාගාරය වැනි ව්‍යාපෘතිවලට අප විරුද්ධ වනවා නොවෙයි. ඒත් ඒ සඳහා යොදන මුදල අප රට තුළම බෙදී යන අයුරින් කටයුතු කරන්න කියන එකයි අපේ මතය වන්නේ. ආණ්ඩුවක් පිහිටුවන්නේම ජනතාවට සේවය කරන්නයි. එය ආණ්ඩුවේ වගකීමයි. ඉතින් ඒ වගකීම හරි ආකාරව සිදු කරමින් සුබවාදීව ජනතා සේවයට කැපවී ජනතාවට අයිති නිදහස හා සංවර්ධනය අර්ථවත් කරන්න කටයුතු කරනවානම් අප ඒ සඳහා සහයෝගය ලබා දෙනවා.ජාතික උරුමයන් පිළිබඳ අමාත්‍ය ආචාර්ය ජගත් බාලසූරියමේ රටේ ඈත අතීතයේ සිට නිදහස් සටන් සඳහා නායකත්වය දුන් දේශපේ‍්‍රමින් පිළිබඳ මහාවංශයේත් චූල වංශයේත් දකින්න පුළුවන්. පශ්චාත් නූතන යුගයේ අධිරාජ්‍යවාදීන් යටතේ පවා වැදගත් සටන් සිදු වුණා. ඒ බොහෝ අවස්ථාවල නිදහසේ පදනම වැටුණේ ආගමික මුහුණුවරක් ද සමඟයි. එය අප රටේ පමණක් නොවේ ආසියාතික බොහෝ රටවල ඇති වූ තත්ත්වයක්.”“කොහොම වුණත් නිදහස පිළිබඳ නිර්වචනය කරන්න විවිධ අය විවිධ ක්‍රම, සංකල්ප යොදා ගන්නවා. නමුත් ඒ සියල්ලකින්ම සර්ව සාධාරණව නිදහස මෙය යැයි අර්ථ දක්වන්න පුළුවන් ද යන්න සැක සහිතයි. ඇමෙරිකානු දේශපාලනඥයකු ප්‍රකාශ කළේ නිදහස කිසිසේත් බෙදිය නොහැකියි. ඉන් අපට සහනයක් හා වින්දනයක් ලැබීමට අප ඒ සඳහා සටන් කළ යුතුයි. එමෙන්ම එය සියලු දෙනාටම ලබා දීමට උත්සුක විය යුතුයි. ධනවත් දුගී හෝ එකඟ වන නොවන හෝ ජාතිය වර්ගය සමේ පාට එහිදී නොවැදගත් ය” යනුවෙනුයි.ප්‍රංස විප්ලවයෙන් පසු නිදහසට එක් වූ මානයන් වන්නේ සමානාත්මතාව හා සහෝදරත්වයයි. කෙසේ වුවත් ප්‍රජාතන්ත්‍රවාදී නිදහස මෙන්ම ඇසුරු කිරීම, තොරතුරු දැනගැනීම ආගමික, කතා කිරීමේ හා මාධ්‍ය නිදහස ආදි වු සාම්ප්‍රදායික නිදහසත් දේශපාලන නිදහස මෙන්ම ආර්ථික නිදහස යන සියලු දේ නිදහසට අයත්. මින් එකක් පමණක් ලැබීමෙන් නිදහස පූර්ණව අර්ථවත් කරන්න බැහැ.”“ඉන්දියාවේ ඇතිවූ නිදහස් සටනේදී වගේ අපේ රටේ ලේ හොල්ලන තත්ත්වයක් උද්ගත වුණේ නැහැ. සමහරවිට අනගාරික ධර්මපාල තුමා වැන්නවුන් තවත් කලක් සිටියානම් මේ තත්ත්වය තවත් වෙනස් මුහුණුවරක් ගන්න තිබුණා. කොහොම වුණත් කතාවක් තිබෙනවා නිදහස ගැන කියන්න ලේසියි, අර්ථ ගන්වන්න අමාරුයි කියා. ඒ හැම දේම අතර අපේ රටේ පැවතුණු සිවිල් ආරවුල සමඟ නිදහස කෙතෙක් දුරට ඇගැයීමට ලක් වුණා ද? ඊළාම් සටන තිබූ ප්‍රදේශවල නිදහසක් තිබුණා ද? ඒ දරුවන් බලෙන් ගෙන ගියා නම්, මුදල් කොල්ල කෑවා නම් ඒ සමඟ තිබු නිදහස කුමක් ද?”ජනාධිපතිතුමා ඒ ප්‍රශ්නය විසඳුවා. දැන් ඔවුන්ට නිදහස තිබෙනවා. 48 දී ලැබූ නිදහස යුද්දෙන් පසු අලුතින් අර්ථවත් වුණා. මූලික වශයෙන් මේ තත්ත්වය සමඟ චින්තකයන් ඉදිරිපත් කළ නිදහසේ සංකල්ප ද තිබිය යුතුයි. දෙවනුව අපට මූලික වශයෙන් දරිද්‍රතාවයක් තිබේ නම් එයින් ඈත් වීමට කළ යුත්තේ කුමක් ද යන්න තෝරා බේරා ගත යුතුයි. අපට තිබෙන අභියෝගය දේශපාලන වශයෙන් ලබාගත් නිදහස සුරකින අතරම ශීඝ්‍ර සංවර්ධනයක් කර ආර්ථික සහනයක් ලබා ගැනීමයි. මහින්ද චින්තනය ඒ සඳහා යෝජනා කර ඇත්තේ ආර්ථික සංග්‍රාමය දිනීමෙන් ඒක පුද්ගල ආදායම වැඩි කිරීම වැනි කරුණුයි.”“මෙමඟින් බලාපොරොත්තු වන්නේ සෞභාග්‍යමත් ආශ්චර්යවත් රටක් වෙත යාම සඳහා ජාතික ආදායම් යම් විසමතාවන් පවතිද්දී වුව දැනට වඩා සාධාරණව පවතින තත්ත්වයක් ඇති කිරීමයි. ජපානය වැනි රටවල් දියුණු වුණේ ධන කුවේරයාගේ සිට අන්ත දිළින්දා දක්වා ආර්ථික තල තිබුණත් ඒ පහළම මට්ටම පවා යම් සමෘද්ධිමත් තත්ත්වයකට ළඟා කර ගැනීමට අවශ්‍ය පසුබිම සැකසු නිසයි. අද සිංගප්පූරුව, මැලේසියාව වැනි රටවල් ද ආර්ථිකය ඉහළ මට්ටමකට ගෙන ආවේ විවිධ ක්‍රමෝපායයන් යොදා ගැනීමෙන්.”“අපේ නිදහස අර්ථවත් කරන්න නම් අප ඉලක්ක කරගත යුත්තේ සිවිල් නිදහස ආදි වූ සාම්ප්‍රදායික කරුණු ආරක්ෂා කරන අතරම ආර්ථික නිදහසේ සංග්‍රාමය ද ජය ගැනීමයි. ඒ සමඟම යළිත් වරක් රටේ කිසිම ප්‍රදේශයක කිසිම ආකාරයක නිදහස නැති කිරීමේ තත්ත්වයක් ඇති නොවන පරිදි මානසික, බුද්ධිමය හා භෞතික වශයෙන් නැගී සිටින රටක් බවට පත් වීම ද අත්‍යවශ්‍යයි.”සුභාෂිණි ජයරත්න අරුණි මුතුමලීකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>06</day>
    </date>
    <link>http://www.silumina.lk/2011/02/06/_art.asp?fn=as1102061</link>
    <topic>කුරුලු ගී සුන්දර ද මෙතරම්...</topic>
    <author>සුමුදු චතුරාණී ජයවර්ධන</author>
    <content>කුරුලු ගී සුන්දර ද මෙතරම්...එකිනෙකා හා වෙළෙමින් සුවිසල් ව අහසට නැගුණු තුරුලතා හිරු රැස් පරදන්නට සාර්ථක වෙහෙසක් දරයි. අවැසි පමණට මහ පොළොව මතට හිරු රශ්මිය පෙරා දෙමින් පොළෝ තලය පුරා අපූරු වියමනක් තනන්නට මේ තුරුලතාවෝ සමත් වෙති. හලාවත නගරය දැඩි හිරු රැසින් ගිනියම් වෙද්දී එහි සිට වැඩි ඈතක නොසිටි අපි සිහිලැල් පිරිසුදු වාතයෙන් ළය පුරවා ගනිමින් ජීවියෙන් පිරී සිටියෙමු.හාත්පස පිහිටි සුවිසල් වැව් පිස හමා එන මඳ නලත්, ඒ හා මුසු වෙමින් පරිසරය කන්කලු කරනා කුරුලු කූජනයත් හද සුවපත් කරයි. නේක වර්ණිත සමනලුනුත්, පරිසරයේ වර්ණයට සමපාත වෙමින් අප මවිතයෙන් තිගස්සවන කටුස්සනුත් ඈ නොයෙක සොබාදම් නිමැවුම් රැසක් අවට පරිසරය චමත්කාරයෙන් පුරවාලූයේය.කොළඹ නගරයෙන් වැඩි ඈතක නොවූ මේ අපූර්ව පරිසරය අපට හමුවන්නේ හලාවත හා පුත්තලම ප්‍රදේශ අතරිනි. ආනවිලුන්දාව නම් සුන්දර බිම්කඩ තවමත් දෙස් විදෙස් සංචාරකයන්ගේ ජනපි‍්‍රය ගමනාන්තයක් වී නොමැත. එබැවින් එය තවමත් හුදෙකලාවේ සිය විභූතිය රැක ගනිමින් සිටී.ආනවිලුන්දාව තෙත් බිම වන සත්ත්ව සහ වෘක්ෂලතා ආඥා පනත යටතේ වනජීවි සංරක්ෂණ දෙපාර්තමේන්තුව මඟින් 1997 ජුනි 11 දා සිට අභය භූමියක් වශයෙන් ප්‍රකාශයට පත්කර තිබේ. රැම්සා අන්තර්ජාතික සම්මුතිය මඟින් ද ආනවිලුන්දාව තෙත් බිම්කඩක් වශයෙන් ප්‍රකාශයට පත්කොට ඇත. මේ සම්මුතිය ක්‍රියාත්මක වූයේ 2001 අගෝස්තු මස 03 වැනිදා සිටය. අන්තර්ජාතික වශයෙන් පිළිගනු ලබන තවත් රැම්සා තෙත් බිම්කඩ දෙකක් මෙරට දක්නට ලැබේ. ඒ මාදු ගඟ ආශි‍්‍රත බිම්කඩ හා බුන්දලය.මාදු ගඟ සහ බුන්දල දෙස් විදෙස් සංචාරකයන්ගේ නිරන්තර අවධානයට ලක්වන ජනපි‍්‍රය සංචාරක ප්‍රදේශ වුණද ආනවිලුන්දාව හුදෙකලා බවින් යුතුව සුන්දර නිසංසල පරිසරයක්ව පවතී. එහෙත් ඒ හුදෙකලා බව මේ දිනවල පවතින්නේ සංචාරක මිනිස් ප්‍රජාව අරභයා පමණී. දෙස් විදෙස් කුරුලු විශේෂයන්, සමනල් විශේෂයන්, කටුසු, උරග ආදි සත්ත්ව ප්‍රජාව සම්බන්ධයෙන් නම් ආනවිලුන්දාව තරමක ඝෝෂාකාරී, කලබල ස්වරූපයක් ගනී. මිනිස් පහසින් දැඩි ලෙස දූෂණය නොවූ නිසාවෙන්දෝ මේ නොයෙක සත්ත්ව විශේෂයන් තවමත් මේ බිම්කඩ මත සිය නිවහල් බවේ පී‍්‍රතිය භුක්ති විඳිති.සාමාන්‍යයෙන් ලංකාවට පක්ෂී වර්ග සංචාරය සඳහා විදේශයන්හි සිටි පැමිණෙන්නේ නොවැම්බර් අගභාගයේ පමණ සිට ය. මේ සංචාරක පක්ෂී ආගමනය මාර්තු අග දක්වා පමණ සිදුවේ. මේ දිනවල අපරදිග දේශයන්හි පවතින දැඩි ශීත කාලගුණය, පක්ෂින් අප රට වැනි සෞම්‍ය දේශගුණික තත්ත්වයන් පවතින රටවල් කරා පැමිණීමට හේතුවයි. එබැවින් සංචාරක පක්ෂීන් රාශියක් මේ වන විටත් මධ්‍යම කඳුකරයෙන් ඔබ්බෙහි වූ පහතරට තෙත් කලාප ආශි‍්‍රතව ලැගුම් ගෙන සිටිති. මොව්හු බොහෝ විට පි‍්‍රය කරන්නේ සමුද්‍රාසන්න තෙත් බිම්හි හා රජරට වැව් ආශි‍්‍රතව ගැවැසීමටය.සංචාරක පක්ෂීන් හා මෙරටට ආවේණික වූ කුරුලු විශේෂ රාශියක් එක්වර නිරීක්ෂණය කිරීමේ හැකියාව ඇති ප්‍රදේශ අතරින් අගනුවරට සමීප ව පිහිටි ආනවිලුන්දාව අභය භූමිය ප්‍රධාන තැනක් ගනී. ශ්‍රී ලංකාවේ මේ වන විට වාර්තා වී ඇති කුරුලු විශේෂ හාරසිය හැට හතර අතරින් කුරුලු විශේෂ එකසිය පනහකට වැඩි ප්‍රමාණයක් ආනවිලුන්දාවෙන් වාර්තා වේ. සුන්දර රටා මවමින් සැරිසරන සමනල් විශේෂ රැසක් ද මේ භූමියේදී ඔබට හමු වෙනු ඇත.ආනවිලුන්දාවේ සැම අතකම දිස්වනුයේ ඕලු, නෙළුම්, මානෙල් ඈ මල්වලින් පිරි සුන්දර වැව් තලාවන්ය. මේ අභය භූමියට අයත් අක්කර තුන්දහස් හාරසිය පනහක භූමි භාගය ඇතුළත වැව් දහයක් පිහිටා තිබේ. සොඳුරු උදෑසන තුරුලතා මතින් පෙරී එන හිරු රැස් වැව්තලය මත වැටී මවන මනරම් දසුන, නෙක හැඩතල මවමින් වැව් දිය මතින් ඉගිළි යන කුරුලු සමූහයා මේ භූමියේ නිදහස්ව සැරිසරන අයුරු නිහඬව, සන්සුන්ව විඳින්නට එක ළඟ පිහිටි වැව් පද්ධතිය ආධාරකයකි.ආනවිලුන්දාව හන්දියේ සිට මීටර් අටසියයක් පමණ ඉදිරියට ඇවිද යන ඔබට එහි පිහිටි විශාලතම වැව් තුන දැකබලාගත හැකිය. ආනවිලුන්දාව වැව, සුරුවිල වැව, හා මයියාව වැව එකිනෙකට යාබඳ ව දෙපස පිහිටි රූස්ස වෘක්ෂලතාවන්ට මැදි වූ ගුරු පාරට මායිම් ව නිහඬ ව, නිසල ව සුවදායක ව පිහිටා තිබේ. මේ වැව් තුන හැරුණු විට පින්කට්ටිය වැව, මරඳන්සෝලි වැව, වෙදාගේ වැව, ඉහළ වැව, එගොඩ වැව යනාදී වශයෙන් වැව් පද්ධතියක් ම මෙහි පිහිටා තිබේ.උදෑසන දුරුතු සීතලේ සීගතුව දරා ගනිමින් දැවැන්ත තුරු සෙවණැලි යටින් ගුරු පාරවල් දිගේ නිශ්ශබ්ද ව, සන්සුන් ව පා නඟමින් මේ වැව් ආශි‍්‍රත ව සැරිසරන නොයෙක පක්ෂීන් මේ දිනවල ඔබට දැකබලා ගත හැකිය. නිදහසේ සැරිසරන ඔවුන්ගේ ගොදුරු බිමට සද්ද බද්ද එකතු නොකළොත් ඒ මනරම් දසුන් නැරැඹීමේ අවකාශය නිතැතින් ම ඔබට හිමි වෙනු ඇත.විටෙක හාත්පස පරිසරයේ නිහඬතාවය බිඳ දමන තියුණු පක්ෂී නාදයන් ඔබ තිගැස්මට පත්කරනු ඇත. තවත් විටෙක හින්දි ගී සිහිපත් කෙරෙනා මධුර නාදයන් ඔබට ඇසෙනු ඇත. සුවදායක පරිසරයක, කුරුලු කූජනයෙන් ගීතවත් ව, නෙක පැහැති සමනලුන්ගේ සොඳුරු රැඟුම් නරඹන්නට අප නෙත් ලද ඉසිඹුව අපව කෙතරම් නම් චමත්කාරයට, ප්‍රහර්ශයට ලක් කළා ද? හිරු නැඟ එන උදෑසන කුරුලු සමූහයා සුවිසල් තුරු ගොමු අතරින් ගොදුරු සොයා පියඹන චමත්කාරය අගනුවර කාෂ්ටක පොළොවේ ගිනියම්ව තරගකාරී ලෙස ධාවනයේ යෙදෙන අප මනසට එක් කළ විවේකය කෙතරම් ද? මේ සුන්දර අඩවියේ කුරුලු සමූහයා නිරීක්ෂණය කිරීමට ඔබ එක්කෝ හිරු නැඟ ඒමට ප්‍රථම අරුණළුවේ එහි යා යුතු වේ, එසේත් නැතිනම් හිරු බැස යන සන්ධ්‍යාවේ යා යුතුය. නැතිනම් හිරු මුදුනට වෙද්දී කුරුල්ලන් බොහෝ විට සිහිලස සොයා දැවැන්ත තුරු පතර අතර සැඟවෙනු ඇත.ආනවිලුන්දාව අභය භූමියේ ගුරු පාර දිගේ ඉදිරියට ඇදෙන ඔබට එහි බටහිර මායිම වන ඕලන්ද පවුරු ඇළ හරහා වැටුණු ලෑලි පාලමෙන් එගොඩ වී මුතුපන්නිය නම් දූපතට පිවිසිය හැකිය. මුතුපන්නිය මහ මුහුද, කලපුව හා පාරු ඇළ හේතුවෙන් ගොඩබිමෙන් වෙන්වූ දූපතකි. මෙය මුළුමනින්ම ධීවර ගම්මානයකි. එහි වැසියෝ බොහෝ සුහදශීලී, මිත්‍රශීලී ගැමියෝ වෙති.වැස්ස වට විට මඩ වී පා ගමනින් හෝ යා නොහැකි ගුරු පාරවල් ඔස්සේ බයිසිකලය පාගමින්, වරෙක එය ඔසවා ගනිමින් ඔවුහු සිය අවශ්‍යතා ඉටු කරගැනීම සඳහා ආනවිලුන්දාව හන්දියෙන් හලාවතට යති. මෙහි පවතින ප්‍රධානම ගැටලුව නිසි ලෙස ප්‍රතිසංස්කරණය නොකරන ලද මහාමාර්ගයයි. එබැවින් මේ ගම්වැසියෝ ගමනාගමනය සම්බන්ධයෙන් දැඩි දුෂ්කරතා විඳිති.වැව් දිය මත කොළ පැහැ පලසක් මෙන් පැතිර තිබු ජපන් ජබර ආදි පිළිල ශාඛ මේ වැව් පද්ධතියට දැඩි ලෙස හානි කරන බව දක්නට ලැබිණි. ජපන් ජබර නිසා වැව් දිය දක්නට ලැබුණේ අතරින් පතරය. මේ ජලජ පිළිල වැව් දිය තලය ආක්‍රමණය කිරීම පිළිබඳව අපි ගම්වාසීන්ගෙන් විමැසුවෙමු.ඔවුන් පැවැසුවේ රජයේ මැදිහත් වීමෙන් හෝ මේ වැව් හාරා ශුද්ධ කොට ජපන් ජබර ඉවත් නොකළ හොත් මේ සුන්දර අඩවිය රැක ගැනීම අපහසු විය හැකි බවයි.1997 දී ආනවිලුන්දාව අභය භූමියක් බවට ප්‍රකාශයට පත් කිරීමෙන් අනතුරුව මේ භූමිය අයත් වනුයේ වනජීවි සංරක්ෂණ දෙපාර්තමේන්තුවටය. නමුත් වනජීවි සංරක්ෂණ දෙපාර්තමේන්තුව මේ වැව් පිළිසකර කිරීමේ කර්තව්‍ය ඉටුකරන බවක් නොපෙනේ. මෙය රජයට පවරා ගැනීමට පෙර ගම්වැසියන් එක්වී වැව් ශුද්ධ කොට, පිළිසකර කර තම වගා බිම් සඳහා ජලය ලබා ගත් බවත්, අභය භූමියක් බවට නම් කිරීමෙන් අනතුරුව එසේ කිරීම දඬුවම් ලැබිය හැකි වරදක් බැවින් ගම්වැසියෝ ඒ පිළිබඳ කනගාටුවෙන් සිටිනා බවත් අපට හමු වූ ගොවියෝ කිහිප පොළක්ම පැවසූහ.පසුගිය කන්න කිහිපයක් ම ජලය හිඟ වීමෙන් වගා කර ගත නොහැකි වූ බවත්, අහසින් වැටි වැහි බිඳු ආයාසයකින් තොරව ම වැව් පිළිලයන්ගෙන් පිරී ඇති බැවින් මුහුදට ගලා ගිය බවත් ඔවුහු පැවැසුවේ ශෝකයෙනි. මේ පිළිබඳ වගකිව යුත්තන්ගේ අවධානය යොමු වන්නේ නම් ආනවිලුන්දාව වටා තිබෙන කෙත් බිම් සරුසාර කරගැනීම අපහසු නොවනු ඇත.ආනවිලුන්දාව කුරුලු නිරීක්ෂකයන්ට ද ඒ ක්ෂේත්‍රයන්හි අධ්‍යයනයන්හි නිරත වන්නන්ට ද ක්ෂේම භූමියකි. අප යන විටත් කුරුල්ලන් පිළිබඳ සටහන් තබමින් නිසල ව දුර දක්නයන්ගෙන් පක්ෂීන් නිරීක්ෂණයේ යෙදී සිටි විද්‍යාර්ථින් කිහිප පොළක්ම දක්නට ලැබිණි.ආනවිලුන්දාව වෙත යා හැකි මාර්ග කිහිපයකි. කොළඹ සිට පුත්තලම් පාරේ හලාවත පසුකොට නල්ලදරන්කට්ටුවේ ආනවිලුන්දාව හන්දියේ සිට පා ගමනින් වුව මේ අභය භූමිය වෙත ප්‍රවේශ විය හැකිය. කොළඹ සිට ආනවිලුන්දාවට දුර කිලෝමීටර් අනූවකි. දුම්රියෙන් පැමිණෙන්නේ නම් කොළඹ සිට පුත්තලම දක්වා පැමිණෙන දුම්රියකින් ආනවිලුන්දාව දුම්රිය පොළ වෙත පැමිණ එතැන් සිට පා ගමනින් අභය භූමියට ඇතුළු විය හැකිය. එවිට දුර කිලෝමීටර් අනූනවයකි. දුම්රිය ගාස්තුව රුපියල් අනූවකි.බස් ගාස්තුවත් ඊට සම වෙයි. ආනවිලුන්දාව තෙක් පැමිණීමට සාමාන්‍ය බසයකට පැය තුනක් පමණ කාලයක් ගත වේ. දුම්රියෙන් ඊට මඳක් වැඩි කාලයක් ගත වෙනු ඇත. ආනවිලුන්දාව අභය භූමිය සමීපව අවන්හල් හා නවාතැන් පහසුකම් නොමැති වීම ගැටලුවකි. ඒ සඳහා ඊට කිලෝමීටර් 15 ක් පමණ දුරින් වූ හලාවත නගරයට යා යුතුය. ආනවිලුන්දාව අභය භූමිය නැඟෙනහිරින් කොළඹ පුත්තලම දුම්රිය මාර්ගයට මායිම් වන අතර, උතුරින් බත්තුළුඔය උඩප්පුව මාර්ගයත්, දකුණින් සෙන්ගල් ඔයත්, බටහිරින් ඕලන්ද පාරු ඇළත් මායිම් වේ.උසට වැඩුණු තුරුලතාවන්ගේ දැවැන්ත සෙවනැලි මැදින් රතු පස් පාර දිගේ වැව් මැදින් පියමන් කළ ඒ සොඳුරු මනරම් භූමිය සොබා දම් දිනිතියගේ අපූරු දායාදයෙකි. දහසකුත් එකක් විඩාබර, ඒකාකාරී කටයුතුවලින් හෙම්බත් වී සිටින ඔබට මෙවැනි සුන්දර, නිසසල පරිසරයක දිනක් හෝ ගත කරන්නට ඇතිනම් එය චමත්කාරජනක අත්දැකීමක් වනු නොඅනුමානය.මාර්තු අග භාගය වන විට අපේ රටේ සුන්දර සෞම්‍ය පරිසරය සොයා පැමිණි ආගන්තුක කුරුලු කැල තම රටතොට, ගම්දනවු කරා යළිත් පියඹා යනු ඇත. ඊට පෙර මේ සුන්දර ආගන්තුක නෑදෑයන් නරඹන්නට කැමැත්තක් ඇත්නම් ඔබ යා යුත්තේ ආනවිලුන්දාවටය.සුමුදු චතුරාණී ජයවර්ධනආනවිලුන්දාව අභය භූමියේ සැරිසරනා විවිධ පක්ෂීන්ගේ තොරතුරු සොයා අන්තර්ජාලයේ සැරිසැරූ මට, අප සියැසින් දුටු සුන්දර පක්ෂීන් රාශියකගේ සේයාරූ විවිධ ඡායාරූප ශිල්පීන් විසින් අන්තර්ජාලයට මුදාහැර තිබෙනු දක්නට ලැබිණි. ඒ ඡායාරූප ශිල්පීන්ට ද අපේ ස්තුතිය පිරිනමමින් ඒවා කිහිපයක් පළ කිරීම සඳහා තෝරා ගතිමු.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>06</day>
    </date>
    <link>http://www.silumina.lk/2011/02/06/_art.asp?fn=as1102062</link>
    <topic>රටේ පාෂාණවලට වටිනාකමක් දෙන භූ විද්‍යාඥයා</topic>
    <author>ඉනෝකා සමරවික්‍රම</author>
    <content>රටේ පාෂාණවලට වටිනාකමක් දෙන භූ විද්‍යාඥයාඔහු කලක් භූ විද්‍යා සමීක්ෂණ දෙපාර්තමේන්තුවේ සේවය කළේය. අවුරුදු විසිඑකකට ආසන්න කාලයක් භූ විද්‍යාඥයකු ලෙස කටයුතු කළ ඔහු පසුව ඉන් ඉවත්ව අපූරු නිර්මාණ රැසක් කිරීමට පෙළඹුණේය. ඒ හරහා ඔහු රටට දායාදය කරන්නට උත්සාහ දරන්නේ ප්‍රයෝජනයට නොගන්නා ඛනිජ සම්පත්වල වටිනාකමයි; එහි අලංකාර අපූරු බවයි.විසිතුරු නිර්මාණ සැදීම නිසාම ඔහු 1998 දී ජනාධිපති සම්මානය ලැබුවේය. ඉන්පසුව 2006 දී ජාතික විද්‍යා සම්මානය ලැබුවේය. 2007 වසරේ දී හොඳ නිෂ්පාදන සඳහා වාස්තු විද්‍යාඥයින්ගේ සංගමයෙන් සම්මානයෙන් ද පිදුම් ලැබුවේය.1994 වසරේදී රංජිත් ඩයස් මහතා විසින් ආරම්භ කරන ලද “රන් රුවන්” ආයතනය වසර දාහතක කාලය තුළ ලැබූ ප්‍රගතිය අපමණය.මේ පිළිබඳව අදහස් දක්වන රංජිත් ඩයස් මහතා.ඛනිජවලින් නිර්මාණය කළ බුදුපිළිම”අපේ රටේ බොහෝ ඛනිජ සම්පත් තිබෙනවා. නමුත් ඒක නිසි ලෙස ප්‍රයෝජනයට ගෙන නැහැ. ගන්නෙත් නැහැ. ඛනිජ සම්පත්වලින් වෙළෙඳපළට අවශ්‍ය නිෂ්පාදනයක් සිදුවන්නේ නැත්නම් එය අමුද්‍රව්‍යයක් වෙන්නේ නැහැ. බොහෝ වෙලාවට එප්පාවල ඉල්මනයිට්, යකඩ ගැන කතාකරනවා. නමුත් මේවායින් නිසි ප්‍රයෝජන ගන්නේ නැහැ. මේ දේවල් නාමික අමුද්‍රව්‍ය පමණයි. මගේ හිතේ තිබුණ දෙයක් තමයි මේ ඛනිජ සම්පත්වලින් නිර්මාණ කරන්න පුළුවනි කියලා. මම ඒ පිළිබඳව අත්හදා බැලීම් කෙරුවා.එක්දහස් නවසිය අනූහතර අවුරුද්දේ තමයි අහක යන ඛනිජ සම්පත්වලින් විසිතුරු ආභරණ නිර්මාණය කරන්න ගත්තේ. ඒ අතර විදුලි ලාම්පු ආවරණ නිර්මාණය කිරීමත් කළා. ලංකාවට මෙය මුලින්ම හඳුන්වා දුන්නේ මම. ඒ සඳහා පේටන්ට් බලපත්‍රයක් හිමිව තිබෙනවා.බුදුපිළිම මූර්ති හා ප්‍රතිමා හදන්නට පටන් ගත්තා. ඉන්පසුව චිත්‍ර හා ඡායාරූප නිර්මාණය කිරීමත් ආරම්භ කළා. අපේ නිෂ්පාදන සඳහා දේශීය විදේශීයව ඉල්ලුමක් තිබෙනවා. මේ නිෂ්පාදනවල නව පියවරක් ලෙස විසිතුරු ආභරණ (මාල – කරාබු) ආදිය නිර්මාණය කිරීමත් ආරම්භ කළා.පාෂාණ වර්ගවලින් නව නිපැයුම් නිෂ්පාදනය කරන රංජිත් දේශීයත්වයට මුල්තැන දීමටත් රටෙහි ඛනිජ සම්පත්වලට වටිනාකමක් දීමටත් වෙහෙසෙන්නේය.”අපිට මේ කාර්යය කෙටිකාලීනව හා දීර්ඝකාලීනව කරන්න පුළුවන්. මං බොහෝ විට ඛනිජවල ස්වාභාවික වර්ණය හා ගුණාත්මක බව රැකෙන අයුරින්ම නිෂ්පාදන කරන්න උත්සාහ දරනවා. ගල් ආදි පාෂාණ කුඩුකරලා ලබාගන්නා මිශ්‍රණයකින් තමයි නිර්මාණ කරනු ලබන්නේ. මුල්කාලේ එතරම්ම සේවක පිරිසක් සිටියේ නැහැ.නමුත් දැන් මේ පිළිබඳව උනන්දුවක් දක්වන අය මා ළඟ සේවය කරනවා.”ලෝකයේ කිසිම රටක අපේ නිෂ්පාදනවලට සමාන නිෂ්පාදන මම දැකලා නැහැ.මේ වැනි හස්තකර්මාන්ත ශ්‍රී ලංකා ඉතිහාසයේ ඇතිවූ පළමු වතාව මෙයයි. දාහත් වසරක් තිස්සේ කරගෙන ආ මෙම කාර්යයේදී අපව ඇගයීමට ලක්කෙරුණා. 2006 වසරේදී අපනයනය හා ඛනිජ සම්පත්වලට අගය එකතු කිරීම වෙනුවෙන් ජාතික විද්‍යා තාක්ෂණ සම්මානය ලැබුණා. මේ ලැබූ සම්මානවලින් අප තව තවත් දිරිමත් වුණා.”චිත්‍ර නිර්මාණභූ විද්‍යාඥයෙක් ලෙසින් ගත කළ කාලයේදී ලැබූ අත්දැකීම් හා පාෂාණ ආශ්‍රිත ඛනිජ සම්පත් පිළිබඳව නිර්මාණය කිරීමේ බලාපොරොත්තුව සඵල කරගත් රංජිත්ගේ ඊළඟ අරමුණ තමන් සතු දැනුම නව පරපුරකට බෙදා දීමය.මම අද මේ අද කර්මාන්තයෙන් තෘප්තියක් ලබනවා. ඒ වගේම මගේ රට මෙවැනි නිර්මාණවලින් ලෝකයට හඳුන්වා දෙන්නට පුංචි හෝ දායකත්වයක් ලබා දුන්නාය කියන සතුටත් මා සතුව තිබෙනවා. මගේ ඉදිරි බලාපොරොත්තුව තමයි මේ ක්‍ෂේත්‍රය කෙරෙහි උනන්දුවක් ඇල්මක් දක්වන තරුණ පිරිසකට මේ තාක්ෂණ අවබෝධය ලබාදීම.නව පරපුරේ හැකියා අපේ කර්මාන්තයත් එකට එක්කරමින් හස්ත කර්මාන්ත ක්‍ෂේත්‍රය තුළ අලුත් පරම්පරාවක් ගොඩනැඟීම මගේ අරමුණයි. ඒ සඳහා අවශ්‍ය වෘත්තිමය උපදෙස්, ඛනිජ වර්ග පිළිබඳ උපදෙස්, නිර්මාණ හැකියා දියුණු කරගැනීමට උපදෙස් මෙන්ම මේ සියල්ලට අවශ්‍ය තාක්ෂණික උපදෙස් සියල්ල ලබාදීමට අප සූදානම්.ඉනෝකා සමරවික්‍රමඡායාරූප - විමල් කරුණාතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>06</day>
    </date>
    <link>http://www.silumina.lk/2011/02/06/_art.asp?fn=as1102063</link>
    <topic>අපටත් තැනක් දෙන්න</topic>
    <author>සුනිල් දයා අල්විස්</author>
    <content>අපටත් තැනක් දෙන්නසමාජයේ අභියෝග ජය ගනිමින් තනිව නැඟී සිටීම සැබැවින්ම අභියෝගයකි. ආබාධිත තත්ත්වයේ පසුවෙමින් ජීවිතය ජය ගැනීම ඊටත් වඩා අභියෝගයකි. සමාජයේ සැඟව සිටින්නට නොව තම හැකියා මතින් කැපී පෙනෙන චරිත බවට පත්වීමට උත්සාහ දැරීමත්, ජීවිතය ජය ගැනීමත් සිහිනයකැයි සිතමින් ලතනොවී තනිව නොව එක්ව නැගී සිටින්නට එවැන්නෝ උත්සාහ දරති. බොහෝ විට උත්සාහයන් සාර්ථක කරමින් ඔවුහු නැඟී සිටිති. තමා වෙනුවෙන් පමණක් නොව අනෙකා වෙනුවෙන් ද නැගී සිටීම ඔවුන් අතර ඇති එකමුතුබව ප්‍රකට කරවන්නකි.මේ කියන්නට සූදානම එවන් පිරිසකගේ හමුවීමක තොරතුරුය. ශාරීරික ආබාධිත, දෘෂ්‍යාබාධිත, ශ්‍රව්‍යාබාධිත සහ බුද්ධි හීනතා ඇතිවුන් රැසකගේ එක්වීමෙන් සැදුන සංවිධාන හයක පිරිස ඉකුත් දා ගාලු මුවදොර හෝටලයේදී එකට මුණ ගැසුණහ. ඔවුන් මෙසේ එක්වූයේ තමන්ට තිබෙන ප්‍රශ්නවලට විසඳුම් ක්‍රියාමාර්ග පිළිබඳව හා අභියෝග ජයගනිමින් ජීවිතයේ ඉදිරි මඟ ජයගන්නට කළ යුත්තේ කුමක් ද පිළිබඳව සාකච්ඡා කිරීමටය.ආබාධිත සහිත පුද්ගලයන්ගේ ඒකාබද්ධ පෙරමුණේ මෙහෙයවීමෙන් පැවැත්වූ මේ හමුව ස්වීඩනයේ ආබාධ සහිත පුද්ගලයන්ගේ සංවිධානය හෙවත් ශියා සාමාජික සංවිධානයේ පූර්ණ දායකත්වයෙන් පැවැත්විණි.මේ සියලු සංවිධානවල පොදු ඉල්ලීම වූයේ ආබාධ සහිත වූවන්ගේ අධ්‍යාපනයට සහ වෘත්තීය පුහුණුවට ඇති ඉඩකඩ හා අයිතිය තහවුරු කිරීම පදනම් කරගත් ඒකාබද්ධ ජාතික වැඩ සටහනක් ක්‍රියාත්මක කිරීමේ අවශ්‍යතාවයයි.මේ වන විට ආබාධිත සහිත පුද්ගලයන්ගේ සංවිධානය විසින් මේ සඳහා ව්‍යාපෘති හයක් ද සැලසුම් කර ඇත. මෙය 2011 වසරේ ආරම්භ කොට 2013 කාලය තුළ ක්‍රියාත්මක කරන්නට බලාපොරොත්තු වේ.සාකච්ඡාවේ ප්‍රධාන මාතෘකාව වූයේ ද සමාන අධ්‍යාපන සහ වෘත්තීය පුහුණු අවස්ථා තුළින් අභියෝග ජය ගනිමු යන්නය.මෙකී මාතෘකාව ඔස්සේ කරුණු සාකච්ඡා කිරීමෙන් බලාපොරොත්තු වන්නේ ආබාධ සහිත ජනතාව සෙසු පුරවැසියන් මෙන්ම සමාන අයිතිවාසිකම් හා වරප්‍රසාද භුක්ති විඳින ජනතාවක් බවට පත්කිරීමය. තමන්ට මුහුණ පෑමට සිදුවී තිබෙන අභියෝග ජය ගැනීමට අධ්‍යාපනය සහ වෘත්තීය පුහුණුව පිටිවහලක් වන බව මේ පිරිසගේ බලාපොරොත්තුව සහ අපේක්ෂාව වේ. සමාන අයිතිවාසිකම් හා සම අවස්ථා ලබා ගැනීමේ ලෝක ප්‍රධාන ප්‍රවාහයට එක්වී ගමන් කිරීම අපේ රටේ ආබාධ සහිත පිරිසගේ අරමුණය.ආබාධ සහිත පුද්ගල සංවිධාන ඒකාබද්ධ පෙරමුණ සඳහන් කරන පරිදි මෙරට ජනගහනයෙන් සියයට දහයක් පමණ ආබාධිත වූවන්ය.ඩබ්ලිව්. එම්. ඩී. රත්නසේකර මහතා ආබාධ සහිත පුද්ගල සංවිධාන ඒකාබද්ධ පෙරමුණේ සභාපතිවරයාය. ඔහු පෙන්වා දෙන්නේ දෘශ්‍යාබාධිත - ශ්‍රවණාබාධිත දරුවන්ගේ අධ්‍යාපනය වැඩිදියුණු කිරීමට රජය පියවර ගත යුතු බවය. ප්‍රති ඌනතා දරුවන්ගේ මෙන්ම ශාරීරික ආබාධ සහිත දරුවන්ගේ අධ්‍යාපනය සඳහා වැඩ සටහන් සකස් වී එම දරුවන්ට ද පෙර පාසල් හා පාසල්වලට ඇතුළුවීමට පහසුකම් ලබා දෙන්න ඕනෑ. ආබාධිත කාන්තාවන් වෙනුවෙන් අධ්‍යාපන හා වෘත්තීය පුහුණු වැඩ සටහන් ලබාදීම ඒ සඳහා රාජ්‍ය නොවන සංවිධානවල මෙන්ම මාධ්‍ය සහයෝගය ද දිය යුතුබවයි.ආබාධ සහිත පුද්ගල සංවිධාන ඒකාබද්ධ පෙරමුණේ උප සභාපති සිරිල් සිරිවර්ධන මහතා, ආබාධ සහිත දරුවන්ට ද අන් සියලුම දරුවන්ට මෙන් සමාන අධ්‍යාපනය ලැබීමේ වරප්‍රසාදය හිමියි. නමුත් බොහෝ විදුහල්පතිවරු ගුරුවරු මේ දරුවන්ට අධ්‍යාපනය ලබාදීම සහ පාසල්වලට මෙවැනි දරුවන් ඇතුළත් කර ගැනීම ප්‍රතික්ෂේප කරනවා. ඇතැම් ගුරුවරුන් තුළ ද ආකල්පමය වෙනසක් මෙවැනි දරුවන් සම්බන්ධයෙන් සිදු වී නෑ.ආබාධිත දරුවන්ගෙන් බොහෝ දෙනා දිළිඳු පවුල්වල දරුවන් වීම ද ඔවුන්ට අධ්‍යාපනයක් ලබාදීමට බාධාවක්. ආබාධ සහිත දරුවන් වෙනුවෙන් ලබා දෙන අධ්‍යාපනය අන්තර්කරණය නොකිරීම ද බලවත් පාඩුවක්” යැයි පැවසීය.වෘත්තීය පුහුණුවේදී ආබාධ සහිත පුද්ගලයන්ට ඉහළ වෘත්තීය පුහුණුව හා කුසලතා වර්ධන අවස්ථා ද සීමිතය. දැනට ලබා දෙන පුහුණුවීම්වලට ද වෙළෙඳ පොළ වටිනාකමක් හෝ රැකියාවක නිරත වීමට තරම් ඉල්ලුමක් හෝ නොමැත.මේ සියල්ලටම වඩා ප්‍රධාන බාධකය වන්නේ අධ්‍යාපනික හා වෘත්තීය පුහුණු මධ්‍යස්ථානවලට ප්‍රවේශ වීමේ හැකියාව ඔවුනට තවමත් සැකසී නොතිබීමය.සම්ප්‍රදායික හා යල් පැන ගිය පුහුණුව වෙනුවට රටේ සංවර්ධන ක්‍රියාවලියට සුදුසු රැකියා සඳහා පුහුණුවක් ආබාධ සහිත පුද්ගලයන්ටත් ලබාදීම අවශ්‍ය බව ද සිරිල් සිරිවර්ධන මහතා පෙන්වා දුන්නේය.ශ්‍රව්‍යාබාධිත වූවන්ගේ මධ්‍යම සම්මේලනයේ සභාපති සරත් කුමාර මහතා ශ්‍රව්‍යාබාධිත සහිත පුද්ගලයන්ගේ තත්ත්වය පැහැදිලි කරමින් පවසා සිටියේ මෙවැනි දරුවන්ට අධ්‍යාපනය ලබාදීමේ දී මූලික හා ප්‍රධාන ගැටලුව බවට පත්ව තිබෙන්නේ සන්නිවේදන ක්‍රමය බවයි. වගකිවයුත්තන් මේ ගැටලුව නොසලකා හැර ඇතැයි පැවසු ඔහු වසර 100 පමණ පෙර රත්මලානේ පිහිටුවන ලද බිහිරි විදුහලට පසුව මේ වන විට මෙවැනි පාසල් 19 ක් පිහිටුවා ඇතත් තවමත් අපේ දරුවන්ට සංඥා භාෂාව පිළිබඳව හොඳ දැනුමක් සහිත අධ්‍යාපනයක් ලබා ගැනීමට පහසුකම් නැති බව ද කීය.දෘශ්‍යාබාධිතයන් පිළිබඳව කරුණු දැක්වූ ආබාධ සහිත පුද්ගල සංවිධාන ඒකාබද්ධ පෙරමුණේ ලේකම් ආර්. ඒ. සිරිසේන මහතාපළමු වසරේ සිට සාමාන්‍ය පෙළ දක්වා පමණක් බ්රේල් ක්‍රමයට පෙළ පොත් සකස් කර තිබුණත් උසස් පෙළ හෝ විශ්ව විද්‍යාලවල ඉගෙනුම ලබන දෘශ්‍යාබාධිත දරුවන්ට ඉගැන්වීමට විෂයානුබද්ධ පොත් හෝ අමතර කියවීම් පොත් කිසිවක් නොසැපයීම ද බලවත් අඩුපාඩුවක් බව කීවේය.සුනිල් දයා අල්විස්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>06</day>
    </date>
    <link>http://www.silumina.lk/2011/02/06/_art.asp?fn=as1102064</link>
    <topic>නෙළුම් විල</topic>
    <author/>
    <content>නෙළුම් විලගුණසිංහ හෙට්ටිආරච්චිමායෙහෙළිය ගේ සැමියා වගකිවයුතු රැකියාවක් කරන්නෙකි. අසරණ රෝගීනට නිතිපතා පිහිට වන ඔහු වැරැද්ද දුටු තැන තදින් කිපෙයි.පුද්ගලයා කොපමණ හොඳ වුව ද තදින් කිපීමේ චරිත ලක්ෂණය ඔහු ගේ අවාසියට හිටියේ ය.ඔහුට හිටිඅඩියේ ම දෙහිඅත්තකණ්ඩියේ සිට දකුණු ප්‍රදේශයට ස්ථාන මාරුවක් ආයේ ය. මේ මාරුව දරාගත නොහැකි වූයේ ඔවුන්ගේ පවුල ඒ වන විට දෙහිඅත්තකණ්ඩියට තිර ලෙස කේන්ද්‍ර ගතව තිබුණු නිසා ය.දුකට පත්වූ ඔවුහු දෙපාර්තමේන්තු ප්‍රධානීන්ටත්, දේශපාලනඥයන්ටත් කන්කෙඳිරිගාන්නට පටන් ගත්හ. එහෙත් ඒ සියලු උත්සාහයන් ගඟට ඉනි කැපුවා සේ වූයේය.මේ අයුරින් ප්‍රතිඵලයක් නොදැක මාසයක් පුරා දුකින් දැවෙමින් සිටි මා යෙහෙළිය හිටිඅඩියේ අලුත් තීන්දුවක් ගත්තා ය.මැදියම් රැයේ දෙහිඅත්තකණ්ඩියේ සිට කොළඹ බලා පිටත් වූ බස්රියක නැඟුණු අප දෙදෙන කැලණියෙන් බසින විට උදෑසන නවය පමණ වී තිබිණ.අප කෙළින් ම ගියේ මර්වින් සිල්වා අමාත්‍යවරායගේ නිවසෙහි පිහිටි කාර්යාලය වෙතය.අප සුහදව පිළිගත් නිලධාරීහු ‘ඇමැතිතුමා එනකල් වාඩිවී ඉන්නැ’යි කියා අපට තේ පැනින් ද සංග්‍රහ කළහ.පැය කිහිපයක් ගෙවී ගියේය.ඇමැතිවරයා එන පාටක් නොවීය.ආපසු යෑමට සිතූ අපි නැවත නිලධාරීන් හමුවීමු.’පොඩ්ඩක් නවතින්නැ’යි කී ඔවුහු ඇමැතිවරයා දුරකථනයෙන් අමතා ඔහු සිය නිවෙසට එන වෙලාව දැනගත්හ.ඔවුන්ගේ උපදෙස් පරිදි අපි ඇමැතිවරයාගේ නිවෙසට ගියෙමු.කියූ වෙලාවට ම ඇමැතිවරයා ගෙදර ආයේය.අපි ඔහුට අපේ දුක කීමු.අපේ දුක්ගැනවිල්ලට කන්දීගෙන සිටි ඇමැතිවරයා ඒ මොහොතේ ම අදාළ නිලධාරීනට දුරකථනයෙන් කතා කර මාරුව අවලංගු කර දුන්නේය.අප ලද්දේ අපමණ සැනසිල්ලකි.ඇමැතිවරයාට මහත් සේ තුති පිදූ අපි සමුගෙන යෑමට සූදානම් වීමු.’දවල්ට කෑම ටිකක් කාලම යන්ඩ!’ ඇමැතිවරයා අපෙන් ඉල්ලා සිටියේය. ඒ ඇරියුම මඟහැරීමට අපට නොහැකි විය.’අපේ ගෙදර ඔයාලටත් එක්ක කෑම හදල නෑ. නමුත් කඩෙන් ගෙනාපු කෑම තියනව. කාල යන්ඩ!’ ඇමැතිවරයා අප සිය නිවෙස තුළට කැඳවාගෙන ගියේ ය.අපි කෑම කන්නට වීමු.’කෑම හොඳ දැ’යි විමසා බැලූ ඇමැතිවරයා අප කෑම කා අවසන් වනතුරු ම නැවතී සිටියේ ය.අවසානයේ මුව නොසෑහෙන සේ තුති පිදූ අපි ආපසු ගමනට ඉක්මන් වීමු.’බස් එකේ යන්ඩ සල්ලි තියෙනවද?’ ඔහු ඇසුවේය.’තියනව සර්’ අපි කීමු.’හොඳයි එහෙනං යන්ඩ!’ ඔහු අපට සමුදුන්නේ ය.අප ඇමැති නිවෙසින් පිටවූයේ සතුටින් හා සැහැල්ලුවෙනි.  දෙහිඅත්තකණ්ඩියේ, නව නගරයේ, ලතා මුදලිගේ මහත්මිය විසින් යොමු කරන ලද ලිපියක් ඇසුරිනි.  සඳුදා සහ බදාදා කලාප අධ්‍යාපන කාර්යාලයේ රාජකාරි බහුල, බොහෝ දෙනකු ගැවසෙන දිනයන් ය. එවන් දිනක මම රාජකාරි කටයුත්තක නිරතවී සිටියෙමි. කිසිවකු මගේ මේසය අසල සිටගෙන සිටිතැ’යි හැඟුණ බැවින් මම හිස ඔසොවා බැලීමි. තරුණ පියෙක් සිය කුඩා දරුවා සමඟ මා ඉදිරියේ සිටගෙන සිටියේය.කරමින් සිටි කාර්යයෙන් මදකට බැහැර වූ මම,”ඇයි, දරුවා ජාත්‍යන්තර පාසලකින් සාමාන්‍ය පාසලකට දාන්නදැ’යි “ විමසීමි.”ඔව්, මැඩම් මම දවසකුත් මැඩම් ළඟට පුතා එක්ක ආවා. එදා එයා නම ලියන්න කියන කොට අඬපු නිසා ආපසු එක්ක යන්න සිද්ධ වුණා. අද එයා හොඳට ඉන්නම් කියලා පොරොන්දු වුණා. ඒ නිසයි අද ආවේ.” පියා පැවසුවේය.මට ඒ සිද්ධිය මතක් විය.ඒ පසුගිය වසරේ අවසන් භාගයේ එක්තරා දිනයකි. එදින ද කාර්යාලය බොහෝ සෙයින් කාර්ය බහුලව තිබිණි.ජාත්‍යන්තර පාසල්වලට දරුවන් ඇතුළත් කර වසරකින් දෙකකින් පමණ “අමාරුවේ වැටුණු” දෙමවුපියෝ ඉන්පසු සාමාන්‍ය පාසලකට දරුවා ඇතුළත් කර ගැනීමට වෙහෙසෙති. ඒ වනවිට දෙමවුපියෝ ආර්ථික වශයෙන් හෙම්බත් වී සිටිති. දරුවෝ ද භාෂා දෙකක් අතර අරගලයක පැටළී සිටිති.එදා එබඳු දරුවන් දෙදෙනකු සහ ඔවුන්ගේ මා පියන් ද මා වෙත පැමිණ සිටිනු දුටුවෙමි. සිංහල මාධ්‍ය පාසලකට ඇතුළත් කිරීමට පෙර ඔවුන් ගේ සාක්‍ෂරතා හැකියාව පිළිබඳ ව කෙටි පරීක්‍ෂණයක් කර වාර්තාවක් ඉදිරිපත් කිරීමට මෙවැනි අවස්ථාවල දී මා හට සිදුවේ. ඔවුන්ට සුදුසු පන්ති මට්ටම නිර්දේශ කැරෙන්නේ ඉන් අනතුරු ව ය.පැමිණ සිටි එක් දරුවෙක් මා සමඟ ඉක්මනින් මිතුරු වී පරීක්‍ෂණයට පෙනී සිටියේ ය. අනෙක් දරුවා හඬන්නට පටන්ගෙන පියා ගේ ඇඟේ එල්ලී සිටියේ ය. දරුවා ගේ සිත සන්සුන් කළ මම වෙනත් දිනක පැමිණෙන ලෙස දන්වා සිටියෙමි. මෙදින ඔවුන් පැමිණ සිටියේ ඒ අනුව ය.”පුතා, ඔයා අද හොඳට ඉන්නවා නේ ද?” මම දරුවා ළඟට ගෙන හිස අතගාමින් විමසීමි.දරුවා ඊට හිස වනා ප්‍රතිදාර දැක්වී ය.”ඇයි, දරුවා මෙච්චර දවසක් එක්කගෙන නාවේ. මේ අවුරුද්දේ මුල් සතියෙ ම සිංහල ඉස්කෝලෙකට දාන්න තිබුණනෙ කළින් ආවානම්.” මම පියාට පැවසීමි.”ඊට පස්සේ දවස් දෙකක් ආවා. මැඩම් හිටියේ නැහැ. රාජකාරි වැඩකට ගිහින්. ප්‍රාථමික අධ්‍යක්‍ෂතුමා ළඟට එක්ක ගියාම මෙයා ‘බෑ’ කිව්වා. මැඩම් ළඟටම එන්න ඕන කිව්වා.” පියා පැවසී ය.”ඇත්තද? පුතා. එහෙනම් එදා මම නම ලියන්න කියනකොට ඇඬුවේ ඇයි? ඔයා හොඳ දරුවෙක්නේ.” මම ඇසුවෙමි.”එදා මට සිංහල අකුරු ලියන්න බැරුව හිටියේ. ඇඬුවේ ලියන්න දන්නේ නැති නිසා.” දරුවා පැවසී ය.”එහෙනම් දැන් ලියමු ද?””හා, ඒත් මට ටිකක් උදව් කරනව ද?””ඔව්, මම ඔයාට උදව් කරනවා. තාත්තට ටිකක් ඈතින් ඉන්න කියමු!”දරුවා ඊට එකඟ වූයේ ය. ඔහු මා සමඟ ඉක්මනින් කුළුපග වී පරීක්‍ෂණයට මුහුණ දුන්නේ ය. ඔහුට අවශ්‍ය තැන් වල දී මම ඔහුට උදව් කළෙමි. ඒ අතරතුර ඔහු පවුලේ තොරතුරු ද සිය කැමැත්තෙන් ම පැවසුවේ ය. දරුවා සාමාන්‍ය දරුවකු ගේ චර්යාමය ලක්‍ෂණවලට වඩා තරමක් වෙනස් බවද ඒ අතරතුරේ දී මට පසක් විය.දරුවා මදකට වෙනත් කාර්යයකට යොමුකළ මම පියා කැඳවා ඔහු සමඟ දරුවා ගේ තොරතුරු විමසීමි.’පුතා ටිකක් වෙනස් ළමයෙක් තමයි. මෙයාට ඉගෙන ගන්නත් එච්චර ආසාවක් නැහැ. මෙයා ගේ අයියා නම් ශිෂ්‍යත්ව විභාගයෙන් පාස්වෙලා දැන් හයේ පන්තියේ. අයියා තමයි බලෙන් අඬ ගහලා සිංහල අකුරුත් කියලා දුන්නේ. අයියා නම් දිගට ම සිංහල මාධ්‍යයෙන් ඉගෙන ගත්තේ. මේ පුතාට වැඩිපුර ඕන කාර්මික වැඩ. ඕන දෙයක් කැඩුණොත් කොහොම හරි හදන්න දක්‍ෂයි. කම්පියුටරෙන් හුඟක් දේවල් කරනවා. අම්මගේ බිස්නස් වැඩවලටත් හුඟක් නිර්මාණ කරලා දෙන්නේ මෙයා...”මෙවන් දරුවන් දෙදෙනකු ගැන කියවෙන “තාරේ සමීන් පර්” නම් ජනපි‍්‍රය හින්දි චිත්‍රපටිය මගේ සිහියට නැගිණ. මම ඒ ගැන ද පියාට සිහිපත් කළෙමි’’ඔයා කිසිම වෙලාවක දරුවන් දෙන්නා සංසන්දනය කරන්න එපා. දරුවන් දෙන්නා මාර්ග දෙකකයි යන්නේ. මෙයාගෙ හැකියාවට උදව් කරන්න. ඉදිරියේදි දරුවා ඉගෙනීම පැත්තට මීට වඩා යොමු වේවි. තවම තුනේ පන්තියේ ළමයෙක් නේ.”පියා ද ඊට එකඟ විය. දරුවා මට ආචාර කර සිනාසී පියා සමඟ පිටත්ව ගියේය.”ආයිත් දවසක එන්න ද?” පිටත්වීමට පෙර ඔහු මගෙන් විමසීය. මම සිනාසී, “හා” කීවෙමි. දරුවා ගේ මුහුණේ තිබූ අහිංසක සතුට මම තවමත් දකිමි.  කැලණියේ ධර්මාලෝක මාවතේ නයනා දීප්ති ගුණරත්න මෙණෙවිය විසින් යොමු කරන ලද ලිපියක් ඇසුරිනි.  ඇතුගල්පුර තරුණ බෞද්ධ සංගම් ශාලා වේදිකාව ගොක් කොළයෙන් නිමැවූ පුන් කළසින් හැඩ වී තිබිණ.ගැට බෙර හඬ සමඟ දැල්වුණු පොල්තෙල් පහනින් එය විචිත්‍ර වූයේ ය.ඒ පහන් එළියෙන් දිස්වුණු කාන්තා රුව කෙරෙහි කාගේත් නෙත් සිත් යොමු වී තිබිණි.සැට විය ඉක්මවා සිටිය ද ඇය සත් කෝරළයේ ජනතාව වෙනුවෙන් සිය හඬ අවදි කළේ වීරවරියක ලෙසිනි.’අපේ ‘දිය බිඳුවයි මහ සයුරයි’ වැඩසටහන ක්‍රියාත්මක වන්නේ මානව වර්ගයා වෙනුවෙන් කළ යුතු උත්තරීතර සමාජ මෙහෙවර ඉටු කිරීම පිණිසයි’ ඇය දෙවසරක් තිස්සේ ඉදිරියට ගලා ගිය සිය සමාජ මෙහෙවර පිළිබඳ ව හැඳීන්වීමක් කළේ එසේ ය.වේදිකාවට නැඟුණු දරුවෝ තිළිණ ලැබූහ. ඒ සියල්ලෝ ම ශිෂ්‍යත්වලාභීහු ය. ශාලාවේ අසුන්ගෙන සිටි අයගේ හදවත් අමතා ඒ දරුවන් ඉල්ලා සිටියේ ආදර – කරුණා - දයා ගුණය යි.මේ වන විට මේ මානව හිතවාදී කාන්තාව සත් කෝරළය පුරා දරුවන් රැසකට මවු සෙනෙහස තිළිණ කර ඇත. ඇය යටතේ උසස් අධ්‍යාපනය ලබන දරුවෝ විසි එක් දෙනෙක් වෙති. ඒ අතර ගිහි පැවිදි දෙපක්‍ෂය ම වෙයි.රංගනයෙන් හා බෙර වාදනයෙන් වේදිකාව හැඩ කළෝ ද ඒ ගිහි දරුවෝ ය.අනතුරුව වේදිකාවේ නැගී සිටියේ කුරුණෑගල ශික්‍ෂණ රෝහලේ තැලසීමියා ඒකකයේ වෛද්‍යවරයා ය.මානව දයාවෙන් පිරි මේ මාතාව තැලසීමියා දරුවන් වෙනුවෙන් ඇප කැපවීම ඔහු ගේ ප්‍රශංසාවට ලක් විය. ඇය ඒ වෙනුවෙන් රුපියල් ලක්‍ෂ ගණනක් වැයකර තිබේ.ඇතුගල මත දිස්වන සමාධි බුදු පිළිමය නිම කරනු පිණිස සුවිශාල දායකත්වයක් ලබා දී ඇත්තේ ද මේ මාතාවයි.විමලා කුමාර ගේ මාතාවනි, ඔබේ සමාජ සේවා ‘දිය බිඳුව මහ සයුරක්’ කරනු පිණිස ඔබට ශක්තිය හා ධෛය¸ය ලැබේවා!  කුරුණෑගල, මාවී දළුපොත, විජේරත්න දාහිගමුව මහතා විසින් යොමු කරන ලද ලිපියක් ඇසුරිනි.නෙළුම් විල, සිළුමිණ, ලේක්හවුස්, කොළඹකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>06</day>
    </date>
    <link>http://www.silumina.lk/2011/02/06/_art.asp?fn=as1102065</link>
    <topic>යව්වන උයන</topic>
    <author/>
    <content>යව්වන උයනබොහෝ කාලයක් පදින් පද අමුණලා දුක කීවා මට අදටත් මතකයි. ඒත් ඒ දුකත් එක්ක ඔය මුහුණේ තිබුණේ අහිංසක හිනාවක්... මුළු ලෝකයම නිදන හැම රැයකම මගේ පුංචි කුටියට විත් නුඹේ දුක මා එක්ක කිව්වේ හරිම හෙමින්. දෛවය ජීවිතේ එක්ක කරන සෙල්ලම් හරිම අපූරුයි. නුඹේ දුක කියන්න නුඹට හමුවුණේ පාර වැරදුණ පුංචි තරුවක්...අපේ ජීවිතේට ආදරේ දුරයි... මේ ජීවිතේ වැඩි හරියක් ගෙවෙන්නේ ඈත දියඹේ... හුඟක් දේවල් ඔව් හුඟක් දේවල් මේ මුහුද දන්නවා... සයුරටම පෙම් බැඳන් නොලැබෙන ආදරයක් ගැන කිය කියා නුඹ හැම රෑ පුරාම මිමිණුවා මට අදටත් මතකයි. ගහකොළ පවා නිහඬ වුණේ ඒ දුක අහන්න... ඒ හැම රෑකම අඳුරු අහසේ තරු තිබුණා... සඳේ තිබ්බේ කළුවරක් හරියට නුඹෙ හිත වගේදෝ කියලා මට හිතුණා. ඒ සඳ හැම මොහොතකම මාව නුඹේ මතකයට ළං කළා. මේ සඳ, පාළු නිසල සයුරු මානයේ ඉන්න නුඹමයි කියලා මං දැනන් හිටියා.දුක කිය කියා මසිතේ හෙමි හෙමින් නුඹ අඩි තිබ්බෙ හරිම අපූරු රටාවකට... සමහර වෙලාවට තරුවලටත් ඉරිසියාවක් නොහිතුණා නෙමෙයි... ඒ රටාවට... ඒ දුක අසා පින්සාර සිත ළඟ දැහැන්ගත වෙන්න සිතා මුළු ලොවට හොරෙන් ජීවිතේම පුද කරා මතකයි...අහස්තලයම එළි වුණා... සඳ හොරෙන් හොරෙන් මා දිහා බැලුවා... මුළු ලෝකයම එළිවුණේ එක නිමේෂයකින්. හරියට නුඹේ මුවේ නැගුණු සිනහව වගේ... දින සති මාස ගෙවී ගියා. හඳේ එළිය වෙනදාටත් වඩා වැඩි වුණා... හැම රෑකම නුඹ මගේ කුටියට විත් මුමුණනා සොඳුරු බස් හොරෙන් අහන්න තරු වෙනදාටත් වඩා ඉක්මනින් හැඩ වුණා... ඒත් ඒ රටාවට ළං වෙන්න තරුවලට අදටත් බැහැ...පෙරුම් පුරලා පෙරුම් පුරලා පුරපස සඳ උදා වුණා. නුඹ මා හමුවුණා.... අහස්කුස කළුවර වෙලා තරු කඩාගෙන වැටුණා... සඳ හොරෙන් සැඟවිලා ඔච්චමට මා දෙස බැලුවා... මේ අමාවක...රෑ පුරා දුන් ආදරේ සයුරු රළ සොරකම් කරගෙන ගියේ හිතන්වත් බැරි තරම් වේගයකින්... තරුවලටත් හොරෙන් මිමිණුනා කතා කරදිය සුළඟේ ගසාගෙන ගියා... ජීවිතේ පුපුරුවා මහ දුරක් නුඹ ගියා... ඇත්තමයි අදටත් මං හීනෙන් තිගැස්සෙනවා... ඒ හීනෙට... රෑ අහස දිහා බැලුවාම මං දැක්කේ අදටත් ඔච්චමට මට සිනාවෙන සඳ... එතකොට මට සිහිවෙන්නේ නුඹයි...  ගයත්‍රි අනුෂ්කාඅතුරුගිරියහැමදාම වගේ ආදරේ ජීවිතේ ළඟ නතර වෙනවා. මගේ ජීවිතේ ඒ අතීතය අමතක කරලා යන්න පුළුවන්කමක් නෑ. මතක පොතම අතීතෙට විතරක් අයිති වෙන්න පුළුවන්. ඒත් ජීවිතේ පුංචිම පුංචි හරි සතුටක් තියෙන්නෙ ඒ අතීතෙ විතරයි. මට ඔයාව හම්බවුණේ හරි වෙනස් විදිහකට. ඔයාට තිබුණෙ මගේ හිතේ හිටපු ඒ ලස්සන කොල්ලගෙ හැඩරුව. මං හිතින් ඔයාට ආදරේ කරන්න පටන්ගත්තා. අපි අපිටත් නොදැනීම හිතින් ඊට පස්සෙ ගොඩක් ළංවුණා. අපි ආදරේ කළා. ඒත් ඒ ආදරේ ළඟ මොකක්දෝ වෙනසක් වුණා.ඒ අපි දෙන්නගෙ පරතරය වෙන්න ඇති. මොනවා වුණත් මට අහිමි ආදරයක් වෙනුවෙන් තාම හිත වේදනා විඳින්නෙ. ජීවිතෙන් වන්දි ගෙවන්නේ ආත්ම ගණනක කරපු පවක් නිසා වෙන්න ඇති. එහෙමත් නැත්තන් ආදරේ වෙනුවෙන් කරන කැපකිරීමක් වෙන්න ඇති. හිතෙන් මාව ගොඩක් වැට්ටුවා ඔයා. යාළුවො එක්ක එකතුවෙලා රිදවුවා. ඒත් ඒ මොනදේ කරත් ඔයාගෙ හිත ආයෙත් ගොඩක් දුක්වෙනව කියල මම දන්නවා. මට ආදරේ කරන කාලේ ඔයා කොල්ලෙක් එක්ක රණ්ඩු වුණා. මම කියලා ඔයාව නවත්ත ගත්තේ. ඒත් අද...? මට ළංවෙන්න බැරි තරමටම දුරකට යන්න පුළුවන් වෙලා ඔයාට.අපිට අපි හිමි වෙලා ලස්සන ලෝක මවන්න තරම් මේ ආත්මෙ පින් කරල නැතුව ඇති. ඒකනෙ පාරෙතොටේ තනියම ඔහේ ඇවිදගෙන යන්නේ. මං ඔයා එක්ක ඇවිදගෙන ගියපු හැම තැනකම අද ඉන්නෙ මම විතරයි. කමක් නෑ. මගේ තුන් හිතකවත් තරහවක් වෛරයක් නෑ. ඒත් මොකක්දෝ හේතුවකට මට ඔයාව මුණගස්සවනවා. ඒක හරිද වැරදිද කියන්න දන්නෙ නෑ. කොහොමත් ආදරේ කියන ගැඹුරු ආගාධයෙ තනියම මම දුක් විඳින්නෙ පුංචි සතුටකින්. මොකද මේ වෙනකන් මගේ ජීවිතේ රැඳිල තියෙන්නේ අතීතයෙ උරුම වෙච්ච ඒ ආදරේ මතක් කරන හින්දා.ඇස් දෙකෙන් අනන්තවත් කඳුළු ගලන්න ඇති. ඒ හැම කඳුළකම මගේ හිතේ දුක ලියවිලා තියෙන්න ඇති. පුංචිම පුංචි හරි ආදරයක් මට ඔයාගෙන් ලැබුණා. ඔයාගේ ජීවිතේම මගේ වුණා. ඒත්... ඔයාට මාව ඔයාගෙ ජීවිතේ නොවෙන්න ඇති. ඔයා දුක් විඳිද්දි මමත් දුක්වින්ඳා. මට අසනීප වුණා. ඒ කිසිදෙයක් ඔයා දන්නෙ නෑ. අද ඔයා ඔයාගෙ ලෝකේ. මම තාමත් හිතෙන් දුක් විඳිනවා. අපේ හමුවීම මුළු ආත්මයටම බැඳිලා. ඒක අයින් කරන්න කාටවත් බෑ. කොහොම වුණත් මගේ පණ රැඳෙනතුරු ඔයාට ආදරේ කරයි මම.  චතූඔබ සඳක් වී එළිය දෙන විට ලොවට මා ගගන තලය වී වෑයම් කෙරුවෙමි ඔබ මට තුරුලු කරගන්නට ඒත් නුඹ ඝන අඳුරක්වී වලාවන් සමඟ එක්වන විට ලොවට නොව මට තනිකමක් දැනුණාආර්.කේ.පී. රණවීරඑප්පාවලනි න්ද නොයන ද හසක් ප්‍රශ්න හ මාරවන දවසක ස තුවෙයි ඔබටභාග්‍යා එම්. හේරත්කැකිරාවමේ ජීවිතේදි හම්බවෙන ගොඩක් අය අතරෙන් හිතට ළෙන්ගතු වෙන අය හම්බවෙන්නෙ ගොඩක් අඩුවෙන්. එහෙම ළෙන්ගතු වෙලා ජීවිතේදි මුණ ගැහුණු අය මටත් හිටියා. ඒත් ඒ හැම කෙනෙක්ම අතරින් ඔයා ගොඩක් සුවිශේෂී තැනක් ගත්තා. ඔයාව මට හම්බවුණු මේ භද්‍ර යෞවනයේ ඉඳලා සැරයටියෙන් යනෙන තුරාවට මාත් එක්ක එකට ඉන්නවා කියලා මට පොරොන්දු උනේ ඔයාම නේද?සෙනෙහසේ සදාතනික විජිතයට මාව එක්කාසු කරගෙන ගිය ඔයා අද මාව මේ විදිහට කඳුළු තොටුපළක නතර කරලා, සතුටු ඉවුරට පය තැබුවේ ඔය හිත ගලක් කරගෙනද අයියේ... මේ ජීවිතේදි මට නැතිවූ ආදරේ ඔයාගෙන් හෙව්ව එකද මං කරපු වැරැද්ද? ඒක විතරක් මට කියන්න... ඔයා මොනවා කිව්වත් මට තරහ වෙන්න බැහැනෙ. සත්තමයි, මම තරහ නෑ...සහනි මුදාරා අබේසිංහකෑගල්ලහසරැල්ල ඔබය මට කදුළැල්ල නොවනු මැන සැනසිල්ල ඔබය මට ළතැවිල්ල නොවනු මැන වසන්තය ඔබය මට ගිම්හාන නොවනු මැන සුපුන් සඳ ඔබය මට අමාවක නොවනු මැනදිනිත සඳමල් රාජකුලතුංගමානව ශාස්ත්‍ර පීඨයකැලණි සරසවියමුතුසිනහව සමඟ හොරෙන් කඳු මුදුනින් හිමින් ඇවිත් මිහිදුමින් එබී හොරැහින් සිනහ සලාපන් සිනහ සලාපන්...පාසල්යන පාරදිගේ සමනලයෝ පියාසලා මලින් මලට සිත නොම දෙන් සොඳුරු වසන්තේ සොඳුරු වසන්තේබාඳුරා පිපී හිනැහේ මල් සමයේ වසන්තයේ නුඹ හිමින් ශිල්ප උගනින් මේ යෞවනයේ යොවුන් වසන්තේ...  රසික තරංග ගුණරත්නරෝහලපාරඉත්තෑපානමීවද පහක් කෑමට ඇයි සැරසෙන්නේ වැරැදි පහක් කළහොත් නැත හොඳ වෙන්නේ සිතු ලෙස හොඳක් වේ යැයි මා නොසිතන්නේ එනිසා බැරිය එන්නට මා නැත එන්නේඔගස්ටා වික්‍රමසිංහතේවත්ත, රාගම.අයියෝ විහිළුවක්වත් නෑ තේරෙන්නේ වරදට කවුද මීවද පැණි දෙන්නේ එහෙම වුණොත් ලොකු වරදකි සිදුවන්නේ ඔබ එනතුරු බලා පෙරමඟ විමසන්නේතරූලබන බදාදාට පෙර “නිශායාමය” ලෙස සඳහන් කර පිළිවදන එවන්න.හීන මල්වර ඉසව්වක කෝමළ අඩවි අල්ලන අල්තිනායී පුංචි දුවේ හිත පැටලෙයි පරෙස්සමට...ෂාරුක් වගේ හිනැහෙන සල්මන් වගේ හැන්ඩ්සම් විවේක් වගේ මටසිලිටි හීන පෙනෙනවද හිත යට...අත දරාගෙන සෙල්ෆෝනය කිට මරාගෙන නීට් එකට සද්දෙ දාගෙන ට්‍රේල් බයික් තිගස්සාවි බොළඳ පොඩි හිත්...වසඟ වෙලා හිත යාවී නිලංකාරව ඇස් දෙක කඳුළු ඇහේ හිනැහේවී අනාගතේ වල්මත් කර...සුදු ගවුමේ රැළි පොඩිකර ගයන්නෙපා ආදර ගීතය ඉස්කෝලේ යන්න දුවේ පුංචි දුවක් ඔයා තාම...ජගත් චන්දන අධිකාරිපොල්ගහවෙලඈත අහසෙ පුරාහඳ ලස්සනට පායල. හරියට රත්තරන් තැටියක් වගේ. මිදුලෙ ලොවි ගහයට බංකුවෙ මමත් අකලංකත් වාඩි උනේ හඳේ ලස්සන බලන්න. මට අතීතය මතක් වුණා. මගේ මුවඟට හිනාවක් නැඟුණෙ ඉබේටම. අකලංක පුදුමයෙන් වගේ මං දිහා බලනව.”මොකෝ හිනාවෙන්නෙ” අකලංක අහනව.”මට අතීතය මතක් වුණා අකලංක.””මතක් වෙච්ච දේවල් මටත් කියන්නකො.”ඔහු මගෙ දකුණත අරගෙන පිරිමදිමින් එහෙම කියනව. මං කටහඬ අවදිකළා.”ඔයාට මතකද අරවින්ද මාව දාල ගියාට පස්සෙ මං කොයිතරම් දුකකින්ද හිටියෙ. හරියට මේ ලෝකෙ අතරමං වෙලා වගේ. එහෙම ඉද්දි මට ඔයාව මුණ ගැහුනෙ හරියට අකලට වැහැපු වැස්සක් වගේ. එදා ඉඳන් මං ඉන්නෙ කොච්චර සන්තෝෂෙන්ද? ඒකට මං ඔයාට ජාති ජාතිත් ණයගැතියි අකලංක.””අතීතය ගැන හිතල අබමල් රේණුවක් තරම්වත් දුකක් හිතට ගන්න එපා නිම්මි. මං මගෙ ජීවිතේ තියෙනකම් ඔයා මගෙ දරුවෙක් වගේ බලාගන්නව. මට ජීවිතේ කියා දුන්නෙ ඔයා. ඔයාවගේ උතුම් බිරිඳක් ලබන්න මං කොයිතරම් පින්කරල තියෙන්න ඕනද? මට ඔයාව හරියට බෝසත් සිරිතෙ යසෝදරාව වගේමයි.”එහෙම කියන ගමන් එයා මගෙ අතින් අල්ලගෙනම නැගිට්ට. හඳ වටේටම ලස්සන තරු. හරියට අම්මව පිරිවරාගත් පුංචි දරු පැටව් වගේ.”නිම්මි. හෙට උදේ වැඩට යන්නත් තියෙනවනේ එන්න නිදාගන්න යමු.”මං ඔහුගෙ අණට කීකරු වුණේ පුංචි මුවැත්තියක් වගේ. හැමදාමත් මගෙ රත්තරන් අකලංකගෙ සෙනෙහස මගේ ජීවිතේට වාසනාවන්? ඒ උත්තරීතර සෙනෙහසට මං සදා ණයගැතියි.පබා ගාර්දිවසම්මහනුවරජීවිත ගීතයේ අප නොගැයූ පද අනන්තයි. කාලය අපට දුන් අනාගතය එයයි. හිඟන්නියක් සේ මා මේ ඔබ ඉදිරියේ නිරුවත් කරන්නේ මාගේ ආත්මය බව ඔබ කෙදිනක හෝ වටහා ගනු ඇතැයි සිතමි. එහෙත් ඒ දවස බොහෝ දුර බව ද දනිමි. ඇතැම් විට ඔබ කෙදිනකවත් එය අවබෝධ කර නොගන්නට පුළුවන.ඔබ දුටු මුල් දිනය මට මතකය. ආදරයට, විවාහයට වෛර කළ මට ජීවිතයේ රසය කියාදීමට ඔබට පුළුවන් වනු ඇතැයි මම කෙදිනකවත් නොසිතුවෙමි. එහෙත් සංසාරේ පුරුද්දකටදෝ මගේ සිත මට හොරා ඔබව සෙවූ වාර අනන්තය. අවසානයේ ඔබේ සුවඳයට මගේ ලෝකය සදන්නට මම තීරණය කළෙමි.එහෙත් ජීවිතයේ ගැඹුර දැකීමට එදා මම අපොහොසත් වුණෙමි. යෙහෙළියන් සමඟ විනෝදයට මා කළ කී දෑ තුළින් ඔබේ සිත කැඩුණු බව මට අවබෝධ වූයේ පසුව ය. අදටත් මා ඒ ගැන බොහෝ සේ දුක් වෙමි. එහෙත් ඒ මාගේ දිවියේ සමනළ කාලය බව ඔබ මතක තබාගත යුතුමය.කෙසේ වෙතත් පියෙකු මෙන් ඔබ මා රැකගත් අයුරු අදටත් මම සොම්නසින් සිහිපත් කරමි. ජීවිතයේ අරමුණ ඔබම බව මම තරයේ සිහි තබා ගත්තෙමි.එහෙත්... දෛවයේ සරදම කුරිරුය. මම මගේ දිවියේ අමිහිරි ඉසව්වේ අතරමං වුණෙමි. මම මගේ සමරු පොතේ මෙසේ කුරුටු ගෑවෙමි.“තවත් කෙනෙකුට යටත් වෙලා ජීවත් වෙනවද? නැත්ද? ඒක පුදුම කතාවක්. මම ගෑනිට යටත් වෙලා ජීවත් වෙන්නෙ නෑ. ඇයි රටේ ලෝකෙ ගෑණු නැතුවද?” කේන්තිය මිනිසුන්ව නැත්තටම නැති කරනවා. මිනිසත්කම සුසාන භූමියට වඩම්මන්නෙ කේන්තිය.එදා සිට අද වන තුරු මගේ ආත්මය ගිලගත් අන්ධකාරය. අද මේ මොහොත වන තුරුත් පහව ගියේ නැත. ළා හිරු රැස් විටින් විට පැමිණ මට සරදම් කොට යළි මා අදුරේ දමා පළා ගියේය. මම රැවටුණෙමි. ඒ මිරිඟුව පසු පස දිවූ මා අද නැවතී හති අරිමි.ජීවිතය විඳවීමට නොව විඳීමට ඇති දෙයකි. එහෙත් මගේ දෑස් රතු වෙයි. අපේ ජීවිතයේ සොඳුරු මතකයන් නැතුවාම නොවේ. එහෙත් ඒ සිනාව පසුපස වේදනාව සැඟවී ආවේය. දිනෙන් දින මමත්, මගේ ආත්මයත් රෝගී විය. කළ යුතු දෙයක් නොදත් මම ඒ කුණාටුවට ගසාගෙන ගියෙමි. අද ලොවම මට එරෙහි වී ඇත. සතුට සැනසීම මා පුරනා පාරමිතාවකි. මේ ගැහැනුකම මට මහ වදයකි.ඔබ කියූ ලෙස මේ සියලු දෙයට වැරදිකාරිය මම වෙමි. දැන් මා ඒ ජීවිතය තුළ ගිලී මිය යාමට සූදානම් ය. මම මේ ගමන තනිව යමි. ඔබ ආසා කළ යුවතිය මම නොවන බව දැන් ඔබ සිතනවා ඇත. ආදරය ඔබටත් දුන් පීඩා මට මතකය. මා මෙන් ම ඔබ ද ආදරයෙන් පරාද වී හමාර ය.එහෙත් අප මේ ජීවිතයෙන් ජයගත යුතු ය. ඒ සඳහා පිටත්ව යාමට දැන් කාලය පැමිණ ඇත. මා සිතුවේ ආදරයෙන් ජයගත් විට ජීවිතය ඉබේම ජයගත හැකි බව ය. එහෙත් ආදරය අපෙන් පලාගිය නිසා දැන් ඉතිරිව ඇත්තේ ගඳ ගහන ජීවිතය පමණ ය.මට අතීතය අහිමිය. වර්තමානය දිනෙන් දින අහිමි වෙමින් යයි. එම නිසා අනාගතය අවිනිශ්චිතය. මම සැමදා ඔබට බොරු කාරියකි. හෙරකි. චපල ගැහැනියකි. මම එවැනි අයෙක් දැයි මම නොදනිමි. මා ඔබට ආලය කළ බව පමණක් දනිමි. මේ අකුරු අතරේ සැඟවුණු මගේ ජීවිතය ඔබ කවදාවත් ඔබේ කර නොගත්තේ ය. ඔබ අයිති කර ගත්තේ පණ නැති ශරීරයක් පමණි.දැන් අපි මේ පවුකාර ජීවිතයට තිත තියමු. අප අපට කොපමණ ආලය කළත් අපිට අපේ හිත් තේරුම් ගත නොහැකි වුණෙමු. ඉතිං දැන් ආයෙත් අපි මේ සංසාරේ තනිවෙමු. මම ඔබෙන් කොපමණ දුරස්ව සිටියත් ඒ අතීතයේ ලස්සන දවසක සුළං රැල්ලක් සැමදා මගේ දෙතොලඟට සිනා පොදක් නගාවි. ඒ අතීතයේ වේදනාවේ දෝංකාරය සැමදා මා නෙත් අග කඳුළු බිඳු දවටාවි.ඒ මා ඔබෙන් තොර සිහිනයක් නොදැක්ක නිසා ය.මීට, ඔබේම වූ,ලේඛා රුවන්පතිරණගම්පහමගේ මතකෙ හැටියට එදා බදාදා දවසක්. දවස තිස්සේ ම වැස්ස, ගෙදරින් එළියට බැහැ ගන්න තියා හිතන්නවත් අමාරුයි. මං ගෙදරටම වෙලා හිටියා වෙලාව යනව තේරුණේ නැහැ.“මේ වැස්ස කොයි වේලාවෙ ඉවරවෙයිද?”මට ඉබේටම සුසුමක් හෙළුණා. අද ගමේ ශ්‍රම දානෙට දාගෙන හිටිය දවස. වෙලාවට මේ වැස්ස වහින්න ගත්තේ මං යන්්්තමට ජනේලෙ ඇරියා.“ආ... මේ මොකද? මෙයා අතරමං වෙලා”පැණි කුරුල්ලෙක් එහාට මෙහාට යා ගත නොහැකි ව අතරමං වෙලා. අත්තටු හොඳටම තෙමිලා. අනේ අසරණයා. මගේ හිතට දැනුණේ පුදුම දුකක්. ඒත් ඉතින්! මං මොනවා කරන්නද? මට හිතාගන්න බැහැ.තැන තැන වක්කලම් හදමින් වැහි වතුර ගලාගෙන යනවා. හරිම ලස්සනයි. චූටි ගෙදර හිටියනම් බෝට්ටු හදලා දාන්න තිබුණා. මේ වගේ වැහි දවස් වලට චුට්ට අම්මාගෙන් බැනුම් ඉවරයක් නෑ. ඒත් චූටි බෝට්ටු දන එක නම් කවදාවත් නැවැත්තුවේ නැහැ.චූටි දඟයා වුණාට හරි හොඳයි. එයාට මොනවා හරි හම්බු වුණු වෙලාවට අමතක නොකර ගෙදර අයගේ කොටස තියාගන්නවා. දවසක් චූට්ට තාත්තා පැණි වළලු අරන් දීලා. චූටි අම්මාගෙයි මගෙයි පංගුව තියාගෙන තිබුණා.“මේ මොනවද?”අම්මා තරහින් පොත් බෑග් එක ඇද්දා”“පැණි වළලු”“කාටද?”“අම්මටයි, රුවීටයි”අම්මාට හොඳටම හිනා. චූටිගේ පොත් බෑගයේ තිබුණ පොත් ගන්න දෙයක් නෑ. හැම පොතක ම පැණි ගෑවිලා.“මේ බලන්න දරුවෝ. මේ පොත්වලට වෙලා තියෙන දේ”අම්මා චූටිට සැර කළා. චූටි ඔළුව කස කසා අම්මා දිහා බැලුවා. ඒ ඇස් දෙක බයෙන් පිරිලා.“මොකද කකුල් වෙවුලනවද”?මං චූටි ගෙ කනට කරලා කිවුවා. ඒ පාර චූටිට ආව තරහ නිසා එයා මා පස්සෙ එලවගෙන ආවා.“අනේ එපා චූටි”මං කෑගැහුවා.ඒත්.... චූටි නැවැතුනෙ නැහැ. මං දිව්වා. චූටි හරිම දඟයි ඒත් හොඳයි. අපි දෙන්නා රංඩු වුණාට ඉක්මන් යාලුවෙනවා. එයා නැති වුණහම මුළු ගේම පාළුයි. සිතිජ අයියා එන දවස්වලට චූට්ට සීනි මුරුක්කු ගේනවා.අදත් චූටි හිටියා නම් හදන්න තිබුණ ලස්සන බෝට්ටුවක්... ඒත් චූටි ඔයා ආයිත් එන්නෙ නිවාඩුවට. මට හරි පාළුයි මල්ලියෝ...  රුවිනා  ටෝනි රණසිංහඑදා මෙදාතුර ලොකු වෙනසක් වෙලා තියෙනවා. හැටේ දශකයේ යෞවනයෙක් විදිහට, මම හීනෙන්වත් හිතාගන්න බැරි වරප්‍රසාද අද යෞවනයන්ට අත්විඳින්න පුළුවන් වෙලා. මට මතකයි. ඒ දවස්වල අපිට කොළඹට නුදුරු දෙහිවලට ඇමතුමක් ගන්න වුණත් ටෙලිෆෝන් බූත් එකට කතා කරන්න වුණා. ඒත් අද ඊට වඩා හාත්පසින් වෙනස්. අංකය එබූ සැණින් අදාළ ස්ථානයට කතා කරන්න පුළුවන්.තරගකාරීත්වයක් එදා තිබුණේ නැහැ. යෞවන යෞවනියන්ට මානසික නිදහස තිබුණා. තමන්ගේ තරුණ කාලයට අවශ්‍ය නිදහස ඔවුන් හොඳින් භුක්ති වින්දා.නමුත් යෞවනයන්ට වඩා යෞවනියන්ට සීමාවන් තිබුණා. හැම අංශයකින් ම දස්කම් පාන්න යෞවනියන්ට ඉඩක් තිබුණේ නැහැ. මගේ මතකෙ හැටි ඒකාලෙ ඉංජිනේරු නෝනා කෙනෙක් දකින්නවත් හිටියෙ නැහැ. ඒත් අද හැම ක්ෂේත්‍රයකම යෞවනියන් ඉන්නවා. එදා මෙදා වෙනස මෙයින් පැහැදිලියි.තරඟය වැඩියි. මිනිසුන්ට අද කාල වේලාව මදිවෙලා. ඒ තරමටම වැඩ. සමහර දවස්වලට මට මතකයි අපි නෑදෑ ගෙවල්වල ගියා. හැමෝම සතුට බෙදාගත්තා. ඒත් අද මේ හැම දෙයක් ම දුරකතනයෙන් විසඳගන්න මිනිස්සු පුරුදු වෙලා.ගමේ හැම ගෙදරක සහයෝගිතාවක් තිබුණා. හැමෝම දුක සැප බෙදා ගත්තා. මං හිතන්නේ ඒකාලෙ මිනිස්සුන්ට දුක සැප බෙදාගන්න නිදහසක් තිබුණා. ඒත් දැන් හැමෝටම රාජකාරි බහුලයි. අනික් අය ගැන හොයන්නවත් වෙලාවක් නැහැ. සමහර වෙලාවට එහා ගෙදර ඉන්නෙ කවුද කියලවත් දන්නෙ නැති තරම්. ඒ තරමට ම මිනිස්සුන් වේගවත් වෙලා. අසල්වැසියෝ සමඟ සම්බන්ධකම් පවත්වන්න වෙලාවක් නැති තරම්.ජීවන වියදමත් සමඟ මිනිස්සු යාන්ත්‍රික වෙලා. ඒත් ඉතින් මිනිස්සු ළඟ මනුස්සකම නැතුව නෙවෙයි. කලබලකාරීත්වය මත සහයෝගිත්වය බෙදා ගන්න වෙලාවක් නෑ.අපේ කාලෙ හිටපු අයට තමන්ගේම කියලා බිම් කඩක් තිබුණා. ගෙදරට අවශ්‍ය දේවල් පුංචි පුංචියට වවාගත්තහම හරිම ලේසියි. ගෙදර අඩුපාඩු ඒකෙන් පිරිමහගන්න පුළුවන්.අද නම් වවන්න ඉඩක් නැහැ. වවන්න වෙලාවක් නැහැ. හැම එකක් ම කඩෙන්. කොච්චර හම්බු කළත් මදි. සමහර වෙලාවට අසල්වැසියෝ අතර වත්තෙ පිටියෙ වවාගත් දේවල් හුවමාරු කරගන්නවා. මේ නිසා එළවළු පලතුරු වුණත් පිරිසුදුව ආහාරයට ගන්න පුළුවන්.මේ හැමදේකින් ම සිදුවන්නේ සහයෝගීත්වය වැඩිවෙන එකයි. ඒත් අද යෞවනයින්ට මේ සහයෝගිත්වය අත්දකින්න බැහැ. මොකද ඒ හැමෝම දුවන කාලයක ඔවුන්ට ජීවිතය විඳින්න අවසර නැද්ද මං දන්නෙ නැහැ. ඒත් මේ හැම දේකටම යම් තාක් දුරට පිළියම් හදා ගන්න පුළුවන්.සිතුවිලි පෙළ ගැස්මරූපාන්ති බුලත්සිංහලසංස්කාරකයව්වන උයන, සිළුමිණ, ලේක්හවුස් කොළඹ 10.ඔබේ නිර්මාණාත්මක ලිපි කවි, සංකල්පනා, විනෝද කතා, සත්‍ය අත්දැකීම් මේ ලිපිනයට එවන්න.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>06</day>
    </date>
    <link>http://www.silumina.lk/2011/02/06/_art.asp?fn=as1102066</link>
    <topic>අනුන් රැවටුවත් තමාට තමන් රැවැට්ටිය නොහැක</topic>
    <author>සාකච්ඡා කෙළේ රමණී සුබසිංහ ඡායාරූපය :- ගීත් ද මැල්</author>
    <content>අනුන් රැවටුවත් තමාට තමන් රැවැට්ටිය නොහැකකොළඹ ශ්‍රී සම්බුද්ධාලෝක විහාරවාසී කොළඹ දිස්ත්‍රික් සහකාර අධ්‍යාපන අධ්‍යක්‍ෂවිතාරන්දෙණියේ මේධානන්ද හිමිබුදුරජාණන් වහන්සේ කොසඹෑ නුවර වැඩ වෙසෙන සමයෙකි. සැඳැහැති ජනයා දිවා රෑ රෙදිපිළි, මී, උක්සකුරු ආදී පූජා ද්‍රව්‍යයන් ගෙන උන්වහන්සේ හමුවට පැමිණෙන්නාහ. මේ ලාබ සත්කාරයන් පිළිබඳ ලොබ බැඳි දෙව්දත් තෙර තෙමේ ‘මටත් සිවුරු පිරිකර, දාන මාන පිළිගන්වන කෙනෙක් සොයාගත යුතුය’ යි සිතන්නේ අජාසත් කුමරු ඒ සඳහා පොලඹවා ගැනීමට පහසුයැයි කල්පනා කරන්නේ ය.කොසඹෑ නුවරින් රජගහ නුවරට වැඩම, කුමර වෙසක් මවා ගත් දෙව්දත් තෙරණුවෝ නයින් සතර දෙනකු අත් සතරෙහි ද, එකකු බෙල්ල වටා ද ඔතා, තවත් එකකු දරණු කොට හිස තබා අහසින් ගොස් අජාසත් කුමරු ගේ ඔඩොක්කුවෙහි හිඳ ගත්හ. බිය පත් අජාසත් ‘ඔබ කවරෙක්දැයි’ විමසන්නේ ‘මම දෙව්දත් වෙමි’ යි පවසා ඔහු බිය දුරු කිරීමට නැවතත් මහණ වෙස් ගත්හ. දෙව්දත් ස්ථවිරයන් වෙත සිත පහදවා ගත් අජාසත් කුමරු සියලු ලාබ සත්කාරයන්ගෙන් ඒ හිමියන් පුදන්නේ ය. එහි දී නොසෑහුණු සිත් ඇති දෙව්දත් ස්ථවිරයන්ට භික්‍ෂූන් වහන්සේ පාලනය කිරීමේ සිත් පහළවූහ. වේළුවනාරාමයට වැඩම බුදුරජාණන් වහන්සේ හමුවට ගොස්”ස්වාමීනී, භාග්‍යවතුන් වහන්සේ දැන් මහළු ය. අන්තිම වයසෙහි සිටියේ ය. එහෙයින් ඔබ වහන්සේ දිට්ඨදම්ම සුඛ විහරණයෙහි යෙදී වාසය කරන සේක්වා. මම භික්‍ෂූන් වහන්සේ පරිහරණය කරමි” යි පවසා භික්‍ෂු සංඝයා තමන් වහන්සේට පවරා දෙන මෙන් ඉල්ලා සිටියහ. බුදුරජාණන් වහන්සේ මේ ඉල්ලීම පිළිකෙව් කළහ. එයින් නොසතුටු සිත් ඇති දෙව්දත් තෙමේ උන්වහන්සේ කෙරෙහි වෛර බැඳ නික්ම ගියේය. අජාසත් කුමරු හමුවී ‘කුමරුනි, පෙර දවස විසූ මිනිස්සු බොහෝ කල් ජීවත් වූ හ. දැන් එසේ නොවේ. බලා සිටියහොත් ඔබට රජකම් කරන්නට නම් නොලැබෙන්නේ ය. එහෙයින් වැඩි කල් නොයවා රජකම ගන්න. මම බුදුන් මරා බුදුවෙමි’ යි කීයේ ය. ඒ අසා බිය පත් අජාසත් කුමරු කල් නොයවාම පියා මරා රජ විය. දෙව්දත් තෙමේ බුදුරජාණන් වහන්සේ විපතෙහි හෙළීමට මිනිසුන් යෙදවූයේ ය.බුදුරජාණන් වහන්සේට විපත් ගෙන දෙන්නට ආ සියලු දෙනා සෝවාන් වූ හ. ඉක්බිති දෙව්දත් තෙමේ ‘මම ම ශ්‍රමණ ගෞතමයන් විපතේ හෙළමි’ යි ගිජු කුළු පව්වට නැග කඳුපාමුල වැඩහුන් බුදුරජාණන් වහන්සේ වෙත ගලක් පෙරළා හැරියේ ය. එයින් ද නොසෑහී උන්වහන්සේ ඉදිරියට නාලාගිරි මහ ඇතා යැවීය.දෙව්දත් ගේ ක්‍රියාකලාපයෙන් කෝපයට පත් රටවැසියා,”බිම්සර රජු මරා දමන්නට උපදෙස් දුන්නේ ද මොහු විසිනි. බුදුන් වහන්සේට ගල පෙරළන ලද්දේත් මොහු විසිනි. එසේ කොට දැන් නාලාගිරි ඇතු ද එවීය. එහෙත් අජාසත් රජු මේ පව්කාරයාට තවමත් පුද සත්කාර කරන්නේ ය.” යි අරගල කරන්නට පටන් ගත්හ.එතැන් සිට දෙව්දත් ලාබ සත්කාර ලැබීමෙන් පිරිහෙන්නේ ය. දිනක් භාග්‍යවතුන් වහන්සේ වෙත පැමිණ වර පහක් ඉල්ලන්නේ ය. භික්‍ෂූන් වහන්සේ දිවි තිබෙන තාක් වනයෙහි වාසය කරන්නේ විය යුතුය. පිණ්ඩපාතයෙන් ජීවත් විය යුතුය. පාංශු කූල සිවුරු දරන්නේ, රුක් මුල් හි වසන්නේ විය යුතුය. මස් මාංශ අනුබව නොකළ යුතුය යන ඒ වර පහ භික්‍ෂූන්ට කළයුතු හැටියට නියම කරනු මැනවයි කියා සිටියේ ය. එකල් හි ගෞතමයන් වහන්සේ’දේවදත්ත, යමෙක් කැමැති නම් එසේ කරනු ඇත. දේවදත්ත හෝ මා හෝ එයට බල කළ යුතු නැතැ’ යි ඒ ඉල්ලීම ප්‍රතික්ෂේප කළහ. ඒ ඇසූ දෙව්දත් තෙමේ භික්‍ෂූන් වහන්සේ අතරට පැමිණ බුදුරජාණන් වහන්සේ දුරදිග නොබලා තම ඉල්ලීම් පිටු දකින ලදැයි සංඝභේදයක් ඇති කරන්නට උත්සාහ ගන්නේ්ය. රජගහ නුවර පිඬු සිඟා වඩින ආනන්ද ස්ථවිරයන් වහන්සේ දැක තමන් මෙතැන් පටන් බුදුරජාණන් වහන්සේගෙන් වෙන්ව සංඝයාවහන්සේගෙන් වෙන්ව පොහොය කරන බවත්, සංඝ කර්ම කරන බවත් කී ය.ආනන්ද හිමි, දෙව්දතුන් ගේ් කතාව බුදුහිමියන්ට දැන්වූහ. ඒ අසා ධර්ම සංවේගයට පත් බුදුරජාණන් වහන්සේ ඉහත ගාථා ධර්මය දේශනා කොට වදාළහ.”තමාට අභිත වූ, අයහපත් දෙයක් ලෙහෙසියෙන් කර ගත හැකිය. යම් දෙයක් තමාට වැඩදායක හෝ යහපත් හෝ වේ නම් එය කිරීම ඉතා අමාරුය.”බෞද්ධයන් වූ අප බුදුරජාණන් වහන්සේ දේශනා කොට වදාළ ධර්ම කරුණු තේරුම් ගෙන ජීවිතය සකස් කර ගැනීමට, ඒ ධර්මය අනුව ගොඩ නැඟීමට උත්සාහ කළ යුතුය.ශ්‍රී සද්ධර්මය පිළිනොගත් පිරිස්, සද්ධර්ම මාර්ගයට අවතීර්ණ නොවූ පිරිස් බුදුරජාණන් වහන්සේ ජීවමාන සමයෙහි ද විසූහ. සම්මා සම්බුද්ධත්වයෙන් වසර දෙදහස් හයසියයක් උදාවෙන මෙසමයේ ද වෙසෙති. ගිහි පැවිදි දෙපිරිසම ඒ අතර වේ. එහෙත් නුවණැති පුද්ගලයා ධර්මය තුළින් තමා ගේ් මෙලොව, පරලොව සුබ සිද්ධිය බලාපොරොත්තු වන අතර අනුවණයා අධර්මයෙන් ජීවිතයේ අභිවෘද්ධිය බලාපොරොත්තු වේ. ධර්මය අනුව හැඩ ගැසෙන්නට උත්සාහ කරන පුද්ගලයා නිරන්තරයෙන් ම කල්පනා කරන්නේ සිත ඉපැදෙන අදැහැමි සිතිවිලි අසීරුවෙන් හෝ බැහැර කිරීමට ය. මේ ගැන නොසිතන අනුවණයා කවර හෝ ක්‍රියාවක යෙදී ලාබයම අපේක්‍ෂා කරන්නේ ය. ඒ තාවකාලික දියුණුව දැක ලොබ බඳින තවත් පිරිසක් කල්පනා කරන්නේ තමන්ටත් ඒ දියුණුව අත්පත් කර ගැනීමට ය. ධම්ම පදයේ අත්ත වග්ගයේ දී අපි එය දකිමු.දෙව්දත් ඉල්ලු වර පසෙන් එකක් වන්නේ භික්‍ෂූන් වහන්සේ පාංශුකූල සිවුරුම දැරිය යුතු බවය. සිල්වත් බවේ සංකේතය චීවරයයි. එය සකසා ඇත්තේ ඉතා ගෞරවණීය ලෙස කුඹුරක ආකෘතියෙනි. ගොවියා, මනාව කුඹුර සකසා බීජ රෝපණය කොට වැඩි අස්වැන්නක් බලාපොරොත්තු වනවා සේ බෞද්ධයා සසුන් කෙත වෙනුවෙන් යමක් පරිත්‍යාග කරන්නේ තම මෙලොව, පරලොව අභිවෘද්ධිය වෙනුවෙනි. දානය වෙනුවෙන් පිරි නමන්නේ භෞතික දේ ය. දානයත් සමඟ සිත වූ තෘෂ්ණාව ද ඉවත් වේ. දානමය පිංකමක දී සිදු වන්නේ තෘෂ්ණාධික සිතිවිලි සිතෙන් බැහැර කිරීමය. මේ සසුන් කෙත චීවරය සමඟ හැදුණ සංස්කෘතියට බැඳී පවතී. චීවරයෙහි වටිනාකම නිවනට බාධකයක් වන්නේ නැත. මේ නිසා යම් ආකාරයකින් චීවරය හෝ තම දුෂ්කර ජීවන චර්යාවන් ගෙන හැර පාමින්, විවිධ උපක්‍රම අනුගමනය කරමින් යම් භික්‍ෂූන් වහන්සේ නමක් ජනපි‍්‍රය වන්නට උත්සාහ ගන්නවා නම් එය සම්බුද්ධ ශාසනයේ චිරස්ථිතියට වැඩදායක වන්නේ නැත. බුදුරජාණන් වහන්සේ දේශනාකොට වදාළේ ධර්මය උපයෝගී කර ගනිමින් ජනපි‍්‍රය වන්නට උත්සාහ කරනවා නම්, භෞතික සැප සම්පත් බලාපොරොත්තු වනවා නම් ඒ තැනැත්තා අනුවණ පුද්ගලයෙක් වන බවයි.ගිහි ජීවිතයක් ගත කරනු පුද්ගලයා අඳින ඇඳුමෙන් හෝ සමාජයට පෙන්වන ව්‍යාජ පෞරුෂයෙන් බුදු දහමේ එන ‘උපාසක’ තත්ත්වයට පැමිණිය නොහැකි ය. සමාජයේ ජනපි‍්‍රය චරිතයක් වීමට, අවධානය දිනා ගැනීමට තමන් වෙත නැති ගුණ ධර්ම මවා පාන පිරිස් මේ සමාජයේ වෙති.සිය සැබෑ චරිතය නොපෙන්වන මේ අය බලාපොරොත්තු වන්නේ කුමක් ද? සමාජයේ ගරු සැලකිලිය. ලාබ සත්කාරයන් ය. පංචේන්ද්‍රියයන් පිනවීම ම අපේක්‍ෂා කරන මේ පිරිස් සමාජයේ අවධානය දිනා ගන්නේ කුහක ප්‍රතිපත්ති අනුගමනය කිරීමෙනි. එහි දී දහස් ගණන් ජනයා තමන් ගැන රැවටුණත්, අවසානයේ මුලාවට පත් වන්නේ තමන් ම බව මේ අය නොදනිති. සිය දෙනකුට, දස දහස් ගණනකට, සමස්ත සමාජයකට, රටකට නොපෙනෙන්නට වැරැදි වැඩ කිරීමට අපට පුළුවන. එහෙත් තමන්ට තමන් රැවටිය නොහැකි බව ධර්මානුකූලව අවබෝධ කරගත යුතුය. තමන් කරන සියලු දේ හි ප්‍රතිඵල ගෙන යන්නට වන්නේ තමන්ට ම ය. උසස් ගුණධර්මවලට සමාජයේ ගරු නාම, සංග්‍රහ ලැබේ. ඒ සැබෑ ගුණධර්ම තමන් වෙත නොමැති නම් එසේ ලබන සංග්‍රහයන්, සංසාරයේ විශාල දුගතියකට මඟ පාදන බව අමතක නොකළ යුතුය. මේ ධර්මතාව අවබෝධ කරගත් පුද්ගලයා සුළු වරදක් හෝ කිරීමට නොපෙළඹෙන්නේ ය.ඇතැම්විට ජීවිතයේ පව් රැස් කළ පුද්ගලයා මෙසේ කල්පනා කරන්නට පුළුවන.”මා ජීවිතයේ මොන තරම් නම් පව් කරන්නට ඇතිද? මොන තරම් මිනිසුන් රවටා ඇතිද? මේ තරම් වැරැදි කළ මට කවදාවත් බුදුරජාණන් වහන්සේ පෙන්වා දුන් නිවන් මගට පැමිණිය නොහැකි ය.”තමන් කළ අකුසල්වල විපාක තමන්ටම විඳින්නට වන බව සැබෑය. එහෙත් කිසිවක අන්තගාමී නොවීමට අප වග බලා ගත යුතුය. මේ කර්මයෙන් ගැලවීමක් නැතැයි සිතන අන්තගාමී අනුවණයා තව තවත් අකුසල් ම රැස් කරයි. යම් තැනෙක වැරදුණත් එය නිවැරැදි කර ගන්නට, කුසල් රැස් කරන්නට, ගුණ ධර්ම අනුව හැඩ ගැසෙන්නට අපට ඕනෑ තරම් අවකාශය තිබේ. අවශ්‍ය වන්නේ ධර්මය පිළිබඳ සැබෑ පැහැදීම සහ උත්සාහය පමණි. නුවණැති පුද්ගලයා අධාර්මික සිතිවිලි බැහැර කුසල් රැස් කිරීම පමා කරන්නේ නැත.බුදුරජාණන් වහන්සේ සිය ප්‍රථම ධර්ම දේශනයේ දී පස්වග මහණුන්ට දේශනා කොට වදාළේ’ද්වේ මේ භික්ඛවේ අන්තාන සේව්තබ්බං....’අන්තවාදයක සිටියේ නම් කවර කලෙකවත් ධර්මය අවබෝධ කරගත නොහැකි බවය. අන්ත දෙකක නොසිටිය යුතු බවය.කෙනෙක් යම් දෙයක් හොඳ යැයි සිතා එහිම එල්බ සිටීමෙන් සිදු වන්නේ අයහපතකි. යම් දෙයක් නරක යැයි සිතා අසුබවාදීවම සිතුවේ නම් සිදුවන්නේ ද අයහපතකි. මේ නිසා කිසිම අන්තයක සිට ජීවිතයේ කටයුතු නොකළ යුතුය. යමක් පිළිබඳ නැවත නැවත සිතන්නට, අවබෝධයෙන් ඇත්ත ඇති සැටියෙන් තේරුම් ගැනීමට උත්සාහ කළ යුතුය.අදහැමි පුද්ගලයා කෙරෙහි නිරන්තරයෙන්ම රාග, දෝෂ, මෝහ යන සිතිවිලි ගලා ඒ. පවිටු සිතිවිලි ඇති සිතකට ස්වභාවයෙන් ම ගලා එන්නේ් පවිටු සිතිවිලිම ය. යහපත් සිතිවිලි ඇති පුද්ගලයා වෙත ගලා එන්නේ යහපත් සිතිවිලිමය. මේ නිසා අපි නිතරම පවිටු අදහස් ඉවත් කිරීමට උත්සාහ කළ යුතුය. යම් මිනිසකු ගේ් මුදල් පසුම්බියක් ඔහු නොදැන බිම වැටුණේ යැයි සිතන්න. කොතරම් දිළිඳු වුවත් යහපත් පුද්ගලයා එය තමන් සතු කරගන්නේ නැත. ඔහු දීර්ඝකාලීනව එමඟින් තමන්ට සිදුවන අයහපත කල්පනා කරයි. කෙටි කාලීන ලාබය අත් හරියි. ජීවිතය නිවැරැදි කර ගන්නට, යහපත් ගුණධර්ම වඩා ජීවිතය සාර්ථක කර ගන්නට අපට ඕනෑ තරම් කාලය තිබේ. කළ යුතු වන්නේ බුදුරජාණන් වහන්සේ දේශනා කොට වදාළ ශ්‍රී සද්ධර්මය දැන, අවබෝධ කොට ඒ දහම් කරුණු තම ජීවිතයට සමීප කර ගැනීමට උත්සාහ කිරීමය.සාකච්ඡා කෙළේ රමණී සුබසිංහ ඡායාරූපය :- ගීත් ද මැල්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>06</day>
    </date>
    <link>http://www.silumina.lk/2011/02/06/_art.asp?fn=as1102067</link>
    <topic>ජය ශ්‍රී මහා බෝ අංකුරයක් ප්‍රථම වතාවට බුද්ධගයාවේ</topic>
    <author>වොල්ටර් දයාරත්න (අනුරාධපුර දිසා විශේෂ)</author>
    <content>ජය ශ්‍රී මහා බෝ අංකුරයක් ප්‍රථම වතාවට බුද්ධගයාවේඅනුරාධපුර ජය ශ්‍රී මහා බෝධීන් වහන්සේගේ අංකුරයක් මේ මස පුර පසළොස්වක පොහෝ දින (17 දා) බුදුන් උපන් දේශයේ දඹදිව බුද්ධගයාවේ රෝපණය කිරීමට කටයුතු යොදා තිබේ.අගමැති දි. මු. ජයරත්න මහතාගේ සංකල්පයක් මත ක්‍රියාත්මක කෙරෙන මේ මහා පුණ්‍යකර්මයට ආගමික කටයුතු අමාත්‍යාංශය සහ දිස්ත්‍රික් කාර්යාලවල දායකත්වය ලබා දෙයි.පේරාදෙණිය උද්භිද උද්‍යානයේ ඉතා ආරක්ෂිතව දැනට වැඩ සිටින බෝ අංකුරය වැඩම කිරීම මහා සංඝරත්නයේ පිරිත් සජ්ඣායනා මධ්‍යයේ සිදු කිරීමට නියමිතය.ශ්‍යාමෝපාලි මහා නිකායේ මල්වතු පාර්ශ්වයේ උතුරු මධ්‍යම දිසාවේ ප්‍රධාන සංඝ නායක ආචාර්ය පල්ලේගම සිරිනිවාස නායක හිමියන් ගේ අනුශාසනා මත මෙම පින්කමේ සියලු කටයුතු සිදු කෙරේ.මේ වෙනුවෙන් පෙබරවාරි 08 වැනි දින මහ විහාරයේදී සර්ව රාත්‍රී පිරිත් දේශනාවක් පැවැත්වේ. එය ශ්‍රී ලංකා ගුවන් විදුලි සංස්ථාවේ රජරට සේවයෙන් විකාශනය කිරීම ද සිදුකරන බව අනුරාධපුර සහකාර දිසාපති කාර්යාලය සඳහන් කරයි.පෙබරවාරි 09 වැනි දින පෙරවරු හීල් දානය පිළිගැන්වීමෙන් පසුව මහා විහාරයේ සිට බෝ අංකුරය රැගත් පෙරහර අනුරාධපුර ගුවන් තොටුපොළ දක්වා ගමන් කර ගුවනින් දඹකොළ පටුන දක්වා බෝ අංකුරය වැඩම කර එහිදී ශිලා ලේඛනයක් ද ප්‍රතිෂ්ඨාපනය කරනු ඇත. පසුව ගුවන් මඟින් යාපනය නාග විහාරයට ගමන්කර එහි දහවල් දානමය පිංකමක් ද පැවැත්වීමෙන් පසුව වවුනියාව මඩුකන්ද විහාරය කරා ගමන් කර බෝධි අංකුරය එහි වැඩ හිඳුවා රාත්‍රී පිරිත් දේශනාවක් ද පවත්වනු ලැබේ.පසුදින (10) හීල් දානය පිළිගැන්වීමෙන් පසුව මෙම පෙරහර දඹුල්ල දක්වා ගමන් කරයි. එදින රාත්‍රී දඹුල්ලේ පැවැත්වෙන සර්ව රාත්‍රී පිරිත් දේශනයෙන් පසු 11 දින පෙරවරු හීල් දානය පිළිගැන්වීමෙන් පසුව මහනුවර ශ්‍රී දළදා මාලිගාව වෙතට බෝ අංකූරය වැඩම කරවනු ඇත.එදින රාත්‍රී ශ්‍රී දළදා මාලිගාවේ පැවැත්වෙන පිරිත් දේශනයෙන් හා පසුදින පෙරවරු හීල් දානයෙන් පසුව පෙරහර 12 වැනි දින මහනුවර සිට මාවනැල්ල, කෑගල්ල, ගලිගමුව හරහා ගමන් කර පැල්මඩුල්ල රජමහා විහාරස්ථානයට ළඟාවනු ඇත. පසුදින (13 දා) හීල් දානයෙන් පසුව රත්නපුර ඇඹිලිපිටිය මිද්දෙනිය තංගල්ල හරහා මාතර වෙහෙරහේන විහාරස්ථානයට ළඟාවීමට නියමිතය.එහිදී ද විශේෂ පිරිත් දේශනයක් පැවැත්වෙන අතර පසුදින (14) හීල් දානයෙන් පසුව, මාතරින් පිටත්ව ගාල්ල කළුතර හරහා පෑලියගොඩ විද්‍යාලංකාර පිරිවෙනට ළඟාවනු ඇත. එහිදී ද ආශීර්වාද පිරිත් දේශනාවක් පැවැත්වේ.අනතුරුව පෙබරවාරි දහසය (16) වැනි දින කටුනායක ගුවන් තොටුපොළෙන් බුද්ධගයාව බලා වැඩම කරවන බෝධි අංකූරය පෙබරවාරි 17 වැනි දින දඹදිව බුද්ධගයාවේ රෝපණය කෙරෙනු ඇත.වොල්ටර් දයාරත්න (අනුරාධපුර දිසා විශේෂ)කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>06</day>
    </date>
    <link>http://www.silumina.lk/2011/02/06/_art.asp?fn=as1102068</link>
    <topic>මුල් කාලෙ මගෙ නැටිල්ල අම්මට ඇල්ලුවෙම නෑ</topic>
    <author>උපාලි සමරසිංහ ඡායා - විමල් කරුණාතිලක</author>
    <content>මුල් කාලෙ මගෙ නැටිල්ල අම්මට ඇල්ලුවෙම නෑප්‍රවීණ නර්තන ශිල්පිනි රැජිනි සෙල්වනායගම්ඔබේ සියුමැලි ඇඟිලි තුඩු විත් හදේ වෙණ තත් පිරිමදියි. මහා ගාන්ධර්ව හා ගායක අමරදේවයන් විද්‍යොදය සරසවියේ ප්‍රතිභා ප්‍රණාම ලැබු මොහොතේ මම එලෙස එතුමා ගැන ලීවෙමි. විදුලිය රේඛාවක් පරිද්දෙන් උකුල ලැමහස නිතඹ ඉඟ සුඟ නටවා බලා සිටින්නන් මෝහනය කරන්නා වූ මේ නළඟන ගැන මා කෙසේ නම් වර්ණනා කරන්නේ දැයි මට මේ මොහොතේත් සිතා ගත නොහැකිය. නර්තනයේ රැජන රැජිනි සෙල්වනායගම් ගැන අටුවා ටීකා ලිවීම අනවශ්‍යය. ඇයගේ රඟසොබා ගැන සමන් චන්ද්‍රනාත් ලියු කවියකින් මේ ලිපිය ඇරැඹුම සෑහේ.ශ්‍රී ලාංකීය නර්තාභිෂේකයේ කිරුළ පළන් රැජිනි තමා එතැනට ගෙන ඒමට කෙළින්ම උදව් නොකළත් තමාට ඒ ‘ධී’ ශක්තිය ප්‍රදානය කළ තම මෑණියන් ගැන කාටවත් නොකී රහස් රැසක් මෙලෙස අනාවරණය කරයි.මගේ මෑණියන්ගෙ ගම රත්නපුර දිස්ත්‍රික්කයේ බළන්ගොඩ. ආනන්ද මෛත්‍රිය හාමුදුරුවන්ගෙ තුඹගොඩ පන්සලට යාබද සුන්දර ගම්මානයක්. ඇය සෙල්වනායගම්ගේ ඇස්ලින් චන්ද්‍රා ලෙස නම්වර ලැබුවා. පියාගේ නම සභාපති සෙල්වනායගම්. ද්‍රවිඩ ජාතිකයෙක්. ගම යාපනය. මාවට්ටපුරම්. වාරිමාර්ග දෙපාර්තමේන්තුවේ ලිපිකරුවෙක්. අම්මා අතිදක්ෂ මැහුම් ගුරුවරියක්. මේ දෙදෙනා දැන හඳුනාගෙන විවාහ වෙලා තියෙන්නෙ පියා රත්නපුරයේ රාජකාරි කාලෙ.අපෙ පවුලෙ දරුවන් 10 ක්. ගෑනු ළමයින්ම 9 යි. පිරිමි දරුවන් එක්කෙනයි. අපෙ අම්මලා තාත්තලා දරුවන් සැලකුවෙ සම්පත් විදියට. මට මතකයි අම්මා විවිධ අවස්ථාවල කියනවා අම්මගෙම බඩ අතගාලා “මේක පින් බඩ” කියලා. තාත්තගෙ රැකියාව නිසා අපටත් විවිධ පළාත්වලට මාරු වී යන්ඩ වුණා. මුල්ම කාලෙ පියා බළන්ගොඩ අම්මගෙ මහගෙදරම බින්න බැහැලා හිටියත් ප්‍රධාන ලිපිකරු හැටියට කොළඹට මාරු කළ වෙලාවෙ අපි රත්මලානෙ කුලී නිවසක හිටියා.මං මුලකුරු කරන්න ගියේ ගල්කිස්ස බෞද්ධ බාලිකා විද්‍යාලයයට. පුදුමය කියන්නෙ. ජාතියෙන්, වර්ණයෙන්, භාෂාවෙන් වෙනස් වුණත් අපේ ගෙදරින් ලෝකයට ඉගෙන ගන්ඩ දෙයක් පුංචි කාලෙ ඉඳන්ම තිබුණා. අම්මා හින්දු චාරිත්‍ර අගය කළා. ද්‍රවිඩ භාෂාව ඉගෙන ගත්තා. තාත්තා බෞද්ධ කටයුතුවලටත් සහාය දුන්නා. සිංහල ඉගෙන ගත්තා.වර්ග අතර සහජීවනය සමානාත්මතාව අපේ පුංචි සිත්වල මෝදු වුණේ ඒ විදියටයි. අපට සිංහල අලුත් අවුරුදු, වෙසක්, තෛපොංගල්, දීපාවලි, මහා ශිවරාත්‍රි මේ හැම දේම තිබුණා. අපව දහම් පාසල් යැව්වා. මුලින්ම අප දහම් පාසල් ගියේ ගල්කිස්ස පරමධම්මචේතිය පිරිවෙණට. තෛපොංගල් දිනේට අපේ අම්මත් සමඟ යාපනේ යනවා. ගියෙ නැත්නම් අප ඒ අවස්ථාවේ ඉන්නෙ ගෙදර. ගෙබිම නොයෙක් කෝලම් රටා අඳින්නේ අම්මා. මැටි ගෙයක නම් මැටි ගෙදර ගොම ගාන්නෙත් අම්මා.කෝලම් රටා කරන්නෙ සහල් පිටි මිශ්‍රණය කරලා ඩයි දාලා. මේ කෝලම් රටා එදිනට පස්සෙ කෘමිනට රසබර ආහාරයක්. සිංහල අලුත් අවුරුද්දට කැවිලි පෙවිලි හදලා ඒ චාරිත්‍ර වාරිත්‍ර අනුව කටයුතු කිරීමත් සැලකිය යුතුයි. මා හිතන්නේ අපේ ගෙදරදි අම්මා මේ ගැහැනු දරුවනට කියා දුන් පළමු පාඩම සංස්කෘතික සහජීවනය. තාත්තට බත් හැන්දක් නොබෙදා දරුවන්ට කෑම කන්ඩ දුන්නෙ නෑ. ගැහැනු දරුවන් වශයෙන් යහපත් පවුල් ජීවිත ලබා ගන්ඩත් අම්මා පූර්වාදර්ශයක්ම වුණා.සබරගමු පළාතේ ගොවි දුවක් වූ මගෙ අම්මා තුළ සිංහල සංස්කෘතික සැබියාව වගේම ආසියානු දෙමළ ගැහැනියකගේ සංස්කෘතික ලක්ෂණත් තිබුණා. තාත්තා ආසා කරන තෝසෙ, වඩේ, ඉට්ලි, වගේ දේවල් අපූරුවට හදන්ඩ ඈ වුවමනාවෙන් ඉගෙන ගත්තා. මා දන්නා හැටියට ඇයට කලාත්මක රසභාව සෞන්දර්යය සපුරා ගන්නා මහා ආසාවන් තිබුණෙ නෑ. ඈ ඉඳහිට තාත්තත් එක්ක ගිහින් දෙමළ චිත්‍රපටියක් බැලුවා. ඒක හොඳ නම් විතරක් අපවත් එක්ක ගියා. සිවාජි ගනේෂන්ගේ චිත්‍රපටි මේ විදියට බැලුවා මතකයි. ඒවායේ තිබෙන නර්තන ඉසව්ව මගේ සිත ගත්තා. මා ගෙදරදි පත පොත පාඩම් කරනවාට වඩා නර්තනය කෙරෙහි ඇදෙන එක අම්මා තාත්තා ඉවසුවේ නෑ.ඒ කාලෙ සාම්ප්‍රදායික සමාජයේ සිතිවිල්ල අනුව ගැහැනු ළමයි පිරිමි ඉදිරියේ නටන එක ලජ්ජාවක්. මදිපුංචිකමක් විදියටයි සැලකුණෙ. ඒ නිසා අම්මා දැඩි ලෙස මේකට විරුද්ධ වුණා. ඒත් ගෙදර තිබුණු ‘වයර්ලස්’ එකෙන් ගීත වාදනය වන විට මා දුටු නළඟනගේ නැටුම් මගේ විදියට මා ගෙදර මැද සාලයේ නිරූපණය කළේ ආසාවෙන්. ගීතවලට අනුව පාද අනු රූ තබමින් නටන මා දැක්කම අම්මට කේන්ති යනවා. අපෙ පාසල්වල වුණත් නැටුමට තැනක් ආවෙ පස්සෙ. ඒ කාලෙ විනෝදකාමී දෙයක් හැටියට විතරයි නැටුම සැලකුණෙ. අපේ පාඩම් වැඩ ගැන ඇය හරිම උනන්දුයි. තාත්තාත් පුදුමාකාර මහන්සියක් ගත්තා අපට උගන්වන්ඩ.පාඩම් වැඩ අතපසු කරන දරුවන් දුටුවාම අපේ අම්මා කියපු මේ කවිය කොහෙන් හොයාගත්ත එක්ක ද දන්නෙ නෑ. ජීවිතයේ නැඟිටීම අධ්‍යාපනය කියන එක අම්මා නිතරම කීවා. තාත්තා ගන්නා ලිපිකරු වැටුපින් තමයි අම්මා සියල්ල පිරිමැහුවෙ. ඇගෙ අරපරිස්සම කෙතරම් ද කියනවානම් ලිප පත්තු කරන්න ගහන ගිනිකූරෙන් කුණු ගොඩත් පත්තු කරනවා. ඒ වගේ පිරිමහලා ඒත් ලස්සනට කැපවෙලා යමක් කරන්ඩ ඇය සූරයි. අඟහිඟකම් තිබුණත් ඒවා අපට නොපෙන්වා අවශ්‍ය පොත පත පෑන පැන්සල ගවුම සකසා අඩුපාඩු සඟවා ඉටුකරන අම්මා ඒවා අපට දැනෙන්ඩ දුන්නෙ නෑ. කොච්චර උනන්දු කළත් මගෙ හිත ගියෙ නැටුමට.මගේ පාඩම් පොත්වල පවා පිටකවරයෙ ඇතුළත කවරයෙ ඉඩ හසර ඇති තැන්වල ඇඳ තිබුණෙ නර්තන ඉරියව්. මේවා දැක්කම තමයි අම්මා අර වගේ කවි කීවෙ. මුල් කාලෙ මැහුම් ගුරුවරියක් වුණත් දරුවන්ගේ කටයුතුවලට ඇය ඉන් ඉවත් වුණා. පියා පැල්මඩුල්ලට මාරු වෙච්ච වෙලාවෙ ඒ දරුවන්ටත් පැල්මඩුල්ලෙ අලුත් නිවහනකට යන්ඩ සිදුවුණා. රැජිනිගේ ඊළඟ තක්සලාව වුණේ පැල්මඩුල්ල ගන්කන්ද මධ්‍ය මහා විද්‍යාලයය. පැල්මඩුල්ල මහා විදුහලේ නැටුම් පාඩම් කීපයකදී මා දැක්වූ දස්කම් ගැන පැහැදුණු සරත්ලාල් පනාවල නැටුම් ගුරුතුමා ඔය ළමයා දිගටම නැටුම් ඉගෙන ගත්තොත් ඉහළට එන්ඩ පුළුවන් යැයි කීවා.ඒ සම්බන්ධ තරග විභාගවලටත් ඉදිරිපත් කරන්නම් කීවා. එතකොට මං හිටියෙ 6 වැනි ශ්‍රේණියේ. මට ගෙදරට එනකම් ඉස්පාසුවක් නෑ. මං අම්මට මේ කතාව කීවා. පිරිමින්ට පෙනෙන්ඩ නටන්න යන්ඩ උඹට ලැජ්ජා නැත්ද? මිනිස්සු කියාවි උඩ දාන්න යනවා කියලා. පොත්වල පාඩම් වැඩ කරන්න ඒ හොඳටම ඇති. අම්මා කීවෙ එහෙමයි. තාත්තාත් හවස ආවම මේ ගැන අම්මා කියලා තත්ත්වය තවත් දරුණු වුණා. ඒ වෙලාවට තාත්ත දෙන ලොකුම දඬුවම ගෙයි මුල්ලකට දාලා මුල්ල දිහා බලාගෙන ඉන්න කියන එක. මං ඒ වෙලාවෙත් ඒ මුල්ලෙ ඇන්දෙ නර්තන රූප. නාටිකාංගනාවන් ගැන. ඇය මට එහෙම කීවත් ඊළඟ මොහොතේ හැංගිලා අත වනලා බත් කන්ඩ කතා කරනවා.තාත්තගෙ නීතිය අනුව මේ වෙලාවට කන්ඩ දෙන්නත් බෑ. බැරිම තැන මං ආවෙ නැත්නම් ඇය බත් පිඟාන අරගෙන ඇවිත් අර මුල්ලෙ ඉඳන් මට සැනසුම් වදන් කියමින් කවනවා. අලුත් අවුරුද්දට අපි හැමෝටම ගවුම් දෙකක් මහන්නෙ අම්මා. හාත්පස අඳුරු වෙලා ලයිට් එළියෙන් ඒකාලෝක වුණු අල්ලියෙන් මට පෙනුණෙ අම්මාගේ සුදු මුහුණ. අප වටේට වෙලා අපේ ගවුම් ලැබෙනකම් ඉස්පාසුවක් නැතිව ඉන්නෙ. බොහෝ වෙලාවට මේ වැඩ පටන්ගන්නේ අවුරුදු දාට පෙර දවසෙ. සල්ලි තියෙන්නත් එපායැ නව දෙනාට ඇඳුම් ගන්න. මල්ලිටත් වෙනම මහනවා. එළිවෙනකම් අම්මා දුක් විඳ විඳ ඒ ඇඳුම් මහපු හැටි මතක් වන විටත් දුකයි.ඇය මගෙම අම්මා වීම ගැන මට තියෙන්නෙ ආඩම්බරයක්. ඇය ආදර්ශවත් ගුණවත් බිරියක්, දරුවනට ආදරණිය මවක්. ඇගේ ඉවුම්පිහුම් විශිෂ්ටයි. සිංහල ක්‍රමයට හා දෙමළ ක්‍රමයේ කෑම ඇය අපට හදා දුන්නා. අත්කම් ගෙත්තම්වලටත් ඇයට උපන් හැකියාවක් තිබුණා. අප හිටියේ බොහෝ විට නිල නිවාසවල. නැත්නම් කුලී නිවාසවල. අවුරුදු 65 ක් පමණ වුණාට පස්සෙයි අම්මා අපටම කියලා ගෙයක් හදන්නෙ. එතකොට තාත්තා නෑ. තාත්තා පිළිකා රෝගයෙන් ඇඳට වැටුණට පස්සෙ එයාගෙ හැමදේම අතපත ගාලා හොඳින් බලාගත්තෙ අම්මා. මේසන් හැන්ද අතට ගත්තාම ඇය හොඳ මේසන් බාස් කෙනෙක්. කියත අතට ගත්තාම හොඳ වඩු බාස්. කතාවට කියනවා නොවේ ඇත්තමට මේ අම්මා ලොවින් එකෙක් එක් දෙයකට වෙයි සමත’ කියන කියමන බොරු කළා. අම්මා පුර පෝයට පන්සල් ගිය හොඳ උවැසියක්.අම්මා යන අකුරු තුනට ගෞරවයක් මගේ අම්මා. ඇය අපට උගැන්වූවෙ සියල්ලන්ට රජයේ රැකියා ලබා දෙන අරමුණින්මයි. ‘ගැහැනියකට හොඳ ගුරුකම’ අම්මා කී වචන අහලා අපේ පවුලෙ ගැහැනු 9 දෙනාගෙන් 5 දෙනෙක්ම ගුරුවරියන් වුණා. මගෙ ලොකු අක්කා රජයේ හෙදියක් ලෙස කටයුතු කළ කෙනෙක්. පොඩි අක්කා ඉංගිරිසි ගුරුවරියක්. මං කාලයකට පස්සෙ නැටුම් ගුරුවරියක් වුණා. ලොකු නංගි ගණිත ගුරුවරියක්. දමයන්ති නංගි නැටුම් ගුරුවරියක්. චාන්දනි නංගි ලිපිකාරිනියක්. සේපාලිකා නංගි ගණිත ගරුවරියක්. එකම මල්ලි ඉංජිනේරුවෙක්. සුදර්ශනි නංගි අධ්‍යාපන සමූපකාරයේ හිටපු ගිණුම් ලිපිකාරිනියක්. චූටි නංගි පරිසර අමාත්‍යාංශයේ අධ්‍යාපන ව්‍යාපෘති නිලධාරිනියක්.ඇස්ලින් චන්ද්‍රා මාතාවඅප හැමදෙනාට අම්මා ඇමතුවේ නම්වලින් නොවේ. ලොකු දුව, පොඩි දුව, චූටි දුව, කියලයි. දරුවන් වැඩි වුණත් ඒ හැමෝටම දුවේ කෑල්ල සම්බන්ධ කැර තිබුණා මද්දුම දුවේ. මැණිකෙ දුවේ මේ ආදී වශයෙන්. යහළු යෙයෙළි සබඳතාවට වඩා සමීප ගෞරවයක් අම්මා තාත්තා කෙරෙහි ඉන් ඇතිවන බවයි අම්මා පිළිගත්තෙ. අපි වුණත් එහෙම තමයි ඇමතුවෙ. චූටි නංගි, පොඩි නංගි වශයෙන්. ඒකෙන් සහෝදර බැම්ම රැකුණා. අපි සෙල්ලම් කළේ අප අප අතරයි. ඒ නිසා අපේ බැඳීම ශක්තිමත්. බළන්ගොඩ අම්මගෙ මහගෙදර තමයි මං ඉපදිලා තියෙන්නෙ. මහගෙදර ඉදිරිපස විශාල වෙල් යායක් තිබුණා. ඊටත් එහායින් “දොරවෙල් ඔය”. අලුත් අවුරුදු කාලෙට ගමේ අයට හිස තෙල් ගාන්නෙ අපේ සීයා. රබන් හඬ හිසතෙල් ගෑමේ චාරිත්‍ර, ඔන්චිලි පැදීම් වගේ කටයුතු අතර හිටපු අම්මා විවාහයෙන් පස්සෙ දෙමළ චාරිත්‍ර ද ඉහළින්ම අගය කළා. අපේ අම්මා තුළ හීන් ආඩම්බරයක් ද නොතිබුණා නොවේ. සුදු මුදු ගතිගුණ අතරේ අවශ්‍ය තරමට අවශ්‍ය තැනදි දැඩි ලක්ෂණ ද පළ කළා.අපේ ගෙදරට තාත්තගෙ යාළුවො පවුල් පිටින් සමහර සති අන්තයක එනවා. සියලු කෑම්බීම් පිළියෙල කරන්නෙ අම්මා. මේ කට්ටිය ඉන්න මිදුලෙ එහෙට මෙහෙට මං දුවන්නෙ ‘නටන්න’ කියන ආරාධනය ලැබෙනකම්. තාත්තා ඉතින්! මගේ හැසිරීම් තේරුම් අරගෙන එහෙනම් දුවේ නැටුමක් පාලා පෙන්වන්න කියනවා. මං ඉතින් හරිම ආශාවෙන් ඒ කට්ටිය ඉදිරිපිට නටනවා. නොයෙක් අභිනයන් පානවා. ඇස් කොණින් මියුලැසක් ලෙස බලනවා. හැබැයි! සමහර විට අම්මා ඇවිත් නැටුම අවසානයේ මගෙ කන මිරිකලා ගෙදරට ගෙනිහින් අහනවා. ඇයි පිරිමි ඉදිරියෙ නටන්නෙ කියලා. නමුත් තාත්තා එදාට රුපියල් 10 ක් මට දෙනවා. අනෙත් නංගිලා මේ මුදල ලබාගන්නෙ ‘රිපෝට්’ එකේ ලකුණු පෙන්වලා.මං ඉතින් ලකුණු ගන්නේ මේ වගේ වෙලාවල විතරයි. අපේ අම්මා කිසි විටක හිස් වචන කතා කළේ නෑ. ඉතාම අඩුවෙන් අවශ්‍ය දේ කතා කළා. ඇය තාත්තටම ගැළපෙන්නෙ තාත්තා නිතරම කියන මේ වදනට ඇය හොඳින් ගැළපෙන නිසයි. “ඒතතඹචරඵ ධනඥද රධභප ඥචපඵ චදඤ ඵඩභබ රධභප ථධභබඩ” ඒක තාත්තා ඇදහුවා. දරුවන්ගේ දුක කඳුළේ සුළු දෙයකින් කම්පනය වන හදක් ඇයට තිබුණා. ඒත් මහපොළොව වගේ දරාගන්නා වෙලාවක් ද තියෙනවා. දැනට අවුරුදු 26 කට ඉස්සෙල්ලා මගේ පියා නැතිවුණ වෙලාවෙ ඇය දරුවන් 10 දෙනකු සමඟ මෙලොව තනි වුණා. ඒ වෙලාවෙ විවාහ වෙලා තිබුණෙ පොඩි අක්කා හා ලොකු අක්කා විතරයි.දීග දිය යුතු වයසේ පසුවන දරුවන් සමග තනි වුණත් ඇය සසල වුණේ නෑ. අපේ අම්මාගේ යෝධ ශක්තිය පියා. මගේ නැටුමේ කැමැත්ත මොනම වෙලාවකවත් නොසිඳී පවත්නා බව අන්තිමේ ඇය තේරුම් ගත්තා. ඉස්කෝලෙදි වුවත් පැවැති ප්‍රසංගයකදී මගේ නැටුම් නොබලපු අම්මා 1971 රජයේ නැටුම් හා මුද්‍රා නාට්‍ය විද්‍යාලයට මා ඇතුළු කළ දවසේ මාත් සම¼ඟ කතා කළේවත් නෑ. මාව නැවැත්තුවෙත් තාත්තගේ සහෝදරියකගේ කොළඹට කිට්ටු නිවසක. 1972 මා සංස්කෘතික අමාත්‍යාංශයේ රාජ්‍ය නැටුම් කණ්ඩායමට තේරී පත්වුණා. මං ඒ කණ්ඩායම සමඟ මුල් වරට පාකිස්ථානය හා රුසියාවට රාජ්‍ය නායකයන් ඉදිරිපිට සංදර්ශනවලට යන්ඩ ගත්තා.අලිභුට්ටෝ එදා හිටපු පාකිස්ථාන අගමැති මගේ නැටුම් හා කණ්ඩායමේ නැටුම් ගැන සතුට පළ කළා. ‘තරුණි’ පුවත්පතේ මගේ ඉඟසුඟ පෙනෙන පින්තූරයක් පළ වුණාම තාත්තා ඒ පත්තරේ මිදුලට වීසි කළා. තාත්තගෙත් අම්මගෙත් විරුද්ධතාව තිබුණත් මං ජපානය, ස්විස්ටර්ලන්තය, ජර්මනිය, එක්සත් රාජධානිය වැනි තැන්වලට නැටුම් පාන්නට තරම් දක්ෂ වීම ඔවුන්ගේ සාම්ප්‍රදායික සිරිත් තරමක් වෙනස් කරන්නට සමත් වී දැයි මා දන්නෙ නෑ. ඒත් මේ දෙන්නාම සතුටු වුණේ මා (1976 දී) රජයේ ගුරු පත්වීමක් ලබලා හලාවත මාදම්පේ මධ්‍ය මහා විද්‍යාලයට ගිය විටයි. ඒ වෙලාවෙ තාත්තා අම්පාරේ වැඩ කළේ.මං තාත්තා අසනීපයෙන් වැටුණු වෙලාවෙ සියලු දෙනාම මාදම්පෙට ගෙන්වා ගත්තා. කොළඹ ප්‍රසංගවල නැටුම් පාන්නට මට ලැබුණේ රුපියල් 5 යි. රුපියල් 2 ගෙවපු තැන් පවා තියෙනවා. මං ලැබෙන ගුරු වැටුපයි තාත්තගෙ විශ්‍රාම වැටුපයි අක්කලගෙ උදව්වයි අරගෙන අපි නංගිලාට උගැන්නුවා. මල්ලිට උගැන්වූවා. අම්මා සූර්ය නමස්කාරය කළා. තෛපොංගල් බත් ඉව්වා. කෝවිල් ගියා. පන්සල් ගියා. හින්දු භක්තික කාන්තාවක් වගේම පන්සල් යන බෞද්ධ උවැසියක් ද ඈ තුළ හිටියා. අලුත් අවුරුද්දට දරුවන් සියලු දෙනාට වගේම තාත්තටත් කිරිබත් කවා ඔහුට නමස්කාර කළ උතුම් මවක් අම්මා. ඇය අපට ඉගැන්වූවෙ කුලගෙයක පතිනියකගේ දහම ද කියලා වෙලාවකට හිතෙනවා.ඇය වෙසක් උත්සවයට වෙනම තමන් විසින්ම පහන් කූඩුවක් නිර්මාණය කළා. ඇය උණ පටි කපා කොටු බැඳ, එකට එක තබා අටපට්ටම් හදනවා. පැටව් 20 ක විතර කූඩුවක්. සව් කඩදාසි අලවන්න විතරයි අපව කැඳවන්නෙ. අවුරුදු 65 ක් විතර වෙනකම් අම්මා මේ දේවල් කළා. අද ඇයට අවුරුදු 80 ක්. තවමත් පොළේ යන වෙලාවලුත් තියෙනවා. හැබැයි! අම්මත් වැඩ කරන්න හරිම අමාරුයි. නැටිල්ලයි ඉවසිල්ලයි කියන්නෙ දෙකක් කියලා වැඩේ වැරැද්දුවොත් ටොක්කක් අනිනවාමයි. අම්මා මස් මාංශ අපට හුඟාක්ම පුරුදු කළේ නෑ. ගෙදර උත්සව අවස්ථාවක විතරයි ඒවා හැදුවෙ. හින්දු චාරිත්‍ර අකුරට ඉටු කළා.ගැහැනු ළමයින් වෙච්ච අපේ ළඟ තිබෙන සමරු පොත්වල මුල්ම සටහන තබන්නෙ අම්මා. “සුදුසු ලජ්ජාවත් බයත් වටිනා ස්ත්‍රී අභරණයකි” ඒ හැම පොතකම ඇය ලිව්වේ මේ වදනයි. පොත් ගණනාවක් ලිවිය හැකි දෙයක් මෙහි අන්තර්ගත වී යැයි මට සිතෙනවා. ඇය අපට උයන්න පිහන්න උගැන්වූවෙ වයස අවුරුදු 12 - 13 පිරෙන විටයි. පුංචි වළං මුට්ටි ගෙනැවිත් දීලා උයන්න කීවා. සමානව ඒවා බෙදන ක්‍රමය, එළවළු කපන හැටි, ඇය කියා දුන්නෙ අමුතුම දයාවකින්. තාත්තා තැනින් තැන මාරු වන විට අපේ පොත්පත් ඇඳුම් පැළඳුම් වෙන වෙනම ‘පැක්’ කරන්න තරම් අම්මාට පිළිවෙළක් තිබුණා. අවුරුදු ගණනාවකට ඉස්සර මගේ නැටුම අම්මට පෙන්වන්න බැරි වුණාට ඒ හරහා මා ලැබු සම්භාවනීයත්වය.නැටුම විෂයක් ලෙස වර්ධනය වීම දුටු අම්මා 1991 සාෆ් ක්‍රීඩා උත්සවයේදී ඇඳුම් දහස් ගණනක් ළමයින්ට මසා දුන්නෙ දිවා රාත්‍රී නොබලා. ඇගේ විසිතුරු මැහුම් හැකියාව ඉස්මතු වූ මේ මොහොත සුන්දර වුවත් ඇගේ කකුල් ඉදිමුණා මේ මැහිල්ල නිසා. ඒත් ඒ සුන්දරත්වය යට තිබුණු කටුක දෙයක් විතරක් බව අම්මා මට කීවා. පොඩි කාලෙ අපි කාටවත් එකවර පන්සලට යන්න දෙන්නෙ නෑ. කට්ටි තුනකට වෙන් කරලා ළමයි ටික යවන්නෙ. මිනිස්සු හූල්ලයි. අම්මා එහෙම හිතුවා. එදා හිටි සාම්ප්‍රදායික ගැහැනියගේ ගති සිරිත් අම්මාටත් තිබුණා. මං පොඩි කාලෙ හැමදාම පංතියෙ පහළ මට්ටමක ලකුණු අරන් පන්තියේ පල්ලෙහාට යනකොට නංගිලා පළමුවැනියා වෙනවා. ඒත් ජීවිතයේ අහස් ගව්ව නැඟලා මතු වෙන්න අම්මාගේ ඒ වීර්යය මටත් ලැබුණා.මගෙ මහත්මයා ව්‍යාපාරිකයෙක්. එයා ක්‍රිස්තියානි. අම්මා එක්ක ගමනක් ගිහින් එන අතරමඟ මා ඒ ගැන අම්මට කීවා. එතකොට අප දැන හඳුනාගත්තා විතරයි. අම්මා ක්‍රිස්තියානි කට්ටිය නිතරම මස් මාංශ අනුභව කරන බව දන්නවා. ඒ නිසා දුව අපට ඒක හරි යයිද! කිව්වා විතරයි. ඒත් බෑනා ගෙදර ආවාම කතාබහ කරනකොට කැමැති වුණා. ඇය අපේ තාත්තට සලකපු අන්දම අපේ කුලගෙය ලස්සන කරන්න හේතු වුණා.1983 අපි හිටියෙ වැල්ලම්පිටියෙ. මං ඒ වන විට වැඩ කළේ වේළුවන මහා විදුහලේ දෙමටගොඩ. කළු ජූලිය ඇරැඹෙද්දි මගෙ තාත්තත් ජීවතුන් අතර හිටියා. මං ඉස්කෝලෙට ගියා විතරයි. විදුහල්පතිතුමා කීවා ඇයි රැජිණි අද ආවේ. වහාම ඔය තිලකය මකලා ගෙදර යන්ඩ කියලා. මං ඒ අනුව කටයුතු කරලා පාරට ඇවිත් ත්‍රිවිලරයක් අරන් වැල්ලම්පිටිය යන්ඩ යනකොට මගෙ පස්සෙන් කලා ගුරුවරයා ඇවිත් මට උදව් කරන්ඩ. එතුමා මා පරිස්සමින් ගෙන යන්ඩ කියලා ත්‍රිවිලරය පැදවූ තැනැත්තාට කියනකොට එයා කීවා අපේ මේ රැජිණි මිස්නෙ ගිහින් දාන්නම් කියලා. කඩ ගිනිබත් කරද්දි ගෙවල් කඩද්දි මං වැල්ලම්පිටියට ආවා. අම්මයි තාත්තයි බුදු පිළිමය ළඟ වැඳගෙන හිටියා.ඒගොල්ලො බය වුණෙ මා ගැනයි මල්ලි ගැනයි. මල්ලි හිටියෙ කටුබැද්ද සරසවියෙ. ඇඳිරි නීතිය වැටිලා එළිවෙනකම් මල්ලි ඇවිත් තිබුණෙ මළකඳන් උඩින් පනිමින් තවත් දෙමළ ළමයෙක් පරිස්සම් කරගෙනයි. මගෙ අක්කා බැඳලා හිටියෙ. පොලිස් පරීක්ෂකවරයෙක්. එයා ඇවිත් තාත්තව අරගෙන ආරක්ෂිත ස්ථානයකට ගෙනිහින් තිබුණා. ඒත් මගේ අම්මා දාරක පේ‍්‍රමයෙන් වැළපෙමින් හිටියා. පුතේ, ද්‍රවිඩ සිංහල අපි කවුරුත් මිනිස්සු. ඇයි මිනිස්සු මරාගන්නෙ. ගහගන්නෙ. අම්මා යුද්ධයේදී මැරෙන දෙපිරිස ගැනම කම්පා වුණා. අපි දෙමළත් නොවේ. සිංහලත් නොවේ. අපිට කල්ලියක් තිබුණෙ නෑ. ඒ නිසා අම්මා පුදුමාකාර බයකින් හිටියා. ඒත් වැල්ලම්පිටියෙ වැදගත් සිංහල මිනිස්සු අපේ බඩු මුට්ටු ගේදොර බේරලා ජීවිත බේරලා දුන්නා.මං වැල්ලම්පිටිය ගෙයක් හදන්න ගත්තෙ අම්මලාව ඒ ගෙදරට එක්ක යන්ඩ. ඒත් හදලා ඉවර වෙලා කතා කළාම අම්මා ආවෙ නෑ. ඈ කීවා, දුවේ උඹලගෙ ස්වාධීනතාව ආරක්ෂා කරන්ඩ ඕනෑ. මං ඉතිරි කළ සල්ලි තියෙනවා කියලා. ටික දවසකින් ඇයත් වැල්ලම්පිටියෙ ගෙයක් හැදුවා. එතකොට අම්මට අවුරුදු 65 ක්.අපේ අම්මටත් නොසැලෙන අධිෂ්ඨානයක් තියෙනවා. මට ලැබුණේ ඒ ශක්තිය. අද වන විට මගේ නර්තන ශිල්ප ශාලිකාවෙ ගුරුවරියක් ලෙස මගේ නංගි වැඩ කරනවා. අම්මා අප ගැන හරිම සතුටින් ඉන්නෙ. එතුමිය අද මුනුපුරන් 10 දෙනකුගේ මිනිපිරියන් 4 දෙනකුගේ මී මුනුපුරන් 3 දෙනකුගේ ඒ කියන්නෙ මුනුපුරු මිනිපිරියන් 17 දෙනකුගේ ආත්තම්මා කෙනෙක්.අම්මා වෙනුවෙන් මගේ සිතේ පබැඳුණු කවියක් කියන්නට අවසරයි.උපාලි සමරසිංහ ඡායා - විමල් කරුණාතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>06</day>
    </date>
    <link>http://www.silumina.lk/2011/02/06/_art.asp?fn=as1102069</link>
    <topic>අපි එන විදිහකට මුහුණ දෙමු</topic>
    <author/>
    <content>අපි එන විදිහකට මුහුණ දෙමුඑසේ පැවසූ ඔහු මගේ මුහුණ එහා මෙහා හරවා බැලුවේය.”මොකද..?”නිච්චි නැතුව ගියාක් මෙන් මම ඇසුවෙමි.”උඹ අද මංජේශ්වරිත් එක්ක කෝවිලට ගියා නේද?””ඔව් මේ එන ගමන්””කෝවිලේදි මොකක් හරි සිද්ධවුණා ද?”නෑ කියන්නද? ඔව් කියන්නද? මම මොහොතක් නිහඬව බලා සිටියෙමි.”ඇත්ත කියපන්. මොකද වුණේ?””මොකුත් නෑ””ක්‍රිෂ්ණදේව උඹට කම්මුල් පාරක් ගැහුව නේද?”මට නිනව් නැතිවිය. උදය කුමාර වෙත මේ පණිවුඩය ගෙන ආවේ කවරෙක්ද? රහස් හෙළිවන්නට යන ඉක්මන. මේ අනුව කිසිම රහසක් පවත්වා ගන්නට නොහැකි වනු ඇත.”කව්ද කිව්වෙ?”ලජ්ජාව හා කනස්සල්ල මා පසු පස ලුහුබඳී. මා මහත් අපහසුවකින් ඇසුවෙමි.”අපේ ඉන්දියන් කොල්ලක් කෝවිලට ගිහින් තියෙනවා. බාරයක් වෙන්න තමයි යන්න ඇත්තෙ. කෝවිලේ ඇතිවුණු කලබලයක් නිසා මිනිහත් එතනට ගියාලු. චිත්‍රපට නළුවෙක් චාමිකට ගැහුවලු. චාමික උන්නෙ ඉන්දියන් කෙල්ලක් එක්කලු. මිනිහ දැක්ක බව දැනගත්තම ඔයාට ලැජ්ජ හිතෙයි කියල මිනිහ පැත්තකට වෙලා ඉඳල තියෙනවා.”මට දෙලොව රත්විය. මෙතෙක් රහසක්ව පැවැති අපේ සම්බන්ධය දැන් හෙළිවී තිබේ. නාවික හමුදා මූලස්ථානයට මේ ආරංචි වූ විට ඇතිවන තත්ත්වය කුමක් විය හැකිද?”උඹ ඒ කෙල්ල බඳින්න යනව කියල නම් කියන්න එපා. උඹට ගස් යන්නයි වෙන්නෙ.”උදය කුමාරගේ අවවාදය මගේ සිතට යකුළු පහරක් විය.* * * *කෝවිලේ සිද්ධියෙන් පසු අපේ සම්බන්ධය ගැන කිහිප දෙනෙක්ම කතාබහ කරන්නට වූහ. නාවික හමුදාවේ ඉන්දීය සෙබළු දෙතුන් දෙනෙක්ම මගෙන් විවිධ ප්‍රශ්න ඇසූහ.....චාමික අපේ කෙල්ලක් අමාරුවෙ දාන්නයි යන්නෙ. කෝවිලේදී ගුටි කෑ එකමයි හොඳ...සමහරු එසේ පැවසුවද තවත් අය මට අනුකම්පාසහගතව අවවාද කළහ.... ඔය වැඩේ නැවැත්තුව නම් හොඳයි. නාවික හමුදාවෙ නීති රීති ගැන දන්නවනෙ. අපේ රටේ එතරම් ලස්සන කෙල්ලො ඉන්නව. ඒත් අපි වුණත් උන්ට වහ වැටෙන්නෙ නෑ මේ හමුදා නීති රීති නිසා....”මම කොහොම හරි ඒ කෙල්ලව බඳිනව. ප්‍රශ්නයක් ආවොත් මම නාවික හමුදාවෙන් අස්වෙනවා. එච්චරයි.”මගේ සම්බන්ධය ප්‍රශ්නයක් කරගත් හැමදෙනාටම මම එසේ පිළිතුරු දුන් නමුත් මගේ සිත යට දෙගිඩියාව රජ කළේය. දවස් ගතවෙද්දී උදය කුමාර වුවද මට කිසිදු සහයෝගයක් නොදනෙ බවක් පෙනිණ. ඔහු සිටියේ කිසියම් බියකිනි. ධනාත්මක චින්තනයක් ඔහු තුළ තිබුණේම නැත. සිතට නැඟුණු ඕනෑම දෙයක් ජයගන්නා බවට මා තුළ තිබූ අධිෂ්ඨාන ශක්තිය ඔහු පිළිකෙව් කළේය.”කරන්න පුළුවන් දේත් තියෙනව. බැරි දේත් තියෙනවා. බැරි දේවල් කරන්න ගිහින් අමාරුවෙ වැටෙන්නෙ මොකටද?””නෑ මං අමාරුවෙ වැටෙන්නෙ නැහැ””උඹ කෝවිලේදි ගුටි කාපු බව දැන් හුඟ දෙනෙක් දන්නව. උඹට ලැජ්ජ නැත්ද හැබෑට””ලැජ්ජ වෙන්නෙ මොකටද? ඌ පිස්සෙක්. කෝවිලේ හින්ද මං අතක් ඉස්සුවෙ නෑ. අනික මං අතක් ඉස්සුව නම් මංජේශ්වරීට හොඳ නෑ.”බොහෝ අවස්ථාවල අපේ අල්ලාප සල්ලාප කෙළවර වූයේ අප දෙදෙනා අතර නොහොඳ නෝක්කාඩුවක් ඇති කරමිනි. මෙවැනි සිද්ධීන් නිසා දිගින් දිගටම මේ ගැන කතා නොකර සිටීමට මම තීරණය කළෙමි.විභාගය අවසන් වී ප්‍රතිඵල පැමිණියේ මා බලාපොරොත්තු වූවාටත් වඩා හොඳිනි. සම්මාන සාමාර්ථ ලැබූ කිහිපදෙනා අතර මාද විය. උදය කුමාරට ලැබී තිබුණේ සාමාන්‍ය සාමාර්ථයකි.දෙවැනි අවුරුද්ද ආරම්භ වූයේ අපට යළිත් විනය නීති ගැන සිහිපත් කරමිනි. මම නිහඬව ඒ සියල්ල අසා සිටියෙමි. ජීවිතය ප්‍රශ්නවලින් පිරෙන තරමට එහි කිසියම් හරයක් ඇතැයි මට සිතේ.දවැනි වසරේ විභාගයට පෙනී සිටි මංජේශ්වරී ගේ ප්‍රතිඵල ද සතුටුදායක විය. ප්‍රශ්න මැද ජීවත් වූ අප දෙදෙනාගේ ම මේ ජයග්‍රහණ අපේ ජීවිතවලට කිසියම් ආලෝකයක් ගෙනාවේය. සතියකට දෙතුන් වරක් අපි හමුවීමු. කෙසේ වුවද සිකුරාදා දහවල් පල්ලියට යෑම අපි අමතක නොකළෙමු. පල්ලියේ පූජාවට සහභාගිවීම එක් අතකින් අපේ සිතට අස්වැසිල්ලක් විය.ලංකාවේ සිටිය දී පෝය දිනවලදී පවා මා පන්සල් ගියේ ඉඳහිටය. බණ ඇසීමට, බෝධි පූජාවලට සහභාගිවීමට මට කිසිසේත් සිත නම්මවා ගැනීමට නොහැකි විය.ගමට පැමිණි අවස්ථාවලදී පන්සලට නොගියහොත් අම්මාගේ මුවින් ඇසෙන බැණුම් අනන්තය. එහෙත් කිසිදු බලකිරීමක් නැතිව අපි පල්ලි ගියෙමු. බලකිරීමට වඩා අවශ්‍යතාව කොතරම් වැදගත්ද?එක් හැන්දෑවක අපි මුහුදු වෙරළේදී හමුවුණෙමු. කවදාවත් නැතිතරම් රළු බවක් මුහුදු රළ තුළින් දිස්විය. අපේ නෞකා රැසක්ම ඈත මුහුදේ නැංගුරම් ලා තිබිණ.මංජේශ්වරී සිටියේ කිසියම් අමනාප ගතියකිනි. මුහුදු වෙරළට එනතුරු ද ඈ තුළ වැඩි කතාබහක් නොවීය. දෙකකුල් වතුරට දමාගත් ඈ කකුල් පැද්දුවේ ඈත මුහුද දෙස බලාගෙනය.”මොකෝ මේ. එනකනුත් කතාබහක් නෑ. දැනුත් නෑ. මොකවත් ප්‍රශ්නයක්ද?” සිත තුළ ඇතිවූ සැකය දුරුකර ගැනීම සඳහා මම ඇසුවෙමි.”ඔව්” ඈ ඉවත බලාගෙන කීවාය.”මොකක්ද ප්‍රශ්නෙ?””බාප්පොච්චි ආයෙත් මනමාලයෙක් ගෙදරට ගෙන්නුවා””ක්‍රිෂ්ණදේව වගේ කෙනෙක්ද?””අනේ මන්ද? කැත මිනිහෙක්. වයසයි”මංජේශ්වරී ඒ වචන පැවසුවද සිටියේ බිම බලාගත් වනමය.”අම්මලට මගෙන් නිදහස් වෙන්න ඕන නිසා බාප්පොච්චිට බලකරල තියෙනව කව්රුහරි හොයන්න කියල””ඉතින් කැමති වෙනවද?””මනමාලයෙක් ඉන්න එකේ තව මනමාලයකුට කැමති වෙන්නෙ කොහොමද?”ඒ වචනත් සමඟ මංජේශ්වරීගේ මුව හිනාවෙන් පිරී ගියේය.ප්‍රශ්නෙ ඒක නෙමෙයි. ඉක්මනටම අපට තීරණයක් ගන්න වෙනවා. නැත්නම් මට සිද්ද වෙන්නෙ ඒ මිනිහත් එක්ක යන්නයි”මංජේශ්වරී සිටියේ මගේ උරහිසට හිස තබාගෙනය. ඇගේ සුවඳ දැනුන ද මගේ හැඟීම් ඇවිස්සීමක් සිදු නොවීය.”ඔයා සාන්තුවරයෙක් වගේ””ඇයි නරකද?””නැහැ මං බලාපොරොත්තු වුණේ එහෙම කෙනෙක්””එහෙනම් හොඳයිනෙ. හැබැයි බඳිනකම් විතරයි. විවාහවුණාට පස්සෙ නම් සාන්තුවරයෙක් ගැන හිතන්න එපා”අපි දෙදෙනාම හඬ නඟා හිනැහුණෙමු. පෙණපිඩු නඟමින් රළ පතර අපට ඔච්චම් කළේය.”අර මිනිහට අහු නොවී එහෙනම් අපි ඉක්මනටම බඳිමු.””මටත් ඉක්මනටම ඔයා මගේ කරගන්න ඕනි. එතකොට අර සාන්තුවරයගෙ චරිතය ඉවරයි”මංජේශ්වරීගේ් මුහුණ වෙනස් විය. අපි හඬනඟා හිනැහුණෙමු.”ඉක්මනට කිව්වෙ කවදද?””හොඳ දවසක් බලල චින්තටත් කියලා පියතුමාගෙන් අහමු.”කතෝලික ආගමේ හොඳ දවස් නැකත් නැහැ නේද?””නැතුව ඇති නේද?”එය මා තුළ ඇතිවූ සැකයක් පමණි.එයට පසු සිකුරාදා අපි පල්ලියේදී චින්තා හමුවීමු.උදය කුමාර කාලෙකින් දැක්කෙවත් නෑ”චින්තා මුලින්ම ඇසුවේ උදය කුමාර ගැනයි. ඈ ඔහු හමුවීමේ ආශාවෙන් සිටිනවා විය යුතු යයි මට සිතිණ. කෙසේ වුවද අපට නොපෙනුණද ඔවුන් අතර රහසින් බැඳි ආදරයක් තිබේ.”විභාගෙ තිබුණනෙ. පාඩම් කළා දිගටම.”අපට අවශ්‍යව තිබුණේ සලාම් පියතුමා හමුවී තීරණයක් ගැනීමටය. අපටත් කලින් පියතුමා ඒ ගැන විමසුවේය.”දැන් මොකද කල්පනාව. විභාග කටයුතු ඉවර වෙලාද විවාහ වෙන්නෙ. නැතිනම් ඊට කලින් විවාහ වෙනවද?” අපි පූජාව අවසන් කොට මිදුලට බසිද්දී සලාම් පියතුමා ඇසුවේය. සෙනඟ අතර පොර කමින් සිටිය ද ඔහුට අප හොඳින් මතක තිබිණ.”විභාගෙ ඉවරයි. දැන් තීරණයක් ගන්න පුළුවන්.””ඒකට කමක් නෑ. තමන් කැමති දිනක විවාහ වෙන්න. ඒක නෙවෙයි මේ ඇත්ති තවම කෝවිලට යනවද?”පියතුමා මංජේශ්වරීගෙන් ඇසුවේය.”නැහැ ස්වාමි. කෝවිල පැත්තෙ ගියේම නැහැ””ඒක හොඳයි. ආගම් දෙකක් අදහන එක වැරදියි.”පියතුමා අපට ආශිර්වාද කරමින් නැවතුණේය. අප දෙදෙනා තුළම විවාහය ගැනවූ සිතුවිලි අධිෂ්ඨානයක් බවට පත් වූයේ ඒ අවස්ථාවේය.”ඇත්තටම මංජේශ්වරී අපි මොකද කරන්නෙ.”සිතුවිලි අලුත් වෙද්දී මම ඇසුවෙමි. ඉක්මනින්ම මංජේශ්වරී මගේම කරගැනීමට මගේ යටි සිත සූදානම් වෙමින් සිටියේය. එහෙත් පිරිමියෙක් වශයෙන් මා තුළ වූ සංයමය ගැන මංජේශ්වරී පුදුම වන්නට ඇත. කලාතුරකින් හෝ සිදුවූයේ සිප වැලඳ ගැනීමක් පමණි. බොහෝ අවස්ථාවල මුහුදු වෙරළේ ගල්පරයක් උඩට වී අප එහි සෞම්‍ය පරිසරය අත් විඳිමින් සිටියේ විවාහ අපේක්ෂිත පෙම්වතුන් දෙදෙනකුට වඩා දැඩි සංයමයකිනි.”මාත් හිතුවා. එහෙනම් අපි පල්ලියෙ පොතේ අස්සන් කරන්න ඉරිදා දවසක්ම යොදාගමු”සලාම් පියතුමා සමඟ ද අපි යළිත් මේ ගැන සාකච්ඡා කළෙමු. එතුමා අපට මාසයකට පසු ඉරිදාවක් නියම කළේය. අපි ආපසු හැරුණේ මහා බරක් හිස දරමිනි.”දැන් බැඳල කොහේද ඉන්න යන්නෙ” චින්තා ආපසු එමින් ඇසුවාය.”ටික දවසක් මේ විදියටම ඉන්නවා. මොකෝ බැන්දයි කියල අපේ පේන්න වෙනසක් ඇතිවෙන එකක්යැ””අනේ මන්ද පුංචි අම්ම දැනගත්තට පස්සෙ නම් මට එහේ ඉන්න වෙන එකක් නෑ. දැන් නම් හිතෙනව නේවාසිකාගාරයෙ හිටිය නම් හොඳයි කියල”මංජේශ්වරී කලකිරුණු හ¼ඩින් පැවසුවාය.”ඕනවට වැඩිය හිතන්න එපා. එන විදියකට මුහුණ දෙමු”අපි සමුගතිමු. චින්තා මංජේශ්වරී සමඟ යන්නට ගියාය. මම කෙටි දුර බසයකට ගොඩවීමි. මා කාමරයට ඇතුළු වන විට උදය කුමාර ඇඳේ පෙරළෙමින් සිටියේය.”මොකද නිකන් මහාමේරුව කරේ තියාගත්ත වගේ”උදයකුමාර ඇසුවේ මට ඔච්චම් කරන්නාක් මෙනි.”එහෙම දෙයක් පේනවද?”මම මගේ ඇඳ මත ඉඳගනිමින් කීවෙමි.”පේන හින්දනෙ ඇහුවෙ. හැබෑට මොකද උඹට වෙලා තියෙන්නෙ””අපි බඳින්න තීරණය කළා””බඳින්න තීරණය කළා නම් හිනාවෙලා හිටපන්කො. කවදද?””තව මාසෙකින්”උදය කුමාරගේ මුහුණ ද එක්වරම වෙනස් විය. මගේ හිසේ බර ඔහු මාරුකර ගත්තාක් මෙනි.”හොඳට හිතල බලලද ඔය තීරණේ ගත්තෙ. ඊට පස්සෙ වෙන දේවල්?””ඔව්. බැන්දට පස්සෙ වෙන දේවල් ගැන නම් හිතුවෙ නැහැ””ඔව් ඉතින් උඹල ආස්සරේ කරන විදියට කවදහරි බඳින්නත් එපායැ”නිහඬ බව දෙදෙනා අතර බෙදී ගියේය.”ආස්සරේ කරපු එක නෙවෙයි ප්‍රශ්නෙ. දැන් මංජේශ්වරී බලන්න මනමාලයෙක් එනවා. ඉක්මනටම මං නොබැන්දොත් මංජේශ්වරීට අර මිනිහත් එක්ක යන්න වෙනවා.””එහෙමත් එකක්ද?”උදය කුමාර සුසුමක් හෙළුවේය.”මංජේශ්වරී ඒ මිනිහට කැමැති වුණොත් ප්‍රශ්නෙ ඉවරනෙ”ටික වෙලාවක් කල්පනාවේ නිමග්නව උන් උදය කුමාර පැවසුවේය.”මං මේ හිස ගිනි අරගෙන ඉන්නවා. උඹ විහිළු කරනව.”මම නෝක්කාඩු ස්වරූපයෙන් පැවසුවෙමි.”දැන් උඹල කවදද බඳින්නෙ?””මේ මාසෙ අන්තිම සතියෙ””මගෙන් මොනවද කෙරෙන්න ඕනි””සාක්කියට අස්සන් කරන්න උඹට එන්න වෙනව. අනිත් සාක්කිකාරිය චින්තා. කවදහරි උඹල දෙන්න බඳිනදාට අපි දෙන්න අස්සන් කරන්නම්.”මා සමඟ උදය කුමාර ද හිනැහුණේය. එහෙත් ඒ හිනහව තුළ වූයේ සන්තාපයකි.අපි ඒ මාසයේ අවසාන ඉරිදා පල්ලියේදී විවාහ වුණෙමු. ඉන්දියාවේ පල්ලිවල ඉරිදා දිනවල් වැඩි සෙනඟක් නැත. සෙනඟ පිරෙන්නේ සිකුරාදා දිනවලය. මංජේශ්වරී සුදු සාරියක් ඇඳ වේල් පටක්ද පැලඳ සිටියාය. චින්තා හා ලක්ෂ්මී මංජේශ්වරී කන්‍යා සොහොයුරියකගේ කාමරයකට ගෙනගොස් සාරිය අන්දවා වේල් පලන්දවා තිබුණි. සාරිය චින්තාගේය. වේල්පට කුලියට ගත් එකකි. ගෙදරට නොදැනෙන සේ සියල්ල සූදානම් කළේ චින්තා හා ලක්ෂ්මීය. වේල්පටක් පලඳින්නට සිදුවීම ගැන මංජේශ්වරී තුළ වූයේ දැඩි අකමැත්තකි.”අකමැති දේ ඇන්දත් පැලැන්දත් මේක අපි දෙන්න කැමැත්තෙන් කරන විවාහයක්නෙ මංජු”මම ඈ අස්වසන්නට උත්සාහ කළෙමි.”ඒත් චාමික දිග කොණ්ඩයක් ගොතල, මල් ගහල, තාලියක් පැලඳගෙන සාරියට ඉන තදවෙන්න රත්තරන් පටියක් බැඳපු මනාලිය කොයිතරම් ලස්සනද? මටත් ඕන වුණේ ඒ වගේ මනාලියක් වෙන්න. පල්ලියේදී මගේ ඇඳුමේ වෙනසක් නොවීය. සිරිත් ප්‍රකාරව මම යුරෝපීය ඇඳුම ඇන්දෙමි.එහෙත් නාවික හමුදා නිලධාරියකු වශයෙන් මා නිත්‍යානුකූ®ල විවාහයකට මුහුණදුන්නේ නම් නාවික හමුදා ඇඳුමෙන් සැරසී, සියලු ලාංඡන පැලඳ නාවික හමුදා ගෞරවාචාර මැද ඒ සිදු කෙරෙනු ඇත. මෙතැනදී මා නිකම්ම නිකම් සිවිල් වැසියෙකි. ඒ ගැන මගේ සිතට එතරම් දුකක් නොවීය. එහෙත් අකමැති තැනක අකමැති විදියට සිදුවන විවාහය ගැන කුමන සතුටක්ද?කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>06</day>
    </date>
    <link>http://www.silumina.lk/2011/02/06/_art.asp?fn=av1102061</link>
    <topic>යාත්‍රා</topic>
    <author>හිරුණි</author>
    <content>යාත්‍රාප්‍රේම් දිසානායකයන්ට පසුගිය කාලයේ සුළු අසනීප තත්ත්වයකට මුහුණ දෙන්න සිද්ධවුණා කියලා අපට ආරංචි වුණා. ඔහුගේ තිබෙන කාර්ය බහුලත්වයත් එක්ක අසනීපයකට විවේක ගන්නවත් වෙලාවක් නෑ. ඔහු බලන්න ගිය අයෙකු පැවසුවේ ලෙඩ ඇඳේ සිටත් ඉදිරියට කළ යුතු දේවල් ඔහු සැලසුම් කරමින් සිටි බවයි.ප්‍රේම් බලන්න ගිය ඉහත කී පුද්ගලයාට ලොකු අකරතැබ්බයකටත් මුහුණ දෙන්න සිද්ධවෙලා. ඒ ඔහු නේවාසික වී සිටි රෝහලේ කාමරයට ඔහු ගියත් පිටතින් ඔහුගේ නම වෙනුවට සඳහන්වී තිබුණේ ‘පෙරේරා’ කෙනෙකුගේ නමකි.මේ නිසාම සාත්තු සේවිකාවකගෙන් විමසූ විට ඇය නැවතත් ඔහුට පෙන්වූයේ ‘පෙරේරා’ යැයි නම සඳහන් වූ කාමරයමය. අවසානයේ දොර හැරගෙන ගිය විට ‘පෙරේරා’ වෙනුවට එහි වූයේ ප්‍රේම් දිසානායකය.’පෙරේරා’ යැයි නම තමන් හිතාමතාම වෙනස් කර ගත්තේ විවේකයෙන් ඉන්න යැයි පසුව ප්‍රේම් පැවසුවාලු.ප්‍රවීණ ගායිකා විශාරද නන්දා මාලිනිය මෙවර නිදහස් දිනය සැමරුවේ තායිලන්තයේදීය. ඇයත් සමඟ තායිලන්තයට යාමට ප්‍රවීණ සංගීතඥ රෝහණ වීරසිංහයන් ද එක්වුණා. මේ ආරාධනාව ඔවුන් දෙපළට ලැබුණේ තායිලන්තයේ ශ්‍රී ලංකා තානාපති ධූරය හොබවන මහාචාර්ය ජේ.බී. දිසානායකයන්ගෙන්ය.මෙවර සමරන 63 වැනි ජාතික නිදහස් දින උත්සවය වෙනුවෙන් තායිලන්තයේ තානාපති කාර්යාලයේ සංස්කෘතික උළෙලක් සංවිධානය කර තිබුණි. මෙම සංස්කෘතික උළෙලට සහභාගි වීම තමන්ට ලැබුණු සුවිශේෂී අවස්ථාවක් බව නන්දා මාලිනිය අප සමඟ පැවසුවාය.”ඇත්තටම තායිලන්තය කියන්නේ බෞද්ධ රටක්. මේ දෙරට අතර මිත්‍රත්වය තහවුරු කර ගැනීමට මේ සංස්කෘතික උළෙල බෙහෙවින්ම වැදගත් වෙනවා. මම ගායනා කළ පාලි - බෞද්ධ ජයමංගල ගාථා, නරසිහ ගාථා, අටවිසි බුදුගුණ ආදී දේ වලින් කිහිපයකුත් එහිදී මම ගායනා කළා.නන්දා තවදුරටත් කියා සිටියා.ගී ලොව ජයගත් සුරේන්ද්‍ර පෙරේරා මෙවර පැවැත්වෙන ප්‍රාදේශීය සභා මැතිවරණයට ඉදිරිපත් වෙන බැව් කියවෙන ඡන්ද පෝස්ටරයක් පසුගියදා හලාවත නගරය අවට දකින්නට ලැබිණි. මේ නිසාම කුතුහලයට පත් අප එහි සත්‍ය අසත්‍යතාව දැන ගැනීමට සුරේන්ද්‍ර පෙරේරා ඇමතුවා.”මගෙන් හැමෝම ඔය ගැන අහනවා. මගේ නමම ඇති කවුරුන් හෝ පුද්ගලයකු මෙසේ මගේ නමට මුවාවී ඔය විදියට ජනප්‍රිය වෙන්න උත්සාහ කරනවා. ඇත්තටම මගේ තාත්තා අවුරුදු 28ක් දේශපාලනයට සම්බන්ධ වෙලා උන්නා. එහෙත් මම ගායන ශිල්පියෙක් විදියට මගේ ගමන යනවා මිස දේශපාලනයට පිවිසෙන්න කිසිදු බලාපොරොත්තුවක් නෑ.අපේ රටේ නායකයා ලෙස මහින්ද රාජපක්ෂ ජනාධිපතිතුමාට මා පෞද්ගලිකව කැමැතියි. පක්ෂ භේදයකින් තොරව මේ රටේ ගීත රසික සහෘදයන්ට ගායකයකු වශයෙන් සේවය කරන එකයි මගේ වගකීම. මගේ නම ඇති ඡන්ද අපේක්ෂකයෙකු සංගීත ක්ෂේත්‍රය ඈඳාගෙන ප්‍රචාරක කටයුතු කළාට ඒ මා නොවෙන බවත් මම කවදාවත් දේශපාලනයට පිවිසෙන්නේ නෑ කියලත් වග කීමෙන් යුතුව කියනවා.’සුදු සේල අගින් වැසු නීල නුවන්’ (විල්බට් ඇන්තනි) සහ ‘මගේ සෙවණැල්ල සේ සැඟවී’ (ජගත් වික්‍රමසිංහ) වැනි ගී පද රචනා කළ සිසිර කොතලාවල පසුගිය කාලයේ විදෙස් ගතවී සිටි අතර දැන් ලංකාවට පැමිණ සිටී.රූපවාහිනි සංස්ථාවේ අධ්‍යක්ෂ ජනරාල්වරයා ලෙස ද කටයුතු කළ ඔහු මේ දිනවල අලුත් ගී පද රචනා කිහිපයක් සහ මාධ්‍යය පිළිබඳ ග්‍රන්ථයක් ද රචනා කරමින් සිටියි.රාජ්‍ය සම්මානයෙන් පිදුම් ලැබූ ගී පද රචකයකු වූ රවි සිරිවර්ධන පසුගියදා රැකියාවක් සඳහා ඔස්ටේ‍්‍රලියාව බලා පිටත්වී ගියේය. රවි ලංකාවෙන් යාමට ප්‍රථම ‘රසඳුන’ හා කළ කතාබහේදී පැවසුවේ ඔහු මෙරට ගීත ක්ෂේත්‍රය පිළිබඳ දැඩි කලකිරීමකින් සිටින බවයි.’අද අපේ සංගීත ක්ෂේත්‍රයේ ඇති වී තිබෙන මේ තත්ත්වය දැක්කම ලොකු කනගාටුවක් දැනෙනවා. මොකද කිසිම රසවින්දනයක් නැති පිරිසක් මුළු මහත් මාධ්‍ය ක්ෂේත්‍රයම අරක්ගෙන තමන්ට වැටුප් ගෙවන මුදලාලිලා වෙනුවෙන් ගීත රසික සමාජය අනතුරට පත්කරලා.මොනවද අද අපේ රසිකයින්ට අහන්න දෙන්නේ. ‘රතු රටකජු’, ‘සෙනෙහසේ මුට්ටියේ තම්බලා ආදරේ’, ‘බයිලා ගම්මු රී මික්ස් කරලා’ වැනි ගීතවලින් මනස විකෘති කරලා. අද සමාජයේ හොඳ නිර්මාණ සඳහා නිෂ්පාදකයෙකු සොයාගන්න බෑ.’දෙරණ’ ඩ්‍රීම් ස්ටාර් ගීත කෝකිලාවිය වූ උපේකා නිර්මාණි මේ දිනවල ඇයගේ ප්‍රථම ගීත ඇල්බමය නිකුත් කිරීමට සූදානම් වෙයි. ගීත 16ක් අඩංගු මෙම ගීත ඇල්බමය මේ මස 19දා දොරට වඩියි. ඒ සමඟම ඇය යුරෝපා රටවල් කිහිපයක සංගීත ප්‍රසංග මාලාවක් සඳහා සහභාගි වීමට ද නියමිතය.’මම මීට ඉස්සරලා ඔස්ට්‍රේලියාව සහ සයිප්‍රසය සංගීත ප්‍රසංග කිහිපයකට සහභාගි වුණා. ලබන මාර්තු මාසයේ යුරෝපයේ රටවල් කිහිපයක සංගීත ප්‍රසංග කිහිපයක් සඳහා මට ආරාධනා ලැබී තිබෙනවා. ඔස්ට්‍රියාව, ප්‍රංශය, ජර්මනිය, ඉතාලිය සහ එංගලන්තය එම රටවල්. මම වගේ පුංචි ගායිකාවකට මේ වගේ අවස්ථාවක් ලැබුණේ දෙරණ ඩ්‍රීම් ස්ටාර් නිසාය. ඒ නිසා ඔවුන්ට මම ස්තුතිවන්ත වෙන්න ඕන. ඒ වගේම තමයි කොයිතරම් වෙන රටවල්වලට ගියත් මම ආදරේ සහ මම කැමැති මේ ලංකාවට.හිරුණිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>06</day>
    </date>
    <link>http://www.silumina.lk/2011/02/06/_art.asp?fn=av1102062</link>
    <topic>සිනා කතා</topic>
    <author/>
    <content>සිනා කතායුරෝපීය රටක නග්න ජනපදයක වසර 10 ක් පදිංචිව සිට සියරට පැමිණි ලින්ටන් හට කොළඹ කලා උත්සවයකදී රොජර් හමුවිය.”කොහොමද උඹ හිටපු නග්න ජනපදය?”රොජර් ඇසුවේ ආ ගිය තොරතුරු කතාබස් කරමින් සිටියදීය.”වරදක් නැහැ. එහේදි මම කරපු රෙදි බිස්නස් එකට හොඳ ඉල්ලුමක් තිබුණා.””නග්න ජනපදයකට මොනවදට බං රෙදි?””අඳින රෙදි නෙමෙයි බං මං උන්ට විකුණුවේ ඇඳ රෙදි.” ලින්ටන් කීවේ සිනාසෙමිනි.”බලනවකො මට වෙච්ච වැඩේ. මම අලුත් රස්සාවකට කොරියාවට යන්ඩ හිටිය දවසට කලින් දවසෙ අපෙ පවුලට බබා හම්බවුණානෙ? සුසන්ත කීවේ තමා සමඟ සේවය කොට වෙනත් කාර්යාලයකට මාරු වී ගිය අජිත් කොටුවේ කඩවීදියකදී හමුවූ අවස්ථාවේදීය.”පුදුමයි. මටත් වුණේ ඔය වගේම දෙයක්නෙ.””ඇයි උඹට මොකද වුණේ?” සුසන්ත ඇසුවේ කුතුහලයෙනි.”අපි කසාද බැඳලා හනිමූන් ගිය දවසට පහුවැනිදා අපේ පවුලට බබා හම්බවුණානෙ.” අජිත් කීවේය.සිරිපිනා පනස්විය පසු කරමින් සිටියද ඇහැට කනට පෙනෙන ගැහැනියෙකි. කසිප්පු විකුණා තම ජීවිකාව කරගත් ඇගේ තිප්පොළට දවසක් දා හදිසියේ කඩා වැදුණු පොලිස් නිලධාරියකු ඈ කසිප්පු පෙරීම සඳහා යොදා ගත් ආම්පන්න අත්අඩංගුවට ගෙන ඇය හමුවට පැමිණ මෙසේ කීවේය.”කසිප්පු පෙරීමේ වරදට තමුන්ව අත්අඩංගුවට ගන්න මට සිද්ධ වෙනවා.””මම කසිප්පු පෙරුවේ නෑනෙ රාලහාමි.’ සිරිපිනා ගණනකට නොගෙන පිළිතුරු දුන්නාය.”ඒ වුණාට කසිප්පු පෙරන්ඩ ඕන කරණ උපකරණ තිබුණනෙ.” නිලධාරියා කීවේ තම අත්අඩංගුවේ තිබූ උපකරණ දක්වමිනි.”එහෙම නං රාලහාමි මට බලහත්කාරකමක් කරන්ඩ ආවයි කියල මමත් පොලිසියේ පැමිණිල්ලක් දානවා.” සිරිපිනා ප්‍රති උත්තර දුන්නාය.”මොනවා ගෑණියේ. මම එහෙම දෙයක් දැන් කළාද?” පොලිස් නිලධාරියා කෝපයෙන් ගුගුළේය.”ඒ වුණාට ඕන කරන උපකරණ ළඟ තිබුණානෙ.”සිරිපිනා ඇඟට පතට නොදැනී කීවාය.සිංහල අවුරුද්ද වෙනුවෙන් ලැබුණු දින හතරක නිවාඩුවෙන් පසුදා කාර්යාලයට පැමිණි ශි‍්‍රයානි තම මේසය ඉදිරිපිට වාඩි වී, ඈනුම් අරිමින් සිටි තමාරි දෙස බලා මෙසේ කීවාය.”සිංහල අවුරුදු දා නොනගතේ ලබපු වෙලාවේ ඔක්කොම වැඩ කටයුතු නවත්තලා නිකං ඉන්න කොට මට අපේ ඔෆිස් එක මතක් වුණා මෙයා.”කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>06</day>
    </date>
    <link>http://www.silumina.lk/2011/02/06/_art.asp?fn=av1102063</link>
    <topic>මං ගැන කිසිම කටකතාවක් හැදිලා නැහැ</topic>
    <author>ගාමිණී සුසන්ත</author>
    <content>මං ගැන කිසිම කටකතාවක් හැදිලා නැහැනදිශා අලහප්පෙරුමඅපට සිටින යොවුන් රංගන ශිල්පිනියන් අතර ඇය දක්ෂතම රංගන ශිල්පිනියක් ලෙස හැඳින්වීම නිවැරැදිය. ඇයගේ නම නදීශා අලහප්පෙරුම වුවද ඇය බොහෝ දෙනකු හඳුන්වන්නේ ‘ගායනා’ ලෙසය. ඒ; මීට කලකට පෙර ස්වර්ණවාහිනියෙන් විකාශය වූ ‘ජීවිතය ලස්සනයි’ ටෙලිනාට්‍යයේ ඇය නිරූපණය කළ ‘ගායනා’ නම් යුවතියගේ චරිතය නිසාය. අද රසඳුන ‘සතුටු සාමීචිය’ වෙන් වන්නේ නදීශා සමඟ කළ කතාබහ වෙනුවෙනි.මොනවද ඔබගේ අලුත් තොරතුරු.මේ දිනවල රවීන්ද්‍ර විජේරත්න ගේ ‘රුවන් මාලිගා’ ටෙලි නාට්‍යයේ සහ සඳරුවන් ජයවික්‍රමගේ අලුත්ම ටෙලි නාට්‍යයේ රූපගත කිරීම්වලට සහභාගි වෙනවා. ඊට අමතරව ගෙදර වැඩ කටයුතු කරගෙන සැමියත් එක්ක සතුටින් ඉන්නවා.ඔබ ක්ෂේත්‍රයට පැමිණි ආකාරය සිහිපත් කළොත්...?පෞද්ගලික රූපවාහිනී ආයතනයක නිවේදිකාවක් ලෙස තමයි මම මුලින්ම කලා ක්ෂේත්‍රයට පැමිණියේ. එතැන මම අවුරුද්දක් විතර සේවය කළා. පසුව මම ජාතික රූපවාහිනියෙත් සේවය කළා. මගේ නිවේදන කටයුතු දුටු ටෙලි නාට්‍ය අධ්‍යක්ෂවරුන් කීප දෙනෙක්ම ටෙලි නාට්‍යවල රඟපෑමට මට ආරාධනය කළා. ඒ අනුවයි මම රඟපෑමට පිවිසුණේ.‘ජීවිතය ලස්සනයි’ ටෙලි නාට්‍යය ඔබේ කලා ජීවිතය වෙනස් කළා නේද...?ඇත්තෙන්ම ඔව්. මුළු රටේම ඉන්න රූපවාහිනිය නරඹන අය මාව හඳුනගන්නේ ‘ජීවිතය ලස්සනයි’ ටෙලි නාට්‍යය නිසා. එහි ගායනා නම් යුවතියගේ චරිතය නිසා. ගායනාට ගොඩක් දෙනෙක් ආදරය කළා. අදත් මඟතොටේ හමුවෙන බොහෝ දෙනෙක් මාව හඳුන්වන්නෙ ගායනා කියලා. ‘ජීවිතය ලස්සනයි’ මගෙ ජීවිතය ලස්සන කළා කීම ඉතාම නිවැරැදියි.රංගනය පිළිබඳව හදාරන්න ඔබේ කැමැත්තක් නැත්ද?රංගන හැකියාව උපතින්ම අරගෙන එන්න ඕන දෙයක් කියලයි මට හිතෙන්නෙ. ලංකාවෙ රංගන ශිල්පීන් ඉගෙන ගෙන රංගනයේ යෙදෙනව කියල මම හිතන්නෙ නෑ. තමන් එදිනෙදා මුහුණ දෙන අත්දැකීම් ඇසුරු කරගෙන තමයි බොහෝ දෙනෙක් තමන් නිරූපණය කරන චරිතයට ගොඩනඟා ගන්නේ. ඒකට කැපවීමක්, දක්ෂතාවයක් තියෙන්න ඕන. හැබැයි රංගනය පිළිබඳව හැදෑරීමක් කරන එක වඩාත් හොඳයි.කොහොමද ඔබගේ විවාහ ජීවිතයේ තොරතුරු...?මගෙ සැමියා අමිල නුවන්. ඔහු පෞද්ගලික රූපවාහිනී ආයතනයක විධායක නිෂ්පාදකවරයෙක්. අපි හරිම සතුටින් අපේ කැදැල්ලෙ ජීවත් වෙනවා. සමහර විට මේ අවුරුද්ද අවසාන වන විට අපේ කැදැල්ලට පුංචි අමුත්තෙක් එකතු වේවි. එහෙම පුංචි බලාපොරොත්තුවක් තියෙනව. මගෙ අම්මටයි තාත්තටයි හිටිය එකම දරුව මම. මීට කලකට පෙර තාත්ත නැති වුණා. දැන් අම්ම ඉන්නෙ අපිත් එක්ක.කලා ක්ෂේත්‍රයේ දිගටම රැඳී ඉන්නවද?මවක් වුණාම වැඩියෙන් දරුවන් ගැන සොයා බලන්න තියෙන නිසා කලා ක්ෂේත්‍රයෙන් ටිකක් ඈත් වෙන්න සිදු වේවි. නමුත් කලා කටයුතුවලින් සමුගන්න මගෙ අදහසක් නෑ.සැමියාගෙන් ඔබේ කලා කටයුතුවලට සහයෝගයක් ලැබෙනව ද?ඇත්තෙන්ම ඔව්. දිගටම රංගන කටයුතුවල යෙදීමට අවසර දීම තමයි මගෙ සැමියගෙන් මට ලැබුණු ලොකුම සහයෝගය. බොහෝ දෙනෙක් කැමැති නෑනෙ තමන්ගෙ බිරිඳ රඟපානවට. ඒත් අමිල මේ ක්ෂේත්‍රයේම ඉන්න කෙනෙක් විදියට එයාට හොඳ අවබෝධයක් තියෙනව මා ගැනත් මගෙ කලා කටයුතු ගැනත්. හැබැයි ඔහු නිෂ්පාදනය කරන වැඩසටහන්වලට නම් මාව සම්බන්ධ කරගන්න උත්සාහ ගන්නේ නෑ.ඉඩ ලැබෙන වේලාවට විනෝදාංශ හැටියට ඔබ මොනවද කරන්නෙ...පොත් කියවීම තමයි මගෙ ප්‍රධානම විනෝදාංශය. ඊට අමතරව කොම්පියුටරය සමඟ තමයි මගෙ වැඩි කාලයක් ගෙවෙන්නෙ. ඊටත් අමතරව අමිල ගෙනත් දෙන විදේශීය චිත්‍රපටත් ඉඩ ලැබෙන වේලාවට නරඹනවා.විලාසිතා පිළිබඳව ඔබේ මතය කුමක් ද?කාන්තාවන් විලාසිතාවලට යොමු වීමේ කිසිඳු වරදක් නෑ. ඒ; ලස්සනට ඉන්න ඕන නිසා. හැබැයි අප තෝරා ගත යුත්තේ අපේ වයසට, තරාතිරමට සහ තැනට ඔබින විලාසිතා. අපේ තියෙන ලොකුම වරද තමයි අපිට නොගැළපෙන විලාසිතා තෝරා ගැනීම. එයින් සිදුවන්නේ අප සමච්චලයට ලක්වීමක්.කටකතාවලට ඔබ බය ද?නැහැ. මම නම් බය නෑ. කලා ක්ෂේත්‍රයේ හෝ වෙනත් ක්ෂේත්‍රයක ජනපි‍්‍රය පුද්ගලයන්ට කට කතා හැදීම සාමාන්‍ය දෙයක්. නමුත් ඒවායින් අපි සැලෙන්න හොඳ නෑ. බොහෝ දෙනකුට හැදෙන කටකතාවලට කිසිම පදනමක් නැති බව පැහැදිලියි. හැබැයි මේ කාලය තුළ මා දන්නා තරමින් මා ගැන කිසිම කට කතාවක් හැදිල නෑ.කලා ක්ෂේත්‍රයේ ඔබේ අනාගත බලාපොරොත්තු...?දිගටම රංගන කටයුතුවල යෙදී ඉඳිමින් හොඳ නිර්මාණවලට දායක වීමයි මගෙ බලාපොරොත්තුව. මට මෙතෙක් කරන්න ලැබිල තියෙන්නෙ නාගරික චරිත. ගැමි යුවතියකගේ චරිතයක් නිරූපණය කිරීමේ ආශාව මට තියෙනව. ඒ වගේම මගෙ සැමියා ටෙලි නාට්‍යයක් අධ්‍යක්ෂණය කරනවානම් ඒ සඳහා ඔහුට සහයෝගය දෙන්න කැමැතියි.ගාමිණී සුසන්තඡායාරූපය - ඉන්දික ප්‍රභාත් වීරසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>06</day>
    </date>
    <link>http://www.silumina.lk/2011/02/06/_art.asp?fn=av1102064</link>
    <topic>එතෙර රසකතා</topic>
    <author/>
    <content>එතෙර රසකතාචාර්ලි සීන් බටහිර ජනපි‍්‍රය නළුවෙක්. විනෝදාත්මක චිත්‍රපටවල රඟපාන ඔහු එක් කතාංගයකට අමෙරිකානු ඩොලර් මිලියන 2 ක් අය කරනවා. මේ චාර්ලි ගිය සතියේ වැටුණේ අලි අමාරුවක. මෙයාට හිතුණා, දවස් 3 ක් එක දිගට සාදයක් දාන්න හැබැයි ඒ ගිනස් වාර්තාවක් පිහිටුවන්න නෙමෙයි. නොහොඹිනාකමට!ගිය සඳුදා උදේ චාර්ලි පටන් ගත්තා අමුතුම පන්නයේ සාදයක්. මේකට ආවේ සරාගී නිරූපිකාවන්. වොඩ්කා, කොකෙන් වගේ සැර මත්ද්‍රව්‍ය භාවිත කරමින් චාර්ලි එක දිගට දවස් 3 ක් නිදි වැරුවා. ඒ නිකම්ම නෙමෙයි නළඟනන් පිරිවරාගෙන එක දිගට සරාගී චිත්‍රපට නරඹමින්.කොහොම නමුත් මේ අමුතු සාදය නැගලම ගියා. එතන හිටිය කේසි ජෝඩන් නිරූපිකාව මෙන්න මෙහෙම කියලා තිබුණා “මම එතනින් ගැලවිලා ආවේ නැත්නම් අද මම ඉන්නේ ඉස්පිරිතාලේ” මත්ද්‍රව්‍ය සහ එක දිගට බලපු චිත්‍රපට නිසා චාර්ලිට එලොව මෙලොව සිහියක් නැහැ.කාලයක ඉඳන් තිබුණ හර්නියා අමාරුව උත්සන්න වෙලා මැරෙන්නම ගියා. ගිය බ්‍රහස්පතින්දා උදේ 6.15 ට විතර මර හඬ දීගෙන ආපු ගිලන් රථයක් චාර්ලිව කුදලගෙන දාගෙන රෝහලට අරන් ගියා. යන්තම් පණ කෙන්ද විතරක් බේරුණා. සමහරුන්ට සල්ලි වැඩි වුණාම මොළේ අඩු වෙනවා. චාර්ලි සීන්ටත් වුණේ ඒකයි. චාර්ලි සීන් ලෝකෙට දුන්නේ නෝර්ටි සීන් එකක්.මෙලනි රෝස් මේ තුප්පහි සාදයට එකතු වූ තවත් නිරූපිකාවක් නමුත් එයා මෙන්න මෙහෙමයි ඒ ගැන කිව්වේ,”ඒක මහ පිස්සු විකාරයක්. කෙටියෙන්ම කිව්වොත් ආරම්භය මිහිරියි. මැද හරිය නරකයි, අවසාන හරිය නම් තුච්ඡයි, නීචයි.”මෙලනි රෝස් කියන මේ කතාවෙන්ම පේනවා සමහරුන්ට වස්තු සම්පත් සහ ජනපි‍්‍රයත්වය අහස උසට තිබුණත් වැලි කැටයක් තරම්වත් පිරිසුදු ආධ්‍යාත්මයක් නැහැ කියලා.මේ කාලේ ලෝකේ ප්‍රශ්න පිරිලා. ජීවන වියදම, දේශපාලන හුටපට නිසා ලෝකය එකම කැඳ හැලියක් වෙලා. ඒ වුණත් ඕප දූප හෙවිල්ලෙත් අඩුවක් නැහැ. විලියම් කුමාරයයි, කේට් මිඩ්ල්ටන් දෙන්න ලබන අපේ‍්‍රල් 29 කසාද බඳීන්නලු ඉන්නේ.මේ දෙන්නා ගැන පුදුමාකාර ඕප දූප කන්දක් ගොඩ ගැහිලා. ඒකත් හොද මීඩියා බිස්නස් එකක්. මේ අතරේ උපත් පාලන කොපු නිෂ්පාදනය කරන සමාගමකුත් විලියම් සහ කේට් දිහා ගිලින්න වගේ බැලුවා. මේ ගොල්ලෝ කළේ විලියම්ගෙයි කේට්ගෙයි රූප යොදලා’  Crown Jewels’ කියන නමින් උපත් පාලන කොපුවක් හදලා වෙළෙඳ පොලට දැමීම.ඒ සමාගමේ ප්‍රකාශකයෙක් වන හියු කොම්ෆර්ට්; රාජකීය මංගල්‍යට මතක හිටින මැජික් වැඩක් කියලයි මේ උපත් පාලන කොපු හඳුන්වා දුන්නේ. විලියම්ගෙයි කේට්ගෙයි රූප යොදලා හදපු මේ උපත් පාලන කොපුවලට එංගලන්තයේ කොහොම ඉල්ලුමක් තියෙනවාද දන්නෑ. නමුත් බකිංහැම් මාලිගයට සමීප ඉන්බ්‍රිට් රසාට් නහය රතු කරගෙන මෙන්න මෙහෙමයි කිව්වේ.”විලියම් කුමාරයා හොඳ විනෝදකාමියෙක්. ඕන විහිළුවකට ඔට්ටුයි. ඒත් මේක නම් රතු කට්ට පැනලා කරපු කැතම කැත වැඩක්. ඉතාම ලේසියෙන් මුදල් හොයන්න තමයි මේ කරලා තියෙන්නේ.”ඉන්බ්‍රිට් එසේ කීවත් බකිංහැම් මාලිගාව ඔය මොනවත් නොදන්න ගානට හිටියා.මේ අතර තවත් භීතියක් පැතිරුණා. රාජකීය මංගල්‍ය සිද්ධ වෙන්නේ වෙස් මිනිස්ටර් ඇඩේ හිදී. විලියම්ගේ අම්මා ඩයනා කුමාරියගේ අවසන් කටයුතු කෙරුණෙත් එතනමයි. බකිංහැම් මාලිගාවේ ඉඳලා වෙස්ට් මිනිස්ටර් මාලිගාවට යන මාර්ගය දිගට කලබල ඇති කරන්න අන්තවාදීන් සහ ආරාබිකවාදින් රහස් සැලැස්මක් හදලාලු. මේ විස්තර එළිවුණේ තවත් රහස් ඊමෙල් පණිවුඩයකින්. මේ සේරම මාධ්‍ය සංදර්ශන කියලයි අපිට නම් හිතෙන්නෙ. ඔය හැම එකක්ම පිටු පස්සේ තියෙන්නේ කුණු සල්ලි.කර්ට්නි බෝල්ට අවුරුදු 31 යි. මෙයා ගුරුවරියන්ටත් ගුරු හරුකම් දෙන ගුරුවරියක්. කෙටියෙන්ම කිව්වොත් ගුරුභවතුන් සහ ශිෂ්‍යයන් අතර වෘත්තීය මට්ටමේ දුරස්ථ භාවයක් තබා ගන්නේ කොහොමද කියන එකයි එයා ඉගැන්නුවේ.කර්ට්නි වැඩ කළේ කොලරාඩෝ පිරිමි පාසලක. භද්‍ර යෞවනයේ හෙවත් Tee  දවයසේ ඉන්න සමහර ශිෂ්‍යයෝ ගුරුවර ගුරුවරියන්ටවත් ආම්බාම් කරන්න බැහැ. අන්න එහෙම අයව හික්මවන්නේ කොහොමද?, ඔවුන්ගේ බොළඳ නොහොබිනා කම්වලින් ඈත් වෙලා ගුරු වෘත්තිය විනය ගරුකව කරන්නේ කොහොමද කියලයි කර්ට්නි උපදෙස් දුන්නේ.ගිය සතියේ දවසක කොලරාඩො රථ ගාලක නවත්වලා තිබුණු මෝටර් රථයක් දිහා පොලීසියේ ඇහැ යොමු වුණා. පොලීසිය මෝටර් රථය ළඟට යනකොට පිරිමියෙක් සහ ගැහැනියෙක් මෝටර් රථයේ පිටුපස අසුණේ ඉන්නවා දැක්කා. දෙන්නාම නිරුවතින්. මේ කාර් එකේ හිටියේ කර්ට්නි බෝල්ස් සහ දහසය හැවිරිදි පාසල් ශිෂ්‍යයෙක්. පොලීසියෙන් අල්ලපු වෙලාවේ මට අවුරුදු 20 යි කියලා.ඒත් බලාගෙන යනකොට එයාගේ ඇත්තම වයස අවුරුදු 16 යි. මේක හිරේ යන වැඩක්. පොඩි කාලෙකට නෙමෙයි අවුරුදු 10 කට. කර්ට්නි බෝල්ස් මේ බාලාපචාර චෝදනාවට වැරදිකාරිය වුණොත් කොලරාඩෝ හිර ගෙදර රෙදි හෝදන්න තමයි වෙන්නේ.අනුන්ට කෙළිං යන්න කියලා කකුළු කතාවට මේකත් අලුත්ම නිදර්ශනයක්. ඒකට කියන්න වෙන්නේ ‘කර්ට්නිගේ සදාචාරය’ කියලයි. මේ කර්ට්නි ළමයි දෙන්නෙක්ගේ අම්මා කෙනෙක්. මේකෙන් සිද්ධ වෙන්නේ රැකියාව, සැමියා, දරුවන්, නෑ හිත මිතුරන් සේරම නැතිවෙලා නින්දාව විතරක් තුරුළු කර ගැනීමයි. රාගයට ඇස් නැහැ කියන්නේ ඕකනේ.නූතන සිංහල නවකතා ක්ෂේත්‍රයේ නව කතාබහකට ලක්වී ඇති, පරාක්‍රම කොඩිතුවක්කු ගේ අලුත් නවකතාව ‘ඔබ සමඟ‘ පිළිබඳ කතිකාවක් මේ මස 10 වැනි බ්‍රහස්පතින්දා සවස 3.45 ට කොළඹ ජාතික පුස්තකාල හා ප්‍රලේඛන සේවා මණ්ඩල ශ්‍රවණාගාරයේ දී පැවැත්වේ.මහාචාර්ය සුනන්ද මහේන්ද්‍ර සහ සේන තෝරදෙනිය මහතා ප්‍රධාන දෙසුම් පවත්වනු ඇත. මුලසුන දරනුයේ මහාචාර්ය සෝමරත්න බාලසූරිය මහතාය. දෙසුම්වලින් පසු රසික සංවාදයකි. කතිකාව මෙහෙයවනු ලබන්නේ සමුදු වෙත්තසිංහ විසිනි. මෙම වැඩසටහනේ අනුග්‍රහය සරසවි ප්‍රකාශකයන් ගෙනි.’මිරර්’ සිනමා විචාර කලා සඟරාවේ පස්වැනි කලාපය (2011 ජනවාරි) දැන් නිකුත්වී ඇත. මෙවර කලාපයේ විශේෂ ලිපි ප්‍රවීණ සිනමාකරු ජී.ඩී.එල්.පෙරේරාගේ සිනමාව වෙනුවෙන් වෙන්වී ඇත. ‘මිරර්’ ප්‍රියන්ත ජයරත්නගේ සංස්කරණයකි.ටවර් හෝල් රඟහල පදනමට අනුබද්ධ නාට්‍ය හා රංගකලා පාසල මෙහෙයවන නාට්‍ය හා රංග කලාව පිළිබඳ දෙවර්ෂ පූර්ණකාලීන උසස් ඩිප්ලෝමා පාඨමාලාවෙහි අධ්‍යයන වර්ෂ 2008/09 සඳහා වූ ඩිප්ලෝමා සහතික පත් ප්‍රදානෝත්සවය ටවර් හෝල් රඟහල පදනමේ සභාපති අගමැති දි. මු. ජයරත්න මහතාගේ ප්‍රධානත්වයෙන් සහ සංස්කෘතික හා කලා කටයුතු ඇමැති ටී. බී. ඒකනායක, උසස් අධ්‍යාපන ඇමැති එස්. බී. දිසානායක මහත්වරුන්ගේ සහභාගිත්වයෙන් මේ මස 10 වැනි දින ප. ව. 2.00 ට කොළඹ 07, විජේරාම මාවතේ සව්සිරිපාය ශ්‍රවණාගාරයේ දී පැවැත්වේ.විලියම් ශේක්ෂ්පියර් ගේ ප්‍රකට නාට්‍යයක් වන ‘හැම්ලට්’ සිංහලෙන් සිනමාවට නැඟෙයි. මෙහි තිර රචනය ලියා අධ්‍යක්ෂණය කරන්නේ ශේක්ෂ්පියර්ගේ නාට්‍ය කීපයක්ම සිංහලෙන් නිෂ්පාදනය කළ ඔබිනාමුනි ගාමිණි ද සිල්වා ය. කැමරාව නිමල් නාකන්දලගෙනි. සංගීතය ප්‍රදීප් ජයතිලකය. ‘ශේක්ෂ්පියර් කේන්ද්‍රය ශ්‍රී ලංකා’ මෙය නිෂ්පාදනය කරයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>06</day>
    </date>
    <link>http://www.silumina.lk/2011/02/06/_art.asp?fn=av1102065</link>
    <topic>නවරත්න ප්‍රීති කැදැල්ල</topic>
    <author>හේමාලි විජේරත්න</author>
    <content>නවරත්න ප්‍රීති කැදැල්ලසප්ත ස්වරය ජීවිතය කරගත් සොඳුරු මිනිසෙකුග් ආලින්දයටයි මෙවර අප ගොඩ වැදුණේ. ඔහු අපේ රටේ වේදිකා නාට්‍ය කලාවේ ටෙලිනාට්‍ය කලාවේ මෙන්ම සිනමාවේ ද අපූරු පෙළහර පෑවෙකි.ඒ විතරක් ද? ඔහු අතින් හැඩවුණු සත්සර රටා අපේ සරල ගීයේ මෙන්ම කැසට් ගීයේ ද රස මිහිර තීව්‍ර කළේය. කවුරුත් ආදරයට අමතන ‘නවා’ අපිට අමතක කරන්න බැරි චරිතයක්. ’නවරත්න ගමගේ – ප්‍රීති’ ගේ හා පුතණුවන් දෙදෙනාගේ ආදරය පිරුණු කැදැල්ලයි මෙවර අපේ ආලින්දය වෙන්වෙන්නේ.නවා - ප්‍රීති කැදැල්ල පිහිටා ඇත්තේ නුගේගොඩ චැපල් මාවතේය. නවාගේ උපන්ගම වූයේත් නුගේගොඩ දෙල්කඳ ප්‍රදේශයේය. විවාහයෙන් පසු නවාත් ප්‍රීතිත් ඔහුගේ මහගෙදරම පදිංචි වී ඇති අතර කාලයක් පුරා ඔවුන් විසුවේ දෙල්කඳ පිහිටි මහගෙදරය. පසුකලෙක ඔවුන් නුගේගොඩ චැපල් ලේන් හි පදිංචියට ආ අතර මේ වන විට ඔහුගේ නව නිවෙස ඉදිවී ඇත්තේ ද මෙම මාවතෙහිය.”මම සාමාන්‍යයෙන් උදේ පාන්දරින්ම අවදිවෙන කෙනෙක්. ඉස් ඉස්සරලම කරන්නේ පොඩි කල්පනාවක් දාගෙන ඉන්න එකයි. මේ කාලේදී මට නොයෙක් දේ කල්පනාවට එනවා. පුරා වසර ගණනාවක් තිස්සේ මට හමුවූ අපූරු පුද්ගලයන්, සිදුවීම් ඒ හැමදෙයක්ම මගේ කල්පනාවට එනවා. මේ ස්මරණීය කල්පනාව මගේ මනසට ලොකු තෘප්තියක් වගේම විවේකයකුත් ලබලා දෙනවා. ඒක මට විශාල ආත්ම තෘප්තියක් නිසා හැමදාම උදේට මේ පුරුද්දට මම අබ්බැහිවෙලා ඉන්නවා.කල්පනාවෙන් පස්සෙ තමයි ‘නවා’ දවසේ වැඩ කටයුතු ආරම්භ කරන්නේ.මේ නිවෙසේ වැඩි කාර්ය භාරයක් පැවරී තිබෙන්නේ නවා ගේ බිරිඳ ප්‍රීතිට. ස්වාමියාගේ කාර්ය බහුලත්වය ප්‍රීති හොඳින් අවබෝධ කරගත්තියක්. රෙකෝඩින්, නාට්‍ය, චිත්‍රපට, ටෙලිනාට්‍ය, සංගීත සන්ධ්‍යා ආදී වූ දේවලින් නවාගේ දවස හැමදාමත් පිරිලා.ඒ වුණාට ගෙදර දොරේ වගකීම ගැන සොයා බලන්නත් තමා උනන්දු වෙනවා කියලයි ඔහු කිව්වේ.”නවා ඉතින් නිතරම ගෙදර ඉන්න කෙනෙක් නෙවෙයි. ඔහුට ඔහුගේ නිදහස උපරිමයෙන් භුක්ති විඳගෙන නිර්මාණ කිරීමේ අයිතිය අපේ ගෙදර තිබෙනවා. ගෙදර උයන පිහින කටයුතු මගේ අතින් ඉටුවෙනවා. මාර්කට් යන්න බඩු ගේන්නත් එහෙමයි. ඒත් නවා ඉන්න දවසක් තියෙනවා නම් ඒ ගැන හොයල බලන වෙලාවලුත් තිබෙනවා.” ප්‍රීති අපිත් එක්ක කිව්වා.ප්‍රීති – නවා විවාහය සිද්ධ වෙන්නේ ප්‍රේම සම්බන්ධතාවයකින්. විවාහ වෙලත් දැන් අවුරුදු 21ක් ගතවෙලා ඉවරයි. මේ දෙන්නට ඉන්නේ පුතාලම දෙන්නෙක්. ලොකු පුතා මුදිත මාධව. ඔහු අ.පො.ස. උසස් පෙළ කළාට පස්සේ තොරතුරු තාක්ෂණය පිළිබඳ උපාධියක් හදාරනවා. දෙවැනි පුතා ජනක් චන්දිමාල්. ඔහු කොළඹ ආනන්ද විද්‍යාලයේ අ.පො.ස. සාමාන්‍ය පෙළ හදාරනවා.”පුතාලා දෙන්නටම නිර්මාණ පිළිබඳ හොඳ රසවින්දනයක් තිබෙනවා. සංගීතය පැත්තට වැඩියෙන් යොමුවෙලා ඉන්නේ දෙවැනි පුතා. ඔහු අමරනාත් රණතුංග ගුරුතුමා යටතේ සංගීතය ඉගෙන ගන්නවා. මගේ නිර්මාණ ගැන සමහර අවස්ථාවල විවිධ විචාරත් මේ දෙන්නා ඉදිරිපත් කරනවා.මේ දෙන්නගේම අනාගතය පිළිබඳ තීරණ ගන්න ඒ දෙන්නට නිදහස දීලා තිබෙනවා. මගේ කිසිම බලකිරීමක් නෑ.නවරත්න ගමගේ කියන්නේ මුදල් මතම යැපෙන කලාකරුවෙක්. සංගීතඥයෙක් නොවෙයි. ඔහු ඔහුගේ දක්ෂතාවයට, නිර්මාණයට අවතක්සේරු නොවන මිලක් නියමකරගෙන සිටිනවා සේම ඉන් එහා ගිය අපූරු මානුෂීය බැඳීම් පදනම් කරගත් සබඳතා රැසක් ද ගොඩනඟා ගත්තෙක්.’මම උපරිම මිලකට වැඩ කරන කෙනෙක්. ඒ කියන්නෙ කාටවත් මාව අන්දන්න දෙන්නෙත් නෑ. නමුත් මේ සමාජයේ සල්ලිවලට ගන්න බැරි බොහෝ මානුෂීය සබඳතා රැසකුත් මා වටා තිබෙනවා. මගේ ආරම්භය දිහා බැලුවම සංගීත අධ්‍යක්ෂවරයෙක් වීමේ උවමනාව මට තිබුණේ නෑ. නමුත් මට යමක් කිරීමේ උනන්දුව තිබුණා; උවමනාව තිබුණ. ඒ වෙනුවෙන් මම කැපවුණා.මීට වසර 5 - 6 ඉහතදි නවා ‘සඳ එළියෙන් දෝතක්’ නමින් අලංකාර සංගීත ප්‍රසංගයක් කළා. එළඹුණු නව වසරේදී ඔහුගේ අලුත්ම බලාපොරොත්තුව වන්නේත් එවැනිම අලුත් සංගීත ප්‍රසංගයක් සිය සහෘදයන් වෙනුවෙන් ඉදිරිපත් කිරීමටයි.මේ දිනවල අතිශය ජනාදරයට පත්ව තිබෙන ස්වාධීන රූපවාහිනියෙන් විකාශය වෙන ‘ස්වයංජාත’ ටෙලිනාට්‍යය ඔබ නරඹනවා නම් නවරත්න ගමගේ නම් මේ සොඳුරු සංගීතඥයාගේ සප්ත ස්වරයේ අපූර්වත්වය යළි යළිත් ඔබට විඳගත හැකිය.එමෙන්ම සිරස රූපවාහිනියේ විකාශය වන ‘ගඟ අද්දර’ ටෙලි නාට්‍යයේ සංගීතය ද ඔහුගේය. ඉදිරියේදී තුසිත ද සිල්වාගේ ටෙලි නාට්‍ය දෙකකත් ගිහාන් රෝහණ, නිලන්ත හපන්වීර, අනුරුද්ධ ජයසිංහ, සංජය ගුණවර්ධන ආදීන්ගේ ටෙලි නාට්‍ය කිහිපයකටම ඔහු සංගීතයෙන් දායක වේ.ඉනෝකා සත්‍යාංගනී ගේ නවතම චිත්‍රපටය වන ‘සින්ඩ්‍රෙල්ලා’ හි ගීත නිර්මාණය කිරීමට ද පාලිත සිල්වාගේ නවතම වේදිකා නාට්‍යයේ සංගීත නිර්මාණයට ද ඔහු දායකවේ.නිර්මාණත් සමඟ ගෙවන කාර්ය බහුල ජීවිතයත් එක්ක, පෞද්ගලික ජීවිතේ දරුවන්, බිරිඳ සමඟ ගෙවන සහනශීලී ජීවිතයකුත් ඔහුට උරුමයි. මේ සියල්ල සමඟ යහපත් මානුෂීය සබඳතා ගොඩනඟා ගනිමින් ගෙවන ජීවිතයක සොඳුරු බව ඔහු වඩාත් අගයකොට සලකයි.හේමාලි විජේරත්නඡායාරූප – ඉන්දික ප්‍රභාත් වීරසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>06</day>
    </date>
    <link>http://www.silumina.lk/2011/02/06/_art.asp?fn=av1102066</link>
    <topic>විජේ මල්ලිගෙ කොලොම් එක</topic>
    <author/>
    <content>විජේ මල්ලිගෙ කොලොම් එකලාස්ට් වීක් එන්ඩ් එකේ විජේමල්ලි ඔයගොල්ලන්ට බලන්න කියපු අර ක්‍රිකට් බයිලාවෙ ලිරික් එක කියෙව්වද මන්දා? නවසීලන්තෙ තල්මසුන්ගෙ හකු ගලවන්න කතා කරපු බයිලා. කොදෙව්වන්ගෙ පොල් ගස්වල කරටි කඩන්න.. එතකොට අපිත් එක්ක අපේ ගෲප් එකේ ක්‍රිකට් ගහන අයගේ මොනවද ගලවන්නෙ කියල මේ හාදයට අමතක වෙච්ච හැටි.ක්‍රිකට් චියරින් සෝන්ග් එකක් ලියනකොට ක්‍රිකට් බැග්ග්‍රවුන්ඩ් එක ගැන ලිමිටඩ් ඕවර්ස් දැනුමක් හරි නැති ලිරික්ස් රයිටර්ස්ල බයිල නේ කියන්නෙ එංගලන්තෙ ලෝර්ඩ්ස්වල ජෙන්ටල්මන් ගේම් ගැන. ලෝර්ඩ්ස් එක්ක ගනුදෙනුව තියෙන්නෙ ටෙස්ට් ක්‍රිකට්වල වගවත් මේ මල්ලි දන්නෙ නෑනේ. අනිත් කාරණාව ක්‍රිකට් චියරින් සෝන්ග් එකට මොකටද ඔය වඩේ, චට්නි බයිලා.දැන් කොහේද මල්ලි වඩේ, චට්නි කකා ටොනික් බිබී ක්‍රිකට් බලන්නෙ? දැන් සොසේජස් ගැන කේක් ගැන හොට් ඩෝග්ස් ගැනනේ හරිනම් කියන්න ඕන. මේ මෑන්ස්ලට ඊළඟ වර්ල්ඩ් කප් එකේදි විතර චියරින් සෝන්ග් එකක් කරන්න පුලුවන් වෙයි ලංකාවෙ ප්ලේ කරන මැච් එකක් දෙකක් විතර බැලුවට පස්සෙ. ඒ වුනාට විජේමල්ලි නියම චියරින් සෝන්ග් එකක් දැක්කා ටීවී එකේ.නියම කට්ටිය සෙට් වෙලා හිටියෙ. සන්ධ්‍යා සල්ගාදු, අජිත් ගලප්පත්ති, මහේෂ් දෙනිපිටිය, ජානක තිලකරත්නලගෙ ඔගෙල්වි ටීම් එක වැඩේට සෙට්වෙලා හිටියෙ. එතකොට ඉරාජ්ගෙ චියරින් සෝන්ග් එකක් ගැනත් ලාස්ට් වීක් ‘රසඳුන’ ඉඳුනිල් වීරරත්නගෙ ෆීචර් එකක් තිබුණා. දුකා ලියපු ඒ සින්දුවෙ ක්‍රිකට් කියන වචනෙවත් නෑ මෙයාලා. ඒක ටී.වී. එකේ යනව බලන්න ආසාවෙන් ඉන්නවා විජේමල්ලි.කූඩාරම් අරන් වඩේ බදින්න එන්න කියන, නවසීලන්තෙ තල්මසුන්ගෙ හකු පන්නන්න එන්න කියන බයිලා කාරයින්ට ඕන නම් මේ සෝන්ග් එක බලලා ඉගෙන ගන්න පුලුවන් කොහොමද ක්‍රිකට් චියරින් සෝන්ග් එකක් කරන්නෙ කියලා. සුජානි මේනකාලා, අයිරාංගනී ඇන්ටිලා, මංජුලා කුමාරිලා එක්ක ධර්මසේන, අරවින්ද, කලූ, උපුල් චන්දන බජාර් එකේ විෂුවල් එක.නියමයි නේද? ගමේ කෙත්වතු, කුඹුරු යාය, තේ වතු මැදින් කට්ටිය ඔක්කොම සිංහ කොඩියත් එක්ක එන ලස්සන. ෂිහ්ඞ කියල වැඩක් නෑ. ඩයලොග් ක්ලාස් වැඩෙයි, ටෙලිකොම්, මොබිටෙල් පහළ බාලාංශ වැඩෙයි බලන කොට දුක හිතෙනවා මෙයාලා ප්‍රයිවෙට් සෙක්ටර් පබ්ලික් සෙක්ටර් වෙනස දැකලා. ප්‍රයිවෙට් සෙක්ටර් එක හොඳට වියදම් කරලා බෙස්ට් වැඩක් කරනවා.පබ්ලික් සෙක්ටර් එක ඊටත් වැඩිය හොඳට වියදම් කරලා අන්තිම සවුත්තු අංජ බජල් වැඩක් කරනවා. චියරින් බයිලාවෙ වචන සෙට් එකවත් දැක්කද මන්දා ඔය ස්පොන්සර්ස්ලා ඒකට ඕකේ එක දෙන්න ඉස්සර වෙලා. කට්ටිය ගැන සොරි කියල තමයි විජේමල්ලිට කියන්න වෙන්නෙ.ටුඩේස් ස්පෙෂල් අයිටම් ටූ එකට විජේමල්ලිගෙ මීටරේට අහු වෙන්නෙ පරණ ස්ටෝරියකම ඉන්ටවල් එකෙන් පස්සෙ එපිසෝඩ් එකක්. විජේමල්ලි කරකවල අතෑරියා වගේ වුණා ලාස්ට් වීක් ‘සරසවිය’ කවර් පේජ් එක දැක්කම.ලාස්ට් වීක් කිව්වට වීක් බිෆෝ ලාස්ට් ඒ කියන්නෙ ජනවාරි 27 බ්‍රහස්පතින්දා. පහුවෙච්ච කාලෙ ටෙලිඩ්‍රාමා ෆීල්ඩ් එකේ, ෆිල්ම්ස් ෆීල්ඩ් එකේ පි‍්‍රන්ට් මීඩියා, වෙබ්සයිට් මීඩියාවල නම්බර් වන් නිව්ස්, මේන් කැරැක්ටර් එක උදාරි වර්ණකුලසූරිය. විජේමල්ලිගෙ සැලියුට් එක මෙන්න ‘සරසවියෙ’ බිග් බොස් අරුණ ගුණරත්නට.සමහර පි‍්‍රන්ට් මීඩියාස්වල වෙබ් සයිට්ස්වල උදාරිව බයිට් කළාට, ආණ්ඩුවෙ ඒජින්සියක් වෙච්ච අයි ටී එන් බොස් රොස්මන්ඩ් සේනාරත්න ලොක්කා නියමෙට උදාරි ගැනයි ‘බොඳ මීදුම්’ ගැනයි ඔය බොරු ශුද්ධවන්තයින්ගෙ සළු පිළි ගැලවෙන්න ටෝක්ස් දීල තිබුණා. දැන් තවත් ආණ්ඩුවෙම ඒජන්සියක් වෙච්ච ලේක්හවුස් ටැබ්ලොයිඩ් එකක කවරෙට උදාරිව ගන්නවා.ඒකට තැන්ක්යූ කියන්න ඕන අරුණට වගේම ලේක්හවුස් බිග්ම බොස් බන්දුලටත්. උදාරිගෙ මෝඩකමට ඔය සොක්කො කට්ටියකගෙ ගොන්පාට්ස්වලට යට වුණාට, එහෙම පනිෂ්මන්ට් දෙන්න නීතියක් අපේ රටේ නැති වග විජේමල්ලි නම් දන්නවා. විජේමල්ලි උදාරි ළමය කළුද සුදුද කියලවත් දැකල නෑ ඔය ටෙලියෙයි ෆිල්ම් එකෙයි ඇරුනම. හැබැයි විජේමල්ලිට උදාරි ගැන එක ප්‍රෙඩික්ෂන් එකක් නම් කරන්න පුලුවන් ෆෝ ෂුවර්.එයා අප්කමින් ඇක්ට්‍රස් කෙනෙක් විදියට ඔය යන විදියටම ෆීල්ඩ් එකේ හිටියොත් අනම් මනම් ඔළුවට දාගන්නෙ නැතුව, දෙකක් නෑ අපිට ඉන්න හොඳම ඇක්ට්‍රස් වෙනවා ෂුවර්ම ෂුවර්. උදාරි අමාරුවෙ වැටුණු වෙලාවෙ එයා වෙනුවෙන් පෙනී හිටපු අයි.ටී.එන් වගේම ලේක්හවුස් එකටත් විජේමල්ලි ආපහු තෑන්ක් කරන්නෙ, මීඩියා ඒජන්සියක් තියෙන්නෙ වැටුණු කෙනකුට අත දෙන්න මිසක් ආපහු පනිෂ්මන්ට් දෙන ජොබ් එක බාරගන්න නෙවි කියන කාරණාව ඔප්පු කරල පෙන්නපු නිසා.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>06</day>
    </date>
    <link>http://www.silumina.lk/2011/02/06/_art.asp?fn=av1102067</link>
    <topic>මේ ආගන්තුකයා අපි කාටත් සමීපයි</topic>
    <author/>
    <content>මේ ආගන්තුකයා අපි කාටත් සමීපයිගුණසිරි සිල්වාසිනමා ලේඛකයකු හා විචාරකයකු ලෙස ප්‍රකට ගුණසිරි සිල්වා ලියු ‘සමීප ආගන්තුකයා’ නවකතාව සහ ‘කැඩපතට වෙඩි තැබීම’ නම්වූ සිනමා කලා විචාර ග්‍රන්ථය මේ මස 10 වැනි දින පස්වරු 3.00 ට බොරැල්ල ආචාර්ය එන්. එම්. පෙරේරා මධ්‍යස්ථානයේදී දොරට වඩී. මේ ඒ නිමිත්තෙන් කළ කෙටි කතාබහකි.ඔබ වඩාත් ප්‍රකට සිනමා ලේඛකයෙක් හා විචාරකයෙක් විදියට. ඒත් ඔබත් බැලුවම නවකතා ලියලා තියෙනවා.මගේ මුල්ම නවකතාව (සිත්තරකුගේ ආදර කතාවක්) පළවුණේ හැත්තෑව දශකයේදී. ඊට පස්සේ ‘චාරයක් නැති මිනිහෙක්, ගැහැනියක් සහ ඛේදවාචකයක්’ කියන මගේ දෙවැනි නවකතාව පළ වුණා. ‘සමීප ආගන්තුකයා’ මගේ තුන්වැනි නවකතාව. ඇත්තටම මේ නවකතාව, ‘චාරයක් නැති... නවකතාවේ ප්‍රති රචනයක් මෙන්ම අලුතෙන් ඊට ලියු දෙවැනි කොටස ද ඇතුළත් අභිනව කෘතියක්.මොකද්ද ඔබේ මේ නවකතාවේ ප්‍රස්තුතය?මේ නවකතාවෙන් මා කියන්නේ 70 දශකයේ පරාරෝපිත තාරුණ්‍යය ගැන; පේ‍්‍රමය හා විවාහය පිළිබඳ ඒ තාරුණ්‍යයේ තිබු සංකල්ප ගැන, අවසාන වශයෙන් එහි ඇති අර්බුදය හෝ ඛේදවාචකය ගැන යැයි කෙටියෙන් කියන්න පුළුවන්.කොහොමද මේ ‘ඒලියනේට්’ එක වෙන්නේ?පරාරෝපනය කියන එක ඇතුළේ වෙනම දේශපාලනයක් තියෙනවා. ඒක පක්ෂ දේශපාලනය නෙවි. සමාජයක් කුණු වෙලා ගඳ ගහන කොට ඒ ගඳ ඉවස ගන්න බැරි අය ඒ සමාජයෙන් පරාරෝපනය වෙනවා; හුදෙකලා වෙනවා. මේක එක අතකින් දාර්ශනික ප්‍රශ්නයක්.මේක ඔබේ පෞද්ගලික ජීවන අත්දැකීමක් ද?ඇත්තටම මා තුළත් මේ පිටස්තරභාවය, හුදෙකලාභාවය තිබුණා. මගේ පරපුරේ සමකාලීනයන්ටත් ඒක තිබෙනු මා අත්දුටුවා. ඒ අනුව මේ නවකතාව ඒ පරපුරේ ප්‍රකාශනයක්; හෘදයාංගමය ප්‍රකාශනයක් විදියට මම දකිනවා.මේ වගේ පොතක් ලියන්න ඔබට කැමුගේ (ඇල්බෙයා කැමු) ‘ද අවුට් සයිඩර්’ (පිටස්තරයා) වගෙ නවකතාවක් බලපෑවේ නැද්ද?‘ද අවුට් සයිඩර්’ සිංහල පරිවර්තනය (මහාචාර්ය සෝමරත්න බාලසූරියගේ) නිකුත් වුණේ අසූව දශකයේදී. මගේ නවකතාව ලියැවුණේ හැත්තෑව දශකයේදී ඒ වන විට මම ‘ද අවුට් සයිඩර්’ නවකතාව කියවලා තිබුණේ නැහැ.එහෙනම් මොන පොත් ද බලපෑවේ?ඒ දවස්වල අපි පේරාදෙණි සාහිත්‍යයට මහත් සේ ආශක්ත වෙලා හිටියා. ඒවායේ මේ ලක්ෂණ තිබුණා.ඔබ 70 දශකයේ පරාරෝපිත තාරුණ්‍යය ඔස්සේ ඔබේ නවකතාවේ ප්‍රධාන චරිතය (ජිනේ) පරමාදර්ශයක් විදියට ද ගේන්නේ?නැහැ. ඔහු කිසිසේත්ම වීරයෙක් නෙමෙයි. එක අතකට ඔහු පරාජිතයෙක්. උදාහරණයක් විදියට ගත්තොත් පේ‍්‍රමය කියන දේ විවාහයෙන් කෙළවර විය යුතු නැහැ කියන ආස්ථානයේ ඔහු ඉන්නවා. පේ‍්‍රමය සෞන්දර්යයක් විදියට පවත්වාගෙන යන්න ඔහු උත්සාහ ගන්නවා.ඒත් ඒක යථාර්ථයක් වෙන්නේ නැහැ. අසාර්ථක වෙනවා. ඒක අර්බුදයට යනවා. ඔහු හුදෙකලා වන්නේ පවතින දේවල් දරාගන්න බැරිකමින්.මේ වගෙ පොතක් අදට තියෙන වැදගත්කම මොකද්ද?මේ නවකතාව කියවපු මගෙන් පස්සේ පරම්පරාවේ හුඟක් තරුණයන් කියපු දෙයක් තමයි මේ නවකතාව තුළ තමන්ගේ ජීවිතයේ අංශුමාත්‍රයක් තිබෙනවා කියන එක. මේ ආගන්තුකයා ඔවුන්ටත් සමීප යැයි කියා සිටියා. ඇත්තටම මේ පොතට ‘සමීප ආගන්තුකයා’ කියන නම පවා මා යෙදුවේ ඒ අරුතින්.හැබැයි අද තාරුණ්‍යය නම් මීට හාත්පසින්ම වෙනස්?ඔව්. ඒක අපිට තේරුම්ගන්න පුළුවන්. අද තරුණයන්ගේ අවකාශය පුළුල්. ඔවුන් ජීවත්වෙන්නේ තාක්ෂණ ධනවාදය තුළ. ඒ නිසා හුදෙකලා වෙන්න ඔවුන්ට තියෙන ඉඩකඩ අඩුයි. අනික අද ඉන්නේ කාල් මාක්ස්, ක්‍රිෂ්ණ මූර්ති, නීට්ෂේ කියවන පරපුරක් නෙමෙයි. ඔවුන් ගනුදෙනු කරන්නේ කොම්පියුටර් එක්ක.හොඳයි එතකොට ඔබේ ඊළඟ පොත. සිනමා විචාර ග්‍රන්ථය?ඒක මම නම් කරලා තියෙන්නේ ‘කැඩපතට වෙඩි තැබීම’ කියලා. මම අශෝක හඳගමගේ ‘විදූ’ චිත්‍රපටය ගැන අන්තර්ජාලයට ලියු විචාරය නම් කළේ ‘හඳගමගේ අලුත් දිශානතිය නොහොත් කැඩපත ඔසවා පොළොවේ ගැසීම’ යනුවෙන්.එතෙක් සිනමාවෙන් සමාජය කැඩපත් කළ හඳගම මෙවර එයින් මිදිලා අධිපති මතවාදයට ඔහු ගොදුරු වෙලා. මගේ මේ විචාර ලිපිය එක්තරා ඉරිදා පුවත්පතකින් සංවාදයක් දක්වා දිග්ගැසුණා. ඒ ලිපියත් මා ලියු වෙනත් චිත්‍රපට හා නාට්‍ය විචාරත් මේ පොතට ඇතුළත් වෙනවා.සු. මි.පසුගිය දිනවල කොළඹ ලුම්බිණි විද්‍යාලයේදී පැවති සමස්ත ලංකා සංගීත හා නාට්‍ය තරගාවලියේ විවෘත අංශයේ ‘කැලිප්සෝ’ ගී යටතේ දිවයිනේම ප්‍රථම ස්ථානය දිනා ගැනීමට කොළඹ ආනන්ද විද්‍යාලයේ ආනන්ද සංගීත කවය සමත් විය.වමේ සිට - ප්‍රණිත් පෙරේරා, මේනුක දේදල්ගොඩ, හර්ෂණ දිසානායක, යසස් ධනංජය අබේසිංහ, ධනුක කුමාරසිංහ, සජිත් ඇන්තනි, සමුදිත ඉත්තපාන.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>06</day>
    </date>
    <link>http://www.silumina.lk/2011/02/06/_art.asp?fn=av1102068</link>
    <topic>එදා ළමා ගායිකාවක වූ ශිරෝමාලා අද ‘ආච්චි’ කෙනෙක්</topic>
    <author>ජෝජ් රොබ්සන් ද සිල්වා</author>
    <content>එදා ළමා ගායිකාවක වූ ශිරෝමාලා අද ‘ආච්චි’ කෙනෙක්හිංචි පිංචි හාවා යද්දි තනිවෙලා විලේ උන්නු ඉබ්බා දැකලා වතුරෙ නෑවිලා ඉබ්බා දැකපු හාවා ඉවුරෙ නැවතිලා ඔට්ටු තියලා අපි දුවමු ද ඇහුවා ළංවෙලා...!(පද – කරුණාරත්න අබේසේකර)දශක හතරකට පමණ පෙර වයස අවුරුදු හතක් වත් නොවුණු දැරියක් ප්‍රසංග වේදිකාවෙන් සහ ගුවන් විදුලියෙන් ගායනා කළ ”හිංචි පිංචි හාවා” ගීතය එදා මෙන්ම අදත් ළමා පරපුර අතරේ ජනපි‍්‍රය ගීතයකි.මෙරට ළමා ගීත ක්ෂේත්‍රයේ ස්වර්ණමය යුගයක් වූ එම කාලයේ ඇය ගායනා කළ “චූටි දුවේ සුදු රන් කැටියා” – “මුල් අකුරට මගෙ හෝඩි පොතේ” – “රණ මොනරෝ” – “කොටු වැටිච්ච පුංචි සරම” සහ “ලස්සනයි පි‍්‍රයංකරයි උපන්න රට මගේ” වැනි ගීතද යුගයෙන් යුගයට පවතින ළමා ගීතාවලියේ අමතක නොවන ‘ගී මුතු’ ලෙස හැඳින්වීමට හැකිය.එම ගීත එදා ගයද්දී පුංචි දැරියකව සිටි ශිරෝමාලා ප්‍රනාන්දු අද මිත්තණියකව “ස්වර වර්ණ” මෙවර වර්ණ ගන්වන්නට එක් වූවේ මෙසේ ය.”මං පුංචිම කාලේ මගේ පියා බොහෝ කැපවීමෙන් නිර්මාණය කරලා දුන්නු ගීත මම ගායනා කළේ. පියාගේ වියෝවෙන් පසුව මට ඔහුගෙන් ලැබුණු රැකවරණය සහ මඟ පෙන්වීම අහිමි වූ නිසා දිගටම සංගීත ක්ෂේත්‍රයේ රැඳී සිටින්න නොහැකි වුණා.පසුගිය කාලයේ කිසිදු විමසුමකින් තොරව මගේ ගීත විවිධ අයුරින් දරුවන් යොදා ගායනා කරවා මුදල් උපයන සටකපට පුද්ගලයන් වගේම මගේ ගීත ගුවන් විදුලි, රූපවාහිනී වැඩසටහන් ආදියෙන් ගායනා කරන නමුත් මෙම ගී ගායනා කළේ මා බව කීමට තරම් වත් සදාචාර සම්පන්න නොවන අයුරු මා අත්දැක්කා.මට පමණක් නොවේ මේ අසාධාරණය ඒ කාලේ ළමා ගීත ගායනා කළ හැමෝටම වාගේ සිදුවෙනවා. මේ ක්‍රියාදාමය අපේ ළමා ගීත ක්ෂේත්‍රයට වගේම අනාගත ළමා පරපුරටත් යහපතක් නොවේ. යුතුකම් වගකීම් නොදන්නා පුද්ගලයින් ඉන්න ක්ෂේත්‍රයක ‘වල් බිහි වෙන්නාක් මෙන් ළමා ගායක ගායිකාවන්’ බිහි කළාට පමණක් යහපතක් සිදුවෙන්නේ නැහැ.””ඔබ කතා කරන්නේ කලකිරීමෙන්ද?””ඔව්, අද ළමා ගීත ක්ෂේත්‍රය ගැන විමසා බලන කා හට වුවත් මේ කලකිරීම ඇති වෙන්න ඕනා. අද දරුවෝ ගායනා කරන්නේ වැඩිහිටියන්ගේ ගීත. දරුවන්ට ගායනා කිරීමට සුදුසු ළමා ගීත නැහැ. වැඩිහිටියෝ තම දරුවන්ව ඔරොත්තු නොදෙන තරමේ තරගකාරී ස්වභාවයකට පත් කරලා. ඔවුන්ටශිරෝමාලා ළමාවියේයහපත් මානසිකත්වයක් ඇතුව අලුත් ළමා ගීත නිර්මාණය කරන්න නිසි මඟ පෙන්වීමක් නැහැ. වගකිව යුත්තන්ගේ අවධානය ළමා ගීත පිළිබඳව යොමු වෙන බවක්ද පෙනෙන්න නැහැ.”චූටි දුවේ සුදු රන් කැටියා දොයියන්නකෝ මගෙ කිරි කැටියා කියමින් මා නැළවූ අම්මා දෝත නගා වඳිනෙමු අම්මා...!  (පද – ක්ලෝඩ් ද සොයිසා)ළමා ගීත ක්ෂේත්‍රයට ගීත ගායනයෙන් අගනා මෙහෙවරක් ඉටු කර ඇති ශිරෝමාලා “චූටි දුවේ සුදු රන් කැටියා” ගීතය ගුවන් විදුලියේ “හඳමාමා” ළමා වැඩ සටහනින් මුලින්ම ගායනා කර ඇත්තේ වයස අවුරුදු හයේදී ය.සිය පියා වූ කැමිලස් ප්‍රනාන්දුගේ තනුව අනුව එම ගීතය ගැයීමෙන් පසු ඇයට ගී ලොවේ දොරටු විවෘත වීමට වැඩි කාලයක් ගත වී නැත. එවකට ජනපි‍්‍රයව පැවති ගී තැටි නිෂ්පාදනයක් වූ “සරස්වතී” ලේබලය යටතේ ගීත හතරක් ගායනා කිරීමට ශිරෝමාලාට අවස්ථාව ලැබී ඇත. ඒ මතක ඇයට තවමත් අසිරිමත් ය.”දළුගම තිබූ සරසවි ශබ්දාගාරයේදී තමයි ගීත පටිගත කළේ. රෑ එළිවෙන තුරුම මට දුක් විඳගෙන ඒ ගීත ගයන්න වුණා. මට නිදිමත වෙනකොට තාත්තා මගේ ඇස් දෙකේ වතුර ගානවා. කොහොම හරි ඊට පස්සේ සංගීත සංදර්ශනවල ගීත ගයද්දී ඒ ගීත වලට හුඟක් හොඳ ප්‍රතිචාර ලැබෙන්න ගත්තම හරිම සතුටක් දැනුණා. එච්.ආර්. ජෝතිපාල, එම්.එස්. ප්‍රනාන්දු, ලතා වල්පොල වැනි ප්‍රවීණ ගායක ගායිකාවන්ගෙන් ලැබුණු අගය කිරීම සහ ආදරය ඒ දවස්වල මට විශාල ශක්තියක් වුණා.””ඔබ ගායිකාවක් ලෙස ආ ගමන නැවතුනේ කොහොමද?””ඒ ගමන සම්පූර්ණයෙන්ම නැවතුනේ නැහැ. ඉඳහිට තෝරා ගත් ප්‍රසංගවල ගීත ගායනා කළා. එහෙත් පූර්ණ කාලීනව ගායනයටම කැපවී ඉන්න නොහැකි වීමට ප්‍රධාන හේතුව වුණේ මගේ පියාගේ වියෝව තමා. ඉන්පසු ප්‍රේම සම්බන්ධයක ප්‍රතිඵලයක් ලෙස වෙලින්ටන් ප්‍රනාන්දු සමඟ 1980 මැයි 17 වැනිදා මගේ විවාහය සිදු වුණා. එතකොට මගේ වයස අවුරුදු දාසයක් විතර ඇති.විවාහ ජීවිතයේ බිරිඳකගේ වගකීම් සමඟ ගායිකාවක ලෙස කටයුතුත් සමබරව කරගෙන යන්න තරම් මේරුකමක් ඒ වනවිට මට තිබුණේ නැහැ. එයත් හේතුවක් වුණා ගායිකාවක් ලෙස ආ ගමන අතරමඟ නවත්වන්න.දරු මුණුබුරන් සමඟචමිලා, චමීර, යුරංග මගේ දරුවෝ. චමිලා දුව විවාහ වී සිටින්නේ දුලන්ත සමඟ. ඔවුන්ගේ ;මනුලි සහ ලිසාරා දුවලා දෙන්නා නිසා මම දැන් මිත්තණියක් වෙලා.”එහෙත් අසූව දශකයේ අග භාගයේදී නැවත ගීත ගායනයට එක් වෙමින් “මල් වසන්තයේ” නමින් ගීත ඇල්බමයක් ශිරෝමාලා නිකුත් කළා ය. එහි අඩංගු වූ ඇය ගායනා කළ “වාසනා සිනා” – “සුමුදු පෙති තලා” සහ “මල් වසන්තේ හිඳින්න මා ළඟින් ඔයා” වැනි ගීත එවකට ගුවන් විදුලියේ වෙළෙඳ සේවයේ නිතර ඇසුණු ගීත විය.විදේශීය මාර්ග උපදේශකයෙකු ලෙස කටයුතු කරන සැමියා නිතර විදේශ ගත වීම නිසාත් ජපානයෙන් වාහන ගෙන්වා අලෙවි කරන සිය ව්‍යාපාරයේ කටයුතු බහුල වීම නිසාත් නැවතත් ශිරෝමාලාට ගීත ගායනයෙන් ඈත් වීමට සිදුවිය.මේ දිනවල ඇය සිය ව්‍යාපාරයේ කටයුතුවල නියුතු වී සිටින අතර සිය මිණිබිරිය වන මෙනුලි සමඟ සුවිශේෂ කටයුත්තකට සූදානම් වෙමින් ද සිටී. ඒ පිළිබඳ ශිරෝමාලා “රසඳුන” සමඟ පැවසුවේ මෙලෙසින් ය.”මා ගායනා කරපු ළමා ගීත වචනයේ පරිසමාප්ත අර්ථයෙන්ම ළමා ගීත බව මේ රටේ හැම කාලෙකටම අයත් ගීත රසික ජනතාව පිළිගෙන තිබෙනවා. මුදල් කෑදරකමින් එම ගීත විකෘති කර විනාශ කරන පිරිසක් ඉන්නවා. මා තවම ජීවත්ව ඉන්නා බව වත් ඔවුන් හිතන්නේ නැහැ.මගේ මිණිබිරිය මෙනුලි මගේ ගීත හොඳින් ගායනා කරනවා. මෙනුලි ගායනා කරන මා ගැයූ ළමා ගීත සියල්ල සමඟ අලුත් ළමා ගීත කිහිපයක් ඇතුළත් ගී ඇල්බමයක් නිකුත් කිරීමට කටයුතු මේ දිනවල කරගෙන යනවා.සැබැවින්ම දරුවන්ට ගායනා කිරීමට හැකි ඔවුන්ට සුදුසු ළමා ගීත පමණක් ඇතුළත් වන මෙම ගීත ඇල්බමයේ අපේ ප්‍රවීණ පද රචක කරුණාරත්න අබේසේකර ලියූ ගීත මෙන්ම සංගීතවේදී වික්ටර් දළුගම තනු නිර්මාණය කළ ගීත සමඟ රසබර ළමා ගීත රාශියක් වීම විශේෂයක් වේවි. ඒ වගේම ඉදිරියේදී මගේ පුතා යුරංග සමඟ ගයන ගීතයක මියුසික් වීඩියෝවක් නිර්මාණය කිරීමට ද බලාපොරොත්තුවෙන් ඉන්නවා.පෞද්ගලික ජීවිතයේ කාර්ය බහුලකම නිසා පූර්ණ කාලීනව ගීත ගායනය නොකළාට ලැබෙන ආරාධනා අනුව සුදුසු අවස්ථා තෝරා ගෙන තවමත් මම ගීත ගායනා කරනවා. මට මේ හැකියාව පුංචි කාලයේදීම දෙවියන්ගෙන් ලැබුණු ආශිර්වාදයක්. ඉතින් ජීවත් වනතුරු ගීත ගයන්නේ නැතුව ඉන්න නම් කවදාවත් මට බැරි වේවි.”ජෝජ් රොබ්සන් ද සිල්වාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>06</day>
    </date>
    <link>http://www.silumina.lk/2011/02/06/_art.asp?fn=av1102069</link>
    <topic>ගී මුතු</topic>
    <author>ජෝජ් රොබ්සන් ද සිල්වා</author>
    <content>ගී මුතුනපුරු වෙන්න එපා කියලා නපුරු නොවී කිව්වා දරුණු වෙන්න එපා කියලා දරුණු නොවී කිව්වා මා... ආ... ආදර මගේ අම්මා මා... ආ... ආදර අම්මා ඇගේ ආදර ලේ කිරි මම රස කර කර බිව්වා මගේ ලෝකය, මගේ විශ්වය ගෙදර බුදුන් අම්මා මා... ආ... ආදර මගේ අම්මා මා... ආ... ආදර අම්මාකඳුළු බිංදු හංඟා මට සුර සැප දුන්නා රස මසවුළු මට දීලා ඇය නොකාම උන්නා දරු සෙනෙහස හින්දා අපමණ දුක් වින්දා දුක් කරදර ඇය විඳගෙන මට සුවයම දුන්නා මා... ආ... ආදර මගේ අම්මා මා... ආ... ආදර අම්මායන එන තැන් විමසා මා පසු පස උන්නා හිත රිදුණම හිස අත ගා දුක් ගින්දර නිව්වා නිවැරදි මඟ පෙන්නා ගුරුහරුකම් දුන්නා ඔබට තියෙන ණය ගෙවන්න සසරම මදි අම්මා මා... ආ... ආදර මගේ අම්මා මා... ආ... ආදර අම්මා*පද රචනය - ෂෙහාන් ගලහිටියාව* සංගීතය – පි‍්‍රයන්ත නාවලගේ* ගායනය – චාමර වීරසිංහඅපේ ජන සමාජයේ මෙන්ම ගී පදමාලා සාහිත්‍යයේද මවු පදවියට සුවිශේෂ ස්ථානයක් හිමි වී ඇත. ඒ නිසාම මවු ගුණ ගැයෙන ගීත මෙරට ගීත ලෝලීන් අතර කාලයෙන් කාලයට ජනපි‍්‍රය වීමේ ප්‍රවණතාවයක් පවතී.ඊට උදාහරණ ලෙස “බඩගිනි වෙලා මා ගිය කළ පුතුගෙ ගෙට” – “සොම්නස හෝ සන්තාපය අතරේ සිහිවේ සිහිවේ අම්මා” – “ආදරයේ උල්පත වූ අම්මා” - මේ නොනිමෙන දිවි ගමනේ” සහ “දුනුකෙයියා මලක් වගේ දුරට පෙනෙනවා” වැනි මවු ගුණ ගී ගණනාවක ලැයිස්තුවක් ඉදිරිපත් කළ හැකිය. “ජීවිතේ මල් අපේ අම්මා ඉන්න කල්” නමින් එම මවු ගුණ ගීතාවලියට පසුගිය කාලයේ අමුතු ආරක ගීතයක් එකතු වූවේ ය. අද “ගී මුතු” අතරට එක්වන “මා ආදර මගේ අම්මා” පද රචනයේ හිමිකාරයා වන්නේ ද “ජීවිතේ මල්” ගී පද රචනයේ ද රචකයා වූ ෂෙහාන් ගලහිටියාව ය.භාතිය සන්තුෂ් ගයන “බයිලා ගමුද රීමික්ස් කරලා” – “ලංකා මාතා” – චාමර වීරසිංහ ගයන “අඩි සීයේ පාර” ශානිකා වනිගසේකර ගයන “හාදු කූඩයක් අරගෙන” වැනි ජනපි‍්‍රය ගී පද රචනය කරමින් සංගීත ක්ෂේත්‍රයේ කාර්ය බහුල ගී පද රචකයෙකු වී සිටින ෂෙහාන් පදිංචි ගණේමුල්ල නැඳුන්වත්තේය. 2000 වසරේදී ගීත පද රචනයට පිවිසි ෂෙහාන්, මේ වන විට තමන් පද රචනය කළ ගීත ගණන දෙදහසකට ආසන්න බව පවසයි. ගීතලෝලී සිත්ගත් තමා පද රචනය කළ “මා ආදර මගේ අම්මා” ගීතය පිළිබඳ ෂෙහාන් “රසඳුන” සමඟ කතාබහ කළේ මෙසේ ය.”මේ ගීතය රචනා කිරීමට පාදක වූ ප්‍රධාන හේතුව මමම රචනා කළ “ජීවිතේ මල් අපෙ අම්මා ඉන්න කල්” ගීතය සම්බන්ධයෙන් සමහරු වැරදි මත දැක්වීමයි. මවු ගුණ ගී විවිධ අයුරින් නිර්මාණය කළ හැකියි.එහෙත් ඇතැම් අය මවු ගුණ ගීත එකම රටාවකට නිර්මාණය කිරීම සම්ප්‍රදායක් කරගෙන. ‘ජීවිතේ මල්’ ඒ සම්ප්‍රදායෙන් බැහැරව වේග රිද්ම තනුවක් අනුව නිර්මාණය වූ ගීතයක් නිසා තමයි සමහරු වැරදි මත දැරුවේ. ඒ වැරදි මතවලට පිළිතුරක් සැපයීමට මෙන්ම මව් ගුණ විවිධ අයුරින් ඉස්මතු කළ හැකි බව ‘මා ආදර මගේ අම්මා’ ගීතයෙන් සමාජයට ඒත්තු ගැන්වීමටත් මට අවශ්‍ය වුණා.මගේ පදමාලාවට විශිෂ්ට තනුවක් පි‍්‍රයන්ත නාවලගේ නිර්මාණය කළ නිසාත් චාමර වීරසිංහ මනරම් හඬකින් මෙම ගීතය ගායනා කළ නිසාත් මෙම ගීතය අතිශයින් සාර්ථක වී තිබෙනවා.”ජෝජ් රොබ්සන් ද සිල්වාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>06</day>
    </date>
    <link>http://www.silumina.lk/2011/02/06/_art.asp?fn=av11020610</link>
    <topic>ඉයොනෙස්කෝ කොරියාවේ</topic>
    <author/>
    <content>ඉයොනෙස්කෝ කොරියාවේඅප කලකට පෙර ඔහු ‘ඇමතුවේ’ ඉයුජින් අයනෙස්කෝ යනුවෙනි. දැන් ඔහු යුශේන් ඉයොනෙස්කෝය. මුල් උච්චාරණය වැරදිය. එය නිවැරදි කිරීමේ ගෞරවය වැඩිපුර හිමි විය යුත්තේ ඉයොනෙස්කෝගේ ප්‍රථම නාටකය ලෙස සැලකෙන ‘බෝල්ඩ් ප්‍රීමා ඩෝනා’ ‘තට්ට ගායිකාව‘ නමින් සිංහල වේදිකාවට ගෙන ආ කංචුකා ධර්මසිරිටය.එහෙත් අප ‘රයිනෝසිරස්’ නිෂ්පාදනය කරන අවධියේම 80 දශකයේ මහාචාර්ය ඈෂ්ලි හල්පේ සමඟ කළ පුවත්පත් සාකච්ඡාවකදී, ඔහු කියා සිටියේ අයනෙස්කෝ යන්න ඉයොනෙස්කෝ යනුවෙන් නිවැරදි කර ගත යුතු බවය. ඒ වන විට අයනෙස්කෝ යන්න මෙහි තදින් පැලපදියම් වී තිබූ නිසා අපි ඒ ගැන වැඩි අවධානයක් යොමු නොකළෙමු.ඉයොනෙස්කෝ උපන්නේ රුමේනියාවේය. හැදුණේ වැඩුණේ ප්‍රංශයෙහිය. ලිව්වේ කිව්වේ ද ප්‍රංශ භාෂාවෙනි. ඒ නිසා නාට්‍ය ක්ෂේත්‍රය ඔහුට නිකුත් කරන හැඳුනුම් පතෙහි සඳහන් වන්නේ ප්‍රංශ නාට්‍යකරුවෙකු ලෙසිනි.’තට්ට ගායිකාව‘ හා ‘අමෙඩ්’ (සහතික නොකළ මරණයක්) යන නාට්‍ය දෙකම සිංහල වේදිකාවට ආ බැවින් පසුගිය වසරේ ඉයොනෙස්කෝ පිළිබඳව යළිත් කතාබහක් උනන්දුවක් ඇතිවී තිබුණි.ඉයොනෙස්කෝ හඳුනාගැනීම අපහසුය. ඔහුගේ නාට්‍ය පරිවර්තනය ද අපහසුය. බොහෝවිට ඔහු කියන දේ අවුල් සහගතය. ඔහු කිසියම් දෘෂ්ටියක එල්බ ගත්තෙකු ද නොවේ. එහෙත් ඔහුට දැක්මක් නොතිබුණාද නොවේ.බොහෝවිට එය පරස්පර විරෝධී දෙයින් පිරී ඇත. එහෙත් මේ සියලු අවුල් වියවුල්, පැටලිලි හා පරස්පරතා මැද නිස්සාරත්වයට ආලෝක ධාරාවක් විහිදුවන, කාව්‍යමය පරිකල්පනා උපදවා දාර්ශනිකයෙකු ද සිටී. ඔහුගේ නාට්‍ය පරණ නොවන්නේත් කලින් කලට නව අර්ථ කථනයට ලක්කළ හැක්කේත් එකී ගුණය නිසා යැයි මට හැඟේ.1977 දී ඉයොනෙස්කෝ තම බිරිය රොඩ්ඩි ද සමඟ කොරියානු සංචාරයක යෙදුණේය. එහිදී කොරියානු ජනමාධ්‍යවේදීන් හමුවේ ඔහු දැක්වූ අදහස් පසුව ‘නිව්ස් රිවීව්’ නමැති සඟරාවක පළ කෙරුණි.පෙරදිග චින්තනය කිසියම් ආකාරයකින් ඉයොනෙස්කෝගේ නාට්‍ය දෘෂ්ටියට බලපෑමක් කර ඇත්දැයි, මාධ්‍යවේදියෙක් විමසුවේය.”මගේ මුල් නාටකවලදී නෙවෙයි එහෙත් පසුව විශේෂයෙන් The Big Mess (මහා අවුල) වැනි නාට්‍යයක, පෙරදිග චින්තනයේ බලපෑම පැහැදිලිවම දකින්නට පුළුවන්. මෙය මා මුලින් ලියුවේ නවකථාවක් වශයෙන්. එහි එන ප්‍රධාන චරිතයමයි නාට්‍යයේදීත් දකින්න ලැබෙන්නෙ. ඔහුගේ ජීවිතය විකාරරූපියි. අර්ථ ශූන්‍යයි. අවසානයේදී ඔහු, තමන් ගත කළ ජීවිතය විහිළුවට ලක්කරමින් හිනාවෙනවා. මට මීට ආභාසය ලැබුණේ සෙන් කතාවකින්.එක්තරා භික්ෂුවක්, අවුරුදු 40ක් 50ක් පමණ කාලයක භාවනාවේ යෙදෙනවා. අවසානයේදී, තමන් ඉදිරියේ ඇති මෘතදේහයක් දෙස බලමින් මහ හ¼ඩින් සිනාසෙන්නට වෙනවා. සෙන් භික්ෂුව එදා කියූ දෙයම මගේ නාට්‍යයේ එන චරිතයක් නැවත නැවතත් කියනවා- මේ සියල්ලම මොනතරම් මායාවක්ද”පූර්ව නිගමන සහිතව, තම නාට්‍ය නැරඹීමට නොඑන මෙන්, ඉයොනෙස්කෝ ඉල්ලීමක් කළේය. “නාට්‍ය බලන මොහොතේ ඔබට දැනෙන දේ පමණක් බාර ගන්න. එය ස්වයං සිද්ධව ලැබෙන පණිවුඩයක් විය හැකියි.”යොනෙස්කෝ මත, විකාරරූපී ලේබලය ඇලවූයේ විචාරකයින් ය. ඔහු ඊට කැමැති නොවීය.”මමත් සොෆොක්ලීස්ලාගේ සිට පැවත එන මහා සම්ප්‍රදායේ නාට්‍යකාරයෙක්”ඔහු එසේ කියූවද විකාරරූපී රංග විශේෂඥයකු වූ මාර්ටින් එස්ලිස් පවා ඉයොනෙස්කෝ වර්ගීකරණය කළේ, ප්‍රති-නාටකකාරයෙකු (Anti-theatre) ලෙසිනි. විකාරරූපී නාට්‍ය කලාව පිළිබඳව ඔහු ලියූ විශිෂ්ට ග්‍රන්ථයෙහි, පිටු 60ක් පමණ දීර්ඝ පරිච්ඡේදයක්, යුශේන් ඉයොනෙස්කෝ සඳහා වෙන් කොට ඇත.වෙනස් සම්ප්‍රදායක නාට්‍යයක් ලිවීමට අදහසක් නැතිදැයි කොරියානු මාධ්‍යවේදියෙකු ඇසූ ප්‍රශ්නයට පිළිතුරු දෙමින්, ඉයොනෙස්කෝ පවසන්නේ සංකල්පීය වශයෙන් (idea) එහි වෙනසක් සිදුනොවන බවයි.’...මා මේ දිනවල ලියන්නේ, සිහිනයෙන් දුටු දෙයක්. ජර්මන් මනෝවිද්‍යාඥයෙක් කියූ අන්දමට, සිහින කියන්නෙත් නාට්‍යමය දෙයක්. එහි රචකයාත්, නළුවාත්, ප්‍රේක්ෂකයාත්, එක් අයෙක්මයි.”කොරියාවේදී දුටු වෙස්මුහුණු, ඉයොනෙස්කෝගේ සිත බැඳ ගත්තේය. මාධ්‍ය හමුවේදී, ඒ පිළිබඳව විමසූ කල ඔහු මෙසේ කීවේය.”මා දැනටමත්, මගේ  Jaques or the submission නමැති නාට්‍යයේදී, වෙස් මුහුණු භාවිතා කර තිබෙනවා. චීන නාට්‍ය සම්ප්‍රදාය ඇසුරු කළ බ්‍රෙෂ්ට්, ඔහුගේ රංගනයන් සඳහා වෙස්මුහුණු යොදාගත් බව අප දන්නවා.ඉයොනෙස්කෝගේ නාට්‍යය ද, වෙස්මුහුණු පැලඳගත් පාත්‍ර වර්ගයා බඳුය. සැබෑ මුහුණු ඇත්තේ, ඇතුළෙහිය.’...සෙන් බුදුදහම, ද කිසිවක් කෙළින් කියන්නෙ නැහැ. බය කිසියම් දෙයක් අනාවරණය කරගැනීම සඳහා කෙරෙන නිරන්තර ගවේෂණයක් පමණයි.”ඉයොනෙස්කෝ එසේ පවසයි. ඇත්තෙන්ම, ඔහුගේ නාට්‍ය පරිවර්තනය හෝ විමර්ශනය ද, සැඟැවුණු අරුත් සොයා යන දුෂ්කර චාරිකාවක් බඳුය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>06</day>
    </date>
    <link>http://www.silumina.lk/2011/02/06/_art.asp?fn=av11020611</link>
    <topic>ස්පාඤ්ඤ ගිටාරයෙන් හා මධුර ගායනයෙන් රසිකයන් වසඟ කළ කණ්ඩායම් සංගීතඥයා</topic>
    <author>සුනිල් මිහිඳුකුල</author>
    <content>ස්පාඤ්ඤ ගිටාරයෙන් හා මධුර ගායනයෙන් රසිකයන් වසඟ කළ කණ්ඩායම් සංගීතඥයාමෙරට ප්‍රථමයෙන්ම බිහිවුණු සංගීත කණ්ඩායම කුමක්දැයි මම නොදනිමි. එහෙත් සිංහල ගීත ගැයු පළමු සංගීත කණ්ඩායම නෙවිල් ප්‍රනාන්දු ප්‍රමුඛ ‘ලොස් කැබලෙරොස් (LOS CABALLEROS) යැයි කිව හැකිය.එය බිහිවූයේ 1959 දීය. ඔවුන් මුලදි ගායනා කළේ වෙනත් ගායකයන්ගේ ගීතය. විශේෂයෙන් සී. ඩි. ෆොන්සේකා, රසිනා යකීම් ගැයු ‘උඩරට මැණිකේ මනහර කඳුරට තිලකේ’, සී. ටී. ප්‍රනාන්දු ගැයු ‘මගේ සුදු මාමේ’, ‘ධීවරයෝ’ චිත්‍රපටයට ඇතුළත් ‘වැල්ල සිඹින රැල්ල’ වැනි ගීතය.ඉන්පසු ‘ලොස් කැබලෙරොස්’ තමන්ම නිර්මාණය කරගත් ගීත ගායනා කළහ. ‘මල්බර හිමිදිරියේ’, ‘සඳක් නැඟි සඳක් ගිලෙයි සාගරේ’, ‘මැණිකේ ඔබේ සිනාවේ’ වැනි ගීත ඊට උදාහරණය.මා ඉහත පූර්විකාව ගෙනහැර දැක්වූයේ ඊයේට (05) ජන්ම අනුස්මරණය සැමරූ නෙවිල් ප්‍රනාන්දු පිළිබඳ කෙටි සැමරුම් සටහනක් ඉදිරිපත් කරන්ටය. නෙවිල් උපන්නේ 1937 පෙබරවාරි 05 වැනි දින මීගමුවේදීය. හරියටම කිවහොත් මීගමුව තම්මිට පාරේ ‘වින්ෆී‍්‍රවිල්’(WINFRIVILLE)  නිවෙසේදීය. මීගමුව ඔහුගේ මවගේ ගම වූ අතර හලාවත පියාගේ ගම විය.මිහිදුකුලසූරිය වීරසිංහ ජෝන් නෙවිල් ඇන්ටන් ප්‍රනාන්දු, නෙවිල්ගේ සම්පූර්ණ නම වූයේය. අධ්‍යාපනය ලැබුවේ මීගමුව ශාන්ත මරියා විදුහලෙනි.නෙවිල්ට සංගීතය පිහිටියේ පිය පාර්ශවයෙනි. ඔහුගේ පියා වයලින් හා පියානෝ වාදකයෙක්, වාද බයිලා ගායකයෙක් හා නර්තන ශිල්පියෙක් වූ අතර සංගීත භාණ්ඩ තැනිය හැකි කාර්මිකයෙක් ද වූයේය.නෙවිල් අවුරුදු 10 දී පමණ ස්වඋත්සාහයෙන්ම ගිටාරයක් නිර්මාණය කරගෙන ඇත. ඔහු සංගීතය උගත්තේ විවිධ සංගීත පොත් බලමිනි. 1952 දී ජ්‍යෙෂ්ඨ සහතික පත්‍ර විභාගය සමත් වූ නෙවිල් 1953 දී කොළඹ කාර්මික විද්‍යාලයට බැඳි පාඨමාලාවක් ද හැදෑරුවේය.නෙවිල් මුල්ම රැකියාව කළේ රජයේ මිනින්දෝරු දෙපාර්තමේන්තුවේය. ඉන්පසු ඔහු රජයේ සෞඛ්‍ය දෙපාර්තමේන්තුවට බැඳිණ.1957 දී (අවුරුදු 20 දී) නෙවිල් ‘ෆෝ කෝඩ්ස්’ නමින් පැවති සංගීත කණ්ඩායමට බැඳි කටයුතු කර ඇත. නෙවිල්ගේ වාදන හැකියාව දුටු ප්‍රවීණ සංගීතඥ බී. එස්. පෙරේරා ඔහු සංගීතය සැපයු ‘පෙරකදෝරු බෑනා’, ‘කවට අන්දරේ’ හා තිරගත නොවූ ‘ජීවිතය’ වැනි චිත්‍රපටවලට නෙවිල් වාදනයෙන් සහාය කර ගත්තේය.නෙවිල් ලංකාවේ දක්ෂතම ගිටාර් වාදකයකු වූ ගසාලි අමිත් ගේ ගිටාර වාදනය මහත් පි‍්‍රය කළේය. (‘සංදේශය’ චිත්‍රපටයට ඇතුළත් වූ ගිටාර් වාදනය අමිත්ගේ නිර්මාණයකි.)1959 දී නෙවිල්, මෙරිල් ප්‍රනාන්දු හා බර්නඩීන් ප්‍රනාන්දු සමඟ එක්ව ‘ෆර්නැන්ඩු ට්‍රියෝ’ (FERNANDO TRIO) යන නමින් තමන්ගේම සංගීත කණ්ඩායමක් පිහිටුවා ගත්තේය. මේ තිදෙනාගේම වාසගම ‘ප්‍රනාන්දු’ වූ බැවින් එකි නම යොදාගත් බව පෙනේ.නෙවිල් ‘ලොස් කැබලෙරොස්’ සංගීත කණ්ඩායම පිහිටුවා ගත්තේ 1959 දීය. ඔහු එකල ලුවි ඇල්බර්ටෝ ඩෙල් පරානා (LUIS ALBERTO DEL PARANA) ගේ නායකත්වයෙන් යුතු ‘ට්‍රියෝ ලොස් පැරගුවායස්’ (TRIO LOS PARAGUAYOS) නම් වූ ලතින් ඇමෙරිකානු සංගීත කණ්ඩායමේ ගීතවලට මහත් සේ පි‍්‍රය කළේය. ‘ලොස් කැබලෙරොස්’ යන්න ස්පාඤ්ඤ නමකි. එහි අරුත ‘THE GENTLEMAN’ යන්නයි.නෙවිල් ප්‍රමුඛ වර්නන් පෙරේරා, ඇනස්ලි පෙරේරා, හැරල්ඩ් පෙරේරා හා ක්ලෙමන්ට් රෝලන්ඩ් ‘ලොස් කැබලෙරොස්’ සංගීත කණ්ඩායමේ ආරම්භක සාමාජිකයෝ පස්දෙනා වූහ. මෙයින් හැරල්ඩ්, නෙවිල්ගේ පවුලේ ඥාතියෙක් වූයේය. මෙහිදි නෙවිල් වාදනය කළේ ස්පාඤ්ඤ ගිටාරයයි.‘ලොස් කැබලෙරොස්’ මුලින්ම ගායනා කළේ ස්පාඤ්ඤ ගීතය. වරක් නෙවිල්ගේ ස්පාඤ්ඤ ගී ඇසු කියුබානු තානාපතිවරයා ඔහුට මහත් සේ ප්‍රශංසා කළ බව ද වාර්තා වෙයි. මේ ලිපිය මුලදී මා සඳහන් කළ පරිදි ඉනික්බිතිව ඔවුහු වෙනත් ගායකයන්ගේ සිංහල ගීත ද ගායනා කරන්ට පටන් ගත්හ. ලොස් කැබෙලරොස් කණ්ඩායමේ ගීත ගායනයේ දී පෑ එක් සුවිශේෂත්වයක් වූයේ ඔවුන් එකම තනුව කටහඬ තල දෙකකින් ගායනා කිරීමයි. HARMONY SINGING STYLE යැයි ඊට කියනු ලැබේ.‘ලොස් කැබලෙරොස්’ කණ්ඩායමේ ගීත රසික ආකර්ෂණය දිනා ගැනීමත් සමඟම විවිධ හෝටල්වල හා විවිධ ආයතනවල වාර්ෂික ප්‍රසංගවල ගීත ගායනා කිරීමේ ආරාධනා ගලා එන්ට වූයේය.1961 දී නෙවිල්ට රජයේ සෞඛ්‍ය දෙපාර්තමේන්තුවේ මහනුවර ශාඛාවට මාරුවක් ලැබිණි. ඉන්පසු ඔහු වැඩි වශයෙන්ම ගීත ගායනා කළේ නුවර ලේක් ක්ලබ්හිදීය. නෙවිල් එහි ගීත ගයන විට එහි වෙළෙඳ කුටිවල (චෙම්බර් ස්ටෝල්) සිටි සේවකයන් අදාළ කුටි වසා නෙවිල් ගී ගයනු බලන්ට පැමිණි බව වාර්තා වී ඇත.1962 දී ලෝක ප්‍රකට ‘බ්ලු ඩයමන්ඩ්ස්’ සංගීත කණ්ඩායම ලංකාවට පැමිණි අවස්ථාවේ ඔවුන් සම¼ඟ ගීත ගැයීමේ භාග්‍යය ලොස් කැබලෙරොස්ට හිමි වූයේය. ඔවුන් නෙවිල්ට තම කණ්ඩායමට බැඳෙන ලෙස ආරාධනා කළත් නෙවිල් එය ඉතාම සුහද ලෙස ප්‍රතික්ෂේප කර ඇත.1962 දී මීගමුව නව නගර ශාලාවේ ලොස් කැබලෙරොස් පැවැත්වූ ‘හවුස් ඔෆ් බැම්බු’ නම් වූ ප්‍රසංගයට ඉහළම ප්‍රතිචාර ලැබුණේය. ඊට එක් සුවිශේෂ හේතුවක් වූයේ නෙවිල් මීගමු පුත්‍රයකු වීමය.ඉහත වසරේදීම නෙවිල් ගී ගයනු දුටු ‘පිලිප්ස්’ හි තැටි සමාගමේ ආසියානු නියෝජිතයා සිංගප්පූරුවට ගොස් ඔවුන්ගේ ගීත කීපයක් තැටිගත කිරීමට ඇරියුම් කළත් නිවාඩු ප්‍රශ්න මත එය වැළකී ගියේය.1964 දී ප්‍රකට නිළියක හා ගායිකාවක වූ රුක්මණි දේවි ‘ලොස් කැබලෙරොස්’ කණ්ඩායමට එක්වීම සුවිශේෂ සංසිද්ධියක් වූයේය. රුක්මණිගේ සහභාගිත්වය කණ්ඩායමේ සිටි දෙදෙනකු ගේ පමණක් නොව නෙවිල්ගේ පවුලේ අයගේ ද විරෝධයට හේතු වූ බවක් පෙනේ.වර්නන් සහ ඇනස්ලි එසේ විරෝධය පෑ සාමාජිකයෝ දෙදෙන වූහ. ඔවුහු පසුව ලොස් කැබලෙරොස් කණ්ඩායමෙන් ඉවත් වූහ. අර්වින් ප්‍රනාන්දු, ලෙස්ලි ප්‍රනාන්දු හා නෙවිල්ගේම සොහොයුරු එරල් ප්‍රනාන්දු ඉන්පසු කණ්ඩායමට එක්වූහ. එකල නෙවිල් හා රුක්මණි අතර පේ‍්‍රම සම්බන්ධයක් පැවති බවට ද කටකතා පැතිර ගියේය.නෙවිල්, රුක්මණි සමග ගැයු සී. ටී. ප්‍රනාන්දුගේ ‘පුන්සඳ හිනැහෙන්නේ’ ගීතය රසිකයන් අතර ජනාදරප්‍රාප්ත වූයේය. සී. ටී. ද සහභාගි වූ ඇතැම් ප්‍රසංගවලදි රසිකයන් ඉල්ලා සිටියේ එම ගීතය නෙවිල් හා රුක්මණි එක්ව ගයන ලෙසය. මෙයින් කැලඹුණු සී. ටී. එම ගීතය ඔවුන් ගායනා කිරීම සම්බන්ධයෙන් ස්වකීය විරෝධය පළ කර සිටියේය. ‘මල්බර හිමිදිරියේ’ ගීතය නෙවිල් අතින් නිර්මාණය වූයේ ඊට ආදේශකයක් වශයෙනි.1964 දී ලොස් කැබලෙරොස් කණ්ඩායමේ ගීහතරක් පිලිප්ස් ගී තැටි ලේබලයෙන් (EP) නිකුත් වූයේය. 1. ‘මල්බර හිමිදිරියේ’, 2. ‘සඳක් නැඟී සඳක් ගිලෙයි’, 3. ‘ගලන ගඟක දොළ පාරක සොයන්නම්’, 4. ‘සමුදුරු දේවි ඔබ ලහි ලහියේ කොහෙද දුවන්නේ’ එම ගීත හතරය. ‘මැණිකේ ඔබේ සිනාවේ’, ‘අම්බලමේ පිනා’, ‘හිමිදිරියේ මේ වසන්තයේ’, ‘පොඩි මැණිකේ’, ‘සඳුන් තෙරේ’, ‘හිරු දෙවිඳු කිමිදේ මුහුදේ’, ලොස් කැබලෙරොස් එකල ගැයු තවත් ගීත කීපයකි.ලොස් කැබලෙරොස් ගීත ගුවන්විදුලියේ ඉංගි‍්‍රසි සේවයේ ද ජනපි‍්‍රය වූයේය. මොවුන්ගේ ගීත එහි ‘හිට් පැරේඩ්’ වැඩසටහනේ ජනපි‍්‍රයම ගීත බවට පත්විය.එවක සංගීත සංදර්ශනවල ජනපි‍්‍රයම කණ්ඩායම වූයේ ලොස් කැබලෙරොස්ය. 1964 කටුගස්තොට ශාන්ත අන්තෝනි විදුහලේ පැවති ‘මියුසිකල් කැවල්කේඩ් නම්බර් ටු’ ප්‍රසංගයේදී ගීත ගයා වේදිකාවෙන් බැස ගිය ලොස් කැබලෙරොස්ට දෙවැනි වතාවටත් වේදිකාවට නැඟ ගීත ගැයීමට සිදුවිය.නෙවිල්ට ආචාර්ය ලෙස්ටර් ජේම්ස් පීරිස්ගේ ‘දෙලොවක් අතර’ චිත්‍රපටයේ ගීත ගයන්ට අවස්ථාවක් ලැබුණේ මේ අතරය. ඒ ‘ගයන ගැයුම් - නටන නැටුම්’ ගීතයයි. ගීතය මහගමසේකර විසින් ලියනු ලැබීමත් තනුව ආචාර්ය පණ්ඩිත් අමරදේව විසින් නිර්මාණය කරනු ලැබීමත් සුවිශේෂයක් විය. නෙවිල් ප්‍රමුඛ ලොස් කැබලෙරොස් සංගීත කණ්ඩායමට පෙර නොවු වීරූ සංස්කෘතික වටිනාකමක් හිමිවන්ට මේ ගීතය ඉවහල් වූයේය. ඉනික්බිතිව ‘රන්සළු’ (බඳුන් පිරී ඉතිරෙන මී) ‘නිම්වළල්ල’ (අනන්ත වූ තරු පිපෙන රැයේ) ‘පැංචා’ (ලස්සන ලෝකෙක පා ඔසවාලා) වැනි චිත්‍රපටවලට ද නෙවිල් ගීත ගැයුවේය.‘රහස් දූපත’ නම් වූ මි. මි. 16 න් තැනුණු චිත්‍රපටයකට නෙවිල් සංගීත නිර්මාණය කර ඇත. එහි රුක්මණි දේවි ගැයු ‘සාගරේ රැල්ල වාගේ’ ගීතය නෙවිල්ගේ තනුවකි.එසේම ආචාර්ය තිස්ස අබේසේකර අධ්‍යක්ෂණය කිරීමට නියමිතව සිටි ‘කලා මැදිරියෝ’ චිත්‍රපටයේ ද සංගීතය නෙවිල්ගේය. එහි ගීත තුනක් පටිගත කර තිබිණි. (තවමත් එම ගීත තුන නෙවිල්ගේ සොහොයුරියන් ළඟ සුරක්ෂිතව ඇත) ඉන් එක් ගීතයක් ලිව්වේ මහාචාර්ය සුනන්ද මහේන්ද්‍රය.ආචාර්ය පේ‍්‍රමසිරි කේමදාසයන් සංගීතවත් කළ ‘සැනසුම කොතැනද’ චිත්‍රපටයේ ආ ‘සුළං කුරුල්ලෝ’ ගීතයටත් ‘සීයේ නෝට්ටුව‘ චිත්‍රපටයේ ආ ‘දේදුනු පායා පාට වැටෙනවා’ ගීතයටත් ගිටාර් වාදනයෙන් සහාය වූයේ නෙවිල්ය. එසේම කේමදාසයන්ගේම සංගීතය රැගත් ‘දුලිකා’ චිත්‍රපටයේ ආ ‘සීත රෑ යාමේ’ ගීතයේ ‘දුලිකා’ යන පදය උච්ච ස්වරයෙන් ගැයුවේ නෙවිල්ය.නෙවිල්, සුජාතා අත්තනායක ගයන ‘මංගල කසී සළු’ නම් වූ ගීතයේ තනුව නිර්මාණය කළ අතර වික්ටර් රත්නායක ගයන ‘දෛවයෝගයකින් නොවේදෝ’ ගීතයේ ගිටාර් වාදනය කළේය. 1970 දී නෙවිල්ට මීගමුවේ බ්‍රවුන්ස් බීච් හෝටලයෙත් මීගමු තලාහේනේ ‘බ්ලු ලැගුන්’ හෝටලයේත් ගී ගැයීමේ කොන්ත්‍රාත්තුවක් ලැබුණේය. නෙවිල් ගී ගයන අවස්ථාවල ඊට ආසන්න වෙනත් හෝටල්වල සිටි විදේශිකයන් පවා පැමිණ ඔහුගේ ගීත රස විඳි බව මම අසා ඇත්තෙමි. 1973 දී නෙවිල් කොළඹ ලයනල් වෙන්ඩ්ට් රඟහලේදී ‘මෝමන්ට් මියුසිකල්’ නමින් ප්‍රසංගයක් ඉදිරිපත් කළේය. එයට ඉතාමත්ම සාර්ථක ප්‍රතිචාර ලැබිණි.දිනක් තම අතේ තිබු රතුපාට පැල්ලමක් දුටු නෙවිල් එය වෛද්‍යවරයකුට පෙන්නුවේය. ඒ වන විටත් ලේ පිළිකාව (ලියුකේමියා) නමැති මාරයා නෙවිල්ගේ මුළු ශරීරයම ආක්‍රමණය කර තිබිණි.1974 දී මනික් සන්ද්‍රසාගර තමාගේ ‘කළුදිය දහර’ චිත්‍රපටයේ ‘මාස්ටර් සර්’ ගීතය ගැයීමට සුදුසු ගායකයකු ගැන විමසිල්ලෙන් පසුවිය.ඇයි නෙවිල්?ප්‍රකට සංගීතඥ සරත් ප්‍රනාන්දු ඇසුවේය.නෙවිල් තම සංගීත ජීවිතයේ ගැයු අති විශිෂ්ටතම ගීතය (මාස්ටර් සර්) ‘කළුදිය දහර’ වෙනුවෙන් 1974 පෙබරවාරි මස එක්තරා දිනකදී හැඳල ‘විජය’ චිත්‍රාගාරයේ පටිගත කළේය. ගීතය ගැයීමෙන් පසු නෙවිල් මෙසේ කියා ඇත.“මේ ෆිල්ම් එක එද්දි මං ජීවතුන් අතර ඉඳි ද?”එම දිනවලදීම නෙවිල්ට කොළඹ ඉන්ටර්කොන්ටිනෙන්ටල් හෝටලයේ ගී ගැයීමේ කොන්ත්‍රාත්තුවක් ලැබිණි. ඔහුගේ ගීත ඇසු ඉන්ටර්කොන්ටිනෙන්ටල් හෝටල් සමූහයේ ආසියානු අධ්‍යක්ෂවරයා නෙවිල්ව පකිස්තානයේ කරච්චි නුවර පිහිටි ඉන්ටර්කොන්ටිනෙන්ටල් හෝටලයේ ගී ගැයීමේ මාස තුනක කොන්ත්‍රාත්තුවකට එකඟ කරවා ගත්තේය. පකිස්තානයේදී නෙවිල්ගේ රෝගී තත්ත්වය උත්සන්න වූයේය.‘මට ලංකාවට යන්න ඕනැ’නෙවිල් ඉතා තදින්ම කියා සිටියේය. ලංකාවට ආ පසු ඔහු කොළඹ මහ රෝහලට ඇතුළත් කෙරිණි. රෝහල් ඇද මත තම ගිටාරය සිප ගත් නෙවිල් මෙසේ කියා සිටියේය.“මං මේකෙන් කොච්චර සල්ලි හම්බ කෙරුවද?”නෙවිල් සියල්ල අතහැර යන දිනට ළඟා වූයේය. 1975 අපේ‍්‍රල් 23 දා රාත්‍රි 7 ට ඔහු ජීවිතයෙන් සමුගත්තේය. ඒ වන විට ඔහුගේ වයස අවුරුදු 38 කි.මීගමුව පොදු සුසාන භූමියේදී ඔහුගේ අවසන් කටයුතු සිදු කෙරිණි. නෙවිල්ගේ භාවමය ජීවිතයට වඩාත්ම සමීප කාන්තාව වූ රුක්මණි දේවිගේ අවසන් කටයුතු සිදු කෙරුණේ ද එම සුසාන භූමියේදී වීම දෛවෝපගත සිද්ධියකි.චින්තන ජයසේන සංස්කරණය කළ ‘අද’ පුවත්පතට නෙවිල් ගැන විශේෂ ලිපියක් ලියු සරත් කෝන්ගහගේ (අද ජාතික රූපවාහිනි සංස්ථාවේ සභාපති) නළුනිළියන් උයන පිහින හැටි, අඳින පලඳින හැටි, සහ මෙකී නොකී දහසක් නිශ්ඵල විකාර ලියන අපේ පුවත්පත් නෙවිල් අසාධ්‍යව මහ රෝහලේ සිටි බව අඩු තරමින් අඟල් බාගයක තීරුවකින්වත් වාර්තා නොකළ බව කියා සිටියේ චෝදනාත්මකවය. (‘අද’ 1975 මැයි 11)නෙවිල්ගේ ගී අසා තිබු ඇතැම් විදේශිකයන් යළි ලංකාවට පැමිණි අවස්ථාවලදී නෙවිල් ගැන සොයා බැලු බව කියැවෙයි. ඔහු මියගිය බව දැනගත් ඔවුහු බලවත් කම්පාවකට පත්වූහ. ඒ කම්පනය අපේ රටේ සංගීත ලෝලීන් අතරින් දැනුණේ කීයෙන් කී දෙනාට ද යන්න ප්‍රශ්නයකි.සුනිල් මිහිඳුකුලකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>06</day>
    </date>
    <link>http://www.silumina.lk/2011/02/06/_art.asp?fn=av11020612</link>
    <topic>සුදා මූර්ති කතා</topic>
    <author/>
    <content>සුදා මූර්ති කතාඉන්දියානු පොත් රාක්කයේ අඩුක් කළ පොත්පත් සහ ඒවායේ කතුවරයන් ගැන ලියමින් සිටි මා සුදා මූර්ති ලේඛිකාව ගැන මුල් වරට සඳහනක් කළේ මුද්‍රිත අකුරින් නොව කට වචනයෙන්ය. ඒ මීට අවුරුදු දෙක තුනකට විතර ඉස්සර තිඹිරියාගම බණ්ඩාරයන්ගේ අලුත් තීරු ලිපි එකතුවක් මුද්‍රණද්වාරයෙන් නිකුත් වීම නිමිත්තෙන් පැවැති උත්සවයක කළ දේශනයකදීය.මේ නම් ඔබ දැනගත යුතු ඉන්දියානු ලේඛිකාවකි; තීරු ලිපි රචිකාවියකි. ඇගේ තීරු ලිපි ඇයටම ආවේණික රටාවකට ලියැවුණු ඒවාය. ඉන්දියාව වැනි ප්‍රාන්ත භාෂා ගණනාවක් පරිහරණයේ ඇති රටක ස්වකීය ලේඛන ඔස්සේ අනන්‍යතාවක් ගොඩ නඟා ගැනීම එතරම් ලෙහෙසි කටයුත්තක් නොවේ.ඒ අභියෝගය සුදා මූර්ති ජය ගනු ලැබුවේ හිනිකෙස් කෙළින් කරවන - නළල රැළි ගන්වන ආකාරයේ බරපතළ න්‍යායාත්මක ලේඛන ඔස්සේ නොව ඉතා සරල කතා මාලාවක් පාඨකයා ඉදිරියේ තබමිනි. ඇයගේ නිර්මාණ ‘ආදර්ශවත් කතා’ හෝ ‘මානුෂීය නිර්මාණ’ ගණයට වැටෙතැයි කෙනෙකුට කිව හැකි වුවත් ඊට වඩා යමක් ඒවායේ දැකිය හැකිය.ඇගේ සෑම තීරු ලිපියක්ම පෝෂිත වන්නේ එදිනෙදා “ජීවිතයේ සුලබ සිදුවීම්වලිනි. ඇය එම සිදුවීම් නාට්‍යාකාරයෙන් පාඨකයා ඉදිරියේ තබනුයේ ඒ ගැන කිසිදු අර්ථකථනයක් නොදෙමිනි; මානුෂික ගුණාංග පමණක් හුවා දක්වමිනි. මේ හේතුවෙන් ඇගේ නිර්මාණ ‘අපට අපවම’ බලාගත හැකි කැඩපතක් වෙයි.සුදා මූර්ති විසින් රචිත එක් තීරු ලිපියක කතා සාරය මෙසේය.කතුවරියගේ ළමා කාලය ගත වූයේ උතුරු කර්ණාටකයේ ගම්මානයකය. එහි ඇසු - දුටු හැම දෙයක්ම අතිශ්‍ය සරල - සැහැල්ලු ඒවා විණ. ගම්මු හැමෝම එකිනෙකා දැන - හඳුනාගෙන සිටියහ. එකිනෙකාගේ දුක සැප බෙදා ගත්හ.දිනක් කතුවරියගේ පවුලට අයත් ගවයෙක් නැති විණ. අසල්වැසි ගෝපාල් නමැත්තාගේ ගව ගාලේ එම ගවයා බැඳ සිටින බව දැන ගන්නා ඔවුහු මේ ගැන ගම් සභාවට පැමිණිලි කළහ. ගෝපාල් දුප්පතෙකි. තම ඉඩමේ වගා කළ එළවළු විකුණා ජීවත් වූවෙකි. ඒ ඔහුගේ එකම ආදායමයි. ගම් සභාව හමුවේ ගෝපාල් කියා සිටියේ නිදැල්ලේ ගිය ගවයා තම ඉඩමට පැන මුළු එළවළු වගාවම විනාශ කළ බවය. එය ඇත්තකි. ගෝපාල්ට සිදුවූ අලාභය පියවීමට කතුවරියගේ වැඩිහිටියෝ එකඟ වෙති. ඒ අනුව ගවයා මුදා හැරේ.ප්‍රශ්නය එලෙස අන්‍යොන්‍යාවබෝධයෙන් සමථයකට පත් විණි. ප්‍රශ්නයේ නිත්‍යානුකූල බව විමසීම හෝ නීතිඥ සහාය ලබා ගැනීමේ අවශ්‍යතාව හෝ මෙහිදී පැන නොනැඟිණ.එයාකාරයට තම ළමා කාලයේ සිදුවීමක් දෙකක් කියන කතුවරිය තම පාඨකයා වර්තමානයට කැඳවාගෙන යන්නීය.කතුවරියගේ පියා මිය ගිය පසු ගෙදරට ඇති ගෑස් සැපයුම තවමත් ඇත්තේ තම පියාගේ නමින් බව ඇය දැන ගනී. තම පියා මිය ගොස් ඇති බැවින්ද, ඔහුගේ අන්තිම කැමැති පත්‍රය අනුව බූදලයේ නිත්‍යානුකූල හිමිකාරිය තමා බැවින් ද ඒ බව සලකා ගෑස් සැපයුම තම නමට හරවන මෙන් ඉල්ලා ඇය අයැදුම් පත්‍රයක් ඉදිරිපත් කළේ පියාගේ මරණ සහතිකය සහ තමාගේ සලාක පත්‍රය ද සමඟය.‘ඔබේ ඉල්ලුම් පත්‍රය අසම්පූර්ණයි’ කියා අදාළ නිලධාරියා කීය. ‘ඔබේ පියා මිය ගොස් ඇති බැවින් ඔබේ සහෝදර සහෝදරියන් මීට කිසිදු අයිතියක් නොකියන බවට නොතාරිස් සහතිකයක් ඕනෑ.’ තමාගේ සහෝදරයා සහ සහෝදරිය දැන් සිටින්නේ ඇමෙරිකාවේ බැවින් මෙවැනි සුළු දෙයකට නොතාරිස් සහතික ලබා ගැනීමට හාස්‍යයට කරුණකැයි කතුවරියට සිතිණ. ඊටත් වඩා වලංගු අන්තිම කැමැති පත්‍රයක් තිබියදී ඊට පරිබාහිර පාර්ශවයන්ගෙන් ඒ ගැන විමසීම ගැන කතුවරිය තම විරෝධය පළ කළාය.‘නෝනා මහත්තයා! නීතිය හැමෝටම එකයි’ කියා ඇයට පිළිතුරු ලැබේ. ගෑස් සැපයුම තම නමට හරවා ගැනීම පසෙකලා අලුත් ගෑස් සිලින්ඩරයක් ලබා ගැනීමට යන කතුවරියට මෙසේ පිළිතුරු ලැබේ. “ඔබේ පියා දැන් ජීවතුන් අතර නැහැ. මේ ගෑස් සැපයුම ලියාපදිංචි කර ඇත්තේ ඔහුගේ නමින්. ඉතින් මේ ගැන ක්‍රියා කරන්ට ඔබට අයිතියක් නැහැ.”සුදා මූර්ති මේ තීරු ලිපිය අවසන් කරන්නේ එදිනෙදා ජීවිතයේ සුළුපටු ප්‍රශ්න සමාජය එතරම් ‘දියුණු නැතැයි’ කියු වකවානුවක විසඳා ගත් ආකාරයක් සමාජය ‘ගෝලීයකරණය වූ’ අවධියක ඒ හා සමාන ප්‍රශ්න දෙස අවධානය යොමු කරන ආකාරයක් ගැන විමසුමක යෙදෙමිනි.සුදා මූර්ති කර්ණාටක ප්‍රාන්තයේ උපන්නියකි. සුදුසුකම් විදුලි ඉංජිනේරුවරියකි. පරිගණක විද්‍යාව හැදෑරූ ඇදුරුතුමියකි. කණ්ණඩ - ඉංගී‍්‍රසි දෙබසින් නිර්මාණකරණයේ යෙදෙන ඇය නවකතා, කෙටිකතා, ගමන් විත්ති සහ ප්‍රබන්ධ නොවන ගණයේ කෘති ගණනාවක් එළිදක්වා ඇත. ඇගේ ඉංගී‍්‍රසි තීරු ලිපි රැගත් ‘වයිස් ඇන්ඩ් අදර්වයිස්’ කෘතිය ප්‍රාන්ත භාෂා ගණනාවකට පරිවර්තනය කැර තිබීම ඇගේ තීරු ලිපියට ඇති පාඨක ප්‍රසාදය කවරාකාරදැයි පෙන්වන්නකි.මේ කෘතියේ උප සිරස්තලය හැටියට ඇය සඳහන් කර ඇත්තේ ‘ජීවිතයට ආචර කිරීම’ යන්නයි.සුදා මූර්ති අපේ අවධානයට ලක්විය යුත්තේ ඇය සාමාන්‍ය ඉන්දියානු පාඨකයන් අතර ජනපි‍්‍රය කතාකාරියක වීම හේතුවෙන් පමණක් නොවේ. තීරු ලිපි රචනයේලා සාමාන්‍ය මිනිසුන්ගේ ගති පැවතුම් උකහා ගන්නා අපූරුවද හේතුවෙනි. සුදා මූර්ති කියනාකාරයට එය ‘ජීවිතයට ආචාර දැක්වීමකි.’කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>06</day>
    </date>
    <link>http://www.silumina.lk/2011/02/06/_art.asp?fn=av11020613</link>
    <topic>මගේ ජීවිත තේමාව නන්දා මාලිනී ගීතයකින් දක්වා තිබෙනවා</topic>
    <author>ඉනෝකා පෙරේරා බණ්ඩාර</author>
    <content>මගේ ජීවිත තේමාව නන්දා මාලිනී ගීතයකින් දක්වා තිබෙනවාඩබ්ලිව්. බී. ගනේගලකිරුළපන නගරෙ කාස්ටක අව්ව පොල්හේන්ගොඩටත් එහෙමමයි.ඒත් මේ තුරු වදුල, නගරෙ දාහය අකා මකා දමන්න ලොකු වෑයමක. ඒ හින්දම මේ තුරු හෙවණෙ හැමදාමත් වාහන දහ පහළොවක් වරදින්නෑ. මාධ්‍යවේදින් වරදින්නෙත් නෑ.ජනමාධ්‍යවේදින්, කලාකරුවන්, විද්වතුන් මෙන්ම මැති ඇමැතිවරුත් නිබඳ යනෙන මාධ්‍ය අමාත්‍යාංශයෙ, අලුත ඉදිවූ ‘ඇසි දිසි මැදුර’ත් ඒ ඔබ්බෙහිම.මිලියන ගණනක කුලී ගෙවමින් කොටුවෙ ලෝක වෙළෙඳ මධ්‍යස්ථානයේ 18 වැනි තට්ටුවේ ගත කළ ඒ කාලයට වඩා මාධ්‍ය අමාත්‍යාංශයත් දැන් සිරියාවයි.සල්ලිත් ඉතිරියි... ඒ හින්දම මාධ්‍යවේදින් වෙනුවෙන් වැඩිපුර යමක් කරන්නත් අවස්ථාව උදාවෙලා.ඉතින්, මේ හැම දේටම මුල් වෙච්චි කෙනා ඇසි දිසි මැදුරෙ මුල් පුටුවෙ.ජනමාධ්‍ය හා ප්‍රවෘත්ති අමාත්‍යාංශයේ ලේකම් ඩබ්ලිව්. බී. ගනේගල.විද්වතෙක්, බුද්ධිමතෙක්, ජනමාධ්‍යයට - කලාවට අත දෙන අත්දැකීම් ඇති රාජ්‍ය පරිපාලන නිලධාරියෙක් කියන කොයි විදියට හැඳින්වුවත් වැරැදි නැති ඔහු, ඒ හා සමානම සොඳුරු රසවතෙක්.එහෙම කියන්නත් හේතු තියෙනවා.එවැනි සෞන්දර්යවාදියෙක් ඔහු තුළ නොවෙන්න රන්මිහිතැන්න වගේ සිනමා උද්‍යානයක් මේ තරම් කල-එළියට අපේ රටේ ඉදිවෙයිද... ජනාධිපතිවරයකු දකින සිහිනයක්, යථාර්ථයක් බවට පත් කිරීමේ භාරදූර කාර්ය ඔහු ඉටු කළ වග දැනෙන්නෙ රන්මිහිතැන්න දුටුවම.අපේ රටේ සිනමා හා ටෙලි නාට්‍ය ශිල්පීන්ට වගේම ක්ෂේත්‍රයටත් අතිශය ප්‍රයෝජනවත් සහ ඓතිහාසික දායාදයක් බඳු රන්මිහිතැන්න, මීට දශක ගණනාවකට කලින් නිර්මාණය වූවා නම් තමා වැඩිය හොඳ.“විවෘත කරල අවුරුද්දක් යන්නත් පෙර විදෙස් සිනමාකරුවන් රන්මිහිතැන්නෙ චිත්‍රපට රූගත කරන්නත් අරන්. ඒ අනුව ජ’මන් චිත්‍රපටයක් සහ ‘මුවන්පැලැස්ස’ මේ දිනවල රන්මිහිතැන්නෙ රූගත වෙනවා. කොහොමටත් වෙළෙඳ දැන්වීම් සඳහා තියෙන්නෙ හොඳ ඉල්ලුමක්. ටෙලි නාට්‍ය දෙකකුත් මේ වෙනකොට දින වෙන් කරගෙන.ඒ වගේම ඩිජිටල් තාක්ෂණ භාවිතාව පිළිබඳ ජාතික ප්‍රතිපත්තියක් සකස් කිරීම, ව්‍යාජ ලෙස දැනට භාවිත වන ගුවන් විදුලි හා රූපවාහිනි රේටින්ග් සිස්ටම් සඳහා නිවැරැදි ක්‍රමවේදයක් හඳුන්වා දීම, මහින්ද රාජපක්ෂ ජාතික ටෙලි සිනමා උද්‍යානය නීතිගත කිරීමේ පනත් කෙටුම්පත, ජාතික විකාශන සංවර්ධන අධිකාරි පනත් කෙටුම්පත, ජාතික ජනමාධ්‍ය උළෙල සංවිධානය කිරීම, ගුවන් විදුලි සුභාවිත ගී රස වින්දනය පාසල් දරුවන් ඇතුළු ශ්‍රාවක ප්‍රජාව අතර ප්‍රචලිත කිරීම, මාධ්‍යවේදින්ට ණය, ශිෂ්‍යත්ව සහ පුහුණු පාඨමාලා ක්‍රියාත්මක කිරීම වැනි, ජනමාධ්‍යවේදින්ගේ සහ ජනමාධ්‍යයේ උන්නතිය සඳහා වන වැඩසටහන් රැසක් මේ මොහොතේත් ක්‍රියාත්මකයි...”තමන්ගෙ වෘත්තීය ජීවිතය තුළ කළ හැකි උපරීමය කරනා මිනිසුන් මුළුමහත් සමාජයටම සිය ජීවන සුවඳ විහිදුවනවා.අතපය දිගැර මුදල් විසිකොට සුරසැප විඳිනවාට වඩා ලද පමණින් තුටු වීමත් වැඩිපුර යමක් ඇත්නම් එය සමාජයටම යළි ප්‍රතිදානය කිරීමත් සිය ජීවන දර්ශනය සේ සලකන්නට ඔහු බොහොමත්ම කැමැතියි.“වහින්නට හැකි නම් ගිගුම් දී වියළි ගම්බිම්වලට ඉහළින් ඉදෙන්නට හැකි නම් බතක් වී බතක් නොඉදෙන පැලක රහසින්...”මේ මගේ ජීවිත තේමාව.මේ විදියට හිතනකොට මොනතරම් දුෂ්කර දෙයක් වුණත් රට වෙනුවෙන් ඉටු කිරීමට මට පහසු දෙයක්.ජනමාධ්‍ය අමාත්‍යාංශයේත් නිවාස හා පොදු පහසුකම් අමාත්‍යාංශයේත් ඛනිජ තෙල් සංවර්ධන අමාත්‍යාංශයේත් ලේකම්ව සිටි කාලයේ මෙන්ම ජනාධිපති අතිරේක ලේකම් සහ කාර්ය මණ්ඩල ප්‍රධාන හැටියට වැඩ කළ සත් වසරේදීත් ඔහු වෙහෙසුණේ ඒ ප්‍රතිපත්තිය සුරකින්න.“වැඩ කිරීම අපි පුංචි කාලෙම ඇඟට ආ දෙයක්. ඉස්කෝලෙ ගිහින් ඇවිත් කළේ කුඹුරු වැඩ, එළවළු කොටුවල වැඩ. පාඩම් කළේ රෑට.සෙව්වන්දි කල්‍යාණි පතිරගේ ඔහුගේ දයාබර බිරිය. අද විශ්‍රාමික ජ්‍යෙෂ්ඨ බැංකු කළමනාකාරිවරියක්. රඛිත ගනේගල එකම පුතු. ආනන්දයේ උගෙන මෙල්බර්න් සරසවියෙන් තොරතුරු තාක්ෂණ උපාධිය ලත් උපාධිධාරියෙක්.හසිනි එකම දූ. විශාඛාවේ උගෙන මෙල්බර්න්හි මොනෑෂ් සරසවියෙන් ‘මෙඩිකල් බයෝසයන්ස්’ උපාධිය හිමි කරගෙන. දැන් මොනෑෂ්හිදිම එම්. එස්. සී. උපාධි හදාරන්නී, වෛද්‍යවරියක වීමේ සිහිනය ඇතිව.“මං අවුරුදු 18 - 20 ක් විඳපු ඒ ගමේ සිරිය මගේ දරුවන්ට විඳින්න නොලැබීම දුකක්. නමුත් පුළුවන් හැටියට ඔවුන් මා එක්ක ගමට යනවා. මොන තරම් තනතුරු දැරුවත් තීන්දු - තීරණ ගැනීමේදීත්, හොඳ-නරක, දුක සැප දරා ගැනීමේදීත් මට ශක්තිය දෙන්නෙ ඒ ගමේකම. අපෙන් රටට අවැඩක් නොවෙන්නෙත් ඒ ගමේකම තවම අපි තුළ මුල් බැහැල තියෙන නිසා...”මොන තරම් අපූරුද...තැනකට ආවම හුඟ දෙනෙකුට අමතක වෙන්නෙත් අක්-මුල් බැහැපු ඒ ගමේකම.පරිපාලනයේ භාරදූර වගකීම් මැද වුණත් කලාව රස වින්දනය ඔහුගෙන් ඈත් නොවන්නක්.“පාසලේදී වගේම විශ්ව විද්‍යාලෙදිත් කලාව - සාහිත්‍යය - වින්දනය එක්කයි අපි ඉදිරියට ආවේ. ජනමාධ්‍ය අමාත්‍යාංශයට ආවට පස්සෙ වැඩිපුරම ඇසුරට වැටුණේ කලාකරුවන්. ජනමාධ්‍යවේදින්. ඔවුන් මගේ සේවාවේ පෙර ගමන්කරුවො. ඔවුන්ට මා කළ සේවාව නිසා නිරායාසයෙන් මං ඔවුන්ගෙ කෙනෙක් වුණා.සිනෙස්ටා පදනමේ සහ ගීත නිර්මාණ කේන්ද්‍රයේ අධ්‍යක්ෂ මණ්ඩලයට ආරාධනා ලැබුණේ ඔවුන්ගෙන්. ජයන්ත ධර්මදාස මහත්මයා කළ ඒ ආරාධනාවත් එක්ක දැන් මං දිගටම ඔවුන් සමඟ විශාල වැඩ කොටසක් කරනවා. රිදී රැයක්, සිනෙ ඔස්කා රැයක්, ප්‍රසංගවලදී මං ඔවුන් එක්ක වැඩ කරනවා. ජනාධිපතිතුමාට විශේෂ ඕනෑකමක් තිබුණා ගීත ක්ෂේත්‍රයේ කලාකරුවන්ට බුද්ධිමය දේපළ පනත යටතේ කර්තෘ භාගය ලබා ගැනීමට අවශ්‍ය නීතිමය පසුබිම සකසා දෙන්න. ඒ අරමුණ ඉටු කරන්න මාත් විශාල වෙහෙසක් දරනවා.ඒ වගේම ජනමාධ්‍යයේ උන්නතිය උදෙසා, ජනාධිපතිතුමා සහ ජනමාධ්‍ය ඇමැතිතුමා දකින සියලු සුබ සිහින යථාර්ථයක් වන තුරු ඔවුන්ගේ උපදෙස් හා මඟ පෙන්වීම මත ක්‍රියාත්මක වීමයි මගේ අරමුණ. යුතුකම...”1973 බැංකු අධීක්ෂණ නිලධාරියකු සේ වෘත්තීය ජීවිතය ඇරැඹු ඔහු, 1979 පරිපාලන සේවා විභාගයේ අයදුම්කරුවන් 11000 ක් අතරින් 91 දෙනා අතරට තේරී ලද පළමු පත්වීම මාතලේ අලෙවි සංවර්ධන සහකාර කොමසාරිස්වරයා ලෙසින්.පසු කලෙක ඔහු නාඋල උප දිසාපතිව සිටි සමයේ 1984-85 වසරවල හොඳම දිසාපතිවරයා ලෙස සම්මානනීය වූයේ මහත් හරසරින්.එදා මෙදා තුර පරිපාලන ක්ෂේත්‍රයේ ඉහළ තනතුරු ගණනාවක් දැරූ ඔහු, මාතලේ මූලස්ථාන උප දිසාපති, ස්වදේශ කටයුතු සහකාර ලේකම්, කුඩා කර්මාන්ත නියෝජ්‍ය අධ්‍යක්ෂ ජනරාල්, ජනාධිපති ජ්‍යෙෂ්ඨ සහකාර ලේකම්, ජනාධිපති කාර්ය මණ්ඩල ප්‍රධානී මෙන්ම අමාත්‍යාංශ ගණනාවක ලේකම් තනතුරු දැරූ ඔහුගෙ හිත අදත් සොයා යන්නෙ අපේකම. දේශීයත්වය.ඔහුගෙ ජීවන සුවඳ රටටම දැනෙන්න ඒ හේතුවම ඇති කියලයි මට නම් හිතුණෙ.ඉනෝකා පෙරේරා බණ්ඩාරඡායාරූපය - ගීත් ද මැල්ඉරාන චිත්‍රපට උළෙලක් හෙට (07) සිට 11 දක්වා ජාතික චිත්‍රපට සංස්ථා සිනමා ශාලාවේදී පැවැත්වෙයි. මෙම චිත්‍රපට උළෙල ඉරානයේ 32 වැනි ජාතික දිනය නිමිති කරගෙන ඉරාන තානාපති කාර්යාලයේ සංස්කෘතික දෙපාර්තමේන්තුව හා ජාතික චිත්‍රපට සංස්ථාව එක්ව සංවිධායන කරයි.මෙහිදී ඉරානයේ පුරාන් දෙරස්කන්ඩි (Pouran Derakshandeh) විසින් අධ්‍යක්ෂණය කරන ලද චිත්‍රපට 05ක් ප්‍රදර්ශනය වෙයි.මෙහි සමාරම්භක උත්සවය හෙට ප.ව. 6.00ට ජනමාධ්‍ය හා ප්‍රවෘත්ති ඇමැති ආචාර්ය කෙහෙළිය රඹුක්වැල්ල මහතාගේ හා ඉරාන තානාපති ගේ ප්‍රධානත්වයෙන් පැවැත්වේ. මෙදින ප.ව.6.00ට “ලව් විතවුට් ෆ්රන්ටියර්”(Love Without Frontier) චිත්‍රපටයෙන් චිත්‍රපට උළෙල ආරම්භ කෙරෙනු ඇත.මෙම චිත්‍රපට උළෙලේ දී 08 දා Children of Eternity,  09 දා Twenty, 10 àWet Dreams සහ 11 දා Lost Time යන චිත්‍රපට නොමිලේ තිරගත කෙරේ.ශ්‍රී ලංකන් ගුවන් සේවයේ අභ්‍යන්තර - විනෝදාස්වාද වැඩසටහනක් ලෙස ප්‍රකට ‘ප්‍රතිභා ප්‍රභා’ වාර්තාමය වැඩසටහන පසුගියදා සිය තුන්වැනි වසරට පා තැබීය.මෙම ජනපි‍්‍රය වැඩසටහනේ තෙවැනි අදියරේ ආරම්භක වැඩසටහන පසුගියදා මහරගම ටෙලිවිව් පරිශ්‍රයේ දී රූ ගත කෙරිණි.‘ප්‍රතිභා ප්‍රභා’ වැඩසටහන් මාලාවේ තුන්වන වසරේ පළමු වැඩසටහන අග්‍රගණ්‍ය රංගන ශිල්පිනි අයිරාංගනී සේරසිංහ මහත්මියගේ ජීවිතය අළලා නිෂ්පාදනය කරනු ලැබු අතර එම වැඩසටහන ඉදිරිපත් කරනු ලබන්නේ තවත් ප්‍රවීණ රංගන ශිල්පිනියක් වූ නයනා කුමාරි විසිනි. පසුගිය කාලය තුළ ප්‍රවීණ චිත්‍රපටි අධ්‍යක්ෂවරුන් වූ ආචාර්ය ලෙස්ටර් ජේම්ස් පීරිස්, ප්‍රසන්න විතානගේ, සුමිත්‍රා පීරිස්, සෝමරත්න දිසානායක යන මහත්ම මහත්මීන්ගේද, මාලිනී ෆොන්සේකා, ජෝ අබේවික්‍රම, රවීන්ද්‍ර රන්දෙණිය, ගීතා කුමාරසිංහ, ටෝනි රණසිංහ, අනෝජා වීරසිංහ ඇතුළු නළු නිළියන් රැසකගේ ජීවිත තොරතුරු අළලා නිෂ්පාදනය කරනු ලැබු මෙම වැඩසටහන් මාලාව අධ්‍යක්ෂණය කරනු ලැබුවේ සම්මානනීය රූපවාහිනී වැඩසටහන් නිෂ්පාදක / අධ්‍යක්ෂක ටෙලිවිව් අධිපති සුනිල් රත්නායක විසිනි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>06</day>
    </date>
    <link>http://www.silumina.lk/2011/02/06/_art.asp?fn=av11020614</link>
    <topic>රනිල් රට හැර ගියේ සංගීත ක්ෂේත්‍රය එපා වූ නිසයි</topic>
    <author>ටානියා මෝසස්</author>
    <content>රනිල් රට හැර ගියේ සංගීත ක්ෂේත්‍රය එපා වූ නිසයිරනිල්ගේ ආදරණීය බිරිඳ නිරාශාමෙරට විසූ අසහාය ගායක මිල්ටන් මල්ලවාරච්චි ගේ වැඩිමහල් පුත් රනිල් මල්ලවාරච්චි පසුගිය අවදියේ දකින්නට නොලැබුණු තරම්.කෝ මේ රනිල්? ඔහු විදේශ රටක පදිංචියට ගිහින්. හේතුව?.. අපි රනිල්ගේ ආදරණීය බිරිය නිරාශා මල්ලවාරච්චිගෙන් විමසුවා.රනිල් හදිසියේම විදෙස්ගත වෙන්න තීරණය කළේ ඇයි?හදිසියේම තීරණය කළ දෙයක් නෙමෙයි. යම් යම් දේවල් ගැන රනිලුත් මමත් සෑහෙන කලකිරීමකින් හිටියේ. අපිට අපේ දරුවන්ගේ අනාගතය ගැන තීරණයක් ගන්න ඕනෑ වුණා.ඇයි එහෙම හිතුණේ?රනිල්ට මේ රටේ සංගීත ක්ෂේත්‍රය එපා වුණා. එයාට ගොඩක් අසාධාරණකම්වලට මුහුණ දෙන්න වුණා. මමයි මුලින්ම තීරණය කළේ අපේ දරුවන් වෙනුවෙන්, අනාගතේ වෙනුවෙන් අපි මේ රටින් බැහැර වෙන්න ඕනේ කියලා. පසුව රනිලුත් ඒකට එකඟ වුණා.දැන් කොහේද පදිංචිය?ඔස්ට්‍රේලියාවේ මෙල්බන්වල. දැන් අවුරුද්දක් පමණ වෙනවා අපි එහෙ පදිංචියට ගිහිල්ලා.රනිල්ගේ පවුලේ අය මේ තීරණයට එකඟ වුණාද?රනිල්ගේ අම්මා, නංගි සහ මල්ලි හැමෝම ඉන්නේ ඔස්ට්‍රේලියාවේ. ඉතින් එයාලා හැමවෙලේම කිව්වේ අපිටත් එහෙට එන්න කියලයි.මෙවර ලංකාවට ආවේ?දුවටයි පුතාටයි මේ දවස්වල නිවාඩු. අපි දැන් ඔස්ටේ‍්‍රලියාවේ පදිංචියට ගිහින් වසරක් පමණ වෙනවා. මේ අපේ ගෙවල් දොරවල් කිසිම දෙයක් පිළිවෙළක් කරලා නෙමෙයි ගියේ. ඉතින් මේ පාර අපි ආවේ ඒවා පිළිවෙළක් කරලා යන්නයි.ඉතින් රනිල්ට එහේ ස්ථාවරත්වයක් ගොඩනඟා ගැනීමට හැකිවී තිබෙනවාද?ඔව්. දැනට රනිල් ඔහුගේ මිතුරකු සමඟ එක්වී ව්‍යාපාරයක් පවත්වාගෙන යනවා.ඒ කියන්නේ රනිල් නැවතත් සංගීත කටයුතුවලට සම්බන්ධ නොවේවිද?එහෙම වෙන එකක් නැහැ. මේ පාර ලංකාවට ආවමත් ඔහු සංගීත ප්‍රසංග දෙක තුනකට සහභාගී වුණා. කවුරුන් හෝ ආරාධනා කළොත් ඔහු එය පිළිගනීවි. එහෙත් වෘත්තීය සංගීතඥයකු වෙන්න දැන් ඔහුට ඕනෑකමක් නැහැ. එයින් අපිට අපේ අනාගතය ගොඩනඟා ගන්න බැහැ.ඔස්ට්‍රේලියාවේදී ඔහු සංගීත කටයුතුවල නියැලෙන්නේ නැද්ද?පසුගිය වසරේ සංගීත ප්‍රසංගයක් කළා. ඒකට ප්‍රියංකර පෙරේරා, අමල් පෙරේරා, සතිෂ් පෙරේරා සහ රනිල් එකතු වෙලා තමයි ඒ ප්‍රසංගය පැවැත්වුණේ. ඔස්ට්‍රේලියාවේදී වුණත් තාත්තාගේ ගීත ගායනා කරන්න ආරාධනා කළහොත් එයා අනිවාර්යයෙන්ම සහභාගී වෙනවා.ලංකාවේ හිටියා නම් අභියෝගවලට මුහුණ දෙමින් හෝ රනිල්ට ගායකයකු විදිහට දිගු ගමනක් යන්න අවස්ථාවක් තිබුණා යැයි හිතුණේ නැද්ද?රනිල් අභියෝගවලට බය වුණේ නැහැ. ඒ අභියෝගවලට නොබියව ඔහු මුහුණ දුන්නා. නමුත් සාධාරණයන් ඉටු නොවෙන තැන ඇතිවෙන්නේ කලකිරීමක්. කලාකරුවකුට වටිනාකමක් තියෙන්න ඕනේ.නමුත් ඒ වටිනාකම, මේ රටේ හැම කලා කරුවකුටම නැහැ. මේ වෙනස හොඳින්ම තේරෙන්නේ අපි ඔස්ට්‍රේලියාවේ පදිංචියට ගිය පසුයි. ඒ රටේ හැම මනුස්සයෙක්ටම වටිනාකමක්, ගෞරවයක් තියෙනවා. හැම දේම සාධාරණ විදිහටයි සිදුවෙන්නේ. එහෙම බලද්දි මගේ නම් හැඟීම ලංකාවේ කලාකරුවො පව් කියන එකයි.රනිල් විදෙස් රටක පදිංචියට යාමත් සමඟම පියාගේ ගීත මංකොල්ල කෑමට තවත් පහසුවෙනවා නේද?මින් පෙරත් අපි ඊට අවශ්‍ය නීතිමය පියවර අරගෙනයි තිබුණේ. නමුත් ගීත සොරකම් කරන අය කොහොම හරි කරනවා. වරක් රනිල් ලංකාවේ ප්‍රසිද්ධ පෞද්ගලික නාලිකාවකට විරුද්ධව උසාවියට පවා ගියා. නමුත් අවසානයේදී අපිට යුක්තිය ඉටුවුණේ නැහැ. ඒ සිදුවීමෙන් පසුව තමයි රනිල් ගොඩක් කලකිරීමට පත් වුණේ.නැවත ලංකාවට පදිංචියට එන්න අදහසක් නැද්ද?නැවතත් අපි ඒවිද නැද්ද කිය ලා රනිලුත් මමත් තාම තීරණය කරලා නැහැ. අපේ පුතා පවන්, දුව අනුපචා තාම අධ්‍යාපනය ලබනවා. ඉතින් ඔවුන්ගේ අධ්‍යාපන කටයුතුවලට මූලික තැනක් දිය යුතුයි. ඔවුන් සමාජයේ හොඳ පුරවැසියන් කිරීමයි අපේ අරමුණ. ඉතින් දැනට ලංකාවේ පදිංචියට ඒම ගැන අදහසක් නැහැ.ටානියා මෝසස්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>06</day>
    </date>
    <link>http://www.silumina.lk/2011/02/06/_art.asp?fn=av11020615</link>
    <topic>සංගීතයේ නව මං සොයා යන</topic>
    <author/>
    <content>සංගීතයේ නව මං සොයා යනමිහිඳු පෙරේරාතරුණ සංගීතඥයෙකි. ප්‍රසාංගික කලාව පිළිබඳ කථාකාචාර්යවරයෙකි. සංගීතය නම් ගැඹුරු විෂය ගැඹුරින්ම හදාරමින් සාම්ප්‍රදායන්ට කොටු නොවූ නිදහස් ආරක සංගීත ශෛලියක් පිළිබඳව සිහින මවන්නෙකි.මිහිඳුගේ උපන් ගම මහනුවර පොල්ගොල්ලය. මහනුවර විද්‍යාර්ථ විදුහලෙන් සහ ධර්මරාජ විදුහලෙන් මූලික අධ්‍යාපනය ලද මිහිඳු පාසල් වියේ පටන්ම සංගීතය විෂයට දැක්වූයේ දැඩි ඇල්මක්. බණ්ඩාර අතාවුද, එස්.කේ.දිසානායක මිහිඳුට සංගීතයේ මුලකුරු කියවූ ගුරුවරුන්ය.2001 වසරේදී මිහිඳු ඉන්දියාවේ දිල්ලි විශ්වවිද්‍යාලයට ඇතුළත් වූයේ සංගීතය පිළිබඳව තවදුරටත් හැදෑරීම සඳහාය.”දිල්ලි විශ්වවිද්‍යාලයෙන් මම සංගීතය පිළිබඳ පළමු ශාස්ත්‍රපති උපාධියත් භාත්ඛණ්ඩ විශ්වවිද්‍යාලයෙන් ප්‍රසාංගික කලාව පිළිබඳ උපාධියත් ලබාගත්තා. ජනසන්නිවේදන විෂයට මම ඉතාම කැමැති නිසා මෙනාරිස් විශ්වවිද්‍යාලයට ඇතුළු වෙලා ජනසන්නිවේදනයත් හැදෑරුවා.ඒ වගේම මුකුන්ද බාලේ ගුරුතුමා යටතේ තබ්ලා වාදනයත් හැදෑරුවා. මෙම විෂයන් පිළිබඳව මේ විදියට හැදෑරීමක් කළේ සාර්ථක ගමනක් යාමට හොඳ අධ්‍යාපනයක් අවශ්‍ය වන නිසයි. ඉන්දියාවේ ඉගෙන ගන්න අතරේ විටින් විට ලංකාවට පැමිණි අවස්ථාවල මගෙම ගීත නිර්මාණ කීපයක් කරන්න මම උත්සාහ කළා. මේ වනවිට මම කැලණිය විශ්වවිද්‍යාලයේ ප්‍රසාංගික කලාව පිළිබඳව තාවකාලික කථිකාචාර්ය වරයෙක් ලෙස වැඩ කරනව“”ඉන්දියාවෙ මම ඉගෙනගන්න කාලෙ ඉන්දියාවේ සමස්ත විශ්වවිද්‍යාල අතර පැවැති සංගීතමය තරගයකදී ලංකාවේ විවිධ සංගීත භාණ්ඩ උපයෝගී කරගෙන මම ඉදිරිපත් කළ නිර්මාණය හතර වැනි ස්ථානයට තේරුණා.මේ දිනවල මම වෙහෙසෙන්නෙ මගෙම ගීත නිර්මාණ කීපයක් කරන්න. මේ වන විට ගීත නවයක (9) විතර වැඩ අවසන් වෙලා තියෙනවා. ඒ අතරින් ගීත 3ක් පසුගිය දවස්වල මාධ්‍ය වෙත ඉදිරිපත් කළා. ඒ ගීත සංගීතවත් කළේ රෝහණ වීරසිංහ සහ කසුන් කල්හාර. මේ අවුරුද්ද ඇතුළත මගෙ ගීත ඇල්බමයක් එළිදක්වන්නයි මගෙ බලාපොරොත්තුව“අපේ රටේ සංගීත ශිල්පීන් ඉන්නෙ විවිධ ප්‍රභේද සම්ප්‍රදායන්ට කොටුවෙලයි. මගේ සම්ප්‍රදාය මේක, අරයගෙ සම්ප්‍රදාය මේක, ආදී වශයෙන් විවිධ බෙදීම් තිබෙනව. සංගීතය ඒ විදියට සම්ප්‍රදායන්ට බෙදීම නොකළ යුතු බවයි මගේ හැඟීම.ඒ වගේම කලාකරුවන් හැටියට අපි මිනිසුන්ව කිසියම් සම්ප්‍රදායක බලෙන් රඳවා තබාගැනීමට උත්සාහ ගැනීම වැරදියි. නිදහසේ ඕනෑම සම්ප්‍රදායක් ඇසුරු කිරීම, රසවිඳීමට අවස්ථාව ලබාදිය යුතුයි. මගේ සම්ප්‍රදාය වන්නේ කිසිම සම්ප්‍රදායකට කොටු නොවී සෑම සම්ප්‍රදායකම ලක්ෂණ උකහාගෙන නිර්මාණ කිරීමයි.”ගාමිණී සුසන්තමහරගම සෙත්සද යෝග නිකේතනය දීපව්‍යාප්තව පවත්වනු ලබන යෝග භාවනා වැඩමුළුවේ තවත් එක් වැඩසටහනක් වාද්දුව, විජය කුමාරතුංග ශාලාවේදී මෙම මස 13 වැනි ඉරු දින උදේ 9.00 සිට දහවල් 1.00 දක්වා පැවැත්වෙයි.කායික, මානසික, අධ්‍යාත්මික සුවපත් මිනිස් සමාජයක් උදෙසා පවත්වනු ලබන මෙම වැඩසටහන සඳහා 500 ක පමණ පිරිසක් සහභාගි කරවා ගැනීමට බලාපොරොත්තු වේ.පූර්ණ වශයෙන් නොමිලේ පවත්වනු ලබන මෙම වැඩමුළුව සඳහා වයස් භේදයකින් තොරව සහභාගි විය හැකි අතර මෙම වැඩමුළුවේ ප්‍රධාන දේශකයා හා පුහුණු උපදේශකවරයා වශයෙන් කටයුතු කරනුයේ ප්‍රවීණ යෝග උපදේශක මනෝ චිකිත්සක චාමීන් වර්ණකුල ය.038 2284662 දුරකථන අංකයෙන් මෙහි වැඩිදුර විස්තර ලබාගත හැකිය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>06</day>
    </date>
    <link>http://www.silumina.lk/2011/02/06/_art.asp?fn=av11020616</link>
    <topic>රේඛා සමන්මලී යුග දිවියට</topic>
    <author>- තුෂාරි</author>
    <content>රේඛා සමන්මලී යුග දිවියටරංගන ශිල්පිනියක, වෙළෙඳ දැන්වීම් නිරූපිකාවක, රූපලාවණ්‍ය ශිල්පිනියක ලෙස කලා ලොවේ නමක් දිනා සිටින රේඛා සමන්මලී පසුගිය දිනෙක ඇගේ දිවියේ සොඳුරු පැතුමක් ඉටුකර ගත්තා.ඒ ඇය සොඳුරු පතිනියක ලෙස පතිකුලයට පිවිසීමයි. රේඛාගේ අතිනත ගත් මනාලයා වූයේ පැතුම් විජේන්ද්‍රයි. සංස්කරණ ශිල්පියකු ලෙස කටයුතු කරන පැතුම් ’U Creation Production House’ නමින් ආයතනයක් පවත්වාගෙන යනු ලබන අතර තවත් අංශ කිහිපයකම ව්‍යාපාරිකයකු ලෙස කටයුතු කරයි.ටෙලිනාට්‍ය රූගත කිරීමක් අතරතුර දැන හඳුනාගෙන ඒ අවබෝධය ඔස්සේ ඇති වූ මිතුදම ආදරයකට පෙරළී විවාහය දක්වාම සපැමිණි පැතුම් - රේඛා යුවළගේ විවාහ මංගල උත්සවය බෞද්ධාගමික චාරිත්‍රවලට මුල් තැන දෙමින් පසුගියදා පැවැත්වුණු අතර කලා ලොවේ මිතුරු මිතුරියන් බොහෝ පිරිසක් ඔවුන් දෙපලට සුබපැතුම් එක්කළා.රේඛා සොඳුරු මනාලියක ලෙස හැඩ ගැන්වූයේ ප්‍රවීණ රූපලාවණ්‍ය ශිල්පිනී චම්පි සිරිවර්ධනයි. කලා ලොවේ දිගු ගමනක් යෑමට බලාපොරොත්තු වන මේ යුවළට ‘රසඳුන’ සුබ පැතුම්.- තුෂාරිඡායාරූප – ජයාන් සමරසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>06</day>
    </date>
    <link>http://www.silumina.lk/2011/02/06/_art.asp?fn=av11020617</link>
    <topic>ළහිරු ගේ ක්‍රිකට් ගීතය ගැන ගීත රචක අදහස් මෙන්න</topic>
    <author>තුෂාරි වික්‍රමසිංහ</author>
    <content>ළහිරු ගේ ක්‍රිකට් ගීතය ගැන ගීත රචක අදහස් මෙන්න2011 ලෝක කුසලාන ක්‍රිකට් තරගාවලිය වෙනුවෙන් නිර්මාණය කළ ‘ශ්‍රී ලංකා ක්‍රිකට් - නිල ජයඝෝෂා ගීතය’ (official cheer of Sri lanka Cricket) “එන්න දිනවන්න” පසුගිය දා මාධ්‍ය වෙත නිකුත් කරනු ලැබුවා. මනුරංග විජේසේකර රචනා කළ, නව පරපුරේ පොප් ගායක ළහිරු පෙරේරා ගායනා කරන මේ ගීතය මේ දිනවල විවිධ ජනමාධ්‍ය ඔස්සේ ප්‍රචාරය වෙනවා.ළහිරු ගයන මේ ගීතය සහ එහි පබැඳුම පිළිබඳව මේ වන විට සංගීත ක්ෂේත්‍රය තුළත් රසික ජනතාව අතරේත් විවිධ මතවාද අදහස් පැන නඟිමින් පවතිනවා. මේ පිළිබඳව සංගීත ක්ෂේත්‍රය හා සම්බන්ධ ප්‍රවීණ ගීත රචකයන් කිහිපදෙනකුගෙන් අදහස් විමසීමක් කිරීමට අප කටයුතු කළා.සමුද්‍ර වෙත්තසිංහමහා ග්‍රාම්‍ය අව්‍යක්ත ප්‍රකාශනයක් විදිහටයි මම මේ ගීතය දකින්නේ. ක්‍රිකට් නිල ජයඝෝෂා ගීතය නම් එය කිසියම් ජාතික මට්ටමකින් පිළිගත් මුළු රටටම එක හා සමව පිළිගත හැකි ගීතයක් විය යුතුයි. ගීතමය භාෂාව පිළිබඳවවත් මූලික අවබෝධයක් නොමැතිව මේ ගීතය රචනා කර ඇති බවයි මට පෙනෙන්නේ.මේ ගීතයේ යොදා ඇති ඇතැම් පද මෙබඳු නිල ජයඝෝෂා ගීතයක් සඳහා සුදුසු වෙනවා ද යන්න විමර්ශනයට ලක්කළ යුතුයි. අපිට සුලභව අහන්න ලැබෙන නොගැඹුරු රස්තියාදුකාර භාෂා විලාසයක් මේ ගීතයේ අන්තර්ගතයි. ඇත්තටම ගීතයකට අවශ්‍ය භාෂාත්මක සාධනීයතාව මේ වචන තුළ නැහැ. ක්‍රිකට් කිරුළ දිනා ගැනීමට ජනතාව තුළ ජාතික හැඟීමක් ඇතිවන ශක්තියක් මේ වචන මාලාව තුළ මම නම් දකින්නේ නැහැ.නිලාර් එන්. කාසිම්මම තවම මේ ගීතය ඇහුවෙ නැහැ. නමුත් මේ ගීතයේ පද රචනය පුවත්පතකින් දැක්කා. ඇත්තටම ඒ ගීතයේ පද රචනය දැක්කහම මට ලැජ්ජා හිතුණා. මම දන්නෙ නැහැ මේ ගීතය කවුද ලිව්වේ කියලා.නමුත් මෙය රටක ජාතික ක්‍රිකට් පිල නියෝජනය කරමින් ජාතික වශයෙන් එළිදැක්වුණු ශ්‍රී ලංකා ක්‍රිකට් නිල ජයඝෝෂා ගීතය. ඇත්තටම මෙවැනි ගීතයකින් අපි කතා කළ යුත්තේ රටේ අභිමානය ගැනයි. සුනිල් ශාන්තගේ සිට එච්. ආර්. ජෝතිපාල දක්වා. අපි අහල තියෙන්නේ ඔවුන් රටේ අභිමානය විදහා පාමින් ගැයු ගීතයි.මේ ගීතයේ එවන් අභිමානයක්, ජාතිකත්වයක් අංශු මාත්‍රයකින්වත් පේන්න නැහැ. මෙහි දකින්නට තිබෙන්නේ වෙන රටවල්වලට ජාතීන්ට කරපු පහත් පෙළේ අපහාසයක් පමණයි. ජාතික ක්‍රිකට් ගීතයක උසස් මට්ටමේ පදමාලාවක් තිබෙන්න ඕන. මට හරිම පුදුමයි මේ වගේ ගීතයක් මේ අයුරින් නිල ජයඝෝෂා ගීතයක් ලෙස යොදා ගත්තේ ඇයි කියලා.  බුද්ධදාස ගලප්පත්තිමම මේ සින්දුව ඇහුවෙ නැහැ. ඇත්තටම මට මේ සින්දුව අහන්නවත් දකින්නවත් ඕන නැහැ. මොකද මේ ගැන පත්තරවල පළවෙලා තිබුණු දේ මම කියෙව්වා. ඒ වගේම මේ සින්දුව රචනා කරපු කෙනා කියපු දේත් පත්තරවල මම දැක්කා. මට ඒක කියවන විට තේරුණේ එයා මහා උජාරුවට මහා ලොකු සින්දුවක් කළා වගේ කතා කරල තියෙන බවයි.ඇත්තටම මගේ පෞද්ගලික අදහස තමයි මේ සින්දුව අපේ ක්‍රිකට් කණ්ඩායමට හෝ ලෝක කුසලාන ක්‍රිකට් තරගාවලියට හෝ මේ රටේ ජනතාවට අපේ රටේ ජයග්‍රහණය පිළිබඳව අබමල් රේණුවක තරම් හැඟීමක් ඇතිවන්නේ නැහැ මේ ගීතයෙන්. මේ ගීතයේ රචකයාට ක්‍රිකට් ක්‍රීඩාව ගැන කිසිම අවබෝධයක් නැති බව පේනවා. අනෙක ඔහු මේ ගීතයට යොදාගෙන ඇති වචන එකක්වත් ගැළපීමක් නැහැ.‘වඩේ බදින්න එන්න, චට්නි හදන්න එන්න’ මේ ගීතය ලියපු කෙනාට ඔළුවෙ අමාරුවක් තියෙනවද දන්නෙ නැහැ. ඇත්තම කියනවානම් ක්‍රිකට් පටලවාගෙන තමයි මේ ගීතය රචනා කර තිබෙන්නේ. මෙය කොටින්ම කියනවානම් රජයේ මුදල් විනාශ කිරීමක් විතරයි. මෙය අන්තිම බාල අවර ගණයේ නිර්මාණයක් විදිහටයි මට පෙනෙන්නේ.කැළුම් ශ්‍රීමාල්පෞද්ගලිකව මම මේ ගීතයට කැමැති නැහැ. එයට හේතු කීපයක් තිබෙනවා. ක්‍රිකට් කියන්නේ සාමූහිකව සිදුකරන ක්‍රීඩාවක්. කාටවත් ගහල කරන දෙයක් නෙමෙයි ක්‍රිකට් කියන්නේ. අපි දිනන්නේ අපේ හැකියාවෙන්. අපේ රටට පිටරටවල් 9 ක් ලෝක කුසලානයට තරග වදින්න එනවා. ඒ රටවල් හෙළා දැකලා තමයි මේ සින්දුව රචනා වෙලා තියෙන්නේ. මේ ගීතයේ අන්තර්ගතයේ ඇති දෙයක් නැහැ.මේ ගීතය ඇත්තටම අනෙක් රටවල් පහත් කොට සැලකීමක්. පරුෂ වචනවලට බෙහෙවින් සමාන වචන මාලාවක් මෙයට යොදාගෙන තිබෙන බව පෙනෙනවා. ශ්‍රී ලංකා ටෙලිකොම් වැනි ජාතික ආයතනයක් මෙවැනි අවර ගණයේ ගීතයකට අනුග්‍රහය දක්වපු එක ගැන සදාචාරාත්මක ප්‍රශ්නයක් තිබෙනවා. ඇත්තටම මෙවැනි ගීත හැදෙන රටක ගීත රචකයෙක් විදිහට කටයුතු කරන්න සිදුවීම තුළ මට මං ගැනම දුක හිතෙනවා.සමන් චන්ද්‍රනාත් වීරසිංහමම මේ ගීතය හොඳයි කියන්නෙත් නැහැ නරකයි කියන්නෙත් නැහැ. ක්‍රිකට්වල රැඳුණු උද්වේගය සමඟ බද්ධ වූ ඒ ගැන හිතල ලියු පදමාලාවක් ලෙසයි මේ ගීතයේ පද මාලාව මම දකින්නේ. ඇත්තටම මේ තුළින් අපට සම්භාව්‍ය සාහිත්‍යමය ගීතයක් බලාපොරොත්තු වෙන්න බැහැ. ක්‍රිකට් ක්‍රීඩාවට අවශ්‍ය, ක්‍රීඩා ලෝලීන්ට ඔල්වරසන් දීමට පෙලඹවීමක් ඇතිකරන ක්‍රිකට් සංස්කෘතියක් එක්ක බැඳුණු වචන රටාවක් මත මෙය නිර්මාණ වෙලා තිබෙන බව මා දකිනවා.ආචාර්ය අජන්තා රණසිංහමේ ගීතය විනෝදාත්මක ගීතයක් ලෙස හඳුන්වන්න මම කැමැතියි. නමුත් මෙහි ප්‍රතිවාදීන් අවඥාවට ලක්කරලා තිබෙනවා. එයට නම් මම කිසිසේත්ම කැමැති නැහැ.මේ ගීතය අහන්න මම පි‍්‍රයයි. ගීත විවිධ ලෙස වර්ග කරන්න පුළුවන්. පේ‍්‍රම ගීත, භක්ති ගීත ආදි ලෙස. මේ ගීතය විනෝදාත්මක ගීතයක්. මෙය තුළින් අපි සාහිත්‍යමය සම්භාව්‍ය ගීතයක් බලාපොරොත්තු වෙන්න බැහැ.අනෙක මේ ගීතය නිල වශයෙන් පිළිගත යුතු ගීතයකුත් නොවෙයි. ශ්‍රී ලාංකේය ජාතිය හැම විටම තමා ඉදිරියේ සිටින අනෙක් ජාතීන් දෙස අවඥාසහගතව බලන ජාතියක් නොවෙයි. තමන් දිනුවත් පැරදුණත් විරුද්ධ පැත්තට අතට අත දීම ශ්‍රී ලාංකිකයන්ගේ විශිෂ්ට ගුණයක්. විරුද්ධවාදීන් මේ ගීතය අවතක්සේරුවට අවඥාවට ලක්කිරීම සදාචාරාත්මක නැහැ. නමුත් මේ ගීතයෙන් යම් රසයක් විඳින්න පුළුවන් කියා මම හිතනවා.තුෂාරි වික්‍රමසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>06</day>
    </date>
    <link>http://www.silumina.lk/2011/02/06/_art.asp?fn=av11020618</link>
    <topic>ලොව එක් දින කිරුළ ශ්‍රී ලංකාවට</topic>
    <author>ඉඳුනිල් වීරරත්න</author>
    <content>ලොව එක් දින කිරුළ ශ්‍රී ලංකාවටලෝක ක්‍රිකට් ඉතිහාස වංශකතාවේ ශ්‍රී ලංකා නාමය රන් අකුරින් ලියැවුණේ 1996 වසරේ පැවැති 6 වැනි ලෝක කුසලාන තරගාවලියේ දීයි. විල්ස් ලෝක කුසලානය ලෙසින් නම් කෙරුණු මෙම 6 වැනි ලෝක කුසලානය සඳහා සත්කාරකත්වය දැරුවේ ඉන්දියාව පාකිස්ථානය සහ ශ්‍රී ලංකාවයි.ඉන්දියාව සහ පාකිස්ථානය මීට පෙර සත්කාරකත්වය දරා තිබුණ ද මෙය ශ්‍රී ලංකාවේ පළමු අවස්ථාවයි. මේ අනුව ඉන්දියාවේ තරග 17ක් ක්‍රීඩාංගණ 17 කද, පාකිස්ථානයේ ක්‍රීඩාංගණ 6ක තරග 14ක් ද, ශ්‍රී ලංකාවේ ක්‍රීඩාංගණ 3ක තරග 6ක් ලෙසින් ද පැවැත්වුණා. මහනුවර අස්ගිරිය ක්‍රීඩාංගණය, කොළඹ ආර්.ප්‍රේමදාස ක්‍රීඩාංගණය සමඟ සිංහල ක්‍රීඩා සමාජ ක්‍රීඩාංගණයේ මෙලෙස තරග පැවැත්වුණා.1996 ජනවාරි මාසයේදී කොළඹ පිහිටි ශ්‍රී ලංකා මහ බැංකු ගොඩනැඟිල්ලට එල්.ටී.ටී.ඊ. ත්‍රස්තවාදීන් බෝම්බ ප්‍රහාරයක් එල්ල කළ අතර, මේ නිසා රටේ ආරක්ෂාව ප්‍රමාණවත් නොවන බව පවසමින් ඕස්ටේ‍්‍රලියා සහ බටහිර ඉන්දීය කොදෙව් කණ්ඩායම් ශ්‍රී ලංකාවට පැමිණීම ප්‍රතික්ෂේප කළා.එහෙත් ජාත්‍යන්තර ක්‍රිකට් කවුන්සිලය ශ්‍රී ලංකාවේ ආරක්ෂක තත්ත්වය යහපත් බව පැවසුව ද ඔවුන් තම තීරණයේම සිටි බැවින් 1996 පෙබරවාරි 17 පැවැත්වීමට නියමිතව තිබූ ශ්‍රී ලංකා - ඕස්ට්‍රේලියා තරගය සහ පෙබරවාරි 26 වැනිදා ආර්.ප්‍රේමදාස ක්‍රීඩාංගණයේ පැවැත්වීමට නියමිතව තිබූ කොදෙව් පිල සමඟ තරගය නොපැවැත්වුණු අතර අවසානයේ තරගයකින් තොරවම ශ්‍රී ලංකා කණ්ඩායමට ලකුණු ලබාදීමට තීරණය කළා.ශ්‍රී ලංකාව, ඕස්ට්‍රේලියාව, ඉන්දියාව, කොදෙව්, සිම්බාබ්වේ සහ කෙන්යාව ඒ කාණ්ඩය යටතේ තරග වැදුණු අතර, ශ්‍රී ලංකාව, ඕස්ට්‍රේලියාව, ඉන්දියාව සමඟ කොදෙව්වන් අර්ධ අවසන් පූර්ව වටයට සුදුසුකම් ලබාගත්තා.දකුණු අප්‍රිකාව, පාකිස්ථානය, නවසීලන්තය, එංගලන්තය, එක්සත් අරාබි එමීර් රාජ්‍යය සමඟ නෙදර්ලන්තය බී කාණ්ඩය යටතේ තරග වැදී ද.අප්‍රිකාව, පාකිස්ථානය, නවසීලන්තය සහ එංගලන්තය අර්ධ අවසන් පූර්ව වටයට සුදුසුකම් ලැබුවා.අර්ධ අවසන් පූර්ව වටයේදී ශ්‍රී ලංකාව එංගලන්තය පරාජය කළ අතර ඉන්දියාව පාකිස්ථානය පරාජය කරමින් අවසන් පූර්ව වටයේදී එකිනෙකා මුණගැසුණු අතර, බටහිර ඉන්දීය කොදෙව්වන් දකුණු අප්‍රිකාව පරාජය කළ අතර, ඕස්ට්‍රේලියාව නවසීලන්තය පරාජය කරමින් අවසන් පූර්ව වටයේදී කොදෙව්වන් හා තරග වැදුණා.එහිදී ඕස්ට්‍රේලියාව කොදෙව්වන් පරාජය කරමින් මාර්තු 17 වැනිදා පැවැති අවසන් තරගයට සුදුසුකම් ලබාගත් අතර, ශ්‍රී ලංකාව ඉන්දියාව පරාජය කරමින් අවසන් තරගයට සුදුසුකම් ලබාගත්තා.මාර්තු 13 වැනිදා කල්කටාවේ ඊඩ්න් ගාඩ්න් පිටියේ පැවැති ඉන්දියා - ශ්‍රී ලංකා අවසන් පූර්ව තරගය ද ඓතිහාසික තරගයක් බවට පත්විය. ඉන්දියාව කාසියේ වාසිය දිනා පන්දුවට පහර දීමට ශ්‍රී ලංකා කණ්ඩායමට ආරාධනා කළ අතර, ඕවර 50 අවසානයේ ශ්‍රී ලංකා කණ්ඩායම ලකුණු 251ක් ලබාගත්හ.පළමු ඕවර 15 තුළදී යාර තිහේ සීමාව තුළ රැඳී සිටින පන්දු රකින ක්‍රීඩකයින්ගේ හිසට ඉහළින් පන්දුව යොමු කර උපරිම ලකුණු ප්‍රමාණයක් රැස්කිරීමේ උපක්‍රමය අනුගමනය කරමින් තරගමාලාවේ සුවිශේෂී පෙරළියක් කළ ශ්‍රී ලංකා ආරම්භක පිතිකරුවන් යුගළය වූ සනත් ජයසූරිය සහ රොමේෂ් කළුවිතාරණ මෙන්ම ශ්‍රී ලංකා ඉනිමට ශක්තියක් වූ අසංක ගුරුසිංහ ඉතා අඩු ලකුණු සංඛ්‍යාවකට දැවී ගිය නමුත් අරවින්ද සිල්වා (66) මහානාම (58) අර්ජුන රණතුංග (35) හෂාන් තිලකරත්න (32) චමින්ද වාස් (23) ලකුණු 251ක් ශ්‍රී ලංකා ඉනිමට එක් කළහ.මෙහිදී එක් ලක්ෂ දස දහසකට අධික ක්‍රීඩා ලෝලීන් පිරිසක් ඉදිරියේ පිළිතුරු ඉනිම ක්‍රීඩා කිරීමට පිටියට පිවිසි ඉන්දීය පිල ඕවර 35කදී ලකුණු 120කට කඩුලු 8ක් දැවී ඉතා අසීරුවට පත්විය.මෙයින් කෝපයට පත්වුණු ඉන්දීය ක්‍රීඩා ලෝලී නරඹන්නන් පලතුරුවලින් සහ ප්ලාස්ටික් බෝතල්වලින් ක්‍රීඩකයින්ට පහර දීමට පටන් ගත්තේය. ක්‍රීඩාලෝලීන් සමනය කිරීමට මිනිත්තු 20ක කාලයක් ක්‍රීඩකයින් පිටියෙන් ඉවත්වී සිට යළිත් තරගය ආරම්භ කළ ද යළිත් බෝතල්වලින් පහර දෙමින් පුටුවලට ගිනි තබමින් කලහ කිරීමට වීම නිසා තරග තීරක ක්ලයිව් ලොයිඩ් ශ්‍රී ලංකාවට ජය ලබාදීමට තීරණය කළා.මෙය එක්දින සහ ටෙස්ට් ඉතිහාසයේ එවැන්නක් සිදුවූ පළමු අවස්ථාව ලෙසින් ඉතිහාසයට එක්වුණා. මෙලෙස තරගාවලියේ අපරාජිත කණ්ඩායම ලෙසින් අවසන් මහා තරගයට සුදුසුකම් ලැබූ ශ්‍රී ලංකා කණ්ඩායමට ප්‍රතිවාදියා ලෙසින් මුණගැසුණේ ඕස්ට්‍රේලියාවයි.1996 මාර්තු 17 වැනිදා පාකිස්ථානයේ ලාහෝරයේ ගඩාපි ක්‍රීඩාංගණයේ දී දිවා රාත්‍රී තරගයක් ලෙසින් පැවැති මෙම අවසන් මහා තරගයේදී ශ්‍රී ලංකා නායක අර්ජුන රණතුංග කාසියේ වාසිය දිනා පන්දුවට පහරදීමට ඕස්ට්‍රේලියානු නායක මාක් ටේලර්ට ආරාධනා කළා.ඕවර 50 අවසානයේ ඕස්ට්‍රේලියානුවන් ලකුණු 241ක් ලබාගත් අතර (ඕවරයකට 4.82) මාක් ටේලර් ලකුණු 74ක් රිකී පොන්ටින් ලකුණු 45ක් හා මයිකල් බෙවන් ලකුණු 36ක් ලබාගනිමින් ඉනිම ශක්තිමත් කළා.ලකුණු 242ක ඉලක්කයක් ජයගන්නට පිටියට පිවිසි ශ්‍රී ලංකා ආරම්භක පිතිකරු යුගළය ලකුණු 23දී පිටියෙන් ඉවත් කිරීමට ඕස්ට්‍රේලියානුවන්ට හැකිවුණු නමුත් අසංක ගුරුසිංහ සහ අරවින්ද ද සිල්වා ශ්‍රී ලංකා ඉනිම ගොඩ නැඟූහ. ලකුණු 148 ක්ව තිබියදී 3 වැනි විකට්ටුව ලෙසින් පෝල් රයිෆල් ගේ පන්දුවක් කෙළින්ම කඩුල්ලේ වැදීමෙන් ගුරුසිංහ දැවී යද්දී ඔහු පන්දු 99කට මුහුණ දී හතරේ පහර 6ක් හා එක් හයේ පහරක් සමඟින් ලකුණු 65 ලබා සිටියේය.උප නායක අරවින්ද ද සිල්වාට එක්වුණු නායක අර්ජුන රණතුංග ශ්‍රී ලංකා කණ්ඩායම ජයග්‍රාහී ඉලක්කය වෙත ගෙන යමින් 6 වැනි ලෝක ක්‍රිකට් කිරුළ ලක් මාතාවගේ හිසෙහි පැලඳුවේය.මෙම තරගයේදී මෙන්ම තරගාවලියේදී ලෝක වාර්තා රැසක්ම බිහිවීම විශේෂත්වයකි. මාක් ටේලර් සහ රිකී පොන්ටින් ලබාගත් ලකුණු 101 ලෝක කුසලාන අවසන් මහා තරගයකදී 2 වැනි විකට්ටුව සඳහා හොඳම සබඳතාව.ලෝක කුසලාන අවසන් මහා තරගයකදී ස්ටම්ප් කිරීමෙන් දැවී ගිය පළමු ක්‍රීඩකයා වූයේ ෂේන් වෝන් ය. ඔහු මුරලිගේ පන්දුවක් හමුවේ කළුවිතාරණ ස්ටම්ප් කිරීමෙන් ලකුණු දෙකකට දැවී ගියේය. අරවින් ද සිල්වා ලෝක කුසලාන අවසන් මහා තරගයකදී ශතකයක් (107 නොදැවී) ලැබූ ලොව තෙවැනි ක්‍රීඩකයා බවට පත්විය. ඊට පෙර 1975 පළමු ලෝක කුසලාන අවසන් මහා තරගයේදී ක්ලයිව් ලොයිඩ් ලකුණු 102. 1979 අවසන් මහා තරගයේදී විවියන් රිචඩ් නොදැවී 138.ශ්‍රී ලංකාව ලෝක කුසලානය දිනූ පළමු සත්කාරක රට මෙන්ම දෙවනුව පන්දුවට පහර දී ලෝක කුසලානය දිනූ පළමු රට.එසේම මෙම තරගාවලියේදී ශ්‍රී ලංකාව කෙන්යාවට එරෙහිව කඩුලු 5කට ලකුණු 398ක් ලබාගත් අතර, මෙය එක්දින ඉතිහාසයේ කණ්ඩායමක් ලැබූ වැඩිම ලකුණු ගණන වෙයි.1996 ලෝක කුසලාන තරගාවලියේ ලොව වටිනාම ක්‍රීඩකයා සම්මානය සනත් ජයසූරියට හිමිවූ අතර සචින් ටෙන්ඩුල්කා වැඩිම ලකුණු ලැබූ ක්‍රීඩකයා විය. (ලකුණු 523). එසේම අනිල් කුම්බ්ලේ වැඩිම කඩුලු ලැබූ ක්‍රීඩකයා සම්මානය දිනාගත්තේය. (කඩුලු 15)ඩේව් වට්මෝර් පුහුණුකරු ලෙස කටයුතු කළ අතර අර්ජුන රණතුංග, අරවින්ද ද සිල්වා, සනත් ජයසූරිය, රොමේෂ් කළුවිතාරණ, කුමා ධර්මසේන, මාවන් අතපත්තු, උපුල් චන්දන, අසංක ගුරුසිංහ, මුත්තයියා මුරලිදරන්, රවීන්ද්‍ර පුෂ්පකුමාර, හෂාන් තිලකරත්න, ප්‍රමෝද්‍ය වික්‍රමසිංහ, චමින්ද වාස්, රොෂාන් මහානාම, ලෝක කුසලානය දිනූ කණ්ඩායම නියෝජනය කළෝය.ඉඳුනිල් වීරරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>06</day>
    </date>
    <link>http://www.silumina.lk/2011/02/06/_art.asp?fn=av11020619</link>
    <topic>කඳුළු සිත්තම්</topic>
    <author/>
    <content>කඳුළු සිත්තම්ලියන්නේ නිව්ටන් ගුණසේකර  අඳින්නේ හර්ෂ ගුණවර්ධනමං ආදරය දිහෑ පටු විදිහට බලන මිනිහෙක් නෙවෙයි. සඳුන් සාලිය කුමාරයත් රජකමට පිටුපාලා ආදරය කළේ අශෝකමාලා කියන රොඩී කෙල්ලකට... එතකොට ‘රෝමියෝ ජුලියට්’ ආදර කතාවත් ඒ වගේම තමයි... ඒත් සඳුන් අපි යථාර්ථයට මුහුණ දෙන්න ඕනෑ.. ඔයා මේ ගැන තව පොඩ්ඩක් කල්පනා කර බලනවා නම් හොඳයි කියලයි මට හිතෙන්නෙ”සඳුන් ආපසු සිය අසුන කරා පිය නැඟුවේ නොසන්සුන් වූ සිතිනි. මෙතෙක් නිසලව පැවැති සිත වාසුළියකට හසුවූ කලෙක මෙන් සැලෙන අයුරක් ඔහුට දැනිණි. ඔහු පුටු ඇන්දට හිස තබාගෙන දස අතේ කල්පනා කළේය.වැඩි වේලාවක් ඔහුට එම සිතුවිලි සයුරේ නිමග්න වන්නට නොහැකි වූයේ සිය ජංගම දුරකථනය හඬ තලන්නට වූ බැවිනි. ඇමතුම ආවේ දයාබර තිසරුගෙනි. ඇගේ හැඟුම්බර ශෝකී කටහඩින් ඔහුගේ සිත නැවත චංචල වී ගියේය.”ඇයි ඔයා අඬන්නෙ තිසරු...? කියන්නකො මොකද වුණේ කියලා””මං මේවා ඔයාට කොහොම කියන්නද සඳුන්.. අප්පච්චිට ඔයා ගැන ලොකු සැකයක් ඇතිවෙලා.. ඔයාට යහතින් ඉන්න ඉඩ තියන්නෙ නැහැයි කිව්වා.. අනේ රත්තරන් ඔයා ටිකක් පරිස්සම් වෙන්න බලන්න””එයා දැන් ටිකකට ඉස්සෙල්ලා අපේ ලොක්කටත් ෆෝන් කරලා මං ගැන අහලා තියෙනවා?””ඉතින් එයා මොකද කියලා තියෙන්නෙ?””අපේ ලොක්කා හොඳ ප්‍රතිපත්ති තියෙන කෙළින් වැඩකරන පත්තරකාරයෙක්. තිසරු.. එයා කීයටවත් අපිව පාවලා දෙන මනුස්සයෙක් නෙවෙයි. ඔයාගෙ අප්පච්චිගෙ කට වැහෙන්න කතා කළයි කියලා කිව්වා..””එහෙනම් ඒක තමා අප්පච්චි දැන් ගේ බෙරිහන් දෙන්න කෑගැහැව්වෙ.. ඔය දෙන්නටම හොඳ පාඩමක් උගන්නනවයි කිව්වා.. ඒකයි මට බය සඳුන්.. අපේ අප්පච්චිගෙ උඩින් තියෙන හොඳ මුහුණ යටින් නැහැ..””ඒක මං දැනගෙන හුඟක් කල්.. තිසරු.. ඒක නෙමේ එදා අර සිද්ධිය ගැන අප්පච්චි ඔයාට කෑගැහැව්වෙ නැද්ද? ඔයාගෙ පුංචි අම්මා ඒක දෙක කරලා කියන්න ඇතිනෙ”ඔව්.. කියලා තිබුණා.. ඒත් අප්පච්චි ඒක ලොකුවට ගණන් අරගෙන තිබුණෙ නැහැ.. එහෙම සම්බන්ධයක් තියෙනවද කියලා මගෙන් ඇහැව්වා.. මං නැහැයි කිව්වා. එච්චරයි..” තිසරු ඒ වචන ටික පිටකළේ සැහැල්ලු හඩින් සිනාසෙමිනි.”ඒත් ආදරයයි ... කැස්සයි හැමදාමත් හංගගෙන ඉන්න බැහැනෙ. තිසරු..” වෙලාවකට ඔය ගැන හිතනකොට මගෙ පපුව හීතල වෙලා යනවා. අපි දුවන්නෙ මිරිඟුවක් පස්සෙ නේද කියලත් මට වෙලාවකට හිතෙනවා. මට ඇත්ත කියන්න තිසරු..? ඔයාට එහෙම හිතෙන්නෙ නැද්ද?”සඳුන්ගේ පැනයට කුමක් කියන්නදැයි සිතමින් තිසරු තත්පර කීපයක් නිහඬව සිටියාය.”උත්තරයක් දෙන්න බැහැ නේද?” සඳුන්ගේ ස්වරයේ සිනාහඬද ගැබ්වී තිබිණ.”ඔය මිරිඟුව අපිට යථාර්ථයක් කරගන්න බැරිද සඳුන්...?””ඒකට හොඳ එඩිතර හිතක් තියෙන්න ඕනැ... තිසරු””ඇත්ත.. මං පිළිගන්නවා.. මට නම් තියෙන්නෙ එහාට මෙහාට වැනෙන හිතක් නෙවෙයි. ශක්තිමත්, එඩිතර අවංක හිතක්... ජීවිතයකට අවශ්‍ය කරන්නෙ හොඳ අධිෂ්ඨානයක්... සඳුන්.. අපි දෙන්නා එක හිතින් හිටියොත් කාටවත් බයවෙන්න ඕනෙ නැහැ.””සාමාන්‍ය ගැහැනු ළමයි හිතන පතන බොළඳ විදියට නෙවෙයි ඔයා හිතන්නෙ. ඔයා ගැන මට ඇත්තටම ආඩම්බරයි කෙල්ලෙ..””ඔය හදන්නෙ නම් මාව මුරුංගා අත්තෙ තියන්න.. නේද?”තිසරු එවර කොක්හඬලා සිනාසුණේ හිතට දැනුණු සතුටත් තුරුළුකරගෙනය.ඒ සමඟම වාගේ ඇයට දැනුණේ කාමරය අසල සේරාගේ පා ගැටෙන හඬය. දැන් ටික දවසක සිට ඇය තමා කෙරෙහි ඇස ගසා සිටින බව හොඳින් අවබෝධ කරගෙන සිටි නිසා තිසරු පෙරට වඩා සැලකිල්ලෙන් යුතුව හැසිරුණාය. සේරාගේ දෙපා හඬ ළං ළංව ඇසෙත්ම තිසරු කටහඬ බාල කරමින් සඳුන්ට කථා කළාය.”සඳුන් මං නතර වෙන්නද? සේරා පුංචි මේ පැත්තට එනවද කොහෙද?””එහෙනම් ඉක්මනට ලයින් එක කට් කරන්න තිසරු.””ඔයා තරහ නැහැනෙ... රත්තරන්..””අය්යෝ මොනවද ඔයා මේ කියවන්නෙ.. මං තරහ නැහැ..”තිසරු හිතට දැණුන ශෝකය දරාගෙන දුරකථනය විසන්ධි කළාය.හෙක්ටර් කෑරගල ඉඩ ලද හැම මොහොතකම පාහේ තිසරු සමඟ සතුටු සාමීචියේ යෙදෙන්නට වෙර දැරුවේය. එහෙත් ඔහුගේ අවිවේකිතාවය මත එවැනි අවස්ථා උදා වූයේ ඉඳහිටය. උසාවි ගොස් පැමිණ ටික වේලාවක් විවේක ගන්නා ඔහු අනතුරුව සුදු කොට කලිසමකින් සැරසී ටෙනිස් ක්‍රීඩාවේ යෙදෙන්නට පිටත්වී යයි. ක්‍රීඩාකොට ක්ලබ් එකට යන ඔහු ආපසු නිවසට එන්නේ තරමක වෙරි මතිනි.ඔහුගේ මේ දින චර්යාව කෙරෙහි තිසරුගේ හිත තුළ වැඩෙමින් තිබුණේ කිසියම් අප්‍රසන්නතාවයකි. එහෙත් සේරා ඒ ගැන කතා බස් කළේ මහත් උජාරුවකිනි. තිසරු ඇයගේ අදහස්වලට උපහාසාත්මකව සිනාසුණාය.”හෙක්ටර් අය්යා ජීවත් වෙන්න හදන්නෙ හරියට කළු සුද්දෙක් වාගෙ. ඒ වුණාට ඉපදිලා තියෙන්නෙ හද්දා පිටිසර ගමක...””ගමේ ඉපදුණා කියලා ඔයා එයාව ගොඩයෙක් විදියට ගණන් ගන්න එපා තිසරු. ඒක වැරැදියි.. හෙක්ටර් බැරිස්ටර් කෙනෙක්.. මිනිස්සු එයාට ගොඩක් සලකනවා..””උදේට උසාවි.. හවසට ටෙනිස්.. රෑට බීගෙන ක්ලබ් ගානෙ.. මොකක්ද ඔය ජීවිතේ තේරුම.. පුංචි?”තිසරුගේ වචන සේරාගේ හදවතේ ඇනුණේ බෝතල් කටු මෙනි.”ඔයාට වටින්නෙ නැහැ හෙක්ටර්ට ඔය විදියට කතා කරන්න. එයා ඔයා ගැන හුඟක් හෝප්ස් තියාගෙන ඉන්නෙ. ඔන්න අප්පච්චි කිව්වා ෆිල්ම් එකේ වැඩ ඉවර වුණු ගමන් ඔය දෙන්නගෙ වෙඩිං එක ග්‍රෑන්ඩ් එකට ගන්නවයි කියල.””ඒ මං කැමැති වුණොත්නෙ?”සේරා මුහුණ ගස්සා තිසරු දෙස බැලුවේ කෝපයෙන් දත්මිටි කමිනි. ඇයට කම්මුල් පාරක් දෙන තරම් ආවේගයක් හිතට දැනුණද ඇය එම හැඟීම ආයාසයෙන් මැඩගෙන සිටියාය.”මෙයා හිතාගෙන ඇති අර හිඟන පත්තරකාරයත් එක්න හොරෙන් පැනලා යන්ඩ. මන් ජීවතුන් අතර ඉන්නකන් ඒවා සුම්මා.. තේරුණාද?” ඇය වේගයෙන් පුටුව පසෙකට ඇද නැගිට්ටේ මුහුණ කොරහක් මෙන් ලොකු කරගෙනය. ඇයගේ කෝපය ඇවිස්සී ඇති බව වටහාගත් තිසරු කිසිත් නොකියා කරබාගෙන සිටියාය. එහෙත් හිත යටින් ඇයට හැඬුම් යන්නට ආවේය. ඇසට ඉනූ උනු කඳුළු ඇය තදකරගෙන සිටියේ මහත් ආයාසයෙනි.ඊට දින දෙකකට පසුව එළඹි ඉරිදා උදයවරුවක හෙක්ටර් කුරුමානම් අල්ලමින් සිටියේ තිසරුව කතාවට අල්ලා ගන්නටය. තිසරු තමා සමච්චලයට ලක් කරමින් කී දේවල් ඒ වනවිටත් සේරා, ඔහුගේ කනේ තබා තිබුණේය.එදින උදයේ තිසරු සාලයට වී නවකතා පොතක් කියවමින් සිටියදී හෙක්ටර් හෙමින් සීරුවේ ඇයට කිට්ටු කළේය.”මොකක්ද තිසරු කියවන පොත.. නවල් එකක්ද?” ඔහු ඒ අසල වූ සැප පුටුවකට බර වෙමින් දෑස් අගින් ඇය දෙස බැලුවේය.”ඔව්.. මං කියවලා ඉවරවෙලා ඕනෙ නම් හෙක්ටර්ට හෙක්ටර් අය්යාටත් කියවන්න දෙන්නම්...” පොත වෙතින් දෑස් ඉවතට නොගෙනම ඇය මුදු සරින් කීවාය.”මට ඔය කසිකබල් නවල්ස් කියවන්න වෙලාවක් නැහැ තිසරු..””මේක හෙමින්වේගෙ හොඳ නවල් එකක්. ‘ඕල්ඩ් මෑන් ඇන්ඩ් ද සී.. කියවන්න වටින පොතක්.. මේකෙ හොඳ කියමනක් තියෙනවා.. හෙක්ටර් අය්යෙ.””ඒ මොකක්ද?””මිනිහෙක්ව යටත් කරන්න පුළුවන්. ඒත් පරාජය කරන්න බැහැයි කියලා.””පිස්සු විකාර..?” හෙක්ටර් හැක.. හැක ගා උස් හඬින් සිනාසුණේය.”ඒක හිනාවෙන්න ඕනැ කියමනක් නෙවෙයි. ඒ වචනවල ගැඹුරු අර්ථයක් තියෙනවා..””මං ආවෙ ඔය අනන් මනන් ගැන කතා කරන්න නෙවෙයි තිසරු..? ඇයි ඔයා මාව අර විදිහට පාච්චල් කරලා කතා කළේ? සේරා අක්කා මට සේරම විස්තරේ කිව්වා.. මගෙ හිතේ ඔයාට තියෙන ආදරේ තරම දන්නෙ මං විතරයි තිසරු... ඇයි ඔයා ඔය විදියට මට සලකන්නෙ?”ඔහු දිගටම කියාගෙන ගියේ හැඟුම්බර කටහඬකිනි. තිසරු ඊට කිසිඳු ප්‍රතිචාරයක් නොදක්වා පොත දෙසටම දෑස දල්වාගෙන සිටියාය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>06</day>
    </date>
    <link>http://www.silumina.lk/2011/02/06/_art.asp?fn=av11020620</link>
    <topic>සමෝධානය</topic>
    <author/>
    <content>සමෝධානයසුනිල් මිහිඳුකුලතාක්ෂණ ධනවාදයේ ප්‍රතිඵල වශයෙන් අද ගීතය, චිත්‍රපටය වැනි කලාකෘති වෙළෙඳ භාණ්ඩ බවට පත්ව පදික වේදිකාකරණය වී තිබෙනවා.මේ ගීත හා චිත්‍රපටවල VCD හා DVD පිටපත්, වෙනත් වෙළෙඳ භාණ්ඩ වන ඇපල්, සංවර්ධන ලොතරැයි, ටී ෂර්ට්, මොබයිල් ෆෝන් කවර, කන් හැඳි මට්ටමට ඌනනය වී තිබීමේ හොඳ මෙන්ම නරකත් තිබෙනවා.මේ හේතුවෙන් සිදුව ඇති ලොකුම විපර්යාසය තමයි ගුවන්විදුලි සංස්ථාව, ජාතික චිත්‍රපට සංස්ථාව, සිනමාහල් වැනි ආයතනවල එතෙක් පැවැති බලඅධිකාරිත්වය අහෝසි වීම. තමන්ගේ අභිමතය පරිදි, තමන්ගේ රුචිකත්වය පරිදි ගීත හා චිත්‍රපට තෝරා ගැනීමට මෙයින් රසිකයන්ට ඉඩප්‍රස්ථා සැලසෙනවා.තාක්ෂණ ධනවාදයේ ප්‍රතිඵල වශයෙන් කබල් චිත්‍රපට විතරක් නෙමෙයි සම්භාව්‍ය මට්ටමේ චිත්‍රපට පවා පදික වේදිකාකරණය වී තිබෙනවා. ස්ටීවන් ඩැල්ඩ්රිගේ ’ද රීඩර්’ හා ස්ටීවන් ස්පීල්බර්ග් ගේ ’අම්ස්ටඩ්’ යන විශිෂ්ට ගණයේ චිත්‍රපට දෙක ඊට හොඳ උදාහරණයක්.මේ සිනමාපට දෙක කේන්ද්‍ර කරගෙන ඉතා වැදගත් විචාර කෘතියක් පසුගියදා එළිදුටුවා. ඒ; මහේෂ් හපුගොඩ, හිනිදුම සුනිල් සෙනෙවි යන දෙදෙනා ලියූ ’තාක්ෂණ ධනවාදය සහ චිත්‍රපටය’ නම් වූ පොත. ලෝකයේ ඓතිහාසිකව වර්ධනය වන නවීන විචාර මතවාද නිර්ණය කරගෙන චිත්‍රපට කියැවීමට ගත් ප්‍රශංසනීය උත්සාහයක් ලෙස මේ ග්‍රන්ථය හඳුන්වන්ඩ පුළුවන්.ආනන්ද සමරකෝන් ශ්‍රේෂ්ඨ වන්නේ අපේ ජාතික ගීයේ නිර්මාතෘවරයා විදියට විතරක් නෙමෙයි ඔහු මෙරට ස්වතන්ත්‍ර ගී තනු කලාවක සමාරම්භකයා ද වෙනවා. ඊට කලින් මෙරට සංගීත ක්ෂේත්‍රය තුළ තිබුණේ හින්දි හා දෙමළ අනුකාරක ගීත සම්ප්‍රදායයක්.ආනන්ද සමරකෝන්ගෙන් සිංහල ගීත සාහිත්‍යයට හා සංගීතයට වෙච්ච මහානර්ඝ සේවය මේ වන විට මහාචාර්ය සුනිල් ආරියරත්න වැනි විද්වතුන් වඩාත් විස්තීර්ණව විග්‍රහකරලා තියෙනවා.ආනන්ද සමරකෝන් ජන්ම ශත සංවත්සරය සැමරෙන වර්තමානයේ ගුවන්විදුලි සංස්ථාව වටිනා වැඩක් කරලා තියෙනවා. ඒ ඔහු ගැයූ හා සංගීතය සැපයූ ගීත 16ක් ඇතුළත් සංගත තැටියක් (CD) එළිදක්වා තිබීම. මේ සංගත තැටිය නම් කරලා තියෙන්නේ ‘විලේ මලක්’ යනුවෙන්.සමරකෝන් සූරීන්ගේ අදටත් ඉතාම ජනප්‍රිය ‘ඇසේ මධුර ජීවනයේ ගීතා’, ‘එන්නද මැණිකේ මමත් දියඹටා’, ‘විලේ මලක් පිපිලා’, ‘පුදමු මේ කුසුම්’, ‘පුංචි සුදා’, ‘බැස සීතල ගඟුලේ’ .... වැනි මධුර, මනෝහර ගීත මීට අන්තර්ගතයි. සමරකීන් සූරීන් වැඩි වශයෙන්ම නිර්මාණය කරලා තියෙන්නේ ප්‍රේම ගීත හා ස්වභාව සෞන්දර්ය වර්ණනා ගීත.මහාචාර්ය සුනිල් ආරියරත්න සඳහන් කර ඇති ආකාරයට මෙරට ප්‍රශස්ත ප්‍රේම ගීත කලාවක ආරම්භකයා සමරකෝන්. ‘විලේ මලක්’ සුභාවිත ගීත ප්‍රියකරන රසිකයන්ට හොඳ ගී එකතුවක්.මොබයිල් ෆෝන් කෙටි චිත්‍රපට උළෙලට (Mo Film Festival) සහභාගි වෙන්න කියලා ආරාධනා පතක් ලැබුණා. මේක සංවිධානය කරන්නේ ‘තරුණ නවරැල්ල’ කියන සංගමය. ඊට මූලිකව මැදිහත්වෙලා ඉන්නේ රුවන් මලිත් පීරිස්.මොබයිල් ෆෝන් කෙටි චිත්‍රපට, මෙරට කෙටි චිත්‍රපට කලාවේ අලුත් ප්‍රවණතාවයක්. කොටින්ම විකල්ප ප්‍රවණතාවයක්. ඒක හරියට අපේ පරම්පරාවේ ‘සුපර් 8’ කෙටි චිත්‍රපට වගේ.මේ මොබයිල් කෙටි චිත්‍රපට උළෙලට කෙටි චිත්‍රපට 62 පමණ ඉදිරිපත් කරල තිබෙනවයි කියලා මලිත් මාත් එක්ක කියා සිටියා.මේ ළඟදි පවත්වපු බොන්සුවා කෙටි චිත්‍රපට උළෙලටත් කෙටි චිත්‍රපට 40ක් පමණ ඉදිරිපත්ව තිබුණා.එක පැත්තකින් ජයන්ත චන්ද්‍රසිරිලා ‘දුටුගැමුණු’ වගේ මහා පරිමාණ චිත්‍රපට හදන්න වලිකද්දි මේ තරුණයන් විනාඩි දෙකතුනක ධාවන කාලයකින් යුතු කෙටි චිත්‍රපටවලින් ගැඹුරු ආත්ම ප්‍රකාශනයක කලාත්මක ප්‍රකාශනයක යෙදෙනවා.චින්තන ධර්මදාස හා උදය ධර්මවර්ධන එක්ව නිර්මාණය කළ ’ආදරයේ අංශු මාත්‍රයක්’ (මේකට ඉංග්‍රීසි නමකුත් තියෙනවා.How I Wonder what you are’ කියලා) නම් වූ චිත්‍රපටය මට නරඹන්න බැරිව ගියත් එහි තිරනාටකය හා එම සිනමාපටය අළලා පුවත්පත්වල ලියැවුණු විචාර ලිපි ඇතුළත් ’ආදරයේ අංශු මාත්‍රයක් : සිනමාව ඔබම වීම සහ ඔබම සිනමාව වීමේ තනිකම’ නම් වූ ග්‍රන්ථය කියෙව්වා.මේ පොත කියවද්දි මට මතක් වුණේ මීට අවුරුදු ගණනාවකට ඉහත ජී.ඩී.එල්.පෙරේරා ‘සාමා’ චිත්‍රපටය සඳහාත් ධර්මසේන පතිරාජ ‘අහස් ගව්ව’ චිත්‍රපටය සඳහාත් එළිදැක්වූ සමරු කලාප. ජී.ඩී.එල්. ‘සාමා’ හැදුවේ රුපියල් 250ක් අතේ තියාගෙන. ඔහුටත් පතිරාජටත් තිබුණේ උත්සාහය හා කැපවීම විතරයි. ඊට හුඟක් පස්සේ පරම්පරාවක් නියෝජනය කරන චින්තන හා උදයටත් තිබුණේ ඒ උත්සාහය හා කැපවීම තමයි.’ආදරයේ අංශු මාත්‍රයක්’ ග්‍රන්ථය චින්තන හා උදයගේ සමකාලීනයන්ටත් ඔවුන්ගෙන් පස්සේ සිනමාව ආත්ම ප්‍රකාශනයක් සඳහා භාවිතා කරන තරුණයන්ටත් හොඳ උත්තේජනාත්මක අත්පොතක් විදියට පැහැදිලිවම හඳුන්වන්ට පුළුවන්. විශේෂයෙන් එහි එන රේ කාර්නිගේ WHEN CINEMA BECOMES YOU  (සිනමාව ඔබම වූ කල) නම් වූ ලිපිය අලුත් විදියට සිනමාව ගැන හිතලා අලුත්ම ආරක චිත්‍රපටයක් හදන්න උත්සාහ කරන අය තුළ ඇතිකරවන්නේ පුදුමාකාර උද්යෝගයක්.ආචාර්ය ගුණදාස අමරසේකර සිංහල ග්‍රාමීය මැද පන්තියේ විකාශය අළලා ලියු නවකතාවලියේ අවසාන කොටස ‘ගමනක අග‘ දැන් නිකුත් වී තිබෙනවා. මෙහි පළමු කොටස ‘ගමනක මුල’ නිකුත් වුණේ 1984 රේදී. ඉන්පසු ගෙවුණු විසිපස් වසර තුළ ආචාර්ය අමරසේකර ඉතිරි කොටස් ලියා පළ කළා. ඒ අනුව සිංහලෙන් ලියැවුණු දීර්ඝම නවකතාවලිය ලෙස ‘ගමනක මුල’ සඳහන් කරන්න පුළුවන්.ආචාර්ය අමරසේකරගේ දේශපාලන චින්තනය කුමක් වුණත්, ඔහුගේ පශ්චාත් කාලීන නවකතාවල ඇති කලාත්මක ස්වරූපය කෙබඳු වුණත් මේ නවකතා ගැඹුරු විචාරක සංවාදයකට යොමුවිය යුතුයි කියන එකයි මගේ හැඟීම. ඒ සඳහා වන විචාරක මැදිහත්වීම ප්‍රමාණවත් නැහැ.නිර්මාල් රංජිත් දේවසිරි, මහාචාර්ය කුසුමා කරුණාරත්න අභිනන්දන ග්‍රන්ථයට ලියු ‘ලංකාවේ සිංහල ග්‍රාමීය මැද පන්තියේ දේශපාලන දෘෂ්ටිවාදය හා ගුණදාස අමරසේකරගේ මෑත කාලීන නවකතා’ නම් වූ නිබන්ධය ආචාර්ය අමරසේකරගේ පශ්චාත් කාලීන නවකතා කෙරෙහි ගැඹුරු කතිකාවතකට යෙදෙන්න ගත් අසම්පූර්ණ වුණත් හොඳ ප්‍රවේශයක් විදියට මා දකිනවා.ඒ වගේම ආචාර්ය සසංක පෙරේරාත් ඉංගි‍්‍රසි පුවත්පතකට ලියු කොටස් දෙකකින් යුතු ලිපියත් එබඳුම ආකාරයේ මැදිහත්වීමක්.කබල් නවකතා ගැන පිටු ගණන් විචාර ලියන ඇතැමුන් ආචාර්ය අමරසේකරගේ මේ නවකතා නොදැක්කා සේ සිටීම ඔවුන්ගේ කුහකකම හෙළිදරව් කිරීමක් මිස වෙන කුමක් ද?කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>06</day>
    </date>
    <link>http://www.silumina.lk/2011/02/06/_art.asp?fn=av11020621</link>
    <topic>සු.මිගෙන් අහන්න</topic>
    <author/>
    <content>සු.මිගෙන් අහන්නදෙහිඅත්තකණ්ඩියේ තාරක විජේදාසප්‍රශ්නය – චිත්‍රපට නළු ශෂි විජේන්ද්‍ර මුස්ලිම් ජාතිකයෙක්ද? ඔහුගේ මුල් නම කුමක්ද?පිළිතුර – ඔව්. ඔහුගේ මුල් නම මොහොමඩ් හනිෆා. පසුව ඒ නම ශෂි කුවින්ටස් යනුවෙන් වෙනස් කරගත් ඔහු අවසානයේ එය ශෂි විජේන්ද්‍ර කියා යොදාගත්තා.කුලියාපිටියේ නුවන් ධනුෂ්කප්‍රශ්නය – කරුණාසේන ජයලත්ගේ ‘ගොළු හදවත’ නවකතාව මිලදී ගත හැකි ස්ථානයක් දන්වන්න.පිළිතුර – ජයලත් මහතාගේ පොත්වල බෙදාහැරීම් කටයුතුª කරන්නේ නුගේගොඩ ‘සරසවි’ පොත්හලයි. එයින් විමසා බලන්න.කටුබැද්දේ විජිත මාලේවනප්‍රශ්නය – ප්‍රවීණ චිත්‍රපට අධ්‍යක්ෂිකා සුමිත්‍රා පීරිස් මහත්මිය හෘදයාබාධයකට ලක් වූ බව පුවත්පත්වලින් දැනගන්ට ලැබුණා. එසේවන්ට හේතුව කුමක්ද?පිළිතුර - සමහරවිට ඇය ‘ගඟඅද්දර’ ටෙලි නාට්‍යය දැක්කද දන්නේ නැහැ.ගොතටුවේ අනුරුද්ධිකා පෙරේරාප්‍රශ්නය – ‘සන්ෆ්ලවර්ස් සංගීත කණ්ඩායම’ ගයන ‘පින් මාළු වළේ කුසල් හාමි මාළු බානවා’ නම් වූ ගීතය ලීවේ කවුද?පිළිතුර – ඩැනියෙල් ගමගේපාදුක්කේ අසේල විජේනාමප්‍රශ්නය – කැරෝකේ ගීත තැටි බිඳවැටුණේ ඇයි?පිළිතුර - ඒ සඳහා යොදා ගැනුණු රූපරාමු සීමා ඉක්මවා ගිය අවස්ථා තිබුණා. පවුලේ සියලුදෙනාට අසා නරඹා රස විඳීමට බැරි තත්ත්වයට එය පත්වුණා.පොලොන්නරුවේ තිලකසිරි විජේදාසප්‍රශ්නය – ළහිරු පෙරේරා ගයන ‘ක්‍රිකට් ලෝක කුසලාන සමරු ගීතය’ ගැන ඔබේ අදහස් දක්වන්න?පිළිතුර - පලේ පල්ඇල්පිටියේ සෝමදාස නානායක්කාරප්‍රශ්නය – ‘කෝපි කඩේ’ ඩිංගි මහත්තයාගේ චරිතය රඟන කේ.ඩී.සිරිපාල හා වේශ නිරූපණ ශිල්පී කේ.ඩී.සිරිපාල එක් අයෙක් ද?පිළිතුර - ඔව්.හලාවත අනුර ශාන්ත පීරිස්ප්‍රශ්නය – නැසීගිය පී.වැලිකලගේ කලා නිර්මාණ ගැන කෙටි සටහනක් කරන්න.පිළිතුර - ඔහු ‘විවාහය’, ‘රහස් කොමසාරිස්’, ‘රත්නාවලී’, ‘දවසක වෙනස’, ‘ගිනි පුපුරු’ වැනි නාට්‍ය වේදිකාවට නිර්මාණය කළා. එසේම ගුවන්විදුලියට නාට්‍ය ගණනාවක්ම ලියා නිෂ්පාදනය කළා.බෙලිගල මනහර මහින්ද වෑකඩප්‍රශ්නය – ‘බැද්ද පුරා සුදු රෙද්ද වගෙයි අද’ ගීතය ගයන්නේ ලයනල් රන්වල ද?පිළිතුර – නැහැ. පියසිරි විජේරත්නනිවිතිගල චාමර වැටකෙයාපොතප්‍රශ්නය – ‘විදු’ චිත්‍රපටයේ ප්‍රචාරක කටයුතුවලදී එහි අධ්‍යක්ෂවරයා ඇමැතිවරුන්ගේ හා විදුහල්පතිවරුන්ගේ මත දැක්වීම්වලින් යැපෙන්නේ ඇයි?පිළිතුර – අද ඉන්නේ එදා හඳගම නොවන නිසා වෙන්න ඇති. ඔහු මීට කලින් සිනමා විචාරකයන්ගේ අදහස් තමයි තම චිත්‍රපට ප්‍රචාරක කටයුතුවලදී යොදාගත්තේ.කෑගල්ලේ ඩබ්ලිව්.කේ.රණතුංගප්‍රශ්නය – ප්‍රංශ සිනමාව යනුවෙන් අදහස් කරන්නේ ප්‍රංශයේ නිපදවන චිත්‍රපට පමණක්ද?පිළිතුර - කැනඩාව, බෙල්ජියම, රුමේනියාව, ස්විට්සර්ලන්තය වැනි රටවලත් ප්‍රංශ බසින් චිත්‍රපට නිපදවෙනවා.මේ සතියේ පහත නම් සඳහන් අයත් ප්‍රශ්න එවා තිබුණා. හාරිස්පත්තුවේ ආර්.ජී.ධර්මසේන, පිළියන්දල මිරිස්වත්තේ චාමර විජේසිංහ, කටුගස්තොට අසෝකා එස්.බණ්ඩාර, බඩල්ගම ජයලාල් වීරවර්ධන, පූගොඩ ඩී.බී.කුලතුංග, කුලියාපිටියේ කපිල ජයවිලාල් හේරත්ඔබේ ප්‍රශ්න පහත ලිපිනයට යොමු කරන්න.‘සු.මිගෙන් අහන්න’ රසඳුන - සිළුමිණ ලේක්හවුස් කොළඹ 10කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>06</day>
    </date>
    <link>http://www.silumina.lk/2011/02/06/_art.asp?fn=av11020622</link>
    <topic>බොලිවුඩ් රස කතා</topic>
    <author>සුජිව තේවහෙට්ටිගේ</author>
    <content>බොලිවුඩ් රස කතාබොලිවුඩ්පුරය අද මහා ධන උල්පතක් බවට පත්වෙලා. මේ ධන උල්පතේ අනුහසින් මේ වන විට නළු නිළියන්, අධ්‍යක්ෂවරුන්, නිෂ්පාදකවරුන්, ගායක ගායිකාවන් ඇතුළු බොහෝ දෙනා ධනවතුන් වෙලා. ඔවුනට ඒ වාසනාව උදා කළේ අතිසාර්ථකව ප්‍රදර්ශනය වූ බොලිවුඩ් චිත්‍රපටයි. විශේෂයෙන්ම බොලිවුඩ් නළු නිළියන් අද අනෙකුත් කලාකරුවන්ට වඩා සුපිරි ධනවතුන් වී සිටිනවා.මේ බොලිවුඩ් තරු පිරිසේ ප්‍රධාන ආදායම් මාර්ගය පෑදී තිබෙන්නේ බොලිවුඩ් චිත්‍රපටවල රඟපෑමෙන්. ඒ විතරක් නොවෙයි, වෙනත් අවස්ථා නිසා ද ඔවුන්ගේ බැංකු ගිණුම් පුදුමාකාර වේගයකින් තර වෙනවා. රංගනය හැරුණාම යහමින් ආදායම් උපයන මේ වෙනත් අවස්ථා මොනවාදැයි ඔබේ සිතට ප්‍රශ්නයක් නැගේවි.ඒ ‘අවස්ථා’ තමයි, සජීවි වේදිකා ප්‍රසංග, මංගල උත්සව, වෙළඳ නිෂ්පාදනවල ප්‍රචාරක දැන්වීම්. මේ අවස්ථාවන්ට සහභාගි වීමෙන් සහ පෙනී සිටීමෙන් බොලිවුඩ් නළු නිළියන්ට විශාල මුදලක් ලැබෙන බව දැන් ප්‍රසිද්ධ කාරණයක්.නමුත් ඒ මුදල ප්‍රමාණාත්මකව බොහෝ දෙනකු දන්නේ නැහැ. එය දන්නේ ඉන්දියාවේ ආදායම් බදු නිලධාරීන් පමණයි. මේ අය බොලිවුඩ් නළු නිළියන්ගේ ඉපයීම්වල අලගිය - මුලගිය තැන් හොඳින්ම දන්නවා. ආදායම් ඉපයූවත් එයින් ඉන්දීය රජයට බදු වශයෙන් මුදල් නොගෙවන අය කවුරුන් ද යන්නත් ඔවුන් දන්නවා.ඉන්දීය රජයේ බදු දැලෙන් රිංගමින් සිටිනවා යැයි කියන එවැනි සුපිරි නිළියන් දෙදෙනකුගේ නිවාස පසුගිය 27 දා උදේ 7.30 ට පමණ ආදායම් බදු නිලධාරීන් විසින් පරීක්ෂා කරනු ලැබුවා. මේ සුපිරි නිළියන් දෙදෙනා තමයි, පි‍්‍රයංකා චොප්රා සහ කට්රිනා කායිෆ්.මේ දෙදෙනාගේ නිවෙස් වැටලූ ආදායම් බදු නිලධාරීන්, උදේ සිට සවස් වන තුරු ඔවුන්ගේ ලියකියවිලි, ස්වර්ණාභරණ ඇතුළු වටිනා භාණ්ඩ සහ වෙනත් වත්කම් දැඩි පරීක්ෂාවට ලක් කළා. එක් ආදායම් බදු නිලධාරියකු පැවසුවේ පි‍්‍රයංකාටත්, කට්රිනාටත් චිත්‍රපට රංගනයෙන් පමණක් නොව, වෙනත් කටයුතු වෙනුවෙන් විදේශයන්ගෙන් ලද විශාල මුදල් ප්‍රමාණ කොතෙක්දැයි යන්න මෙතෙක් හෙළිකර නැති බවයි.පි‍්‍රයංකාගේ නිවෙස වැටලූ අවස්ථාවේදී එහි ඇය සහ ඇයගේ පෙම්වතා වන ශාහිද් කපූර් සිටි බවයි පැවසෙන්නේ. කෙසේ වෙතත් ආදායම් බදු නිලධාරීන්ට පි‍්‍රයංකාගේ නිවෙස තුළ තිබී ඇය ලද ඉන්දීය රුපියල් කෝටි 6 ක ආදායමක් පිළිබඳ ලියකියවිලි ද ඇයගේ පියා වන වෛද්‍ය අශෝක් ;චාප්රා සතු රු. කෝටි 1.5 ක් පිළිබඳ ලියකියවිලි ද සොයා ගන්නට හැකි වෙලා. මේ වැටලීමට පෙර පි‍්‍රයංකා සතු තට්ටු නිවාස 9 ක සහ තවත් සුවිසල් නිවසක තොරතුරු සොයා ගන්නටත් ඔවුනට හැකි වෙලා. මුම්බායි නුවර තිබෙන මේ තට්ටු නිවාස 9 න් 2 ක් තමන්ට දෙමවුපියන්ගෙන් තෑගි වශයෙන් ලැබුණු බවයි, පි‍්‍රයංකා ප්‍රකාශ කර ඇත්තේ.පි‍්‍රයංකාගේ නිවෙස තුළ තිබී ඇය මෙතෙක් වසන් කරගෙන සිටි විදේශ සමාගම් සමඟ අත්සන් කළ අති විශාල ආදායම් ලැබෙන ගිවිසුම් සහ විවාහ මංගල උත්සවවලට සහභාගි වීමෙන් ලද ආදායම් පිළිබඳ ලියකියවිලි ද ආදායම් බදු නිලධාරීන් සොයාගෙන තිබෙනවා. මෙතෙක් වසන් කළ එම විස්තර හෙළිදරව් වීමෙන් පසුව පි‍්‍රයංකා කිසිවක් ප්‍රකාශ නොකර නිරුත්තරව, අසරණව සිටි බවයි දැනගන්නට ලැබුණේ. ශාහිද් ද කිසිවක් කරකියා ගත නොහැකි තත්ත්වයක සිටි බවත් ඒ සමඟම පැවසුණා.කට්රිනාගේ නිවෙස වැටලූ අවස්ථාවේදී ඇය එහි නොසිටි බවයි ඉන්දීය මාධ්‍ය වාර්තා කර තිබුණේ. ඒ වුණත්, තම නිවෙස ඉන්දීය ආදායම් බදු නිලධාරීන් විසින් වටලා පරීක්ෂා කරනු ලබන බව කට්රිනා ඒ මොහොතේදීම එහි පැමිණ තිබෙනවා. කොයිතරම් ඉක්මනින් පැමිණය ද ඇයට ද කිසිවක් කරගන්නට හැකි වී නැහැ. ඇය ද ආදායම් බදු නිලධාරීන් ඉදිරිපිට දී දැඩි අසරණ තත්ත්වයකට පත්වූ බවයි පැවසෙන්නේ.මේ නිලධාරීන් අතර සිටි එක් අයකු ප්‍රකාශ කර තිබුණේ මීට අවුරුදු කිහිපයකට කලින් බොලිවුඩ් සිනමාවට එක්වූ කට්රිනා කායිෆ් වැනි තරුණ නිළියක් මේ වන විට කෝටිපතිනියක් බවට පත්ව සිටීම විශ්වාස කළ නොහැකි බවයි.ඔහු එලෙස පැවසුව ද කට්රිනා රඟපෑ ‘නමස්තේ ලන්ඩන්’, ‘වෙල්කම්’, ‘සිං ඉස් කිං’, ‘නිව්යෝක්’ වැනි අති සාර්ථක වූ චිත්‍රපට අපට මතකයෙන් බැහැර කරන්නට බැහැ. මේ සාර්ථකත්වය නිසා ඇයට සිනමා රංගනයෙන් අතිවිශාල මුදලක් උපයා ගැනීමට හැකි වුණා. එය පුදුමයට කාරණයක් නොවෙයි. නමුත්, ප්‍රශ්නය වී ඇත්තේ ඇය උපයා ගත් මුදලින් කොටසක් නිත්‍යානුකූලව ඉන්දීය රජයට බදු වශයෙන් නොගෙවා සිටීමයි.මෑතකදී ‘ඉන්ඩියා ටුඩේ’ නම්වූ ප්‍රකට පුවත් සඟරාවේ පළ වී තිබුණේ කට්රිනා එක් චිත්‍රපටයක රඟපෑම වෙනුවෙන් ඇමෙරිකානු ඩොලර් 670,000 ක් හෙවත් ඉන්දීය රුපියල් මිලියන 30 ක මුදලක් අය කරන බවයි. වෙළෙඳ භාණ්ඩයක ප්‍රචාරක දැන්වීම්වල පෙනී සිටීම වෙනුවෙන් වසරකට ඇය රුපියල් මිලියන 25 ක් උපයන බවත් ඒ සමඟම එහි සටහන්ව තිබුණා.කොහොම වෙතත් පි‍්‍රයංකා සහ කට්රිනාගේ පෞද්ගලික ලේකම්වරුන්, ගණකාධිකාරීවරුන් මේ ආරංචි තරයේම ප්‍රතික්ෂේප කර සිටිනවා. පි‍්‍රයංකාගේ පෞද්ගලික ලේකම්වරයා පැවසුවේ පි‍්‍රයංකා සතුව සැඟවූ දේපළ සහ මුදල් කිසිවක් නොමැති බවයි. ආදායම් බදු නිලධාරීන් පැමිණි මොහොතේදී පි‍්‍රයංකා ඉතා උනන්දුවෙන් ඔවුන්ට සහයෝගය දැක්වූ බවත් ඔහු පැවසුවා. මේ නිලධාරීන් පැමිණි මොහොතේදී ශාහිද්, පි‍්‍රයංකාගේ නිවෙස තුළ නොසිටි බවත් ඔහු පැවසුවා.කට්රිනා වෙනුවෙන් උත්තර දුන්නේ ඇයගේ වරලත් ගණකාධිකාරීවරයායි. ඔහු පැවසුවේ ද කට්රිනා, ආදායම් බදු නිලධාරීන්ට ඉතා සුහදව තමන්ගේ වත්කම් විස්තර කළ බවයි.මේ අය කුමක් පැවසුව ද මේ වන විට ඉන්දීය ආදායම් බදු නිලධාරීන් පි‍්‍රයංකා සහ කට්රිනාගේ ආදායම් සහ වත්කම් පිළිබඳ සියලු වගතුග ලේඛන ගත කරමින් සිටිනවා. ඒ විස්තර ළඟදීම ඉහළ තැන්වලට යොමු කරන්නටයි ඔවුන් බලාපොරොත්තු වන්නේ.සුජිව තේවහෙට්ටිගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>06</day>
    </date>
    <link>http://www.silumina.lk/2011/02/06/_art.asp?fn=am1102061</link>
    <topic>ජලභීතිකාව හැදුණොත් උපරිම සුමාන දෙකයි</topic>
    <author>ගාමිණී සුසන්ත</author>
    <content>ජලභීතිකාව හැදුණොත් උපරිම සුමාන දෙකයිජලභීතිකා” රෝගය හෙවත් “පිස්සු බලු” රෝගය පිළිබඳව ඕනෑම අයෙකු අසා ඇතිවාට සැක නැත. එහෙත් එම රෝගයේ ඇති භයානක බව සහ එම රෝගයට ගොදුරු නොවී සිටින හැකිබව දන්නේ ස්වල්ප දෙනෙකි. ඇතැම් විටෙක දැන සිටිය ද ජලභීතිකාවෙන් බේරීමට පියවර ගන්නේ ස්වල්ප දෙනෙකි.”ජලභීතිකාව“ යන වචනයේ අර්ථයෙන්ම මේ රෝගයට ගොදුරුවූවන් ජලයට දක්වන්නේ බියකි. එය එම රෝගය වැලදුණු සතුන්ට මෙන්ම මිනිසුන්ට ද පොදුය. යමෙකුට ජලභීතිකාව වැලඳී ඇතැයි දැනගත හැකි සරල ක්‍රමයක් වන්නේ එම සතාට හෝ මිනිසාට ජලය කෝප්පයක් ලබාදීමය. ජලභීතිකාව නිසැකවම වැලඳී ඇත්නම් එම සතා හෝ මිනිසා හෝ එම ජලය ප්‍රතික්ෂේප කරනු ඇත.ජලභීතිකා රෝගය වෛරසයකින් ඇතිවන රෝගයකි. එය රැබ්ඩෝ පවුලට අයත් අ.ව්.ඒ වෛරසයකි. මෙය මිනිසුන්ගේ මෙන්ම සතුන්ගේ ද සංවේදී, ස්නායු පද්ධතියට හානිකර වෛරසයකි. මේ වෛරසය වෙඩි උණ්ඩයක හැඩය ගනී. ජලභීතිකා රෝග කාරක වෛරස සතකුගේ හෝ මිනිසකුගේ ශරීරයට ඇතුළු වී රෝග ලක්‍ෂණ පහළ වී දින 10 – 14 කාලයක් ඇතුළත අනිවාර්යෙන්ම මරණයට පත්වේ. රෝගයේ ඇති භයානක බව එයය.නවීන වෛද්‍ය විද්‍යාව කොතෙකුත් දියුණු වුවද ජලභීතිකා රෝගය වැලදුණු පසුව එම රෝගියාගේ ජීවිතය බේරා ගැනීමට මෙතෙක් ලොව කිසිඳු රටක ඖෂධයක් සොයා ගෙන නැත. මේ අනුව පෙනී යන්නේ ජලභීතිකාව ඒඩ්ස් රෝගයටත් වඩා දරුණු බවය. ඒඩ්ස් රෝගය වැලඳුණු අයකුට නවීන ප්‍රතිකාරවල බල මහිමය සහ යහ පැවැත්ම නිසා ටික කලක් හෝ ජීවත්වීමේ හැකියාව ඇත. එහෙත් ජලභීතිකාව වැලදුණු අයකුට එම හැකියාව නැත.ජලභීතිකාව ඍජුවම මිනිසුනට වැලඳෙන රෝගයක් නොවේ. එය සතුන්ගෙන් මිනිසුන් වෙත පැතිරෙන රෝගයකි. මෙය අචලතාපී සතුන්ට වැලඳෙන රෝගයකි. අචලතාපී සතුන් අතරින් වඩාත් පහසුවෙන් වැළඳෙන්නේ අචලතාපී ක්ෂිරපායී ගණයට අයත් සතුන්ටය. අචලතාපී සතුන් ලෙස හඳුන්වනු ලබන්නේ පරිසරයේ උෂ්ණත්වය අනුව සිය සිරුරේ උෂ්ණත්වය වෙනස් නොවන සතුන්ටය. ඒ අනුව නිවෙස් ආශි‍්‍රතව සිටින බල්ලන්, බළලුන්, එළුවන්, හරකුන් වැනි සතුන්ට ද මුගටියන්, ගෝනසුවන්, උගුඩුවන්, වඳුරන්, මුවන්, කලවැද්දන්, නරියන්, ඌරු මීයන් වැනි ක්ෂීරපායී සතුනට ද ජලභීතිකා රෝගය වැලඳේ.මිනිසුන් වෙත රෝගය පැතිරෙන්නේ ඉහත දැක්වූ සතුන්ගෙනි. එම සතුන් අතරින් මිනිසුන්ට වඩාත් සමීප බල්ලන්ය. එම නිසා බල්ලන්ගෙන් මිනිසුන්ට මෙම රෝගය බෝවීමේ හැකියාව වැඩිය. ජලභීතිකා රෝගය පිස්සු බලු රෝගය ලෙස ද හඳුන්වන්නේ ඒ හේතුව නිසාය.මිනිසුන් හට ජලභීතිකාව වැලඳෙන්නේ බොහෝවිට රෝගය වැලඳුණු සතකු සපා කෑමෙනි. ඊට අමතරව එම සතුන්ගේ කෙළ, කිරි, කඳුළු, මුත්‍රා, ලිංගික ශ්‍රාවය වැනි ද්‍රව්‍ය නිරෝගී අයකුගේ ශරීරයට ඇතුළු වීමෙන් ද ජලභීතිකාව වැලඳේ. එහෙත් රෝගී සතුන්ගේ රුධිරයේ හෝ මලවල ජලභීතිකා වෛරසය ඇති බව මෙතෙක් හෙළි වී නැත. එසේම නිවෙස් ආශි‍්‍රතව ජීවත් වන මීයන් සපා කෑමෙන් ද ජල භීතිකාව වැලඳෙන බවට මෙතෙක් හෙළි වී නැත.කිසියම් අයුරකින් ජලභීතිකා වෛරසය නිරෝගී පුද්ගලයකුගේ ශරීරයට ඇතුළු වුවහොත් එම වෛරසය උත්සහ ගන්නේ එම පුද්ගලයාගේ ස්නායුවකට ඇතුළු වීමටය. ප්‍රතිකාර ප්‍රමාද වීම නිසා කිසියම් අයුරකින් වෛරසය ස්නායුවකට ඇතුළු වූ විට එම පුද්ගලයාගේ ජීවිතය බේරාගත නොහැකිය.ජලභීතිකාව වැලඳුණු බල්ලකුගේ කෙළ නිරෝගී අයකුගේ සමෙහි තැවරුණ ද එම පුද්ගලයාට ජලභීතිකාව වැලඳෙන්නේ නැත. ඒ; අපගේ සම බාහිර විෂබීජවලින් අපව ආරක්ෂා කරන අගනා ආවරණයක් ලෙස ක්‍රියා කිරීම නිසාය.එසේ වුවද නිරෝගී පුද්ගලයනගේ සම කැඩී ඇති විට හෝ සම මතුපිට තුවාලයක් ඇති විට එම ස්ථානයේ වෛරසය සහිත කෙළ තැවරුණහොත් එම පුද්ගලයාට රෝගය වැලඳේ.අතපයේ හෝ ශරීරයේ නිරාවරණය වූ ඕනෑම තැනක තුවාලයක් ඇත්නම් එය ආවරණය කිරීම වැදගත් වන්නේ ජලභීතිකා වෛරසයෙන් පමණක් නොව අනෙක් විෂබීජවලින් ද ආරක්‍ෂා වීමටය.බල්ලන් බළලුන් වැනි සතුන්ගේ නියපොතුවලට සීරීමෙන් ද ජලභීතිකා වෛරසය ශරීරගත විය හැකිය. බොහෝවිට මෙම සතුන් අත්පා ලෙව කෑමට පුරුදු වී සිටී. එසේ ලෙව කන ලද අත්පාවලින් නිරෝගී පුද්ගලයකුගේ සමසීරුණු විට සීරුණු ස්ථානයෙන් වෛරසය ශරීරගත විය හැකිය. කිසියම් සතකු සීරීමෙන් ජලභීතිකා වෛරසය ශරීර ගතවන අවස්ථා ඉතා අඩුය. ජලභීතිකා වෛරසය වඩාත් ශරීරගත වන්නේ රෝගී සතකු සපා කෑමෙනි.නිවසේ ඇතිකරන සුරතල් බල්ලාට බළලාට කුඩා දරුවන් දක්වන්නේ දැඩි ආදරයකි. එය දරුවාගේ මානසික වර්ධනයට ද රුකුලකි. එහෙත් සුරතල් සතුන්ගේ මුහුණ සිඹින්ට එම සතුන් ඇඳ මතට ගෙන සුරතල් කිරීමට දරුවනට කිසිසේත්ම අවස්ථාව නොදිය යුතුය. ඒ; එම සතුන්ගේ කෙළ ඉහත කී ආකාරයට දරුවාට ශරීරගත විය හැකිය.එළදෙනෙකුගේ ශරීරයේ ජලභීතිකා වෛරසය ඇතිවිට එම එළදෙනගෙන් කිරි උරාබොන වසු පැටවාගේ ශරීරයට ද වෛරසය ඇතුළු විය හැකිය. එසේම ජලභීතිකා රෝගය ශරීරගතවී ඇති මවකගෙන් කිරි උරාබොන දරුවකුගේ ශරීරයට ද වෛරසය ඇතුළු විය හැකිය. මෙහිදී අප එළකිරි බීමට හෝ මුදවන ලද කිරි කෑමට බියක් දැක්විය යුතු නැත. ඒ; එළකිරි අප බීමට ගන්නේ ඉතා හොඳින් උණු කිරීමෙන් පසුව නිසාය. එසේම කිරි මුදවන්නේ කිරි හොඳින් උණු කිරීමෙන් පසුව නිසාය. කිරි උණු කරන විට ජලභීතිකා වෛරසය සෙන්ට්‍රිගේඩ් අංශක 60 දී විනාශ වේ.ජලභීතිකා වෛරසය නිරෝගී සතුනට ශරීරගත විය හැකි තවත් ක්‍රමයක් වන්නේ රෝගී සතකුගේ ප්‍රජනන තරල ශරීරගත වීමය.බොහෝ දෙනෙක් අද උගුඩුවන්, ඉත්තෑවන්, හෝතඹුවන් වැනි කැලෑ සතුන් නිවෙස්වලට සුරතලයට ඇති කිරීමට පුරුදුව සිටිති. මෙය ඉතා අනුවණ ක්‍රියාවකි. ජලභීතිකාව මෙන්ම වෙනත් රෝග ගණනාවක්ම එම සතුන් මගින් ;බීවීමේ හැකියාව ඇත. නිවෙස්වල ඇති කරන සතුන්ට වඩා කැලෑවල සිටින සතුන්ගේ කෙළවල ජලභීතිකා වෛරසය බහුලව අන්තර්ගත වී ඇති බව පර්යේෂණ මඟින් හෙළි වී ඇත. එබැවින් කැලෑ සතුන් නිවෙස්වල ඇති කිරීම අතිශය භයානකය.ජලභීතිකා රෝගය වැලඳුණු මිනිසකුගෙන් තවත් මිනිසකුට රෝගය බෝවූ අවස්ථාවක් මෙතෙක් වාර්තා වී නැත.ජලභීතිකා වෛරසය නිරෝගී මිනිසකුගේ හෝ සතකුගේ ශරීරයට ඇතුළු වී රෝග ලක්‍ෂණ පෙන්වීමට ගතවන කාලය (භීජෞෂණසමය) සාමාන්‍යයෙන් දින 30 – 90 අතර කාලයකි. එහෙත් එම කාලය ඇතැම් විට සතියකට වඩා අඩු විය හැකි අතර වසරකට වඩා වැඩි වීමේ හැකියාවද ඇත.නිරෝගී මිනිසකුගේ හෝ සතකුගේ ශරීරයට ජලභීතිකා වෛරසය ඇතුළු වූ පසුව පෙන්වන මූලික රෝග ලක්‍ෂණ කීපයක්ම ඇත. උණ ඇතිවීම, විදුලි පංකාවක් අසල හෝ තරමක තද සුළං ප්‍රවාහයක් අසල සිටින විට හුස්ම ගැනීමේ අපහසුව, සපා කෑ තුවාලය සුව වුවද ඒ අසල හිරිවැටීම, තුවාලය අසල කැක්කුමක් ඇතිවීම, එම ස්ථානය අප්‍රාණික වීම, ශරීරයේ මාංශ පේශීන් අක්‍රිය වීම, විශේෂයෙන් උගුරේ මාංශ පේශීන් අක්‍රිය වී ශබ්දය පිට කිරීමට අපහසු වීම, අතපය අප්‍රාණික වීම, මොළයේ ආසාදනයක් ඇතිවීම එම රෝග ලක්‍ෂණ අතර වේ.සතෙකු හෝ මනුෂ්‍යයකු වෙතින් පෙන්වන ලක්‍ෂණ අනුව ජලභීතිකා රෝගයේ ප්‍රභේද දෙකක් දැකගත හැකිය. ඒ වියරු පිස්සුව සහ ගොළු පිස්සුව ලෙසය. වියරු පිස්සුව අවස්ථාවේදී රෝගය වැලඳුණු මිනිසා හෝ සතා පිස්සු හැදුණු සතකු ලෙස හැසිරේ. එවිට දෑස් ඉදිමී, කටින් සෙම හලමින්, කටින් ලේ හලමින් සිටින වියරු වූ අයකු දැකගත හැකිය. ජලභීතිකා රෝගය ශරීරගත වූ සතුන්ගෙන් හෝ මිනිසුන්ගෙන් 80% කට වඩා වැලඳෙන්නේ මේ වියරු පිස්සුවය.ගොළු පිස්සුව අවස්ථාව මෙයට වඩා වෙනස්ය. එහිදී අතපය අප්‍රාණික වී අඳුරු ස්ථානයක ගුලිවී සිටිනු දැකගත හැකිය. උගුරේ මාංශ පේශීන් අක්‍රිය වීම නිසා උගුරේ කටුවක් සිරවී ඇති ආකාරයෙන් කහින ස්වභාවයක් පෙන්නුම් කිරීම මෙහි විශේෂ ලක්‍ෂණයකි. නිවසේ ඇති කරන බල්ලකු හෝ බළලකු වෙතින් මෙවැනි ලක්‍ෂණයක් පෙන්නුම් කළ විට බොහෝ දෙනෙක් එම සතාගේ උගුරේ කටුවක් සිරවී ඇතැයි සිතා උගුරට අත දමා කටුව ඉවත් කිරීමට උත්සහ දරනු දැක ගත හැකිය. එවිට එම සතා සපා කෑමෙන් හෝ කෙළ ශරීරගත වීමෙන් නිරෝගී පුද්ගලයාට රෝගය බෝවේ. ගොළු පිස්සුව අවස්ථාවේදී ආහාර ප්‍රතික්ෂේප කිරීම ද විශේෂ ලක්‍ෂණයකි. රෝගය වැලඳුණු විට මිනිසුන් සහ සතුන් වෙතින් පෙන්නුම් කරන රෝග ලක්‍ෂණ බොහෝදුරට එක සමානය. රෝග ලක්‍ෂණ පහළවී දින 10 – 14 ඇතුළත අනිවාර්යෙන්ම මරණයට පත්වේ. මිය යන අවස්ථාව වන තෙක්ම රෝගියාගේ සිහිය හොඳින් තිබෙන නිසා ඉතා අවාසනාවන්තව සිදුවන මරණයක් ලෙස මෙය හැඳින්විය හැකිය.නොමිලයේ ලබාදෙන එන්නත් සෑම රජයේ රෝහලකම ඇත. සපාකෑමේ ප්‍රමාණය තීරණය කරන වෛද්‍යවරයා අවශ්‍ය එන්නත් ලබාදෙනු ඇත. මෙහිදී පැය දෙකක් පමණ රෝහලේ සිටීමට සිදුවේ.යමෙකුට නිවෙසේ සිටින බල්ලකු බළලකු හෝ වෙනත් සුරතල් සතකු සපා කෑවා යැයි සිතන්න. එම සතා ජලභීතිකාවට එන්නත් කර නැති නම් සපා කන ලද පුද්ගලයාට අවශ්‍ය වෛද්‍යමය ප්‍රතිකාර ලබාදී සතා ආරක්ෂිතව ගැටගසා තැබිය යුතුය. එම සතා දින 14 ක් ඇතුළත මිය යන්නේදැයි නිරීක්‍ෂණය කළ යුතුය. මෙහිදී එම සතාව ආරක්ෂා කළ යුත්තේ තවත් අයකුට සපා කෑම වළක්වා ගැනීමට මෙන්ම වෙනත් අයකු විසින් සතා මරා දැමීම වළක්වා ගැනීමටය.එහිදී සතාට ජලභීතිකාව තිබුණේදැයි සැක හැර දැනගත නොහැකිවනු ඇත. දින 14 ක් ඇතුළත සතා මිය ගියහොත්එම සතාගේ හිස වෙන් කර මිය ගිය මොහොතේ පටන් පැය 8 – 10 ක් ඇතුළතදී කොළඹ වෛද්‍ය පර්යේෂණාගාරය වෙත හෝ කරාපිටිය ශික්ෂණ රෝහල වෙත රැගෙන යා යුතුය. හිස රැගෙන යාමට පැය 8 – 10 වඩා කල් ගතවෙයි නම්, මොළය කුණුවීමට පෙර එම හිස අයිස්වල බහා ඉහත ස්ථානයක් වෙත රැගෙන යා හැකිය. කොළඹ වෛද්‍ය පර්යේෂණාගාරය තුළ වෙනමම අංශයක් මේ සඳහාම පැය 24 පුරාම විවෘතව ඇත. වසරකට වෛද්‍ය පර්යේෂණ ආයතනය වෙත බල්ලන්ගේ හිස් 1500 ක් පමණ ලැබෙන අතර ඉන් 50% කට පමණ ජලභීතිකාව වැලඳී ඇති බව සනාථ වී ඇත. නිවසේ සිටින බල්ලකු සපා කෑවිට රෝගියාව වෛද්‍යවරයකු වෙත ගෙන යන විට බල්ලා එන්නත් කළ පසු ලබාදෙන කාඩ්පත ද රැගෙන යා යුතුය. විශේෂ පර්යේෂණ දෙකක් මඟින් ජලභීතිකා වෛරසය ශරීරගතවී ඇතිදැයි සැක හැර දැන ගැනීමේ හැකියාව ඇත.සුරතල් ක්ෂීරපායී සතුන් ඇති කරන්නන් මතක තබා ගත යුතු වැදගත් කරුණක් ඇත. එනම් සතා ඉපදී සති 6 ක් ගතවූ විට පළමු ජලභීතිකා එන්නත ලබා දිය යුතු බවය. එසේම එම සතාට මාස 3 ක් වයස වූ විට එම එන්නත නැවත ලබා දිය යුතුය.ඉන් පසුව එම සතා නිවසේ සිටින තාක්කල් සෑම වසරකට වරක්ම ජලභීතිකා එන්නත ලබාදිය යුතුය. මෙමඟින් සතාත් නිවැසියනුත් ආරක්ෂා වනු ඇත. සතාට එන්නත් ලබා දුන්නද ආරක්ෂාකාරී ලෙස එම සතා රැක බලා ගැනීම වැදගත්ය. දඩාවතේ යාමට ඉඩ නොදිය යුතුය. එයට හේතුව වන්නේ එන්නත් ලබා දුන්නද ජලභීතිකාව වැලඳී ඇති සතුන් සමඟ නිතර ගැවසීමෙන් එන්නත් ලබා දුන් සතාට ද රෝගය වැලඳීමේ ඉඩකඩ බැහැර නොකළ හැකි බැවිනි.ඉහතින් සඳහන් කළ පරිදිම ජලභීතිකා වෛරසය ශරීරගතවී රෝග ලක්ෂණ පෙන්නුම් කළ පසුව එම පුද්ගලයා මරණයට පත්වීම වැළැක්විය නොහැකිය. එබැවින් සපාකෑමට ලක්වූ විගස රජයේ රෝහලකින් අදාළ එන්නත ලබා ගැනීමෙන් රෝගයෙන් ආරක්ෂා විය හැකිය. යමෙකුගේ මුහුණ ගෙල දිව ගෙල හිස වැනි අවදානම් සහගත ස්ථාන සපා කෑවිට එන්නත පමණක් ලබාදී පලක් නැත. එහිදී මස්තු එන්නත් ලෙස ලබාදිය යුතුමය.ගාමිණී සුසන්තජලභීතිකාවෙන් වැළකීමට කලකට පෙර පෙකණිය වටා එන්නත් ගණනාවක් ලබා දුන්න ද දැන් එසේ අවශ්‍ය නැත. දැන් ලබා දෙන්නේ එන්නත් 5කි. ඒවා ලබාදෙන්නේ අතටය. රෝගය සෑදීමෙන් වැළකී සිටීමට එම එන්නත් පහම අනිවාර්යෙන්ම ලබාගත යුතුය.පළමු එන්නත ලබාගත් දිනයේ රෝගියා වෙත කාඩ්පතක් නිකුත් කරනු ලැබේ. එහි ඉතිරි එන්නත් ලබාගත යුතු දින සටහන් කර ඇත. එම දින වලටම රෝහල වෙත ගොස් එන්නත් ලබා ගැනීම රෝගියාගේ වගකීමකි.නියමිත දිනයට වඩා දින කීපයක් ප්‍රමාද වී එන්නත් ලබා ගැනීමෙන් රෝගියාට එන්නතෙන් නියම ආරක්ෂාවක් නොලැබේ.කාඩ්පතේ සඳහන්ව ඇති එන්නත් ලබාගත යුතු දින තම දින පොතේ හෝ වෙනත් ස්ථානයක ද සටහන් කර ගැනීම වැදගත්ය. ඒ; යම් හෙයකින් කාඩ්පත නැතිවුවහොත් එම දින අමතක වන හෙයිනි.කාඩ්පත සුරැකිව තබා ගැනීමේ තවත් වැදගත්කමක් ඇත. පළමු එන්නත ලබා ගැනීමෙන් අනතුරුව තවත් එවැනිම සපා කෑමකට ලක්වුවහොත් එම රෝගියාට නැවත එන්නත් ලබාදෙන ආකාරය වෛද්‍යවරයාට තීරණය කිරීමේ පහසුව සඳහාය. පළමු වර එන්නත් 5 ක් ලබා දුන්නද දෙවැනිවර එන්නත් 2 ක් හෝ 3 ක් ප්‍රමාණවත් වනු ඇත. වෛද්‍යවරයාට එය තීරණය කළ හැක්කේ කාඩ්පත ඇත්නම් පමණි.එන්නත් ලබාගත යුතු දිනයේ වෙනත් අත්‍යවශ්‍ය ගමනක් යාමට ඇත්නම්, කාඩ්පත රැගෙන යාමෙන් දිවයිනේ ඕනෑම රෝහලකින් එන්නත ලබා ගත හැකිවනු ඇත.ජලභීතිකා එන්නත යමෙකු විසින් ලබාගත් විට දින කීපයක් ගතවන තෙක් දර පැළීම, පිටි කෙටීම, පොළොව කෙටීම වැනි ශරීරය වෙහෙසෙන වැඩවලත් වෙහෙසා කරනු ලබන ව්‍යායාම වලත් නිරත නොවිය යුතුය.එසේම එන්නත් මාත්‍රා 5 න් 3 ක්වත් ලබාදෙන තෙක් ආසාත්මික විය හැකි අන්නාසි, ඉස්සන්, කකුළුවන්, හරක්මස්, අච්චාරු වැනි ආහාර ගැනීමෙන් වැළකී සිටීම වැදගත්ය.ඌරු මස් අළු පුහුල් වැනි ආහාර ගැනීම අහිතකර බව බටහිර වෛද්‍ය ක්‍රමයේ සඳහන්ව නැත.ජලභීතිකා එන්නත ගර්භණී මවකට වුවද ආරක්ෂාකාරීව ලබාගත හැකිය.එබැවින් සැක සහිත සතෙකුගේ සපා කෑමකට ලක්වූ සෑම දෙනාම ජලභීතිකා එන්නත ලබාගත යුතුය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>06</day>
    </date>
    <link>http://www.silumina.lk/2011/02/06/_art.asp?fn=ay1102061</link>
    <topic>වෙල්ලස්ස හදන ආශ්චර්යයේ කිරුළ</topic>
    <author>ඡායාරූප - සුදම් ගුණසිංහ විමල් කරුණාතිලක</author>
    <content>මෙවර දැයට කිරුළ වැඩසටහනේ තේමාව “ආශ්චර්යයේ කිරුළයි.’ ඒ තේමාව අනුව රට ආසියාවේ ආශ්චර්යය කිරීමට යන ගමනට වෙල්ලස්සේ දායකත්වය සපයමින් මෙන් ම අලුත් වෙල්ලස්සක් ඉදිකිරීම පිණිස මොනරාගල දිස්ත්‍රික්කය පුරා රුපියල් කෝටි 2000 ක යටිතල පහසුකම් සංවර්ධනයක් සිදුවිය. ඒ මගින් මොනරාගල තවදුරටත් ඉදිරියේ නොදියුණු දිස්ත්‍රික්කයක් නොව දියුණු දිස්ත්‍රික්කයක් බවට පත් වනු ඇත.ඒ අනුව මෙවර දැයට කිරුළ වැඩසටහන ප්‍රදර්ශනයට පමණක් සීමා නොවී ප්‍රදේශයේ විදුලි, ජල, ප්‍රවාහන, ආගමික, සෞඛ්‍ය, සංස්කෘතික, ආර්ථික, ළමා සංවර්ධන කෘෂිකාර්මික කටයුතුවල විශාල සංවර්ධනයක් සිදු කරන ලදී.මෙවර දැයට කිරුළ ප්‍රදර්ශනය ද මෙරට පැවැත්වෙන විශාලතම ප්‍රදර්ශනය වේ. බුත්තල අක්කර 160 ක භූමි භාගයක පැවැත්වෙන මේ ප්‍රදර්ශනයට රජයේ හා පෞද්ගලික ප්‍රදර්ශන කුටි 400 ක් පමණ එක්වෙයි.   1. ජනමාධ්‍ය අමාත්‍යාංශ භූමියේ පිවිසුම් දොරටුව 2. බුත්තල කතරගම පාර කාපට් අතුරමින් 3. මේ විසිතුරු පැළවලින් හැදු ආකෘතියක් නොවේ. කහ බතල රතු මුකුණුවැන්න ඇතුළු පලා කොළවලින් සැදුණු ආකෘතියක් 4. ප්‍රධාන පිවිසුම් දොරටුවේ වැඩ නිම වී 5. බුත්තල නව ජල සම්පාදන ක්‍රමයේ මෙහෙයුම් පද්ධතිය 6. ලේක්හවුස් ප්‍රදර්ශන කුටිය 7. ගුවන් යානයක හැඩය ගත් ගුවන් සේවා අධිකාරියේ කුටිය 8. ප්‍රදර්ශන භූමිය වටා වෝල්ට් 33000 විදුලි රැහැන් ඉදිවී 9. ප්‍රදර්ශන භූමිය වටා ඇති සජීවි වැට 10. සයුර යාත්‍රාව සහ ගාලු කොටුව හැඩය ගත් නාවික හමුදා කුටිය 11. බුත්තල රෝහලේ නව ගොඩනැගිලි 12. තොරතුරු තාක්ෂණ ඇමැති හා දැයට කිරුළ සංවිධායක කමිටු සභාපති රංජිත් සියඹලාපිටිය, ඌව ප්‍රධාන ඇමැති ශෂින්ද්‍ර රාජපක්ෂ හා පාර්ලිමේන්තු මන්ත්‍රී නාමල් රාජපක්ෂ මහත්වරු දැයට කිරුළ ප්‍රදර්ශන භූමියේ නිරීක්ෂණ චාරිකාවක නිරත වෙමින් 13. පොලිස් දෙපාර්තමේන්තු කුටියඡායාරූප - සුදම් ගුණසිංහ විමල් කරුණාතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>06</day>
    </date>
    <link>http://www.silumina.lk/2011/02/06/_art.asp?fn=ay1102062</link>
    <topic>පුංචි කාලෙ පටන් හීන මැව්වේ පොලිස් කාන්තාවක් වෙන්නයි</topic>
    <author>සාගරිකා දිසානායක ජයසිංහ</author>
    <content>පුංචි කාලේ මතකය අවදි කරමින් මෙවර අප හා පිළිසඳරට එක් වන්නේ ශ්‍රී ලංකාවේ පළමුවන ජ්‍යෙෂ්ඨ පොලිස් අධිකාරීවරිය ලෙස වාර්තාගත වන ප්‍රෙමිලා දිවාකර මහත්මිය. ඇය කාන්තා පොලිස් කොස්තාපල්වරියක ලෙස පොලිස් සේවයට එක් වූයේ වර්ෂ 1958 දී. කොළඹ වරාය පොලීසිය, කොළඹ රථ වාහන කොට්ඨාසය, කොල්ලුපිටිය පොලිසිය හා බම්බලපිටිය පොලිස් ක්‍ෂෙත්‍ර බලකා මූලස්ථානයේ ද සේවය කළ ඈ 1996 දි පොලිස් අභ්‍යාස විද්‍යාලයේ අධ්‍යක්‍ෂිකාව ලෙස පත් වූවාය. පොලිස් සේවයේ පහළම තැනින් ඇරඹූ වෘත්තීය චාරිකාව පියවරෙන් පියවර ඔසොවමින් ඉහළට ගිය ප්‍රෙමිලා වසර 44 ක සේවා කාලය නිමා කරමින් විශ්‍රාම ලබන විට අපරාධ පරීක්‍ෂණ දෙපාර්තමේන්තුවේ කාන්තා කාර්යාංශයේ අධ්‍යක්‍ෂකවරිය ලෙස කටයුතු කළාය.පුංචි කාලේ යමකු හිතන පතන කාරණා ඒ ආකාරයෙන්ම ඉෂ්ට වෙන්නෙ කීයෙන් කීදෙනාගෙද? ඒ වාසනාව ලැබූ තැනැත්තියක් ලෙස ප්‍රෙමිලා දිවාකර හඳුන්වන්න පුළුවන්. ඒ පුංචිම කාලේ නොවුණත්, දැනුම් තේරුම් ඇති දා පටන්ම ඈ ප්‍රාර්ථනා කළේ පොලිස් කාන්තාවක් වෙන්නට වූ බැවින්. ප්‍රෙමිලා උපන්නේ 1939 ජුනි මාසෙ දාහත් වෙනිදා හොරණ මදුරාවල නම් වූ සුන්දර ගම්මානෙදි.ගොවිතැන් බත් කළ හොඳ ගොවි මහත්තයෙක් වගේම ලී කොන්ත්‍රාත්කරුවකු ද වූ පේද්‍රික් සිඤ්ඤෝ දිවාකර ඇගේ පියා. අම්මා ජේන් නෝනා සේනාධීර. ඈ රැකියාවක් කළේ නෑ. ප්‍රෙමිලා පවුලේ බාල දූ. ඈට හිටියේ වැඩිමල් සහෝදරියක් පමණයි. ඒ හැටි ලොකු උගත්කමක් නොතිබුණාට අම්මා තාත්තාට දූලා දෙන්නාට හොඳට උගන්වන්නට ලොකු වුවමනාවක් තිබුණා.පළාතේ හිටපු දැන උගතකු වූ වික්‍රමරත්න ගුරුතුමා ප්‍රෙමිලාට මුලකුරු කියෙව්වා. ප්‍රෙමිලා මුලින්ම ඇතුළු වුණේ මදුරාවල කනිෂ්ඨ විද්‍යාලෙට. මදුරාවල කනිෂ්ඨෙ තිබුණෙ ප්‍රෙමිලාගෙ ගෙදරට පේනතෙක් මානෙ.”පුංචි කාලෙ මම හරි දඟයි. වැහිකාලෙට කළුගග පිටාර ගලපුවාම අපේ වත්ත පහළට ගං වතුර ගලනවා. අක්කයි මමයි බලාගෙන ඉන්නෙ ගං වතුරක් එනකල්. කෙහෙල් කොට බැඳගෙන පාරු පදින්න. ගං වතුරට පැනලා පීනන් අපි හරි ආසයි.1947 මහා විශාල ගංවතුරක් ආවා. ඒ වේලාවෙ අක්කයි මායි ගෙදරට හොරෙන් පීනන්න ගියා. නොහිතූ විදිහට මාව සැඩ පහරට අහුවෙලා ගහගෙන ගියා. ඒක දැකපු ගමේ වැඩිහිටයෙක් පැනලා මා බේරා ගත්තා. එදා නම් අක්කයි මායි තාත්තාගෙන් හොඳටම ගුටි කෑවා. ඉන් පස්සේ කවදාවත් පීනන්න ගියේ නෑ.” ඈ හඬ නඟා හිනැහෙනවා.”අපේ පවුලෙ කොල්ලා මමයි. අපේ ගේ ළඟ කඩේට කවුරු හරි බයිසිකලේකින් ආවොත් මම හොරෙන් බයිසිකලේට නැඟලා රවුමක් දෙකක් පැදලා ආපහු බයිසිකලේ ගෙනත් තියනවා. අයිතිකාරයා දැනගත්තත් අපිට මොකුත් කියන්නෙ නෑ. පුංචි කාලේ ඉඳලාම මම දුවන පනින ක්‍රීඩාවලට දක්‍ෂයි. ඒ නිසා පාසලේ හැමදාම මීටර් 100, උප පැනීම, දුර පැනීම, කවපෙත්ත, බාධක දිවීම හැම ක්‍රීඩාවෙන්ම පළවැනියා වුණේ මමයි.”ගමේ පාසලේ පහ දක්වා ඉගෙනගත් ප්‍රෙමිලා හයේ පන්තියෙදි හොරණ ශ්‍රී පාලියට ඇතුළු වුණේ ඉංගී‍්‍රසි මාධ්‍යයෙන් ඉගෙන ගන්න. රවීන්ද්‍රනාත් තාගෝර්තුමාගේ සංකල්පය අනුව යමින් ඉන්දියාවේ ශාන්ති නිකේතනයේ අනුරුවක් ලෙස ශ්‍රී පාලිය පටන් ගත්තෙ. අධ්‍යාපනයට වගේම සෞන්දර්ය කලාවන්ටත්, ක්‍රීඩාවලටත් ශ්‍රී පාලිය තෝතැන්නක් වුණා. විල්මට් පෙරේරා ශ්‍රී පාලියේ ප්‍රතිශ්ඨාචාර්යතුමා.මුලදි ප්‍රෙමිලා අක්කත් සමඟ එකතු වෙලා ශත 5 ක් දීලා බස් එකේ පාසල් ගියා. ඒ කාලෙ තිබුණේ පාණදුර මෝටර් ට්‍රාන්ස්පෝට් කොම්පැනියේ බස්. මේ බස් එක හරියට පෙට්ටියක් වගේ. ඉදිරියෙන් පිටුපසින් වගේම දෙපැත්තෙනුත් නඟින්න පුළුවන්. ශි‍්‍ර පාලියේ ළමයින්ට බදාදා නිවාඩු. සෙනසුරාදාත් නිවාඩු. බදාදා නිවාඩු දුන්නේ ඒ තාගෝර් දිනය නිසා.පාන්දරම නැඟිටලා පාසලට ගෙනියන්නට බත් උයා ගත්තේ ප්‍රෙමිලාත් අක්කත් එකතු වෙලා. ගේ දොර වැඩපළ ඉවුම් පිහුම් මැහුම් ගෙතුම් හැමදේම අම්මා ඔවුන්ට පුරුදු පුහුණු කළා. පාසලෙන් අත්වැඩ මැහුම් ගෙතුම්, මැටිවැඩ, හම්වැඩ හැම දේම ඉගැන්නුවා. වසර අවසානයේ ළමයින්ගේ අත්කම් සහිත ප්‍රදර්ශනයක් සහ සල්පිළක් පැවැත්වුණා. අප්‍රේල් නිවාඩුව ගමේ ළමයින්ට විශේෂයි.කුඹුරුවැඩ කාලෙට ගොයම් කැපුවාම ප්‍රෙමිලාත් අක්කාත් කුඹුරට දුවන්නෙ තරගෙට කරල් ඇහිඳින්න. අවුරුදු කාලෙට ගමේ ළමා ළපටි වැඩිහිටි කොයි කවුරුත් වෙනදාට වඩා ලොකු සහයෝගෙකින් එකමුතුවකින් යුතුව කටයුතු කළ බව ඈට මතකයි. පහේ පන්තියේදි ප්‍රෙමිලා ඒ කාලේ ගමට ආපු ශාන්ත ජෝන් ගිලන් රථ හමුදාව මඟින් පවත්වාපු ප්‍රථමාධාර පුහුණුවට සහභාගී වුණා.ගමේ ඉඳලා පාසල් යනවිට පත පොතට වඩා සෙල්ලමට බරවෙන නිසා තාත්තා ප්‍රෙමිලා ශ්‍රී පාලි විදුහලේ නේවාසිකාගරේ නතර කළා. ගෙදර වගේ නොවෙයි කලට වේලාවට නියම පිළිවෙළට වැඩ කරන්න ඈට එයින් හොඳ පුහුණුවක් ලැබුණා. පාසල් නේවාසිකාගාරේ නැවතීමෙන් ඈට ඇති තරම් ක්‍රීඩා කරන්න කාල වේලාව ලැබුණා.ඇගේ පි‍්‍රයතම ඉසව්ව මීටර් 100 දිවීම. උස පැනීම, ජර පැනීම, බාධක දිවීම, අත්පන්දු දැල්පන්දු සහ පැසිපන්දු යන ඕනෑම ක්‍රීඩාවකදි ඈ කැපී පෙනෙන දස්කම් පෑවා. පාසලේ ක්‍රීඩා නායිකාවක ලෙසත් ශිෂ්‍ය නායිකාවක් ලෙසත් කටයුතු කළ ප්‍රෙමිලා ඒ වන විට ශ්‍රී පාලියේ පමණක් නොවෙයි පළාතේ සෙසු පාසල්වලත් දක්‍ෂ ක්‍රීඩිකාවක ලෙස ජනපි‍්‍රයත්වයට පත්වෙලා සිටියා.ඇගේ අනාගත ඉරණම තීන්දු කරන්නට මුල් අඩිතාලම වැටුණේ 1953 දි. ලංකාවේ පළමුවැනි වරට පොලිස් සේවයට කාන්තා කොස්තාපල්වරියන් බඳවා ගත් අවස්ථාවෙ ප්‍රෙමිලාගේ ගමට අල්ලපු ගමේ විසූ තරුණ ගුරුවරියක වූ හේමා ගුණවර්ධනත් ඒ ප්‍රථම කාන්තා පොලිස් කණ්ඩායමට තේරුණා. මේ සිද්ධියෙන් පස්සෙ ප්‍රෙමිලාගේ හිතේත් පොලිස් කාන්තාවක් වීමේ අධිෂ්ඨානය පැළ පදියම් වුණා.සාමාන්‍ය පෙළ සමත් වෙලා ජ්‍යෙෂ්ඨ පන්තියේ මාස දෙක තුනක් ඉගෙනගන්නා විට ආයෙත් පොලිසියට කාන්තා කොස්තාපල්වරියන් බඳවා ගන්නට ගැසට් පත්‍රයේ ඉල්ලුම්පත් කැඳවා තිබුණා. ප්‍රෙමිලාත් ඉල්ලුවා. ඒ වන විට ඇගේ වයස අවුරුදු 17 යි. ප්‍රථම වතාවෙ වයස මදි නිසා ඉල්ලුම් පත්‍රය ප්‍රතික්‍ෂෙප වුණා.වයස 18 සම්පූර්ණ වුණු ගමන්ම ප්‍රෙමිලා යළිත් වරක් ඉල්ලුම් පත්‍රයක් යැව්වා. එවර ඈට කැඳවීමක් ලැබුණා. අලුත් රැකියාවක්. හොඳ පහසුකම් නිසා තරුණියන් දහස් ගණනක් ඉල්ලුම් පත් එවා තිබුණා. සම්මුඛ පරීක්‍ෂණයටත් සෑහෙන්න ඇවිත්. ප්‍රෙමිලා ගෙදරට හොරෙන් මිතුරියක සමඟ සම්මුඛ පරීක්‍ෂණයට කොළඹ ආවේ ජීවිතේ ප්‍රථම වතාවට. පරීක්‍ෂණය තිබුණේ පරණ ඩිපෝ පොලිසියේ. දැන් එතැන තිබෙන්නෙ පොලිස් ක්‍ෂෙත්‍ර බලකා මූලස්ථානය.එදා සම්මුඛ පරීක්‍ෂණයට පෙනී සිටි තරුණියන් අතරින් පුංචිම ප්‍රෙමිලා. ඈට අවස්ථාවක් ලැබේය කියලා ඈ හිතුවේ නෑ. ඒ වන විට ඈ සතුව තිබූ විවිධ ක්‍රීඩා සහ අධ්‍යාපන සහතික සියයකටත් වැඩියි. දෙවැනි පරීක්‍ෂණයටත් ඈ ගියේ මිතුරියක් සමඟ. අවසාන වටේදි නම් ඈට ගෙදරට නොකියා ඉන්න බැරි වුණා.බරවා රෝග පරීක්‍ෂණය සඳහා යන්න තිබුණේ රෑ දහයට. ඈ ගෙදරට කීවා. තාත්තාටත් වඩා බය වුණේ අම්මා. ගැහැනු ළමයෙක් පොලිසියට ගියාම ඈට වැදගත් තැනකින් කටයුත්තක් කරලා දෙන්න බැරිවේය කියලයි අම්මා බය වුණේ.කොහොම හරි අම්මා කැමතිකරවා ගෙන ප්‍රෙමිලා තුන්වැනි පරීක්‍ෂණයටත් පෙනී හිටියා. ඈ ඉහළින්ම සමත්. 1958 ඔක්තෝබර් පළමුවැනිදා කාන්තා පොලිස් කොස්තාපල්වරියක ලෙස ඈට රැකියාව ලැබුණා. පුහුණුව සඳහා කටුකුරුන්දේ පොලිස් අභ්‍යාස විද්‍යාලෙට ඇතුළු වුණා. සාමාන්‍ය පොලිස් කොස්තාපල්වරයකු සඳහා දෙන පුහුණුවම ඔවුන්ටත් මාස හයකින් ලබා දුන්නා. මාස තුනක් පුහුණුවන විට ප්‍රෙමිලාට ලිපිකාර තනතුරකටත් අවස්ථාව ලැබුණා. අම්මා ඒ පත්වීම් ලිපියත් ඇරන් අභ්‍යාස විද්‍යාලෙට ආවා. ඒත් පුහුණුව භාරව සිටි පොලිස් පරීක්‍ෂක සෝමපාල මහත්තයා කීවේ පොලිස් සේවාවේ දිගටම රැඳී සිටියොත් ඈට හොඳ අනාගතයක් ලැබේවි කියලයි. ඒ උපදේශය පිළි අරන් ප්‍රෙමිලා දිගටම පොලිස් සේවාවේම රැඳෙන්නට තීරණය කළා.පුහුණුවට පසුව කාන්තා පොලිස් කොස්තාපල්වරියන් දාහතර දෙනෙක් ඇතුළත් වුණා. ඒ ශ්‍රී ලංකා පොලිසියේ හතරවැනි කාන්තා කොස්තාපල්වරියන් කණ්ඩායම. පුහුණුවෙන් පසුව ඔවුන් දා හතර දෙනා කොළඹ ප්‍රදේශයේ පොලිසිවලට අනුයුක්ත කළා. ඔවුන්ට ඒ කාලේ ලැබුණේ දුරකථන ක්‍රියාකරවන්නියන්, පිළිගැනීමේ නිලධාරිනීන් හෝ ලිපිකාරිනියන් වැනි රැකියා. හොඳින් ඉංගී‍්‍රසි කතා බහ කරන්න පුළුවන් නිසා ප්‍රෙමිලාටත් ඇගේ මිතුරියටත් ලැබුණේ වරාය පොලිසිය. ඒ 1959 දි.ඒ කාලෙ ලංකාවට විදේශිකයන් පැමිණියේ නැව් මඟින්. ඔවුන් පිළිගන්න, අවශ්‍ය ස්ථානවලට යොමු කරවීම වගේම ඔවුන් හට පහසුකම් සැලසීමත් ප්‍රෙමිලාට බාර වූ මුල්ම රාජකාරියයි. බම්බලපිටියේ පොලිස් නිවාසවල නතරවෙලා ඔවුන් රාජකාරියට ගියා. මාසෙක වැටුප රුපියල් 150 යි.රුපියල් 150 ක් වටින රැලේ බයිසිකලයක් ඔවුන්ට පොලිසියෙන් ලබා දුන්නේ පඩියෙන් මුදලක් කපාගෙන. මේ බයිසිකලේ පැදගෙන ඈ උදේ හවා රැකියාවට ගියා. 1959 සිට 1961 දක්වාම ඈ වරාය පොලිසියේ වැඩ කළා.පොලිසියේදි ප්‍රෙමිලාට ක්‍රීඩා කටයුතු වර්ධනය කරගන්න ඉඩ ලැබුණා. පොලිස් දැල් පන්දු කණ්ඩායම, අත් පන්දු හා පැසි පන්දු කණ්ඩායම්වලට ප්‍රෙමිලා ඇතුළත් වුණා. ඒ කාලේ හැමදාම හොඳම රාජ්‍ය සේවා කණ්ඩායම ලෙස තේරුණේ පොලිස් කාන්තා කණ්ඩායම.පොලිස් ක්‍රීඩාංගණයේ මලල ක්‍රීඩා පුහුණු වුණා. පොලිස් ක්‍රීඩා උත්සවයේදි දක්‍ෂතම ක්‍රීඩිකාවට හිමි කුසලානය හැමදාම දිනා ගන්නට ප්‍රෙමිලා සමත් වුණා. මුලින්ම දුවන වේලාවෙ ඈට ක්‍රීඩා පාවහන් යුවළක් ගන්නට තරම් වත්කමක් තිබුණේ නෑ. එකල හිටපු පොලිස් අධිකාරී විග්ඩන්ඩ්‍රීසන් මහත්තයා ප්‍රෙමිලාට ක්‍රීඩා සපත්තු යුවළක් තෑගි කළ හැටි අදත් ඈ සිහි කරන්නේ ස්තූති පූර්වකව.ක්‍රීඩා අංශයෙන් වගේම සේවා අංශයෙන් ද කැපී පෙනෙන දස්කම් පෑ ප්‍රෙමිලාට උසස්වීම් ලබා ගැනීමේදී තිබූ එකම බාධකය ඈ කාන්තාවක් වීම. පොලිස් සුබ සාධක සංගමය මඟින් කරුණු ඉදිරිපත් කරමින් ප්‍රෙමිලා ඒ අභියෝගය ජය ගත්තේ සමස්ත පොලිස් කාන්තා සංහතියටම ඒ වරප්‍රසාද ලබා ගන්නට එතෙක් පැවැති බාධක ඉවත් කරමින්. එහි ප්‍රතිඵලයක් ලෙස වර්තමානයේ පොලිස් කාන්තාවන්ටත් පිරිමින්ට වගේම විභාගවලට පෙනී සිට සමත්වීමෙන් හා විශේෂ දස්කම් පෑමෙන් අවංකව කැපවීමෙන් සේවය කිරීමෙන් උසස්වීම් ලබා ගන්නට අවස්ථාව උදා වී තිබෙනවා.අනතුරුව කොටුව පොලිසියේ රථවාහන කොට්ඨාසයට මාරුවක් ලැබූ ප්‍රෙමිලා කොළඹ ප්‍රධාන මාර්ගවල පදික හුවමාරුවේ රථවාහන හැසිරවීමේ රාජකාරි සේවා මෙන්ම පාසල් සිසුනට මාර්ග නීති රීති පිළිබඳ දේශන හා වැඩමුළු පැවැත්වීම කළා. වසර පහක සේවා කාලයෙන් පසුව කොල්ලුපිටිය පොලිසියට ස්ථාන මාරුවක් ලැබුණා.1965 දි ඈ ශ්‍රී ලංකා පොලිසියේ අපරාධ පරීක්‍ෂණ දෙපාර්තමේන්තුවේ ඇඟිලි සලකුණු අංශයට සම්බන්ධ වුණා. අපරාධ පරීක්‍ෂණ අංශයේ ඈ සේවය කළ කාලේ ලංකාවේ සිදු වූ දරුණුතම මංකොල්ලයක් වූ ‘හාරලක්‍ෂ මංකොල්ලය’ සම්බන්ධ පරීක්‍ෂණත්, සතා සිවම් නඩුවත් ඈට අමතක නොවෙන අත්දැකීම්.ප්‍රෙමිලා යුග දිවි ඇරැඹුවේ 1965 දි. ඇගේ අතගත්තේ පාසල් වියේදී පෑනේ මිතුරු සම්බන්ධතාවකින් දැන හඳුනාගත් වැලිවත්තේ එඩී ප්‍රේමසිරි මහතා. ඔහු වෘත්තියෙන් වතු අධිකාරීවරයෙක්. 1968 දි උපන් ඔවුන්ගේ කුළුදුල් දියණිය සුජීවා දැන් කොළඹ ජාතික රෝහලේ මාණ්ඩලික හෙද නිලධාරිනියක ලෙස සේවය කරනවා. 1974 දි උපන් බාල දියණිය බෙසිලා විවාපත් වී එංගලන්තයේ ජීවත් වෙනවා. දියණියන් දෙදෙනාගේ දූ දරුවන් දැන් ප්‍රෙමිලාගේත් එඩීගේත් ලෝකය සුවපත් කරවනවා.කොල්ලුපිටියෙන් කොම්පඤ්ඤවීදිය පොලිසියට මාරු වූ ප්‍රෙමිලා පසුව බම්බලපිටියේ පොලිස් ක්‍ෂෙත්‍ර බළකා මූලස්ථානය වෙත යොමු වුණා. පොලිස් සේවයේ වසර දහ තුනක සේවා කාලයට පසුව පළමු වරට පොලිස් සැරයන් තනතුරට උසස් වූ ප්‍රෙමිලාට ක්‍රමයෙන් කාන්තා උප පොලිස් පරීක්‍ෂක, කාන්තා පොලිස් පරීක්‍ෂක, කාන්තා ප්‍රධාන පොලිස් පරීක්‍ෂක මෙන්ම අවසාන වශයෙන් ජ්‍යෙෂ්ඨ කාන්තා පොලිස් අධිකාරී තනතුර දක්වාම උසස්වීම් හිමි වුනා. ඇගේ වසර 44 ක පොලිස් සේවයෙන් අවුරුදු 23 ක්ම කටයුතු කළේ බම්බලපිටියේ පොලිස් ක්‍ෂෙත්‍ර බළකා මූලස්ථානයේ. එම සේවා කාලයෙන් ඈ වඩාත්ම අගයන මෙහෙවර ලෙස සලකන්නේ 1996 දි පොලිස් කාන්තා කාර්යාංශය පිහිටුවීමට දායක වෙන්නට ලැබීම.1996 දිම ඇයට යාපනයේ යුද මෙහෙයුම් කලාපයේ සේවයට යන්නට සිදුවීමත් අමතක නොවන අත්දැකීමක්. සෑම පොලිස් නිලධාරියකුම උතුරු නැඟෙනහිර සේවය කළ යුතුය යන නියමය යටතේ ප්‍රෙමිලාට 1996 දි යාපනයේ ආරම්භ කළ පොලිස් අභ්‍යාස විද්‍යාලයේ අධ්‍යක්‍ෂිකාව ලෙස වැඩ බාරගන්න සිදු වුණා. ඒ මානුෂික මෙහෙයුමේ දරුණු අවස්ථාවක්.රිවිරැස දෙක මෙහෙයුම ක්‍රියාත්මක වූ කාලේ. ගෙදරින් නම් ඈ යනවාට කැමැත්තක් ලැබුණේ නෑ. ඒත් ජීවිතේ කිසිදාක අභියෝග හමුවේ නොසැලුණු ප්‍රෙමිලා ඒ අභියෝගයත් බාරගත්තේ සතුටින්.පොලිස් සේවයට අලුතින්ම බඳවා ගත් පොලිස් නිලධාරින් 300 බැගින් වූ කණ්ඩායම් දෙකකට මාස හයක් ඇතුළත පුහුණුවීම් කළා. හමුදාවත් එල්ටීටීයත් අතර දිවා රෑ වෙඩි, බෝම්බ ප්‍රහාර එල්ලවෙන අතරේ ප්‍රෙමිලා ජීවිත අවදානම නොතකා සුපුරුදු පරිදි තම මෙහෙවර ඉටු කළා. මාස හයෙන් පසුව යළිත් කොළඹ පොලිස් උපසේවා මූලස්ථානයට වාර්තා කළ ප්‍රෙමිලා හිටපු පොලිස්පති රාජගුරු මහත්තයාගෙන් කාන්තාවන් හා ළමයින් වෙනුවෙන් කළ හැකි සේවයක් ලබා දෙන මෙන් ඉල්ලුවා.1998 දි ඈ අපරාධ පරීක්‍ෂණ කොට්ඨාසයේ කාන්තා කාර්යාංශයේ අධ්‍යක්‍ෂ තනතුරට පත් වුණා. එහිදි ඈ ශ්‍රී ලංකාවේ ප්‍රථම කාන්තා ජ්‍යෙෂ්ඨ පොලිස් අධිකාරී තනතුරට පත් වුණා. පොලිස් කාන්තා කාර්යාංශය වනිතා කටයුතු අමාත්‍යාංශය සමඟ සම්බන්ධ වෙලා ලංකාවේ ප්‍රථම කාන්තා පොලිස් කාර්යාංශය ගල්කිස්ස පොලිසියේ ඇරැඹුවා.මේ වනවිට දිවයිනේ පොලිස් ස්ථාන 36 ක කාන්තා කාර්යාංශ පිහිටුවා තිබෙනවා. ප්‍රෙමිලා විශ්‍රාම යා යුතු වූයේ 1999 දි. ඒත් ඇගේ මෙහෙවර අගය කළ හිටපු ජනාධිපතිනිය වසරින් වසර ඇගේ සේවය දීර්ඝ කළා. තුන් වසරක සේවා දිගුවකින් පසුව ප්‍රෙමිලා 2002 සැප්තැම්බර් මාසෙ රජයේ සේවයෙන් විශ්‍රාම ලැබුවා.විශ්‍රාම ලැබූ පසුව කාන්තා කටයුතු අමාත්‍යාංශයේ උපදේශිකාවක් ලෙස වසර තුනක් සේවය කළ ප්‍රමිලා දැන් කාන්තාව සහ ළමයින් සම්බන්ධව කටයුතු කරන විවිධ රාජ්‍ය හා රාජ්‍ය නොවන ආයතන සමඟ එක්ව කටයුතු කරනවා. ළමා අපචාර සහ කාන්තා හිංසනයට එරෙහිව ජනතාව දැනුවත් කිරීම සඳහා දේශන පවත්වන ඈ ඒ සම්බන්ධ කටයුතුවලට නිරතුරුව දායක වෙනවා.වයසින් වියපත් වුවත් ඈ තවමත් ඇගේ ක්‍රීඩා දිවියෙන් ඉවත් වී නෑ. ප්‍රවීණයන්ගේ මලල ක්‍රීඩා සහ දැල්පන්දු අත්පන්දු පැසිපන්දු ක්‍රීඩා තරගවලින් ජාතික මෙන්ම අන්තර්ජාතික මට්ටමේ ජයග්‍රහණ රාශියක් අත්පත්කරගෙන සිටින ප්‍රෙමිලා ජාතික දැල්පන්දු සංගමයේ රිදී පදක්කම්ලාභී උපදේශකවරියක ලෙස කටයුතු කරනවා. ශ්‍රී ලංකා කාන්තා ක්‍රිකට් සංගමයේ උප සභාපතිනිය මෙන්ම ශ්‍රී ලංකා ශාන්ත ජෝන් ගිලන් රථ හමුදාවේ බස්නාහිර පළාත් කොමසාරිස්වරිය ද ඇයයි.සිංහල කාන්තාභිවෘද්ධි හා සංවර්ධන පදනමෙහි උප සභාපතිනිය වන ප්‍රෙමිලා මෙරට කාන්තාවන්ගේ අභිවෘද්ධිය උදෙසා ඒ හරහා විශාල මෙහෙවරක් ඉටුකරමින් සිටිනවා. ශ්‍රී ලංකා ප්‍රවීණයන්ගේ මලල ක්‍රීඩා සංගමයේ හිටපු උප සභාපතිනියක වන ඇගේ මීළඟ අපේක්‍ෂාව 2012 දී පැවැත්වීමට නියමිත ලෝක ප්‍රවීණයන්ගේ ඔලිම්පික් ක්‍රීඩා උලෙළට ශ්‍රී ලංකාව නියෝජනය කරමින් සහභාගී වීමටයි. ගතින් වියපත් වුවත් හිතින් දිරිමත් ඇයට ඒ සඳහා අවැසි ශක්තිය ධෛර්යය මෙන්ම සුවය ද ලැබේවා යැයි අපි ද ප්‍රාර්ථනා කරමු.සාගරිකා දිසානායක ජයසිංහඡායාරූපය - විමල් කරුණාතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>06</day>
    </date>
    <link>http://www.silumina.lk/2011/02/06/_art.asp?fn=ay1102063</link>
    <topic>ව්‍යාපාර කටයුතු සඳහා මෘදුකාංග</topic>
    <author/>
    <content>අපි අද යොමු වන්නේ ව්‍යාපාර /කාර්යාල කටයුතු සඳහා මෘදුකාංග ප්‍රයෝජනවත් වන ආකාරය පිළිබඳ උදාහරණ දෙසටයි.සරල ගණනයන් පහසුවෙනුත් නිවැරදිවත් මෘදුකාංග මඟින් කර ගත හැකියි. උදාහරණයක් ලෙස වෙළෙඳ සලක බඩුබාහිරාදිය තොග සහ විකුණුම් සියල්ල පරිගණකගත කිරීමෙන් ඉතා කාර්යක්ෂමව ව්‍යාපාරයක් කරන්න පුළුවන්. තොග කොටස පරිගණක ගතකිරීමෙන් කලට වේලාවටත් අඩුවක් නැතිවත් තොග ඉල්ලුම් කිරීමට හැකියි. විකුණුම් කොටසට (Point of sale – POS) එම සම්බන්ධ කිරීමෙන් භාණ්ඩ විකිණෙන විට ම එහි තොග සඳහා බලපෑම පිළිබඳව අවදියෙන් සිටිය හැකිය.ඉහත ආකාර පද්ධතියක් ඔබේ කාර්යයන් එක් කෙළවරක සිට අනෙක් කෙළවරටම (අන්තයක සිට අන්තයට) සිදුකර දෙන end to end පද්ධතියක් ලෙස සැලකිය හැකිය. යළිත් මතක්කර දිය යුතුයි මෙය කුඩා ව්‍යාපාරවලටත් විශාල ඒවාටත් යන සියල්ලටම ගැළපෙනවා. වැදගත් වන්නේ අවශ්‍යතා හරියාකාරව හඳුනාගැනීමයි.සමහර ආයතන දුරකථන ඇමතුම් මඟින් වැඩ බාරගැනීම සඳහා සෑහෙන කාලයක්, ධනයක් නාස්ති කරනවා. විස්තර වැඩි ප්‍රමාණයක් වෙබ් අඩවියක පළකිරීමෙන් සෑම අයටම ඔබේ සේවා විස්තර කිරීමේ කාලය අඩුකර ගත හැකියි. එයට ම වෙන්කිරීමේ පද්ධතියක් එකතු කිරීමෙන් වඩාත් කාර්යක්ෂම වියදම් අඩු සේවයක් ලබාදිය හැකියි. ඔබේ ව්‍යාපාරය / කාර්යාලය කරන කාර්යයන් අනුව වෙබ් අඩවිය හරහා ගෙවීම් පද්ධතියක් (on line payments)  සලකා බැලිය හැකියි.බොහෝ ව්‍යාපාරිකයන් හා ආයතන ප්‍රධානීන් තම ආයතනවල සැබෑ ප්‍රගතිය හා ක්‍රියාකලාපය පිළිබඳ වැඩි විස්තර නැතිකමෙන් අපහසුතාවට පත්වෙනවා. තොරතුරු තාක්ෂණය යොදාගැනීම මෙයට එක් පිළියමක්. උදාහරණයක් ලෙස එක් භාණ්ඩ වර්ගයක් වැඩියෙන් විකිණෙන්නේ කුමන කාලයේදී ද? මිනිසුන්වත් මිනිසුන් ලියා එකතු කරන දත්තවත් මේ සඳහා යොදාගැනීම එතරම් ඵලදායක නොවේ. ආයතනයේ ගිණුම් වසර කිහිපයක් පසුපසට සැසඳීමට එම දත්ත පරිගණක කොට ඇත්නම් ගතවන්නේ මිනිත්තු කිහිපයකි. නැතිනම් එවැනි දේකට සති ගණන් ගතවනු ඇත.ඉතින් මින් පැහැදිලි වන්නේ මෙවැනි කාර්යය පරිගණක ගත කිරීමෙන් දත්ත ගබඩාකොට තොරතුරු සැකසීමේත් ඇති වැදගත්කමයි. පහසුකමයි. පරිගණක විද්‍යාවේ data warehouding  නැතිනම් දත්ත ගබඩාකරණය ලෙස හැඳින්වෙන විශේෂ ක්‍ෂේත්‍රයේ දී විවිධ දත්ත ගබඩා කිරීමෙන් ඉතා ප්‍රයෝජනවත් තොරතුරු විවිධ කෝණයන්ගෙන් ලබාදීමත් කරනවා. කුඩා ව්‍යාපාරයකට Excel  වැනි සරල මෘදුකාංගයකිනුත් විශාල ව්‍යාපාරයකට SAP වැනි සංකීර්ණ මෘදුකාංගයකිනුත් මේ පහසුකම් සකසාගත හැකිය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>06</day>
    </date>
    <link>http://www.silumina.lk/2011/02/06/_art.asp?fn=ay1102064</link>
    <topic>මලල ක්‍රීඩා පරාජයේදී එක් අයෙකුට ඇඟිල්ල දික් කරන්න එපා</topic>
    <author>සුනිල් අභයවර්ධන</author>
    <content>ශ්‍රී ලංකාවේ මලල ක්‍රීඩාව ගැන බොහෝ දෙනෙක් කථා කරන කාලයක් තියෙනවා. ඒ ඔලිම්පික්, පොදු රාජ්‍ය මණ්ඩල, ආසියාතික සහ දකුණු ආසියාතික ක්‍රීඩා උලෙළ පවත්වන දිනවල අපේ රටේත් වැඩිම පිරිසක් සහභාගි වෙන ක්‍රීඩාව මලල ක්‍රීඩාවයි. එදා මෙදා තුර ශ්‍රී ලංකාව වැඩිම ජාත්‍යන්තර පදක්කම් ගණනක් දිනාගෙන තිබෙන්නෙත් මලල ක්‍රීඩාවෙන්. ශ්‍රී ලංකාව මුලින්ම ජගත් මට්ටමෙන් පදක්කමක් දිනාගත්තෙත් මලල ක්‍රීඩාවෙන්. ඔලිම්පික් මට්ටමේ පදක්කමක් දිනාගත්තෙත් මලල ක්‍රීඩාවෙන්. ආසියාතික සහ දකුණු ආසියාතික ක්‍රීඩා තරගවලදී වැඩිම පදක්කම් දිනා තියෙන්නෙත් මලල ක්‍රීඩාවෙන්.මලල ක්‍රීඩාව මේ අයුරින් ප්‍රධාන ක්‍රීඩාවක් වුණත් පසුගිය ඔලිම්පික්, පොදු රාජ්‍ය මණ්ඩල සහ ආසියාතික ක්‍රීඩා උලෙළවලදී ශ්‍රී ලංකාව ප්‍රබල පසුබැසීමකට ලක්වුණා. ඔලිම්පික්, පොදු රාජ්‍ය මණ්ඩල ක්‍රීඩා කෙසේ වෙතත් ආසියාතික ක්‍රීඩා උලෙළේදීවත් මෙවර ශ්‍රී ලංකාවට අඩු තරමේ ලෝකඩ පදක්කමක් හෝ දිනාගන්න බැරිවුණා.පසුගිය වසර කීපය තුළදී ශ්‍රී ලංකාවේ මලල ක්‍රීඩාව ගැන කථාබහ කරද්දි සුසන්තිකා ජයසිංහ, සුගත් තිලකරත්න, ශ්‍රීයානි කුලවංශ, දමයන්ති දර්ශා, රොහාන් ප්‍රදීප් වැනි ක්‍රීඩක ක්‍රීඩිකාවන් ජාත්‍යන්තර ක්‍රීඩා තරගවලින් දැක්වූ දස්කම් ගැන කථාබහ වුණත් අද එසේ කතා කරන කිසිම මලල ක්‍රීඩක ක්‍රීඩිකාවක නෑ.ඊටත් වසර ගණනාවකට කලින් මලල ක්‍රීඩාවේ වීරයින් වෙලා සිටිය ඩන්කන් වයිට්, එස්. එල්. බී. රෝසා, ඩබ්ලිව්. විමලදාස, සුනිල් ගුණවර්ධන, කෝසල සහබන්දු, නාගලිංගම් එදිරිවීරසිංහම්, එම්. ඒ. අක්බාර්, කේ. ජි. භද්‍රා ඇතුළු ප්‍රවීණයන්ගේ දස්කම් ගැන කථා කරන්න අද කවුරුවත් ඉදිරිපත් වෙන්නෙත් නෑ. වැඩි දෙනෙක් ඔවුන් ගැන කතා කරන්න දන්නෙත් නැහැ. සුනිල් ගුණවර්ධන සහ කේ. ජී. භද්‍රා පුහුණුකරුවන් ලෙස අද කටයුතු කරන නිසා ඒ දෙපළ ගැන වරින්වර අහන්නට ලැබෙනවා.මලල ක්‍රීඩාව පැත්තෙන් සුන්වූ අපේක්ෂාවන් සමඟ ඉකුත් වසර ගෙවී යද්දි එම මියැදි ගිය උද්‍යෝගය නැවත පුබුදුවන්න ශක්තියක් මලල ක්‍රීඩා සම්මේලනයට ලැබිල තියෙනවා. ඒ නිසාම කලකිරීමකින් උදාසීනත්වයකින් සිටි මලල ක්‍රීඩා සම්මේලනයටත් දැන් අමුතුම ජීවයක් එකතු වෙලා තියෙනවා. මලල ක්‍රීඩාවට ලැබි ඇති නව ජීවය, බලාපොරොත්තු ගැන කතා කරන්න වත්මන් මලල ක්‍රීඩා සම්මේලනයේ සභාපති ලෙස කටයුතු කරන මේජර් ජනරාල් පාලිත ප්‍රනාන්දු මහතා හමුවුණා.පසුගිය දිනවල කලකිරුණු සිතින් හිටිය මලල ක්‍රීඩා නිලධාරීන් දැන් නැවත ඉන්නෙ නව පිබිදීමකින්. ඒ ශ්‍රී ලංකාව මලල ක්‍රීඩාවෙන් පදක්කම් දිනල නෙමෙයි. පදක්කම දිනා ගන්න සවිමත් අත්තිවාරමක් දමන්න අවස්ථාවක් නැවත ලැබිල නිසා.වත්මන් මලල ක්‍රීඩා සභාපතිවරයා ක්‍රීඩා ක්ෂේත්‍රයට ආගන්තුකයෙක් නෙමෙයි. වසර කීපයක් තිස්සේ මලල ක්‍රීඩා සහ පාපැදි තරග ක්ෂේත්‍රයේ නිලධාරියෙක් වශයෙන් ඔහු කටයුතු කළ පාණදුර ශ්‍රී සුමංගල විදුහලේ අධ්‍යාපනය ලබන කාලයේ ඉඳලම ක්‍රීඩාවට යොමුවුණ ඔහු පාසල් මලල ක්‍රීඩකයෙක් ලෙස ද දස්කම් දක්වා තිබෙනවා. අනතුරුව ශ්‍රී ලංකා යුද හමුදාවට බැඳී එහිදීත් මලල ක්‍රීඩාවට සම්බන්ධ වුණා.ශ්‍රී ලංකා යුද හමුදාවේ මීටර් 4 ය 400 සහාය දිවීමේ කණ්ඩායම නව වාර්තාවක් පිහිටුවද්දිත් ඔහු එහි සාමාජිකයෙක් වුණා. යුද හමුදා මලල ක්‍රීඩා සංගමයේ විවිධ තනතුරු දැරු ඔහු කලකදී මලල ක්‍රීඩා සම්මේලනයෙහි තනතුරු කීපයකට එක්වුණා. උප සභාපතිවරයෙක්, ලේකම්වරයෙක් ලෙස ද කටයුතු කළා.ඔහු 2007 වසරේ සිට ශ්‍රී ලංකා මලල ක්‍රීඩා සම්මේලනයේ සභාපතිවරයා ලෙස කටයුතු කරනවා. ඔහුගේ පාලන කාලය තුළදී මලල ක්‍රීඩාවට අනුග්‍රාහකයන් සොයා ගැනීම එතරම් ප්‍රශ්නයක් වුණේ නැහැ. එපමණක් නොවෙයි.කොළඹ සුගතදාස ක්‍රීඩාංගණය හැරුණ විට මෙතෙක් ශ්‍රී ලංකාවේ ඉදි කෙරුණු සුවිශේෂ ක්‍රීඩාංගණය වූ හෝමාගම දියගම මහින්ද රාජපක්ෂ ක්‍රීඩාංගණය ඉදිකිරීමේදී ප්‍රධාන පුරෝගාමිත්වය හිමිවන්නේ ශ්‍රී ලංකා මලල ක්‍රීඩා සම්මේලනයේ සභාපති මේජර් ජනරාල් පාලිත ප්‍රනාන්දු මහතාටයි. මේ අනුව ශ්‍රී ලංකාවේ මලල ක්‍රීඩාවේ ඇද වැටීම සහ නැගි සිටීම පිළිබඳව කතාබහ කළ යුතු ප්‍රධාන පුද්ගලයා වන්නේ මලල ක්‍රීඩා සම්මේලනයේ සභාපතිවරයායි.පසුගිය පොදු රාජ්‍ය මණ්ඩල, ආසියාතික සහ දකුණු ආසියාතික ක්‍රීඩා තරගවලදී ශ්‍රී ලංකාව ප්‍රබල පසුබැසීමකට ලක්වුණා?පිළිගන්නවා. මේ පසුබැසීමට හේතු කීපයක් තිබෙනවා. ජාත්‍යන්තරව ජය ගත හැකි පළපුරුදු ක්‍රීඩක ක්‍රීඩිකාවන් බිහි නොවීම.ඒ බිහි නොවීම පිළිබඳව මලල ක්‍රීඩා සම්මේලනය වගකිව යුතුයි නේද?මම සභාපති වුණේ 2007 වසරේදී. ජාත්‍යන්තරයට යා හැකි, ජාත්‍යන්තරය ජය ගත හැකි ක්‍රීඩකයෙක් ක්‍රීඩිකාවක් අවුරුද්දෙන් දෙකෙන් බිහි කරන්න බැහැ. සුසන්තිකා වරකාපොළ ඇත්නාවල විද්‍යාලයේ ඉඳල යුද හමුදාව හරහා දුර ගමනක් ආපු ක්‍රීඩිකාවක්. දර්ශා අම්පාර උහන මහ විද්‍යාලයේ ඉඳල, සුගත් නෝට්න්බ්‍රිජ් විදුලිපුර මහ විදුහලේ ඉඳල, ශ්‍රීයානි කුලවංශ කුරුණෑගල මැල්සිරිපුර විද්‍යාලයේ ඉඳල වසර කීපයක සිට ආපු දුර ගමනක් මේ. අපේ පාලන කාලය වන විට ඒ ප්‍රවීණ ක්‍රීඩක ක්‍රීඩිකාවෝ මලල ක්‍රීඩා පිටියෙන් සමු ගනිමින් සිටියේ. ඒ වන විට ඒ තැන ගන්න හරිහැටි දෙවන පරපුරක් බිහි වී තිබුණේ නැහැ. ඉන් අනතුරුව ඉතිරි වෙලා සිටිය රොහාන් ප්‍රදීප් පිටියෙන් ඈත් වුණා. ප්‍රසන්න අමරසේකර සහ රෝහිත පමණයි දැන් කට්ටියගෙන් ඉන්නේ.මේ අතරතුර දකුණු ආසියාතික දස්කම් අභිබවල කීප දෙනෙක් ආවා. දුර දිවීමේ ක්‍රීඩක චමින්ද විජේකෝන්, හෙල්ල විසි කිරීමේ ක්‍රීඩිකා නදිකා ලක්මාලි, උස පැනීමේ ක්‍රීඩක මංජුල කුමාර. ඒ අයටත් පිටුපසින් ෂෙහාන් අඹේපිටිය, චන්ද්‍රිකා සුභාෂිනි වැනි නවක ක්‍රීඩක ක්‍රීඩිකාවන් ද එකතු වුණා. ඒ අයත් ජාත්‍යන්තර පදක්කම්වලට ගියා. දකුණු ආසියානු සහ ආසියානු ශූරතා තරගවලදී පදක්කම් දිනුවා.ඒ වුණාට පසුගිය පොදු රාජ්‍ය සහ ආසියාතික ක්‍රීඩා තරගවලදී ඔවුන්ගෙන් පදක්කම් අහිමි වුණා.ආසියාතික සහ පොදු රාජ්‍ය මණ්ඩලීය ක්‍රීඩා කියන්නේ රටවල් ගණනාවක් සහභාගි වන ක්‍රීඩා තරග. සුගත්, ශ්‍රීයානිලා ඒ දිනවල පොදු රාජ්‍ය පදක්කම් දිනුවා. රොහාන්, ප්‍රසන්න, දර්ශා, සුසන්තිකා, සුගත්ලා ආසියාතික පදක්කම් දිනුවා. දර්ශා සහ සුසන්තිකාගේ වාර්තා තමයි තවමත් ආසියාතික ක්‍රීඩා උලෙළේ මීටර් 100, 200 ඉසව්වල තිබෙන්නේ.මෙවර අවසන් වූ ක්‍රීඩා උලෙළේදී අපේ ක්‍රීඩක ක්‍රීඩිකාවන් කීප දෙනෙක්ම අවසන් තරගය දක්වා පැමිණියා. අවාසනාවකට ෂෙහාන් සහ චමින්ද අසනීප වුණා. කොහොම නමුත් අර කලින් කට්ටියට වාගේ ජාත්‍යන්තර අත්දැකීම් මේ අයට එතරම් තිබුණේ නැහැ. සහාය දිවීමේ තරගවලදී යෂ්ටි හුවමාරු කිරීම් වරද්ද ගත්තා. කොහොම නමුත් පසුගිය ආසියාතික ක්‍රීඩා උලෙළේදී මලල ක්‍රීඩා අංශයෙන් පසුබැසීම පිළිබඳව වගකීම බොහෝ දෙනකුට බෙදී යනවා. අතීතයේ සිට වර්තමානයේ සිටින නිලධාරීන්, පුහුණුකරුවන් මෙන්ම ක්‍රීඩක ක්‍රීඩිකාවන්ට.මේ අවුරුද්ද මලල ක්‍රීඩාව පැත්තෙන් තියෙන්නේ ලබන ජුනි මාසයේ ජපානයේ පැවැත්වෙන ආසියාතික ශූරතා තරග උලෙළ. තවත් ආසියාතික, පොදු රාජ්‍ය මණ්ඩලීය ක්‍රීඩා උලෙළක් එන්නේ ලබන 2014 වසරේ. දැන් මොකක්ද බලාපොරොත්තුව.ඇත්තෙන්ම අපි අතර තිබු අර පරාජිත හැඟීම් ඉවත් වෙලා නව බලාපොරොත්තු රැඳවීමට ජීවයක් ලබාදීමට වත්මන් ජනාධිපතිතුමා දෙනු ලබන ආශිර්වාදය අතර ඉමහත් සවියක් ද අපට ලැබිල තියෙනවා. ඒ තමයි වත්මන් ක්‍රීඩා අමාත්‍ය මහින්දානන්ද අලුත්ගමගේ මහතා. එතුමා මේ මාස දෙකහමාරට තේරුම් අරන් තියෙනවා ක්‍රීඩාවේ ගමන කොයි පැත්තට ද යන්න ඕනේ කියලා. ප්‍රධාන වශයෙන් මලල ක්‍රීඩාවට. මලල ක්‍රීඩාව ගොඩගන්න එතුමා පුදුම විදියේ සැලැස්මක් හදල තියෙනව.මොනවද ඒ සැලසුම්.මුලින්ම ක්‍රීඩා ඇමැතිතුමා අපේ සම්මේලනය කැඳවලා සාකච්ඡා කළා. මලල ක්‍රීඩාවේ ප්‍රවීණයෝ කැඳවා සාකච්ඡා කළා. ප්‍රවීණ පුහුණුකරුවන් ගෙන්වලා සාකච්ඡා කළා. ඒ සියල්ලන්ම හරහා දැවැන්ත වැඩපිළිවෙළක් එතුමා ක්‍රියාත්මක කරන්න හදනවා. මලල ක්‍රීඩාව ගොඩගන්න. මුලින්ම කළේ මලල ක්‍රීඩා සම්මේලනයේ නිලධාරීන්, ප්‍රවීණ පුහුණුකරුවන්, වෛද්‍යවරුන් ක්‍රීඩා අමාත්‍යාංශයේ නිලධාරීන් ඇතුළත් කරලා ක්‍රියාකාරී කමිටුවක් පත්කළා. ඉදිරි වසර හතරක කාලයක් තුළදී මලල ක්‍රීඩාවේ සංවර්ධන ක්‍රියාදාමයක් අරමුණින්. එම කමිටුවේ සභාපති කරලා තියෙන්නේ මාවයි.මොනවද මුලින්ම කරන්නේ.මුලින්ම සැලසුම් කරල තියෙන්නේ පුහුණු සංචිත තුනක් පිහිටුවන්න. කනිෂ්ඨ, අන්තර් මධ්‍යම සහ ජ්‍යෙෂ්ඨ වශයෙන්. එහි පළමු පියවර ලෙසින් පසුගිය 2010 වසරේදී මලල ක්‍රීඩාවේ දස්කම් තුළින් ඉදිරියෙන් සිටි කනිෂ්ඨ ක්‍රීඩක ක්‍රීඩිකාවන් සහ ජ්‍යෙෂ්ඨ ක්‍රීඩක ක්‍රීඩිකාවන් පිරිසක් ඔවුන්ගේ මවුපියන් ද සමඟ කොළඹට ගෙන්නල සාකච්ඡා කළා. විශේෂයෙන්ම කනිෂ්ඨ සංචිතයේ දරුවන්ගේ මවුපියන්ට කරුණු පැහැදිලි කළා. ඔබේ දරුවා ඔබට මෙන්ම රටටත් වටිනා දරුවෙක් කරන්න උදව් කරන්න කියලා. ක්‍රීඩාවේ දක්ෂ දරුවන් ගමෙන් කොළඹට ගෙනල්ල පහසුකම් ඇති ප්‍රධාන විදුහල්වලට ඇතුළු කරලා ඔවුනට ටොරින්ටන් ක්‍රීඩා සංකීර්ණයේ නේවාසික පුහුණුවක් ලබා දෙන්න, මාසිකව දිරි දීමනාවක් ලබා දෙන්න සූදානම් කියලා.එවිට බහුතරයක් මවුපියන් සතුටු වුණා. තමන්ගේ දරුවාට හොඳ පාසලක් ලැබීම ගැන. ඔවුන්ගේ වියදම බලා ගැනීම ගැන. ජ්‍යෙෂ්ඨ ක්‍රීඩක ක්‍රීඩිකාවන්ටත් ආරාධනයක් කළා සංචිතයට ඇතුළත් සියලුම දෙනාට ටොරින්ටන් නේවාසිකාගාරයේ නැවති රැකියාවට යන්න සහ පුහුණුව ලබා දෙන්න.ඊට අමතරව ජගත් මට්ටමේ, ආසියාතික මට්ටමේ, දකුණු ආසියාතික මට්ටමේ ක්‍රීඩක ක්‍රීඩිකාවන්ට වෙනමම මාසිකව ප්‍රබල දීමනාවක් ලබා දෙන්න.ඉතින් මේ අයට පුහුණුව දෙන්නේ කවුද?අතීතයේදී ශ්‍රී ලංකාවට පදක්කම් දිනා දුන් ක්‍රීඩක ක්‍රීඩිකාවන් පුහුණු කරවූ පුහුණුකරුවන් තවමත් ක්ෂේත්‍රයේ රැඳී ඉන්නවා. වර්තමානයේ විවිධ පුහුණු පාඨමාලා හදාරා සහතික ලැබු පුහුණුකරුවන් ඉන්නවා. විශේෂයෙන්ම මේ පුහුණුකරුවන් ප්‍රභේද කර තිබෙනව. කෙටි දුර, මැද දුර, දුර, පැනීම්, විසි කිරීම් වැනි අංශ කීපයකින්.ඉතින් මේ පුහුණුකරුවන්ගේ දැනුම ප්‍රමාණවත්ද ජාත්‍යන්තරය දක්වා යන්න.සුසන්තිකා මුලින්ම, දර්ශලා, සුගත්ලා, ශ්‍රීයානිලා ජාත්‍යන්තර පදක්කම් දිනුවේ අපේ දේශීය පුහුණුකරුවන්ගේ උපදෙස් ලබලා. ඒ කොහොම වුණත් ඉදිරි කාලය තුළදී ජාත්‍යන්තර මට්ටමේ විශේෂඥ පුහුණුකරුවන් කීප දෙනෙක්ම ශ්‍රී ලංකාවට කැඳවා ඔවුන් වෙතින් අපේ පුහුණුකරුවන්ගේ දැනුම අලුත් කරන්න ක්‍රීඩක ක්‍රීඩිකාවන්ගේ ශිල්පීය ක්‍රම අලුත් කරන්න වැඩපිළිවෙළක් සැකසෙනවා.පසුගිය කාලෙත් එහෙම දෙතුන් දෙනෙක් පිටරට යවලා පුහුණු කළා නේද? ඒත් ඔවුන්ට පදක්කම් දිනාගන්න බැරිවුණා?අපි ක්‍රීඩකයන් දෙදෙනකුට ඒ අවස්ථාව ලබාදීල තිබුණා. නමුත් අවාසනාවකට වාගේ කෙන්යාවේ සිට පැමිණි දුර දිවීමේ චමින්ද විජේකෝන්ගේ පාදයේ ආබාධයක් උත්සන්න වීම නිසා හරිහැටි ඔහුගේ දස්කම් දක්වන්න ලැබුණේ නෑ. අනෙක් ක්‍රීඩකයා මංජුල කුමාර උස පැනීමේ ක්‍රීඩකයා. ඔහු මීටර් 2.27 ක් උස පැන තිබෙන ක්‍රීඩකයෙක්. ඔහුගේත් පාදයක මතුවූ ආබාධයක් නිසා හරිහැටි සාර්ථකව තරග වදින්න අමාරු වුණා.නැවතත් ඔවුන්ට එම විදේශ පුහුණුවීම් ලබල දෙනව ද?ඔව්, දැනටමත් චමින්ද විජේකෝන් කෙන්යාවට ගිහින් නැවත පුහුණු වෙනවා. මංජුල කුමාරත් ළඟදීම ඇමරිකාවට යනවා. මේ අතර ක්‍රීඩා ඇමැතිතුමා අපට අවස්ථාවක් ලබලා දීලා තියෙනවා. දැනට ජාතික මට්ටමේ සිටින දක්ෂතම ක්‍රීඩක ක්‍රීඩිකාවන් තිදෙනෙක්ව විදේශ රටවලට යවලා පුහුණු කරන්න. කෙටි දුර දිවීමේ ශූර ෂෙහාන් අඹේපිටියව වසර දෙකක පුහුණුවකට ජැමෙයිකාවට යවන්න. මීටර් 400 ක්‍රීඩිකා චන්ද්‍රිකා සුභාෂිනිව මාස හයකට ජැමෙයිකාවට යවන්න. මීටර් 800 වත්මන් ජාතික ශූරිය දිල්රුක්ෂි ක්‍රීඩිකාව මාස කීපයකට කෙන්යාවට යවන්න. ඇමැතිතුමා මේ සඳහා මුදල් ප්‍රතිපාදන ලබා දෙන්න සූදානම්.අතීතයේ මෙවැනි විදේශ පුහුණුවීම්වලට දීර්ඝකාලීනව ක්‍රීඩක ක්‍රීඩිකාවන් යැව්වා. නමුත් ඔවුන් ගිහින් එහෙම පදිංචි වුණා. ක්‍රීඩාවට වැඩක් වුණේ නැහැ. රටට වැඩක් වුණේ නැහැ.අපි මේ ළමයි යවන්නේ ප්‍රබල විශ්වාසයකින්. මේ අවුරුද්දේ තියෙන්නේ ආසියාතික මලල ක්‍රීඩා ශූරතාවය පමණයි. ආසියාතික සහ පොදු රාජ්‍ය මණ්ඩලීය ක්‍රීඩා සඳහා තව වසර හතරක් තිබෙනවා. ඒ වකවානුව වෙනකොට මේ අයට ඒ විදේශ පුහුණුව අවසන් කරලා ප්‍රබල අත්දැකීම් ලබාගෙන නැවත මවු රටට ආ හැකියි.ශ්‍රී ලංකාවේ මේ පිහිටුවන සංචිතයේ ක්‍රීඩක ක්‍රීඩිකාවන්ට පුහුණුවෙන්න ටොරින්ටන් පිටිය පමණක් මදිනේ. සුගතදාස පිටියත් ළඟදි ගැලෙව්වොත්?ඒවට විසඳුම හොයන්න ඕන. හෝමාගම දියගම මහින්ද රාජපක්ෂ ක්‍රීඩාංගණයේ කෘතිම ධාවන පථයක් තියෙන්නේ. අවශ්‍ය අයට එහිදී පුහුණුව ලබා දෙන්න පුළුවන්. රීඩ් මාවත ක්‍රීඩා පිටිය තියෙනවා කොළඹ. ඒ පහසුකම් අවශ්‍ය විදියට ලබල දෙන්න අවස්ථාව තියෙනවා.මේ සියලු කාරණා හරහා ඔබ සඳහන් කරන්නේ මලල ක්‍රීඩාවට ජයග්‍රාහී අනාගතයක් එනව කියලා?ඔව් ඒක අද හෙටම නොවන්නත් පුළුවන්. ක්‍රීඩා ඇමැතිතුමාගේ මේ දැවැන්ත වැඩපිළිවෙළ අනුව වසර කීපයක් අවෑමෙන් අපට තවත් දක්ෂ මලල ක්‍රීඩා පරපුරක් බිහි වෙයි. හැබැයි ඉතින් ඇමැතිතුමාගේ, සම්මේලනයේ මෙන්ම ක්‍රීඩක ක්‍රීඩිකාවන්ගේ කැපවීමත් තියෙන්නම ඕන. මේ ලබා දෙන පහසුකම් විඳිමින් මේක අතරමඟ නතර නොවි යා යුතු වෙනවා.මේ සියල්ල තවත් ඉදිරියටත් ඉටුකරන්න ඔබට තවදුරටත් මලල ක්‍රීඩා සම්මේලනයේ රැඳී සිටින්න වෙනවා. ඒත් නිලවරණයත් දැන් ඇවිත්...ඔව් බොහො දෙනෙක් ඉල්ලීමක් කරනවා ඉදිරි වසරෙත් මලල ක්‍රීඩා මුල් පුටුවේ රැඳී ඉන්න කියලා. ඒත් මේක ප්‍රජාතන්ත්‍රවාදී ව්‍යවස්ථාවක් තියෙන සම්මේලනයක්. ඕන කෙනකුට සුදුසුකම් ඇති කෙනකුට ඉදිරිපත් වීමේ අවස්ථාව තියෙනවා. බලමු මොකද වෙන්නේ කියලා.සුනිල් අභයවර්ධනජගත් තරුවධාවන පථයට පිවිසි විට ඕනෑම ක්‍රීඩිකාවක පසුකළ හැකි අසම සම වේගයකින් දිව යන මලල ක්‍රීඩිකාව හෙවත් ලොව වේගවත්ම කාන්තාව ඇයයි.2000 වසරේ ඕස්ට්‍රේලියාවේ සිඩ්නි නුවර පැවැති ඔලිම්පික් උළෙලේ දී රන් පදක්කම් 5 ක් දිනා ගනිමින් ඔලිම්පික් උළෙලකදී පදක්කම් 5ක් දිනාගත් එකම මලල ක්‍රීඩිකාව ලෙසින් ඇය ඉතිහාස ගත වූවාය.මේරියන් ජෝන්ස් යන ආදරණීය නාමයෙන් ලොව පුරා කෝටි සංඛ්‍යාත ක්‍රීඩා ලෝලීන්ගේ හදවත් තුළ රැව් පිළිරැව් දුන් ඇය මේ වන විට ක්‍රීඩාපිටියෙන් සමුගෙන සිටින්නේ නිවීගිය තරුවක් ලෙසිනි.1975 ඔක්තෝබර් 12 වැනිදා ඇමෙරිකාවේ කැලිෆෝනියා ප්‍රාන්තයේ දී බ්‍රසීල ජාතික මේරියන් සහ අප්‍රිකා ඇමෙරිකා ජාතික ජෝජ් ජෝන්ස් දෙදෙනාට දාව ඉපදුණු ඇයට බ්‍රසීලය සහ ඇමෙරිකාව යන රටවල් දෙකෙහිම පුරවැසිභාවය හිමිය.වයස 15 දී මීටර් 200 ඉසව්ව තත්පර 22.87 කින් නිමකළ ඇය ජාතික උසස් පාසල් වාර්තාව බිඳ දැමුවාය. එහිදී ද පැනවුණු වසර 4ක තරග තහනම හේතුවෙන් ධාවන පථය පිළිබඳව කළකිරුණු ඇය ඉන්පසු බාස්කට් බෝල් ක්‍රීඩාවට යොමු වූ අතර, ඇගේ පාසල් කණ්ඩායම නියෝජනය කළාය.ඒකල තරගයකදී ලකුණු 48ක් ලබාගත් ඇයට 1997 දී උතුරු කැරොලිනා විශ්වවිද්‍යාලයට ශිෂ්‍යත්වයක් ලැබිණි.එහිදී ඇගේ පුහුණුකරු වූ සී.ජේ.හන්ටර් ගේ මඟ පෙන්වීම අනුව යළිත් ධාවන පථයට පිවිසි ඇය 1997 මීටර් සියය සහ දුරපැනීමේ ඉසව් ජයගත්තාය. 1998 ඔක්තෝබර් 03 වැනිදා තමන්ට වඩා වසර 7කින් වැඩිමහලු, පළමු විවාහයෙන් දරුවන් සිවුදෙනකු සිටි යගුලිය වීසිකිරීමේ ලෝක ශූර හන්ටර් සමඟ විවාහවුණු මේරියන්ස් 2000 වසරේ ඔලිම්පික් උලෙළේ දී ලෝකයේ වේගවත්ම කත ලෙස කිරුළු පැලඳුවාය.එහිදී මීටර් 100 ඉසව්ව තත්පර 10.75 කින් ද, මීටර් 200 ඉසව්ව තත්පර 21.84කින් ද, දුරපැනීමේ ඉසව්ව මීටර් 6.92 (අඩි 22.8 1/2) නිම කරමින් රන් පදක්කම් දිනාගත් අතර මීටර් 100 X 4 සහාය දිවීම සහ මීටර් 400 X 4 සහාය දිවීමෙන් ද රන් පදක්කම් හිමිකර ගත්තාය.ඉන්පසු 2001 වසරේ කැනඩාවේ එඩ්මන්ටන් හිදී පැවැති IAAF  ලෝක ශූරතාවලියේදී මීටර් 100 තත්.10.85කින් සහ මීටර් 200 තත්. 22.39කින් නිමකර රන් පදක්කම් දෙකට හිමිකම් කීවාය.යළිත් 2002 වසරේ ස්පාඤ්ඤයේ මැඩ්රීඩ් හි පැවැති IAAF ලෝක කුසලාන තරගාවලියේ මීටර් 100 ඉසව්ව තත්පර 10.90 කින් අවසන් කරමින් රන් පදක්කම දිනාගනිමින් ලෝකයේ වේගවත්ම කත යන නාමයේ අපරාජිත බව රැකගන්නට සමත් වූවාය.2001 වසරේදී හන්ටර් සමඟ විවාහයට ආයුබෝවන් කී ඇය 2002 වසරේ මීටර් 100 ලෝක ශූර කෙටි දුර ධාවන ශූරයා වූ ටිම් මොන්ටිගෝමරි සමඟ විවාහ වූවාය. ටිම් සමඟ විවාහය ද කෙටි කලකින් නිමා කළ ජෝන්ස් මේ වන විට කෙටි දුර ධාවන ශූර ඔබඩ්ලි තොම්සන් සමඟ විවාහ වී සිටී.ටිම් මොන්ටිගෝමරිට සහ තොම්සන්ට දාව දරුවන් දෙදෙනකු බිහිකළ ඇය මේ වන විට ලෝක ක්‍රීඩා ඉතිහාස පොතේ සිය නම කළු අකුරින් සටහන් කර අවසන්. තහනම් උත්තේජක භාවිතය පිළිබඳව වැරැදිකාරිය වූ ඇය, ඒ පිළිබඳව පාපොච්චාරණය කළ අතර 2007 ඔක්තෝබර් 08 වැනිදා ක්‍රීඩා දිවියට ආයුබෝවන් කීය.2007 වසරේ නොවැම්බර් මාසයේදී මලල ක්‍රිඩා සම්මේලන ලෝක සංගමය විසින් ඇගේ පදක්කම් සහ ඇමෙරිකානු ඩොලර් ලක්ෂ හතක ත්‍යාග මුදල ආපසු ලබාගත් අතර ඇගේ ප්‍රතිඵල තහනම් කිරීමට කටයුතුª කරන ලදී.2008 ජනවාරි 11 වැනිදා වසර දෙකකට අත්හිටවූ මාස 6ක සිරදඬුවමක් සමඟ පැය 800ක ප්‍රසිද්ධ සමාජ සේවය කිරීමේ දඬුවම නියම කෙරුණා.ඔලිම්පික් ක්‍රීඩා ඉතිහාසය මෙන්ම ලෝක මලල ක්‍රීඩා ඉතිහාසයේ නොමැකෙන නාමයක් තබා ගෞරවනීය ලෙස සමුගන්නට තිබූ අවස්ථාව තහනම් උත්තේජක භාවිතය නිසා අහිමි කරගත් ආකර්ෂණීය සිනහවකට උරුමකම් කියූ මේරියන් ජෝන්ස් කිරුළ ගිලිහුණ රැජිනක ලෙස ඉතිහාසයට එක්වී අවසන්.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>06</day>
    </date>
    <link>http://www.silumina.lk/2011/02/06/_art.asp?fn=ay1102065</link>
    <topic>සමාගම් 8කට මිල පරාසය පැනවේ</topic>
    <author>තාරක වික්‍රමසේකර</author>
    <content>මේ සතිය ආරම්භයේදී කොටස් වෙළෙඳ පොළේ යම් අඩුවීමක් පෙන්නුම් කළ ද සතිය මැද වන විට එම තත්ත්වය වාර්තාගත ලෙස වෙනස් විය.අඟහරුවාදා දිනය වන විට සමාගම් 8 කට 10% මිල පරාසය ශ්‍රී ලංකා සුරැකුම්පත් හා විනිමය කොමිෂන් සභාව විසින් පනවා තිබීම සතිය ආරම්භයේදී දැකගත හැකි වූ සුවිශේෂි තත්ත්වයයි. සඳුදා දිනයේ ලාෆ් ගෑස් සමාගමේ කොටස් එක්කෝටි පහළොස් ලක්ෂ පනස්පන්දහස් හාරසීයක් (11555400) අලෙවි වීම විශේෂිතම සිදුවීමකි. පෙර දින රුපියල් 49.90 ක් ව පැවැති එම සමාගමේ කොටසක මිල වරෙක රුපියල් 56.90 ක් දක්වා ද එදින ඉහළ ගියේය.එදින වැඩිම අගයකින් අලෙවි වූයේ ඩිමෝ සමාගමේ කොටස්ය. එහි කොටසක් රුපියල් 1450 ක් දක්වා ඉහළ ගියේය.මිල පරාසය සැසඳීමේදී මොරිසන්ස් (ඡන්ද බලය රහිත) සමාගමේ කොටසක මිල රුපියල් 1202.30 සිට රුපියල් 1350.00 ක් දක්වා ඉහළ යාම සැලකිය හැකිය.එසේම ඒෂියන් එලායන්ස් සමාගමේ කොටස් හයලක්ෂ අටසියක් අලෙවි වූයේ පෙර දින රුපියල් 126 කට අලෙවි වූ කොටසක් එදින රුපියල් 175 කට පවා අලෙවි වෙමිනි. දිනය අවසානයේ එහි අගය රුපියල් 169.90 ක් ලෙස දැක්විණි. සතිය ආරම්භයේදීම පීපල්ස් ලීසිං සමාගම කොටසකට ශත 50 බැගින් ලාභාංශ ගෙවන බව දන්වන ලදි. එසේම අවසාන ලාභාංශ ලෙස කොමර්ෂල් බැංකුව (ඡන්ද බලය සහිත හා රහිත) කොටසකට රුපියල් 2.00 ක් බැගින් ගෙවන බව දන්වන ලදි.එසේම කොමර්ෂල් බැංකුවේ කොටස් හිමියන්ට නව කොටස් ලබාදීමක් ගැන ද බැංකුව විසින් නිවේදනය කර තිබුණි. ඒ අනුව ඡන්ද බලය සහිත කොටස් හිමියන්ට සෑම කොටස් 155.6 ක් හිමි අයකුට එක් කොටසක් ද ඡන්ද බලය රහිත කොටස් හිමියන්ට කොටස් 94.6 කට එක් කොටසක් ද ලබා දෙන බව දන්වන ලදි.අඟහරුවාදා දිනය ආරම්භයේදීම බ්‍රවුන්ස් බීච් නව කොටස් නිකුතුවේ කොටස් (ඔඅ) එක්කෝටි හැටතුන් ලක්ෂ අසූපන්දාහක් (16385000) අලෙවි විය. එය එදින ඉහළම අගය පෙන්නුම් කරන ලදි.ගාර්ඩියන් කැපිටල් සමාගමේ කොටසක් රුපියල් 5194.00 සිට 5500 ක් දක්වා රුපියල් 306 කින් ඉහළ යාම අගය ඉහළ යාම මෙන්ම වැඩිම මිලකින් අලෙවි වූ සමාගම් කොටස් අතර විය. එසේම හන්ටර්ස් සමාගමේ කොටසක් රුපියල් 1360 සිට 1599 ක් දක්වා රුපියල් 239 කින් ඉහළ යාම ද මෙහිදී කැපී පෙනුණි.අඟහරුවාදා වන විට එච්. එන්. බී. ඇෂුවරන්ස් සමාගමේ කොටස් හිමියන්ට එක් කොටසකට රුපියල් 1.80 ක ලාභාංශ ගෙවන බවත් සිලෝන් ටුබැකෝ සමාගමේ කොටසක් වෙනුවෙන් රුපියල් 7.22 ක් ගෙවන බවටත් නිවේදනය කරන ලදි. එම සමාගම් දෙකම නිකුත් කර තිබුණේ වසරාවසාන ලාභාංශයන්ය.බදාදා දිනයේදී මුලර්ස් සමාගමේ කොටස් දෙකෝටි විසිහතර ලක්ෂ අසූඅට දහසක් (22488000) අලෙවි වූ අතර රුපියල් 2.60 ක කොටසක් රුපියල් 3.30 ක් දක්වා ඉහළ ගියේය.එදිනම ත්‍රී ඒකර් ෆාම්ස් සමාගමේ කොටසක මිල රුපියල් 183.50 සිට රුපියල් 224 ක් දක්වා ඉහළ ගියේය. එම සමාගමේ කොටස් පහළොස් ලක්ෂ හත්තෑහතරදාහක් අලෙවි විය. එදින හරිස්චන්ද්‍ර සමාගමේ කොටසක මිල රුපියල් 950 සිට රුපියල් 1000 ක් දක්වා ඉහළ යාම ද කැපී පෙනුණි.සතිය ආරම්භයේදී යම් අඩුවීමක් පෙන්නුම් කළ ද බදාදා දින අවසන් වන විට වෙළෙඳ පොළ මිල යළි ඉහළ ගියේය.සිකුරාදා දින සියලු කොටස් මිල දර්ශකය ඒකක 7192.49 ක් ලෙස දැක්වුණ නමුත් සඳුදා වන විට එය ඒකක 7174.87 ක් දක්වා අඩු විය. මිලංකා මිල දර්ශකය ද ඒකක 7165.32 සිට ඒකක 7134.27 ක් දක්වා අඩු විය.එහෙත් අඟහරුවාදා වන විට එය යළි ඒකක 7190.77 ක් දක්වා වැඩි විය. මිලංකා මිල දර්ශකය ද යළි ඒකක 7121.28 ක් දක්වා වැඩි විය. බදාදා දිනය වන විට සමස්ත කොටස් මිල දර්ශකය 7262.26 ක් ලෙස වැඩිවූ අතර මිලංකා මිල දර්ශකය ද ඒකක 7150.94ක් දක්වා වැඩි විය.තාරක වික්‍රමසේකරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>06</day>
    </date>
    <link>http://www.silumina.lk/2011/02/06/_art.asp?fn=aj1102061</link>
    <topic>ටෙලිකොම් පාරිභෝගිකයනට ලක්ෂයක ජීවිත රක්ෂණයක්</topic>
    <author/>
    <content>ටෙලිකොම් පාරිභෝගිකයනට ලක්ෂයක ජීවිත රක්ෂණයක්ශ්‍රී ලංකා ඉන්ෂුවරන්ස් ‘ටෙලි ලයිෆ්’ රක්ෂණාවරණය හඳුන්වා දෙයිටෙලිකොම් ප්‍රධානි ග්‍රෙග් යං සහ ශ්‍රී ලංකා ඉන්ෂුවරන්ස් ප්‍රධානි මොහාන් ද අල්විස් මහත්වරුන් ගිවිසුම හුවමාරු කරගනිද්දී. ඡායා- සුමනචන්ද්‍ර ආරියවංශශ්‍රී ලංකා ටෙලිකොම් ආයතනයත්, ශ්‍රී ලංකා ඉන්ෂුවරන්ස් ආයතනයත් ඒකාබද්ධව, ශ්‍රී ලංකා ටෙලිකොම් දුරකථන ජාලයට සම්බන්ධව ලක්ෂ සංඛ්‍යාත පාරිභෝගික ජනතාව වෙනුවෙන් ශ්‍රී ලංකා ඉන්ෂුවරන්ස් සාමූහික ජීවිත ‘ටෙලි ලයිෆ්’ රක්ෂණ ඔප්පුවක් යටතේ රක්ෂණය කර ඔවුන්ට රැකවරණය ලබාදීමේ රක්ෂණ ව්‍යාපෘතියක් හඳුන්වා දෙයි.මෙම ‘ටෙලි ලයිෆ්’ ජීවිත රක්ෂණාවරණය යටතේ ඔබට රු. 100,000 ක ජීවිත රක්ෂණාවරණයක් සමඟ පූර්ණ හා සදාකාලික හදිසි අනතුරු අකර්මණ්‍යතා ආවරණයක් ද රු. 60 ක් වැනි සහනදායී මාසික වාරික මුදලක් ගෙවීමෙන් ලබාගැනීමේ අවස්ථාව ශ්‍රී ලංකා ඉන්ෂුවරන්ස් උදාකර ඇති අතර දිනකට ඔබ විසින් මෙම රක්ෂණාවරණය සඳහා වැය කළ යුතු වන්නේ රුපියල් 2 ක් වැනි සුළු මුදලකි.තම නමින් SLT මෙගා ලයින් සම්බන්ධතාවක් ඇති ඕනෑම කෙනෙකුට මේ සඳහා ඉල්ලුම් කළ හැකි අතර ඔබේ පහසුව සඳහා මෙම වාරිකය මාසික දුරකථන බිල්පතට ඇතුළත් කර ගෙවීමේ පහසුව ද ඔබට ලබා දෙයි.‘ටෙලි ලයිෆ්’ රක්ෂණ ඔප්පුව යටතේ දුරකථන පාරිභෝගිකයාට මොනම හේතුවක් නිසා හෝ සිදුවන මරණයකදී හෝ හදිසි අනතුරක් නිසා සිදුවන පූර්ණ හෝ සදාකාලික අකර්මණ්‍යතාවයකදී රු. 100,000 ක හිමිකම් ප්‍රතිලාභයක් ශ්‍රී ලංකා ඉන්ෂුවරන්ස් වෙතින් හිමි වනු ඇත.ටෙලිකොම් සමාගමේ ප්‍රධාන විධායක නිලධාරී ග්‍රෙග් යං මහතා අපගේ පාරිභෝගිකයිනට පහසු මාසික වාරික මඟින් රක්ෂණ ඔප්පු පිරිනැමීම සඳහා ශ්‍රී ලංකා ඉන්ෂුවරන්ස් සමාගම වැනි විශ්වසනීය රක්ෂණ ආයතනයක් සමඟ හවුල් වීමට ලැබීම අපට සතුටට කාරණයක් බවත් මාසික වාරිකය කෙළින්ම ශ්‍රී ලංකා ටෙලිකොම් දුරකථන බිල්පතට එකතු වන බැවින් පාරිභෝගිකයිනට තනි බිල්පතකින් මෙම ගෙවීම් දෙකම ඉටුකරගැනීමේ පහසුව සැලසෙන බවත් පැවසීය.ශ්‍රී ලංකා ඉන්ෂුවරන්ස් කළමනාකාර අධ්‍යක්ෂ හා ප්‍රධාන විධායක මොහාන් ද අල්විස් මහතා පැවසුවේ ටෙලිකොම් පාරිභෝගික ජනතාවට ප්‍රදානය කරන මෙම ‘ටෙලි ලයිෆ්’ සාමූහික රක්ෂණ යෝජනා ක්‍රමය වඩාත් කාලීන මෙන්ම නවතම ප්‍රතිලාභ සහිත ජීවිත රක්ෂණ යෝජනා ක්‍රමයක් වන අතර ඒ මඟින් මේ රටේ විශාල සංඛ්‍යාවක් ගෘහ මූලිකයනට රක්ෂණ ප්‍රතිලාභ ලැබීමේ වරම හිමිවන බවය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>06</day>
    </date>
    <link>http://www.silumina.lk/2011/02/06/_art.asp?fn=aj1102062</link>
    <topic>කෘෂි යන්ත්‍ර නිර්මාණයට සම්මාන</topic>
    <author/>
    <content>කෘෂි යන්ත්‍ර නිර්මාණයට සම්මාන‘2010 ස්වර්ණ ලංකා’ සම්මාන උලෙළේදී, කෘෂි ක්ෂේත්‍රය සඳහා නව යන්ත්‍රෝපකරණ නිර්මාණය වෙනුවෙන් ‘ස්වර්ණ ලංකා සම්මානය’ සීමාසහිත ජිනසේන කෘෂි උපකරණ සමාගමට හිමි විය. සමාගමේ පර්යේෂණ සහ සංවර්ධන ප්‍රධානී රංජිත් රාජපක්ෂ මහතා කතානායක චමල් රාජපක්ෂ මහතා අතින් එම සම්මානය ලබාගත් අවස්ථාව.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>06</day>
    </date>
    <link>http://www.silumina.lk/2011/02/06/_art.asp?fn=aj1102063</link>
    <topic>හම්බන්තොට දිසා වාණිජ මණ්ඩලය Deep South තේමාවෙන් සංචාරක උදාවට</topic>
    <author/>
    <content>හම්බන්තොට දිසා වාණිජ මණ්ඩලය Deep South තේමාවෙන් සංචාරක උදාවටශ්‍රී ලංකාවේ අභ්‍යන්තරික චාරිකා මෙහෙයවන්නන්ගේ සංගමය, ශ්‍රී ලංකාවේ සංචාරක ව්‍යාපාරය හා සහයෝගයෙන් සංවිධානය කරනු ලැබු “සංචාරක උදාව“ වැඩසටහන පසුගියදා කොළඹ දී පැවැත්විණි.ඒ සඳහා හම්බන්තොට දිස්ත්‍රික් වාණිජ මණ්ඩලය විසින් හම්බන්තොට දිස්ත්‍රික්කයේ සංචාරක ක්ෂේත්‍රයට අදාළ පාර්ශ්වකරුවන් නියෝජනය වන පරිදි දිස්ත්‍රික්කයේ සංචාරක ක්ෂේත්‍රයේ නියැළෙන කණ්ඩායමක සහභාගිත්වයෙන් සාර්ථක ඉදිරිපත් කිරීමක් සිදු කරන ලදී.එහිදී හම්බන්තොට දිස්ත්‍රික්කය නියෝජනය කරමින් ඉන්දික ආර්ට් ගැලරි, තංගල්ල නවජීවන ආයතනය, තිස්සමහාරාම සංචාරක වෙළෙඳ සංගමය, තංගල්ල සංචාරක වෙළෙඳ සංගමය, කැස්බෑ සංරක්ෂණ ව්‍යාපෘතිය, රුක්දිය පාරිසරික ව්‍යාපෘතිය, වලව නදී පාරිසරික සංවිධානය, ස්වාධීන ජීප් රථ හිමියන්ගේ සංගමය සහ බකින්හැම් පැලස් හෝටලය යන ආයතනයන් ඒකාබද්ධ වී Deep South යන තේමාව යටතේ සංචාරක උදාව 2011 ට සහභාගි විය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>06</day>
    </date>
    <link>http://www.silumina.lk/2011/02/06/_art.asp?fn=aj1102064</link>
    <topic>හරිත රැකියා සපයන රටවල් අතරට ශ්‍රී ලංකාවත්</topic>
    <author>අරුණි මුතුමලී</author>
    <content>හරිත රැකියා සපයන රටවල් අතරට ශ්‍රී ලංකාවත්අරුණි මුතුමලීහරිත රැකියා ආරම්භ කිරීමට මුල පිරු ආසිය පැසිෆික් රටවල් පහ අතරට ලංකාව ඇතුළත් වීමත්, ඉදිරි වසර දෙකේ දී එය ක්‍රියාත්මක කිරීමෙන් අඩු කාබන් විමෝචන, දේශගුණ සමනය කරන, පරිසර හිතකාමී සංවර්ධනයක් කරා රට මෙහෙයවීමට හැකි බවත් අන්තර්ජාතික කම්කරු සංගමයේ ශ්‍රී ලංකා හා මාලදිවයින් දේශීය අධ්‍යක්ෂ ඩොංලිං ලී මහතා ප්‍රකාශ කළේය.ඒ මහතා එසේ ප්‍රකාශ කළේ ජාතික හරිත රැකියා සමුළුවේදීය. එහිදී වැඩිදුරටත් අදහස් දැක්වූ ලී මහතා පැවසුවේ ශ්‍රී ලංකාව දේශගුණ විපර්යාස හා පරිසර චිරස්ථායිතාව පිළිබඳ ක්‍රියාකාරී සාමාජිකයකු ලෙස අන්තර්ජාතික තලයේ පිහිටා ඇති බවයි. මහින්ද චින්තන ඉදිරි දැක්ම යටතේ අනාගත සංවර්ධන ප්‍රතිපත්ති හරිත පරිසරයක් හා ආර්ථික සංවර්ධනයක් මුසුවුණු කෙටි කාලීන සැලස්මක් ඔස්සේ 2016 වන විට දක්නට ලැබෙනු ඇති බවත් මේ පාරිසරික ප්‍රමුඛතා හරිත ලංකා ජාතික ක්‍රියාකාරී සැලස්ම යටතේ මෙන්ම ජාතික දේශගුණ අනුහුරු උපායමාර්ග ඔස්සේ ක්‍රියාත්මක වනු ඇති බවත් ඒ මහතා කීය.හරිත රැකියා යනුවෙන් හඳුන්වන්නේ ආර්ථික වෙළෙඳ කටයුතුවලදී පරිසරයට සිදුවන හානිය අවම වන අයුරින් කටයුතු කිරීමය. කම්කරු හා කම්කරු සබඳතා ඇමැති ගාමිණි ලොකුගේ මහතා ප්‍රකාශ කළේ වේගවත් ආර්ථික සංවර්ධනයක් කරා යන ගමනේදී හරිත ලංකාවක් හා පරිසර හිතකාමී තිරසර සංවර්ධනයක් සඳහා වන අඩු කාබන් භාවිතය සහිත පරිසර හිතකාමී කටයුතු වෙනුවෙන් ජනතාව දැනුවත් කිරීමට ක්‍රියා කරන බවයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>06</day>
    </date>
    <link>http://www.silumina.lk/2011/02/06/_art.asp?fn=aj1102065</link>
    <topic>මුලතිව් පාසල් සිසුහු LIOC ගෝ ගී‍්‍රන් වැඩසටහනට එක්වෙති</topic>
    <author/>
    <content>මුලතිව් පාසල් සිසුහු LIOC ගෝ ගී‍්‍රන් වැඩසටහනට එක්වෙතිමුලතිව්හි පැවති ත්‍යාග ප්‍රදානෝත්සවයේදී ලංකා IOC ජ්‍යෙෂ්ඨ උප සභාපති සී.එම්. චන්ද්‍රකාන්තන් මහතා අතින් ශිෂ්‍යාවක බැංකු පාස් පොතක් ලබා ගනිමින්.ලංකා IOC සමාගමේ ‘ගෝ ගී‍්‍රන්’ රුක් රෝපණ වැඩසටහනට එක් වූ මුලතිව්හි අඩු ආදායම්ලාභී පවුල්වල දරුවන් 300 කට මුල්‍යමය අනුග්‍රහය දැක්වීමට පියවර ගෙන ඇත.මුලතිව් හා තුනුක්කායි ප්‍රදේශවල පාසල් 29 ක සිසුන් මේ ව්‍යාපෘතිය සමඟ අත්වැල් බැඳගත් අතර, මේ පරිසර හිතකාමී වැඩසටහනින් ඍජු ප්‍රතිලාභ ලබන ශිෂ්‍ය පිරිස මේ වන විට 1301 ක් දක්වා ඉහළ ගොස් ඇත. මෑතකදී IOC සමාගමේ නිලධාරීන්ගේ සහභාගීත්වයෙන් පවත්වන ලද උත්සවයකදී මහජන බැංකුව විසින් එම සිසුන් සඳහා බැංකු පාස් පොත් පිරිනමන ලදී.වන සංරක්‍ෂණ දෙපාර්තමේන්තුවේ නිර්දේශයන්ට අනුව එක් එක් ප්‍රදේශවල පසට හා දේශගුණයට ඔබින පරිදි රෝපණය කරන ලද පැළ රැකබලා ගැනීම වෙනුවෙන් සෑම සිසුවකුටම මසකට රුපියල් 100 බැගින් වසර තුනක කාලයක් සඳහා මුල්‍යමය අනුග්‍රහයක් හිමි වේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>06</day>
    </date>
    <link>http://www.silumina.lk/2011/02/06/_art.asp?fn=aj1102066</link>
    <topic>සම්පත් බැංකුව ගොතටුවට</topic>
    <author/>
    <content>සම්පත් බැංකුව ගොතටුවටසම්පත් බැංකුව 173 වැනි ශාඛාව අංක 55/ 4 කොටිකාවත්ත පාර ගොතටුව නව නගරයේදී විවෘත විය. එහිදී කළමනාකාර අධ්‍යක්ෂ හැරිස් ප්‍රේමරත්න මහතා පොල් තෙල් පහන දල්වන අයුරු. නියෝජ්‍ය සාමාන්‍යාධිකාරි (තැන්පතු සහ අලෙවි) තාරක රන්වල සහ ශාඛා කළමනාකාරිනී දීපා රොඩ්‍රිගු යන මහත්ම මහත්මීහු ද මෙහි වෙති.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>06</day>
    </date>
    <link>http://www.silumina.lk/2011/02/06/_art.asp?fn=aj1102067</link>
    <topic>ලංකා ඔරික්ස් ෆිනෑන්ස් සමාගමෙන් විදේශ මුදල් මාරු කිරීමේ සේවාවක්</topic>
    <author/>
    <content>ලංකා ඔරික්ස් ෆිනෑන්ස් සමාගමෙන් විදේශ මුදල් මාරු කිරීමේ සේවාවක්විදේශ මුදල් මාරුකිරීමේ නවතම සේවාවක් සීමාසහිත ලංකා ඔරික්ස් ෆිනෑන්ස් සමාගම ආරම්භ කරයි. ශ්‍රී ලංකා මහ බැංකුවේ අධිපති අජිත් නිවාඩ් කබ්රාල් මහතා සහභාගී වූ විශේෂ උත්සවයකදී LOLC සමූහයේ සාමාජිකයෙකු වන සීමාසහිත ලංකා ඔරික්ස් ෆිනෑන්ස් සමාගම, විදේශ මුදල් මාරු කිරීමේ සිය ප්‍රාරම්භක සේවා ස්ථානය, මාතර නගරයේ පිහිටි ශාඛා පරිශ්‍රයේදී විවෘත කළේය.මහ බැංකුවේ නියෝජ්‍ය අධිපති වන සී.ජේ.පී. සිරිවර්ධන හා විනිමය පාලක ඔස්මාන් චÁද්‍රව මහත්වරුද, ලංකා ඔරික්ස් ලීසිං සමාගමේ නියෝජ්‍ය සභාපති ඉෂාර නානායක්කාර මහතා සහ සමූහයේ කළමනාකාර අධ්‍යක්‍ෂක හා ප්‍රධාන විධායක නිලධාරී කපිල ජයවර්ධන මහතා මෙන්ම ලංකා ඔරික්ස් ෆිනෑන්ස් සමාගමේ සහ LOLC සමූහයේ ජ්‍යෙෂ්ඨ නිලධාරීහු රැසක් ද සහභාගී වූහ.මේ නව සේවාව කළුතර, මහනුවර, යාපනය, දඹුල්ල, ත්‍රිකුණාමලය, වවුනියාව, හලාවත, නුවරඑළිය හා අම්පාර ප්‍රදේශවල පිහිටි ලංකා ඔරික්ස් ෆිනෑන්ස් සමාගමේ ශාඛාවලින් ද ලබා ගත හැකි අතර, දිවයින පුරා ඇති සමාගමේ තවත් ශාඛා රැසකින්ද මෙම සේවාව ඉදිරියේදී ලබා දීමටද කටයුතු ක්‍රියාත්මක වෙමින් පවතී. ඒ අනුව ලාංකිකයන්ට මෙන්ම විදෙස් ගනුදෙනුකරුවන්ටද මෙම නව සේවාව හරහා ලක්දිව පුරා පිහිටි සමාගමට අයත් විදේශ මුදල් මාරු කිරීමේ මධ්‍යස්ථානවලින් ලොව විවිධ වූ මුදල් ඒකකයන් මාරු කර ගැනීමේ පහසුකම ලබා ගත හැකිය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>06</day>
    </date>
    <link>http://www.silumina.lk/2011/02/06/_art.asp?fn=aj1102068</link>
    <topic>ලංකා හොස්පිටල්ස් හි 150 වැනි නළ දරු උපත</topic>
    <author/>
    <content>ලංකා හොස්පිටල්ස් හි 150 වැනි නළ දරු උපතලංකා හොස්පිටල්ස් සාපල්‍යතා මධ්‍යස්ථානය පසුගියදා 150 වැනි නළ දරු උපත් කඩඉම පසු කෙළේය. මාස 28 ක් ඇතුළත ලංකා හොස්පිටල්ස් සාපල්‍යතා මධ්‍යස්ථානයේ දරු පිළිසිඳ ගැනීම් 300 කට වඩා වැඩි සංඛ්‍යාවක් සිදු කරමින් 150 වෙනි නව දරු උපත් කඩඉම පසු කළේ ලොව හොඳම සාපල්‍යතා මධ්‍යස්ථාන හා සම වූ 42% ක සාර්ථකවීමේ ප්‍රතිශතයක් ද වාර්තා කරමිනි.සාපල්‍යතා මධ්‍යස්ථානය පිහිටුවීමේ අරමුණ වූයේ දරු පිළිසිඳ ගැනීමේ ව්‍යාකූලතා ඇති අඹුසැමියන්ට දරු සුරතල් බැලීමේ වාසනාව උදා කර දීම බව ලංකා හොස්පිටල්ස් හී ප්‍රධාන විධායක නිලධාරී ලකිත් පීරිස් මහතා කීය.මෙම සාපල්‍යතා මධ්‍යස්ථානය දරු පිළිසිඳ ගැනීම් සඳහා ප්‍රතිකාර කරන ශ්‍රී ලංකාවේ තිබෙන නවීනතම මධ්‍යස්ථානය වනවා පමණක් නොව වඩාත් සාර්ථකම මධ්‍යස්ථානය ද වන බව සාපල්‍යතා මධ්‍යස්ථානය පිහිටුවීම සම්බන්ධයෙන් රෝහලේ අරමුණ සාක්ෂාත් කර ගැනීම සනිටුහන් කරන බවද ඒ මහතා කීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>06</day>
    </date>
    <link>http://www.silumina.lk/2011/02/06/_art.asp?fn=aj1102069</link>
    <topic>CDB සිසුදිරි ශිෂ්‍යත්වයෙන් රුපියල් මිලියන 1.2 ප්‍රදානයක්</topic>
    <author/>
    <content>CDB සිසුදිරි ශිෂ්‍යත්වයෙන් රුපියල් මිලියන 1.2 ප්‍රදානයක්උත්සවයේ ප්‍රධාන ආරාධිතයා වූ කථිකාචාර්ය අත්තනායක එම්. හේරත් මහතා අතින් සිසුවියක ශිෂ්‍යත්වයක් ලබාගත් අයුරු. ප්‍රධාන විධායක නිලධාරි මහේෂ් නානායක්කාර මහතා ද මෙහි වෙයි.සිටිසන්ස් ඩිවෙලොප්මන්ට් බිස්නස් ෆිනෑන්ස් (CDB) ත්‍රි රෝද රථ හිමියන්ගේ දරුවන් සඳහා ශිෂ්‍යත්ව පිරි නැමීම පසුගියදා අති සාර්ථක ලෙස තෙවන වතාවටත් සිදු කෙළේය. එම ශිෂ්‍යත්වලාභීහු වූයේ පස්වන ශ්‍රේණියේ ශිෂ්‍යත්ව විභාගයෙන් සහ අධ්‍යාපන පොදු සහතික පත්‍ර සාමාන්‍ය පෙළ විභාගයෙන් ඉහළින් දස්කම් දැක්වූ සිසු දරුවෝය.”CDB සිසුදිරි තෙවන අදියරේ” ශිෂ්‍යත්ව ලබා ගැනීම සඳහා විවිධ සමාජ හා ආදායම් තත්ත්වල සිසුහු 18 දෙනෙක් හා සිසුවියෝ 16 දෙනෙක් තම දෙමව්පියන් ද සමඟ බණ්ඩාරනායක අනුස්මරණ ජාත්‍යන්තර සම්මන්ත්‍රණ ශාලාව වෙත රැස්ව සිටියහ.මෙහිදී 5 වසර ශිෂ්‍යත්ව ලාභියෙකුට අධ්‍යාපන පොදු සහතික පත්‍ර සමාන්‍ය පෙළ විභාගය සම්පූර්ණ කරන තෙක් වාර්ෂික පදනමක් මත මුදල් ප්‍රදානයන් ලැබෙන අතර අධ්‍යාපන පොදු සහතික පත්‍ර සාමාන්‍ය පෙළ සමත් ශිෂ්‍යත්ව ලාභි සිසු දරුවෙකුට වාර්ෂික පදනම මත අධ්‍යාපන පොදු සහතික පත්‍ර උසස් පෙළ විභාගය සම්පූර්ණ කරන තෙක් මුදල් ප්‍රදානයක් ලබා දෙනු ඇත.ත්‍රි රෝද රථ හිමියන්ගේ දූ දරුවන් ගේ ඵල ප්‍රයෝජනය සඳහා මෙම වැඩසටහන අඛණ්ඩව පවත්වාගෙන යාමට හැකිවීම ඇත්තෙන්ම අපට සතුටක්. ඔවුන්ගෙන් සමාජයට ඉටුවන මෙහෙය ඉතා විශාලයි. අප මෙන්ම ඔවුන් ද තම දූ දරුවන් හොඳ අධ්‍යාපනයක් ලබා අනාගතයේදී යහපත් දිවි පෙවතක් ගත කරනු ඇතැයි සිහින දකිනවා. එබැවින් එම දරුවන්ගේ දෙමව්පියන් සමඟ එක්ව එම සිහින සැබෑ කර ගැනීමට අත දීමට හැකිවීම පිළිබඳව අප සතුටු වෙනවා.”CDB ප්‍රධාන විධායක නිලධාරි මහේෂ් නානායක්කාර මහතා කීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>06</day>
    </date>
    <link>http://www.silumina.lk/2011/02/06/_art.asp?fn=aj11020610</link>
    <topic>එච්අයිවී ආසාදිතයන් රැක බලා ගැනීමට කැල්ටෙක්ස් ඇපකැප වෙයි</topic>
    <author/>
    <content>එච්අයිවී ආසාදිතයන් රැක බලා ගැනීමට කැල්ටෙක්ස් ඇපකැප වෙයිෂව්රෝන් ලුබ්‍රිකන්ට්ස් ලංකා ගැලවීමේ හමුදාව හා එක්ව ඒඩ්ස් ආසාදිත පවුල් සුහද හමුව උදෙසා දිරිය දුන්නේය. රට පුරා සිටින එවන් පවුල් 400 ක් මේ උදෙසා එක් විය. මීට පෙරද, එච්.අයි.වී. ඒඩ්ස් වළකාලීමේ ව්‍යාපෘති රැසකට කැල්ටෙක්ස් සිය දායකත්වය ලබා දී ඇත.මෙම සුහද හමුව සංවිධාන කිරීමේ මූලික අරමුණ වන්නේ එච්.අයි.වී. ඒඩ්ස් ආසාධිත පුද්ගලයිනට එකිනෙකාට මුණ ගැසීමට අවස්ථාව උදා කරදීමයි.සුහද හමුව පැවැත්වුණේ කොළඹ පිහිටි ගැලවීමේ හමුදා මූලස්ථානයේදීයි. කණ්ඩායම් ක්‍රියා සහ ආත්ම ශක්තිය වර්ධනය කිරීමේ ක්‍රියාකාරකම් රැසක් මෙහිදී සංවිධානය කොට තිබෙනු දක්නට ලැබිණි. ගීත, ච්2ඩා, අභිරූපණ, පවුල් උදෙසා තෑගි ලබාදීමේ අංග මෙහිදී කැපී පෙනිණි.”අප රට තුළ ඒඩ්ස් ආසාදනය වීමේ ප්‍රවණතාව සාපේක්‍ෂව අඩු මට්ටමක තිබුණත් මේ වන විට ඒඩ්ස් රෝගීන් ප්‍රමාණාත්මකව වැඩිවීමක් දක්නට ලැබේ.ශ්‍රී ලාංකිකයින් හැටියට අප සියලුදෙනාම එක්ව මෙයට එක්ව සටන් කළ යුතුයි. අපි සියලු දෙනාම මේ පිළිබඳව දැනුවත්භාවය ඇති කිරීමේ පෙර ගමන්කරුවන් වෙමින් සමාජ අපකීර්තියක් ලෙස බොහෝ අය සිතනා මෙම උවදුර සංවේදී ලෙස මැඩලීමට දායක විය යුතුයි. ෂව්රොන් ලුබ්‍රිකන්ට්ස් ලංකා කළමනාකාර අධ්‍යක්‍ෂ / ප්‍රධාන විධායක නිලධාරී කිෂූ ගෝමස් මහතා පැවසීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>06</day>
    </date>
    <link>http://www.silumina.lk/2011/02/06/_art.asp?fn=aj11020611</link>
    <topic>පොටෝ ටෙක්නිකා සමාගමෙන් අති නවීන දුර දක්න කන්නාඩි</topic>
    <author/>
    <content>පොටෝ ටෙක්නිකා සමාගමෙන් අති නවීන දුර දක්න කන්නාඩිජපානයේ නිකොන් කැමරා නිෂ්පාදන සමාගමේ ශ්‍රී ලංකාවේ බලයලත් අලෙවි නියෝජිතයා වන පොටෝ ටෙක්නිකා සමාගම ඉහළ ධාරිතාවක් ඇති, අති නවීන දුර බලන කන්නාඩි පෙළක් වෙළෙඳපොළට හඳුන්වා දෙයි.නව හඳුන්වාදීම පිළිබඳ අදහස් දක්වන පොටෝ ටෙක්නිකා සමාගමේ කළමනාකාර අධ්‍යක්ෂ හර්ෂ මල්වැන්න..”රටට සාමය උදා වීමත් සමඟ දේශීය සංචාරකයන්, පරිසරවේදීන් සහ ඡායාරූප ශිල්පය ගැන උනන්දුවක් දක්වන අය රට මැද කරන සංචාරවල පෙර නොවූ විරූ උනන්දුවක් ඇති වී තිබෙනවා. මේ හැම කෙනෙකුටම ස්වභාවධර්මයේ සුන්දරත්වය නරඹන්න, සතුන් සහ ඔවුන්ගේ හැසිරීම් නරඹන්න දුර බලන කන්නාඩි අවශ්‍ය වෙනවා. අපි අපේ පාරිභෝගිකයන්ට නව දුර බලන කන්නාඩි හඳුන්වා දුන්නේ මෙම තත්ත්වය සැලකිල්ලට අරගෙනයි.දුර දක්නයක් තෝරා ගැනීමේදී අවශ්‍යතාව අනුව තෝරා ගැනීම වැදගත් වෙනවා. ස්වභාව සෞන්දර්ය සහ වන ජීවීන් නැරඹීමට 8ය40 වශයෙන්ද, ක්‍රීඩා කටයුතු සඳහා 10ය50 වශයෙන්ද, එළිමහන් කර්මාන්ත කටයුතු සඳහා 12ය50 වශයෙන්ද, නාවික කටයුතු සඳහා 16ය50 යන විශාලන පරාසයන්ගෙන් මිලදී ගැනීම වැදගත් වෙනවා.” යැයිද ඒ මහතා කීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>06</day>
    </date>
    <link>http://www.silumina.lk/2011/02/06/_art.asp?fn=aj11020612</link>
    <topic>කොමර්ෂල් බැංකුව ‘මදර් ශ්‍රී ලංකා’ හා එක්ව ගම්බද පාසල්වලට පරිගණක විද්‍යාගාර පිරිනමයි</topic>
    <author/>
    <content>කොමර්ෂල් බැංකුව ‘මදර් ශ්‍රී ලංකා’ හා එක්ව ගම්බද පාසල්වලට පරිගණක විද්‍යාගාර පිරිනමයි”මදර් ශ්‍රී ලංකා” වැඩසටහන සමඟ එක්ව කොමර්ෂල් බැංකුව තොරතුරු තාක්ෂණ නිපුණතා ඉහළ නංවාගැනීමේ ප්‍රජා සත්කාරක ව්‍යාපෘතියක් අරඹයි.එම වැඩසටහන යටතේ, අඩු පහසුකම් සහිත පාසල් වෙත පරිගණක හා අදාළ අනෙකුත් උපකරණ, පරිත්‍යාග කොට, එම පරිශ්‍රයන්හි පරිගණක විද්‍යාගාර ස්ථාපිත කිරීම එමඟින් සිදුකෙරේ.මෙකී පහසුකම් පළමු අදියරේ උතුරු මැද ඌව සහ වයඹ යන පළාත් පාසල්වලට ලබා දෙයි. බදුල්ල දිස්ත්‍රික්කයේ පිහිටි කොස්ගොල්ල මහා විද්‍යාලයට මුල්ම පරිගණක විද්‍යාගාරය පිරිනැමේ.’තොරතුරු තාක්‍ෂණය පාසල් විෂය මාලාවට අයත් වැදගත් පාඩමක් බැව් අපි කවුරුත් දන්නා නමුත් බොහෝ ග්‍රාමීය පාසල් තුළ මෙය ඉගැන්වීම සඳහා ඇවැසි උපකරණ පරිගණක විද්‍යාගාර ගම්බද පාසල් පරිශ්‍රයන්හි ස්ථාපිත කිරීමේ ව්‍යාපෘතියට මුදල් යොදවන්නට අපි තීරණය කළේ එය ශ්‍රී ලංකාවේ මතු සිසු පරපුර වෙනුවෙන් සිදුකරන ආයෝජනයක් බව අප විශ්වාස කරන ඬසයි.’ කොමර්ෂල් බැංකුවේ සමාජ සත්කාරක භාරයේ සභාපති මහේන්ද්‍ර අමරසූරිය මහතා කියයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>06</day>
    </date>
    <link>http://www.silumina.lk/2011/02/06/_art.asp?fn=aj11020613</link>
    <topic>කොමර්ෂල් ක්‍රෙඩිට් රත්නපුරයට</topic>
    <author/>
    <content>කොමර්ෂල් ක්‍රෙඩිට් රත්නපුරයටකොමර්ෂල් ක්‍රෙඩිට් සමාගමේ ප්‍රධාන විධායක රොෂාන් එගොඩගේ මහතා, ශ්‍රී ලංකා මහ බැංකුවේ නියෝජ්‍ය අධ්‍යක්‍ෂ එච්.එම්. ඒකනායක මහතා, කොමර්ෂල් ක්‍රෙඩිට් සමාගමේ සභාපතිනිය වග්දේවි ප්‍රනාන්දු සහ සමාගමේ අධ්‍යක්‍ෂ ජෙයා එගොඩගේ රත්නපුර ශාඛාව විවෘත කිරීමේ අවස්ථාවේදී.කොමර්ෂල් ක්‍රෙඩිට් සමාගම දැන් රටපුරා සිය ශාඛා ජාලය පුළුල් කරමින් සිටී.2009 ඔක්තෝබර් මාසයේදී සිය කළමනාකාරිත්වය වෙනස් කර නව නායකත්වයක්, සහිතව සමාගම මුල්‍ය ක්‍ෂෙත්‍්‍රයේ ඉහළම ස්ථානයට ගෙන ඒම සඳහා නව ව්‍යාපාර සංස්කෘතියක් යටතේ මෙහෙයවන ලදී.කොමර්ෂල් ක්‍රෙඩිට් සමාගමේ ශාඛා යළි දියත් කිරීම යනු මෙම පොරොන්දු වූ සේවාවන් ව්‍යාප්ත කිරීමකි. උසස් කරන ලද පුළුල් කරන ලද සේවාවන් සමුදායක් හරහා සමාගම ශක්තිමත් පාරිභෝගික සබඳතාවයක් ගොඩනැගීමට අපේක්‍ෂා කරයි. “ඔබේ සිහින විවර කරන්න” යන තේමාව යටතේ රත්නපුර දිස්ත්‍රික්කයේ සමාගමේ ශාඛාව යළි විවෘත කිරීමේ අවස්ථාව එළඹෙන තුරු පුල පුලා බලා සිටි අයට සමාගමේ කොළඹ ප්‍රධාන ශාඛාව මගින් සපයන අසමසම සේවා සියල්ල එලෙසම දැන් ලබා ගත හැකි යැයි සමාගමේ රත්නපුර කලාප කළමනාකරු අවිශ් පිටිගල මහතා පැවසීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>06</day>
    </date>
    <link>http://www.silumina.lk/2011/02/06/_art.asp?fn=aj11020614</link>
    <topic>ජැෆ්නා මියුසික් ෆෙස්ටිවල් එන මස</topic>
    <author/>
    <content>ජැෆ්නා මියුසික් ෆෙස්ටිවල් එන මසශ්‍රී ලංකාවේ විවිධ වූ සාම්ප්‍රදායික ජන සංස්කෘතික අංගයන් ඉදිරිපත් කරමින් “ජැෆ්නා මියුසික් ෆෙස්ටිවල්” මාර්තු මස 25 සිට 27 දක්වා පැවැත්වේ.ශ්‍රී ලංකාවේ ජන කලා කණ්ඩායම් මෙන්ම ඉන්දියාව, නේපාලය, පලස්තීනය, දකුණු අපි‍්‍රකාව සහ නෝර්වේ රටවල් නියෝජනය කරමින් කලා කණ්ඩායම් ද මේ උලෙළට දායකවනු ඇත.’ජැෆ්නා මියුසික් ෆෙස්ටිවල්’ ආරම්භ කිරීමට හේතු වූ අභිප්‍රායන් කීපයක් වේ.තරුණ පරම්පරාව ශ්‍රී ලංකාවේ සාම්ප්‍රදායික සංස්කෘතික උරුමය පිළිබඳ දැනුවත් කිරීම, සංගීතය සහ කලාව මඟින් විවිධ ප්‍රදේශවල ජීවත් වන තරුණ පරපුර සහ ජනතාව ඒකරාශී කිරීම මේ අතර වේ.මාධ්‍ය ආයතන සහ සිනමා කරුවන්ට ද මෙය කදිම අවස්ථාවක් වන අතර මෙම ජන සංගීත අංගයන් ඉදිරි පරම්පරාවන් සඳහා සංරක්ෂණය කිරීමට ද මෙය පිටිවහලක් වනු ඇත.ශ්‍රී ලංකාව සහ නෝර්වේ රාජ්‍ය අතර ඇති කරගත් සංගීත සහයෝගිතාවය මත මෙම උත්සවය සඳහා මුල්‍ය දායකත්වය නෝර්වේ තානාපති කාර්යාලය දක්වන අතර, වැඩසටහන ක්‍රියාත්මක කිරීම “අරු-ශි‍්‍ර” රංගායතනයේ මග පෙන්වීම මත සේවා ලංකා පදනම සිදුකරයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>06</day>
    </date>
    <link>http://www.silumina.lk/2011/02/06/_art.asp?fn=aw1102061</link>
    <topic>මියගිය දියණිය යළි පැමිණේ</topic>
    <author>මතුගම මහින්ද විජේතිලක</author>
    <content>සඳකැන් සඳුන් මඳ - නල මේ ඇම සිසිලටත් උතුම් සිසිලසකි - ගතෙහි තම දරුවන් වැකෙනවාදෙගුරන්ටත් වඩා - දරුවන්ටමයි දනෝ සෙනෙහස මෙලොවත් රැක මළත් - සගමොක් දෙන බැවින් කරව් පින්ලෝකෝපකාරයේ එකොළොස් වැනි හා දොළොස් වැනි වශයෙන් රනස්ගල්ලේ හිමි ලියූ කවි දෙකයි මේ. තම දරුවන් ඇඟෙහි ස්පර්ශ වීම, දැවටීම, තමාට ළංව තුරුලුව සිටීම සඳ රැස්, සඳුන්, මඳ සුළඟ, ආදි වශයෙන් පෙනෙන මේ හැම සිසිලසකටම වඩා උතුම් සිසිලසකි. මිනිස්සු කවුරුන් වුවද තම තමන්ගේ දෙමවුපියන්ට වැඩියෙන් තම දරුවන්ට ආදරය කිරීම සිරිතක්ව පවතී. ඒ නිසා දරුවන් මව්පියන් ආරක්ෂා කළ යුතුය. මරණින් පසු ඔවුන්ට දෙව් - නිවන් සැප ලැබෙන සේ පින්කම් කළ යුතු ය.මෙයින් පැහැදිලි වන්නේ සෑම කෙනෙක් ම තමන්ගේ දරුවන්ට ම වඩාත් ආදරය කරන බවයි. උණහපුළුවාට ද උගේ පුතු නිල් මැණිකක් යැයි ඇතැම් සතුන් අතර ද පවතින තත්ත්වය මේ බව කියා පායි.මේ කතාව සීතාවක ප්‍රදේශයේ අවුරුද්දක් පමණ එක දිගට සිදු කළ ආධ්‍යාත්මීය පර්යේෂණයක ප්‍රතිඵලයකි. නීලාත් රාජාත් විවාහ වූයේ පේ‍්‍රම සම්බන්ධයකිනි. එහෙත් මේ දෙදෙනාට දරු සම්පත් ලැබීමේ ප්‍රවණතාවයේ අඩුවක් තිබුණි. ඒ නිසා බටහිර වෛද්‍ය ප්‍රතිකාර හා උපදෙස් ද දේශීය වෛද්‍ය ප්‍රතිකාර ද ලබා ගැනීමෙන් අනතුරුව නීලා ගැබ් ගත්තා ය.ඔවුන්ට ලැබුණේ ඉතා ම පැහැපත් දියණියකි. එහෙත් ඇගේ හිස සාමාන්‍ය ප්‍රමාණයට වඩා මඳක් විශාල විය. ඇයට උපදින විට ම මොළයේ වතුර පිරෙන අසනීපයක් (හයිඩ්‍රෝ පැපලස්) වැලඳී තිබුණි. මේ රෝගය වැලඳුණු දරුවන්ට හිස ඔසවා කෙළින් කැර ගන්නට නොහැකිය. යහනේ දිගටම පෙරැළී සිටී. වරින් වර මොළයේ වතුර ඉවත් කළ යුතු විය. මෙවැනි දරුවකු ගැන බලාපොරොත්තු තැබිය නොහැකි බව වෛද්‍ය මතය විය.එහෙත් මේ මව්පිය දෙදෙනා උත්සාහය අත් හළේ නැත. සිංහල වෙදකමේ ප්‍රතිකාරවලින් දැරිය මාස හයකින් හිස එසවූවාය. සාමාන්‍ය ක්‍රියාකාරකම් කරන්ට පටන් ගත්තා ය. ඊළඟට දැරියගේ පිට කොන්දේ ගෙඩියක් හට ගැනුණි. කොඳු ඇට පෙළේ ස්නායුවලට සම්බන්ධව හට ගැනුණු මේ ගෙඩිය මහ රෝහලේදී සැත්කමකින් ඉවත් කරන්නට යෙදුණි. එහෙත් ඒ සැත්කමේ අතුරු ඵලයක් වශයෙන් දැරියගේ දෙකකුල් අප්‍රාණික විය. ඇගේ ජීවිතය වැඩක් නැතැයි කියන තත්ත්වයක් වෛද්‍යවරුන්ගෙන් ද කියැවිණි.එහෙත් මේ මව්පියෝ නැවතත් උත්සාහය අත්හරින්නට තරම් දුර්වල වූයේ නැත. බලාපොරොත්තු අත් නොහැර සිංහල වෙදකමේ පිහිට පැතූහ. බෙහෙත් තෙල් ගා ඖෂධ පොට්ටනිවලින් දැරියගේ දෙකකුල් හා පිට කොන්ද, කොඳු ඇට පෙළ තවන්නට වූහ. කෙසේ හෝ දැරිය ඇවිදින තත්ත්වයට පත් වූවාය.දැරිය සිය මෑණියන් සමඟ ළදරු පාසල් ගියාය. ළදරු ක්‍රියාකාරකම්වලින් අනිකුත් දරුවන්ට වඩා ඉදිරියෙන් සිටියාය. ළදරු පාසලේ දක්ෂ ශිෂ්‍යාවක් ලෙස කාගේත් ආදර කරුණාවට ලක් වූවාය. මේ වන විට ඇගේ වයස අවුරුදු හතරයි මාස තුනක් විය.මේ දියණියට ප්‍රතිකාර කළේ කොට්ටාවේ දේශීය වෛද්‍ය වරියකි. ඇය කොට්ටාවේ ඉඩම් විකුණා අනුරාධපුරයේ පදිංචියට ගිය බැවින් මාසයකට වරක් අනුරාධපුරයට ගොස් දියණිය පෙන්වා ප්‍රතිකාර ගැනීම සිරිතක් විය. මේ නිසා නිතර අනුරාධපුරයේ සිද්ධස්ථානවලට යෑම ද සිදු වූ අතර දැරිය ඒ පූජ්‍ය ස්ථාන පි‍්‍රය කළාය. ඔවුන් ප්‍රතිකාර සඳහා අනුරාධපුරයට ගිය විට නවාතැන් ගත්තේ ලංකාරාමය අසලය.ඒ 2009 ජුලි මාසයේ 14 වැනිදාය. ළදරු පාසලේ පැවති චිත්‍ර තරගයක් සඳහා මේ දියණිය ථූපාරාමය සිතුවමට නැගුවාය. ජූලි මස 15 වැනි දා ප්‍රතිකාර සඳහා අනුරාධපුරය බලා දියණිය සමඟ මව්පියෝ පිටත් වූහ. ප්‍රතිකාර ලබා ගෙන ආපසු එන විට “අපි ලංකාරාමයට යමු” යි දියණිය යෝජනා කළාය.ඔව්හු ලංකාරාමය කරා ගියහ. මේ දියණියගේ ප්‍රතිකාර අවශ්‍යතා නිසා ම ඔවුන් අලුත් ම වාහනයක් ද මිලදී ගෙන තිබුණි. ලංකාරාමයේ දී දියණියට වමනයක් හට ගත් හිටි හැටියේම ඇය දරදඬු වූවාය. වහාම දැරිය අනුරාධපුර රෝහලට ඇතුළත් කරන ලදුව එහි දී ඇගේ ප්‍රාණය නිරුද්ධ විය. 2004 සැප්තැම්බර් මස 6 වැනි දින උදේ 10.33 ට කොළඹ ජයවර්ධනපුර රෝහලේ දී උපත ලැබු ඇය 2009 ජුලි මස 15 වැනි දින හවස 6.15 ට අනුරාධපුරයේ දී මිය ගියාය.වයසට වඩා ඉදිරියෙන් සිටි මතක ශක්තියක් හා පාඩමක් තිබුණු ඇගේ දක්ෂකම් ළදරු පාසලේ ගුරුවරියන්ගෙන් නිතර කියැවිණි. මව්පිය දෙදෙනා සමඟ උදේ හවස ආගමික වතාවත් යෙදුණු ඇයට අභිසම්භිධාන පිරිත පවා කට පාඩමෙන් කියන්නට පුළුවන් කමක් තිබුණි. කෙසේ නමුත් කර්ම ශක්තිය අභිබවා යන්නට පුළුවන් කමක් නොතිබුණි. ගමට ගෙන ආ දැරියගේ දේහය පොදු සුසාන භූමියක දී මිහිදන් කැරිණි.එතැනින් ද මේ මව්පියන්ගේ උත්සාහය අත් හැරුණේ නැත. ඒ දියණියව ම නැවත ලබා ගැනීමේ දැඩි උවමනාවක් මේ මව්පිය දෙදෙනාට තිබුණි. බළන්ගොඩ ආනන්ද මෛත්‍රෙය මහා නාහිමියන් සමඟ අප ලියූ “අපට නොපෙනෙන ලෝකය” පොත කියවා ඔවුන් අප සමඟ දුරකතනයෙන් සාකච්ඡා කරන්නට වූහ.කර්මය වළක්වාලන්නට නම් ප්‍රබල ශීලයක පිහිටා දැඩි කැපවීමකින් හා ධෛර්යයකින් කුසල් කරමින් පිළිවෙත් කළ යුතු බව ඔවුන්ට අවධාරණය කළෙමු. ඔවුහු ඕනෑම අභියෝගයක් බාරගන්නට සූදානම් වූහ. මේවා අනුන් ලවා මුදලට කුලියට කළ නොහැකි බවත් තමන් ම උදේ හවස නිරතුරුව සිදු කළ යුතු බව ද කීවෙමු. එය ද ඔවුන් භාර ගත්හ.මේ අනුව අනුරාධපුර ජය ශ්‍රී මහා බෝ සමිඳුනට බාර හාර වී ගමේ පන්සලේ බෝධි පූජා පැවැත්වූහ. ළදරුවන්ට, ළමා නිවාසවලට දන් පිරි නැමූහ. සුවිශේෂ ඖෂධ පූජා පවත්වා තමන්ටත් ඊළඟ බලාපොරොත්තු දරුවාටත් නිරෝගී සුව පැතූහ. විශේෂ අලෝක පූජා පැවැත්වූහ. සාංඝික දාන දුන්හ. සතුන් මරණයෙන් මුදා හැරීමේ පින්කම් කළහ. මේ අතර මියගිය දියණිය සිහිනෙන් පෙනෙන්නට පටන් ගත්හ.නිවසට පැමිණ ඇගේ සෙල්ලම් බඩු සමඟ ගැවසෙන අයුරු සිහිනයෙන් දුටහ. මාස හයක් තිස්සේ විවිධ පින්කම් කරමින් ඒ දැරියම මේ මව් කුසෙහි පිළිසිඳ ගන්නා ලෙස ප්‍රාර්ථනා කළහ.මේ අතර ගුප්ත ආත්මයක් විසින් ලියා පෙන්වනු ලබන ශාස්ත්‍රයක් අසන්නට මේ මව්පියෝ ගියහ. “ඒ දැරියම පිරිමි ආත්ම භවයක් ලබා මේ මවගේ කුසින් උපදිනවා. 2010 දෙසැම්බර් මාසෙ 29 දා ලකුණක් වශයෙන් දකුණු අතේ පිට අත්ලේ ලපයක් ඇති. කිසි ම සැකයක් නෑ. කලින් හිටපු දුවමයි මේ පුතෙක් වෙලා උපදින්නේ” යි එතැනින් කියැවුණි.මේ ශාස්ත්‍රය කියැවුණේ 2010 පෙබරවාරි මාසයේ මුල හරියේ දිනයකය. දානමාන පිංකම් හා බෝධි පූජා දිගටම පැවැත්වුණි. බෞද්ධ පිළිවෙතක් ඔවුන්ගේ නිවසේ උදේ හවස දින 21 ක් නොකඩවා පැවැත්වුණි. එය අඹු සැමි දෙදෙනා විසින් මහත් කැපවීමකින් සිදු කරන්නට යෙදුණි. මේ අතර දියණිය පිරිමි දරුවකුගේ ඇඳුමින් සැරසී පැමිණ සිටිනු මව කීප දිනක් ම සිහිනෙන් දුටුවාය. කාලය මාස ගණනින් ඉදිරියට ගියේය.නීලා 2010 දෙසැම්බර් මස 28 දින කොළඹ ජයවර්ධනපුර රෝහලට ඇතුළත් වූවාය. 29 වෙනි දින උදේ පිරිමි දරුවකු ප්‍රසූත කළාය. මෙයින් මාස එකොළහකට පෙර ශාස්ත්‍රයකින් කියැවුණු පරිදි ම දරුවාගේ දකුණු අත්ල පිට පැත්තේ ලපයක් පැහැදිලිව තිබුණි.මෙහි දී අප වඩාත් අගය කරන්නේ මේ මව් පිය දෙදෙනා තමන්ගේ ඉලක්කය ජයගන්නා තුරුම කැපවීමෙන් හා ධෛර්යයෙන් ආධ්‍යාත්මීය පිළිවෙත් ඉටු කිරීම යි.ඊළඟට මේ අලුත උපන් දරුවාගේ හා කලින් මිය ගිය දැරියගේ ග්‍රහචාරයන් පිළිබඳව විමසා බැලුවෙමු. ඔහු ප්‍රකාශ කරන්නේ කලින් දැරිය සඳු මහ දසාවෙන් මරණයට පත්ව, එය ගෙවා අවසන් කොට ඊළඟ අඟහරු මහ දසාවෙන් මේ පිරිමි දරුවා ලෙස උපත ලබා ඇති බවය. (වැඩිදුර පර්යේෂණ සිදු වෙමින් පවතී.)මෙහි දී තමන් කැමති කෙනකු තම කුසට ගෙන්වා ගත හැකි දැයි ඔබට සිතෙනු ඇත. මේ පුරාණ කතාවකි.දිනක් රජගෙදර දන් දී දානානිසංස දේශනා ඇසූ විහාරමහා දේවී තොමෝ “ස්වාමීනි! දරු සම්පත් නැතිව අන් සම්පතින් කාරිය කිම්” දැයි මහ තෙරුන් විචාලාය.“දේවිය! අසවල් කුටියේ ගිලන්ව මරණාසන්නව සිටින සාමණේරයන් වහන්සේට ආරාධනා කරව“ යි තෙරුන් වහන්සේ කීහ. දේවිය ද කුටියට ගොස්, ගිලන්ව වැතිර සිට සිටි සාමණේරයන් වහන්සේ වැඳ “ස්වාමීනි මේ අත්බවින් නිරුද්ධව මා කුස පිළිසිඳ ගන්නැ”යි ආරාධනා කළාය. “දේවිය! මේ මිනිසත් බව පිළිකුළැ”යි උන්වහන්සේ මුල්වර ප්‍රතික්ෂේප කළහ.දේවිය උන් වහන්සේ වෙනුවෙන් මහ සඟනට මහ දන් දී නැවත නැවතත් ආරාධනා කළාය. එය ථූපවංශයේ සඳහන් වන්නේ “අරළු උක්සකුරු, හෙළ ගිතෙල්, ආදී බොහෝ බෙහෙත් බඩු ද, සිවුරු සළුපිළි ද සාමණේරයන් වහන්සේට අත ගස්වා, උන් වහන්සේ වෙනුවෙන් මහ සඟනට දන් දුන්” බවය.එවේලේ සාමණේරයන් වහන්සේ “දුප්පත්ව ඉපදුණ හොත් පින් කළ නොහැක. මේ දේවිය බඩ පිළිසිඳ ගතහොත් ඉපිද රජව මහ පින් කළ හැකියැ”යි සිතා විහාර මහා දේවීන් දෙස මෛත්‍රීයෙන් බලා ඉවසූහ. එවිට සතුටු සිත් ඇති බිසව සාමණේරයන් වහන්සේ වැඳ සමුගෙන නික්මුණු කෙනෙහි සාමණේරයන් දෑ අපවත් වූ සේක. බිසවුන් මාලිගයට යන්නට පෙරම දේවීන් කුස පිළිසිඳ ගත් සේක. ඒ ගැමුණු කුමරුගේ ආරම්භයයි.අතීතයේ මේ ශ්‍රී ලංකාවේ ම ආමිස පූජා ප්‍රතිපත්ති පූජා පවත්වා එවැනි විස්කම් සිදු කොට ඇත. ආධ්‍යාත්මීය චිත්ත ශක්තිය ප්‍රබල වූ විට එවැනි දේ සිදු කළ හැකි ය. නීලා - රාජා යුවළ ද හැඬු කඳුළින් මිය ගිය දැරිය ම පැතූහ.නිතර දුකට පත්ව හැඬුවොත් ඒ බලාපොරොත්තුව ඉටු නොවන බව වටහා දී සතුටු සිතින් දැරිය වෙනුවෙන් පින් දහම් කරන විට දැරියගේ උපාදානස්කන්ධ සංයුතිය තමන්ට පුරුදු වූ, තමන්ට පි‍්‍රය වූ, තමන් වෙනුවෙන් පින් දහම් කරන්නා වූ, මව් පිය දෙදෙනා වෙත ඇදී ආවේය.එසේ ම පූර්ව කර්ම විපාක වළක්වනු පිණිස උදේ හවස මහන්සිව විශේෂ පිරිත් සූත්‍රයක් වැඩි වාර ගණනක් සජ්ඣායනා කරමින්, අපල මඟ හැරවූහ. නිවසේ තිබූ දොස් ඒ සත්‍යක්‍රියා මාර්ගයෙන් ඉවත් කොට පරිසරය පිරිසිදු කළහ. ප්‍රසන්න කළහ. මිය ගිය දැරිය ආපසු පිරිමි බව ලබමින් පැමිණියාය.මතුගම මහින්ද විජේතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>13</day>
    </date>
    <link>http://www.silumina.lk/2011/02/13/_art.asp?fn=aa1102131</link>
    <topic>ශ්‍රී ලංකාව අපකීර්තිමත් කිරීමට තවත් කුමන්ත්‍රණයක්</topic>
    <author>කේ. සී. ජේ. රත්නායක</author>
    <content>කේ. සී. ජේ. රත්නායකශ්‍රී ලංකාව සම්බන්ධයෙන් අභූත චෝදනා ඇතුළත් සාවද්‍ය වාර්තාවක් එක්සත් ජාතීන්ගේ සංවිධානයේ මානව හිමිකම් සමුළුව වෙත ඉදිරිපත් කොට ශ්‍රී ලංකාව අපකීර්තියට පත් කරවීමට සකස් කළ තවත් කුමන්ත්‍රණයක් පිළිබඳව තොරතුරු අනාවරණය වෙයි.මේ වාර්තාව සකස් කොට තිබෙන්නේ මෙරට රාජ්‍ය නොවන සංවිධාන කිහිපයක ක්‍රියාකාරිකයන් ගෙන් සමන්විත කණ්ඩායමක් හා ජර්මනියේ සිට ක්‍රියාත්මක වන කොටි ගැති පිරිසක් බවත් දැන ගන්නට ඇත.පිටු 600 කින් සමන්විත බව කියන මේ සාවද්‍ය වාර්තාව මඟින් පෙන්වා දීමට යත්න දරා ඇත්තේ ශ්‍රී ලංකාව ඉතා දරුණු ලෙස මාධ්‍ය මර්දනය කරමින් මාධ්‍යවේදීන් ඝාතනය කරමින් හා මිනිස් අයිතීන් උල්ලංඝනය කරමින් ඒකාධිපති පාලනයක් පවතින රටක් බවයි. මෙරට ජනමාධ්‍ය නිදහස හා මානව හිමිකම් පිළිබඳව හඬ නඟන කූප්‍රකට චරිත කිහිපයක් විදේශීය සංවිධානයක මූල්‍ය අනුග්‍රහය මත සකස් කැර ඇති මේ සාවද්‍ය වාර්තාව ලබන අපේ‍්‍රල් 26 දා ජීනීවා නුවර දී එක්තරා පුද්ගලයන් කණ්ඩායමකට බාර දීමට සූදානමින් සිටින බවත් දැන ගන්නට ඇත.ශ්‍රී ලංකාව බරපතළ ලෙස මානුෂිය අයිතීන් උල්ලංඝනය කරන රටක් වශයෙන් හුවා දක්වමින් එක්සත් ජාතීන්ගේ මානව හිමිකම් සැසි වාරයේදී ශ්‍රී ලංකා රජය අසීරුවට ලක් කිරීමේ අරමුණින් සකස් කොට ඇති මේ වාර්තාවේ ඉතා විශාල වශයෙන් සාවද්‍ය තොරතුරු හා සංඛ්‍යා ලේඛන සඳහන් වන බවත් විශ්වාස කටයුතු ආරංචි මාර්ගවලින් අනාවරණය වෙයි.යුරෝපා සංගමය විසින් මීට පෙර ජී. එස්. පී. බදු සහනය සම්බන්ධයෙන් යම් තීරණ ගැනීමට පෙළඹී තිබුණේ ද මෙවැනි රාජ්‍ය නොවන සංවිධාන විසින් සපයන ලද ව්‍යාජ වාර්තා හා තොරතුරු පදනම් කැර ගෙන බවත් පසුව අනාවරණය විය.මෙවර එ. ජා. මානව හිමිකම් සමුළුව සඳහා සාවද්‍ය වාර්තාවක් ඉදිරිපත් කිරීමට මූලිකව සිටින්නේ දැනට මෙරට සිට ක්‍රියාත්මක වන මාධ්‍ය ලේබලය අලවා ගත් පුද්ගලයන් දෙතුන් දෙනකු හා රාජ්‍ය නොවන සංවිධාන ක්‍රියාකාරිකයන් කිහිප දෙනෙකි. ලංකා ඊ නිව්ස් වෙබ් අඩවිය පවත්වා ගෙන ගිය ගොඩනැගිල්ලට ගිනි තැබීමේ සිද්ධිය සම්බන්ධයෙන් ඒ ඇතැමෙක් කොළඹ නගරයේ විරෝධතා පැවැත්වූහ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>13</day>
    </date>
    <link>http://www.silumina.lk/2011/02/13/_art.asp?fn=aa1102136</link>
    <topic>කොළඹ-තූත්තුකුඩිය නැව් ගමන් ලබන මස සිට...</topic>
    <author>සුභාෂිණී ජයරත්න</author>
    <content>සුභාෂිණී ජයරත්නකොළඹ හා තූත්තුකුඩිය අතර මගී ප්‍රවාහන නැව් සේවාවක් ලබන මස සිට ආරම්භ කිරීමට ශ්‍රී ලංකා නැව් සංස්ථාව සූදානම් වෙයි. මඟීන් 500 කට ගමන් කිරීමට මෙහි පහසුකම් සලසා ඇති අතර සතියකට ගමන් වාර තුනක් සිදු කෙරෙයි.ලංකා නැව් සංස්ථාව හා ඉන්දියාවේ නැව් සංස්ථාව එක්ව ක්‍රියාත්මක කරන මෙම සේවාව මඟින් මඟීන්ට සහන මිලකට කොළඹ සිට තූත්තුකුඩිය දක්වා ගමන් කිරීමට අවශ්‍ය පහසුකම් සැපයෙයි. මෙමගින් උසස් අධ්‍යාපන සඳහා ඉන්දියාවට යන සිසුන්ට ද සහන ලබා දීමට අපේක්ෂා කෙරෙයි.මෙම පහසුකම් වලට අමතරව මෙම නැව් ගමනාගමන සේවාව ආරම්භ වීමෙන් පසුව සුළු පරිමාණ කර්මාන්ත කරුවන්ට සහන මිලකට භාණ්ඩ ගෙන ඒමේ අවස්ථාවද උදාවෙයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>13</day>
    </date>
    <link>http://www.silumina.lk/2011/02/13/_art.asp?fn=aa110213_1</link>
    <topic>නවීකරණය කළ ඛෙත්තාරාම ක්‍රිකට් ක්‍රීඩාංගණය ජනපති අතින් විවෘත කෙරේ</topic>
    <author>සුනිල් දයා අල්විස්</author>
    <content>සුනිල් දයා අල්විස්ශ්‍රී ලංකා ක්‍රිකට් ආයතනය රුපියල් බිලියන 1.2 ක වියදමින් නවීකරණය කළ ඛෙත්තාරාම ආර්. ප්‍රේමදාස අන්තර් ජාතික ක්‍රිකට් ක්‍රීඩාංගණය මහින්ද රාජපක්ෂ ජනාධිපතිතුමා අතින් ඊයේ විවෘත විය.ලෝක කුසලාන තරගාවලියේ තරග රැසක් මෙම ක්‍රීඩාංගණයේ පැවැත්වීමට නියමිත අතර ඒ සඳහා දැන් ක්‍රීඩාංගණය සූදානම් කර ඇත.ක්‍රීඩා ඇමැති මහින්දානන්ද අලුත්ගමගේ, විමල් වීරවංශ, ගාමිණී ලොකුගේ, ඒ.එච්.එම්. ෆවුසි යන ඇමැතිවරුන් ද බස්නාහිර පළාත් ආණ්ඩුකාර අලවි මවුලානා, ශ්‍රී ලංකා ක්‍රිකට් ආයතනයේ සභාපති ඩී.එස්. ද සිල්වා, ශ්‍රී ලංකා ක්‍රිකට් ආයතනයේ ලේකම් නිශාන්ත රණතුංග යන මහත්වරු ඇතුළු නිලධාරීහු මේ අවස්ථාවට එක් වූහ.මීට පෙර මේ ක්‍රීඩාංගණයේ එකවර ප්‍රේක්ෂකයින් 17,000 කට තරග නැරැඹීමේ හැකියාව තිබූ අතර නවීකරණයෙන් පසු එකවර ප්‍රේක්ෂකයන් 30,000 කට පමණ ක්‍රීඩා තරග නැරැඹීමේ අවස්ථාව උදාවේ. මීට අමතරව ක්‍රීඩාගාර, විවේකාගාර හා මාධ්‍ය කුටි ද නවීකරණය කර ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>13</day>
    </date>
    <link>http://www.silumina.lk/2011/02/13/_art.asp?fn=aa1102135</link>
    <topic>විනාශ වූ වැව් අමුණු 2000 ක් කඩිනමින් පිළිසකර කෙරේ</topic>
    <author>නිහාල් පී. අබේසිංහ</author>
    <content>නිහාල් පී. අබේසිංහගංවතුරෙන් විනාශ වූ හා වල් බිහි වී විනාශයට පත්ව ඇති වැව් අමුණු 2000 ක් මේ වසර ඇතුළත සම්පූර්ණයෙන් ප්‍රතිසංස්කරණය කිරීමට ආර්ථික සංවර්ධන අමාත්‍යාංශය පියවර ගෙන ඇත. ආර්ථික සංවර්ධන ඇමැති බැසිල් රාජපක්ෂ මහතාගේ අදහසක් අනුව මෙම වැඩපිළිවෙළ ක්‍රියාත්මක වෙයි.ගංවතුරෙන් හානි වී ඇති කුඩා වැව් 500 ද මේ යටතේ ප්‍රතිසංස්කරණය කෙරේ. ඒ අනුව ඒ වැව්වලින් ජලය ලබාගත් කුඹුරු හිමියන්ට මේ වසර ඇතුළත නිසි පරිදි යළි ජලය ලබාදීම මෙහි අරමුණකි. මේ යටතේ පළමු පියවර ලෙස  මොනරාගල දිස්ත්‍රික්කයේ සියඹලාණ්ඩුව පිහිටි කිවුලේආරවැව ප්‍රතිසංස්කරණය කිරිම පසුගියදා ඇමැති බැසිල් රාජපක්ෂ මහතාගේ ප්‍රධානත්වයෙන් සියඹලාණ්ඩුවේදී ආරම්භ විය. ඒ සඳහා ආර්ථික සංවර්ධන අමාත්‍යාංශය රුපියල් ලක්ෂ 158 ක් වැය කරයි.මේ ව්‍යාපෘතිය යටතේ මොනරාගල දිස්ත්‍රික්කයේ වැව් අමුණු 70 ක් ඉදිකරන බව ආර්ථික සංවර්ධන අමාත්‍යාංශයේ ව්‍යාපෘතිය භාර ඉහළ නිලධාරියෙක් ‘සිළුමිණ’ ට කීය. විශේෂයෙන් උතුරු - නැෙඟනහිර, උතුරු මැද ප්‍රදේශවල ඇති වල් බිහිවුණු හා ගංවතුර නායයෑම් නිසා විනාශ වූ වැව් මේ යටතේ පූර්ණ ප්‍රතිසංස්කරණයට ලක් කිරීමට ඇමැති බැසිල් රාජපක්ෂ මහතා උපදෙස් දුන් බව ගොවිජන සේවා හා වනජීවී ඇමැති එස්.එම්. චන්ද්‍රසේන මහතා පැවසීය.මහින්ද රාජපක්ෂ ජනාධිපතිතුමාගේ උපදෙස් පරිදි ආර්ථික සංවර්ධන ඇමැති බැසිල් රාජපක්ෂ මහතාගේ පෞද්ගලික අධීක්ෂණය මත මෙම වැඩපිළිවෙළ ක්‍රියාවට නැංවෙන බවත් ඇමැතිවරයා කීය. මෙම වැව් ඉදිකිරීමේදී ගොවි සංවිධානවලට, ග්‍රාම සංවර්ධන සමිතිවලට කොන්ත්‍රාත් පිරිනමන බවත් ඒ මගින් ගමේ ජනතාවගේ ආර්ථිකය තර කිරීමට පිටුබලයක් ලැබෙන බවත් ඔහු කීය.මේ වැව් නැවත ප්‍රතිසංස්කරණය කිරීමේදී වාරිමාර්ග ඉංජිනේරුවන්ගේ ගොවි සංවිධානවල හා ප්‍රදේශයේ ප්‍රභූවරුන්ගේත් ග්‍රාමීය ස්වේච්ඡා සංවිධානවලත් අදහස් ලබාගන්නා බවත් තිබුණාට වඩා ශක්තිමත් ලෙස මෙම වැව් ඉදිකිරීමට පියවර ගන්නා බවත් ආර්ථික සංවර්ධන අමාත්‍යාංශයේ ඉහළ නිලධාරියෙක් ‘සිළුමිණ’ ට කීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>13</day>
    </date>
    <link>http://www.silumina.lk/2011/02/13/_art.asp?fn=aa1102133</link>
    <topic>කොටි ක්‍රියාකාරකම් වහා මැඬලිය යුතුයි</topic>
    <author>දයා ඩී. ෆොන්සේකා</author>
    <content>ත්‍රස්ත විශේෂඥයෙක් ඕස්ට්‍රේලියාවට අනතුරු හඟවයිදයා ඩී. ෆොන්සේකාඕස්ට්‍රේලියාව වහාම එල්ටීටීඊ ය තහනම් සංවිධානයක් ලෙස නම් කළ යුතු බව ත්‍රස්තවාදී කටයුතු පිළිබඳව ඕස්ටේ‍්‍රලියානු විශේෂඥයකු වන ක්ලයිව් විලියම්ස් පවසයි.ඔහු එසේ අවධාරණය කරන්නේ ඕස්ට්‍රේලියානු රජයට රහස් වාර්තාවක් ඉදිරිපත් කරමිනි. ඒ වාර්තාව අනුව ඇමෙරිකාව බ්‍රිතාන්‍යය මෙන් ම ඕස්ට්‍රේලියාවද වහාම මේ පියවර ගත යුතු බවට ඔහු අනතුරු හඟවනු ලබන්නේ  මේ වනවිට දෙමළ සරණාගතයන් වඩ වඩාත් ඕස්ට්‍රේලියාවට පැමිණීමට පටන් ගෙන ඇති බැවිනි.එසේ සරණාගතයන් ලෙස ඕස්ට්‍රේලියාවට ඇතුළුවන දෙමළ ජාතිකයන් අතර එල්.ටී.ටී.ඊ හිතවාදීන් හා ක්‍රියාකාරීන් ද සිටිය හැකි බවත් එය ඕස්ට්‍රේලියාවේ අභ්‍යන්තර ආරක්ෂාවට තර්ජනයක් විය හැකි බවත් ඔහු සිය රහස් වාර්තාවේ සඳහන් කර ඇති බව ද වාර්තාවෙයි.මෙසේ ඔස්ට්‍රේලියාවට පැමිණෙන සරණාගතයන් සඳහා වසරකට වියදම ඇමෙරිකන් ඩොලර් මිලියන 290 ඉක්මවයි. දිනෙන් දින ඉහළ යන සරණාගතයින් සඳහා වූ වියදම පාලනය කිරීමට දෙමළ සරණාගතයන් ඕස්ට්‍රේලියාවට පැමිණීම සීමා කළ යුතු බවත් ක්ලයිව් විලියම්ස් තවදුරටත් යෝජනා කැර ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>13</day>
    </date>
    <link>http://www.silumina.lk/2011/02/13/_art.asp?fn=aa1102132</link>
    <topic>මෙරට ප්‍රථම අධිවේගී දුම්රිය ධාවනය 16 දා ඇරැඹෙයි</topic>
    <author>තාරක වික්‍රමසේකර</author>
    <content>තාරක වික්‍රමසේකරගාල්ල සහ මාතර අතර අධිවේගී දුම්රිය මාර්ගයේ දුම්රිය ධාවනය ලබන 16 වැනිදා සිට අරඹන බව දුම්රිය සැලසුම් අධ්‍යක්ෂ විජය සමරසිංහ මහතා පවසයි. මෙය මෙරට ඉදිවන ප්‍රථම අධිවේඟී දුම්රිය මඟයි.මෙම අධිවේඟී මාර්ගයේ පැයට කිලෝමීටර් 100 ක වේගයෙන් දුම්රිය ධාවනය කළ හැකි අතර ඉන්දීය ණය සහනාධාර යටතේ දුම්රිය මඟ ඉන්දීය IRCON සමාගම විසින් ඉදි කරන ලදි. මෙම මාර්ගයේ පළමු දුම්රිය 16 වැනිදා පෙ. ව. 10.30 ට ගාල්ලෙන් ධාවනය කෙරෙන අතර ඒ කොළඹින් පෙ. ව. 6.50 ට ගාල්ල බලා යන දුම්රියට සම්බන්ධිත දුම්රියක් ලෙසය. ගාල්ල සහ මාතර අතර කිලෝමීටර් 43 ක දුර ගමන් කිරීමට දුම්රියට ගතවන කාලය විනාඩි 30 කටත් අඩු වනු ඇති බව ද විජය සමරසිංහ මහතා කීය.සමාරම්භක අවස්ථාවට ප්‍රවාහන අමාත්‍ය කුමාර වෙල්ගම ප්‍රවාහන නියෝජ්‍ය ඇමැති රෝහණ දිසානායක ඉන්දීය විදේශ ඇමැති අශෝක් කේ. කාන්තා ප්‍රවාහන අමාත්‍යාංශයේ ලේකම් ධම්මික පෙරේරා මහතා ඇතුළු පිරිසක් සහභාගි වෙති.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>13</day>
    </date>
    <link>http://www.silumina.lk/2011/02/13/_art.asp?fn=aa1102134</link>
    <topic>ජනතා දුක හඳුනන නායකයෙක්</topic>
    <author/>
    <content>’ඊනිව්ස්’ මාධ්‍ය ආයතනයට ගිනි තැබීමේ කොන්ත්‍රාත්තුව බාරගත් පාතාලයේ ‘භූතයා’ අත්අඩංගුවට ගත් පොලීසිය සිද්ධිය සම්බන්ධ වැදගත් තොරතුරු රැසක් හෙළිකරගෙන තිබේ.භූතයා හෙවත් සිසිර අජන්ත නැමැත්තා එම සිද්ධිය සම්බන්ධව පාපොච්චාරණයක් කැර තිබේ.ඒ තොරතුරුවලට අනුව ඊනිව්ස් ප්‍රහාරයේ කොන්ත්‍රාත්තුව මොවුන්ට පවරා තිබෙන්නේ එම මාධ්‍ය ආයතනයේම සේවය කරන ප්‍රධානියකු විසිනි. රුපියල් පනස්දහසකට ලබාදුන් කොන්ත්‍රාත්තුව පිළිබඳ සාකච්ඡා කර තිබෙන්නේ දෙමටගොඩ පිහිටි සිනමාහලක් අසලදීය. ඊනිව්ස් මාධ්‍ය ආයතනයේ ප්‍රධානියකු යැයි සැකකරන පුද්ගලයා සහ තවත් අයකු එම කොන්ත්‍රාත්තුව බාරදීමට පැමිණ ඇත්තේ පැජරෝ රථයකිනි.භූ®තයා සිරගතවී සිට නිදහස්වී පැමිණ ඇත්තේ පසුගිය දෙසැම්බර් මාසයේදීය. එහි සිටියදී පාතාල කෙරුමකු වූ පේරොස්ගේ ගෝලයකු වූ නිමල් සමඟ මිතුරු වී ඇත. පසුව නිමල් ද නිදහස් වී පැමිණ තිබේ. දෙදෙනා එකතු වී ලබාගත් ඊනිව්ස් කොන්ත්‍රාත්තුවට පළමුව රුපියල් දසදහසක් ලැබී ඇත. ප්‍රහාරයෙන් පසු ඉතිරි මුදල ලබාදීමට පොරොන්දු වී ඇත. කොන්ත්‍රාත්කරුවන් භූ®තයාට පවසා තිබුණේ මෙම ස්ථානය පරිගණක පංති පවත්වන ආයතනයක් බවයි.එම නිවැසියන් ආපසු නිවස බාර නොදෙන නිසා පරිගණකවලට පමණක් ගිනි තබන ලෙස පවසා ඇත. ඒ අනුව ඔවුන් පසුගිය 31 වැනිදා පෙට්‍්‍රල් දමා ගිනිතබා ඇත. ගිනි තැබීමෙන් පසු ඔවුන්ට ලබාදී තිබූ දුරකතන අංකයකට ඇමතුමක් දී එම කොන්ත්‍රාත්තුව ඉෂ්ඨ කළ බව පවසා තිබේ. ඇමතුම ලබාගත් කුටිය හා සම්බන්ධ දුරකතන කුළුණු වාර්තාවෙන් එම අංකය සොයාගෙන තිබේ.පසුව බදුල්ලට පලාගිය භූ®තයා නැවත බේරුවලට පැමිණ මිතුරකුගේ නිවසේ සැඟවී සිටියදී තලංගම විශේෂ පොලිස් කණ්ඩායමක් මඟින් අත්අඩංගුවට ගෙන ඇත.නුගේගොඩ ප්‍රදේශය බාර පොලිස් අධිකාරි දේශබන්ධු තෙන්නකෝන් මහතාගේ අධීක්ෂණය යටතේ පොලිස් අධිකාරි නිශාන්ත පෙරේරා, තලංගම පොලිස් ස්ථානාධිපති ප්‍රධාන පොලිස් පරීක්ෂක උපුල් පෙරේරා ඇතුළු කණ්ඩායමක් පරීක්ෂණ පවත්වති.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>13</day>
    </date>
    <link>http://www.silumina.lk/2011/02/13/_art.asp?fn=aa1102137</link>
    <topic>කළුවරගස්වැවෙන් කළුවර පලායයි</topic>
    <author>සුමේධා නවරත්න</author>
    <content>සුමේධා නවරත්නමේ වන විට සීයයට 87ක් ව පවතින විදුලිය සැපයුම 2012 වසර වන විට සීයයට සියය දක්වා වැඩි කිරීමට කටයුතු කරන බව විදුලිබල අමාත්‍යාංශය පවසයි.එහි එක් පියවරක් ලෙස කළුවරගස්වැව හා මුන්දලම යන ප්‍රදේශවලට විදුලිය ලබාදෙන, දෙකෝටි හැත්තෑපන් ලක්ෂයක වියදමකින් ඉදිවෙන විදුලි දිගුවේ කටයුතු පසුගියදා ආරම්භ විය. මෙම විදුලි දිගුවලින් මේ ප්‍රදේශ දෙකේ පවුල් 400කට පමණ විදුලිය ලැබෙනු ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>13</day>
    </date>
    <link>http://www.silumina.lk/2011/02/13/_art.asp?fn=aa1102138</link>
    <topic>පොල් කිරි පැකට් එයි</topic>
    <author>රූපාන්ති බුලත්සිංහල</author>
    <content>රූපාන්ති බුලත්සිංහලපොල් හිඟයට පිළියමක් ලෙස සහනදායී මිලට ග්‍රෑම් සියයක පොල් කිරි පැකට්ටුවක් හඳුන්වා දීමට පොල් පර්යේෂණායතනය පියවර ගෙන තිබේ. පොල් ගෙඩියකින් ලැබෙන කිරි ප්‍රමාණය එක් පැකට්ටුවකින් ලබාගත හැකි බව ද එහි අධ්‍යක්ෂිකා ආචාර්ය චිත්‍රාංගනී ජයසේකර මහත්මිය පවසයි.ගෘහණියන්ට පිරිමැසුම් දායක ලෙස පරිහරණය කළ හැකි මේ නව නිෂ්පාදිතය නිසා පොල් අපතේ යෑම ද වළක්වා ගත හැකිය. මේ සඳහා හොඳ වෙළෙඳපොළක් ඇති කැර ගැනීම සඳහා තව තවත් ආයෝජන ලැබිය යුතු බව ද ඇය පැවසුවාය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>13</day>
    </date>
    <link>http://www.silumina.lk/2011/02/13/_art.asp?fn=aa1102139</link>
    <topic>ඉදිරි කන්න තුනකට අවශ්‍ය ජලය රටේ සියලු ජලාශවල තිබෙනවා</topic>
    <author>නිහාල් පී. අබේසිංහ</author>
    <content>- වාරිමාර්ග ඇමැතිනිහාල් පී. අබේසිංහපසුගිය දිනවල පැවැති අධික වර්ෂාපතනය නිසා රටේ ප්‍රධාන වැව් හා ජලාශ සියල්ලම පිරී ඇති බවත් ඒ අනුව ඉදිරි කන්න තුනකට අවශ්‍ය ජලය ඒ වැව්වල හා ජලාශවල ඇති බවත් වාරිමාර්ග හා ජල කළමනාකරණ ඇමැති නිමල් සිරිපාල ද සිල්වා මහතා පවසයි. ඒ ප්‍රමාණය අක්කර අඩි ලක්ෂ 44.5 කි.මේ අනුව ඉදිරි යල කන්නයේදී ද මෙරට සියලුම කුඹුරු අස්වැද්දීමට අවශ්‍ය ජලය ඒ ජලාශ සතුව ඇතැයි ද ඇමැතිවරයා කීය.මහවැලි අධිකාරිය යටතේ ඇති ප්‍රධාන ජලාශ 12 න් පිටාර ජලය ලෙස අක්කර අඩි 1196441 ක් මුදා හැර ඇති අතර අක්කර අඩි 1474845 ක් ගබඩා කර තිබේ. මීට අමතරව වාරිමාර්ග දෙපාර්තමේන්තුවට අයත් විශාල ජලාශවල මේ වන විට අක්කර අඩි ලක්ෂ 30 ක පමණ ජල ධාරිතාවක් ඇති බව ද නිමල් සිරිපාල ඇමැතිවරයා කීය. කවුඩුල්ල ජලාශයේ ධාරිතාව මෙන් හතර ගුණයක් එම ජලාශයේ වාන් ඔස්සේ පිටවී ඇති බව ද මඩකළපුව උන්නච්චි ජලාශයේත් එහි වාන් ඔස්සේ එම ජලාශයේ ධාරිතාව මෙන් 10 ගුණයක ජල ධාරිතාවක් පිටවී ඇති බව ද වාරිමාර්ග අධ්‍යක්ෂ ජනරාල් ආචාර්ය ජී. පී. ගොඩලියැද්ද මහතා පවසයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>13</day>
    </date>
    <link>http://www.silumina.lk/2011/02/13/_art.asp?fn=ab1102133</link>
    <topic>පච, කෙප්ප සහ බේගල්</topic>
    <author>කේ. සී. ජේ. රත්නායක</author>
    <content>බොරු, පච, කෙප්ප, කෙබර, ගජබින්න, බේගල් යනාදී වශයෙන් බොරුව සඳහා පර්යාය පද කොපමණ තිබේ ද? සම්පප්‍රලාප, ගල් පැළෙන බොරු, අමූලික බොරු, ටොම්පච වශයෙන් බොරුව සඳහා පුදුමාකාර විශේෂණ පද ගණනාවක් තිබෙන බවත් දක්නට ලැබෙයි. ඒ අයුරින් බොරුවෙන් ජීවත්වෙන බොරුකාරයෝ ද බොහෝ වෙති.සමහර බොරු දවසෙන් දෙකෙන් වාෂ්ප වෙයි. තවත් බොරු අනාවරණය වන්නේ වසර ගණනාවකට හෝ ශතවර්ෂ කිහිපයකට පසුවය. එහෙයින් අකමැත්තෙන් වුව බොරු සහ බොරුකාරයන් සමඟ ජීවත්වීම සඳහා හිත හදාගත යුතුව තිබේ. කොපමණ හිරිකිත වුවත් එජාප මාධ්‍ය ප්‍රකාශක ගයන්ත කරුණාතිලක “ප්‍රවෘත්ති සාකච්ඡා” යැයි කියමින් දිනපතා කියන බොරු මෙරට ජනතාව නිසොල්මනේ අසා සිටින්නේ ඒ නිසාය. එජාප නායකයා කියන කිසිවක් ඔහුගේ පාක්ෂිකයන්වත් ගණන් නොගන්නා නිසා ඔහු කියන බොරු ඇත්තෙන්ම බොරු ලෙස පෙනෙන්නේ නැත. මන්ද කිසිවෙක් ඒ කතා අසා ඒ බොරු තවත් අයට කියන්නට යන්නේ නැති නිසාය.පැසිපික් සාගරයේ උෂ්ණත්වය අංශක කිහිපයක් ඉහළ ගියහොත් එල් නිනෝ නම් විපර්යාසය හට ගනී. සාගරයේ උෂ්ණත්වය අංශක කිහිපයකින් පහත වැටුණොත් ‘ලා නිනා’ හට ගනී. අධික වර්ෂාව, එහි එක් ප්‍රතිඵලයකි. එජාපයට මේ ‘ලා නිනා’ පෙනෙන්නේ දේව කෝපයක් හැටියටය. “වැසි වසින්නේ ද ගම් බිම් යට වන්නේ ද දේව කෝපය නිසාය.” ඒ මුල් කොටසය. දෙවැනි කොටස ලෙස අසන්නට ලැබෙන්නේ “පළාත් පාලන ඡන්දයෙන් එක්සත් ජනතා නිදහස් සන්ධානය අන්ත පරාජයක් ලබන බවය.” එසේ නම් දිනන්නේ කවුද? එජාපය ද? ජවිපෙ ද? ඔස්ට්‍රේලියාවේ එක් තැනෙක මහා ගංවතුරකි. එහිම තවත් තැනක භයංකර ලැව්ගින්නකි.ඒ අනුව එජාපය හා ජවිපෙ ඕස්ට්‍රේලියාවට ගොස් ඡන්දය ඉල්ලුවොත් අති විශිෂ්ට ජයග්‍රහණයක් ලැබිය හැකිය. මොකද ශ්‍රී ලංකාවටත් වඩා “දේව කෝපය” තදින්ම දැනෙන්නේ ඕස්ට්‍රේලියාවටය. ස්වභාවික සංසිද්ධියක් තේරුම් ගැනීමටවත් නොහැකි තරමේ ඔලමොට්ටලයන් එජාපයේ මුල් පුටුවල සිටින බව අපි නොකියමු. එහෙත් පාරිසරික විපර්යාසයක් පවා දේශපාලන සටන් පාඨයක් කර ගැනීමට තරම් එම පක්ෂය උමතු වී ඇති බව නම් සැඟවිය නොහැකිය.ඒ සියල්ලටත් ඉහළින් කැපී පෙනෙන්නේ එජාපයට පුංචි ඡන්දයේදීවත් හරිහමන් දේශපාලන සටන් පාඨයක් සොයා ගත නොහැකිව තිබෙන බවයි. බේගල් කන්දක් මැවීමට වඩා ගංවතුරින් විපතට පත් වූ ජනතාවට පුංචි සහනයක් දීමට එජාපය උත්සාහ කෙළේ නම් ඇත්තෙන්ම තව ඡන්ද කිහිපයක් වත් රැක ගැනීමට ඉඩ තිබිණ. එහෙත් ඔවුහු තමන්ගේ බොරුවලින් ස්වයං මෝහනයට පත්ව සිටිති. සිතන්නේ ඔවුන් මෙන් ම මහජනතාව ද සමූහ මෝහනයට පත්ව ඇති බවයි. පළාත් පාලන ඡන්දයේ අවසන් ප්‍රතිඵලය නිකුත් වූ විට යළිත් අසන්නට ලැබෙන්නේ රනිල් හා සජිත් ගේ නායක පොරය පිළිබඳව බව අපි කල් තබාම කියමු. එය කිසිදා නොකෙරෙන වෙදකමක් බවත් අමුතුවෙන් කිව යුතු නැත.සුනාමි විපතේදී එජාපය විපතට පත් ජනතාව අතරට ගියේ නැත. ඔවුන් හෙල්පිං හම්බන්තොට අරගෙන උසාවි ගියේය. මානුෂික මෙහෙයුමේදී රණවිරුවන් හා මහජනතාව අතර නොසිටි එජාපය කොටි තුරුළට ගියේය. මේ ගංවතුර විපතේදී ඔවුන් යන්නට හදන්නේ ස්වර්ගයටය. හැබැයි ඒ ගමන සහ අලියාගේ වලිගයේ එල්ලී දිව්‍ය ලෝකයට ගිය ගමරාළගේ කතාව අතර වෙනසක් ඇති වන්නේ ද නැත.ජාතියක් විපතට පත්ව සිටින විට කාලකණ්ණි සන්තෝෂයක් විඳිමින් දේශපාලන වාසි ගැනීමට බලන්නේ කවුද? මේ ගංවතුර හා අධික වර්ෂාව නොතිබුණේ නම් එජාපය පුංචි ඡන්දයේදී මහජනතාවට කියන්නට සිටියේ මොනවා ද? ඔවුන්ට කීමට දෙයක් නැත. අද ඇත්තටම ගංවතුරට මුවා වී ලාබ දේශපාලනයක යෙදී සිටින තැනට එජාපය පිරිහීමට ලක්ව තිබෙන්නේ එම පක්ෂය තවදුරටත් මෙරට මහ පොළවේ දේශපාලනය නොකරන නිසාය. ඒ දේශපාලනය හරියට ම සමාන වන්නේ එදිනෙදා වේල පිරිමහ ගන්නා “දේශපාලන විචාරයට”ය.අන්තර්ජාතික දුෂ්ට බලවේගකෙසේ වෙතත් එජාපයේ මේ ජාතික මට්ටමේ බේගල්වලින් මෙරට දේශපාලනය කෙරෙහි කිසිම බලපෑමක් ඇති වන්නේ නැත. ඒවා රූපවාහිනියේ ප්‍රවෘත්ති නරඹන පේ‍්‍රක්ෂකයන්ගේ විනෝදය පිණිසම හේතු වෙයි. එහෙත් මේ බේගල් නිසා යටපත් වන දේවල් ද තිබේ. ශ්‍රී ලංකාවට එරෙහිව ක්‍රියාත්මක වන අන්තර්ජාතික දුෂ්ට බලවේග නිහඬ වී නැත. ඔවුන් වෘත්තිය මට්ටමින් මවන්නේ අන්තර්ජාතික බේගල්ය. යුද අපරාධ කළ බව පෙන්වන බොරු වීඩියෝ අතීතයේදී විදේශ රූපවාහිනී සේවා මඟින් විකාශය කෙළේය. ඒ ව්‍යාපෘතිය තවමත් නිමා වී නැත. තිර පිටපත් රචකයෝ, නළු නිළියෝ, සහ අධ්‍යක්ෂවරු තවමත් බොරු වීඩියෝ නිර්මාණය කරමින් සිටිති.වෙසක් සමයට තොරණ ඉදි කරනවා මෙන් එක්සත් ජාතීන්ගේ සමුළු පැවැත්වෙන කාලයේදී යුද අපරාධ හා මානව හිමිකම් උල්ලංඝනය කළ බව කියන කතන්දර ඉදිරිපත් කිරීම දැන් සාමාන්‍ය පිළිවෙතක් වී තිබේ. ප්‍රජාතන්ත්‍රවාදය සඳහා මාධ්‍යවේදියෝ, ප්‍රජාතන්ත්‍රවාදය සඳහා නීතිවේදියෝ, නිදහස් මාධ්‍ය ව්‍යාපාරය, වෘත්තිය පත්‍ර කලාවේදීන්ගේ සංගමය, මුස්ලිම් ජනමාධ්‍ය සංවිධානය, දෙමළ ජනමාධ්‍ය සංගමය, ආදි වශයෙන් යළිත් ක්‍රියාකාරකම් ආරම්භ කළ කෝකටත් තෛල සංවිධාන කිහිපයකි. මේ සියලු සංවිධානවල සිටින්නේ එකම පිරිසකි. සංවිධානයේ නම වෙනස් වුවත් ඒවායේ දැක ගන්නට ලැබෙන්නේ එකම මුහුණුය. එකම අරමුණුය. මේ සියලු දෙනා විදේශ මුදලින් යැපෙති. ලැබෙන මුදල වෙනුවෙන් ඉටු කරන්නේ කොන්ත්‍රාත්තුවකි. හරියටම කීවොත් ව්‍යාපෘතියකි.ඒ ව්‍යාපෘතිය නම් ශ්‍රී ලංකාවට එරෙහිව බේගල් පැතිරීමය. ලබන 28 දා ජීනීවා නුවරදී පැවැත්වීමට නියමිත එක්සත් ජාතීන්ගේ සංවිධානයේ මානව හිමිකම් සමුළු සැසිවාරයේදී ඉදිරිපත් කිරීමට යන එක් බේගලයක් පිළිබඳව කල්තබා තොරතුරක් අනාවරණය කළ හැකිව තිබේ.ශ්‍රී ලංකාවේ දැඩි මාධ්‍ය මර්දනයක් තිබෙන බව සහ මාධ්‍යවේදීන් 84ක් ඝාතනය කර හෝ අතුරුදන් කර ඇති බව කියන “වාර්තාවක්” කරළියට පිවිසෙනු ඇත. මේ වාර්තාව සම්පාදනය කිරීම පිටුපස සිටින පුද්ගලයන් ගැන ද කල්තබා කිව හැකිය. ලංකා ඊනිව්ස් වෙබ් අඩවිය පවත්වා ගෙන ගිය ගොඩනැඟිල්ලට ගිනි තැබීමේ සිද්ධියට විරෝධය පළ කරමින් කොළඹ ලිප්ටන් වටරවුමේ උද්ඝෝෂණ කළ මුහුණු කිහිපයක් යට කී “වාර්තාව“ සම්පාදනය කිරීමට සක්‍රීය දායකත්වය දී තිබේ.ඒ අලුත් දෙයක් නොව අතීතයේ දීත් ඔවුන් ක්‍රියාකළේ ඒ ආකාරයෙනි. මෙවැනි වැඩවලට කුප්‍රකට එ.ජා.ප. මන්ත්‍රීවරයෙක් නැවත ඔවුන් සමඟ සහයෝගයෙන් වැඩකරන බවද වගකීමක් ඇතිව කිව හැකිව තිබේ.මොවුන් පතුරණ බේගල්වලට පෙර ඔවුන් කවුද යනු තේරුම් ගැනීම වඩා වැදගත් වනු ඇත. කිසිදා නඩුවකට පෙනී නොසිටි නීතිවේදිනියක් සිටී. ඇය කිසිදා නීති වෘත්තියේ යෙදී ශතයක් වත් උපයා නැත.ඇය හා ඇගේ පවුල සතුව ආදායම් ලැබෙන වෙනත් සාධාරණ ව්‍යාපාර ඇත්තේ ද නැත. එහෙත් මේ තැනැත්තිය කෝටිපතිනියකි. කොළඹ සුපිරි නිවාස කිහිපයකට අයිතිය කියන ඇය මහේශාක්‍ය ජීවිතයක් ගත කරන්නීය. මේ වර්ගයටම අයත් තවත් බවලත් චරිත කිහිපයක් වෙති. ඔවුන් ද වරින් වර බටහිර – යුරෝපීය රටවල සුපිරි සංචාරවල යෙදෙමින් සුකුමාර ජීවිත පවත්වා ගෙන යන්නාහ. කිසිදු රැකියාවක් නැතිව මොවුන් මෙතරම් ආදායම්, වත්කම් හා වරප්‍රසාද භුක්ති විඳින්නේ කෙසේද?එකම රහසඒ එකම රහස නම් විදේශ මුදල් ලැබෙන එන්.ජී.ඕ. එකක හෝ දෙකක මුල් පුටුවකට පත්වීමය. මානව හිමිකම් ගැන මොරහඬ දෙන ඔවුන් තම සංවිධානයේ සේවය කරන අයට සේවක අර්ථසාධක අරමුදල වත් ගෙවන්නේ නැත. කාගේ හෝ සේවයක් හිතට ඇල්ලුවේ නැතිනම් පැය 24න් රැකියාව අහිමි වෙයි. ඒ ආකාරයෙන් මානව හිමිකම් රකින එන්.ජී.ඕ. ප්‍රභූවරියන් දෙදෙනෙක් වරක් එක්සත් ජාතීන්ගේ මානව හිමිකම් සමුළුවට ගොස් ශ්‍රී ලංකාවට එරෙහිව ටොම් පච වාර්තාවක් ඉදිරිපත් කිරීමට උත්සාහ ගත්හ. දැන් ඔවුන් සොයාගෙන ඇත්තේ වෙනත් සුව පහසු මාර්ගයකි. එනම් කොටි ගැති විදේශ සංවිධාන වෙත ශ්‍රී ලංකාව පිළිබඳ තොරතුරු සැපයීමය. කිසිදු වග විභාගයකින් තොරව ඩොලර් මිටි හා සුකුමාර ජීවන රටාවන් ලැබෙන්නේ ඒ සේවයට ලැබෙන සත්කාරයක් වශයෙනි. අනිත් පැත්තෙන් විවිධ ව්‍යාපෘති යැයි කියමින් ලබාගන්නා විදේශ මුදල් ඇත්තටම වැය කැරෙන්නේ කුමන කටයුතු සඳහා ද යන බවට මෙතෙක් පිළිගත හැකි විගණනයක් සිදුවී නැත. ජාතීන් අතර යුක්තිය හා සමානත්වය සඳහා ව්‍යාපාරය (මර්ජ්) පෙඩරල් දේශපාලන වැඩපිළිවෙළකට හෝ ඊටත් එහා ගිය බෙදුම්වාදී ව්‍යාපෘතියක් වෙනුවෙන් කාලයක සිට ක්‍රියාත්මක වූ රාජ්‍ය නොවන සංවිධානයකි. මේ සංවිධානය වරෙක විදේශ මුදල් ලබාගැනීම සඳහා ව්‍යාපෘති වාර්තාවක් සම්පාදනය කෙළේය.යට කී මානව හිමිකම් ක්‍රියාකාරිනිය ඒ ව්‍යාපෘති වාර්තාව සොරකම් කොට ඇතැම් තැන් ටිපෙක්ස් කර එය දෙවැනි වරටත් විකිණීමට තැත් කළාය. බොරු සහ හොරකම් අතර මේ සිද්ධිය ඉතා සුළු සිද්ධියකි. තවත් වරෙක ඇය මෙරට එළවුළු හා පලතුරු වියලන ව්‍යාපෘතියකට විදේශ රාජ්‍ය නොවන සංවිධානයකින් විශාල මුදලක් ලබාගත්තාය. එහෙත් වේලපු පලතුරක් හෝ එළවළුවක් නැත. ඒ සඳහා දැනුම හා තාක්ෂණය ඇය සතුව තිබුණේ ද නැත.ශ්‍රී ලංකාවට එරෙහිව අන්තර්ජාතික බේගල් පතුරවන්නේ මෙවැනි සූර චෞරයන් හා චෞරියන්ය. ඔවුන් කියන බොරු කෙසේ වෙතත් ඔවුන්ගේ ක්‍රියාකලාපය හා චරිත ස්වභාවය විභාග කිරීමෙන් සමස්ත බොරුව අනාවරණය කර ගත හැකිය. අපි දේශපාලනඥයන් ගෙන් හා රජයේ සේවකයන්ගෙන් දේපළ වත්කම් ගැන ප්‍රශ්න කරමු. එහෙත් මේ රාජ්‍ය නොවන සංවිධානවල මුල්පුටු හොබවන අයගේ වත්කම් සොයන්නේ කවුද? ඔවුන් පිළිබඳ ඇත්ත යථාර්ථය ලොවට හෙළි කිරීම ශ්‍රී ලංකාවට එරෙහි බේගල් ව්‍යාපාරය හා ගතු කේලාම් කීමේ ව්‍යාපෘතිය නතර කැර ගැනීම සඳහා අත්‍යවශ්‍ය වන්නේය. බොරුවට වඩා බොරු කාරයා අනාවරණය කිරීම වැදගත්ය. එසේ වුවහොත් වෘත්තීය බොරු ව්‍යාපෘති ද නතරවනු ඇත.අද එන්.ජී.ඕ. වෙලාමීට පෙර අනාවරණය කළ පරිදිම ශ්‍රී ලංකා වෘත්තීය පත්‍රකලාවේදීන්ගේ සංගමය නම් කීර්තිමත් සංවිධානය අද එන්.ජී.ඕ.වකි. නිදහස් මාධ්‍ය ව්‍යාපාරය කියා ඇත්ත මහපොළොවේ ව්‍යාපාරයක් නැත. එයද එක්තරා කල්ලියක ගේ පෞද්ගලික ආදායම් මාර්ගයකි. දෙමළ හා මුස්ලිම් යන නම් ඉදිරියට තබා ගෙන සිටින ඊනියා මාධ්‍ය සංවිධාන දෙකක් ඇත්තටම ක්‍රියාත්මක වන්නේ නැත. ඊනියා මාධ්‍ය සේවක සංගමය තවත් ප්‍රෝඩාවකි. මේ පංචමහා ප්‍රෝඩා වටා රොද බැඳගත් කොටි ගැත්තෝ, සූර චෞරියෝ සහ චෞරයෝ කාලය බලා කරළියට පිවිසෙති. මෙරට ජනමාධ්‍ය නිදහස හා මානව හිමිකම් ගැන පෙනී සිටින උදවිය දෙස බලන විට තද ලැජ්ජාවක් හට ගනී. එහෙත් ශ්‍රී ලංකාවට එරෙහි කොටි ගැති විදේශ සංවිධානවලට මේ ප්‍රෝඩාකාරී සංවිධාන මහත් උපකාරයක් වී තිබේ. මෙරට කිසිම ජන පදනමක් හෝ වෘත්තිය මට්ටමේ පිළිගැනීමක් නැතත් අන්තර්ජාතික සමුළුවලදී මේ ප්‍රෝඩාකාරී සංවිධානවල නම් සඳහන් කෙරෙයි. ඒවා ඔවුන්ගේ “වාර්තා” සඳහා මූලාශ්‍ර බවට පත් වෙයි.බොරුවෙන් ජීවත්වීමභාෂණය, සංවිධාන පිහිටුවා ගැනීම, පෙළපාළි යෑම පිළිගත් ප්‍රජාතන්ත්‍රවාදී අයිතීන්ය. එහෙත් මේ සංවිධාන ඉහත කී අයිතීන් භාවිතයට ගනු ලබන්නේ බොරුවෙන් ජීවත් වීමටය. මෙතෙක් කල් විදේශ රටවලින් ලබාගත් මුදල් යොදවා ඔවුන් මෙරට ජනමාධ්‍ය ක්ෂේත්‍රයට හෝ මානව හිමිකම් ප්‍රවර්ධනයට ලබා දී ඇති ප්‍රතිලාබ මොනවා ද? ඒ බව කිසිවෙක් නොදනිති. ආණ්ඩුක්‍රම ව්‍යවස්ථාවෙන් හා එක්සත් ජාතීන්ගේ ප්‍රඥප්ති මඟින් තහවුරු කොට ඇති ප්‍රජාතන්ත්‍රවාදී අයිතීන් ඔවුන් භාවිතයට ගෙන තිබෙන්නේ මෙරට ප්‍රජාතන්ත්‍රවාදයට පහර ගැසීමටය. ප්‍රජාතන්ත්‍රවාදී අයිතීන් සුරක්ෂිත කිරීම වෙනුවට ඒවා අවභාවිතයට ගැනීම ඔවුන් දිගින් දිගට ම කළ සෙල්ලමය.ලබන 28 දා එක්සත් ජාතීන්ගේ සංවිධානයේ මානව හිමිකම් සැසි වාරයේදී නැවත පෙන්වන්නට තැත් කරන්නේ බොරු රංගනයකි. ඒ බොරුව ඔවුන් ගේ ජීවිකාවය. එහෙත් බොරුවට සීමාවක් ද තිබිය යුතුය. බොරුවෙන් බොරුවට වග උත්තර බඳිමින් සිටිනවාට වඩා බොරුකාරයන් කවුද යනු ලොවට අනාවරණය කිරීම අතිශයින්ම වැදගත් වන්නේ ඒ නිසාය. අපේ කල්පනාවේ හැටියට නම් ප්‍රෝඩා කාරයන් හෙළි කිරීම ආරම්භ කළ යුත්තේ ඔවුන් සතුව ඇති වස්තු සම්පත් පිළිබඳව සොයා බැලීමෙනි. බොරුකාරයන් සූර චෞරයන් වී සිටින හැටි ඉන් මොනවට අනාවරණය කැර ගත හැකිය.කේ. සී. ජේ. රත්නායකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>13</day>
    </date>
    <link>http://www.silumina.lk/2011/02/13/_art.asp?fn=ab1102131</link>
    <topic>ජනතා දුක හඳුනන නායකයෙක්</topic>
    <author>රංජිත් සියඹලාපිටිය</author>
    <content>මහ මුහුද ගොඩ ගැලුවා. ඒක කාටත් හොඳටම මතක ඇති. එදා මාත් මගේ දරුවොත් බිරියත් හිටියේ ගාල්ලේ. ඒ රූමස්සල කන්දේ නිවාඩු නිකේතනයක. අපේ දිවි බේරුණේ අනූනවයෙන්. සිදුවුණ විපත මම ඇස් දෙකෙන්ම දැක්කා. ඒ වේදනාබර අතීතය සිහිපත් කරන්ඩ පවා බොහොම අමාරුයි.දැන් අපේ රටට ගංවතුර ඇවිල්ලා. අපේ රටට මහා විනාශයක් කරලා තියෙනවා. අපි සුනාමියෙන් ගොඩ ආවා වගේ ගංවතුරෙන් ගොඩ එන්ඩත් ඕනේ. මම හිතන්නේ අපේ රටට ඒකට ශක්තිය ධෛර්යය තියෙනවා කියලයි.අපේ රටේ මිනිස්සු මහ පුදුමාකාර උදවිය. ඔවුන්ගේ මනුෂ්‍යත්වය බොහොම ඉහළ තැනක තියෙන්නේ. සුනාමිය වෙලාවේ රටේ හැමෝම එකාවන්ව එකතු වුණා. කෑම, ඇඳුම් පැලඳුම්, බේත් හේත් එකතු කළා. ඒකට හැමෝගේම දායකත්වය ලැබුණා. ඒ කාගේවත් අණ කිරීමක් නිසා නෙවෙයි. මේ ගංවතුර වෙලාවේත් අපේ රටේ මිනිස්සු එකාවන්ව ඉන්නවා. ඒ ගැන අපි කාටත් සතුටු වෙන්ඩ පුළුවන්.මේ වෙනකොට ගංවතුරෙන් ලක්ෂ 12 කට වඩා අවතැන් වෙලා. බොහෝ දෙනකුට ඉතිරි වෙලා තියෙන්නේ ඇඳිවත විතරයි. ගෙවල් දොරවල් බඩු මුට්ටු විනාශ වෙලා ගිහින්. රටට බත සපයපු කුඹුරු අක්කර දහස් ගණනක් විනාශ වෙලා ගිහිල්ලා. එළවළු වගාවට වෙලා තියෙන හානිය සුළුපටු නැහැ.මේ වෙනකොට ගංවතුරින් විපතට පත් අයට පිහිට වෙන්ඩ ජනාධිපතිතුමා සෘජුවම මැදිහත් වෙලා තියෙනවා. ඒ වෙනුවෙන් ජනාධිපති කාර්ය සාධක බළකායක් පිහිටුවන්ඩ කටයුතු කරලා තියෙනවා. කොහොමත් අපේ රටේ නායකයා ජනතාවගේ දුකේදී ඔවුන්ගේ ළඟින්ම ඉන්නවා. ජනාධිපතිතුමා ප්‍රායෝගිකව වැඩ කරන නායකයෙක්.සුනාමිය වෙලාවේ එවකට රටේ ජනාධිපතිනිය හිටියේ නැහැ. එවකට අගමැතිතුමා වුණ අපේ වත්මන් ජනාධිපතිතුමා රටට ආදර්ශවත් විදියට නායකත්වය දුන්නා. ඒ නිසා ජනතාවට විපතක් වුණාම පිහිට වෙන්ඩ ඕන විදිය එතුමා දන්නවා.ඒත් අවාසනාවකට සුනාමිය වෙලාවේ වගේමයි අපේ විපක්ෂය දැන් හැසිරෙන්නේ. පිදුරු ගහේ එල්ලිලා හරි ගොඩ එන්ට දඟලනවා වගේ වැඩ කරන්නේ. හැම දෙයින්ම දේශපාලන වාසි ගන්ඩ දඟලන්නේ. විපක්ෂයේ සමහරු කටින් බතල හිටවනවා. ඒ හින්දා ඒ වගේ බාලාංශ වැඩ කරන එක දැන්වත් නවත්වන්ඩ කියලා එයාලාගෙන් ඉල්ලීමක් කරන්ඩ කැමැතියි.ගංවතුරෙන් විපතට පත්වුණ අපේ ජනතාවට මාස 6 ක් යනතුරු වියළි සලාක දෙන්ඩ රජය තීරණය කරලා තියෙනවා. බිත්තර වී, එළවළු බීජ, පොහොර නොමිලේ දෙන්ඩත් තීරණය කරලා තියෙනවා. ඇමෙරිකානුවන්ට කත්‍රිනා සුළි සුළඟින් වුණ හානියෙන් මිදෙන්ඩ වසර ගණනාවක් ගියා. ඒත් සුනාමියෙන් පස්සේ අපිට යථා තත්ත්වයට පත් වෙන්ඩ ගියේ මාස ගණනක් විතරයි. ඒ ගැන එක්සත් ජාතීන්ගේ සංවිධානය පවා අපේ රටට ප්‍රශංසා කරලා තිබුණා.ඒ නිසා දැන් අපේ රටේ කාගේත් යුතුකමක් තියෙනවා ගංවතුරින් විපතට පත්වුණ අයට පිහිට වෙන්ඩ. අපි හැමෝම පක්ෂ, පාට ජාති බේද අමතක කරමු. හැමෝම එකතු වෙමු. ගංවතුරෙන් වුණ හානියෙන් ගොඩ එමු. ඒකට ශක්තිය තියෙනවා කියලා විශ්වාසයි.රංජිත් සියඹලාපිටියකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>13</day>
    </date>
    <link>http://www.silumina.lk/2011/02/13/_art.asp?fn=ab1102132</link>
    <topic>මනාප පොරයට යන්ඩ එපා ජනපති කියයි</topic>
    <author>චන්දන බණ්ඩාර</author>
    <content>මෙවර නිදහස් දින ජාතික උත්සවය පැවැතියේ කතරගම දී ය. නිදහස් දින ජාතික උත්සවයට සහභාගි වීමෙන් පසුව ජනාධිපතිතුමා ගියේ බුත්තලට ය. ඒ දැයට කිරුළ ජාතික ප්‍රදර්ශනය විවෘත කිරීමට යි. එහිදී ජනාධිපතිතුමා සුවිශේෂ කථාවක් කළේ ය.“අප රටත් රජයත් විනාශ කිරීමේ අරමුණින් බලයට එන්න හදන සමහරු කටකතා බොරු ප්‍රචාර ගෙනයනවා. ඔවුන් අප දකින්නේ දේශපාලන රෝගීන් ලෙසටයි. මේ දේශපාලන රෝගීන් අතර මම නිරෝගීව සිටිනවා” ජනාධිපතිතුමා කියා සිටියේ ය.“අපට එරෙහිව කුමන ආකාරයේ මඩ ප්‍රචාර කුමන්ත්‍රණ කර ගෙන ගියත් කමක් නැහැ. ඒත් තමන් උපන් මවු බිමට එරෙහි නොවන ලෙස මා ඉල්ලා සිටීමට කැමැතියි. ඒ වගේ ම මා මේ මොහොතේ කියන්ඩ කැමැතියි ඌව වෙල්ලස්සේ උරුමය නැවත ගොඩ නැඟීමට පොරොන්දු වෙන බවට” ජනාධිපතිතුමා දැයට කිරුළ ජාතික ප්‍රදර්ශනය අරඹමින් කියා සිටියේ ය.ඉන් අනතුරුව ජනාධිපතිතුමා දැයට කිරුළ ප්‍රදර්ශනයේ ප්‍රදර්ශන කුටි රැසක් දැක බලා ගත්තේ ය.ගිය සෙනසුරාදා උදෑසන ජනාධිපතිතුමා කතරගම කිරි වෙහෙර වැඳ පුදා ගත්තේ ය. එම අවස්ථාවට කිරිවෙහෙර විහාරාධිකාරි අලුත්වැව සෝරත නායක හිමියන් ඌව පළාත් මහ ඇමැති ශෂීන්ද්‍ර රාජපක්ෂ සහ දැයට කිරුළ ජාතික ප්‍රදර්ශනයේ සභාපති විදුලි සංදේශ ඇමැති රංජිත් සියඹලාපිටිය ද එක්ව සිටියහ.මේ අතර කිරිවෙහෙර විහාරාධිකාරි අලුත්වැව සෝරත හිමියෝ ජනාධිපතිතුමාට කීවේ “ජනාධිපතිතුමනි අපේ රංජිත් ඇමැතිතුමා දැයට කිරුළ ප්‍රදර්ශනය හොඳටම සංවිධානය කර තිබෙනවා නේද” කියා ය.“ඒක තමයිනේ හාමුදුරුවනේ අපි ඒක රංජිත් ඇමැතිතුමාට බාර දීලා තියෙන්නේ.” ජනාධිපතිතුමා අලුත්වැව සෝරත හිමියන්ට කියා සිටියේ ය.දැයට කිරුළ ජාතික ප්‍රදර්ශනය විවෘත කිරීමෙන් අනතුරුව ගිය අඟහරුවාදා යළිත් වරක් ජනාධිපතිතුමා දැයට කිරුළ ප්‍රදර්ශනය නැරැඹීමට පැමිණියේ ය. එහිදී ජනාධිපතිතුමා රජයේ අමාත්‍යාංශවල ප්‍රදර්ශන කුටි නිරීක්ෂණයට ලක් කළේ ය. එක් එක් ප්‍රදර්ශන කුටි වෙත යමින් ජනාධිපතිතුමා රජයේ නිලධාරීන් සහ සාමාන්‍ය ජනතාව සමඟ සුහද ලෙස කථා බහ කිරීමට ද අමතක නොකළේ ය.ආසියාවේ ආශ්චර්යය කිරීමට යන ගමනට වෙල්ලස්සේ දායකත්වය ලබා දෙමින් අලුත් වෙල්ලස්සක් ඉදි කිරීම සඳහා මොනරාගල දිස්ත්‍රික්කයේ රුපියල් කෝටි 2000 ක යටිතල පහසුකම් සංවර්ධනය කැර තිබිණි. දැයට කිරුළ ප්‍රදර්ශනයට සීමා නොවී ප්‍රදේශයේ ජලය, ප්‍රවාහන, ආගමික, සෞඛ්‍ය, සංස්කෘතික, ආර්ථික කෘෂිකාර්මික ආදි ක්ෂේත්‍ර රැසක් මෙවර මොනරාගල දිසාවේ සංවර්ධනය කැර තිබිණි.දැයට කිරුළ ජාතික ප්‍රදර්ශනය දෙවන වරටත් ජනාධිපතිතුමා නරඹන අතරතුර ජනාධිපතිතුමා දැයට කිරුළ සභාපති ඇමැති රංජිත් සියඹලාපිටියට විශේෂ උපදෙසක් ලබා දුන්නේ ය. “රංජිත් මේ පාර දැයට කිරුළ ප්‍රවේශ පත්‍රවලින් ලැබෙන මුදලින් සියයට 5 ක් ගංවතුරෙන් අවතැන්වූවන්ට ලබා දෙන්ඩ” ජනාධිපතිතුමා ඇමැති සියඹලාපිටියට උපදෙස් දුන්නේ ය.“සර් මීළඟට දැයට කිරුළ තියන්නේ කොහේද කියලා බොහෝ දෙනා විමසනවා” ඇමැති සියඹලාපිටියට ජනාධිපතිතුමාට කියා සිටියේ ය. “අපි ඊළඟ දැයට කිරුළ අනුරාධපුරයට ලබා දෙමු. මොකද ගංවතුරෙන් සිදුවුණ හානිය ආදිය නිසා යළිත් වරක් අනුරාධපුරය සංවර්ධනය කර ගන්ඩ” ජනාධිපතිතුමා ඇමැති සියඹලාපිටියට කියා සිටියේ ය.ප්‍රවාහන ඇමැති කුමාර වෙල්ගමගේ සංකල්පයක් අනුව කළුතර දිසාවේ පාසල්වලට පළමු ශ්‍රේණියට ඇතුළත් වෙන ශිෂ්‍යයන්ට පොත්පත් බෙදා දීමේ උත්සවයක් පසුගියදා පැවැත්විණි. ඒ ජනාධිපතිතුමාගේ ප්‍රධානත්වයෙනි. එහිදී ජනාධිපතිතුමා ගංවතුරෙන් හානිවූ ජනතාව ගැන ද අදහස් දැක්වූයේය. මේ වෙනකොට ස්වභාවික උවදුරු නිසා ලක්ෂ 11 ක පමණ පිරිසක් අවතැන් වෙලා තියෙනවා. ඒ ප්‍රදේශ නැවත ගොඩ නැඟීමට රුපියල් කෝටි 3300 ක් අවශ්‍ය බවට ඇස්තමේන්තු කර තිබෙනවා. නමුත් ගංවතුර උවදුරට ලක්වූ ප්‍රදේශවල ජනතාව දායක කරගෙන නැවත ගොඩ නැංවීමේ කටයුතු වහාම ආරම්භ කරන්න කටයුතු කරනවා.” ජනාධිපතිතුමා දෙමාපියන් හමුවේ කියා සිටියේය.“සමහරු කියන විදියට වැස්සත් පාලකයා වැරැදියි. පෑව්වත් පාලකයා වැරැදියි. සමහරු කියනවා පාලකයා හොඳ නම් වහින්නේ නැහැ කියලා. අපේ අරමුණු මේවාට පිළිතුරු දීම නෙමෙයි. විපතට පත් ජනතාව නැවත නඟා සිටුවීමයි. ගංවතුර නායයාම් ආදිය සිදුවෙන්නේ පාලකයාගේ වරදින් බවට මතයක් ඇති කිරීමේ උත්සාහයක ඇතැමුන් නිරත වෙනවා.” ජනාධිපතිතුමා කියා සිටියේය.ඇමැතිවරුන් වන කුමාර වෙල්ගම, බන්දුල ගුණවර්ධන, නියෝජ්‍ය ඇමැතිවරුන්වන රෝහිත අබේගුණවර්ධන, නිර්මල කොතලාවල ඇතුළු පිරිසක් ද එම අවස්ථාවට එක් වූහ.එජාප නායක රනිල් වික්‍රමසිංහ පසුගියදා එජාප ජ්‍යෙෂ්ඨ මන්ත්‍රීවරු රැසකට විශේෂ උපදෙසක් දී තිබිණි. එනම් නැති සතුරන් හදා නොගන්නා ලෙසත් සොයන්නේ බලන්නේ නැතිව කිසිවකුට චෝදනා නොකරන ලෙසටත්ය. ඒ පසුගියදා පුංචි බොරැල්ලේ පැවැති එජාප උද්ඝෝෂණයකට කළ පහර දීමක් පිළිබඳව කියමිනි.“එජාප නායකයා එසේ කියා තිබුණේ එජනිස මන්ත්‍රී තිලංග සුමතිපාලට නිකරුණේ චෝදනා නොකරන ලෙස කියමිනි. “ලක්බිම පත්තරයෙන් එජාපයට ගහන්නෙත් නැහැ. තිලංග සුමතිපාල අපට ගහන්නෙත් නැහැ. ඇයි අපි නැති සතුරන් හදා ගන්නේ.” එජාප නායකයා එජාප ජ්‍යෙෂ්ඨ මන්ත්‍රීවරුන්ට කියා තිබිණි.පසුගිය සතියේ විහාර මහා දේවි උද්‍යානයේදී එජාප රැස්වීමක් පැවැති අතර පොලිසිය එම රැස්වීම පැවැත්වීමට අවසර දී තිබුණේ පෙළපාළියකින් හයිඩ් පිටියට ගොස් රාත්‍රී 9.00 තෙක් එහි රැඳී සිටීමට පමණි.එහෙත් එම එජාප පෙළපාළිය ගමන් කොට තිබුණේ පුංචි බොරැල්ලේ පිහිටි එජනිස මන්ත්‍රී ශ්‍රීලනිප බොරැල්ල සංවිධායක තිලංග සුමතිපාලගේ නිවෙස අසලිනි. මේ ගැන පාර්ලිමේන්තුවේදී මන්ත්‍රී තිලංග විශේෂ ප්‍රකාශයක් ද කළේය. දේශපාලන පක්ෂයක පෙළපාළියක් යනකොට ගමන් කරන මාර්ගය ගැන පොලිසියට දන්වලා අවසර ගත යුතු වෙනවා. හැබැයි එජාප පෙළපාළියට මගේ නිවෙස අසලින් ගමන් කිරීමට පොලිසිය අවසර දීලා තිබුණේ නැහැ. නමුත් මම ගෙදර නොසිටි වෙලාවේ මගේ ගෙදර ළඟින් මට බැණ වදිමින් එජාප පෙළපාළිකරුවෝ ගිහින් තියෙනවා. ඒ වෙලාවේ මගේ ගෙදර හිටියේ මගේ බිරිය සහ දරුවෝ දෙදෙනා විතරයි. එජාපය කරන්නේ ම හිරිකිත වැඩ.” මන්ත්‍රී තිලංග පාර්ලිමේන්තුවේදී කියා තිබිණි.වසරක් පාසා පැවැත්වෙන දැයට කිරුළ ප්‍රදර්ශනයට විවිධ ක්‍රීඩා තරග ද අයත්ය. මෙවර බුත්තල පැවති දැයට කිරුළ ප්‍රදර්ශනයට පළමු වරට අන්තර් පළාත් කබඩි තරගාවලියක් ද එක් කර තිබිණි.සබරගමුව ප්‍රධාන අමාත්‍ය මෙන්ම කබඩි සම්මේලනයේ සභාපතිවරයා ද වන මහීපාල හේරත් ජනාධිපති මහින්ද රාජපක්ෂ මහතාගෙන් කළ ඉල්ලීමකට අනුව මෙවර එම අවස්ථාව කබඩි ක්‍රීඩකයින්ට හිමි විය.දැයට කිරුළ ප්‍රදර්ශනයේ දෙවැනි දිනය වූ 5 වැනිදා හිමිදිරියේම කෑගල්ලෙන් පිටත් වූ මහ ඇමැති මහීපාල හේරත් උදෑසන 9 වන විට බුත්තලට පැමිණි අතර ඒ වන විටත් ප්‍රදර්ශන භූමියේ කබඩි ක්‍රීඩා පිටියේ පළාත් තරග ආරම්භ කිරීම සඳහා සියලු කටයුතු සූදානම් වෙමින් තිබිණි.මහීපාල හේරත් ක්‍රීඩාවට සූදානමින් සිටි දෙපිලක ක්‍රීඩකයින් හඳුනා ගනිමින් සිටින අතරතුර හදිසියේ එම ස්ථානයට පැමිණි ආරක්ෂක සේවාවන්ට අයත් ඉහළම නිලධාරියකු සඳහන් කළේ ඊළඟ තත්පර කීපය ඇතුළත එම කබඩි පිටියට ගුවනේ සිට පැරෂුට් භට කණ්ඩායමක් පැනීමට නියමිත බවය.ඒ අනුව වහා ක්‍රීඩකයින් එම ස්ථානයෙන් ඉවත් කිරීමට මහීපාල හේරත් යුහුසුලු වූ අතර එම උපදෙස් දෙන අතරතුර ගුවනේ සිට පැරෂුට් භටයෝ එකා දෙන්නා බැගින් හය දෙනකුම කබඩි ක්‍රීඩා පිටියට නිරුපද්‍රිතව පතිත වූහ.අනතුරුව තවත් 6 දෙනකුගෙන් සමන්විත දෙවැනි පැරෂුට් කණ්ඩායමක් ද පිටියට බට අතර ඉන් අනතුරුව කබඩි තරගාවලිය ආරම්භ විය.ඉන් පසු ප්‍රදර්ශන භූමියේ සබරගමුව පළාත් කුටිය නරඹමින් එහි අවසන් නිමවුම් පිළිබඳ අදාළ නිලධාරීන්ට උපදෙස් දීමට ද මහීපාල හේරත් අමතක නොකළේය.මේ අතර ජනාධිපති මහින්ද රාජපක්ෂ මැතිතුමා ප්‍රදර්ශන භූමියට සම්ප්‍රාප්ත වීමට නියමිතව තිබුණෙන් වහ වහා ජනාධිපතිතුමා පිළිගැනීම සඳහා ප්‍රධාන දොරටුව අබියසට ගිය සබරගමුව මහ ඇමැතිවරයා අනතුරුව ජනාධිපතිතුමා ඇතුළු කණ්ඩායමට එක් විය.එදින දහවල් බුත්තල කඩපොළකට සිය පිරිස සමඟ ගොඩ වූ මහීපාල හේරත් බත් මුල බැගින් මිලට ගෙන පිරිස සමඟ එහිම සිට දිවා ආහාරයට ද එක් විය.ස්වාධීන රූපවාහිනියේ කෝපි කඩේ මාලා නාටකයේ ශිල්පියකු ද එම කඩයට ගොඩ වී මහීපාල හේරත් සමඟ පිළිසඳරකට එක් විය. සිය ආපසු ගමන රත්නපුරය හරහා සිදු කිරීමට නියමිතව තිබුණ ද ඌව සහ මධ්‍යම පළාත්වල ඒ වන විටත් සිදුවෙමින් පැවති නාය යාම් සහ බරපතළ ස්වභාවික විපත් මහ ඇමැතිවරයාගේ කන වැටුණෙන් එම දුෂ්කර අනතුරුදායක මාර්ගය ඔස්සේම ආපසු කෑගල්ල බලා යා යුතු යැයි මහ ඇමැතිවරයා තීරණය කළේය. ඔලිම්පික් ධාවන ශූරිය සුසන්තිකා ජයසිංහ සබරගමුවේ දැදිගම මැතිවරණ කොට්ඨාසයට අයත් උඩුවක උපත ලද්දියකි. පසුගිය 8 වැනිදා ඇය අධ්‍යාපනය ලද උඩුවක ඇත්නාවල විද්‍යාලයේ වාර්ෂික නිවාසාන්තර මලල ක්‍රීඩා උළෙලට විශේෂ ආරාධිතයා වශයෙන් සහභාගි වන්නැයි සබරගමුව මහ ඇමැති මහීපාල හේරත්ට ඇරයුම් ලැබී තිබිණි.නියමිත වේලාවට මහ ඇමැතිවරයා ඇත්නාවල විදුහලට ළඟා වූ අතර පැවැති රැස්වීම අතරතුර විද්‍යාලයට නව ගොඩනැගිල්ලක් සහ අබලි ගොඩනැගිල්ලක් අලුත්වැඩියා කර දෙන්නැයි මවුපියන් මහ ඇමැතිවරයාගෙන් එක හඬින් ඉල්ලා සිටියහ.මෙහිදී කෑගල්ල කලාප අධ්‍යාපන අධ්‍යක්ෂවරිය අමතමින් මහීපාල හේරත් නියෝග කළේ තවත් සුසන්තිකාලා බිහිවිය හැකි ඇත්නාවල විද්‍යාලයට සම්පත් ලබාදීමේදී කිසිදු කොන්දේසියකින් තොරව ඇති තරම් සම්පත් ලබා දිය යුතු බවය. පැරැණි ගොඩනැගිල්ල වහා අලුත්වැඩියා කිරීමට පමණක් නොව මවුපියන් ඉල්ලා සිටින කුමන හෝ ප්‍රමාණයක නව ගොඩනැගිල්ලක් වෙත්නම් ඒ සඳහා අවශ්‍ය ප්‍රතිපාදන වහා ලබා දෙන බව ද මහ ඇමැතිවරයා කීය.පහුගිය ඡන්දෙදිත් මම සුසන්තිකාට උදව් උපකාර කළා. ඈ ඉගෙනුම ලද ඇත්නාවල මහ විද්‍යාලයට මේ ගොඩනැගිලි ලබා දෙන්නේත් ඇයටත් ඈ අනුව යමින් අනාගතයේදී මේ පාසලෙන් බිහිවන තවත් සුසන්තිකාලා සිය දහසකටත් උපහාර පිණිස යැයි ද මහීපාල හේරත් කීය.ජාතික නාමල් උයන සංවර්ධන භාරය අස්සන් කිරීමට ගිය අඟහරුවාදා පාර්ලිමේන්තුවේ ජනාධිපති කාර්යාලයට වනවාසී රාහුල හිමියෝ පැමිණියහ. ඒ සමඟම රාජකාරි කටයුතු කීපයක් සඳහා එ.ජා.ප. මන්ත්‍රීවරුන් වන ගයන්ත කරුණාතිලක සහ චම්පිකා ප්‍රේමදාස යන මන්ත්‍රීවරු ද පාර්ලිමේන්තුවේ ජනාධිපති කාර්යාලයට ගොඩවූහ.ඒ සමඟම වනවාසී රාහුල හිමියෝ එක්වරම මන්ත්‍රී ගයන්ත කරුණාතිලකගෙන් ඇසුවේ මොකද මන්ත්‍රීතුමා එ.ජා.ප.යට වෙලා තියෙන්නේ කියායි. “කෝ දැන් නායකයෝ කියන අය ඇහැට පේන්නවත් නැහැනේ” වනවාසී රාහුල හිමියෝ එ.ජා.ප. මාධ්‍ය ප්‍රකාශක මන්ත්‍රී ගයන්ත කරුණාතිලකගෙන් විමසා සිටියහ.”ඇයි හාමුදුරුවනේ එහෙම කියන්නේ මන්ත්‍රී ගයන්ත වනවාසී රාහුල හිමියන්ගෙන් විමසා සිටියේය. “ඒ කාලේ මන්ත්‍රීතුමා එ.ජා.ප.යට මහා පෞරුෂයක් තියෙන අය හිටියා. ඒ නායකයෝ කතාවක් කළත් අහගෙන ඉන්න ආසයි. එතුමාලා රටට ආදරය කළා. කතාකරනවා අහගෙන ඉන්න හඬක් තියෙන නායකයෙක් දැන් එ.ජා.ප.යේ නැහැ. ඔබතුමා නම් පිළිවෙළකට කතා කරනවා. ඇඳුම උනත් හොඳට අඳිනවා. දැක්කම ඔබතුමාට අනාගතයක් තියෙනවා කියලා හිතෙනවා” වනවාසී රාහුල හිමියෝ මන්ත්‍රී ගයන්තට කීහ. මන්ත්‍රී ගයන්ත තමා ගැන හොඳ කීම ගැන වනවාසී රාහුල හිමියන්ට ප්‍රශංසා කළේය.”ඔබවහන්සේ දේශපාලනය ගැන හොඳ අධ්‍යයනයක යෙදිලා තියෙනවා වගෙයි” ජනාධිපති පාර්ලිමේන්තු කටයුතු ලේකම් කුමාරසිරි හෙට්ටිගේ රාහුල හිමියන්ගෙන් විමසා සිටියේය.”මං රටේ තොටේ හොඳට ඇවිදින කෙනෙක්. මිනිස්සු කතා කරන දේවල් මං හොඳට අහගෙන ඉන්නේ” රාහුල හිමියෝ පිළිතුරු දුන්හ. “ඔබ වහන්සේ හරියට හරි. එ.ජා.ප.යට කිසිදාක අනාගතයක් නැහැ.” පරිසර නියෝජ්‍ය ඇමැති අබ්දුල් කාදර් කියා සිටියේය.”ඒක නෙමෙයි ගයන්ත මන්ත්‍රීතුමා එ.ජා.ප. පාර්ලිමේන්තු කණ්ඩායමට රාහුල හාමුදුරුවන්ගෙන් හොඳ දේශනයක් දෙන්ඩ” ජනාධිපති පාර්ලිමේන්තු කටයුතු ලේකම් කුමාරසිරි හෙට්ටිගේ මන්ත්‍රී ගයන්තට යෝජනා කළේය.”එ.ජා.ප.යට දේශන තියලා වැඩක් නැහැ. ඉස්සරවෙලා එ.ජා.ප.ය රටට ආදරය කරන පක්ෂයක් වෙන්ඩ ඕනේ. එ.ජා.ප.යේ ඉන්න නායකයන්ගේ බොරුවට හිස් දේවල් දෙඩවීම නවත්වා ගන්ඩ ඕනේ. ප්‍රතිපත්තියක් ඇතිව කතා කරන්ඩ ඕනේ. හැබැයි එ.ජා.ප.යට එහෙම වෙන්ඩ කාලයක් ගතවේවි කියලා මට හිතෙනවා” වනවාසී රාහුල හිමියෝ කියා සිටියහ.මේ අතර එතැනට හදිසියේම ආවේ මන්ත්‍රී නාමල් රාජපක්ෂය. “මට වැඩ ගොඩක් තිබුණා. ඒත් ඔබවහන්සේගේ මේ වැඩේ අමතක කරන්ඩ බැරි නිසයි ආවේ.” මන්ත්‍රී නාමල් රාජපක්ෂ කීවේය. “බොහොම හොඳයි. එහෙම තමයි වැඩ කරන්ඩ ඕනේ” වනවාසී රාහුල හිමියෝ මන්ත්‍රී නාමල් රාජපක්ෂට කීහ.ගිය සතියේ සිකුරාදා එ.ජා.ප. නායක රනිල් වික්‍රමසිංහ හපුතලේ ප්‍රදේශයට ගියේය. ඒ හපුතලේ ප්‍රාදේශීය සභා සහ නගර සභා එ.ජා.ප. අපේක්ෂකයන්ගේ හමුවකට සහභාගී වීමටය. එහිදී එ.ජා.ප. නායකයා මුලින්ම හමුවූයේ මෙවර පළාත් පාලන මැතිවරණයට අපේක්ෂකත්වය නොලැබුණු පිරිස්ය. එම පිරිසකගේ දුක් ගැනවිලිවලට සවන්දුන් එ.ජා.ප. නායකයා කියා සිටියේ “හැම ඡන්ද කොට්ඨාසයක්ම ආවරණය වෙන පරිදි අපේක්ෂකයන් යෙදවීමට සිදුවූ නිසා සියලු දෙනාටම අපේක්ෂකත්වය ලබාදීමේ ගැටලු මතුවූ බවය. හැබැයි ඔබතුමාලා හැමෝම සුදුස්සෝ තමයි” එ.ජා.ප. නායකයා කියා සිටියේය.හපුතලේ පැවැති එම හමුවීම්වලින් අනතුරුව එ.ජා.ප. නායකයා ගියේ දියතලාවටයි. එදින එ.ජා.ප. නායකයා නවාතැන් ගත්තේ දියතලාවේ පිහිටි තම ඥාතියකුගේ නිවෙසේය.ඉන් අනතුරුව ගිය ඉරිදා වැලිමඩ පැවැති එ.ජා.ප. ආසන බල මණ්ඩලයට එ.ජා.ප. නායකයා සහභාගී වුණේය. එය සංවිධානය කැර තිබුණේ වැලිමඩ එ.ජා.ප. සංවිධායක රවි සමරවීරය.ගිය සතියේ බදුල්ලේ පැවැති පළාත් මන්ත්‍රී කේ.වේලායුධන්ගේ පුත්‍රයාගේ විවාහ මංගල උත්සවයට එ.ජා.ප. නායකයා සහභාගි වූයේ ඉන් අනතුරුවයි. එම විවාහ මංගල උත්සවයේදී මනාලයාගේ පාර්ශ්වයෙන් එ.ජා.ප. නායක රනිල් ද මනාලියගේ් පාර්ශ්වයෙන් ඌව පළාත් මහ ඇමති ශෂින්ද්‍ර රාජපක්ෂ ද අස්සන් තැබූහ. එ.ජා.ප. මහ ලේකම් තිස්ස අත්තනායක සහ පාර්ලිමේන්තු මන්ත්‍රී හරින් ප්‍රනාන්දු සහ ඌව පළාතේ මැති ඇමැතිවරු එම මංගල උත්සවයට සහභාගිවී සිටියහ.ගිය සතියේදී එ.ජා.ප. පාර්ලිමේන්තු කණ්ඩායම රැස්විය. එහිදී විශේෂයෙන්ම සාකච්ඡාවට ලක් වූයේ රටේ දිස්ත්‍රික්ක රැසක ඇතිවී තිබෙන ගංවතුර තත්ත්වය නිසා අවතැන් වූ ජනතාවට රජය සලසන පහසුකම් සහ පවතින අඩුපාඩු පිළිබඳවයි.”දැන් තමිල්නාඩුවේ ධීවරයන්ට හිරිහැර සිදු වෙනවා කියලා චෝදනාවක් තිබෙනවා. මේ නිසා නාවික හමුදාවට තමිල්නාඩුවෙන් චෝදනා නැඟී තිබෙනවා. මේක දේශපාලන ප්‍රශ්නයක් බවට පත්වීමට පෙර රජය මේ ගැන ක්‍රියාත්මක වුණොත් තමයි හොඳ” එ.ජා.ප. පාර්ලිමේන්තු කණ්ඩායම් රැස්වීමේදී එ.ජා.ප. සහකාර ලේකම් ජයලත් ජයවර්ධන කියා සිටියේය.ගිය සතියේ කොළඹදී මෙවර පළාත් පාලන මැතිවරණයට එ.ජා.ප.යෙන් තරග වදින අපේක්ෂකයන්ගේ හමුවක් පැවැත්විණි ඒ කොළඹ විහාරමහාදේවි එළිමහන් රංග පීඨයේදීය. “මේවර මැතිවරණ ව්‍යාපාරය පෝස්ටර් සටනක් කර ගන්ඩ එපා. පුළුවන් තරම් ගෙන් ගෙට යන්ඩ” එ.ජා.ප. නායකයා එ.ජා.ප. අපේක්ෂකයන් හමුවේ කියා සිටියේය.ගිය සති අන්තයේ එ.ජා.ප. නියෝජ්‍ය නායක කරු ජයසූරිය නිදහස් දිනයේ පැවැති උත්සව කීපයකට සහභාගි විය. ඉන් අනතුරුව එ.ජා.ප නියෝජ්‍ය නායකයා ගියේ පළාත් සභා මන්ත්‍රී කේ. වේලායුධන්ගේ පුත්‍රයා ගේ විවාහ මංගල උත්සවයට ය. එහි යන අතරතුර කරු ජයසූරිය බදුල්ලේ එ.ජා.ප ක්‍රියාකාරින් ද හමු වුණේ ය.එහිදී බදුල්ලේ එ.ජා.ප ක්‍රියාකාරිකයෝ කරු ජයසූරිය ගෙන් විශේෂ ඉල්ලීමක් කළහ. එනම් එ.ජා.ප යේ මත ගැටුම් තිබුණ ද ඒවා සමනය කරගෙන සමගි සම්පන්නව ඉදිරියට යන ලෙසට ය.බදුල්ලේ පැවැති විවාහ මංගල උත්සවයට සහභාගි වී කරු ජයසූරිය ගියේ කතරගම ය. ඉන් අනතුරුව කරු සහ ඔහුගේ බිරිය එදින සවස්වරුවේ කිරිවෙහෙර පැවැති විශේෂ පූජාවකට සහභාගි වූහ. ඉන් අනතුරුව කරු ජයසූරිය කොළඹ බලා පැමිණියේ පළාත් පාලන මැතිවරණයට තරග වදින අපේක්ෂකයන් හමුවීමෙන් අනතුරුවයි.මේ අතර මෙවර පළාත් පාලන මැතිවරණයේදී ද වෙනදා මෙන් ම එ.ජා.ප නායකයා මැතිවරණ ප්‍රචාරක කටයුතුවලට සහභාගි වීම අඩු කොට ඇති බව වාර්තා වෙයි. එ.ජා.ප නායකයා ඉදිරි සති කීපයේදී විදේශ සංචාර කීපයකට සහභාගි වීමට නියමිත බව ද වාර්තා වෙයි.ගිය සතියේ සතොස සේවකයන් පිරිසක් අකුරට වැඩ කිරීමේ ව්‍යාපාරයක නිරතව සිටියහ. පාඩු ලබමින් තිබූ සතොස යළි ලාබ ලබන තත්ත්වයට පත් වූයේ නව වෙළෙඳ ඇමැති ජොන්ස්ටන් ප්‍රනාන්දු යටතේ ය. සතොස සේවකයන් අකුරට වැඩ කිරීමට සූදානම් වී තිබුණේ තම දීමනා වැඩි කරන ලෙසට ඉල්ලමිනි. ඒ සමඟ ම සතොස සේවකයන් කොළඹ මැකලම් පාරේ සතොස ගබඩා සංකීර්ණයේ ගේට්ටුව හරහා ලොරියක් හරස් කැර තිබිණි.ඉන් අනතුරුව 200 කට ආසන්න සේවක පිරිසක් ඇමැති ජොන්ස්ටන් හමුවීමට ඔහුගේ කාර්යාලයට පැමිණියහ. “මොකද මේ කට්ටිය’ ඇමැති ජොන්ස්ටන් විමසා සිටියේ ය. අපි අද ඉඳල අකුරට වැඩ කරන්න තීරණය කළා” එක් සේවකයකු කියා සිටියේ ය.“වර්ජනය කරන්නේ දීමනා ඉල්ලලාද. සතොස පාඩු ලබමින් තිබුණේ. දැන් ණය ගෙවන තැනට සතොස ඇවිල්ලා තියෙනවා. එහෙව් සතොස කඩාකප්පල් කරන්න ද හදන්නේ. කරුණා කරලා මැකලම් පාරේ හරස් කරපු ලොරිය ඉවත් කර ගන්ඩ. නැත්නම් ටයර් ටිකත් ගලවලා දාන්ඩ වේවි. අනික වෘත්තිය සමිති කරන හැටි මට කියලා දෙන්ඩ හදන්ඩ එපා. මම හොඳට වෘත්තිය සමිති කරපු මිනිහෙක්. වර්ජනය කරන්ඩ කලින් මාත් එක්ක සාකච්ඡා කරන්ඩ පුරුදු වෙන්ඩ. දැන් කරුණා කරලා ගිහිල්ලා නියම විදියට සාකච්ඡා කරන්ඩ එන්ඩ” ඇමැති ජොන්ස්ටන් ප්‍රනාන්දු වර්ජනයට සූදානම් වූ සේවකයන්ට කිවේ ය. ඉන් අනතුරුව වර්ජනයට සූදානම් වූ සේවකයෝ විසිර ගියහ.ජාතික නිදහස් පෙරමුණේ මධ්‍යම කාරක සභාව පසුගිය සඳුදා බත්තරමුල්ලේ පිහිටි පක්ෂ ප්‍රධාන කාර්යාලයේදී එහි නායක, ඉදිකිරීම්, ඉංජිනේරු සේවා, නිවාස හා පොදු පහසුකම් ඇමැති විමල් වීරවංශ සහ ප්‍රධාන ලේකම් පි‍්‍රයන්ජිත් විතාරණගේ ප්‍රධානත්වයෙන් රැස් වූහ.එහිදී පළාත් පාලන මැතිවරණය පිළිබඳව මූලික වශයෙන් සාකච්ඡා වූ අතර කාලගුණික විපර්යාස හේතුවෙන් සිදුව ඇති ස්වාභාවික ආපදා තත්ත්වය පිළිබඳව ද විශේෂ අවධානය යොමු විය.“කාලගුණික විපර්යාස හේතුවෙන් ලෝකය පුරාම ස්වාභාවික විපත් රැසක් සිදුව තිබෙනවා. ඒ හේතුවෙන් ලොව පුරා වගා බිම් රැසක් විනාශ වී තිබෙනවා. ඒ අනුව ඉදිරියේදී මුළුමහත් ලෝකයම දැවැන්ත ආහාර අර්බුදයකට මුහුණ දේවි.” විමල් වීරවංශ එහිදී පැවසීය.“ශ්‍රී ලංකාවටත් මේ කාලගුණික විපර්යාස නිසා ධාරානිපාත වර්ෂාපතනයක් ලැබුණා. ඒ නිසා ඇති වූ ජල ගැලීම් හා නායයාම් හේතුවෙන් ලක්ෂ සංඛ්‍යාත ජනතාවක් පීඩාවට පත් වුණා. කුඹුරු අක්කර ලක්ෂ දෙකහමාරක් විනාශ වෙලා තිබෙනවා. ඉකුත් ජනවාරියේදී ඇතිවූ ගංවතුරෙන් හානියට පත් වූ කුඹුරු අක්කර ගණන ලක්ෂ 2 කට අධිකයි.මහ කන්නය සඳහා වගා කළ කුඹුරු ප්‍රමාණය හෙක්ටයාර ලක්ෂ 05 ක්. ඒ කියන්නේ කුඹුරු අක්කර ලක්ෂ 12.5 ක්. පසුගියදා ඇති වූ ගංවතුරෙන් ඉන් හරි අඩක්ම විනාශ වී තිබෙනවා. ප්‍රධාන වැව්, අමුණු 490 ක් ද මේ ආපදා තත්ත්වය මත කැඩි බිඳී ගොස් තිබෙනවා. ඒ අනුව ඉදිරියේදී සහල් හිඟයක් ඇතිවීමේ අවදානම රට හමුවේ තිබෙනවා.” නියෝජ්‍ය ඇමැති වීරකුමාර දිසානායක සංවාදයට එක්වෙමින් පැවසීය.“ඒ විතරක් නොවෙයි එළවළු වගාව, පලතුරු වගාව ඇතුළු අනෙකුත් ආහාර බෝග නිෂ්පාදනයටත් බරපතළ හානි සිදුවෙලා තිබෙනවා. ඒ වගේම ගවයන් 75000 කට අධික ප්‍රමාණයක් මිය යාම නිසා දේශීය කිරි නිෂ්පාදනය අඩාල වෙන්ඩ පුළුවන්.” පියසිරි විජේනායක පෙන්වා දුන්නේය. “මේ සියලු කාරණා අනුව ඉදිරියේදී රටේ උග්‍ර ආහාර හිඟයක් ඇති විය හැකියි. මේ තත්ත්වයට අපි ජාතියක් ලෙස මුහුණ දීමට සූදානම් විය යුතුයි. මූලික දෙය විය යුත්තේ මෙවැනි අහිතකර තත්ත්වයකට අපට මුහුණ පෑමට සිදුවන බව පිළිගැනීමයි.” විමල් වීරවංශ ඇමැතිවරයා අවධාරණය කළේය.පසුගිය සඳුදා සවස අරලියගහ මන්දිරයේදී ආණ්ඩු පක්ෂ මන්ත්‍රී කණ්ඩායමේ රැස්වීම ජනාධිපති මහින්ද රාජපක්ෂ ජනාධිපතිතුමාගේ ප්‍රධානත්වයෙන් රැස්විය. එහිදී ද පුංචි ඡන්ද උණුසුම මතු විය. උදිත් ලොකු බණ්ඩාර හා දෙමළ ජාතික සන්ධානයෙන් ආණ්ඩුවට එක් වූ ජී. පියසේන යන මන්ත්‍රීවරු නාම යෝජනා සමයේදී වූ ඇතැම් සිදුවීම්, පැමිණිලි ආකාරයෙන් ඉදිරිපත් කළහ.සමහරුන්ට සභාපතිකම්, නගරාධිපතිකම් ලැබෙන බව සමහරු කියනවා. සභාපතිවරු, නගරාධිපතිවරු තීරණය කරන්නේ මහජනතාවට ඕනෑ ආකාරයටයි. මනාප පොරයට යන්න එපා කියලා අපේක්ෂකයන්ට කියන්ඩ. මනාප පොරයට ගිහිල්ලා විනය විරෝධි විදියට හැසිරෙන අයට තනතුරු අහිමි වීමට ඒ හැසිරීම් බලපාවි.” ජනාධිපතිතුමා අවධාරණය කළේය.චන්දන බණ්ඩාරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>13</day>
    </date>
    <link>http://www.silumina.lk/2011/02/13/_art.asp?fn=ab1102134</link>
    <topic>වෙනසකට මුල පුරනවා</topic>
    <author>සංවාද සටහන සුමේධා නවරත්න</author>
    <content>එ.ජා.ප.යේ මහ ලේකම් තිස්ස අත්තනායක* මොකද එ.ජා.ප.ය තේමා දෙකක් යටතේ මැතිවරණ සටන මෙහෙයවන්නෙ?එ.ජා.ප.යේ ප්‍රචාරක කටයුතු දැන් ආරම්භ වෙලා තියෙන්නෙ. එහි දී වෙනසකට මුල පුරමු - යළි රට ගොඩ නඟමු යන තේමාව යටතේ තමයි අපි මැතිවරණ කටයුතු මෙහෙයවන්නෙ. පසුගිය 9 දා විහාරමහාදේවි උද්‍යානයේදී පැවැති අපේක්ෂක නියෝජිත සමුළුවේදී අපි මේ බව ප්‍රකාශ කළා.පක්ෂයක් කොහොම කටයුතු කළත් ඕපදූප පැතිරෙනවනෙ. පත්තරවල පළවෙන හැම දේම අපේ යහපතට පළවෙන දේ නොවේනෙ.* ඒ කියන්නෙ මේ තේමා දෙකේ කතාව ඕපාදූපයක් විතරද?ඕනෑම පක්ෂයක කටකතා පතුරවන අය ඉන්නවනෙ. දැන් ආණ්ඩුව දිහා බලන්න. ආණ්ඩුවෙ අර්බුද, ඇමැති මණ්ඩලය කලකිරීමෙන් වගේ දේවල් කියවෙනවානෙ. ජ.වි.පෙ.ත් ඒ වගේ අභ්‍යන්තර ගැටලු වරින් වර මතුවෙනවා.ඒ නිසා අපේ පක්ෂයෙත් එහෙම ආරංචි පතුරන අය නැහැ කියලා මම කියන්නෙ නැහැ.ඒත් කව්රු පක්ෂය ඇතුළෙ අර්බුද නිර්මාණය කරන්න හැදුවත් එහෙම අර්බුද ඇති වෙන්නෙ නැහැ.කෘත්‍යාධිකාරි මණ්ඩලයේදීත් අපි තීරණය කළේ නිලතල ගැටලු ආදී හැම ගැටලුවක්ම පැත්තක තබා මැතිවරණය ජයග්‍රහණය කිරීමට කටයුතු කරන්නයි.* එ.ජා.ප. උද්ඝෝෂණවලදී සාමය කඩවෙන විදියට කටයුතු කළ බවට චෝදනාවක් තියෙනවා?පුදුම කතාවක්නෙ ඒක. සාමකාමී පෙළපාළියක් යනකොට මැරයො පැනලා ඔලු පලා වාහන කුඩු කරලා දැන් කියනවා අපි සාමය කඩ කළාලු.අපේ සාමාජිකයන්ට ගැහුවේ පොලිසියත් ඉඳිද්දි. කාගෙවත් ගෙයක් පෙළපාළිය යන මාර්ගයෙ තිබුණා කියලා පෙළපාළිය නවත්වන්න කියලා ද කියන්නෙ. මේව පුදුම කතානෙ. අනික අපිට පහර දුන් කිසිවකු තවම අත්අඩංගුවට හෝ අරගෙන නැහැ.* මේ මැතිවරණයෙන් පසු පවත්වන පළාත් පාලන මැතිවරණය ඒකල ක්‍රමයට පවත්වන්න ආණ්ඩුව කටයුතු කරනවාලු. ඒ ගැන මොකද හිතෙන්නෙ?අපි දැන් ආණ්ඩුව කියන කතා විශ්වාස කරන්නෙ නැහැ. මේ මැතිවරණය පවත්වන්න කටයුතු යෙදුණෙත් ඒකල ක්‍රමයටයි.ඒත් ආණ්ඩුව අපි දිනයි කියන බයට පැවැති ක්‍රමයටම මැතිවරණය පවත්වන්න තීරණය කරලා. ආණ්ඩුව හැම තිස්සෙම කටයුතු කරන්නෙ අවස්ථාවාදී විදියට. ඒ නිසා ඔය කියන කිසිවක් අපි විශ්වාස කරන්නෙ නැහැ.* මෙවර මැතිවරණයවත් දිනන්න එ.ජා.ප.යට පුළුවන් වෙයිද?බහුතර ආයතන සංඛ්‍යාවකින් මේ මැතිවරණය දිනන්න පුළුවන් වෙයි කියලා මම විශ්වාස කරනවා. මොකද ජනතාව ආණ්ඩුව කෙරෙහි කලකිරීමෙන් ඉන්නෙ. ඒ නිසා මේ මැතිවරණය ආණ්ඩු විරෝධී ඡන්ද භාවිතා වෙන ආණ්ඩුව හොල්ලන මැතිවරණයක් වේවි.ක්‍රීඩා ඇමැති මහින්දානන්ද අලුත්ගමගේ* එක්සත් ජනතා නිදහස් සන්ධානයේ ආයතන තිස්හයකම නාමයෝජනා ප්‍රතික්ෂේප වුණා. මේ තත්ත්වයත් සමඟ සන්ධානය මැතිවරණයට ඇති සූදානම කොහොමද?මේ නාමයෝජනා සම්බන්ධයෙන් සාධාරණය පතා අපි අධිකරණයට ගියා. ඇත්තටම මේ ප්‍රතික්ෂේප කිරීම් අසාධාරණයි. අකුරකට ඉලක්කමකට වගේ සාමාන්‍ය සරල හේතු පාදක කරගෙනයි මේ ප්‍රතික්ෂේප කිරීම් කරල තියෙන්නෙ. ඒ නිසා අධිකරණය මීට සාධාරණයක් ඉටු කරාවි යැයි අපි බලාපොරොත්තුවෙන් ඉන්නවා.කොහොම නමුත් අපේ මැතිවරණ සූදානම ඉතා ඉහළයි. අපි ඉහළම ජයක් ලබන බව විශ්වාසයි.* මේ නාම යෝජනා ප්‍රතික්ෂේප වීම ගැන ජනාධිපතිතුමා වාර්තාවක් ඉල්ලා තිබෙනවා නේද?මං හිතන්නේ ඒක ඉතාම කාලෝචිත වැදගත් තීරණයක්. පක්ෂ නායකත්වය ලෙසින් එතුමා ගත් තීරණය ඉතා නිවැරැදියි.මම නම් කියන්නේ මීට වගකිව යුත්තන්ට තරාතිරම නොබලා උපරිම දඬුවම් දෙන්න ඕනෙ කියලයි.ජනාධිපතිතුමා ගත් මේ තීරණය නිසා නාමයෝජනා ප්‍රතික්ෂේප වීම කාගේ අතින් වූ දෝෂයක් ද යන්න වග හෙළිවෙයි.* සාමකාමී පෙළපාළිවලට ආණ්ඩුවේ මැති ඇමැතිවරුන් පහර දෙන බවට එ.ජා.ප.ය චෝදනා කරනවා?සරත් ෆොන්සේකා සිරගත කළ අවුරුද්ද ඇතුළත එ.ජා.ප.ය උද්ඝෝෂණ 11ක් පැවැත්වූවා.ඒත් අපි කිසිම පහරදීමක් කළේ නැහැ. ජනාධිපතිතුමාගේ උපදෙස් පිට සම්පූර්ණ ආරක්ෂාව ඒ පෙළපාළිවලට ලබා දුන්නා.මේ පහර දීම නම් කරගෙන තියෙන්නෙ එ.ජා.ප.යේම පාතාල කල්ලිවල සාමාජිකයන් යොදවාගෙනමයි.ඔවුන්ම ඔවුන්ගෙ වාහනවලට පහර දීගෙන අපි ගැහැව්වා කියනවා.* බඩු මිල ඉහළ යාම මැතිවරණයටත් බලපායිද?බඩු මිලට ආණ්ඩුව උපරිම සහන සලසා තිබෙනවා. රුපියල් හතළිස් පහත් පනස්පහත් අතර මිලකට හාල් ගන්න පුළුවන්.පොල් මිල අඩුවෙලා. පරිප්පු මිලත් අඩුවෙලා.කාලගුණික විපර්යාස හා ලෝක වෙළෙඳපොළේ මිල ගණන් අනුව යම් යම් මිල ඉහළ යාම් තියෙනවා.හැබැයි භාණ්ඩයක දෙකක මිල ඉහළ ගියා කියලා මේ රටට නිදහස උදාකර සංවර්ධනය ඇති කළ ආණ්ඩුවකට ජනතාව ද්‍රෝහි වෙන්නෙ නැහැ.* පළාත් සභා ආණ්ඩුකාරවරුන්ට හා මැති ඇමැතිවරුන්ට විශ්‍රාම වැටුපක් දීමට තීරණය කිරීම සාධාරණ යැයි ඔබ හිතනවද?නැහැ, නැහැ. එහෙම තීරණයක් කොහේදිවත් අරගෙන නැහැ.ඒක නිකම් යෝජනාවක් විතරයි. ඔය යෝජනා ක්‍රියාත්මක වෙන්නත් අවුරුදු පහක් විතර යනවනෙ. කොහොමත් ඔය විශ්‍රාම වැටුප පළාත් සභාවලට නම් ලැබෙන එකක් නැහැ.සංවාද සටහන සුමේධා නවරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>13</day>
    </date>
    <link>http://www.silumina.lk/2011/02/13/_art.asp?fn=af1102131</link>
    <topic> රු.කෝටි 5000ක් වතුරට ගිය 2011 මහ ගංවතුර</topic>
    <author>නිහාල් පී.අබේසිංහ</author>
    <content>වැඩිම වැස්ස මඩකළපුවටවැඩිම අවතැන් වූවන් ත්‍රිකුණාමලයෙවැඩිම නායයෑම් මාතලේවැඩිම ගංවතුර පොලොන්නරුවේවැඩිම හානිය අනුරාධපුරයටමහ වැව් කුඩා වැව් සියල්ල පිරිලාඉදිරි යල කන්නය මහ කන්නයක් වෙයිමාතලේ මහනුවර ගෙවල් පිටින් නාය යයිමේ දිනවල අපේ රටේ දිස්ත්‍රික්ක 18ක ප්‍රාදේශීය ලේකම් බල ප්‍රදේශ 135ක පුද්ගලයන් ලක්ෂ 15කට පමණ බලපෑ ගංවතුර හා නායයෑම් තත්ත්වය නිසා මුළු රටේ 3/4ක ප්‍රදේශයක ජන ජීවිතය උඩු යටිකුරු වී තිබේ.ආපදා කළමනාකරණ ඇමැති මහින්ද අමරවීර මහතා පවසන පරිදි පසුගිය මාස දෙක ඇතුළත ඇතිවූ ගංවතුර හා සිදුවූ නායයෑම් නිසා රටට සිදුවූ මුළු පාඩුව රුපියල් කෝටි 5000කට වැඩිය. පීඩාවට පත්වූ පිරිස ලක්ෂ 15කි. මරණ 17ක් සිදුවී තිබේ. ගොවිජන සේවා හා වනජීවී ඇමැති එස්.එම්.චන්ද්‍රසේන මහතා පවසන පරිදි හානියට පත්වූ කුඹුරු ඉඩම් ප්‍රමාණය අක්කර ලක්ෂ 5.76කි. ඉන් අක්කර ලක්ෂ 2.5ක් බේරාගත හැකිවුවත් අක්කර ලක්ෂ 3ක් විනාශ වෙමින් තිබේ. වැඩිපුර ඇත්තේ කිරට නැමෙන වී කරල් ඇති කුඹුරුය.තවත් ඒවා බණ්ඩි ගොයම්ය. ඒවා විනාශ වීම වැළැක්විය නොහැකිය. සම්පූර්ණ වී වගා හානිය රුපියල් කෝටි 1400ක් පමණ වේ. එළුවන්, හරකුන්, කුකුළන් ලක්ෂ 2කට අධික ප්‍රමාණයක් මරණයට පත්වී තිබේ. කුඩා වැව් 500ක් පමණ හා අමුණු හා ඇළ මාර්ග 1200කට අධික ගණනක් විනාශයට පත්වී ඇත. අතිරේක බෝග හා එළවළු අක්කර ලක්ෂ 3කට ආසන්න ගණනක් ද විනාශ වී ඇත. නුවරඑළිය දිසාපති ජී.පී.ජී. කුමාරසිරි මහතා පවසන පරිදි නුවරඑළියේ පමණක් අස්වැන්න නෙළීමට තිබූ එළවළු කිලෝ ලක්ෂ 41ක් පමණ විනාශ වී තිබේ. වැලිමඩ, බණ්ඩාරවෙල, බදුල්ල ප්‍රදේශවල වැඩෙමින් තිබූ එළවළු පැළ හා අර්තාපල් ශාක ලක්ෂ ගණනක් අධික වැස්ස නිසා කුණුවී විනාශ වී තිබේ.වාරිමාර්ග දෙපාර්තමේන්තුව හා කාලගුණ විද්‍යා දෙපාර්තමේන්තුව පවසන පරිදි මේ ගංවතුර, නායයෑම් වර්ධනය වීම ඇරැඹුණේ 2010 නොවැම්බර් දෙසැම්බර් මාසවල ලැබුණු අධික වර්ෂාවත් සමඟය. වාරිමාර්ග අධ්‍යක්ෂ ජනරාල් ආචාර්ය ජී.පී.ඒ.ගොඩලියැද්ද මහතා පවසන පරිදි වාන් දැමීම නිසා මඩකළපුව, උන්නච්චි වැවෙන් වැවේ ධාරිතාව මෙන් 10 ගුණයක ජලයක් පිටතට ගලා ගොස් තිබේ.කවුඩුල්ල වැවේ ජල ධාරිතාව මෙන් තුන් ගුණයක ජල ධාරිතාවක් පිටතට ගලාගෙන ගොස් තිබේ. අනෙක් වැව්වලද එසේමය. ඒ අනුව දැනට මෙරට සියලුම මහ වැව් මහවැලි ජලාශ කුඩා වැව් සියල්ල වාන් දමා තිබේ. වසර 16කට පසු ලංකාවේ විශාලතම ජලාශය වන සේනානායක සමුද්‍රය ද වාන් දැම්මේය. එහි දැනට වසර 16කට පසු අක්කර අඩි 770000ක ජල ධාරිතාවක් ගබඩා කර තිබේ.දැනට වාර්මාර්ග දෙපාර්තමේන්තුව යටතේ ප්‍රධාන ජලාශ සියල්ලම මේ වකවානුවේදී වරින් වර වාන් දමා තිබේ. ප්‍රධාන ජලාශ 59ක් ද, මධ්‍යම ප්‍රධාන ජලාශ 155ක් ද ඒ අතර වේ.මහවැලි මහ ජලාශ 12 ම මේ වන විට වාන් දමා තිබේ. පිටාර ජලය ලෙස අක්කර අඩි 1196741ක් මුදා හැර ඇති අතර අක්කර අඩි 1474895ක් රඳවාගෙන තිබෙන බව මහවැලි අධිකාරියේ අධ්‍යක්ෂ ජනරාල් ඩී.එම්.සී.දිසානායක මහතා පවසයි.මේ අතර වාරිමාර්ග දෙපාර්තමේන්තුවේ ජලාශවල පමණක් ජලය අක්කර අඩි මිලියන 3ක් පමණ ඇතැයි වාරිමාර්ග දෙපාර්තමේන්තුවේ අධ්‍යක්ෂ ජනරාල් ආචාර්ය ජී.පී.ඒ. ගොඩලියැද්ද පවසයි.මේ පිළිබඳව අදහස් දක්වන වාරිමාර්ග හා ජල කළමනාකරණ ඇමැති නිමල් සිරිපාල ද සිල්වා මහතා පවසන්නේ මේ අනුව ලබන යල කන්නයට රටේ සියලුම කුඹුරු 100%ක් වගාකිරීමට ජලය ඇති බවයි. එය පැහැදිලිවම මහ කන්නයක් වන බව ඇමැතිවරයා කියයි. තව කන්න දෙකකට මේ ගබඩා ජලය ප්‍රමාණවත් බව ඇමැතිවරයා කීය.මේ අයහපත් කාලගුණය නිසා පසුගිය බදාදා වන විට මෙරට ලක්ෂ 15ක් පමණ ජනතාව පීඩාවලට පත්වී සිටියහ. මරණ 17ක් සිදුවී තිබුණු අතර පුද්ගලයන් දෙදෙනෙක් ද අතුරුදන් වී තිබිණි. අවතැන් වූ ජනතාව සහන කඳවුරු 703ක රැඳී සිටියහ. ඒ අතර පුද්ගලයන් ලක්ෂ 2ක් පමණ සිටින බව ආපදා කළමනාකරණ මධ්‍යස්ථානය පවසයි. නායයෑම්, ගංවතුර ආදිය නිසා නිවාස ද 51000ක් පමණ අලාභ හානි වී තිබේ. ඉන් 3000ක් සම්පූර්ණයෙන්ම විනාශ වී තිබේ.මෙවර අයහපත් කාලගුණය නිසා පොලොන්නරුව දිස්ත්‍රික්කය කෑලි තුනකට කැඩී ගියේ ය. වැඩිම ගංවතුර ඇති වූයේ මෙහි ය.පොලොන්නරුව දිස්ත්‍රික් ලේකම් ඩී.ඩී. නිමල් අබේසිරි මහතා පවසන පරිදි දිස්ත්‍රික්කයේ ප්‍රධාන වැව් සියල්ලම මෙවර වාන් දැම්මේ ය. කුඩා වැව් සියල්ලම ද වාන් දැම්මේ ය. ඒ ඉතිහාසයේ ප්‍රථම වතාවට ය.පරාක්‍රම සමුද්‍රය, ගිරිතලේ, කවුඩුල්ල, මින්නේරිය, පිඹුරත්තෑව, මාදුරුඔය, වාන් දමා ඇත. මින් මින්නේරිය, කවුඩුල්ල, පරාක්‍රම සමුද්‍රය යන ප්‍රධාන වැව් වලින් පමණක් පසුගිය මාසය ඇතුළත වාන් දැමීම නිසා පිටතට ගිය මුළු ජල ප්‍රමාණය අක්කර අඩි 629489 කි. නමුත් මේ ප්‍රධාන ජලාශ තුනේ ම මුළු වපසරිය අක්කර අඩි 324000 ක් පමණ විය.පසුගිය සතියේ පොලොන්නරුව දිස්ත්‍රික්කයේ කවුඩුල්ල ජලාශය අගල් 9 ක් වාන් දමා තිබේ. ඒ අනුව මැදිරිගිරිය හා අවට ප්‍රදේශය අඩි 9 දක්වා ගංවතුර තර්ජනයට ලක්විය. ඒ ප්‍රථම වතාවට ය. පුද්ගලයන් 20000 ක් පමණ මේ දිස්ත්‍රික්කයේ ගංවතුර නිසා පීඩාවට පත් විය. ඉන් පුද්ගලයෝ 15000 ක් අවතැන් වූහ. ඔවුහු කඳවුරු 54 ක සිටිති. පුද්ගලයන් දෙදෙනෙක් මරණයට පත් වූහ.ගෙවල් 100 කට පමණ අලාභ හානි විය. මින්නේරිය වැවේ වාන් දොරටු 7 ක් හා කවුඩුල්ලේ වාන් දොරටු 11 ක් විවෘතව පවතී. ගංවතුර වැඩිපුර ඇති වූයේ මේවායේ වාන් ජලයෙනි. මුලින් ම ගංවතුර නිසා පොලොන්නරුව දිස්ත්‍රික්කයේ තුනකට කැඩී ගියේ ය. දැනට එය දෙකට කැඩී තිබේ. මනම්පිටිය ගල්ලෑල්ල දක්වා මාර්ගය යට වී තිබිණි. හිගුරක්ගොඩ සැපයුම් මාර්ගය අඩි 3.5 ක් පමණ ජලයෙන් යට වී තිබිණි. සෝමාවතිය පුද බිම් ප්‍රදේශය අඩි 9 - 11 ත් අතර යටවිය. සුංගාවිල ද එසේම ය.පොලොන්නරුව ආපදා කළමනාකරණ ඒකකය පවසන පරිදි පසුගිය ජනවාරි පෙබරවාරි මාසවලදී ගංවතුර නිසා ගොවි බිම් අක්කර 37000 ක් පමණ විනාශ වී තිබේ. පොලොන්නරුවේ මාර්ග කිලෝ මීටර් 246.5 ක් විනාශයට පත්වී තිබේ. දිස්ත්‍රික්කයේ කුඩා වැව් 54 ක් ද අමුණු 34 ක් ද ඇළ වේලි 117 ක් ද ගංවතුර නිසා විනාශයට පත් වී ඇතැයි ආපදා කළමනාකරණ මධ්‍යස්ථානය පවසයි.අනුරාධපුරය දිස්ත්‍රික්කයට ද මේ ගංවතුර ඉතා දරුණු ලෙස බලපෑවේ ය. වැඩිම හානිය අනුරාධපුරයට ඇති කළ මේ ගංවතුරෙන් කහටගස්දිගිලිය, හොරොව්පතාන ප්‍රදේශවලට ද සිදුවූ හානිය විශාලය. හොරොව්පතානේ අවතැන් වූ කාන්තාවකට හෙලිකොප්ටරයක් ඇතුළත දරු උපතක් ද සිදු වියකහටගස්දිගිලියේ විශාල වැවක් වන කිවුලේකඩ වැව ඇතුළු කුඩා වැව් 180 ක් කැඩී ගියේ ය. අමුණු 35 ක් විනාශ වී තිබේ. කෙත් බිම් අක්කර ලක්ෂයක් පමණ විනාශ වී තිබේ. අතිරේක බෝග අක්කර 80000 ක් ද ජල ගැලීම්වලට ලක්වී විනාශ වී තිබේ.අනුරාධපුරයේ නාච්චදුව වැව වාන් දැමීම නිසා පහළට එන ජලය මල්වතු ඔය ඔස්සේ පිටාර ගැලීම අනුරාධපුර ගංවතුරේ ප්‍රධාන හේතු විය. වාහල්කඩ වැව, මහ කන්දරාව වැව, පදවිය වැව, තිසා වැව, නුවර වැව යන මහා වැව් වාන් දැමීම නිසා අනුරාධපුරය පූජා නගරය පවා ජලයෙන් යට විය.අධික වර්ෂාව වැව් වලට දරාගත නොහැකි නිසා අනුරාධපුර දිස්ත්‍රික්කයේ සියලු වැව් දැන් වාන් දමා තිබේ. ඒ අතරින් නාච්චදූව වැව අධික ජල ප්‍රමාණයක් පිටතට යවා තිබේ. නාච්චදූව වැවේ වේල්ල සුරැකීම පිණිස පිට වාන් කපන ලදී. මීට අමතරව වාහල්කඩ, මහඔය ආදී වැව්වල ද පිට වාන් කැපූ බව අනුරාධපුර වාරිමාර්ග අධ්‍යක්ෂ වසන්ත බණ්ඩාර පලුගස්වැව මහතා පවසයි.අනුරාධපුරයේ කිවුලේකඩ වැව කඩා ගෙන යාම නිසා අක්කර 925 ක් විනාශ වී ඇතැයි අපේ අනුරාධපුර මාධ්‍යවේදී කිත්සිරි වනසිංහ පවසයි. හුරුළුවැව නාච්චදූව වැව ජලාශවලින් ජලය පිට කිරීම ඉක්මන් කිරීම පිණිස ඒවායේ පිටවාන කැපීම සිදුවිය. උල්හිටිය, කණ්ඩලම, දඹුළුඔය වැව ද, වාන් දැමීම නිසා විශාල ජලයක් පිට වී ගියේ ය.පසුගිය බදාදා වන විට අනුරාධපුරයේ පුද්ගලයෝ 246332 ක් මේ ගංවතුර නිසා පීඩාවට පත් වී සිටියහ. ඔවුන්ගෙන් 140655 ක්. අවතැන් කඳවුරු 584 ක ජීවත්වෙති. මරණ 2 ක් දිස්ත්‍රික්කයෙන් වාර්තා වී ඇත. කහටගස්දිගිලිය, හොරොව්පතාන හා පූජා නගරය යන ප්‍රදේශවල ජනතාවට ආධාර උපකාර අවශ්‍ය වී තිබේ.මාතලේ දිස්ත්‍රික්කයට මාස 3 ක පමණ සිට ඇද හැලෙන වැස්ස නිසා එහි පොළව ‘ස්පොන්ජියක්’ බවට පත්ව තිබේ. මාතලේ දිසාපතිනි කේ.එච්.ඒ. මීගස්මුල්ල මහත්මිය මාතලේ දිස්ත්‍රික්කය ආපදා කලාපයක් ලෙස නම්කර තිබේ. පසුගිය බදාදා වනවිට පවුල් 1153 ක පුද්ගලයන් 4400 ක් පමණ නායයෑම් නිසා පීඩාවට පත්වී සිටියහ. ඔවුන්ගෙන් පුද්ගලයන් 1758 ක් කඳවුරු 425 ක ජීවත් වූහ. මාතලේ නායයෑම් බහුල ප්‍රදේශයකි. නිවාස 2000 ක් පමණ ඉරිතලා තිබේ. නිවාස 564 ක් සම්පූර්ණයෙන් ම විනාශයට පත් වී ඇත.ජාතික ගොඩනැඟිලි පර්යේෂණ සංවිධානයේ භූ විද්‍යාඥ එම්.එන්.එන්.සී.යූ.බී. මොරේමඩ මහතා පවසන පරිදි මාතලේ විශාලම නායයන ප්‍රදේශ 3 කි. එනම් පුංචි රත්තොට, බෝධි කොටුව හා මාවුස්සාගොල්ලය මින් පුංචි රත්තොට ප්‍රදේශය රත්තොට ලග්ගල පාරේ රත්තොට සිට මීටර් 500 ක් දුරින් පිහිටා තිබේ. මෙහි අක්කර 25 ක ප්‍රදේශයක් නාය යමින් පවතී.නිවාස 34 ක් ඉරිතලා විනාශ වෙමින් තිබේ. රත්තොට - ලග්ගල මාර්ගය ද නාය යමින් තිබේ. කොයි මොහොතෙක හෝ ඒ පාර ද ගිලා බැසීමට ඉඩ තිබේ. මේ පිළිබඳ ජාතික ගොඩනැඟිලි පර්යේෂණ සංවිධානය කළ පරීක්ෂණ අනුව මෙම නාය යෑම පස අභ්‍යන්තරයේ සිදුවන භූ විපර්යාසයක් නිසා සිදුවෙන බව සොයා ගෙන තිබේ. වැස්ස නිසා භූගත ජල මට්ටම වැඩිවීමත් මානව ක්‍රියාකාරීකම ද මෙම වැඩි කිරීමට හේතු වී ඇත.මාතලේ අනෙක් නාය යන ස්ථානය බෝධිකොටුවයි. රත්තොට සිට ලග්ගල දෙසට කිලෝ මීටර් 1 ක් දුරින් මෙය පිහිටා තිබේ. අක්කර 5 ක් පමණ මෙහි නාය යමින් තිබේ. නිවාස 4 ක් ඉරිතලා විනාශ වී තිබේ. අවට ගෙවල්වල ද ඉරි තැලීම් ඇත.මාවුස්සාගොල්ල නාය යාම ඉතා සංකීර්ණය. එම නායයෑම ක්‍රමයෙන් ගමින් කරමින් පවතී. නිවාස 10 ක් සම්පූර්ණයෙන් විනාශ වී තිබේ. තවත් නිවාස 5 කට මේ නාය යෑමේ තර්ජනය බලපා ඇත. මෙම නායයාම රත්තොට සිට ලග්ගල පාරේ කිලෝමීටර් 2 ක් දුරින් පිහිටා තිබේ.මේ අනුව රත්තොට සිට ලග්ගල දක්වා දිවෙන ජනප්‍රිය රිවස්ටන් – නකල්ස් මාර්ගය දැන් වාහන ධාවනයට සුදුසු නැත.මාතලේ රෝහලේ නිල නිවාසයක් අසල ද වතුර වළක් හිටිඅඩියේ මතුවී ජලය ගලා එයි. එම ස්ථානය ගිලා බැසීමක් සිදුවී ඇත. මාතලේ පුරා මෙවැනි ස්ථාන රැසකි.මාවුස්සාගොල්ලේ තිබූ ලක්ෂ 35ක් පමණ වියදම් කර සැදූ නව නිවසක් පසුගියදා හිටිඅඩියේ සම්පූර්ණයෙන් ගිලා බැස්සේය. ඊට අමතරව මාතලේ උකුවෙල දොඩන්ගස්දෙණිය ප්‍රදේශයේ ද වෙලන්ගහවත්ත හා යටවත්ත ප්‍රදේශවල ද නාය යාමේ ලක්ෂණ මතුවී තිබේ. යටවත්ත නාගොල්ල ප්‍රදේශයේ පවුල් 12 ක් ඉවත් කර ඇත. පොදුවේ ගත් කළ මාතලේ දිස්ත්‍රික්කයේ ස්ථාන 145ක නාය යෑම් හා ගිලාබැසීම් ලක්ෂණ මතුව තිබෙන බව ජාතික ගොඩනැඟිලි පර්යේෂණ සංවිධානයේ විද්‍යාඥයෝ පවසති. මධ්‍යම පළාත් ප්‍රධාන ලේකම් පී.ජී.අමරකෝන් මහතා පවසන පරිදි මේ ගංවතුර හා නාය යෑම් නිසා මධ්‍යම පළාත ඇතුළත පාසල් ගොඩනැඟිලි 48ක් විනාශයට පත්වී තිබේ.ඉන් මහනුවර 32කි. මාතලේ 3කි. නුවරඑළියේ දෙකකි. මෙවර ගංවතුරෙන් වැව් අමුණු හා ඇළ මාර්ග 552ක් විනාශ වී ඇත. ඉන් 431ක් මහනුවර දිස්ත්‍රික්කය තුළ පිහිටා තිබේ. 40ක් මාතලේය. 81ක් නුවරඑළියේය. ඊට පෙර ගංවතුරෙන් නාය යෑම්වලින් පළාතේ වැව් අමුණු 900ක් පමණ විනාශ විය. ගංවතුර හා නාය යෑම් නිසා පළාතේ නිවාස 684ක් සම්පූර්ණයෙන් විනාශ වී තිබේ. ඉන් 564ක් මාතලේ නිවාසය. 107ක් මහනුවර නිවාසය. නුවරඑළියේ 13කි. මධ්‍යම පළාත තුළ නිවාස 1900ක් පමණ අර්ධ ලෙස හානියට පත්වී තිබේ. ඉන් නිවාස 1475ක් පිහිටියේ මාතලේ දිස්ත්‍රිත්කයේය. මහනුවර නිවාස 390ක් ද, නුවරඑළියේ නිවාස 51ක් ද දැඩි ලෙස හානියට පත්ව ඇතැයි පළාත් ලේකම් අමරකෝන් මහතා පවසයි.මධ්‍යම පළාත ඇතුළත සහන කඳවුරු 37ක් ඇත. ඒවායේ පුද්ගලයෝ 10800 ක් පමණ සිටිති. රාගල පදියපැලැල්ල මාර්ගය, නුවරඑළිය බදුල්ල මාර්ගය, ගම්පොළ -නුවරඑළිය මාර්ගය, තලවකැලේ නුවරඑළිය මාර්ගය මේ දිනවල වාහන ධාවනයට එතරම් සුදුසු නැති බව ජාතික ගොඩනැඟිලි පර්යේෂණ සංවිධානය කියයි. ගම්පොළ රම්බොඩ ප්‍රදේශයේ හා නුවරඑළියේ හක්ගල ප්‍රදේශයේ ප්‍රධාන මාර්ගවලට හානි පැමිණ තිබේ.මහනුවර දිස්ත්‍රික්කයේ හන්තානේ ඉහළ නිවාස 22ක් නාය යෑමේ තර්ජනයට පත්ව තිබේ. ඒ අනුව එහි ජීවත්වූ පිරිස ඉවත්කර ඇත.මීට අමතරව බහිරව කන්ද ප්‍රදේශය මෙන්ම පේරාදෙණිය නගරයේ ඉහළ කන්ද ප්‍රදේශය ද අනතුරුදායක ප්‍රදේශ ලෙස නම්කර තිබේ. ඒ පිළිබඳව සැලකිලිමත් විය යුතු බව භූ විද්‍යාඥයෝ පවසති.මහනුවර දිස්ත්‍රික්කයේ පුද්ගලයන් 2800ක් පමණ මේ ගංවතුරෙන් හා නාය යෑම්වලින් පීඩාවට පත්වී සිටිති. ඔවුන්ගෙන් පුද්ගලයන් 1400ක් සහන කඳවුරු 365ක ජීවත්වෙති.නුවරඑළියේ පවුල් 500ක් පමණ මේ ගංවතුර හා නාය යෑමේ තත්ත්වය නිසා පීඩාවට පත්ව සිටිති. ඒවායේ පුද්ගලයන් 2000ක් පමණ සිටිති. නුවරඑළියේ වලපනේ ප්‍රදේශයේ මේ දිනවල දරුණු නාය යෑම් වර්ධනය වෙමින් පවතී.ජාතික ගොඩනැඟිලි පර්යේෂණ සංවිධානයේ නාය යෑම් පිළිබඳ අංශයේ අධිපති ආර්.එම්.එස්. බණ්ඩාර මහතා පවසන පරිදි වලපනේ මහවැව ප්‍රදේශයේ මහා නාය යෑමකින් නිවාස 16ක් ඉරිතලා ඇත. මෙය 2007 දී නාය ගිය ස්ථානයක් සක්‍රියවීමකි. මේ නාය යෑම් නිසා මහවැව “රියන්සි බණ්ඩාර’ පාසල විනාශ වී තිබේ. නාය යෑම අධික වැස්සත් සමඟ තවත් සක්‍රිය වෙමින් පවතී.වලපනේ දියමින්නේ ද විශාල නාය යාමකි. එහි නිවාස 13ක් විනාශ වී තිබේ. තවත් නිවාස 74ක් තර්ජනයට පත්වී ඇත. රාගල වලපනේ මර්ගයේ 70-71 සැතපුම් කණුව අසල ප්‍රදේශය ගිලා බසිමින් පවතී. උඩමාදුර ප්‍රදේශයේ නිවාස 30ක ජනතාව ඉවත් කිරීමට සිදුවී තිබේ. ඒවා ඉරිතලා ඇත. ඒ ඒ ප්‍රදේශය දරුණු ලෙස නාය යමින් තිබෙන බැවිනි.වලපනේ දබ්බරේ හා හයි ෆොරස්ට් ප්‍රදේශවල නාය යෑම් සක්‍රිය වී තිබේ. වලපනේ හඟුරන්කෙත මාර්ගයට ද නාය යෑම් තර්ජන එල්ල වී ඇත. කොත්මලේ නාය යෑමක් නිසා පුද්ගලයන් 34 දෙනෙක් අවතැන් වී සිටිති. නුවරඑළිය නගරය අසල නාය යෑම් තර්ජන නිසා නිවාස 25ක් ඉරිතලා ඇත. එහි පුද්ගලයන් ඉවත් කර ඇත. හඟුරන්කෙත නාය යෑම් නිසා නිවාස 37ක් විනාශ වී ඇත. තවත් නිවාස 13කට මේ නිසා අලාභහානි සිදුවී තිබේ.ගංවතුර නිසා මඩකළපුවේ ලක්ෂයකට අධික පිරිසක් පීඩාවට පත්වූහ. කුඹුරු අක්කර 22000ක් විනාශ වී ඇත. කුඹුරු අක්කර 143000කට පමණ ගංවතුර බලපා තිබේ. මරණ 3ක් සිදුවූ අතර සහන කඳවුරු 101 ක පුද්ගලයන් 36000ක් පමණ සිටිති.මඩකළපුවට මෙවර ළඟ ළඟම මහ ගංවතුර තෙවරක් ගලා ආවේය. ඒ දෙසැම්බර්, ජනවාරි හා පෙබරවාරි මාසවලය. උන්නච්චි හා රුගම් වැව් දෙතුන් වරක් වාන් දැම්මේය. උන්නච්චි වැවෙන් වැවේ ධාරිතාව මෙන් දස ගුණයක ජල ධාරිතාවක් පසුගිය දින 30 ඇතුළත පිටව ගොස් ඇතැයි වාරිමාර්ග දෙපාර්තමේන්තුව පවසයි. මුන්දෙනු ආරු ඇළ ද ජලයෙන් පිරී ඉතිරී තිබේ. ඉන් මුහුදට ජලය විශාල ප්‍රමාණයක් ගලා ගියේය. වැව් 107ක් හානියට පත්ව ඇත.ත්‍රිකුණාමලයේ පුද්ගලයෝ ලක්ෂ 3.5ක් පමණ මේ වැස්ස නිසා පීඩාවට පත්වූහ. එක දිස්ත්‍රික්කයක පීඩාවට පත්වූ වැඩිම පුද්ගලයන් ගණන මෙයයි. පවුල් 16336කට අයිති පුද්ගලයෝ 55000ක් සහන කඳවුරු 135ක දුකසේ කල් ගෙවති. වැව් 22ක් සම්පූර්ණයෙන් විනාශ වූ අතර තවත් වැව් 43ක් හානියට පත්ව ඇත. කුඹුරු ඉඩම් අක්කර 70000ක් හා ගොඩ ඉඩම් අක්කර 2000ක් පමණ විනාශ වී ඇත.මොනරාගල සේනානායක සමුද්‍රය වසර 16කට පසුව වාන් දමා තිබේ. වාන් දොරවල් 6ක් විවෘතව පවතී. දිස්ත්‍රික්කයේ පවුල් 46ක පුද්ගලයන් 198ක් ජල ගැලීම් නිසා පීඩාවට පත්වී සිටිති.අම්පාරේ කුඹුරු ඉඩම් අක්කර 140000ක් පමණ විනාශ වී තිබේ. වැව් 57ක් විනාශ වී තිබේ. වැඩිම බලපෑම සිදුවූයේ අඩ්ඩාලච්චේනෙයි ප්‍රාදේශීය ලේකම් බල ප්‍රදේශයටය. පීඩාවට පත්වූ පිරිස 46000කට අධිකය. සයිත්තමරුන්දු හි ද ජනතාව 28000ක් ද සමන්තුරේ ජනතාව 66000ක් ද පීඩාවට පත්ව සිටිති. ඒ අනුව දිස්ත්‍රික්කයේ පවුල් 67000ක පමණ පුද්ගලයෝ 250000කට වැඩි පිරිසක් ගංවතුර නිසා පීඩාවට පත්වූහ. ඔවුන්ගෙන් පුද්ගලයන් 9000ක් පමණ සහන කඳවුරු 43ක කල් ගෙවති. මරණ 4ක් වාර්තා විය.අධික වර්ෂාව හා ගංවතුර නිසා වවුනියාවේ 95124ක පිරිසක් ද පීඩාවට පත්වී සිටිති. කඳවුරු 109ක අවතැන් වූ පුද්ගලයන් 38000ක් පමණ ජීවත්වෙති. වැව් 45ක් පමණ කැඩී ගොස් තිබේ. කුඹුරු ඉඩම් අක්කර 16,000ක් ජලයෙන් යටවිය.මන්නාරමට ද අධික වැස්ස බලපා ඇත. ඒ අනුව එහි පුද්ගලයෝ 35000ක් පමණ පීඩාවට පත්වී සිටිති. වැඩිම හානිය සිදුවී ඇත්තේ මුසලි ප්‍රදේශයටය. පීඩාවට පත්වූ ගණන 27500කි. කුඹුරු අක්කර 15000ක් විනාශ වී ඇත. මුලතිව් දිස්ත්‍රික්කයේ පවුල් 18451ක පුද්ගලයන් 60000ක් පමණ පීඩාවට පත්කළ මේ ගංවතුර තත්ත්වය නිසා කිලිනොච්චියේ ද පුද්ගලයන් 15000ක් පමණ පීඩාවට පත් කළහ. කිලිනොච්චියේ කඳවුරු 8ක 789 දෙනෙක් ජීවත්වෙති. මෙහි කුඹුරු අක්කර 30000කට ගංවතුර බලපා තිබේ.බදුල්ල දිස්ත්‍රික්කයට ද නාය යෑම් හා ගංවතුර යන දෙකම ඇතිවිය. මේ නිසා පවුල් 2500ක පුද්ගලයෝ 9500ක් පමණ පීඩාවට පත්ව සිටිති. හාලිඇළ, මාවරගල ආරණ්‍යයේ මහා සංඝරත්නය 30 නමක් තාවකාලික ස්ථානයකට වැඩම කර සිටිති. මාවරගල ආරණ්‍යයට ගල් පෙරලීමේ අවදානමක් පැවැතීම ඊට හේතුවයි. ඊට අමතරව බදුල්ල නුවරඑළිය මාර්ගයේ ස්ථාන කීපයක නාය යෑම් සිදුවෙමින් තිබේ.බදුලුසිරිගම හා ලුනුගල යන ප්‍රදේශවල නාය යෑම් වර්ධනය වෙමින් පවතී. මේ ස්ථානවල නිවාස 16ක් පමණ ඉරිතලා ඇතැයි බදුල්ල ආපදා කළමනාකරණ ඒකකය පවසයි. දිස්ත්‍රික්කයේ නාය යෑම් හා ගංවතුර නිසා නිවාස 2000ක් පමණ විනාශ වී ඇති අතර සහන කඳවුරු 43ක 3500ක් පමණ කල් ගෙවති. මරණ 2ක් සිදුවී ඇති අතර ග්‍රාම නිලධාරි වසම් 237කට බලපෑම් සිදුවී තිබේ.රාජාංගණය ජලාශයේ වාන් දොරටු 17ක් විවෘත කිරීම නිසා පුත්තලම, ආනමඩුව, නවගත්තේගම ප්‍රදේශවලට ගංවතුර තර්ජන ඇත. අපේ රටට මේ සියලු විනාශ කළේ ‘ලා නිනා’ සංසිද්ධිය නිසාත් ලොව කාලගුණ වෙනස්වීම් නිසා ඇතිවූ අඩු පීඩන තත්ත්වය නිසාත් බව කාලගුණ විද්‍යා අධ්‍යක්ෂ ජනරාල් ජී.බී.සමරසිංහ මහතා පවසයි. පසුගිය මාස තුනේදී උතුරු නැඟෙනහිරට හා උතුරුමැදට ලැබිය යුතු වැස්ස මෙන් පස් හය ගුණයක වැස්සක් ලැබුණු බවද එම වැස්ස වසර දෙකකදී පමණ එම ප්‍රදේශයට ලැබිය යුතු වර්ෂාපතනයක් බවද කාලගුණ විද්‍යා අධ්‍යක්ෂ ජනරාල් සමරසිංහ මහතා කීය.මේ අතර මඩකළපුවට පසුගිය මාස තුන ඇතුළතදී මිලිමීටර් 2287ක වර්ෂාපතනයක් ලැබී ඇත. ත්‍රිකුණාමලයට ලැබුණු වැස්ස මි.මී.1900කි.2011 ජනවාරි මාසයේදී මඩකළපුවට ලැබිය යුතුව තිබුණේ මිලි මීටර් 210ක වැස්සකි. නමුත් ඒ මාසයේදී මි.මී.1346.5ක වැස්සක් ලැබී ඇත. ත්‍රිකුණාමලයට 2011 ජනවාරිවලදී මි.මී.817ක වැස්සක් ලැබී ඇත. නමුත් ලැබිය යුතුව තිබුණේ මි.මී.115 වැස්සකි.2011 ජනවාරි මාසයේදී අනුරාධපුරයට ලැබිය යුතුව තිබුණේ මි.මී. 79.2ක වැස්සකි. නමුත් ඒ මාසයේදී ලැබුණු මුළු වැස්ස මි.මී. 295.2කි.මේ අනුව 2011 ජනවාරි මාසයේදී ත්‍රිකුණාමලයට ලැබිය යුතුව තිබූ වැස්ස මෙන් 7 ගුණයක වැස්සක්, මඩකළපුවට ලැබිය යුතුව තිබුණු වැස්ස මෙන් 7 ගුණයක වැස්සක් ද, අනුරාධපුරයට ලැබිය යුතුව තිබූ වැස්ස මෙන් හතර ගුණයක වර්ෂාපතනයක් ද ලැබී ඇත. අනෙක් ප්‍රදේශවලට ද ලැබිය යුතු වැස්ස මෙන් තුන් හතර ගුණයක් විශාල වැස්සක් ලැබී තිබෙන බව කාලගුණ විද්‍යා දෙපාර්තමේන්තුව පවසයි.නිහාල් පී.අබේසිංහසේයාරූ - කිත්සිරි වනසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>13</day>
    </date>
    <link>http://www.silumina.lk/2011/02/13/_art.asp?fn=af11021310</link>
    <topic>අඩ සියවසකට පෙර පැවැති ගමේ ඡන්දය</topic>
    <author>විශ්‍රාම ලත් විදුහල්පති ඩී. සී. ද සිල්වා</author>
    <content>මේ දිනවල ප්‍රාදේශීය සභා, නගර සභා, නාගරික සභා පිළිබඳ ඡන්දය ගැන කතා කරනු පෙනේ. ලබන මාර්තු මැද භාගය වන විට ජයග්‍රාහකයන් කවුදැයි අපට බලන්නට හැකි ය.මට මතක් වූයේ දශක පහකට පෙර අප කුඩා කාලයේ ගමේ පැවැති ඡන්දයයි. ඒ කාලේ කියන්නේ මැතිවරණ යනුවෙන් නොව ‘ඉලැක්ෂන්’ හෙවත් ‘ඡන්ද’ නමිනි. ‘ඡන්දකාරයෝ’, ‘ඡන්ද පොළවල්’ ‘ඡන්දෙට එන මිනිස්සු’ ‘ඡන්දෙ කාර්යාල’ ‘ඡන්ද ගෝරි’ ‘ඡන්දෙ දැන්වීම්’ ‘ඡන්ද නිලධාරි’ ආදි වදන් පෙළක් ද ඒ කාලේ ව්‍යවහාර විය.අපේ ගම් කාර්ය සභාවට ඡන්දෙට නම් දෙන දිනය ගමේ වැදගත් දිනයකි. ඒ කියන්නේ ඡන්දෙට එන්නේ ගමේ කෙනෙකි. ඔහු සමහර විට විශ්‍රාමිකයෙකි. නැතිනම් දේපළ ඉඩ කඩම් තියෙන රැකියාවක් නැති ‘ඉඩම් හිමි සුළු පරිමාන’ වැවිලි කරුවෙකි, නැතිනම් ගමේ දායක සභාවේ, අන්‍යොන්‍යාධාර සමිතියේ ලේකම් ය, එසේත් නැතිනම් කීමෙහි බිනීමෙහි දක්ෂ තරමක උගත් අයෙකි. කොහොම වුණත් වයස තිස්පහක් හතළිහක් ඉක්ම වූවෝය. මේ ගැමි නායකයන් ගමේ තරුණ පරපුරටත්, දරුවන්ටත් ආදර්ශවත් ලෙස නායකත්වය දිය හැකි ආකාරයත් නායකත්ව ගති ලක්ෂණ පෙන්වමින්. ගමේ පොදු වැඩටත් අනලස් ව වැඩ කළ හැටි, අපට මතකයට නැඟේ.නාම යෝජනාගම් සභා ඡන්දෙට නාමයෝජනා පත්‍ර බාර දුන් දා හවසට ගමේ හැම තැන ම පිළි ගැනීම් ය. ආසන්න ගෙවල් කිහිපයක පිරිස එක් වී, එක් ගෙදරක පාර අයිනේ සුදු රෙද්දක් ඇතිරූ මේසයක් තබති. ඒ මත බීම බෝතල් හත අටක් ද, මල්මාලයක් සහ බුලත් අතක් ද විය. ඒ වටා අහල පහළ පිරිමින් ගැහැනුන් සහ කුඩා දරුවෝය. ඡන්ද අපේක්ෂකයා දැන් දැන් ළඟා වේවි යයි කාගේත් බලාපොරොත්තුවය. ඔහුගේ ගෙළ වටා මල් මාලයකි. ඒ අතරින් රත්රන් දම්වැලක් බැඳි රන් සුරයකි. කිහිප දෙනකු පිරිවරා ගෙන පා ගමනින් ඔහු පැමිණෙයි. ‘මැම්බර් උන්නැහේට ජයවේවා’ ‘අපේ ගමට අපේ කෙනෙක්’ ‘....... ලකුණට ජයවේවා’ අපේ ගමට වැඩ කරන්න ...... ඡන්දෙ දෙන්න’, ‘අපි දිනුවොත් ගමත් දිනුම්’ යනාදී ජන ඝෝෂා නැඟේ.මේ උද්‍යෝග පාඨ අස්සේ අපේක්ෂකයා දෑත් ඔසොවා ආචාර කරමින් මේසය ළඟට එන විට ම බුලත් අතක් දී, මල් මාලයක් ගෙල වටා පලදන්නේ සංවිධායකයෙකි. ඒ සමඟම රතිඤ්ඤා හඬ නැඟේ. රෙදි හැට්ට ඇඳගත් ගැමි මැදිවිය ඉක්ම වූ ලලනාවෝ රබන් වයති. ඇත්තටම එදා අපට හැඟී ගියේ ඡන්දෙට එන්නේ ජනතාව ගේ ආදරය දිනා ගත් රටක් වටින මිනිසෙක් කියා ය.අපේක්ෂකයාමෙසේ පිළි ගන්නා තැනට එන්නට දේශපාලන පක්ෂ භේද නොතිබුණි. ආගම්, කුල, දුප්පත් පොහොසත් බේද තිබුණේ නැත.පිළි ගැනීම සංවිධානය කළ පිරිසේ අයකු පිළි ගැනීමේ කතාව කර අපේක්ෂකයා හඳුන්වා දෙයි.එයින් පසු විලියෙන් බර ව, එහෙත් පී‍්‍රතිමත් ලෙස, තරමක ගැස්මක් ද සහිතව ඡන්ද අපේක්ෂකයා කථා කරයි. කාටවත් අපහාස නො කරයි. අඩු පාඩු නොකියයි. අනෙක් ප්‍රතිවාදියාගේ දුර්වලතා නොකියයි. ගමේ රටේ නෑදෑකම්, හිතවත්කම් මත අවංකව සේවය කරන්නට කැමත්ත ඉල්ලන්නේ ඉතා නිහතමානීව ය. මට මතක හැටියට අලුත් පත්වීමක් ලබා පාසලට පැමිණි අලුත් ගුරුවරයෙක් මෙන් ඡන්ද අපේක්ෂකයාගෙන් දිස්වූයේ කෝඩුකාර ස්වරූපයෙකි.නාම යෝජනා දුන් දා රාත්‍රී වන තුරු ම රතිඤ්ඤා හඬත්, පිළි ගැනීමේ කතා හඬත් දෝංකාර දුන්නේය.පසු දා සිට ම ඇරැඹුණේ ඡන්දය ඉල්ලන්නට ගෙන් ගෙට යන පා ගමනකි. අද වචනයෙන් කියනවා නම් ‘පාද යාත්‍රා’වකි. ඡන්දාපේක්ෂකයා පෙරටු කර ගත් හත් අට දෙනකුට වැඩි පිරිසක් කණ්ඩායමේ වූහ. එදා මේ ගමනට කාන්තාවන් සම්බන්ධ නොවූ බව මට මතකය. ‘ඡන්ද කාරයෝ’ එනු දකිත්ම නිවැසියෝ ඉඳි කඩුල්ල ළඟට දිව ආහ. ගෙතුළට කැඳවූහ. බුලත් විටකින් තේ කෝප්පයකින් සංග්‍රහ කරන්නට මැලි නොවූහ.මෙහෙම ඡන්ද ඉල්ලන කණ්ඩායම් දෙකක් එක විට මුණ ගැසෙන අවස්ථාද විය. අපේක්ෂකයන් දෙදෙනා දෙදෙනාටම ‘මැම්බර් මහත්තයට ජයවේවා’ යයි ප්‍රාර්ථනා කර ගන්නා අතර පරිවාර ජනයා බුලත් විටක්, සිගරැට්ටුවක් හුවමාරු කර ගත්හ. පොඩි පහේ විහිළුවක් දෙකක් කොට දෙපිරිස දෙ පැත්තට ම බෙදී යන්නේ ඔවුන් ගමේ නෑදෑයන් යහළු මිත්‍රයන් නිසා ය.ඇනුම් පදදෙපැත්තේ ඇනුම් පද නැත. රණ්ඩු සරුවල් නැත. අපහාස නැත. අවලාද නැත. අත්බෝම්බ කඩු කිනිසි කිරිච්චි නැත. ඔවුනතර වෙනත් තැන්වලින් ‘ආනයනය’ කළ ගණන් කාරයන් ද නැති නිසා ‘වැඩ පෙන්වීමේ’ තුට්ටු දෙකේ ‘ගෝරි’ එදා ගමේ සභා ඡන්දෙට නොතිබිණි. ඡන්ද අපේක්ෂකයන් බොහෝ විට ගෙදරකට ගොඩ වූයේ නෑදෑකමක් කියමිනි.‘සීලවති අක්කේ ඔන්න අපේ මැම්බර් මහත්තයා එක්ක ගෙන ම ආව, අපට සලකන්නට ඕනේ’ කියමින් පිරිසේ අයකු අපේක්ෂකයා හඳුන්වා දුන්නේය. තම දැන හැඳුනුම්කම් ගැන ද සඳහන් කරමින් පිටත් වෙයි. ඇතැම් විටෙක එළියක පහළියක සිටින කුඩා දරුවකුට සුරතලයක් කිරීම ද පැමිණෙන පිරිසගේ අතිරේක කාර්යයකි.මෙහෙම ඡන්ද ආයාචනයෙන් පසුව ඡන්දය පැවැත්වෙන දිනය උදා වෙයි. ඡන්ද මධ්‍යස්ථාන පිහිටවූයේ ගමේ පාසලේ නැත්නම් පන්සලේය. එකල කුඩා වියේ සිටි අපට ඒ පැත්තටවත් යාමට ඉඩ නොලැබුණි. හවස හතර වන තුරු ඡන්දය දෙන්නට ඡන්ද දායකයෝ ඡන්ද පොළට ගියහ. අබල දුබල අය මෝටර් රථ මාර්ගයෙන් ඡන්ද පොළට කැඳවාගෙන යාමට උනන්දු වූ පිරිස් ද වූහ. එකල එබඳු තහනමක් නො වූ අතර ඒ වාහනවල ඡන්ද ලකුණ ඇති කොඩියක් ඉදිරියෙන් බැඳ තිබුණි. අද මෙන් විවිධ වර්ණ ගැන් වූ බැනර්, ගහන යුගයක් නො වූයේ තාක්ෂණයේ ඒ තරම් දියුණුවක් නොමැති වූ බැවිනි.ඡන්දයඡන්ද විමසීම පැවැති පාසල් භූමිය අවට ගැමි ජනතාව සැදී පැහැදී සිටියේ මැම්බර් මහත්තයා කවුද යන්න බලා ගැනීමට ය. ඡන්ද මධ්‍යස්ථානයේදීම ඡන්දය ගණන් කොට මැම්බර් මහත්තයා කවුදැයි නිවේදනය කැරිණි.පැරදුණු අපේක්ෂකයන් ළඟට යන මැම්බර් උන්නැහේ ආචාර සමාචාර කර නෑදෑකම්, හිතවත්කම් පා සංග්‍රහයට ආරාධනා කළ අතර පාසල් බිමේ පක්ෂ විපක්ෂ, ජයග්‍රාහී, පරාජිත කවුරු කවුරුත් කිරිබත්, කැවුම් කා සරුවත් බී රබන් ගසමින් විනෝද වී ආපසු ගෙවල් වලට යන්නේ හිතවත්කම තව දුරටත් වැඩි කර ගනිමිනි.එදා ගමේ ප්‍රධාන සමාජ සේවකයා ‘මැම්බර්’ මහතා ය. ඔහුට යාන වාහන නොතිබු අතර වැඩි ම වුණොත් තිබුණේ බයිසිකලයකි. ගම් සභාවට ගම් සභාපති හෙවත් ‘චෙයාර්මන්’ තෝරන්නේ ඉන් පසුව ය. ඒ කාලයේ ගම් කාර්ය සභාවට ‘චෙයාර්මන් කන්තෝරුව‘ යන නාමය ද භාවිත විය.බයිසිකලයට ලයිසමක් ගන්නට, කඩයකට ව්‍යාපාරයකට බලපත්‍රයක් ගන්නට දැන් ගම් සභාවට ගිය විට මැම්බර් මහත්වරුන් උපකාරනු කරනු ඇත.ගමේ පාරක් සකස් කරන්නට, නාන්නට ළිඳක් තැනීමට, සොහොන් පිටිය සකස් කරන්නට, සෑම පොදු වැඩකටම ‘මැම්බර්’ මහත්තයා මූලික වෙයි. එහෙම කළත් ‘...... අසවලාගේ ප්‍රතිපාදන වලින් ..... අසුවලා විසින් ඉටු කළ බවට දැවැන්ත ‘පෝස්ටර්’ ප්‍රදර්ශනය කරන සිරිතක් ඒ කාලයේ නොවීය. කවුරුත් ඒ වැඩේ ‘මැම්බර්’ මහත්තයගෙ අදහසක් බවට පිළි ගන්නේ දන්නා හඳුනන පවුලක අවංක පුද්ගලයකු බැවිනි.ආරාධනාමැම්බර් උන්නැහේගේ ඇඳුම ගැන ද කිව යුතු ය. ඒ කාලයේ ‘මැම්බර්’ අඳින්නේ සුදු සරමක් සහ සුදු අත් දිග කමිසයකි. නැතිනම් ජාතික ඇඳුමයි. ගමේ ගොඩේ මඟුලක් අවමඟුලක් වූවොත් ඔහු ඇත. එහි දී වචනයක් දෙකක් කතා කරන්නට ආරාධනා කිරීම ඔහුට කරන ගෞරවයකි. ඒ අවස්ථාව හැටියට කාගේත් සිත් ගන්නා පරිදි කතා කරන ඔහු ‘දේශපාලනය’ හෝ තමාගේ කයිවාරු කියන්නේ නැත.ගතිගුණගම් කාර්ය සභාවේ නියෝජිත හෙවත් ‘මැම්බර්’ මහත්තයාගේ යහපත් ගතිගුණ විසින් ඔහු ආරක්ෂා කෙරේ. එමෙන්ම ඒ තනතුර ද ඔහු නිසා පිළිගැනීමක් ඇත. ග්‍රාමීය තලයේ එදා ප්‍රධාන පුරවැසියන් වූ, ලොකු හාමුදුරුවෝ, ලොකු ඉස්කොලෙ මහත්තයා, වෙද මහත්තයා, ගම්මුලාදැනි මහතා, තැපැල් මහත්තයා, හැම පොදු සමිතියකම ලේකම් වූ ලේකම් මහත්තයා, ගමේ ඕවර්සියර් මහත්තයා සෞඛ්‍ය පරීක්ෂක මහත්තයා අතර ඔහු ද සාමාජිකත්වය නිරායාසයෙන් ලබා ගනී. සුබ සාධනය යනු තමාගෙන් අනුන්ට මිස අනුන්ගෙන් තමාට නො වන න්‍යාය එදා ඔහු සතු විය.ඔහුගේ නිවෙස ද කාටත් පොදු තැනක් විය. යමක් කමක් ඇති කෙනකු නිසා ගෙදරට යන ඕනෑම කෙනකුට වෙලාවේ හැටියට ආගන්තුක සත්කාරයේ යෙදෙන්නට ඔහුගේ බිරිය සූදානම්ව සිටියාය. එහෙත් කිසිදාක ඡන්දය ඉල්ලන්න ගෙවල් ගානේ යන්නටවත්, එසේ නැතිව ගෙදරට එන අය සමඟ දේශපාලනය කතා කරන්නටවත් ඇය සූදානම් වූයේ නැත.අපේ ගම්වල එදා තිබු භෙද බින්න වීමෙන් තොර ග්‍රාමීය එක්සත් බව, පොදු බව සහ එක්ව ජීවත් වීමේ සුහදතාව මේ මැතිවරණ කාලයේ දී ආරක්ෂා කරමින් ජනතාවට හිතැති හොඳ ප්‍රාදේශීය ජන නායකත්වයක් උදා වේවායි ප්‍රාර්ථනය කරමු.විශ්‍රාම ලත් විදුහල්පති ඩී. සී. ද සිල්වාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>13</day>
    </date>
    <link>http://www.silumina.lk/2011/02/13/_art.asp?fn=af11021311</link>
    <topic>ඡන්ද කාලයේ උප්පරවැට්ටි</topic>
    <author>එම්.සී. මාතුපාල</author>
    <content>තමන් හැර ඡන්දයට ඉදිරිපත් වී ඇති අන් හැම අපේක්ෂකයකුගේ ම ඇද කුද හා දුර්ගුණ ප්‍රචාරය කිරීම පළමු වැනි බිම් බෝම්බයයි.අනෙකුත් අපේක්ෂකයින්ගේ කොපමණ ගුණ ඇතත් ඒවා යටපත් කොට ඔවුන්ගේ ඇති හෝ නැති දුර්ගුණ හුවා දක්වමින් ඔවුන්ට අවලාද කිරීමට දේශපාලන පොරපිටියට බසින ඡන්දාපේක්ෂකයින් මෙන් ම ඔවුන්ගේ හෙන්චයියලා සැම විටම උත්සාහ දරති.මේ බෝම්බය ‘මක්ඛ’ නම් වූ උපක්ලේශයක් ලෙස බෞද්ධ පොත් පත්වල හඳුන්වා දී ඇත.සම්පත් හා සම්පත් දායකයින්ඡන්ද කටයුතු සඳහා අවශ්‍ය වන මූල්‍ය හා වෙනත් සම්පත් සෑම අපේක්ෂකයකුටම සමසේ නොලැබෙයි.ඡන්ද දායකයින් හමු වී කතා බස් කිරීමට මෙන් ම දේශපාලන වේදිකාවල කථා පැවැත්වීමට දක්ෂතා ඇති පුද්ගලයින් හෙවත් සම්පත් දායකයින් ද ඇති තරම් සොයා ගැනීමට නොහැකි අපේක්ෂකයෝ එවැනි වාසනා ඇති අයට සාප කරති.සමහර අපේක්ෂකයින් තම බල පුළුවන්කාර කම් පෙන්වීම සඳහා ඕනෑවටත් වැඩියෙන් සම්පත් භාවිතා කිරීම නිසා මහජනතාව හිරිහැර විඳිනු ඇත. අධික මාන්නය නිසා හතුරු කරදර විහින් ම හදා ගන්නා අපේක්ෂකයින් ද මේ අතර වෙති.ඡන්ද කටයුතු කරගෙන යන විට තමාට ලැබිය හැකි මනාප සංඛ්‍යාව අඩු වන බව හැඟී යන විට වැඩි මනාප ප්‍රමාණයක් ලැබීමට විභවතා ඇති අපේක්ෂකයින් කෙරෙහි ඊර්ෂ්‍යාවක් උපදියි. ඡන්ද ප්‍රතිඵල නිකුත් වූ විට මේ ඊර්ෂ්‍යාව උත්සන්න වී සමහර පැරදුන අපේක්ෂකයින් රෝගාතුර වන අවස්ථා ද අසන්නට ලැබෙනු ඇත.ඍණාත්මක චින්තනයඅනෙකුත් අපේක්ෂකයින් කළ හෝ කරන කියන හැම දේකම ඇද කුද සොයමින් මේ රටේ දැනට පවතින තත්ත්වයට තම පක්ෂයත් තමාත් හැර අන් සියලුම පක්ෂ හා අපේක්ෂකයින් වගකිය යුතු බව පෙන්වා දෙමින් ඡන්ද දායකයින් නම් මවා ගැනීම උදෙසා තර්ක ඉදිරිපත් කිරීම සෑම තැනකම කෙරෙනු ඇත. මේ සඳහා ඍණාත්මක චින්තනය භාවිත කිරීමත් එමගින් ඡන්ද දායකයින් ගේ චින්තනය ද විකෘති කිරීමටත් දැඩි උත්සාහ දරනු ඇත.කෛරාටි කමහමු වන හැම කෙනාටම සිනාව පෙන්වා, දෑත් එක් කොට ආචාර පවත්වමින්, සමහර විට පිටට ද තට්ටු කරමින් අති සමීප හිතවත් කමක් පෙන්වීම ඡන්දාපේක්ෂකයින්ගේ අනිවාර්ය ලක්ෂණයක් වනු ඇත. මෙවැනි කට්ට කෛරාටික වෙට්ට පිත්තල උප්පරවැට්ටි වලට ඡන්ද දායකයින් රැවටෙනු ඇත.සභ්‍ය මිනිසුන් නොකරන දේ කිරීමටත්, නොකියන දේ කීමටත් මේ කාලය තුළ ඡන්දාපේක්ෂකයෝත් ඔවුන්ගේ හෙංචයියෝත් පෙළඹෙති. පරම්පරා ගණනක් ඈතට යමින් තම විරුද්ධවාදීන්ගේ මුතුන් මිත්තන් ගේ වග තුග යොදා ඕපාදූප ගෙතීම ඉන් එක් ලක්ෂණයකි. අතීත සිද්ධි විකෘති කරමින් තමාට වාසි වන අන්දමින් ප්‍රචාරය කිරීම තවෙකකි. කුල මල හා පවුල් වාදය පදනම් කරගත් කතා රසවත් ප්‍රබන්ධ ලෙස ඡන්දදායකයින් ගේ අමන්දානන්දයට යොදා ගැනීම හැම තැනම කෙරෙනු ඇත.පන්දම් හා ‘හිතවතුන්’ඡන්දාපේක්ෂකයින්ගේ කරදරවලට වඩා ඔවුන්ගේ පන්දම් කාරයින් හා හෙන්චයියලාගෙන් එල්ල වන ඇණුම් පද හා කෙණෙහිලි ඉතා සූක්ෂ්ම වනු ඇත. ගමේ ගොඩේ නිතර දෙවේලේ මේ අය හමු වන හෙයින් ඔවුන් ගෙන් බේරී සිටීම ද අපහසු වෙයි. ඒ ඇණුම් පද හා පණ්ඩිත කම් ඉවසා සිටීමට බැරි සමහරු අනවශ්‍ය ගැටුම් ඇති කරගෙන අනතුරුවලට භාජනය වී නොයෙකුත් ශාරීරික හා මානසික ආබාධවලින් දුක් විඳිති.මාධ්‍ය ජාලමේ අතර මාධ්‍ය කරුවෝ ද ඔවුන්ගේ වාර්තා සකස් කිරීමේ දී සමහර ඡන්දාපේක්ෂකයින් හට වාසි හෝ අවාසි වන අන්දමින් එම මාධ්‍ය ජාල මෙහෙයවනු ඇත. සත්‍ය තොරතුරු වුවත් තම ප්‍රවෘත්ති සේවා (පුවත්පත්, ගුවන් විදුලිය හෝ රූපවාහිනි) මගින් තම පාඨකයින්ට හා ප්‍රේක්ෂකයින්ට ගැලපෙන අන්දමට ‘ඇදකර’ ඉදිරිපත් කිරීමට වෙහෙසෙති.ව්‍යාපාදව්‍යාපාද යන වචනයට තේරුම් කීපයක් ඇතත් මෙහිදී අදහස් කරන්නේ අනුන් නැසීමට ඇති තදබල ආසාවයි. තමා දිනීමට නම් අන් සියලුම තරග කරුවන් කාබාසිනියා කළ යුතුයයි සමහර ඡන්දාපේක්ෂකයින්ගේ අදහසයි.මනාප සියල්ලම තමා වෙත අද්දා ගැනීම සඳහා ඒ අය ඡන්ද දායකයින් ඹවටීමට, නොමඟ යැවීමට හෝ බය කිරීමට අති සූක්ෂ්ම උපාය මාර්ග යොදමින් විවිධාකාර ‘දිරච්ච ලණු’ මහජනතාවට කැවීමට වෙර දරති.අධික මානයඅවසන් ඡන්ද ප්‍රතිඵල ලැබෙන තෙක් ම හැම අපේක්ෂකයාම හිතන්නේ තමාට සියලුම ඡන්ද ලැබෙන බවයි. තමාට වැඩියෙන් සුදුසු වෙන කෙනෙක් නැතැයි ඔවුහු සිතති. මාන්නයෙන් ඉදිමී, ස්වකීය ආත්මය පුම්බාගෙන, දහ දොළොස් දෙනකු පිරිවරාගෙන තම ඡන්ද කොට්ඨාසයේ සංචාරය කරන මේ අධි මාන්නක්කාරයෝ සමහර විට ඡන්ද ප්‍රතිඵල පිළිගැනීමට පවා මැළි වෙති.“මට වැඩියෙන් කෙනෙක් නැතැයි” සිතන ඡන්දාපේක්ෂකයින්ගේ උද්ධච්ච කම මුවහත් කිරීමට ඔවුන්ගේ හෙංචයියලාගේ ඉච්ඡා බස් ආධාර වනු ඇත. උජාරුව හා මහන්තත්වය විසින් ඔප් නංවනු ලබන ඔවුන්ගේ හැසිරීම් විලාස බොහෝ විට ඔවුන්ව අවඥාවට ලක් කරන සාධක වනු ඇත.සාරම්භයඡන්ද සටන කාලය තුළ තම තරග කරුවන් කළ කී දේ අතුරින් ඉතා සුළු ප්‍රමාණයක් ඍජු ලෙස තමන්ටම දැකීමට හෝ ඇසීමට ලැබෙනු ඇත. එහෙත් පන්දම් කාරයින් හා හෙංචයියලාගේ කේලාම් ආශ්‍රයෙන් තව බොහෝ දේ ද්වේශ සහගත වාර්තා ලෙස තමාට දැන ගන්නට ලැබෙයි. ඒ අවිචාරවත් කියමන් නිසා තම ප්‍රතිවාදීන් කෙරෙහි ද්වේශය ගොඩ නැඟී ඔවුන්ගෙන් පළි ගැනීමට හා එකට එක කිරීමට සමහර අපේක්ෂකයින් පෙළඹෙනු ඇත. මේ ඡන්දයෙන් පැරදුණත් “ලබන සැරේ දෙනව බැටේ” කියමින් තම සහචරයින් සමඟ පෙළපාලි යනු දක්නට ලැබේ.සුද්දන්ගෙන් ලැබුණු ආණ්ඩු ක්‍රමයක් කරපින්නාගෙන සිටින අපි ඒ ක්‍රමයේ දුර්ගම්‍ය හා ලක්ෂණවලින් ගැලවී එයින් රටට ජාතියට සෙතක් සහනයක් ලබා දෙන්නේ කවදා ද? එක්සත්ව, එකමුතුව බුද්ධිමත් මනුෂ්‍ය සමූහයක් ලෙස නැඟී සිටීමට අපට වාසනාව ලැබෙන්නේ කවදා ද? පක්ෂ ක්‍රමය හා මනාප ක්‍රමය ජාතික වින්නැහියක් වීමට ඉඩ නොදී එය ජාතික පුනරුදයේ හා ආර්ථික ප්‍රගතියේ අතකොලු ලෙස යොදා ගැනීමට අප දේශපාලනඥයින්ගේ බුද්ධිය වර්ධනය වේවා!එම්.සී. මාතුපාලකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>13</day>
    </date>
    <link>http://www.silumina.lk/2011/02/13/_art.asp?fn=af1102132</link>
    <topic>රැජිනගේ යුගයට අප ගෙනයන ‘වයිස්රෝයි’ රජ ගමනේ</topic>
    <author/>
    <content>වාෂ්ප ඇන්ජින් සමරමින්ප්‍රථම වරට මුද්දර 5 ක්‘අඟුරු කකා වතුර බිබී කොළඹ දුවන යකඩ යකා...’ කෝපි කාලේ දුම් කෝච්චිය ගැමියන් අතර ප්‍රකට වූයේ එලෙසිනි. ගල් අඟුරු දහනයෙන් ජලය යොදාගෙන වාෂ්ප බලයෙන් ධාවනය වූ මේ වාෂ්ප දුම්රියයන් එක්දහස් නවසිය විසි ගණන්වල බ්‍රිතාන්‍ය සමයේදී මෙරටට ආනයනය කරන ලදි. ක්‍රමයෙන් ඩීසල් එන්ජින් මෙරටට ඇදී ඒමෙන් පසු මේ ‘අඟුරුකකා වතුර බිබී දුවපු යකඩ යකා’ ට හිමිතැන ක්‍රමයෙන් අහිමි විය.දුම්රිය සේවාව මෙසේ ක්‍රමයෙන් පණ ගැන්වෙද්දී මෙරට සංචාරක ක්ෂේත්‍රයේ නව නැම්මක් ඇති කිරීමේ අරමුණින් 1969 වසරේදී ජපානයෙන් ‘හිතාචි’ වායු සමීකරණ දුම්රිය දෙකක් ආනයනය කරන ලදි. මේ දුම්රියයන් දෙක මඟින් විදේශීය සංචාරක ක්ෂේත්‍රයට මෙන්ම මෙරට සංචාරක ක්ෂේත්‍රයට ද විශාල මෙහෙවරක් ඉටු කළ අතර දිනෙන් දින වැඩිවූ මගී ඉල්ලුම සලකා 1986 වසරේ පෙබරවාරි 2 වැනිදා වාෂ්ප බලයෙන් ක්‍රියා කරන ගල් අඟුරු එන්ජිමකින් සමන්විත ‘වයිස්රෝයි ස්පෙෂල්’ (VICEROY SPECIAL) දුම්රිය හඳුන්වා දෙන ලදි. සම්පූර්ණයෙන් වායු සමීකරණය කරන ලද මෙම දුම්රියට ඇතුළත් කළ මැදිරි සංඛ්‍යාව 4 කි. ඊට සුපිරි නැරැඹුම් මැදිරි දෙකක් මෙන්ම සියලු පහසුකම්වලින් සමන්විත භෝජනාගාරයක් ද ඇතුළත්ය.මේ දුම්රියේ රිදී ජුබිලිය හෙවත් 25 වන සැමරුම පසුගිය 02 වැනිදාට යෙදුණි. මේ නිමිත්තෙන් වයිස්රෝයි ස්පෙෂල් දුම්රිය කොළඹ කොටුවේ සිට රඹුක්කන බලා විශේෂ චාරිකාවක නිරත විය. මෙම චාරිකාවට යොදා ගැනුණේ B1D වර්ගයේ වසර 83 ක් පැරැණි අංක 340 වාෂ්ප දුම්රිය එන්ජිමයි. ගල් අඟුරු දහන බලයෙන් වාෂ්පයෙන් ගමන් කරන මේ දුම්රිය එන්ජිම නිපදවා ඇත්තේ එංගලන්තයේ වන අතර ඒ 1928 වසරේදීය. අප මුලින් කතා කළ ‘අඟුරු කකා වතුර බීපු යකඩ යකා’ අප අතර තවමත් ජීවමානව ඉන්නා බව සිහිවන්නේ එසේය. කොළඹ සිට රඹුක්කන දක්වා ගිය මෙම චාරිකාවේ අරමුණු කිහිපයක් විය.ප්‍රධාන අරමුණ වූයේ සංචාරක ක්ෂේත්‍රයට නව නැම්මක් එක් කිරීමය. දෙස් විදෙස් සංචාරකයන්ගේ සිත් ගත් මේ දුම්රිය තවත් ජනපි‍්‍රය කරවීමයි. එමෙන්ම වාෂ්ප බලයෙන් ක්‍රියාකරනු ලබන දුම්රිය එන්ජිම සහිත දුම්රිය ජනතාවට දැක බලා ගැනීමට සැලැස්වීමය.එසේම වයිස්රෝයි ස්පෙෂල් දුම්රිය සංචාරක ව්‍යාපාරයට යොදවා වසර 25 ක් සැපිරීම නිමිත්තෙන් මෙරට දිගම මුද්දරය ඇතුළු මුද්දර 5 ක් නිකුත් කිරීම ද ප්‍රධාන අරමුණු අතර විය. මුද්දරය මඟින් ලොව පුරා සංචාරකයන් අතර මෙම දුම්රිය ජනපි‍්‍රය කරවීමත් එමඟින් සංචාරකයන් ගෙන්වා ගැනීමත් මෙහි ප්‍රධාන අරමුණු අතර වේ. කොළඹ කොටුවෙන් පෙ.ව. 9.40 ට ගමන් ඇරැඹි දුම්රිය රඹුක්කනට ළඟාවූයේ පස්වරු 12.45 ටය. මෙම සංචාරයට ප්‍රවාහන ඇමැති කුමාර වෙල්ගම, තැපැල් හා විදුලි සංදේශ ඇමැති ජීවන් කුමාරතුංග මහත්වරු ඇතුළු දූත පිරිසක් ද සහභාගි වූහ. රඹුක්කනදී දුම්රියේ පැමිණි අමුත්තන් පිළිගන්නා ලද්දේ රඹුක්කන දුම්රිය ස්ථානාධිපති එච්. එම්. හේරත් මහතා ඇතුළු කාර්ය මණ්ඩලය විසිනි. එහිදී පැවැති උත්සව සභාවට සබරගමු පළාත් මහ ඇමැති මහීපාල හේරත්, කෑගල්ල දිස්ත්‍රික් පාර්ලිමේන්තු මන්ත්‍රී කනක හේරත්, පාර්ලිමේන්තු මන්ත්‍රී ජේ. ශ්‍රී. රංගා, පාර්ලිමේන්තු මන්ත්‍රී රවී කරුණානායක මහත්වරු දේශපාලන නියෝජිතයෝ ලෙස සහභාගි වූහ. දුම්රිය සාමාන්‍යාධිකාරි ඒ.ජී. මහානාම, දුම්රිය සැලසුම් අධ්‍යක්ෂ විජය සමරසිංහ, තැපැල්පති එම්.කේ. දිසානායක, සංචාරක ප්‍රවර්ධන කාර්යාංශ සභාපති ආචාර්ය නාලක ගොඩහේවා සහ වයිස්රෝයි ස්පෙෂල් දුම්රිය බාරව කටයුතු කරන ජේ.එෆ්. ට්‍රැවල්ස් සමාගමේ සභාපති හේමසිරි ප්‍රනාන්දු මහතා ද සහභාගි වූහ.අමාත්‍ය කුමාර වෙල්ගම මහතා මෙහිදී කියා සිටියේ දුම්රිය සේවාව සංචාරකයන් මෙරටට ගෙන්වා ගැනීම පිණිස දියුණු කළ යුතු බවයි. සංචාරකයන් පමණක් නොව මෙරට සාමාන්‍ය මගීන් සඳහා ද සුවපහසු ආසන සහිත දුම්රිය ධාවනය ඇරැඹිය යුතු කාලය පැමිණ ඇතැයි ද වෙල්ගම මහතා කීය.තැපැල් ඇමැතිවරයා ප්‍රවාහන ඇමැතිවරයට මෙරට දිගම මුද්දරය පිළිගන්වමින්මෙම සංචාරක දුම්රිය සේවය ඉහළ නංවනු පිණිස චීනයෙන් අධි සුඛෝපභෝගී දුම්රිය දෙකක් ආනයනයට කටයුතු යොදා ඇතැයි ද ඒ මහතා කීය.දුම්රිය මඟින් සලසනු ලබන සේවාව මගී ප්‍රවාහනයට සීමා නොවී භාණ්ඩ, තැපැල් හා සංචාරක සේවා ඔස්සේ ද විහිදී ඇතැයි පෙන්වා දුන් ඇමැතිවරයා ඉදිරියේදී මේ තත්ත්වය තවත් වැඩිදියුණු කරන බව කීය. මෙහිදී සභාව ඇමතූ සරබගමු පළාත් මහ ඇමැති මහීපාල හේරත් මහතා පැවසුවේ පින්නවල අලි අනාථාගාරයෙත් ඉදිරියේදී පින්නවල ආශි‍්‍රතව සිදු කෙරෙන සංචාරක ප්‍රවර්ධන කටයුතුත් ඇතුළුව තම ප්‍රදේශයට මෙසේ වයිස්රෝයි දුම්රිය 25 වන සැමරුමට පැමිණීම මහත් පී‍්‍රතියක් බවයි.සබරගමුව ඇතුළත් රඹුක්කන පින්නවල සංචාරක කලාපයේ දියුණුවට එය මහත් පිටිවහලක් බවද ඒ මහතා පෙන්වා දුන්නේය. දුම්රිය ඉතිහාසයේ දුම්රිය සැමරුමක් වෙනුවෙන් එකවර මුද්දර 5 ක් නිකුත් කළ ප්‍රථම වතාව මෙය බව තැපැල් හා විදුලි සංදේශ ඇමැති ජීවන් කුමාරතුංග මහතා කතා කරමින් කීය.එසේම මෙරට නිකුත් කරන දිගම මුද්දරය දුම්රිය සේවය වෙනුවෙන් නිකුත් කිරීමට ලැබීම සතුටක් බව ද ඇමැතිවරයා කීය. මේ රටේ පැරැණිම දෙපාර්තමේන්තු දෙකක් වන දුම්රියත් තැපෑලත් එකතු වී මේ කාර්යය සිදු කිරීම ගැන තමා සතුටට පත්වන බව ද ඔහු කීවේය.එමෙන්ම අප දන්නා තරමින් ලෝකයේ ධාවනය වන වාෂ්ප එන්ජින් ඇත්තේ කිහිපයක් බවත් එම එන්ජින් නිෂ්පාදනය කළ සමාගම් පවා අද සොයා ගැනීමට නොහැකි බවත් ඇමැතිවරයා පෙන්වා දුන්නේය. අප රටට සංචාරකයන් ගෙන්වා ගැනීමේ ප්‍රධාන අංගයක් ලෙස වයිස්රෝයි දුම්රිය යොදා ගැනීමට හැකිවීම ද ඉතා වැදගත් බව ඇමැතිවරයා මෙහිදී පෙන්වා දුන්නේය.එමෙන්ම 2010 වසරේ පමණක් මෙරටට සංචාරකයන් 654000 ක් පැමිණි බවත් 2011 වසර සංචාරකයන් මෙරටට ගෙන්වා ගැනීමේ වසර බවට පත්කර ඇති නිසා මෙසේ වයිස්රෝයි දුම්රියේ සැමරුමට මුද්දර නිකුත් කිරීම මහත් සේ අගය කරන බව සංචාරක ප්‍රවර්ධන කාර්යාංශයේ සභාපති ආචාර්ය නාලක ගොඩහේවා මහතා පැවසීය.මුද්දරයක් යනු ලොව පුරාම ඇදී යන සම්පතක් වන හෙයින් මෙරට භාවිත වන වාෂ්ප එන්ජින් මෙන්ම වාෂ්ප එන්ජින් භාවිතයෙන් ධාවනය කරනු ලබන දුම්රිය පිළිබඳව ලොව පුරාම සංචාරකයන් දැනුවත් වී මෙරටට සංචාරකයන්ගේ පැමිණීම වැඩි වනු ඇතැයි ද මෙහිදී අනාවරණය විය.උත්සව සභාවෙන් පසු මෙරට දිගම මුද්දරය නිකුත් කිරීම මෙන්ම සෙසු මුද්දර ද නිකුත් කෙරිණි. එසේම මුල් දින කවරයක් ද නිකුත් කෙරිණි. පසුගිය වසරේ මෙරට හොඳම තැපැල් කාර්යාලය ලෙස රඹුක්කන තැපැල් කාර්යාලය තේරී තිබීම ද මෙහිලා සඳහන් කළ යුතුය. රුපියල් 45.00 වටිනාකමින් යුත් මුද්දරයෙන් වයිස්රෝයි ස්පෙෂල් දුම්රිය සම්පූර්ණයෙන් නිරූපණය කෙරේ. එය මෙරට දිගම මුද්දරය වීම විශේෂත්වයයි. එම මුද්දරයේ දිග මිලිමීටර් 123 කි. පළල මිලිමීටර් 30 කි. එංගලන්තයේ බේයර් පිකොක් සමාගම විසින් 1928 වසරේ නිෂ්පාදිත අංක 251 B1A වාෂ්ප එන්ජිම සහිත වයිස්රෝයි ස්පෙෂල් දුම්රියම මෙමඟින් දැක්වේ.රුපියල් 5.00 අගයෙන් යුත් මුද්දර 4 න් දැක්වෙන්නේ වයිස්රෝයි දුම්රියට යොදන තවත් වාෂ්ප දුම්රිය එන්ජිමක් සහ තවත් ඉපැරැණිම වාෂ්ප එන්ජිමක් ද, කැලණිවැලි පටු මාර්ගයේ ධාවනයට යෙදවූ වාෂ්ප දුම්රිය එන්ජිමක් හා වාෂ්ප රේල් කාර් රථයක සේයාරුවලිනි. රුපියල් 45.00 මුද්දරය අප කතා නායකයාගේය. වයිස්රෝයි දුම්රියේ එන්ජිමත් මැදිරි 4 ත් ඉන් දක්වා ඇත.රුපියල් 5 මුද්දර 4 සඳහා යොදවා ඇත්තේ එක් එන්ජිමක අංක 213 දරන B2B එන්ජිමයි. එංගලන්තයේ වූල්කැන් ෆවුන්ඩ්‍රි සමාගම විසින් එය 1922 වසරේ නිපදවන ලද්දකි.තවත් මුද්දරයක දැක්වෙන්නේ අංක 240 දරන එංගලන්තයේ හන්ස්ලට් සමාගම විසින් 1927 වසරේ නිෂ්පාදිත එන්ජිමකි. එය  B8C පන්තියට අයත් වේ.එංගලන්තයේ සෙන්ටිනල් කැමල් සමාගම විසින් 1928 වසරේ නිෂ්පාදිත රේල් බස් රථයක් තවත් මුද්දරයක දැක්වේ. එය අංක 331 දරන VZ පන්තියට අයත්ය. පටු දුම්රිය මඟ සඳහා භාවිත කරනු ලබන එංගලන්තයේ හන්ස්ලට් සමාගම විසින් 1924 වසරේ නිෂ්පාදිත අංක 220 දුම්රිය එන්ජිම J1 පන්තියට අයත් වූවකි.මේ මුද්දර රුවන් උපසේන මහතාගේ නිර්මාණයන්ය.වයිස්රෝයි දුම්රියේ සංචාරක ගමනට මෙතරම් සැලකිල්ලක් ලැබුණේ ඇයි. මුද්දර නිකුත් කිරීමට තරම්ම එය සංචාරකයන්ගේ සිත් ඇදබැද ගන්නේ ඇයි. මේ ගැනත් අප සොයා බැලිය යුතුය.වයිස්රෝයි දුම්රිය සඳහා යොදා ඇත්තේ ගල් අඟුරු ජල මිශ්‍ර වාෂ්ප බලයෙන් ධාවනය වන දුම්රිය එන්ජිමක් වීම ප්‍රධාන හේතුවයි. ඒවා නිපදවන ලද එංගලන්තයේ පවා අද එම එන්ජින් කෞතුක වස්තු බවට පත්ව ඇත.මේ නිසා බ්‍රිතාන්‍ය ජාතිකයන් පමණක් නොව මෙරටට පැමිණෙන ඕනෑම රටක සංචාරකයකු මේ අත්දැකීම විඳගන්නට කැමැතිය. එමෙන්ම මෙරට යටත් විජිත සමය සිහිගන්වන පරිදි මෙම දුම්රියේ බොහෝ නිමැවුම් තිබීම ද මෙහිලා සංචාරකයන්ගේ සිත් ඇද ගනී.මෙම දුම්රියේ භෝජනාගාරය තේක්ක ලීයෙන් සකස් කර ඇති අතර එඩ්වඩ් රජුගේ යුගයේ භාවිත කරන ලද දඟර ගැසුණු විදුලි පංකාවලින් ද එය සමන්විතය. අංග සම්පූර්ණ භෝජනාගාරය මුළුතැන්ගෙයක් සහ බීම හලකින් ද සමන්විතය. එක් නැරැඹුම් මැදිරියක ආසන 64 කි. එම ආසන ද තමන්ට අවශ්‍ය පරිදි සකසා ගත හැකිය. ආසනයටම සකස් කළ මේසයකින් ද එය සමත්විය.සම්පූර්ණ ගමන් මඟ පළපුරුදු මාර්ගෝපදේශකයන් විසින් විස්තර කෙරේ. එමෙන්ම මියුරු සංගීතයක් ද ගමන් කාලය පුරාම සැපයේ.එමෙන්ම නිරීක්ෂණ මැදිරි දෙක ද බ්‍රිතාන්‍ය යුගයේ මැදිරි සිහිගන්වයි. පුළුල් දුම්රිය ජනෙල් කවුළු නිසා අවට සොබාදහම මැනවින් දැකගත හැකිය.සංචාරකයන් මේ දුම්රියට ඇදී එම ගැන කතා කිරීමට තවත් අටුවාටීකා කුමට ද?අපගේ සංචාරක ව්‍යාපාර ක්ෂේත්‍රයටත් පොදුවේ දුම්රිය මඟීන්ට ද විශාල මෙහෙවරක් ඉටු කරනු ලබන මේ දුම්රිය තවත් දිගු කලක් පොදු මහජනතාවටත් සංචාරකයන්ටත් සේවය සැලසෙන පරිදි කටයුතු කරන්නේ නම් එය මහත් සේ අගය කළ හැකිය.තාරක වික්‍රමසේකරසේයාරූදුෂ්මන්ත මායාදුන්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>13</day>
    </date>
    <link>http://www.silumina.lk/2011/02/13/_art.asp?fn=af1102134</link>
    <topic>වැස්ස මෙවන් විපතක් කෙළේ ඇයි?</topic>
    <author>සාකච්ඡා කෙළේ</author>
    <content>කැලණිය විශ්ව විද්‍යාලයේ භූගෝල විද්‍යා අංශයේ කථිකාචාර්යඒ.ජී.අමරසිංහවැසි දිය ගඟ දියවී ඉනික්බිති ගංවතුරක් වූයේ මහා ව්‍යසනයක් ද ඇතිකරමිනි. මාසයක් ඇතුළත දී එකම ආකාරයේ ව්‍යසන දෙකකට ලංකාවෙන් හතරෙන් තුනක ප්‍රදේශයක මිනිසුන්ට මෙන්ම සතා සීපාවුන්ට මුහුණ දීමට සිදුවිය.පාරිසරික වෙනස්කම් පිළිබඳව පර්යේෂණාත්මකව විග්‍රහ කරන විද්‍යා අතර භූගෝලවිද්‍යාවට ප්‍රමුඛ ස්ථානයක් අත්වෙයි. ලොව පුරා උද්ගත වී ඇති මේ පාරිසරික අසමතුලිතතාවට බලපෑ හේතු කැලණිය විශ්වවිද්‍යාලයේ කථිකාචාර්ය භූගෝල විද්‍යාඥ ඒ.ජී.අමරසිංහ මහතා විග්‍රහ කරන්නේ මෙසේයි.අප ජීවත්වන පෘථිවි ගෝලයේ පවතින නිශ්චිත ස්වභාවයන්වලට අනුවයි අපට මෙන්ම ගහ කොළ සතාසිවුපාවුන් ද අනුවර්තනය වී තිබෙන්නේ. දියුණු ලෝකයේ රටවල අය ඔවුන්ගේ ජීවිතය සෘතු භේදයට අනුව හැඩගසාගෙන තිබේ.කෘෂිකාර්මික පදනමකින් යුතු රටවල් මෝසම් වැසි රටාවට අනුව වගා කරන කාලයත්, අස්වනු නෙළන කාලයත් වශයෙන් නිශ්චිත කාලරාමු වෙන් කරගෙන ඇත. මෙයට අපේ රට ද ඇතුළත්. වැව් අමුණු තනා ජලය රැස්කිරීම් වැනි වාරි ශිෂ්ටාචාරයක් ඇරැඹුමට මුල්වී ඇත්තේ ද වර්ෂයේ එක් කාලයක ලැබෙන අධික වැස්ස වර්ෂයේ තවත් කාලයක උදාවන නියඟයේදී ප්‍රයෝජනයට ගැනීම සඳහායි.සිද්ධාන්තනමුත් පසුගිය දිනවල ඊසානදිග වර්ෂාව සක්‍රීය වූයේ මේ මූලික සිද්ධාන්ත සියල්ල බැහැර කරමිනි. මේ තත්ත්වය ඕස්ට්‍රේලියාවේ, පාකිස්තානයේ, චීනයේ මෙන්ම අප්‍රිකාවේත් උතුරු හා දකුණු ඇමෙරිකාවේත් උද්ගත වන අයුරු අප අත්දුටුවෙමු.“කාලගුණික විපර්යාසයක්” ලෙස හඳුන්වන මෙම තත්ත්වය පිළිබඳව සහ එයින් ඇතිවිය හැකි ව්‍යසන පිළිබඳව ලොව පුරාම රාජ්‍ය හා රාජ්‍ය නොවන මට්ටමින් සාකච්ඡා ඇරැඹී ඇත. මේ පිළිබඳව අන්තර්ජාතික මට්ටමින් විශ්ලේෂණය කළ ප්‍රධානතම ආයතනය වන්නේ එක්සත් ජාතීන්ගේ දේශගුණික විපර්යාස පිළිබඳ අන්තර් රාජ්‍ය මණ්ඩලයයි.ලොව පුරා සිදුකරන ලද විද්‍යාත්මක පර්යේෂණ දත්ත රැස්කර එම මණ්ඩලය විසින් ඉදිරිපත් කරන ලද වාර්තාවකට අනුව දේශගුණික විපර්යාසයට තුඩු දී ඇති හේතු රාශියක් අනාවරණය වී ඇත. සාමාන්‍යයෙන් දේශගුණික විපර්යාසයක් සිදුවීමට මූලික වශයෙන් බලපාන කරුණු තුනක් පවතී.සූර්යයා හා පෘථිවිය අතර ඇති දුර වෙනස්වීමපෘථිවි ගෝලය අවට ඇති වායුගෝලයේ වායු සංයෝජනය වෙනස්වීමස්ථානීයව ඇතිවන වෙනස්කම් (උදා- ගිනිකඳු පිපිරීම, භූකම්පා ආදිය)සංයුතියමේවා අතරින් දැනට ඇතිවී තිබෙන කාලගුණ විපර්යාසයට බලපා ඇති හේතුව ලෙස හඳුනාගෙන තිබෙන්නේ වායුගෝලීය සංයුතිය බරපතළ ලෙස විපර්යාසයට ලක්වීමයි. මේ අනුව 1970 සිට 2004 තෙක් වායුගෝලයේ සිදුවී තිබෙන සංයුතික වෙස්කම් පිළිබඳව අධ්‍යයනය කිරීමේදී පෙනී ගොස් ඇත්තේ වායුගෝලයේ පවතින කාබන්ඩයොක්සයිඩ් සංයුතිය ඉහළ ගොස් ඇති බවයි. මීට අමතරව පරිසරයේ ඇති හරිතාගාර වායුන් ප්‍රමාණයෙන් වැඩිවී ඇත.හරිතාගාර වායුවලින් සිදුකරන්නේ හිරුගේ සිට පැමිණෙන කිරණවල රශ්මිය රඳවා ගැනීමයි. සැබෑ වශයෙන් ම හරිතාගාර වායු ලෝකයට අත්‍යාවශ්‍යය. හිරු කිරණ පොළොවට ලැබී උණුසුමක් ඉතිරි කර පිටවේ නම් විශේෂයෙන් ම රාත්‍රියේ මෙන් ම දහවලත් උණුසුම නොමැතිව අප මියයනු ඇත. එහෙත් ලෝකයට අවශ්‍ය හරිතාගාර වායු පමණ ඉක්මවා යාමෙන් සිදුවන්නේ හිරු කිරණවල ඇති රශ්මිය අනවශ්‍ය ලෙස ගබඩාවීමයි. මේ නිසා ම වායු ගෝලයේ උණුසුම් බව වැඩිවීම සිදුවෙයි.ප්‍රසාරණයමේ උණුසුම වැඩිවීමෙන් ඇති වී ඇති වෙනස්කම්. අප කාලගුණික විපර්යාසයක් නිසා ඇති වූ තත්ත්වයක් ලෙස හඳුනා ගනිමින් සිටිමු. ඒ අතර ප්‍රමුඛතම කාරණයක් බවට පත්වී ඇත්තේ ජලගෝලයේ ප්‍රසාරණයයි. 1850 සිට 2000 දක්වා වූ කාලගුණිත දත්ත ඇසුරින් තහවුරු වී ඇත්තේ ලෝකයේ මුහුදු ජල මට්ටම ක්‍රමයෙන් ඉහළ යමින් පවතින බව යි. 1830 දී ඍණ මිලිමීටර් 150 ක් ව පැවැති මුහුදු ජල මට්ටම 2000 වනවිට මිලිමීටර් පනහකට වඩා ඉහළ ගොස් ඇත.උතුරු අර්ධ ගෝලයේ පැවති හිම ආවරණය 1950 වනවිට වර්ග කිලෝමීටර් මිලියන 40 ක් පුරා පැතිරී තිබී ඇති අතර 2000 වර්ෂය වන විට එම ප්‍රචාරණය වර්ග කිලෝමීටර් මිලියන 32 ක් ඇති බව ගණනය කර ඇත. මෙයින් තහවුරුව ඇත්තේ හිම ආවරණය ශීඝ්‍රයෙන් පහළ බසින බව යි. මෙය මුහුදු මට්ටම ඉහළ යාමට බලපාන මූලික සාධකයක් බවට ද පත්වෙයි. මුහුදු මට්ටම වැඩිවීම වර්ෂාව වැඩිවීමට බලපාන ප්‍රධානතම හේතුවක් බවට ද පත්වෙයි.උෂ්ණත්වයලෝකයේ උෂ්ණත්වය 1850 දී සෙල්සියස් අංශක 13.5 කි. 2000 වර්ෂය වන විට එය 14.5 ක් ලෙස වැඩිවී ඇත. උෂ්ණත්වය වැඩිවන විට උත්ස්වේදන ක්‍රියාවලිය ද ඉහළ යයි. මෙහි බලපෑම නිවර්ථන කලාපීය අප වැනි රටවලට වඩාත් ප්‍රබලව දැනෙන්නේ හිරුට වඩාත් ලංවීම හේතුවෙනි. මේ නිසා ම වායුගෝලයේ ඇති ජලවාෂ්ප ප්‍රමාණය වැඩි නිසාත් උත්ස්වේදනයෙන් ඒවා ඉක්මනින් වලාකුළු බවට පත්වීමත් හේතුවෙන් පොළොවට දරාගත නොහැකි මට්ටමේ මහ වැසි ඇතිවෙයි.ලංකාවේ පිහිටීම පිළිබඳව සැලකිළිමත් වීමේදි දූපතක් ලෙස අප රටට දකුණින් ඇත්තේ සුවිසල් ඉන්දියන් හා ආක්ටික් සාගරයයි. මෙතරම් විශාල සාගරයකට මුහුණ ලා පිහිටීම නිසාත් ශ්‍රී ලංකාවේ මෙන් ම අවට පරිසරයේ කාලගුණික විපර්යාසයත් කඩිනමින් සක්‍රියවීමේ තත්ත්වයක් හඳුනාගත හැකි යි.එක්සත් ජාතීන්ගේ කාලගුණ විපර්යාස පිළිබඳ වාර්තාවට අනුව ලෝකයේ වන ආවරණය ශීඝ්‍රයෙන් අඩුවීමක් ජනගහනය වැඩිවීමත් ගෝලීය වායු සංයුතිය වෙනස්වීමට බලපාන ලද අනෙකුත් සාධකයන් ය.වන ආවරණයලංකාවේ ජනගහනය පමණක් සැලකුව හොත් 1948 දී මිලියන 7 ක් ව පැවති එය 2010 වනවිට මිලියන 22 කි. වසර 62 කදී එය තුන්සිය ගුණයක වර්ධනයකි. මේ ගෝලීය උණුසුම වැඩිවීම හේතුවෙන් ඇති වී ඇති කාලගුණ විපර්යාසය මහ පොලොවෙහි ඇති සෑම අංශයකම විපර්යාසයකම තුඩු දී ඇත.උදාහරණයක් ලෙස පිටි මකුණා වැනි පළිබෝධකයින් බිහිවීම සිදුවූයේ මෙම ගෝලීය උණුසුම් වීමේ ප්‍රතිඵලයක් ලෙස යයි අනාවරණය කරගෙන ඇත.දියුණු ලෝකයදේශගුණික විපර්යාසය පිළිබඳ එක්සත් ජාතීන්ගේ වාර්තාවෙන් ම තහවුරු කෙරෙන වැදගත්ම අංගයක් වන්නේ. මෙම වායුගෝලීය සංයුතිය වෙනස් කිරීමට දායක වන අය අතර දියුණු ලෝකය ප්‍රමුඛවන බවයි.පරිසරයට කාබන් ඩයොක්සයිඩ් වැඩි වශයෙන් එක්වන්නේ ඛනිජ තෙල් දහනයෙනි. ඒ සඳහා දායක වන්නේ ඛනිජ තෙල් වැඩි වශයෙන් පරිභෝජනය කරන ලොව දියුණු රටවල් ය. හරිතාගාර වායුන් වැඩි වශයෙන් පරිසරයට මුදා හැරෙන්නේ ද කාර්මික රටවල්වලිනි. නමුත් මෙහි ඇති වූ ප්‍රතිඵල ලෝකයටම පොදු වී ඇත.ව්‍යසනයන්ට මුහුණදීමේ දී හා යථාතත්ත්වයට පැමිණීමේදී ඇති ශක්තිය පිළිබඳව සැලකීමේදී හානි අවම කරගනිමින් කඩිනමින් යථාතත්ත්වයට පැමිණීමේ අවස්ථාව ඇත්තේ දියුණු රටවලටයි. නමුත් දියුණු වෙමින් පවතින රටවල් වශයෙන් අප රටවල් හැම විටම වඩාත් අසීරු තත්ත්වයන්ට පත්වෙයි.බලශක්තියජනාධිපති මහින්ද රාජපක්ෂ මහතා ලෝක සමුළු ඇමතූ බොහෝ අවස්ථාවලදී පරිසර සංරක්ෂණය මෙන් ම විකල්ප බලශක්ති භාවිතය පිළිබඳ ලෝක නායකයින්ගේ අවධානයට යොමු කළ ආකාරය ද අප සිහිපත් කරන්නේ අගය කළ යුතු ප්‍රයත්නයක් ලෙසිනි. වායු ගෝලීය සංයුතිය වෙනස් කිරීමට එරෙහිව ජාතිකව ද ජාත්‍යන්තරව ද පියවර ගනිමින් සිටින මේ අවදියේ ඒවා වඩාත් සක්‍රිය කිරීමට පියවර ගැනීම අත්‍යවශ්‍යය. මේ කාලගුණික විපර්යාසය අප පමණක් නොව ලෝකයටම බලපාන ගැටලුවකි.සාකච්ඡා කෙළේබුද්ධිකා බ්‍රාහ්මණගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>13</day>
    </date>
    <link>http://www.silumina.lk/2011/02/13/_art.asp?fn=af1102135</link>
    <topic>ඉතිහාසයෙන් ඔබ්බට</topic>
    <author/>
    <content>අපට ප්‍රෞඪ ඉතිහාසයක් ඇත. පෙරදිග ධාන්‍යාගාරය යන විරුදාවලිය අතීතයේ අපගේ අභිමානයේ කොටසක් විය. ලොව මවිත කළ තාක්ෂණය, දේශීය දැනුම් සම්භාරය ඒ අභිමානවත් ඉතිහාසය තව තවත් වර්ණවත් කළේ ය. එහෙත් මෑත ඉතිහාසයේ පසුගිය දශකයේ අග භාගය වන තුරු ම, අපට ඉතිහාසයෙන් ඔබ්බට යමක් ඉතිරි වී නොතිබිණි.ජාතියක් වශයෙන් අප සතු විය යුතු අභිමානය දිනෙන් දින හීන වී යද්දී ඒ ප්‍රෞඪ ඉතිහාසයේ පවා විෂයයක් වශයෙන් හැදෑරීමට තිබූ අවස්ථාව අපගේ දූ දරුවන්ට අහිමි විය. එහෙත් මේ පින්බර දේශයේ වාසනාවකට මෙන් අහිමි වූ ජාතිකාභිමානය මෙන් ම ආත්ම විශ්වාසය ද යළි ස්ථාපිත කිරීමේ අධිෂ්ඨානශීලී ගමනට අවතීර්ණ වීමට ඉතිහාසය යළි අප හට අවස්ථාව සපයා දී ඇත.එම අවස්ථා වැටී තිබුණේ ඛේදවාචක හරහා වුවද අවාසිය වාසියට හරවා ගැනීමට අපට ඉතිහාසය නැවත අවස්ථාවක් සපයා දෙන ලදී. පසුගිය දශකයේ මැද භාගයේ විරල සුනාමි ඛේදවාචකය දේශයට මහා පරිමාණයක විනාශයක් කැඳවාගෙන පැමිණියේ ය.එහෙත් එම ඛේදවාචකය හමුවේ ජාතිය සමඟි වී එම අභියෝගයට මුහුණ දුන්නේ ය.දේපළ හා ජීවිත විනාශ වීම හමුවේ පවා එම විනාශය විසින් ඉතිරි කළ හැකි දිගු කාලීන බලපෑම් අවම කිරීමට අප සමාජ සංස්කෘතියක ධනවත් භාවය විසින් අපට අවස්ථාව සලසා දෙන ලදී.මෙයට කදිම උදාහරණ වන්නේ එවන් ආපදාවලට පසු ව සමාජගත වන, විශේෂයෙන් බටහිර රටවල්වල සුලබ සංසිද්ධියක් වන දිගු කාලීන මානසික බලපෑම හෙවත් සුප්‍රකට Post traumatic stress disorder  (පශ්චාත් ක්ලමත අක්‍රමිකතා රෝගය) අප රටෙහි අවම වශයෙන් ඇතිවීමයි.සුනාමි ඛේදවාචකයට මුහුණ දුන් අයගෙන් 40% - 60% අතර ප්‍රමාණයකට මෙම රෝගී තත්ත්වය ඇති විය හැකි බව බටහිර පණ්ඩිතයෝ සහ ආපදා හා ආපදා කළමනාකරණය බඩ ගෝස්තරය කර ගත් ඔවුන්ගේ දේශීය හෙන්චයියෝ පුන පුනා ප්‍රකාශ කර සිටියහ. එහෙත් සෞඛ්‍ය අමාත්‍යාංශය බලය පවරන ලදුව අප ආයතනය සිදු කළ දීපව්‍යාප්ත මානසික සෞඛ්‍ය සමීක්ෂණයට අනුව එය 2% ටත් වඩා අඩු ය.බටහිරට අහිමි, ලාංකේය ජාතීන්ට උරුම  Resilience නමින් හඳුන්වන ලක්ෂණය මෙම අවම රෝගී තත්ත්වයට හේතු වූ බව අපගේ පර්යේෂණාත්මක අදහසයි.ජාතියක් වශයෙන් අප සතු සාමූහික ශක්තිය විදහා දක්වන දෙවන අවස්ථාව දිග් ගැස්සුණු වසර 30ක බෙදුම්වාදී යුද්ධයේ සුවිශේෂ ජයග්‍රහණයයි.බටහිර සහාය, ද්‍රව්‍යමය සහාය මෙන් ම විද්‍යාවේ දැනුමේ පර්යේෂණයේ ප්‍රතිලාභ ජාතියේ විනාශය කරා යෙදවූ යුගය අභිබවා නූතන තාක්ෂණයේ දැවැන්ත ජයග්‍රහණ ඒ විනාශකාරී අරමුණ පරාජය කිරීමට යොදා ගැනීමට හැකි වීමයි. බෙදුම්වාදී යුද්ධය අවසන් කිරීමට විද්‍යාවේ, තාක්ෂණයේ, පර්යේෂණ දැනුමේ දැවැන්ත ජයග්‍රහණ සොයා ගැනීම් මොන තරම් දායකත්වයක් දැක්වූවා ද යන වගට සමාජයේ අති බහුතරයක් අවශ්‍ය පරිමාණයට තේරුම් ගෙන නොමැත.එහෙත් මේ යුද්ධය අතරතුර නියමුවන් නොමැති අහස් යාත්‍රා, ලේසර් කිරණ විසින් මඟපෙන්වන දුර දිග මිසයිල මෙන් ම ක්ලේමෝ බෝම්බ නිෂ්ක්‍රීය කරන තාක්ෂණය මෙන් ම යුද්ධයේ දී දෙපා අහිමි වන උදවිය වෙනුවෙන් රොබෝ යන්ත්‍ර ආදිය ගැන යම් මට්ටමක තොරතුරු ප්‍රමාණයක් සමාජගත වී ඇත.එහෙත් මේ තාක්ෂණ දැනුම සඳහා යම් මට්ටමක විදේශිකයන් මත යැපීමට අපට සිදුවිය. එසේ වුව ද ත්‍රිවිධ හමුදා තුළ මෙම පර්යේෂණ මනෝභාවය යම් ප්‍රමාණයකට හෝ ඔසවා තැබීමට ඊට දායක වූ අතලොස්සක් හෝ වන බුද්ධිමතුන්ට හැකි විය. එසේ නමුදු නාසා ආයතනයේ කාර්ය මණ්ඩලයේ 10%ක් සපයා දුන් ලාංකේය ජාතියට තම ජාතියට හිමි උපරිමය හා හැකි උපරිමය දායක කිරීමට ඉතිහාසය ඒ තරම් කාරුණික වී නොමැති බව කිව යුතු ය.දැනුමේ උරුමය සමාජගත වීම ජාතියට සතුරු ආකල්ප දරන, දැනුමේ උරුමයට පෞද්ගලික අයිතිවාසිකම් කියන කුහක බමුණු කුලය විසින් බාධා පමුණුවා ඇත. එහෙත් දැනුම අහසින් කඩා නොවැටුණ බවත්, දැනුම තනි ඔළුවක් තුළ නිර්මාණය නො වූ බවත් තේරුම් ගැනීමට තරම් මේ මහත්වරුන් සමත් ව නැත. දැන් පැමිණ ඇත්තේ අපේ වාරයයි. දැනුම සමාජගත කළ යුතු බවට අදහන උගතුන්ගෙත්, බුද්ධිමතුන්ගේත් සාම්ප්‍රදායික උගතුන් වීමේ අවස්ථාව අහිමි කරනු ලැබූ බුද්ධිමතුන්ගේත් වාරයයි.අනාගතය පිළිබඳ ව අප තුළ ඇත්තේ අතිමහත් විශ්වාසයකි. එය සිහිනයක් යැයි අප නොපවසන්නේ සිහින නින්දේ දී පමණක් දකින දෙයක් වන නිසා ය. එය බලාපොරොත්තුවක් යැයි අප නොකියන්නේ බලාපොරොත්තු ප්‍රාර්ථනා තුළ කොටු විය හැකි නිසා ය. කෙසේ නමුත් ඒවාට අප ඉලක්ක යැයි පවසන්නට බිය නොවන්නේ ඉලක්ක යනු නිශ්චිත අරමුණක් වෙනුවෙන් සැලසුම් සහගත ලෙස ළඟා වීමට තබා ගනු ලබන කඩඉම් වන හෙයිනි. මේ අභිමානවත් දේශය හා ශ්‍රී ලාංකිකයන් වෙනුවෙන් අපගේ හදවත් තුළ සපථ කළ ඉලක්ක සම්භාරයක් වේ. ඒ ඉලක්ක අනුව මේ ආදරණීය දේශය පෙරදිග ධාන්‍යාගාරය බවට යළි පත් කිරීමට නිෂ්පාදන ආර්ථිකයේ කොටස්කරුවන් විසින් කටයුතු කළ යුතු බව අපගේ විශ්වාසය යි.ඒ හා සමාන්තර ලෙස ශ්‍රී ලංකාද්වීපය ආසියාවේ බුද්ධි භාණ්ඩාගාරය බවට පත්කිරීමට දේශමාමක බුද්ධිමතුන් විසින් කටයුතු කළ යුතුªව ඇත. මේ පදනම මත දැනුම පදනම් වූ නිෂ්පාදන ආර්ථිකයක් සඳහා කොටස්කරුවන් වීමට මේ ආදරණීය දේශයට කැප වූ බුද්ධිමතුන් ද විද්වතුන් ද පෙළ ගැස්වීම අපේ ප්‍රධානතම ඉලක්කය යි.මේ හා සමාන්තර අනෙක් ඉලක්කය වන්නේ කුහක බමුණු කුලයේ අතලොස්සක් බල අධිකාරිය හා දැනුමට තනි ඒකාධිකාරීත්වයක් සඳහා කරන ඉල්ලීම පරාජය කිරීම ය. අපගේ අනෙක් ඉලක්කය වන්නේ විද්වතුන්, බුද්ධිමතුන්, සාම්ප්‍රදායික නො වූ බුද්ධිමතුන්, උගත්කම අහිමි කළ බුද්ධිමතුන් යන මේ සියලු දෙනා ජාතියේ අනාගතය වෙනුවෙන් එක ධජයක් යටතේ ගොනු කරනු ලබන අතර, ජාතියට අහිමි වූ අභිමානය යළි ස්ථාපිත කිරීමේ ලා සඟ, වෙද, ගුරු , ගොවි, කම්කරු යන බලවේග ගනු ලබන උත්සාහයට ඔවුන් දායක කරවීමයි. පිබිදෙන ආසියාවේ අභිමානවත් කොටස්කරුවන් ලෙස අනාගත දරු පරම්පරාවට උත්කෘෂ්ඨ ඉතිහාසයේ සංකේත සමඟ අභිමානවත් අනාගතයක් ඉතිරි කිරීමත්, දේශය ගොඩනැඟීමට ඉවහල් වන නව දැනුම හා තාක්ෂණය නිර්මාණය කරන සමාජගත වූ විද්වතුන් හා බුද්ධිමතුන් ගේ පාරාදීසයක් බවට මේ දේශය පත්කිරීමත් ඔලුව මෙන්ම කොන්දක් ද ඇති දේශමාමක විද්වතුන්ගේ යෝධ සංවිධානයක් බවට මේ පිරිස පරිවර්තනය කිරීමත් යන දැවැන්ත ඉලක්ක ද අපගේ ඉලක්ක අතර පවතී.විද්‍යාව හා තාක්ෂණයේ දැවැන්ත ජයග්‍රහණ ‘අහිංසක’ ජනතාව වෙනුවෙන් පෙළ ගැස්වීමත් අපගේ අභිමානනීය වූ ඉලක්ක සම්භාරය අතර වේ.මේ දැවැන්ත ඉලක්ක කරා යාමේ දී කියුබානු, චීන, ඉන්දියානු, වියට්නාම, බ්‍රසීල ආදර්ශ පමණක් නො ව සිංගප්පූරු, ජපන් හා මැලේසියානු මෙන් ම ඇමෙරිකානු හා බ්‍රිතාන්‍ය ආදර්ශයන්ගෙන් ද පාඩම් ඉගෙන ගෙන නව දැනුම නිර්මාණය කිරීමත්, එම දැනුමත් තාක්ෂණයත් ජනතාවගේ උන්නතිය හා අනාගතය සඳහා සමාජගත කිරීමත්, ඒ සඳහා අවශ්‍ය කරන මනෝභාවය මෙන් ම සංවිධාන ව්‍යූහය ද ඇති කිරීම සඳහා අවශ්‍ය කරන අධිෂ්ඨානශීලී නායකත්වය මඟපෙන්වීම හා දිරිගැන්වීම ලබා දීම සඳහා කැප වන බවටත් සහතික වෙමු. එමෙන් ම වැරැදි සමාජ ආර්ථික හා දේශපාලන ප්‍රතිපත්ති මෙන් ම, කුහක බමුණු කුලයේ ආධිපත්‍ය හා කෙනෙහිලිකම් නිසා දුර්මුඛ වූ ද තම දැනුම හා කැපවීම සඳහා අවස්ථාව අහිමි කිරීම නිසා දේශයට අහිමි වූ ද එහෙත් ලෝකයට ඉතිරි වූ ශ්‍රී ලාංකේය විද්වතුන් සතු දැනුම හා බුද්ධිය දේශය ගොඩනැඟීමේ කාර්යභාරයට සෘජු ව හෝ වක්‍රාකාර ව දායක කර ගැනීමේ අරමුණ හා අභියෝගය අප හමුවේ පවතී.සමනලුන් ආකර්ෂණය කරගැනීමට නම් අප අපගේ ගෙවත්ත අලංකාර කර ගත යුතුය.කායික ශ්‍රමය මෙන් ම බුද්ධිමය ශ්‍රම දායකත්වය මූල්‍යමය ලංසුවකට කොටු නොකළ සුබවාදී සමාජ සංස්ථාවක් සඳහා අවදි වෙමින් පවතින මේ දේශයේ දුර්මුඛ වූ විද්වතුන් දිරිමත් කිරීමත්, සැඟවුණු මිණි කැට ඔප දැමීමත් සඳහා කුහක බමුණු කුලයේ අතලොස්ස හෙළිදරව් කිරීම හා පරාජය කිරීමටත් කැප වෙන බවට සහතික වෙමු.අනාගතය අපගේ මෙන් ම ඔබගේ ද වන බව යළි සහතික වෙමු. ඒ සඳහා අත්වැල් බැඳ ගනිමු.මේ සඳහා අවශ්‍ය කරන ප්‍රධාන උපායමාර්ගික ප්‍රවේශය වන්නේ නව දැනුම නිර්මාණය කිරීමේ ජාතික වැඩ පිළිවෙළක අවශ්‍යතාව යි. පවතින දැනුම බෙදා හරින සම්ප්‍රදායෙන් ඔබ්බට ගොස් නව දැනුම නිර්මාණය කිරීම හා නව දැනුමේ පෞද්ගලික නො ව පොදු ආධිපත්‍යය ලාාංකේය ජාතිය තුළ තහවුරු කිරීමයි. නව දැනුම සෑම විට ම නිර්මාණය වන්නේ පර්යේෂණ හා නව සොයා ගැනීම් සංස්කෘතිය තුළයි.ජේම්ස් වොට් වාෂ්ප ඇන්ජිම නිර්මාණය කළේ කේතලේ මූඩිය හුමාලයට ඉහළට යන හැටි නිරීක්ෂණය කිරීමෙනුයි.ඒ විමර්ශනශීලී දෑස් අපේ ගමනාගමනය මොන තරම් වේගවත් කෙරුවා ද? නව දැනුම නිර්මාණය කිරීම කියලා අප අදහන්නේ මෙවැනි ක්‍රියාකාරකම්වලට යි. ගිරා පෝතකයින් බිහිකරන සාම්ප්‍රදායානුකූල අධ්‍යාපනයෙන් මිදී විමර්ශනාත්මක අධ්‍යාපනයක් සහිත ජාතික සංස්කෘතියකට පෙළ ගැසීමට කාලය පැමිණ ඇත. දේශයේ රැඳුණු විදේශගත ලාංකික යන පටු සංකල්පවලට කොටු වී සිටින යුගය අවසන් කිරීමට කාලය පැමිණ ඇත.ලේ, දහඩිය, කඳුළු, ඛේදවාචක, අමිහිරි විනාශකාරී හා ඉතිහාසයේ පුරාජේරුවෙන් පමණක් හිත සනසා ගැනීමේ මාවතෙන් පිටට පැමිණීමට කාලය පැමිණ ඇත. මේ නව දශකයන් දැවැන්ත ජාතික දැනුම් සම්භාරයත් මේ දේශයේ යළි ස්ථාපිත කිරීමේ අභියෝගයේ යුගයයි. මෙම අභියෝගයෙන් පලා යාමට කිසිවෙකුටත් අයිතියක් නැත.ඒ වූ පූජනීය කාර්යභාරය සඳහා අත්වැල් බැඳගන්නා ලෙස ගවේෂණ කණ්ඩායමේ ආයාචනය යි මේ....කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>13</day>
    </date>
    <link>http://www.silumina.lk/2011/02/13/_art.asp?fn=af1102137</link>
    <topic>ගංවතුර, ඡන්දය හා ආහාර මිල</topic>
    <author>සාකච්ඡාකෙළේ සුභාෂිණී ජයරත්න අරුණි මුතුමලී</author>
    <content>ලක්ෂ ගණනක් ජනතාවට ගංවතුර තර්ජනය නිසා උන්හිටිතැන් අහිමි ව ඇත. මිනිස් ජීවිත කිහිපයක් ද බිළිගත් ගංවතුර කෙමෙන් අඩු වී යන්නට පටන්ගෙන ගත වූයේ දින කිහිපයකි. නැවතත් රටේ සෑම පළාතකටම වාගේ නොසිතූ® පරිදි ධාරානිපාත වර්ෂාවක් ඇද හැළෙන්නට විය. දෙවැනි වතාවටත් ලක්ෂ සංඛ්‍යාත ජනතාවට උන්හිටිතැන් අහිමි විය. මෙදා ගංවතුර ආවේ ඡන්ද උණුසුමත් සමඟ ය. රට පුරා පවතින ඡන්ද උණුසුම අතර ගංවතුර තර්ජනය ඇතිවිය. ඒ අතරින් ආහාර මිල ඉහළ යාමේ ප්‍රශ්නය කෙළින් ම දැනෙන්නට වූයේ පාරිභෝගිකයන්ට ය. ගංවතුර තර්ජනය ඡන්ද උණුසුම හා ආහාර මිල ගණන් ඉහළ යාම ගැන මෙදා කඩුල්ලෙන් කතාබහට ලක් කැරේ.වාරිමාර්ග හා ජල සම්පත් කළමනාකරණ ඇමැති නිමල් සිරිපාල ද සිල්වාගංවතුර නිසා අද ලක්ෂ දහයකට වඩා පිරිසක් ඉතා අසරණ තත්ත්වයට පත්ව තිබෙනවා. නමුත් මෙය ආණ්ඩුව විසින් කරන ලද දෙයක ප්‍රතිඵලයක් හෝ අතුරු විපාකයක් නම් නෙවෙයි. ලෝක දේශගුණ විපර්යාස නිසා ඇති වූ සුවිශේෂී තත්ත්වයක්. කවදාවත් වාන් දමා නැති සේනානායක සමුද්‍රය පවා වාන් දමන තත්ත්වයක් ඇති වුණ බව බුද්ධිමත් ජනතාවට පේනවා.ඒ වගේම මේ තත්ත්වයෙන් අසරණ වූ ජනතාවට සහන සලසන්න රජය ඉතා ක්ෂණිකව ගන්නා පියවර ගැනත් ජනතාවට අවබෝධයක් තිබෙනවා. කෙටිකාලීන දිගුකාලීන වැඩපිළිවෙළ වගේම විශේෂ කාර්ය බලකායක් පිහිටුවා අංක එකේ ජාතික ප්‍රමුඛතාවක් ගංවතුර හා ඉන් අවතැන් වූ ජනතාවට ලබා දී දූරදර්ශී අයුරින් කටයුතු කරන ආකාරය පේනවා. ඒ ගැන ජනතාව විශාල විශ්වාසයකිනුත් පසුවෙනවා. රජයේ අවංක උත්සාහය වගේම ජනතාවගේ විශ්වාසය නිසා සුනාමි ව්‍යසනයෙන් ගොඩ පැමිණියා වගේ අවශ්‍ය වැඩපිළිවෙළ යොදා මේ ව්‍යසනයෙනුත් ජන ජීවිත යථා තත්ත්වයට පත් කරන්න, ස්ථාවර කරන්න කටයුතු කරනවා.ගංවතුර තත්ත්වය ඇත්ත වුණත් විනාශ වූ ජීවිත දේපළ ගොඩගැනීමේ භාරදූර කාර්යය අපි බාර ගන්නේත් විශ්වාසයකින් යුතුවයි. ඒ වගේම වාරිමාර්ග හා ජල කළමනාකරණ ඇමැතිවරයා හැටියට මම ගොවි ජනතාවට පොරොන්දු වෙනවා මීළඟ කන්නවලට නිවැරැදිව ජලය ලබා දී ඉදිරි කාලයේ වී වගේම අනෙක් බෝග අස්වැන්න නිසි පරිදි ලබා ගැනීමට හැකි උපරිමයෙන් සහය වන බවට. බඩු මිල ඉහළ යාමට සාධක කිහිපයක් බලපානවා.පොල් වලට ඇතිවූ කෘමි රෝග සහ අනෙක් ප්‍රශ්න නිසා පොල් මිල ඉහළ ගියා තමයි. ඒත් ‘ඔන්න දාලා මෙන්න ගත්තා’ වගේ ක්ෂණික නූඩ්ල්ස් ක්‍රමයට මේ ප්‍රශ්න විසඳන්න බැහැ. පොල් ඵලදාව වැඩිවන්නේ වෙසක් මාසෙටයි. පොල් අවාරයක් ආවා වගේම පොල් පරිහරණයත් වැඩිවුණා. කොප්පරා මිල වැඩිවුණා. අනාගතයට අවශ්‍ය විශිෂ්ට වැඩපිළිවෙළක් අපි යොදා තිබෙනවා. අපට විශ්වාසයි අවුරුද්දකදි පොල් ඵලදාව වැඩි කරගන්න පුළුවන් කියන එක.මහවැලි කලාපවල ඉඩම් අක්කර 50000ක් පොල් වගාව සඳහා මධ්‍යම පාන්තික ජනතාවට බෙදා දෙනවා. දැන් ජනතාව තමන් සතු පොල්ගස පණ වගේ රකින්නත් පුරුදු වෙලා. මේවා හොඳ ප්‍රවණතා.එළවළු මිල වැඩිවෙන්නේ ඇයි කියන එකට අමුතුවෙන් කරුණු කියන්න ඕනෙ නැහැ. පකිස්තානය ඉන්දියාව වගේ රටවල පවා කන්න ගණනක් අසාර්ථක වුණා. ලෝක වෙළෙඳ පොළේ නිෂ්පාදනය අඩුවූ බව හැමෝම දන්නවා. ලොකු ලූණු ආනයනය පහළ වැටුණා.මේ වගේ කරුණු අපේ සාමාන්‍ය තත්ත්වයට වඩා වෙනස් පරිබාහිර හේතු මත සිදු වෙන දේවල්. ඒ නිසා අද බඩු මිල ඉහළ ගොස් තිබෙන්නේ තාවකාලිකව බව ඉතා පැහැදිලියි.එදා හාල් මිල රුපියල් 100 – 120/-ට තිබුණේ. ඒත් අද රුපියල් 45- 50ට තිබෙනවා. බී ලූණු 250ට තිබුණේ දැන් රුපියල් 80ට තිබෙනවා. මේ වගේ අනිත් සියලු දෙයත් ඉතා ඉක්මනින් යථා තත්ත්වයට පත්වෙනවා. ඒ ගැන බුද්ධිමත් ජනතාව දන්නවා.ජනතාව පිළිබඳ අපට විශ්වාසයක් තියෙනවා. අපේ රටේ බුද්ධිමත් ජනතාව මේ ප්‍රශ්න පිළිබඳව හොඳින් තේරුම් ගෙන විවෘතව බලනවා. නියම සංවර්ධනයක්, ගම දියුණු කරන සංවර්ධන වැඩපිළිවෙළක් තිබෙන්නේ කාටද කියලා ජනතාව හොඳින් තේරුම් ගෙන තිබෙන්නේ. ඒ නිසා ඡන්දය දිනන එක ගැන අපට කිසිම ගැටලුවක් නැහැ.මහජන සබඳතා හා මහජන කටයුතුඇමැති ආචාර්ය මර්වින් සිල්වාමේ පිළිබඳව විවේචනය කරන අයට කියන්න ඕන ගංවතුර හා ව්‍යසන පිළිබඳව වරින්වර පළ වූ පරණ මාධ්‍ය වාර්තා සොයාගෙන අධ්‍යයනක් කරන්න කියලා. මේ අධ්‍යයනය කළාම ගංවතුර වගේ ම ආහාර මිල පිළිබඳවත් හොඳ දැනීමක් හැමෝටම ගන්න පුළුවන්. මේ වගේ ගංවතුරක් ලංකාවට ආ පළමු වතාව මෙය නොවෙයි. ඉතිහාසයේ මුහුද ගොඩ ගැලූ අවස්ථා තියෙනව, 1959 ගංවතුර ගැලුවා. මහා විනාශ ලොවටම වෙලා තියෙනවා. මේ කතා කරන මොහොතේ ඕස්ට්‍රේලියාවේ පැත්තක් ගිනිගන්නවා. තව පැත්තක ගංවතුර. ඇමෙරිකාව, එංගලන්තය වගේ රටවල අයිස් කඳු කඩා වැටිලා. ලෝක තත්ත්වය නොදැන පඳුරු අස්සේ ඉන්න කූඩැල්ලෝ වගේ ආණ්ඩු පක්ෂයේ එල්ලෙන්නයි සමහරු හදන්නේ. මගේ ඇඟේ නම් එල්ලෙන්න එන්නේ නැහැ. මා ළඟ කූ®ඩැල්ලන්ට බෙහෙත් තියනවා. මේ නිසා කූඩැල්ලො කියන දේවල් ගණන් ගන්න හොඳ නැහැ.ප්‍රාදේශීය සභා ඡන්දය කියන්නේ ගමට වැඩක් කරන ආණ්ඩුවෙන් වැඩක් ගන්න පුළුවන් හොඳ අවස්ථාවක්. මේ නිසා ගමේ මිනිසෙක් තමා අපි ඡන්දයට ඉදිරිපත් කළේ. ගම්පහ දිස්ත්‍රික්කයේ බැසිල් රාජපක්ෂ මහතාගේ නායකත්වයෙන් මහා විශාල පිබිදීමක් වෙලා තියෙනවා. මගේ ගම බෙලිඅත්ත. අපි හම්බන්තොට ගියා ම බෙලිඅත්තේ ඉඳලා මහා විශාල පිබිදීමක් දකිනවා. අද මේ පළාත් වගේ ම උතුරු නැඟෙනහිර ආශ්චර්යය බවට පත්වෙලා ඉවරයි. ජනාධිපතිතුමාගේ නායකත්වය යටතේ මුළු රටම ආශ්චර්යය බවට පත් වෙලා තියන වෙලාවක තමයි මෙදා ගංවතුර ආවේ.මේ ගංවතුර අපිට ප්‍රශ්නයක් නෙමෙයි. සුනාමියත් අපිට ප්‍රශ්නයක් වුණේ නැහැ. ප්‍රභාකරන් වගේ මෘගයෙක් මානුෂික මෙහෙයුමෙන් සදහටම පළවා හැරලා මේ රටේ බෝම්බ වෙඩි හඬ නවත්වන්න ජනාධිපතිතුමාට පුළුවන් වුණා නම් ඉතුරු ටිකත් කරලා පෙන්වන්න පුළුවන්.ආහාර මිල වැඩිවීම ගත්තොත් මේ විශ්වයේ අඩුම ආහාර මිල තියෙන්නේ ලංකාවේ. රට රටවලට ගිහින් යූරෝ, ඩොලර්, පවුම් වලින් සල්ලි ගෙව්වහම අපේ කෑම වේලකට කීයක් ද යන්නේ. රුපියල් 100, 90, 70 යි.මං කැලණියට යෝජනා කළා ක්‍රෝටන් ගහක් යටවත් එළවළු පැළයක් හිටවන්න කියලා. මේ කාලය වනවිට අපේ රටේ සාමාන්‍යයෙන් පොල් හිඟයක් පවතිනවා. එ.ජා.ප. ආණ්ඩුව කාලේ ඉඩම් කඩලා බෙදලා ලොකු විනාශයක් කළා.අද එහෙම ඉඩම් කඩන්න බැහැ. කඩලා විකුණන්න තහනම්. ඒ වගේ ම මම අවසාන වශයෙන් කියන්න ඕන මෙවර ඡන්දයත් අපි විශිෂ්ට ජයක් ලබනවා වගේ ම එය බොහෝ ම සාධාරණව, සාමකාමීව පවත්වාගෙන යාමට කටයුතු කරන බව.වරාය හා මහාමාර්ග නියෝජ්‍ය ඇමැති රෝහිත අබේගුණවර්ධනගංවතුර කියන්නේ ස්වාභාවික විපතක්, එය කොයිවෙලාවේ එනවාද කියලා කියන්න බෑ. කියන්න පුළුවන් කෙනෙකුත් නැහැ. ඒත් රජයක් හැටියට අපි මේ ව්‍යසනයට මුහුණ දෙනවා. අපි විතරක් නෙවෙයි ඔස්ට්‍රේලියාව දින තුනක් අඳුරේ සිටියා. ඇමෙරිකාව කත්‍රිනා සුළඟින් වියවුල් වුණා. ඒත් අපි සුනාමියෙන් පසු නැගිට්ටා වගේම, තිබුණාටත් වඩා හොඳින් මේ ව්‍යසනවලින් ගොඩ එනවා. සුනාමියේදී අපට ගන්න බැරි වුණේ් නැතිවූ ජීවිත විතරමයි. අනිත් සියල්ල තිබුණාටත් වඩා හොඳ තත්ත්වයට ගෙනාවා.අපේ ජනාධිපතිතුමා උතුරු වසන්තය, නැඟෙනහිර නවෝදය වැනි ව්‍යාපෘති වගේම විශේෂ කාර්ය බලකායක් ගංවතුරෙන් අවතැන්වූවන්ට සහන සැලසීම සඳහා පත්කර තිබෙනවා. මේ ගංවතුර වගේ දේ තාවකාලිකයි. එය සිදුවූ අවස්ථාවේදී අවශ්‍ය අයුරින් කටයුතු කර ජනතාවට සහන සැලසීමෙන් එහි දරුණු ස්වභාවයට මුහුණ දෙන්න හැකි වෙනවා.ආහාර මිලත් මේ හා බැඳුණු ප්‍රශ්නයක්. ඒ වගේම ලෝකෙ පුරාම තිබෙන ප්‍රශ්නයක්. අපි ආහාර මිල සසඳන්නේ පසුගිය වසර කීපය සමඟ සාපේක්ෂවයි. නමුත් ලෝකයේ කොහේවත් ආහාර මිල පහළ ඒමක් සිදුවෙලා නෑ. දවසින් දවස වැඩිවෙනවා මිසක.අද ලෝකය හා සසඳන විට අපේ රටේ පාන් ගෙඩියකට ගෙවන මිල වගේ තුන්ගුණයක් පිටරට පාරිභෝගිකයෝ ගෙවනවා. මස් කිලෝවක් සඳහා අපි වගේ හතරගුණයක් ලෝකයේ සෙසු රටවල් ගෙවනවා. ඒ ආහාර අර්බුදයට අද යුරෝපයේ කාර්මික රටවල් පවා මුහුණ දෙනවා.අපේ රටේ සමහරු මේ කෑගහන්නේ භාණ්ඩ කිහිපයක් අල්ලගෙනයි. නමුත් වැඩි වුණෝ වැඩි වුණෝ කියලා කෑ ගහපු භාණ්ඩවල මිල දැන් අඩුවෙලා ඒත් කවුරුවක් අඩු වුණෝ අඩු වුණෝ කියලා කෑගහන්නේ නැහැ.එළවළු මිල ගැන වුණත් පැහැදිලිව බුද්ධිමත්ව කල්පනා කරන අයට තේරෙනවා. ගංවතුර නිසා නිෂ්පාදනය ඇණහිටිනවා කියලා. මොන හරි හේතුවකින් එළවළු රටින් ගෙන්වන්න හැදුවොත් ඔය කියන අයම කෑගහනවා ගොවියෝ විනාශ කරන්න රටින් එළවළු ගෙන්වනවා කියලා.මේවා අරාජික යූ.ඇන්.පී. සහ ජේ.වී.පී.කාරයින්ට එල්ලෙන්න වැල් නැති වුණාම පතෝල වැල්වලයි වැටකොලු වැල්වලයි එල්ලෙනවා. නායකත්වයත් පතෝල වගේ නිසා ඒ හැර කිසිදෙයක් නැහැ.ඡන්දය ගැන කියන්න තියෙන්නෙත් ඒ වගේම දෙයක් තමයි. මේ රටේ මිනිස්සු මහින්ද රාජපක්ෂ ජනාධිපතිතුමාට ඡන්දෙ දුන්නේ හාල් කිලෝවක මිල රුපියල් 100ට තියෙද්දි.අපේ මිනිස්සු බඩ ගැනම වඩා රට ගැන හිතන බුද්ධිමත් පිරිසක්. බඩ ගැන විතරක් හිතන යූ.ඇන්.පී., ජේ.වී.පී අය තමයි රට විකුණගෙන හරි කන්නට හෙව්වේ.රජයේ සේවකයන් සංඛ්‍යාව ලෝක බැංකු උපදෙස් මත කියලා ලක්ෂ 6ට අඩු කරලා රජයේ සේවකයන් අසරණ කරන්න හැදුවා. ඒත් මේ රජය එය ලක්ෂ 12 දක්වා වැඩි කළා.අපි අයි.එම්.එෆ්. ලෝන් අරගෙන මොනවද කරන්නේ. හම්බන්තොට වරාය හදනවා. මත්තල ගුවන් තොටුපොළ, අධිවේගී මාර්ග, නොරොච්චෝලේ විදුලිබලාගාර, උමා ඔය, සංවර්ධන ව්‍යාපෘති හදනවා. මේ දේවල් අනාගතයේ අපේ වත්කම් බවට පත්වෙනවා. අපට අද වත්කම් ආදායම් තිබෙනවා. ජනතාවට හොඳින් ජීවත්වෙන්න අවස්ථාව උදාකර දී තිබෙනවා.දැන් යුද්ධෙ අවසන්. ගොඩබිමින් තුනෙන් එකක් මුහුදෙන් තුනෙන දෙකක් ඇතිව දරුවන්ට පැහැදිලිව අපට රටක් තියෙනවා කියන්න දැන් පුළුවන්.මේ හැමදේම සැලකුවාම ආසියාවේ අනිත් රටවල් සමඟ ගත් විට බුද්ධිය ඇති ජනතාව අපේ රටේ වැඩියි. අකුරු හැකියාව, දරාගැනීමේ හැකියාව අපේ රටේ ජනතාවට ඉහළින්ම පිහිටා තිබෙනවා.වසර 2016 වනතුරු ජනාධිපතිතුමාට බලය තිබෙනවා. පාර්ලිමේන්තුවෙ බලයත් නිකම්ම නොවේ. තුනෙන් දෙකේ බලයක් සමඟ තවත් අමතර 11 දෙනෙකුගේ බලය ලැබී තිබෙනවා. ඒ වගේම උතුර හැර අනිත් සියලු පළාත්වල බලයත් 2015 දක්වා ලැබී තිබෙනවා.මේ සියල්ල ආණ්ඩු පක්ෂයට තිබෙද්දී ගමේ පාර හදාගන්න, ගමේ විදුලිය, ජලය පහසුකම් ලබා ගන්න විපක්ෂයට ඡන්දය දෙයි කියලා හිතන්න පුළුවන්ද? මේ සැරේ ගංවතුරෙන් අසරණ වූ ජනතාවට සලකන හැටි දැක්කම ඒ අය අතර ඉන්න විරුද්ධ පාක්ෂිකයන්ගේ ඡන්දත් ලැබෙන්නේ අපිටමයි. ඒ නිසා මැතිවරණය දිනන එක ගැන කිසිම සැකයක් නෑ.එ.ජා.ප රත්නපුර දිස්ත්‍රික් මන්ත්‍රීනිතලතා අතුකෝරාලඅවුරුද්දකින් කල් දැමූ පළාත් පාලන මැතිවරණය මෙවර පවත්වන්න කටයුතු යොදා තියෙනවා. එක පැත්තකින් ප්‍රමාද වී හෝ මේ මැතිවරණය පැවැත්වීම ගැන අපි සන්තෝෂ වෙනවා. අනිත් පැත්තෙන් පළාත් පාලන මැතිවරණය පැවැත්වීමට අවශ්‍ය පසුබිම රටේ තියෙනවද කියා ගැටලුවක් තියෙනවා. විශේෂයෙන් මේ ගංවතුර නිසා. නමුත් ගංවතුර නිසා මැතිවරණය කල් දමන්න සූදානම් වෙනවා නම් එය අසාධාරණයක්.ගංවතුර කියන්නේ ස්වාභාවික උවදුරක්. එය කොයි වෙලාවේ එනවද නැද්ද කියා කාටවත් තීරණය කරන්න බැහැ. නමුත් මැතිවරණය මේ වෙලාවේ පවත්වන්න රජය තීරණය කළේ රාජ්‍ය ජනමාධ්‍ය හරහා ගොඩනැඟූ අපේ පක්ෂය තුළ තිබෙන්නා යැයි හුවා දක්වපු ගැටලු සහගත තත්ත්වයයි. අවස්ථාවෙන් ප්‍රයෝජනයක් ගැනීමටයි මැතිවරණය මේ අවස්ථාවේ තියන්නට සූදානම් වුණේ.හැම පැත්තෙන් ම ඉතා හොඳ සූදානමකින් අපේ පක්ෂය මේ මැතිවරණයට ඉදිරිපත්ව වෙලා ඉන්නවා.ගංවතුර වගේ ම රටේ ඕනෑම උවදුරක් සඳහා පෙර සූදානමක් රජයකට තියෙන්න ඕන. හෙට ප්‍රධාන නගරයක් ගිලා බසින්නට පුළුවන්. මේ හැම දෙයකටම රජයක් ලෙස පෙර සූදානමින් සිටීම අත්‍යවශ්‍යයි. අනුරාධපුර, පොලොන්නරු දිස්ත්‍රික්ක දිහා බලපුවහම මේ පෙර සූදානමක් නැහැ කියලයි අපිට පෙනෙන්නේ. අද මොන ස්වභාවික උවදුරක් ආවාත් එයට මුහුණ දෙන්න පුළුවන් තත්ත්වයක් රජයට නැහැ. එයට ප්‍රධාන හේතුව තමයි අද ආර්ථිකය අතින් රට අමාරු තත්ත්වයකට වැටිලා සිටීම. හදිසි අවශ්‍යතාවයකට මුහුණ දෙන්න තරම් වත් වත්කමක් රජයට නැහැ.ආණ්ඩුවක් ලෙස ඔවුන් තමන්ගේ වගකීම හරි හැටි ඉටු කර තියෙනව නම්, නියෝජිතයෝ පුංචි ඡන්දයට තමන්ගේ ගමේ පසුබිම සකස් කරගෙන තියෙනවා නම් ගැටලුවක් කරගන්න අවශ්‍ය නැහැ. ගංවතුර මාර්තු 13 දා බැහැලා ගියත් මාර්තු 17 දා ඡන්දයට සූදානම් විය හැකි විය යුතුයි. ආණ්ඩුවට කැමැත්තක් ජනතාව තුළ තියෙනව නම් ඔවුන් ඡන්දය දෙයි.ඉතිහාසය පුරා අපි දැක්කේ මේ රජය බොරුවෙන්, මුලාවෙන්, ප්‍රෙ‍්‍රීඩාවෙන් රට පාලනය කරන ආකාරයයි. අපි පොඩි කාලේ සිට ම ඇහුවේ තේ, පොල්, රබර් පිටරටට ඇරලා තමයි ආර්ථිකයට මුදල් සොයා ගත්තේ කියලා. දැන් පිටරටින් පොල් ගේන තත්ත්වයකට රට පත්වෙලා.1994 සිටම ශ්‍රී ල.නි.ප ප්‍රමුඛ පොදු පෙරමුණ මේවාට වගකිව යුතුයි. අද පොල් ගෙඩිය පිටරටින් ගේන තත්ත්වයකට පත්වීම ගංවතුර නිසා වුණා කියලා නිදහසට කාරණා කියන්න බැහැ. අපිට කන්නට දෙයක් නැති තැන කෑවේ බතුයි පොලුයි. අද එහෙම පසුබිමක් වත් නැහැ. අත්‍යාවශ්‍ය භාණ්ඩවල මිල ඉහළ ගියේ අපේ රටේ ගංවතුර නිසාවත්, ඉන්දියාවේ ගංවතුර නිසාවත් නෙවේ. මිල ඉහළ යාමේ සිදුවුණේ රජයට කිසිම සැලසුමක් නැති නිසා. කෘෂිකර්ම වෙළෙඳ, පොල්, අතුරුභෝග යන මේවාට වෙන වෙනම අමාත්‍යාංශ තියනවා.ඇමැතිවරුන්ට වාහන දීලා එගොල්ලන්ගේ මඩි තර කරනවා මිසක් රටේ ජනතාවට අවශ්‍ය දේවල් කරන්න නිසි සැලසුමක් නැහැ. රජයේ වියදම් වැඩියි. රජයේ නඩත්තු කරන පුද්ගලයින් ප්‍රමාණය වැඩිවෙලා තියෙනවා. නාස්තිය, දූෂණය වැඩිවෙලා තියෙනවා. හාල් ටික පිටරටින් ගෙන්නන්නේත් කොමිස් මුදලක් ගහන්න ඕන නිසා. මේ නිසා අපි කියන්නේ හොරකම, දූෂණය නෙමේ, අහිංසක මිනිසුන්ට ජීවත් වෙන්න පුළුවන් තත්ත්වයකට රට පත් කරන්න කියලා.මෙවර මැතිවරණයේදී අපි පුළුවන් තරම් ඉල්ලීම් කරන්නේ මේ ජනතා විරෝධී ආණ්ඩුවට විරුද්ධව පෙළගැසී ඡන්දය භාවිතා කරන ලෙසයි. ජනාධිපතිවරණයේදී, මහා මැතිවරණයේදී රජය දිනවන්න කටයුතු කරපු අය දැන් අපිත් එක්ක එකතු වෙනවා. මේ මැතිවරණයේදී පුංචි අනතුරු හැඟවීමක් රජයට කරන්න පෙළ ගැසෙන ලෙස අපි ඉල්ලා සිටිනවා. අපි හිතනවා මේ මැතිවරණයේදී එ.ජා.ප විශිෂ්ට ජයග්‍රහණයක් ලබන බව.සාකච්ඡාකෙළේ සුභාෂිණී ජයරත්න අරුණි මුතුමලීකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>13</day>
    </date>
    <link>http://www.silumina.lk/2011/02/13/_art.asp?fn=af1102138</link>
    <topic> “රෝද දෙකේ මාළිගාව ගමට ඇවිල්ලා”</topic>
    <author>(චිත්‍ර - වැනියං කළු වැනීයං)</author>
    <content>මතකද මේ හඬ? ඇලඩින්ගේ් පුදුම පහන!. ජාතික රූපවාහිනිය ඇලඩින් ගේ පුදුම පහන සිංහලට හඬ කවා තිබිණි. එහි ඇලඩින් සතුකරගත් පුදුම පහන සොරා ගැනීම් වස් එහි එන මායාකාරයා පරණ ලාම්පු සොයා ගෙයක් ගානේ ඇවිද්දේය. ඔහු ඇවිද්දේ ඉහත වදන් පෙළ ශබ්ද නඟා කියමිනි. ඔහුගේ ක්‍රමය නිවැරැදි විය. අවසානයේදී ඇලඩින් පුදුම පහන තමා සතුකර ගත්ත ද මායාකාරයා මේ උපක්‍රමයෙන් තාවකාලිකව හෝ “පුදුම පහන” සොරා ගත්තේය.ඇලඩින්ගේ පුදුම පහන සොරා ගැනීමට මන්ත්‍රකාරයා පැමිණියේ ලාම්පු වෙළෙන්දකුගේ වෙස් ගෙනය. එහෙම වෙස්වලාගත් වෙළෙන්දෝ අරාබි නිසොල්ලාසයේ කතාවල වගේම ලංකාවේ ඇතැම් කතාවක ද වූහ. කතාවක මෙන්ම හැබෑවට ම ද වූහ. එලෙස වෙස්වලාගෙන පැමිණි හොරුන්ට ගැමියන් රැවටුණේ ගෙන් ගෙට ගොස් වෙළෙඳාමෙහි යෙදුණ සැබෑ වෙළෙඳුන් එකල හිඟ නොවූ බැවිනි.අරාබි නිසොල්ලාසයේ පමණක් නොව ජාතක කතා සංග්‍රහයේ ද ගෙන් ගෙට ගොස් වෙළෙඳාමෙහි යෙදුණු ආකාරය ගැන කියැවෙන කතාවක් වේ. ඒ කව්රුත් දන්නා සේරිවාණිජ ජාතක කතාවයි.”මේ කල්පයට පස්වැනි කල්පයෙහි මහ බෝසතාණෝ සේරිව ජනපදයෙහි ඉපිද කිසිල්ලෙහි බඩු පොදිය තබාගෙන වෙළෙඳාම් කරන හෙයින් කච්ඡපුට නමින් ප්‍රසිද්ධව වෙළෙඳාමෙහි නියුක්ත වූහ.එකලම සේරිවාණිජ නම් ලොහොබි වෙළෙෙඳක් ද එහි ම වෙළෙඳාම් කෙළේය.”නීලවාහිණී ගඟින් එතෙරව අන්ධපුර නම් නුවර වීදි බෙදාගෙන දෙදෙනාම වෙළෙඳාම් කළහ.” යනුවෙන් සේරිවාණිජ කතාව විස්තර වන්නේ ය.ඒ අනුව බලන විට එකල මේ ජංගම වෙළෙඳාම භාරතයේ ඉතා ක්‍රමවත්ව පැවැති බව ද ඔප්පුවේ. කච්ඡපුට හා සේරිවාණිජ වීදි බෙදාගෙන වෙළෙඳාම් කළ බවට කළ සඳහනෙන් පැහැදිළි වන්නේ එහි තිබූ ක්‍රමවත් බවයි. සේරිවාණිජ හා කච්ඡපුට ගෙන ගිය දෑ කාන්තාවන් සඳහා වූ අභරණය. එක් නිවෙසක මිත්තණියක මළෙන් බැඳුණු රන් තැටියක් සේරිවාණිජ ට දී ඉල්ලන්නේ කිසියම් පලඳනාවකි. කිසිවක් ම නොදී රන් තලිය ගැනීම සේරිවාණිජගේ අදහස වූයේ ඔහු හැබෑම මසුරු වෙළෙන්දෙකු වූ බැවිනි. එහෙත් ඊළඟට එහි එන කච්ඡපුට තෙමේ ඒ රන්තලිය කහවණු ලක්ෂයක් වටිනා බව පවසමින් පන්සියයක් කහවණු ද, ඒ සමාන වටිනාකමක් ඇති බඩු ද දී ඒ තලිය ගත්තේය. ඒ වංක, අවංක වෙළෙන්දෝ කවුරුන්ද යන්න ජාතක කතා පොත සටහන් කර ඇත්තේ මෙපරිද්දෙනි.”ඒ අඥාන සේරිවාණිජ වෙළෙන්දා නම් දෙව්දත් තෙරය. කච්ඡපුට වෙළෙන්දා නම් මෙකල බුදුරජාණන් වහන්සේය.” (පන්සිය පනස් ජාතක පොත – පණ්ඩිත වේරගොඩ අමරමෝලි නායක හිමියන්) ජාතක කතාවට අනුව දෙව්දත් බෝධිසත්වයන් කෙරෙහි පළමු වෛර බැඳීම පටන්ගෙන ඇත්තේ මේ රන්තලිය මිලදී ගනු ලැබූ දා සිටය.සේරිවාණිජ ජාතකයේ එන මේ කතාවස්තුව එකල මෙකල සිංහලේ විවිධ තැන තැන ගිය, විවිධ වෙළෙඳුන් ගැන අපේ මතකය අවදි කරන්නකි. සේරිවාණිජ මෙන්ම කච්ඡපුට වැනි වෙළෙන්දෝ එකල ද මෙකල ද මෙහි වෙත්. එකල අප ගෙයින් ගෙට ආ ගිය වෙළෙන්දෝ කවරහුද? මේ රචනය ඒ වෙළෙඳුන් වෙනුවෙනි.අලුත් අවුරුද්දඅලුත් අවුරුදු කාලයට විවිධ වෙළෙන්දන් ගමට ආ ගිය හැටි තවමත් මතකය. අප බාල අවධියේ අවුරුදු කාලෙට නොවරදවාම පැමිණි රෙදි වෙළන්දා මතකයට නැඟෙන්නේ භූ®මිතෙල් සුවඳක් ද නාස් පුඬු අග තවරමිනි. මේ මතකය හැත්තෑව දශකයේ අග හා අසූව දශකයේ මුලට දිවෙන්නකි. එක් නිවසෙක පිළේ දිග හැරෙන රෙදි පොට්ටනියට වට වී රෙදි තෝරන්නට අසල්වැසි නිවෙස්වල ගැහැනු ද ආහ. ඔවුන් චීත්තයෙන් චීත්තය නැහැයට ළං කළේ භූමිතෙල් ගඳේ අපුලට නහය හකුලමිනි. එසේ වුවද ඒ කොයි කව්රුත් ආපසු ගියේ දැරියක වෙනුවෙන් මහන ගවුමකට හෝ චීත්ත කැබැල්ලක් මිලට ගෙන කිහිල්ලේ ගසාගෙනය. පාට පාට මල් චීත්තවලට කොයි කව්රුත් කැමැත්තක් දැක්වූහ. අලුත් රෙද්දට ඇති ආශාව, භූමිතෙල් ගඳට උපන් ගැහැනුන්ගේ අපුල අමතක කර දැම්මේය.සිබිල් වෙත්තසිංහට රෙදි වෙළෙන්දා ගැන තිබෙන මේ මතකය අපූරු එකකි. ඈ බාල කල ඇගේ ගමට ආ රෙදි වෙළෙන්දා චීන ජාතිකයෙකි. මේ චීන ජාතික රෙදි වෙළෙන්දා සිබිල්ගේ සිත තදින් ඇද බැඳගත් කෙනෙකි.සිබිල් කියන විදියට ඔහුට තිබුණෙ හඳක් වැනි රවුම් මුහුණකි. හීනියට ගොතා පිට මැදට වැටෙන්නට දැමූ කොණ්ඩ කරලක් ද ඔහුට තිබිණි. නිල් පාට කැන්වස් සපත්තු දෙපාවල විය. ඇස්වටය තෙක් දිග කපු කලිසමට උඩින් රවුම් කරක් සහිත අත් දිග කමිසයක් ඇඳ සිටි ඔහුගේ උරේ රඳවාගෙන ආවේ යෝධ රෙදි පොට්ටනියකි. පොට්ටනියේ තිබූ අරුමෝසම් රෙදි ගැන සිබිල් සිය කුඩා කාලය ගැන ලියූ ‘වැනියං කළු වැනීයං’ කෘතියේ සටහන් කර ඇත්තේ මෙලෙසිනි. ”පොට්ටනියේ රෙදි කලාත්මක අලංකාර ඒවා. මිලෙනුත් හුඟක් අඩුයි. කිමෝනා, පිජාමා කලිසම්, ඇඳ ඇතිරිලි, කොට්ට උර, බන්දේසි රෙදි, අත්පිස්නා සියල්ලෙහිම රමණීය විසිතුරු මල් වැඩ දාලා. අපේ අම්මා මේවා යහමින් ගත්තා. චීන වෙළෙන්දා අපේ ගමට ආවෙ, අම්මා වගේ අය ඔහුගේ රෙදිපිළි ඒ තරමට අගය කළ නිසා වෙන්නට ඇති.”චීන වෙළෙන්දෝමේ චීන වෙළෙන්දෝ සිබිල් ගේ ගිංතොට ගමට දැන් නොයති. ඔවුන් ගේ පරම්පරාවේ සමහරෙකු දැන් රෙදි වෙළෙඳාම කරන්නේ කොළඹ මරදාන ආශ්‍රිතවය. “ජන විවිධත්වය” නැමැති ග්‍රන්ථයේ මේ චීන පරම්පරාවේ ඓතිහාසික හා වර්තමාන තොරතුරු රැගත් ලිපියක් වේ. “ශ්‍රී ලාංකික චීන පරපුර” (ලසන්ත රුහුණගේ විසින් රචිතය) නැමැති එම සටහනට අනුව ලංකාවට 1939 සිට හතළිහ දශකයේ අග භාගය දක්වා කාලයෙහි ලංකාවට පැමිණි මේ චීන ප්‍රජාවගේ, මුල් පරම්පරාවේ ජීවන වෘත්තීන් අතර රෙදි වෙළෙඳාම ප්‍රධාන විය. එමෙන්ම හෝටල් කර්මාන්තය හා චීන දන්ත කාර්මික වෘත්තිය ද ඒ අතර විය.මෙකල ද ඔවුන් එම වෘත්තීන්වල නියැළෙන අයුරු අපට දැකගත හැක. එහෙත් ඒ කීපදෙනකු පමණි. මෙකල ලංකාවේ වෙසෙන අලුත් චීන පරම්පරාව උසස් අධ්‍යාපනයට පිවිස, වෛද්‍ය, ඉංජිනේරු, නීතිඥ යනාදී උසස් වෘත්තීන්ගේ මෙන්ම මහා පරිමාණ ව්‍යාපාරවල ද නියැළෙන බව රුහුණගේ සිය ලිපියෙහි සඳහන් කරයි. “දැන් ඒ චීන රෙදි වෙළෙන්දෝ එන්නේ නැහැ. ඒ අයට මොකද වුණේ” යනාදී වශයෙන් චීන රෙදි වෙළෙඳුන් ගැන විමසන මෙකල වැඩිහිටියෝ ද වෙත්. දැන් ඉතිං ඔවුන්ට සිදුවුණේ කුමක්ද යන්න ගැන පිළිතුරු ලැබී ඇත. චීනුන් මෙන්ම මුස්ලිම් ජාතිකයන් ද මේ රෙදි වෙළෙඳාමේ යෙදුණු බව වැඩිහිටියන්ගේ මතකයයි. චීනුන් බයිසිකලෙන් විත් රෙදි විකුණූ බව ද මුස්ලිම්වරුන් හිසේ හෝ කරේ තබාගෙන විත් රෙදි විකුණූ බව ද සඳහන් වන්නේ් මැකී ගිය අතීතය (අ.චන්ද්‍රදාස) නැමැති කෘතියේය.මේ කියන චීන ජාතිකයන්ට, මුස්ලිම්වරුන්ට අමතරව ඇතැම් සිංහලුන් ද රෙදි පොට්ටනි හිස තබාගෙන විත් රෙදි විකුණූ සැටි අපට මතකය. අදටත් මෙවැන්නන් නැතිවා නොවේ. විශේෂයෙන් සීදූව ප්‍රදේශයේ පදිංචි රෙදි නිෂ්පාදනයේ යෙදෙන අන්ධ ප්‍රජාව සිය ජීවිකාව ලෙස කරන්නේ එම රෙදි ගෙන් ගෙට ගොස් විකිණීමය. ඇතැම් එවැනි අන්ධ වෙළෙන්දියකට හෝ වෙළෙන්දෙකුට කෑම බීම හා සිය නිවසේ ඉඳුම් හිටුම් දෙන්නට ද එකල ඇතැම් ගැමියෝ ඉදිරිපත් වූහ. ඒ ඔවුන් ගැන අනුකම්පාවෙනි.තම ගමට ආ මෙවැනි වෙළෙඳුන් ගැන ලියන්නට සිබිල් සිය ළමා කාලය ගැන ලියූ (වැනියං කළු වැනීයං) කෘතියේ ඡේදයක්ම වෙන් කර තිබේ. ඇය එය පටන් ගෙන ඇත්තේ අපූරු රබන් පදයක් වැනි පද පෙළකිනි.මේ තීරුවේ සිටිනා වෙද මහත්තයා ගැන සිබිල් අදත් කතාකරන්නේ මහත් සතුටකිනි. දොඩන්දූවේ සිට ගිංතොටට පයින්ම එන මේ වෙද මහත්තයා ගේ දෑත්වල ජාති ජාති තෙල් බේත් බෝතල එල්ලෙයි.”ඔහු හුඟක් ප්‍රසිද්ධ වෙද මහත්තයෙක් නොවේ. හැබැයි ඔහු තෙල් බෙහෙත් වෙද මහත්තයෙක්. ඔහුම තම නිවසේ සාදා හිඳගන්නා තෙල් බෙහෙත් ගමින් ගමට ගෙන යනවා. සිද්ධාර්ථය, වාත විදුරංගය, බුද්ධරාජ තෛලය වගේම ඕනෑම ලෙඩකට ගුණ බෙහෙත් ගුලි ද අපේ අම්මි ඔහුගෙන් ඉල්ල ගන්නවා. ගමේ කාට හරි ලෙඩක් දුකක් වුණාම ලොකු වෙද මහත්තයා එනතුරු ගමේ අය එක්ක යන්නෙ අපේ අම්මාව.” (සිබිල් සිනාසෙමින් කියන්නීය).ඇය ඔහු ගැන සිය ග්‍රන්ථයේ තබන සටහන මෙබඳුය.”ඔහු ආ විට පළමුවෙන්ම අම්මා කළේ ඔහුට කෝපි කෝප්පයක් සහ බුලත් හෙප්පුව පිළිගැන්වීමයි. ඔහු නෑදෑයකු තරමට හිතවතෙක්. අප කන බොන දෑ ගැන, ගුණ අගුණ ඔහු කතා කළේ ඉතාමත් ලැදියාවකින්”සිබිල් පවසන්නේ එකල පිටරටිනුත් තමන්ගේ ගමට විවිධ වෙළෙන්දන් ආ ගිය බවයි. ”ගමන් බලපත්‍ර නැතිව රටකින් රටකට යන්න පුළුවන් ඒ කාලේ අරාබි ජාතිකයන් ආවේ රටඉඳි විකුණන්න. බොම්බායේ සිට වෙළෙන්දියක් ආවේ රට ලූනු අරගෙන. ඔවුන් ඇඳගෙන ආවේ අමුතු අමුතු ඇඳුම්. ඉණට රැලි පටි ඇල්ලූ හැට්ට ඇඳලා, සාරි පොටෙන් ඔළුව වහගෙන කන්වල එල්ලෙන ඔරලි අතු, දෑතේ රිදී වළලු, දෙපයේ මුදු සහ පා සළඹ” සිබිල් කියන්නෙ නම් මේ වෙළෙන්දිය අපූරු වෙළෙන්දියක බවයි. බොහෝම මෝස්තරේට එන මේ වෙළෙන්දිය නිතරම සිනාවෙන් මුව සරසාගෙන සිටි බව ඇගේ මතකයයි.අප බාල කාලයේ දුටු බොම්බයි මොටයි වෙළෙන්දත් සිබිල් දුටු බොම්බයි මොටයි වෙළෙන්දත් වෙනස් වූයේ බාහිර ස්වරූපයෙන්ය. සිබිල් දුටු බොම්බයි මොටයි වෙළෙන්දාගේ ඔළුව වටේ එතුණ තලප්පාවකි. එහි දෙකොණ ලස්සනට පිට මැදට වැටිණි. ඔහු ඇඳි දෝතිය සිබිල් දුටුවේ කලිසමක් විදියට ඇඳි රෙද්දක් ලෙසය. ”ඔවුන් ඔළුව උඩ තියාගෙන ආ බෙලෙක් පෙට්ටියේ ඇතුළේ තට්ටු තුනක් තිබුණා. ඒවත් පොඩි කොටස්වලට වෙන්කරලා. හැම කොටසකම තිබුණේ එක එක පාට අමුතු පැණිරස කෑම. ඒවා රස වගේම සුවඳයි. අප වැඩියෙන් ආසා කළේ බොම්බයි මොටයිවලට. ඒවාට අප කිව්වෙ සීනි රැවුල් කියලා.සිබිල් බොම්බයි මොටයි වෙළෙන්දා මෙන්ම බොම්බයි මොටයි දුටුවේ එලෙසය. පසු කලෙක දරුවකු ඔහු දුටුවේ සාමාන්‍ය සරමක් කමිසයක් හැඳ තරමක් ලොකු බෝතලයක් වැනි වීදුරු භාජනයක් අතින් ගෙන සීනුවක් ද හඬවමින් යන්නෙකු විදියටය. ඇතැම්විට ඔහු ගියේ පයින් ය. ඇතැම් විට පා පැදියකිනි. ඔහුගේ සීන් සීනු හඬ දෙසවනට වැටෙත්ම උන් තැනින් නැඟී සිටි අප මව ළඟට දිව ගියේ රුපියලක් දෙකක් ඉල්ලා ගැනීමටය.ඔහුගේ වීදුරු බෝතලේ තිබූ බොම්බයි මොටයි පාට දැමූ පොල් කෙඳි සේ අපට පෙනුණි. අදටත් ඉඳහිට මේ බොම්බයි මොටයි වෙළෙන්දකු සීනු හඬ නඟමින් ගේ් ඉදිරිපිටින් යන අවස්ථා තිබේ. වැඩිවිය පත් අප ඒ හඬට සංවේදී වූ නමුදු අපේ දරුවන් අයිස්ක්‍රීම් රථයේ සංගීතයෙන් මෙන් ඉන් ඇවිස්සෙන්නේ නැත. එහෙත් ඔවුන්ට බොම්බයි මොටයි නුපුරුදු නොවේ. සිබිල් එදා දුටු සීනි රැවුල්, අප දුටු පාට කළ පොල් කෙඳි අද අපේ ඇතැම් දරුවකු හඳුන්වන්නේ ’පුළුන් අයිස්ක්‍රීම්’ ලෙසය. පුළුන් අයිස්ක්‍රීම් ගෙන මෙකල බොම්බයි මොටයි වෙළෙන්දාට ගෙවල් ගානේ එන්නට බැරිය. මෙකළ බොම්බයි මොටයි නිපදවන තාක්ෂණය දියුණු වී තිබීම ඊට හේතුවය.මාලදිවයිනේ සිට පැමිණි වෙළෙඳුන් ගැනත් සිබිල්ට තියෙන්නේ අපූරු මතකයක්. ඇය පවසන විදියට ඔවුන් ආවේ මඩිස්සල ගණනාවක් උරේ එල්ලගෙනය. උම්බලකඩ, මාළු ලේවලින් හදන ලද දියරයක් වූ ”දිය හකුරු” සහ ”බොඳහළුවා” නම් වූ අළුවා වර්ගයක් යනාදී දේවලින් ඔවුන්ගේ මඩිස්සල පිරී තිබිණි. මාලදිවයිනෙන් ගෙනා දිය හකුරු සිංහලේ ලුණු මිරිස හා පොල් සම්බෝලය ඉතා රස කළ බවයි අතීත ඇත්තන්ගෙ මතකය. සිංහල කතාව නුපුරුදු වුවත් ඔවුන් දක්ෂ ලෙස වෙළෙඳාම කළ බවයි ඇය පවසන්නේ.පාන් බනිස් වෙළෙන්දා ද නිතිපතා අපෙ නිවෙස්වලට පැමිණියෙකි. ඔහු එලෙස පැමිණියත් පාන් රාත්තලක් හෝ බනිසක් ඇතැම් ගමක ගැමියන් මිලදී ගත්තේ කලාතුරකිනි. අප බාල කල දුටු පාන් බනිස් වෙළෙන්දා සිය වෙළෙඳාම කළේ පා පැදියෙනි. ඒ මීට වසර තිහකට පමණ පෙරය. පාන් වෙළෙන්දාට පා පැදි නොතිබූ යුගයේ ඔහු ද වෙළෙඳාම කළේ ගෙන් ගෙට යමිනි. එකල ඔහු හැඳින්වූයේ පාන් විස්කෝතු වෙළෙන්දා ලෙසය. ඔහුගේ පාන්, විස්කෝතු දරා සිටියේ කණු හතරක් සවිකළ තරමක් උසට හැදූ බට පතුරු පෙට්ටියකි. පාන් බනිස් මෙන්ම විස්කෝතු, විස්කිරිඤ්ඤ, ලෑතර, ඥානකතා ඒ පෙට්ටියේ වූ බව සඳහන් ව තිබුණේ මැකී ගිය අතීතය නම් කෘතියේය.ලුණු කැට පමණක් නොව ලුණු කුඩු ද මෙකල ඕනෑම සිල්ලර කඩයකින්, සුපිරි වෙළෙඳ සැලකින් ගැනීමට පුළුවන. එහෙත් එකල ලුණු වෙළෙන්දෝ ගෙන් ගෙට ගොස් ලුණු විකිණීමෙහි යෙදුණහ.”කළපු වතුර හැළිවල දමා ගින්නෙන් උණුකර වළඳේ ඉතිරිවන ලුණු කුඩු “හිඳි ලුණු” නමින් වෙළෙන්දියන් විසින් ගෙන යාම ඇතැම් පෙදෙස්වල සිදුවිය.”(මැකී ගිය අතීතය)ගෙන් ගෙට යමින් ද ගස් යට හිඳිමින් ද කොණ්ඩ රැවුල් කැපූ ඉන්දීය කරණවෑමියන් ගැන ද ඉහත පොතේ සඳහන්ය. පසුකලෙක එනම් මීට වසර තිහකට පමණ පෙර ලංකාවේ සිංහල, මුස්ලිම් කරණවෑමියන් ද කොණ්ඩා කැපීමට නිවෙස්වලට පැමිණියා අපට මතකය. වැඩිහිටියන්ගේ් මෙන්ම දරුවන්ගේ ද කොණ්ඩය කැපෙන්නේ එවැනි කරණවෑමියකු අතිනි.කුඩා කළ අප මහත් ආසාවෙන් බලා සිටි අප වෙනුවෙන් ම ආ වෙළෙන්දෝ වෙළෙන්දියෝ කීප දෙනෙක් වූහ. ඒ අතරින් මීගමු අළුවා, කොණ්ඩ කැවුම්, අඩ, කළු දොදොල් යනාදී පැණි රස කෑම වර්ග ගෙනා අය ප්‍රධාන විය. ඇතැමෙකුව දරුවන් හැඳින්වූයේ කැවුම් ආච්චි, අළුවා ආච්චි යන නම්වලිනි.නයිස් වෙළෙන්දා ද අප තුළ ඇති කළේ එවැනිම සතුටකි. එකල නයිස් ඉල්ලා උඩපනිමින් කරදර කරන අපට අම්මා පැවසුවේ “ඇයි දරුවනේ කිසිම පලකට නැති කෑම ඉල්ලන්නේ” යනුවෙනි. අම්මාගේ කතාවේ ඇත්ත වැටහෙන්නේ දැන්ය. රොටියක් තරමට විශාල නොබැදුණ අලුත් පපඩම් වැනි “නයිස්” පාට පාටින් පෙනෙන විට ඒවා කන්නට අපි බොහෝ කැමැති වීමු. තවත් විදියකින් කියතොත් කතෝලිත පල්ලියෙන් ලැබෙන පූප ඉතා විශාල කොට තනා වර්ණ ගැන්වූ ලෙසින් මේ “නයිස්” දිස් විය. මඳ සුළඟකටත් කැඩෙන්න බලන තරම් තුනී නයිස් ගෙන යන්නෝ මෑතක නම් දකින්නට නැති තරම්ය.ගම මෙන්ම නගරයේ ද මෙවැනි වෙළෙන්දෝ සිටියහ. තම ළමා කාලය ගෙවුණ කොළඹ ආශ්‍රිතව තමා දුටු අපූරු වෙළෙන්දෙකු ගැන සිබිල් අපට පැවසුවාය. සැබැවින්ම හේ ජංගම පුස්තකාලයක් විය. සිබිල් ඔහු ගැන කතා කළේ මේ දැනුත් ඔහු තමා ඉදිරියේ සිටිනා සේ වූ මහා සතුටකිනි.අපේ ජංගම පුස්තකාලය නම් හරිම අපූරුයි. අපි කොළඹ පදිංචියට ආවම තමයි ඔහු මුණගැසුණෙ. ඔහු දෙමළ ජාතිකයෙක්. පොත පත ගැන විශාල දැනුමක් ඔහුට තිබුණා. හාන්ස් ඇන්ඩර්සන් ක්‍රිස්ටින්ගේ ඉංග්‍රීසි ළමා කථා මම මුලින් ම කියෙව්වෙ ඔහු නිසයි. සති දෙකකට සැරයක් ජංගම පුස්තකාලෙ අපේ ගෙදර එනවා. ඉස්තෝප්පුවෙ පොත් විසුරුවාගෙන කැමැති පොතක් ගන්නවා. ඊළඟ දවසේ සත පහක් එක්ක ඔහුට ආපහු පොත දෙන්න ඕනෙ.” ජංගම පුස්තකාලෙ ගැන සිබිල් කියන්නෙ එවැනි කතාවකි. මෙකල නම් ජංගම පුස්තකාල ගැන තොරතුරක් සොයා ගන්නට නැත. එහෙත් පොත් වෙළෙන්දෝ නම් ගෙන් ගෙට යති. ඔවුන් අත ඇත්තේ බාල ලාබ පොත්ය.කළුතර තොප්පි හා අත් බෑග් වෙළෙන්දා ද වඩේ ආච්චි ද සිබිල්ට මුණගැසුණේ කොළඹදී ය. ”මේ තොප්පි හා අත් බෑග් ගෙනාවෙ කළුතර ඉඳලා. විවිධ පාට දැමූ පන්වලින් විවිධ මෝස්තර හිටින්නට ගෙතූ තොප්පිත්, අත් බෑගත් ඔහු ළඟ තිබුණා. කළුතර තොප්පි ... හෑන්ඩ් බෑග් .. කියමිනුයි ඔහු ඒවා විකුණුවේ.” සිබිල් පවසයි. තොප්පි වෙළෙන්දා ගැන කවි කතන්දර ගොඩනැඟුණේ කොහොමද යන්නත් දැන් අපට වටහා ගැනීම ඉතා පහසුය.තොරම්බල්තොරොම්බල් කාරයා ද එකල කුඩා දැරියකගේ සිට වැඩිමහලු කාන්තාව දක්වාම වූවන්ගේ සිත් දිනාගත් සිත් සතුටු කළ වෙළෙන්දෙකි. නීලා වික්‍රමසිංහ ගයන සිලි බිලිං ගීතයේ ගමේ පොළට ආ රෝද දෙකේ මාළිගාවේ අයිතිකාරයා ද මේ තොරොම්බල් කාරයාය. කූරු වළලු, පාට හතේ මාල වළලු, වෛවාරණ අරුමෝසම් වටේට එල්ලා ගනිමින්, ඇස් නටවන බෝනික්කන් කතා කරන සූටික්කන් රැගෙන ආවේ මේ කියන තොරොම්බල්කාරයාය. තවද නූල් කැරලි, බොත්තම්, ඉඳිකටු මෙන්ම අරුමෝසම් මාල වළලු වෙන වෙනම පෙට්ටියක බහා ගෙන ගෙන් ගෙට ගිය තොරොම්බල්කරුවන් නගරයේ ද සිටි බව පැවසුවේ අපේ ප්‍රවීණ කාටූන් ශිල්පි රුවන් තරස්වින්ය.කුරක්කන් පිටි, කිතුල් පිටි, රණවරා, බෙලි මල් යනාදී දෑ රැගෙන එකල මෙන්ම මෙකල ද වෙළෙන්දියෝ ගමෙන් ගමට යති. තවත් සමහරෙකු විකුණන්නේ පොල්කටු හැඳි, හැඳි ආන, වට්ටි පෙට්ටි වැනි මුළුතැන්ගෙයි උපකරණය. තවත් වෙළෙන්දෙක් කොසු ඉදල් විකුණන විට තවත් අයෙක් පැදුරු කර තබාගෙන ගෙන් ගෙට ගියහ. මෙකල පැදුරු විකිණීමට ආ වෙළෙන්දෙක් කෙසේ හෝ තම පැදුරු විකුණා ගැනීමට අපූරු බින්නයක් ඇද බෑවේය. “උදේ හිටන් ඇවිද්දා. එක පැදුරක් විකුණුනේ නැහැ. කීයක් හරි දීලා පැදුරක් ගන්න” “කීයක් හරි” කතාව මුසාවක් බව ගැමියෝ දනිති.පරණ රන් රිදී බඩු ඔප දමන්නට ආ වෙළෙන්දෝ ද බොහෝ විට ගැමි කතුන් රවටා රන් රිදී සොරකම් කළ බව ජනප්‍රවාදයේ අසන්නට ලැබේ.ඒකට මට හිනා... මේ ගීය ගැයෙන්නේ වළං වෙළෙන්දා වෙනුවෙන් විය යුතුය. වළං කද බැඳගෙන යන වෙළෙන්දෝ ඈත එපිට ගම්වල තවමත් සිටීදැයි යන්න විමසා බැලූ’මුත් ඒ ගැන දන්න කෙනෙකු සොයා ගැනීම අසීරු විය. එහෙත් කරත්තවලින් මෙන්ම අත් ට්‍රැක්ටර්වලින් නම් වළං වෙළඳාම කරන්නෝ අදටත් සිටිති.පලතුරුදොඩම් දොඩම් පැණි දොඩං.... කියමින් යන පලතුරු වෙළෙන්දෙකු ගැන ඔබට මතකයක් තිබෙන්නට පුළුවන. ඔහු අපට මුණගැසෙන්නේ “ආදර හසුන” චිත්‍රපටයෙනි. ඒ කතාවට අනුව තම සිත් ගත් කාන්තාවක විවාහක සැමියාගෙන් වෙන්කිරීමට තවත් පුද්ගලයකු විසින් යොදා ගනු ලබන්නේ අහිංසක පලතුරු වෙළෙන්දාවය. ‘බෝතල් පත්තරේ’ ගීයෙන් කියැවුණේ බෝතල් පත්තර එකතු කළ වෙළෙන්දා ගැනය. එකතුකළා වගේම විකුණූ පත්තර වෙළෙන්දා එකල මෙන්ම මෙකල සිය වෙළෙඳාම කරයි.මාළු කූඩය ද, එළවළු වට්ටිය ද හිස තබාගෙන යමින් වෙළෙඳාමෙහි ගිය අම්මලා, ආච්චිලා එකල නිතර ඇස ගැසිණ. දැන් වට්ටි හිසෙන් ගත් අය ගමේ හිඟ වුවද නගරයේ නම් අත් කරත්තවලින් එළවුළු විකුණන අය නිතර දැකිය හැකිය. මාළු වෙළෙන්දන් නම් සුපුරුදු පරිදි මාළු විකිණීමෙහි යෙදෙන්නේ ”මාලෝ, මාලෝ” කියමිනි. කෙසේ වුවද එකල මෙන්ම මෙකල ද විවිධ දෑ ගෙන විවිධ වෙස්ගෙන ගෙන් ගෙට යන වෙළෙන්දෝ වෙත්. අද ඇතැම් වෙළෙන්දෝ කලිසම් කමිස ඇඳ ටයි සපත්තු දමාගෙන වෙළඳාම් කරන විට ඇතැම් වෙළෙන්දියෝ සාරි හෝ ඔසරි ඇඳගෙන ද වෙළඳාමේ යති. ඒ වෙළෙඳාමට ඔවුන්ට ලැබෙන්නේ කොමිස් මුදලකි. එවැනි වෙළෙන්දන් ලෙස වෙස් වලාගෙන විත් ගෙදර තිබෙන දේ සොරා ගැනීමට මිනීමරන හොර මැරයෝ ද වෙත්. ජීවිත රක්ෂණ වෙළෙඳුන් මෙන් වෙස් වළාගෙන විත් දරු සොරකමේ යෙදෙන අපරාධකාරයෝ ද මේ අතර වෙත්. එබැවින් අදත් ප්‍රීතියෙන් පිනායමින් සිබිල් වෙත්තසිංහලා සිහිකරන අතීත වෙළෙඳුන් ගැන ඇති මිහිරි මතකයන් මෙකල පරපුරට ඉතිරිවේදැයි යන්න සැක සහිතය.(චිත්‍ර - වැනියං කළු වැනීයං)සුමේධා නවරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>13</day>
    </date>
    <link>http://www.silumina.lk/2011/02/13/_art.asp?fn=af11021312</link>
    <topic>සතුන්ගෙන් පාඩමක්</topic>
    <author>අරුණි මුතුමලී</author>
    <content>කොස් පිඟානක් වුණත් කාලා අඹ ගහක් යටින් ගියත් ඇති කියලයි කතාවට කියන්නේ. ඊටත් වඩා දවල් වරුවට අඹ ගහ යට ඉද්දි වෙළෙන් එන හුළං පාර හරියට නැළැවිලි ගීයක් වගේ. බක් මහට පල දරන්න පිපිච්ච අඹ මල්වල සුවඳත් එක්ක ඒ හුළඟ මූණේ වැදෙද්දි ඇස් දෙක බාගෙට පියවෙන්නේ ඉබේටම.“අය්යෝ... අම්මේ... කවුරුත් නැද්ද... අනේ...”මහ හඬින් කෑගහන සද්දෙට ගැස්සිලා ඇහැරෙනකොටම ඇහුණු වචනෙ නිසා වෙලා තියෙන දේ හිතෙන්නත් කලින් බංකුව උඩ නැගිලා හිට ගැනුණා කියලා තේරුණේ පහළ අඹ අත්තේ ඔලුව වැදුණාමයි.“නයෙක්... නයේ...ක්”වෙල අයිනේ අලුතින් ගේ හදාගෙන ආපු ජෝඩුවේ ඇඹනියන්දැ ගේට්ටුවෙනුත් එළියට පැනලා කෑ ගහනවා. නිවාඩු දවස නිසා ඕවිටේ සෙල්ලම් කරකර හිටපු කොල්ලො කුරුට්ටෝ පොලු මුගුරු අරගෙන එතන වට වුණා. ළඟපාත නිවාසවල ගැහැනු පිරිමි කීපදෙනකුත් කෑගැහිල්ලට දුවගෙන යනවා පෙනුණා. මමත් බංකුවෙන් පැනල එතනට දිව්වේ අම්මාගෙ වචන නෑහුණු ගානට.අනේ! දෙහි කොළයක් විතර පුංචිම පුංචි පෙන ගොබයක් පුම්බාගෙන, ලස්සන වෛරමක් ඇඟ පුරා විසිරිච්ච නාග පැටියා තමන්ගෙ වටේ එක පාරටම පිරුණු සෙනඟට බය වෙලා ද කොහෙද පිඹ පිඹ බිත්තියට තුරුල් වෙනවා.ගෙවල් අයිතිකාර හැඩකාරි දිහා බලපු හැඩි දැඩි තරුණයෙක් මුගුරු උස්සලා මොකද කියන්නේ කියලා ඇහුවා.මගෙ පපුව හෝස් ගෑවා.ඒ ගතිය නැති වුණේ එතන හිටිය ආච්චි කෙනෙක් ‘නිකං පව් පුරෝ ගන්නැතුව හිටිං’ කීවට පස්සෙයි. සමහරු කීවා මළගිය නෑයෙක් වෙන්නැති කියලා. තවත් සමහරු කීවේ ණයකාරයෙක් වෙන්නැති කියලයි. ඔහොම කතා ගොඩක් වෙනකොට බබුං ආතාට පණිවිඩේ ගිහිං. කොන්දත් නමාගෙන හැරමිටි කෝටුවට බරදීලා අතකුත් පස්සට කරගෙන පුළුවන් ඉක්මනින් එතනට ආවා.“හනෙ අම්මපා කියාපු හැටියට මම උන්නේ මහා නාග රාජයෙක් වෙන්නැති කියලා. මේ කිරි සප්පයෙක්නේ ඔන්නොහේ ළාබාල තමුන්නාන්සේ මේ අයට කරදර නොකර මේ බෝතල පොඩ්ඩට වැඩියනං”විට කාලා රතු වෙච්චි විදුරුමස් දෙපළින් හිනාවෙලා කියු දේ තේරුණා වගේ සර්ප පැටියාත් පිඹිල්ල නතර කරලා හීන් සැරේ බෝතලේට රිංගා ගත්තා.“දැන් ඔය සතා ගිහින් දාන තැනක ලොකු වුණාම තවත් කරදරයක්නේ අංකල්. විසකුරු සර්පයා දැකනාරිං මොකාද කියල තමයි අපිනං අහල තියෙන්නේ.” ගෙවල් අයිතිකාරිය කට වැසු බෝතලය දිහා පිළිකුලෙන් බලන ගමන් කීවා.අපෙන් කරදරයක් නොවෙනකල් මුං අහිංසකයි නෝනේ. කියු බබුං ආතා බෝතලෙත් අරන් ආපහු හැරුණේ “රුදුරු ගොරසපුන්ගේ දලගෙහි විසය” කවිය තමාටම කියාගන්න ගමන්.සර්පයෝ ගැන ඒ ඩිංගට අහපු කතා නිසා ආපහු බංකුව ළඟට ඇවිත් සොදිසියෙන් වටපිට බැලුවේ උණ පඳුර අස්සේ සරස් ගාලා ආපු සද්දෙට.මේ සැරේ ට්‍රැක්ටර් දාල කුඹුරු වපුරද්දි තුවාල වෙලා හිටියේ මේ පැටවුන්ගේ අම්මා වෙන්නත් බැරි නෑ. මී හරක් දාල මඩවද්දි වගේ නෙවෙයි යකඩ රෝදෙ තලවලට හිතක් පපුවක් නෑනේ. බුද්ධදාස රජ්ජුරුවන්ගේ පරම්පරාවෙන් පැවතෙනවය කීවට අපි කාටවත් ඒ හැපින්නට බේත් කරන්න තරම් හිත හයියක් තිබුණේ නෑ.රජ කාලේ සමහර කතා අහද්දි එකපාරට සතුටක් දැනුනට අපි ගැන හිතිලා දුකකුත් ඇති වෙනවා. බුද්ධදාස රජ්ජුරුවන්ගේ දෙටු පුත්‍රයා උපතිස්ස කුමාරයා තමන්ගේ අතින්ම ලේනුන්ට බත් කැව්වා ය කියලා මහාවංශෙ තියෙනවා. දැන් කාලේ නම් ලේනුන්ට තාප්ප උඩ ගස්ලබු ලෙලියි පරණ බතුයි තියන්නේ ඒවා විසි කරන්න තැනක් නැතුව වගේ ඕනැවට එපාවට.උපතිස්ස කුමාරයාගේ කාලේ විතරක් නෙවෙයි මහා පරාක්‍රමබාහු පළමුවැනි පරාක්‍රමබාහු වගේ තව තවත් රජවරුන්ගේ කාලවල හදවපු උද්‍යාන මල්වලින් බර වෙද්දි මොනරුන් කොවුලන් නද දෙමින් ජනී ජනයාගේ සිත්සතන් පිනෙව්වාලු.ලිඛිත ඒ ඉතිහාසේ වගේම අලිඛිත ඉතිහාසේ රාවණා රජ්ජුරුවන්ගේ කාලෙ වුණත් මේ වගේ උයන් සතා සීපාවුන්ගෙන් පිරිලා මනස්කාන්ත දර්ශන මවලා තිබෙනවා. ඒ වගේම රාවණ රජ වාසල ඇතුළෙත් පක්ෂින් ඇතුන් සිව්පා සර්පයන්ගේ සිතුවම්වලින් සරසලාලු තිබුණේ.චූල වංශෙ කියන විදිහට දුටුගැමුණු රජ්ජුරුවන්ගේ කාලේ කණ්ඩුල ඇතාට බෙහෙත් කළා වගේම සත්ත්ව වෛද්‍ය ක්‍රම පවා හකුළුවා සාරාර්ථ සංග්‍රහය කර අනාගතය වෙනුවෙන් තැබුවාලු. කෙත් අය බද්දෙන් විස්සෙන් අඩක් වෙදුන්ගේ දිවි වැටුප් වෙනුවෙන් වෙන් කර තිබුණේ සත්ත්ව වෙදකම ඉතා ඉහළින් සැලකු නිසාලු.පරාක්‍රමබාහු රජ්ජුරුවන්ගේ කාලේ සත්ත්ව වෙදහලකට කවුඩකු ඇවිත් වෙදකම් ගෙන තිබෙන්නේ කොපුලේ හටගත් රෝගයකින් පීඩාව ඉවසගන්න බැරුව කියලත් චූල වංශෙම සඳහන් වෙනවා.දුටුගැමුණු රජුත් එක්ක සටන්වැදි එළාර රජ පවා සතුන්ට සමව සැලකු බව කියන හොඳම උදාහරණේ තමයි තමන්ගේ එකම පුත්‍රයාගේ නොසැලකිලිමත්කම නිසා වහු පැටවෙකු මරා දැමු වරදට පුතාගෙත් හිස ගසා දැම්මා ය කියන කතාව.ක්‍රීක්... ක්‍රික් ක්‍රික්... ක්‍රීක්...වෙල මැද්දෙ මහා ගාලගෝට්ටියක්. වචන නොකිව්වට මොකද හරියට වැට මායිමට රණ්ඩු වෙන අම්මණ්ඩිලා දෙන්නෙක් වගේ කිරල්ලු දෙන්නෙක් බැන ගන්නවා. ඊට පස්සේ නියර දිගේ තාලෙට පාද තියල එහෙට මෙහෙට එහෙට මෙහෙට ගමන් කරනවා. කිරලා වන්නම හැදෙන්න ඇත්තේ මේ තාලේ දැකලා වෙන්න ඇති.ඇත්තටම අපේ මුතුන් මිත්තෝ සත්තු සිවුපාවෝ ගැන කොයිතරම් අවධානයකින් ඉන්න ඇද්ද? උඩරට සම්ප්‍රදායේ දහඅට වන්නමෙන් වැඩි ගණනක් වගේම සබරගමු සම්ප්‍රදායේ වර්ග දෙකට අයත් වන්නම්වල වුණත් වැඩිම සංඛ්‍යාවක් තියෙන්නේ සත්තු ගැන කියන වන්නම්.කොස් ගහෙයි මුරුංගා ගහෙයි දලු ටික කඩන වදුරු නාම්බන් දිහා බැලුවමත්ගිරෙන් ගිරට පැන ලැගුම් සොයාපුබුදමින් අරුණ කල මාගොර දෙමින් නැවත වට පිටින් බලතිනෙක උසුළු විසුළු පුදුමාකියන කතාවත්, ඒ වන්නම්වලට අයත් තාල මාත්‍රාත් කොයිතරම් නිවැරැදි ද කියලා හිතෙනවා.වන්නම් විතරක් යැ සංදේශ කාව්‍ය... හංස, පරෙවි, මයුර, සැවුල්, සැළලිහිණි, කොවුල්, ගිරා, කෝකිල, කැටකිරලි, දිය සැවුල්, කිරළ, කොබෝ වගේ කුරුල්ලන් අත තමන්ගේ පණිවිඩය යවනවා ය කියලා කියන්න තරම් ඒ පක්ෂීන් අපට කොයිතරම් සමීප වෙන්න ඇද්ද? ඒ වගේම දුත වර්ණනාවලකියල කියන්න ඒ සතුන්ට කොයිතරම් ආදරේ කරන්න ඇද්ද?හුළං පාරට පොතේ හරවා තිබුණු පිටුව පෙරලුණා. එතකොට තමයි මතක් වුණේ් බංකුව උඩ ඉඳන් කියවන්නෙත් ඒ වගේම පොතක් නේද කියලා. පංච තන්ත්‍රය. අවුරුදු දෙදාහකට විතර කලින් ඉන්දියාවෙ හිටපු විෂ්ණු ශර්මන් කියන මහා පඬිවරයා මිනිස්සුන්ට යහපත් චරිතයක් වගේම හොඳ පෞරුෂයක් ගොඩනඟා ගන්නේ කොහොමද කියලා උපදෙස් දීලා තියෙන්නෙත් සත්තු සිවුපාවෝ ඇසුරෙන්.ඒ වගේ වැදගත්කමක් තියෙන සතුන්ට ඒ කියන්නේ මවුකුසින් බිහිවීම හැටියට එකවරක් උපන් හෙවත් ඒකජ හෝ මවුකුසින් හා බිජුවටින් දෙවරකට උපන් ද්විජ සතුන් හට හිංසා කරන්නා වසලයෙක් යැයි වසල සූත්‍රයේ දේශනා කර තිබෙන්නේ ඊටත් කලින්.බෝධි සත්ත්වයකු හැටියට වගේම බුදු බවට පත්වූ පසු සම මෙත් කරුණාවෙන් සියලු සතුන්ට සලකන නිසාත්, විනය විරෝධීන්ගේ අකටයුතුකම් නිසා පාරිල්‍යෙය වනයට වැඩි අවස්ථාවේ සතුන්ගෙන් ලද උවටැන් වගේම සත් සතියෙ,් සයවැනි සතියේ මහා වර්ෂාවෙන් හා දැඩි සීතලෙන් මුචලින්ද නාග රාජයා බුදු හිමියන්ට රැකවරණය දුන් ආකාරය වැනි දේ අත්විඳීමෙන් පවා සතුන්ගේ ගුණ ගැන උන්වහන්සේ සර්වඥ ඥානයෙන් දැන සිට වදාරන්න ඇති.ඒ නිසාම ප්‍රජාපාලන ප්‍රතිපත්තිවලදී දසසක්විතිවත්වලදී, රටෙහි වෙසෙන බ්‍රාහ්මණ ගෘහපති ආදි විවිධ ජනකොටස් කෙරෙහි ද නියම්ගම් ජනපද වැසියන් කෙරෙහි ද සිල්වත් ගුණවත් පැවිද්දන් කෙරෙහි ද මෘග පක්ෂි ආදී සතා සතුන් කෙරෙහි ද ආරක්ෂාව සැලසීම ආර්ය චක්කවර්තීවත් හැටියට දේශනා කර තිබෙනවා.චණ්ඩාශෝක ධර්මාශෝක රජු වුණාට පස්සේ චක්කවත්ති සිහනාද සූත්‍රයේ දේශනා කරපු දැහැමි සක්විතිවත් අනුගමනය කරමින් මාඝාතය හෙවත් අභයදානය පැනෙව්වේත් ඒ මග අපේ රජවරුන් පවා අනුගමනය කළෙත් මිහිඳු හිමියන් බුද්ධ පුත්‍රයෙක් වුණ නිසා වෙන්න ඇති.මැද උයන්ගොඩ විමලකිත්ති හාමුදුරුවෝ ලියන හැටියට බෞද්ධයන් වැව් මාළුන්ට පවා ගරුත්වයක් දෙන්න උත්සහ කර තිබෙනවා. ලොකු පුවක් මලක් තරම් පෙතියෙක් මින්නේරිය වැවේ හොරොව්වේ පෙරලෙනකොට බඩ පැත්ත මහසෙන් රජ්ජුරුවන්ගේ කඩුව වගේ දිලිසෙනවා ය, බොහෝ ලෙඩ දුක්වලට ගුණ ඇති රෙහෙ මසාගේ රැවුල මහසෙන් රජුගේ උඩු රැවුල වගේ තේජස් ගුණයෙන් යුතු ය කියලා මාලු ඇල්ලීමට පවා එක එක තහංචි දාල තිබිල තියෙන්නේ ඒ නිසානේ.ඊ... ආ... ඌ... ආ...ගේ ඇතුළෙ එකපාරට ආපු සද්දෙ මොකක්ද බලන්න දුවගෙන ආවා. රූපවාහිනියේ කරාටේ වැඩසටහනක් පෙන්වනවා. සත්තු ගැනම හිත හිතා හිටපු නිසා ද කොහෙද මට මතක් වුණේ බෲස් ලීගේ කතාවක්. කොටි වගේ හොඳ දඩයක්කාර සතුන්ගේ ඉරියව් අධ්‍යයනය කරලා තමයි බෲස් ලී තමන්ගේ සටන් ක්‍රමය නිර්මාණය කරගෙන තියෙන්නේ.මෙහෙම හිතලා බැලුවම මනසින් උසස් සතාට අනිත් සත්තු බොහෝ දේවල් කියල දීලා තියෙනවා. ඒ ගැන අපේ පැරැන්නෝ නම් බොහෝම කෘතවේදීව සිහි කළේ පුළුවන්නම් නිවන් සැප පවා ලබා ගන්න කියලයි.එහෙම පැතුව අපි, අද කාලේ කබරගොයකුටවත් පාඩුවේ ඉන්න දෙනව ද? රතු ඉන්දියානු ගෝත්‍රික නායක සියැටල්ගෙන් තමන්ගේ බිම විකුණනව ද අහපු වෙලේ 1854 දී රටේ නායකයාට ලියුමක් ලියලා ඇහුවලු මේ බිඟු හඬ, මේ හුළං පොද අපේ දරුවන්ට හිමි කර දෙන්න පොරොන්දු වෙනව ද කියලා. ඊට වසර දහස් ගණනකට කලින් මිහිඳු හාමුදුරුවෝ දෙවනපෑතිස් රජුන්ට දේශනා කළේ මහරජ ඔබ මේ බිමේ බාරකරු පමණයි අහසේ වෙසෙන පක්ෂින්ටත් මුහුදේ ගොඩබිමේ සිටින අනෙක් සතුන්ටත් ඔබට වගේම නිදහසේ ඉන්න අයිතියක් තියෙනවා කියලා.ඒත් අවුරුදු තිහකට විතර කලින් කරපු පර්යේෂණයකදී ලැබුණු දත්තවලින් කියන්නේ ධාන්‍ය විතරක් කනවනම් මිනිහකුට වසරකට යන රාත්තල් හාරසියය වෙනුවට ඌරු මස් කිලෝවක් හදාගන්න රාත්තල් දෙදහස් පන්සියයක් ධාන්‍ය වැය වෙනවා කියලයි.කිරි බොන දරුවා කාලේ ඉඳන් ඇඳුම්, සපත්තු, ආහාරපාන, මලු, බෙර වගේ සියල්ලමත් සපයාගෙන ඇහැත් පිනවාගෙන අන්තිම ගමනට ඇත්දළවලින් ගෞරවයත් ලබාගත්තට ඒ දේවල් අපට ලැබෙන්නේ කාගෙන් ද කියල හිතන්නවත් අපට වෙලාවක් නැතුව ගිහින්. ගහක් කොළක් සතෙක් සීපාවෙක් හඳුනන්නේ නෑ. උනුත් මේ ලෝකේ ඉන්න ඕන බව, උන් නැත්නම් අපිත් නැති බව මතක් වෙන්නේ නෑ. අපට ප්‍රයෝජනයක් නැති හැම දෙයක්ම වධයක් විදිහට විතරයි පේන්නේ. ජීවත් වෙන්නේ මොකටද කියලවත් හිතාගන්න බැරුව හැල්මේ දුවන අපිට සත්තු සිවුපාවෝ ගැන මොන වගක් ද?අරුණි මුතුමලීකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>13</day>
    </date>
    <link>http://www.silumina.lk/2011/02/13/_art.asp?fn=af11021313</link>
    <topic>32 වැනි වරටත් පවත්වන කොළොම්පුරයේ මහ කලා මංගල්‍යයය</topic>
    <author>ආචාර්ය කිරින්දේ අස්සජි හිමි</author>
    <content>මේ මස 16, 17 දිනවල පැවැත්වෙන කොළඹ ගංගාරාම විහාරස්ථානයෙන් ඇරැඹෙන නවම් මහා පෙරහර නිමිත්තෙනි.කොළඹ නව කෝරළේ ප්‍රධාන සංඝනායක ආචාර්ය ගලබොඩ ශ්‍රී ඤාණිස්සර පොඩි හාමුදුරුවෝකොළඹ ගංගාරාමයේ වාර්ෂික නවම් පෙරහරේ උදාවත් සමඟ පෙරහර හා සබැඳි අතීතය මෙසේ සිහිපත් කරමු. සිදුහත් කුමාරෝත්පත්තිය පිණිස මහාමායා දේවිය රන්සිව් ගෙයක හිඳුවා කපිල වස්තු පුරයෙන් පිටත්වූයේ මහා පෙරහරකිනි.සල් මල් උයනක සල් මල් සෙවණේදී බුදුරජාණන් වහන්සේ පරිනිර්වාණයෙන් පසු ශ්‍රී දේහයට සත් දිනක් පූජා පැවැත්වූ රජ දරුවෝ සත්වැනි දින සඳුන් චිතකයක බුද්ධ දේහය ආදාහනය කළේ මහා පෙරහරකින් වඩම්මවාගෙන ගොස් බව බොදු ඉතිහාසයේ සටහන් ය.ථූපාරාම මහා සෑයේ ධාතුන් වහන්සේලා නිධන් කළ මහා මංගල්‍යයේදී බුදුරජාණන් වහන්සේගේ දකුණු අකු ධාතුන් වහන්සේ වැඩම කරවා ඇත්තේත් මහා පෙරහරකිනි.“බුදුසමයේ ඉතිහාසය” නම් වූ වල්පොල රාහුල හිමියන් විසින් රචිත බෞද්ධ ඉතිහාස ග්‍රන්ථයේ සටහන්ව ඇත්තේ මිහිඳු හිමියන් සිහිපත් කරමින් රන් පිළිරුවක් තනවා එය මහා පෙරහරකින් වැඩම වූ බවය.පෙරහර යනු ශ්‍රී ලාංකීය අපේ ඉපැරැණි ශ්‍රී විභූතිය මැනවින් පෙන්වන කැඩපතකි.32 වැනි වතාවටත් පවත්වනු ලබන ගංගාරාමයේ නවම් පෙරහර ලබන බදාදා (16) හා බ්‍රහස්පතින්දා (17) දෙදින වීථි සංචාරය කිරීමට නියමිතය. මින් කලකට පෙරාතුව බුදුන් වහන්සේගේ පළමු දම් දෙසුම නිමිති කර ගෙන පැවැත් වූ කොළඹ ඇසළ පෙරහර පසුව කොළඹ නවම් පෙරහර බවට පත්වීම් තෙක් සිදුවීම් සමුදායකි. කොළඹ ඇසළ පෙරහර එක් යුගයකදී පවත්වන්නට නොහැකි වාතාවරණයක් ද උදාවිය. කොළඹ නව කෝරළේ ප්‍රධාන සංඝනායක ආචාර්ය ගලබොඩ ශ්‍රී ඤාණිස්සර අපේ පොඩි හාමුදුරුවෝ එකල අගමැතිව සිටි රණසිංහ පේ‍්‍රමදාස මහතාගේ අනුග්‍රහය ලබාගෙන කොළඹ නවම් මහා පෙරහර ආරම්භ කළේ 1979 වසරේදී ය.ගංගාරාම නවම් පෙරහර දෙවැනි වූයේ විසිතුරු බවින් හා වැදගත්කමින් මහනුවර දළදා පෙරහරට පමණි. තුණුරුවන්ට කෙරෙන පූජාවක් ලෙස මෙම පෙරහර වඩා වැදගත් වෙයි. අනෙක් පෙරහරවලදී දක්නට ලැබෙන දේව පිළිම හා දේවාල මුල් කරගත් නිලමේවරු නවම් පෙරහරේ දක්නට නැත. ඒ කොළඹ ගංගාරාමයේ නවම් පෙරහර හුදෙක් තුණුරුවන්ගේ මනා ගුණ සමුදාය වෙනුවෙන්ම පමණක් වෙන් වී ඇති බැවිනි. තවත් අතකින් එය සියලු කලා අංගයන්ගේ සුසංයෝගයකි. උඩරට පහතරට සබරගමු නැට්ටුවන්ගේ, කලාකරුවන්ගේ ශක්‍යතාවලට ඉඩහසර වෙන් කළ තෝතැන්නකි.නවම් පෙරහර පවත්වද්දී ගංගාරාමයේ පොඩි හාමුදුරුවන් මුහුණදුන් අභියෝග රැසකි. ඒ පිළිබඳව පොඩි හාමුදුරුවෝ හැමදාමත් කරන සිහිපත් කිරීමකි.“පෙරහර පටන් ගන්න කොට අපිට සිද්ධ වුණා හැම අංශයක්ම සංවිධානය කරන්න. උඩැක්කි වාදකයෝ හොයාගන්න ගියාම මුළු ලංකාවෙන්ම උඩැක්කි වාදකයෝ විසි පස් දෙනෙක්වත් හොයාගන්න බැරිවුණා. අන්තිමේදී ඒ මිනිස්සු ගෙනල්ලා උඩැක්කි වගේ වාද්‍ය භාණ්ඩ හදලා දෙන්න වුණා. තරුණ කැරලිකරුවන් කලබල කාලේ අනෙක් පෙරහරවල් සේරම නැවතුණා. ඒත් අපි පෙරහර නතර කළේ නෑ. අපි අපේ පෙරහර සංවිධානය කළා. දවසක් රාත්‍රියේ පෙරහර කටයුතු සංවිධානය කරන දවස්වල මම හීනයක් දැක්කා. කවුදෝ මට ඇවිත් කීවා නැට්ටුවෝ නැතුව පෙරහරක් කරන්නේ කොහොමද කියලා. මේක මට හරිම ගැටලුවක්. උදේ මම නැට්ටුවෝ ගැන හොයලා බැලුවා. එතකොට දැනගත්තා පෙරහරට ආරාධනා කළ නැටුම්කාරයන්ගේ ගෙවල්වලට තරුණ කැරලිකරුවන් තර්ජනාත්මක ලියුම් ඇරලා තිබුණු බව. නැට්ටුවෝ බයවෙලා එළියටවත් බැස්සේ නෑ. අන්තිමේ පොලිස් පණිවිඩ දීලා ආරක්ෂාව සපයලා වාහන සපයලා තමා නැට්ටුවෝ ගෙනත් පෙරහර කළේ.”“තව වතාවක් කොප්පරා පන්දමකට අලියෙක් පිච්චිලා හොඳටම කුලප්පු වුණා. මිනිස්සු සිසීකඩ දිව්වා. බලද්දි අලි කාලගෝට්ටියකි. අලි විස්සක් විතර කුලප්පු වෙලා. අලිකාරයෝ කොහෙද හොයන්න බෑ. එදා පේ‍්‍රමදාස ජනාධිපතිතුමාත් පෙරහර බලන්න ඇවිත් හිටියා. මම අන්තිමේ මේ අලි සන්සුන් කරලා ආයෙම පෙරහර ආරම්භ කළා.ඒ මතකය පොඩි හාමුදුරුවන් හැමදාමත් සිහිපත් කරන්නේ තමන් වහන්සේ සියල්ල බාර ගත්තේ අභියෝග හැටියට නොව විනෝදයක් හැටියට බවය. ඒ නවම් පෙරහර හා බැඳුණු දිගු අතීතයේ සදානුස්මරණිය මතක සමුදායයි.මෙවර නවම් පෙරහර අති උත්කර්ෂවත් ය.ආචාර්ය කිරින්දේ අස්සජි හිමිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>13</day>
    </date>
    <link>http://www.silumina.lk/2011/02/13/_art.asp?fn=af11021314</link>
    <topic>මේ නම් මිනිසෙකි ජන හද සැනසූ</topic>
    <author>තිඹිරියාගම බණ්ඩාර thimbiri@gmail.com</author>
    <content>“ජීවතුන් අතර සිටිද් දී මගෙන් දරුවන් දහස් ගණනක් ඉගෙන ගත්තා. මිය ගියාට පසුව මගේ ශරීරයෙනුත් දරුවන්ට ඉගෙන ගන්න අවස්ථාව ලබා දීමයි මගේ අරමුණ”පරම්පරා කිහිපයක සිසු දරුවන්ට උතුම් ගුරු පියෙකු ව සිට අප්‍රකට ලෙස දැයෙන් සමුගත් විශිෂ්ට මිනිසෙකුගේ අවසන් කැමැත්ත එසේ විය.අන්තිම කැමැත්ත පරිදි ඔහුගේ සිරුර, කරාපිටිය වෛද්‍ය පීඨයට භාර දෙනු ලැබී ය.ඔහු මියගියේ 2011 පෙබරවාරි 6 දා ඉරිදා ය. පැය 24 ක් ගතවීමට පෙර අවසන් කටයුතු සිදුකිරීමට නියමිත විය. අවමංගල්‍යය වෙනුවෙන් සැරසිලි කිසිවක් නොවී ය. නිවස ඉදිරිපිට එක් සුදු කොඩියක් පමණක් දක්නට විය. සුපුරුදු ලෙස සාම්ප්‍රදායික අවමංගල්‍ය උළෙලක් සංවිධානය කළේ නම් ඔහුගේ මළගම සඳහා රටේ ප්‍රධාන පුරවැසියාගේ පටන් සාමාන්‍ය පුරවැසියා දක්වා ප්‍රභූ, නිර්ප්‍රභූ දහස් ගණනක් සහභාගි වනු නිසැකය. ආණ්ඩුවේ ප්‍රබල ඇමැතිවරයකු වූ ද ශ්‍රීලනිප භාණ්ඩාගාරික වූ ද ඩලස් අලහප්පෙරුම ඔහුගේ පුතෙකු වීම ඊට එක් හේතුවක් පමණි. ඔහු රදම්පළ ජීවත් වූ කීර්තිමත් ගුරු පියෙකු වූ සී. අලහප්පෙරුම මහතා ය. ඔහුගේ සරල පැවැත්ම, කැපවුණු දිවිය, සමාජ උන්නතිකාමය සහ මානව දයාව හැදෙන වැඩෙන පරපුරට විශිෂ්ටාදර්ශයක් ම විය.1927 වසරේ මාතර දිස්ත්‍රික්කයට අයත් රදම්පළ දී ඔහු උපත ලැබීය. සොබා දහමේ අනගි දායාදයක් වූ රමණීය පරිසරයක හැදී වැඩුණු ඔහු කුඩා අවධියේදී පටන් ම ඉගෙනුමෙහි උසස් සමත්කම් පෑය. හෙළ බස, ගණිතය සහ චිත්‍ර විෂයයන් හි විශිෂ්ටයකු වූ ඔහු 1949 දී උප ගුරුවරයකු ලෙස ගුරු වෘත්තියට පිවිසුණේ ය. බඹරැන්දේ සිරි සුමංගල රතන ජෝති නාහිමිපාණන් රදම්පළ ආරම්භ කළ බෞද්ධ මිශ්‍ර පාඨශාලාව (මුලින් පෞද්ගලික පාසලකි) ඔහුගේ ශික්ෂක වෘත්තියෙහි සමාරම්භක නිකේතනය විය. ඉන් පසු ව දන්දෙණිය විදුහල, නාවරහේන විද්‍යාරාජ විදුහල, කළුබෝවිටියන විදුහල, තලල්ල විදුහල, බණ්ඩාරවෙල කොතල් ඇල්ල විදුහල සහ හපුතලේ හොරදොරොව්ව විදුහල යනාදී විදුහල් ගණනාවක සේවය කළ ඔහු එයින් සැලකිය යුතු කාලයක් විදුහල්පතිවරයකු හැටියට කටයුතු කළේය.1961, 1962 බලපිටිය ගුරු විදුහලෙහි පුහුණුව ලැබූ ඔහු වැල්ලබඩ පීඨයෙහි ශිෂ්‍ය නායකයා බවට පත්වූයේ විද්‍යා පීඨ ශිෂ්‍යයන් අතර දීප්තිමත් ම විද්‍යාර්ථියකු ලෙස ප්‍රකට කළ කුසලතා හේතුවෙනි.ඔහුගේ ජීවන දැක්ම කෙරෙහි බලපෑ ප්‍රධාන ධාරා දෙකක් විය. එනම් හෙළ හවුල සහ වාමාංශික ව්‍යාපාරයයි. “පන්සලේ ගෙදර ඉස්කෝලෙ මහත්තයා” ඔහුගේ අන්වර්ථ නාමය විය. ඔහු පදිංචි ව සිටි ඉඩමෙහි භව බෝග සම්පත්වලින් කොටසක් නිරතුරුව ම සංඝයා වහන්සේ වෙනුවෙන් කැපකර තිබීම එම අන්වර්ථ නාමයට හේතු විය. ශාස්ත්‍ර පිපාසයෙන් පෙළෙන දරුවන්ට, මළපත අකුර නොදත් වැඩිහිටියන්ට මෙන්ම නිදහසෙහි සරණ සතා සීපාවන්ට දයාව, කරුණාව, ආරක්ෂාව සහ සෙවණ සැලසුණු ඒ රමණීය පරිසරය උසස් අධ්‍යාත්මයක් සහිත මිනිසෙකුගේ සොඳුරු අරණක් වැන්න, ඔහු තම නිවසට යාබද ව වැඩිහිටියන්ට අධ්‍යාපනය ලබාදීම සඳහා අධ්‍යාපන ආයතනයක් පවත්වා ගෙන ගියේ ය. තම වාමාංශික නැඹුරුව සහ අදීන ගති සොබාව නිසා 1965 න් පසුව දේශපාලන පළිගැනීම්වලට ලක්වීමට ද ඔහුට සිදු විය. එහි ප්‍රතිඵලය වූයේ දුෂ්කර පළාත්වලට මාරුවීම් ලැබීම ය. එහෙත්, එය එම පළාත්වල විසූ දරුවන්ට ලැබුණු ආශිර්වාදයක් විය.දෛනික රාජකාරියෙන් ඉසුඹුලන මොහොත සහ විශ්‍රාමික සුවය මෙර මා යහපත වෙනුවෙන් කැප කළ ඔහු සමිති සමාගම් ගණනාවක නියමු කාර්යභාරයක් ඉටු කළේ ය. රදම්පළ ශ්‍රී නාගවනාරාම විහාරස්ථාන දායක කාර්ය සාධක සමිතියේ සභාපති, රදම්පළ විශ්‍රාමික සංගමයේ සභාපති, ගල්හේන්ගොඩ මරණාධාර සමිතියේ භාණ්ඩාගාරික, ඌරුමඩ ග්‍රාම සංවර්ධන සමිතියේ සභාපති, සහ ප්‍රජා මණ්ඩල සමිතියේ භාණ්ඩාගාරික යනාදී වශයෙන් වගකීම් රැසක් දරමින් ජන මෙහෙවරට නායකත්වය දීම ඔහුගේ විශේෂත්වයකි.1957 ජූනි මස 10 දා ඔහු සමඟ විවාපත් ඒ. අලහප්පෙරුම ගුරු මාතාවක ලෙස ඔහු සමඟ යුග මෙහෙවරක යෙදුණා ය. ගුරු දිවියෙන් ඉසුඹුලන ඇගේ සෙවණෙහි වැඩුණු නිහාල්, ඩලස්, සුජාතා, ඕෂධී, ශ්‍රීනි සහ පී‍්‍රති යන පුත්තු සහ දූවරු මව්පිය උරුමය ජන සෙත උදෙසා පෙරට ගෙන යමින් සිටිති.වචනයේ පරිසමාප්ත අර්ථයෙන් ම අහිංසාවාදියකු වූ ඔහු නිර්මාංශාහාරය හා සුරාවෙන් තොර වීම ප්‍රතිපත්තියක් කර ගත්තේය. නිදහස් අධ්‍යාපනයේ පියා වූ සී. ඩබ්ලිව්. ඩබ්ලිව්. කන්නන්ගරයන්ගේ දැක්ම වූ පංච මහා නිදහස එනම් භීතියෙන් නිදහස, රැකියා වියුක්තියෙන් නිදහස, ලෙඩ රෝගවලින් නිදහස සහ අවිද්‍යාවෙන් නිදහස ඉහළ ම මිනිසාගේ සිට පහළ ම මිනිසා දක්වා විපුල අයුරින් භුක්ති විඳීමට ඉඩ සැලසීම සඳහා කැප වූ ගුරු පරපුරෙහි විශිෂ්ටයකුට හිමි නිශ්චිත ස්ථානයක් සී. අලහප්පෙරුම ගුරු පියාණන්ට ද හිමි ය.විලියම් ශේක්ෂ්පියර් ලියූ ජුලියස් සීසර් නාට්‍යයෙහි මාර්ක් ඇන්ටනි මෙසේ කියයි.His life was gentle And elements so mixed in him That nature might stand up And say to all the world, This was a man”ඩබ්ලියු. ඒ. අබේසිංහ සාහිත්‍යධරයා එය මෙසේ සිංහලට නැඟී ය.“ඔහුගේ ජීවිතය සෞම්‍ය විය. ලෝක ධාතූන් ඔහු තුළ කොතරම් අපූරුවට සුමුසු වී ද යත්, ස්වභාව ධර්මයා නැගී සිට, මුළු ලොව අමතා මෙසේ කියනු ඇත්තේ ය.‘මේ නම් මිනිසෙකි.’මාක් ඇන්ටනිගේ උක්ත කියමන දැයෙන් සමුගත් සී. අලහප්පෙරුම පැණසුරාණන් හට මෙසේ පුද කරමි.“මේ නම් මිනිසෙකිජන හද සැනසූ”තිඹිරියාගම බණ්ඩාර thimbiri@gmail.comකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>13</day>
    </date>
    <link>http://www.silumina.lk/2011/02/13/_art.asp?fn=as1102131</link>
    <topic>දුප්පත් ගමක් එළිය කළ පුංචි දොස්තරලා</topic>
    <author>සේමාලි කැල්ලපත</author>
    <content>දුප්පත් ගමක් එළිය කළ පුංචි දොස්තරලාහතර වටින් පෙනෙන්නේ නිලට නිලේ දිලෙන කුඹුරු යායන් ය. කඳු අතරින් කඩා හැලෙන දිය දහර සුදු පෙණ විසුරුවයි. කඳු වළල්ල සිප එන සුළඟ සැපදායක ය. කාටත් අත නොපා ජීවත්වන ගමේ උදවිය තියෙන හැටියකට වී ටිකක් ඉස එළවළු ටිකක් වගා කරගෙන කෙසේ හෝ දෙපයින් නැඟී සිටීමට වෙර දරති. කුකුළේගඟ ව්‍යාපාරය නිසා ගමට පිවිසෙන ප්‍රධාන මාර්ගය හොඳින් තිබුණත් ගම්මාන ඇතුළත බොහෝ සෙයින් ගමන පයින්මය. ගමට එන බස් එක තිබෙනවාට වඩා නැති දින වැඩිය. ඒ නිසාම ගම්මුන්ට දිය පහර හරහා යන පයින් ගමන හුරුපුරුදුය.රත්නපුර බළන්ගොඩ හරහා යන මඟ දෙපස පසුවන තේ හා රබර් වතු බළන්ගොඩ නගරයෙන් හැරී ඇතුළට යද්දි දක්නට ලැබෙන්නේ මද වශයෙනි. රත්නපුර දිස්ත්‍රික්කයේ ඉතා දුෂ්කර ගම්මාන දෙකක් වන දියවින්න සහ කළුපේඩිගම වැසියනට පළාතේ ප්‍රධාන වැවිලි බෝග වන තේ හා රබර් වගාව එතරම් හුරු නැති සෙයකි. වැවිලි බෝග වෙනුවට ඔවුන් වී හා එළවළු වගාව තෝරාගෙන ඇත්තේ ඒ නිසා විය යුතුය.දියවින්න ගමේ දියවින්න දියඇල්ලගම් දෙකේම වෙසෙන පවුල් සංඛ්‍යාව 600 කට ආසන්නය. බොහොමයක් නිවෙස්වලට ජල හා විදුලි බල පහසුකම් ද නැත. ලෙඩට දුකට පිහිටට ඇත්තේ කිලෝමීටර් 3 ක් ඈතින් පිහිටි කපුගල රජයේ මධ්‍යම බෙහෙත් ශාලාවයි. රජයේ රෝහල පිහිටා ඇත්තේ කිලෝමීටර් 13 ක් ඈතිනි.ගම්මාන දෙකේ ඇති විදුහල් දෙක වන දියවින්න විද්‍යාලයේ සහ කෝන්ගහමන්කඩ විද්‍යාලයේ සිසුහු 500 ක් පමණ අකුරු කරති. එහෙත්, පාසල් දෙකට ම සිටින ගුරුවරුන් සංඛ්‍යාව ප්‍රමාණවත් නැත. අනෙකුත් පහසුකම් ද එසේමය. අප මෙසේ මේ ගම්මාන දෙක ගැන කතා කරන්න ගත්තේ පසුගියදා මේ ගම්මාන වෙත දයාබරත්වයේ හා සෙනෙහසේ දෑත් දිගු කළ සිසු පිරිසක් නිසාය.ඔවුන් කොළඹ විශ්ව විද්‍යාලයේ වෛද්‍ය පීඨ බෞද්ධ සංගම් සිසු කැලය. ‘වස්සාන දියවර’ නමින් වාර්ෂිකව සංවිධානය කරන ප්‍රජා සංවර්ධන වැඩසටහන යටතේ මෙවර ඔවුන්ගේ දෑත දිගු කෙරුණේ දියවින්නගම සහ කළුපේඩිගම යන ගම්මාන දෙක වෙතය.“පොතපතින් මදක් බැහැරව සිසුන් තුළ ආගමික ප්‍රබෝධයක් ඇති කරමින් සමාජ වගකීම් හඳුනාගැනීමේ ප්‍රයත්නයක් ලෙස වස්සාන දියවර හැඳින්විය හැකියි. බෞද්ධ සංගමය සංවිධානය කරමින් වෛද්‍ය පීඨය මේ වන විට වසර හතක් තිස්සේ මේ ප්‍රජා සත්කාර වැඩ සටහන පවත්වා ගෙන එනවා.වෛද්‍ය සායනය සඳහා පෙළ ගැසීදුෂ්කර ගම්මාන තෝරාගෙන ඒ දරුවන්ගේ අධ්‍යාපනය නඟා සිටුවීමත් ග්‍රාමීය ජනතාවගේ මූලික අවශ්‍යතා සපුරා දීමත් මේ යටතේ සිදු කෙරෙනවා. එක් එක් අයගේ අදහස් හා යෝජනා අනුව ගම් තෝරාගෙන ඒ ගම්මානවලට ගොස් විමසා බලා ගම්මුන් හා කතාබස් කර තමයි අප උපකාර කළ යුතු ගම තෝරාගන්නේ”, මේ ගැන අදහස් පළ කරමින් වෛද්‍ය පීඨ බෞද්ධ සංගමයේ සභාපති හේමන්ත ගුණතිලක සිසුවා පැවසීය.‘වස්සාන දියවර’ වැඩසටහන සඳහා ගම්මාන තෝරා ගන්නා ආකාරය ඔවුන් අපට විස්තර කළේ මෙසේය.“දුෂ්කර ගම්මාන ගැන ලැබෙන තොරතුරු අනුව හඳුනාගත් ගම්මානයට සිසුන් දසදෙනකුගෙන් යුත් කණ්ඩායමක් යනවා. ගම්මුන් කියන දේ වගේම අපිත් ගමේ ඇවිද ගමේ අඩුපාඩු සොයා බලනවා. ඒ ලැබෙන තොරතුරු ප්‍රාදේශීය ලේකම් කාර්යාල හරහා සනාථ කරගත් පසුවයි අප වඩාත්ම සුදුසු ගම්මානය තෝරා ගන්නේ. ඒ අනුව මෙවර තෝරාගත්තේ රත්නපුර දිස්ත්‍රික්කයේ අඩුපාඩු රැසක් ඇති දුෂ්කර ගම්මාන දෙකක්.මේ ව්‍යාපෘතිය සඳහා මුදල් සිසුන් අතරින් එකතු කරනවා. විවිධ ව්‍යාපෘති මඟින් පරිත්‍යාගශීලින්ගෙන් සහ ද්‍රව්‍ය වශයෙන් ද ආධාර එකතු කරනවා. ජාතික රෝහල, කොළඹ කාසල්, ලේඩි රිජ්වේ සහ ද සොයිසා සහ අක්ෂි රෝහල ඇතුළු කොළඹ ප්‍රදේශයේ රෝහල්වල විශේෂඥ වෛද්‍යවරුන් ද අපට මේ සඳහා මුදල් ආධාර ලබා දෙනවා. වාර්ෂිකව සිදු කෙරෙන මේ සද්කාර්යයේ සංවිධාන කටයුතු කරන්නේ 4 වැනි වසරේ සිසුන්. බෞද්ධ සංගමය මඟින් ක්‍රියාත්මක කළත් වෛද්‍ය පීඨයේ සියලු ජාතීන්ට අයත් සිසුන් මෙයට සහයෝගය දක්වනවා” යැයි ‘වස්සනා දියවර’ සංවිධායක නිපුන් ලක්ෂිත සිසුවා පැවසුවේය.වෛද්‍ය ප්‍රතිකාර ලබා ගනිමින්මේ ගම්මාන දෙකෙහි ඇති පාසල් දෙකෙහි පළමු වැනි ශ්‍රේණියේ සිට එකොළොස්වැනි ශ්‍රේණිය දක්වා පන්ති පැවැත්වේ. පාසල් දෙකෙහි ම වැසිකිළි පහසුකම් ප්‍රමාණවත් නොවේ. පුස්තකාල සඳහා අවශ්‍ය තරම් පොත් නොමැත. එක් පාසලක විද්‍යාගාරයේ ඉදිකිරීම් අතරමඟ නතර වී ඇත. බොහෝ සිසුන් ආර්ථික අපහසුතාවලින් පෙළෙන බැවින් අධ්‍යාපනය සඳහා අවශ්‍ය මූලික ලිපිද්‍රව්‍ය පවා සපයා ගැනීම අපහසුය.“පාසල්වල පවතින මේ අඩුපාඩුකම් හඳුනාගෙන අපි පාසල් දෙකේම වැසිකිළි පද්ධති දෙකක් ගොඩනැඟීමට අමුද්‍රව්‍ය ලබා දුන්නා. පුස්තකාල සඳහා පොත් ද වැඩ අතරමඟ නැවතී තිබූ විද්‍යාගාරය තැනීම සඳහා අමුද්‍රව්‍යත් විද්‍යාගාර උපකරණත්, දියවින්න විද්‍යාලය සඳහා සංගීත භාණ්ඩත් සෑම සිසුවකුටම මූලික පාසල් ලිපි ද්‍රව්‍යත් ලබා දුන්නා.මෙහිදී විශේෂයෙන් කිව යුතු යමක් තියෙනවා. අප ගමට පය තැබූ දා සිටම ගම්වැසියන් සහ ගම් දෙකේම විහාරස්ථානවල ස්වාමින් වහන්සේ අපට සහයෝගය දැක්වූවා. පාසලේ සහ විහාරස්ථානවල අඩුපාඩු සකස් කිරීමේදී මාස දෙකහමාරක් තිස්සේ ශ්‍රම දායකත්වය ලබා දුන්නේ ගමේ වැසියන් විසිනුයි. පොදුවේ මේ ගම්මාන දෙකේම පානීය ජල පහසුකම් අවම මට්ටමකයි තිබුණේ. අතරමඟ නවතා දමා තිබු ජල ව්‍යාපෘතිය සම්පූර්ණ කර ගැනීමට අමුද්‍රව්‍යත් අප ලබා දුන්නා” යැයි වෛද්‍ය පීඨ බෞද්ධ සංගමයේ සම ලේකම් ඓන්ද්‍රිනී මුහන්දිරම් සිසුවිය පැවසුවාය.ගම්මාන දෙකෙහි බොහෝ නිවෙස්වලට විදුලිය බලය නොමැත. ඔවුන් රාත්‍රියේ එළිය ලබා ගන්නේ කුප්පි ලාම්පුවල පිහිටෙනි. බොහොමයක් ගම්මුන් අනාරක්ෂිත කුප්පි ලාම්පු පරිහරණය කිරීමත් ඒ නිසාම අනතුරු බහුල වීමත් මේ වෛද්‍ය සිසුන්ගේ නිරීක්ෂණයට ලක්විය. ඔව්හු මේ ගැන විශේෂ අවධානය යොමු කර ඒ පිළිබඳව ගමේ ජනතාව දැනුම්වත් කර ආරක්ෂිත කුප්පි ලාම්පු 1000 ක් ගම්මුන් අතර බෙදා දුන්හ. මේ කුප්පි ලාම්පු ‘සුදීප’ ආරක්ෂිත කුප්පි ලාම්පු පදනමේ වෛද්‍ය විජය ගොඩකුඹුර මහතා විසින් නොමිලේ දෙනු ලැබීය.‘වස්සාන දියවර’ වැඩ සටහනේ මූලික අවධානය යොමු කළ අංගයක් වූයේ ග්‍රාමීය ජනතාවගේ සෞඛ්‍ය තත්ත්වය නංවාලීමය. එහි සම්බන්ධීකාරක වශයෙන් කටයුතු කළේ ධම්මික බණ්ඩාර සිසුවාය.“වස්සාන දියවරේ අවසාන අංගය වශයෙන් අප දියවින්න විද්‍යාල පරිශ්‍රයේ වෛද්‍ය සායනයක් පැවැත්වූවා. මෙයට ගම් දෙකෙන් ම දහසකට වැඩි පිරිසක් සහභාගි වුණා. ඒ සියලු දෙනාම අප මූලික සෞඛ්‍ය පරීක්ෂාවකට ලක් කළා. මේ සඳහා රසායනාගාර පහසුකම් ද අප රැගෙන ගියා. එහිදී අපට ගමේ සෞඛ්‍ය ප්‍රශ්න බොහොමයක් හඳුනා ගැනීමට ලැබුණා. ගමේ ජනතාව අවුරුදු ගාණක් තිස්සේ හඳුනාගෙන නොතිබු රෝග හඳුනා ගත්තා. බොහෝ දෙනෙක් රක්තහීනතාවෙන් පෙළෙනවා. හෘද රෝග, දියවැඩියාව, දන්ත රෝග, ඇස් පෙනීමේ දුබලතා සහ චර්ම රෝග බහුලව හඳුනා ගත්තා. බොහෝ දෙනෙක් තමන් මේ රෝගවලින් පෙළෙන බව දන්නේ නැහැ. දියවැඩියාව වැනි රෝගවල බරපතළකම දන්නේ නැහැ.ඇතැම් ලෙඩ රෝග සඳහා ප්‍රතිකාර ලෙස ඖෂධ දෙනවාට වඩා දීර්ඝකාලීන යහපතක් වන ලෙස නිසි ප්‍රතිකාරවලට යොමු කළ යුතු බවට අපේ විශේෂඥ වෛද්‍යවරුන් අප දැනුම්වත් කර තියෙනවා. ඒ අනුව අප මේ අයව රෝගය පිළිබඳවත් ආහාරපාන ගැනත් කියා දී නිසි ප්‍රතිකාරවලට යොමු කළා. පළාතේ රෝහල්වල ඒ ඒ සායන පැවැත්වෙන දින දැනගෙන ඒවාට සහභාගි වීමේ වැදගත්කම පහදා දුන්නා.ඇස් පෙනීමේ දුර්වලතා ඇති වයස අවුරුදු 55 ට වැඩි අයට අප මෙහිදී නොමිලේ ඇස් කණ්ණාඩි ලබා දුන්නා. කායික රෝග, ශල්‍ය වෛද්‍ය, ළමා රෝග, ප්‍රසව හා නාරිවේද, උගුර කන නාසය, චර්ම රෝග, රක්තවාද සහ අක්ෂි රෝග සඳහා විශේෂඥ වෛද්‍යවරුන් 15 දෙනෙක් ඇතුළුව වද්‍යවරුන් 30 දෙනෙක් මේ සායන සඳහා සහභාගි වුණා” යැයි ධම්මික බණ්ඩාර සිසුවා පැවසුවේය.රත්නපුර, බළන්ගොඩ, කල්තොට රෝහල් සහ පළාතේ වෙනත් සෞඛ්‍ය ඒකක ද පවුල් සෞඛ්‍ය සංවිධානය ද ජාතික රෝහලේ ලේ බැංකුව ද කල්තොට පොලිසිය ද මේ සෞඛ්‍ය සායනය සාර්ථක කර ගැනීමට සහයෝගය දුන්නේය.“ ‘වස්සාන දියවර’ සඳහා අප මුලින්ම ගමට ගියේ ගිය අවුරුද්දේ සැප්තැම්බර් මාසයේ. ඉන් මාස හතරකට පසු අප ව්‍යාපෘතිය අවසන් කළා. මුළු ව්‍යාපෘතිය සඳහා ලක්ෂ 8 කට ආසන්න මුදලක් අපට වැයවුණා. වෛද්‍ය සායනය සඳහා බෙහෙත් ද්‍රව්‍ය හා ශ්‍රමය සියල්ල ලැබුණේ නොමිලේ. මින් බොහොමයක් කටයුතු සඳහා අපට මඟ පෙන්වූයේ වෛද්‍ය පීඨ බෞද්ධ සංගමයේ ජ්‍යෙෂ්ඨ භාණ්ඩාගාරික විශේෂඥ වෛද්‍ය වජිර දිසානායක මහතායි.ගම්මාන දෙකට අතහිත දීම අප මෙයින් නවත්වන්නේ නෑ. තව මාස කීපයකින් ගමට ගොස් ව්‍යාපෘතීන්වල ප්‍රගතිය බලනවා. එපමණක් නොවෙයි අප වෛද්‍ය ප්‍රතිකාර සඳහා අවට රෝහල්වලට යොමු කළ රෝගීන් නිසි පරිදි ප්‍රතිකාර සඳහා යොමු වෙනවාදැයි ඒ රෝහල් මඟින් සොයා බලනවා. වෛද්‍ය සිසුන් ලෙස අපෙන් සමාජයට ඉටුවිය යුතු යුතුකම් නොපිරිහෙළා ඉටුකිරීමට අප කැප වෙනවා” යැයි බෞද්ධ සංගමයේ ප්‍රධාන සංස්කාරක නිශාන්ත ඉලංගරත්න සිසුවා අප හා පැවසීය.සේමාලි කැල්ලපතකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>13</day>
    </date>
    <link>http://www.silumina.lk/2011/02/13/_art.asp?fn=as1102133</link>
    <topic>‘මුත්තයියා අන්කල් මට යාපනේදි තාත්තා කෙනෙක් වුණා.’</topic>
    <author>දයා ඩී. ෆොන්සේකා</author>
    <content>‘මුත්තයියා අන්කල් මට යාපනේදි තාත්තා කෙනෙක් වුණා.’විශ්‍රාමලත් සුරාබදු කොමසාරිස්වරයකුගේ අත්දැකීම්ඒ චාවාකච්චේරි දුම්රිය ස්ථානයයි. දවස හරියටම 1965 පෙබරවාරි 1 වෙනිදාය. කොළඹ සිට යාපනය බලායන රාත්‍රී දුම්රිය චාවාකච්චේරි දුම්රිය ස්ථානයේ උදෑසන 5.30 ට පමණ නැවැත්වීය. එයින් බට රතු හීන්දෑරි උස තරුණයෙකි. ඔහුගේ වයස අවුරුදු 21 කි. කොළඹ සිට චාවාකච්චේරි බලා ජීවිතයේ පළමුවරට පැමිණි ඔහු දුම්රියෙන් බැස දුම්රිය ස්ථානය ඉදිරිපිටට පැමිණියේ දැඩි කුහුලකින් යුතුවය.ජීවිතයේ පළමුවරට ගෙදරින් පිට සැතපුම් දහස් ගණනක් එපිට තල්ගස්වලින් වට නුහුරු නුපුරුදු පරිසරයකට ආ ඔහුගේ සිතට දැනුණේ දැඩි බියක් මෙන්ම හුදකලා බවකි. ඈත එපිට නන්නාඳුනනා අඩවියක තනිවූ ඔහු ගමන් මල්ල ද අතැතිව වටපිට බැලුවේ මේ නුහුරු නුපුරුදු පරිසරයේ අසිරිය විඳිමිනි. ඔහු චාවාකච්චේරි සුරාබදු ස්ථානයට වාර්තා කළ යුතු වූ අලුත් සුරාබදු පරීක්‍ෂකවරයාය.තවමත් නුපුරුදු පරිසරයට ඔහුගේ ඇස හුරුවී නැත.තමා මේ නුහුරු පරිසරයේ අසිරිය විඳීන අයුරු ඈතින් ඔහු දෙස කිසිවෙකු බලා සිටින බවත් ඔහුට හැඟුණේ නැත. පරිසරය මින් පෙර දැක නුහුරු නුපුරුදු වුවද ඒ හා සමාන යම් ආත්මීය බැඳීමක් පිළිබඳව ඔහු තුළ හැඟීමක් ඇතිවූවා පමණි.ඩබ්ලියු. හියුබට් ද අල්විස්ඔහු දෙස දුම්රිය පොළේ කෙළවරක සිට බලා සිටි වයස අවුරුදු 60 ඉක්මවූ එහෙත් ශක්තිමත් ස්ථුල ශරීරයක් ඇති මහත්මයා ඔහු වෙත ආවේ සුහද සිනහවකින් මුව සරසාගෙනය. ඔහුගේ සිනාවේ හා මුහුණේ හුරු පුරුදු ආත්මීය බැඳීමක් අපේ ආගන්තුක තරුණයා දුටුවේය.”ගුඩ් මෝනිං”තරුණයාට පෙර මහළු පුද්ගලයා කීය.”ගුඩ් මෝනිං””ඔයා කොහෙද, මොකද මෙහෙ ආවා.”මහළු එහෙත් පි‍්‍රයමනාප පුද්ගලයා ඊළඟට ඇසුවේ කැඩුණු සිංහලෙනි. තමා සිංහලයෙකු බව ඔහුට දැනුණා විය හැකිය.මං මේ චාවාකච්චේරි සුරාබදු ස්ටේෂන් එකට පත්වෙලා ආපු අලුත් සුරාබදු පරීක්‍ෂකයෙක්.”තරුණයා තමාව ඔහුට හඳුන්වා දුන්නේය.”ඕ යු ආ වෙල්කම්” මහල්ලා තරුණයා වැලඳගත්තේ ළෙන්ගතු වැඩිමහල් නෑදෑයකු ලෙසිනි.තමා බලාපොරොත්තු නොවූ මේ සුහද පිළිගැනීමෙන් තරුණයා පුදුම විය.”උඹට මෙහෙ පුරුදු නැහැ. ඒත් බය වෙන්න එපා. උඹව අපි බලා ගන්නවා.” එවර මහළු පුද්ගලයා ඉංගී‍්‍රසියෙන් කීයේ ඔහුගේ පිටට තට්ටු කරමිනි.”මං මේ ළඟ නුනාවිල් වල. මං වවුනියා යන්න කෝච්චිය එනකං ඉන්නෙ.” කී ඔහු පාරට ගොස් මෝටර් රථයකට කතා කළේය.එහි සිටි රියැදුරු දෙමළ පුද්ගලයෙකි. ඔහුට කතාකළ මහළු පුද්ගලයා දෙමළෙන් යම් අණක් දුන්නේය.මේ පුද්ගලයා මේ ප්‍රදේශයේ ප්‍රභූවරයෙකු වන බවත් යම් තත්වයක් ඇති පුද්ගලයෙකු බවත් තරුණයාට හැඟී ගියේය.”මේ මහත්තයව සුරාබදු ස්ටේෂන් එකට ගිහින් බස්සන්න.” ඔහු රියැදුරුට දෙමළෙන් දුන් අණ මෙය විය හැකි බව තරුණයාට වැටහිණි.”විස්තර පස්සෙ කතා කරමු මං හැන්දෑවට එන්නං උඹව හම්බවෙන්න එක්සයිස් ස්ටේෂන් එකට. දැන් කෝච්චිය ළඟයි. මං මුත්තයියා. රිටයර්ඩ් ඕවෝසියර් පබ්ලික් වර්ක් ඩිපාර්ට්මන්ට් එකේ. උඹේ නම මොකක්ද?”ඔහු එවර ඉංගී‍්‍රසියෙන් තරුණයාගෙන් ඇසීය. ඒවා හොඳම හොඳ ඉංගී‍්‍රසිය.”මං අල්විස්. ගම පණදුරේ.”තරුණයා ද තමා ඔහුට හඳුන්වා දුන්නේය.තරුණයා වන ඩබ්ලියු හියුබට් ද අල්විස්ට නොමිලයේම සිය ගමනාන්තයට යාමට වාහනයක් ලැබිණ.”එහෙනම් ඔයා යන්න.”මුත්තයියා ඔහුට කියා යළි දුම්රිය ස්ථානය ඇතුළට ගියේය.මේ දිගු කතාවක ආරම්භයයි. එදා තරුණයා අද විශ්‍රාමලත් සුරාබදු කොමසාරිස්වරයෙකි. සුරාබදු පරීක්‍ෂකයෙකු ලෙස මෙයට වසර හතළිස් හයකට පෙර සුරාබදු දෙපාර්තමේන්තුවට බැඳුණු මේ තරුණයා පියවරෙන් පියවර රජයට අවංකව සිය රාජකාරිය ඉටුකොට වයස්ගතව අද විශ්‍රාම සුවයෙන් පසුවෙයි.ඔහුගේ වසර හතළිස් ගණනක සේවා කාලය ඇතුළත දිවයිනේ උතුරෙත් කඳුකරය නැෙඟනහිර හා දකුණ ආදි විවිධ ප්‍රදේශවල රාජකාරිය කොට ඔහු ලද අත්දැකීම් සම්භාරය අති විශාලය.1960 දශකයේ යාපනය අදට වඩා බොහෝ වෙනස්ය. දෙමළ ජාතිකයන් සිංහලයා දෙස වපර ඇසින් හෝ සැකමුසු අයුරින් බැලුවේ නැත.චාවකච්චේරියේදි ඔහු හමුවූ මුල්ම පුද්ගලයා තමා පිළිගත් අයුරින් ඔහුට නන්නාඳුනනා ද්‍රවිඩ ජාතිකයන් පිළිබඳ ඇතිවූයේ ප්‍රසන්න හැඟීමකි. කිසි දිනෙක සිය නිවසින් බැහැරව ජීවත් නොවුණු මේ තරුණයාට නුපුරුදු පරිසරයකදී කරුණාවන්ත ලෙසින් කතා කොට ආදරය දැක්වූ ඇස්. ඇස්. මුත්තයියා අදටත් අල්විස් මහතාගේ හදවතේ කොණක ජීවත් වන්නේ කුදු මහත් ද්‍රවිඩ ජාතිකයන් කෙරෙහිම ඔහුගේ සිතේ ප්‍රසන්න බවක් සහෝදර හා ඥාති හැඟීමක් ඇති කරවමිනි. එදින සවස පොරොන්දු වූ පරිදි මුත්තයියා මහතා සුරාබදු නිලධාරීන් පදිංචිව සිටි නිල නිවාස වෙත සිය රථයෙන්ම ආයේය.”කෝ මිස්ට අල්විස්. අද ආපු අලුත් ළමයා.” ඔහු කාගෙන්දෝ අසනු ඇසී අල්විස් තරුණයා වහා පැමිණ ඔහු පිළිගත්තේය.’ආ මිස්ට මුත්තයියා එන්න ඇතුළට.’ ඔහු අතින් අල්ලාගෙන මුත්තයියා මහතා කැඳවාගෙන ආවේ පිය සෙනෙහසින් යුතුවය.”ඉතින් කියපන් උඹේ විස්තර. උඹ කවදාවත් මීට ඉස්සර ගෙදරින් පිටවෙලා නැහැ නේද?”මුත්තයියා ළෙන්ගතුව ඇසුවේ සිය දරුවෙකුගෙන් මෙනි. අල්විස් තරුණයාගේ දෙනෙතින් කඳුළු බිඳු කීපයක් වැටුණේ නන්නාඳුනනා මේ කරුණාවන්ත දෙමළ පුද්ගලයාගේ කතාවටය.”ඔව්” කඳුළු පිරි දෙනෙතින් ඔහු පිළිතුරු දුන්නේ තම පියා සිහි කරමිනි. එවකට ඔහුගේ මව මිය ගොසිනි. මුත්තයියා විටෙක හොඳ ඉංගි‍්‍රසියෙන් ද විටෙක කැඩුණු සිංහලෙන් ද අල්විස් තරුණයා සමඟ කතා කළේය.තම මව මිය ගොස් ඇති බවත් සිටින්නේ පියා පමණක් බවත් අල්විස් මුත්තයියා මහතාට කීය.”උඹට මෙහෙ පාළුද? තාත්තා මතක් වෙනව ඇති. බයවෙන්න එපා මං උඹේ තාත්තා කියල හිතපං.”ඔහු අල්විස් බදාගෙන කීයේ ඇත්තටම දරු සෙනෙහසිනි.”මටත් උඹ වගේ පුතාලා ඉන්නවා. අපි කවුරුත් එකවගේ. වරෙන් අපේ ගෙදර. මං උඹට තාත්තා කෙනෙක් වෙන්නං.”මෙය සංසාරයේ කොහේ හෝ හුරුපුරුදු බැඳීමක්ද?” මේ නන්නාඳුනනා දෙමළ පුද්ගලයා තමාට ඔහුගේ දරුවකු ලෙස සලකන අයුරු පුදුමය. එහෙත් එය එසේ නොවේ.”මුත්තයියා අන්කල් තාත්තා කෙනෙක් වගේ එහෙ ඉන්න තුරාවට මට සැලකුවා. මං යාපනයෙන් එනතුරුම ඔහු මගේ ආරක්‍ෂකයා ද වුණා. එකල අපි අතර මේ දෙමළ මිනිහාය මේ සිංහලයාය මුස්ලිම් ජාතිකයා ය කියලා වෙනසක් තිබුණේ නැහැ. හරිම සුහදව සිටියා. මට අදත් මේ සිංහල දෙමළ සුහදතාව ළෙන්ගතුකම නැති කළ ප්‍රභාකරන් ගැන මිස දෙමළ ජාතිකයෙකු දෙස වෛර සිතින් බලන්න මට බැහැ. ඒ එදා යාපනයේදි මුත්තයියා මහතාගෙනුත් අනෙකුත් දෙමළ ජාතිකයින්ගෙනුත් මා ලද කරුණාව හා සුහදත්වය නිසා. රාජකාරියේදී නීති විරෝධි වැඩකළ අයට නීති මාර්ගයෙන් කටයුතු කළත් ඒ අය කෙරෙහි වෛර සිතකින් හෝ කේන්තියෙන් අපි බැලුවේ නැහැ. මා විතරක් නොවේ මා සමඟ එකට සේවය කළ අනෙකුත් නිලධාරිනුත් එසේමයි.මට උපකාර කළ මගේ “දෙවන පියා” පසුව එල්.ටී.ටී.ඊ. සංවිධානයේ ගොදුරක්ව ඒ කෲර සාහසිකයින් අතින් වෙඩිකා මිය ගියේ ඔහු චාවාකච්චේරි මැතිවරණ කොට්ඨාසයේ එක්සත් ජාතික පක්‍ෂයේ සංවිධායකයාව සිටියදීය. මං හරියට එදා දුක් වුණා. කොටි කළබල නිසා මට යාපනයේ තිබූ ඔහුගේ මළ ගෙදරට යන්න පවා බැරිවුණා. එහෙත් කොළඹ සිටින ඔහුගේ දරුවන් හා මුණුබුරන් මා අදත් ඉතා ළෙන්ගතුව ඇසුරු කරනවා.මුත්තයියා මහතා නිසා මා සමඟ සුහද වූ බොහෝ දෙමළ ජාතිකයන් මා ළඟ වර්ගවාදි හැඟීම් හෝ ජනවාර්ගික බෙදීම් තිබුණේ නැහැ. මා වගේම ඔවුනුත් සිංහල ජාතිකයන් කෙරෙහි වෛරයක් තිබුණේ නැහැ. ඔවුන් අපට සැලකුවේ සුහද මිතුරන් හා දකුණේ නෑදයින් ලෙසින්.”අල්විස් මහතා එදා යාපනයේ මිනිසුන් අතර තිබූ සුහදතාව ගැන කතා කළේ ප්‍රසන්න හැඟීමෙනි.”මට මේ සිංහල දෙමළ සුහද බවට තවත් උදාහරණයක් කියන්න පුළුවන්.”ඉස්සර උතුරින් බඳවා ගන්නා දෙමළ නිලධාරින් දකුණටත්, දකුණෙ අය උතුරටත් තමා මුලින්ම පත් කරන්නේ. මා එහිදී එක යහපත් දෙයක් දකිනවා. එයින් අපට වර්ගවාදි හැඟීම් ඇති වෙන්නේ නැහැ. කෙසේ හෝ දෙමළ නිලධාරියාට සිංහලෙන් කටයුතු කිරීමේ හැකියාවත් අපට දෙමළ ඉගෙන ගැනීමටත් එයින් අවස්ථාව සැලසුණා.ඒ කාලෙ මාත් සමඟම රාජකාරියට එක්වුණු තවත් නිලධාරියෙක් හිටියා. දෙමළ ජාතිකයෙක්. ඔහුගේ නම එස්. පූවින්ද රාජා. ඔහු මුලින්ම රාජකාරියට ගියේ තංගල්ලට. ඔහු මට කීවා දකුණෙ සිංහල මිනිස්සු හරිම මිත්‍රශීලීයි, ළෙන්ගතුයි කියලා.ඔහු එහිදී නැවතිලා හිටියේ සිංහල ගෙදරක. එහි සිටිය සිංහල අම්මා තමාට අම්මා කෙනෙක් වූ බව ඔහු එදා මා සමඟ කීයේ කඳුළු පිරි දෙනෙතින්. ඔහුටත් දෙමළ සිංහල භේදයක් ඇතිවෙලා නැහැ. ඔහුට දැනුණේ මව් සෙනෙහසක්. ඒ සිංහල අම්මා පූවින්දරාජාට සිංහල කෑම හදලා දුන්නේ ආදරයෙන්.”අම්මා තාත්තාගෙන් වෙන්වෙලා ඉන්න කොල්ලනෙ. උඹේ අම්මා මායි කියලා හිතාපන්.” ඇය නිතරම කියනවාලු.ඔහුට අවේලාවේ ගෙදරින් පිටව යන්නට නොදෙන ඇය නිතර ඔහුගේ ලෙඩදුක් ගැන සොයා බලා ඇත්තේ අම්මා කෙනෙක් වගේ. ඒ නිසා අදටත් පූවින්දරාජා වගේ දෙමළ නිලධාරින් සිංහලයාට ආදරෙයි.”අල්විස් මහතා ඔහුගේ කතාවට තවත් ඌණ පූරණයක් කළේ එකල තිබූ ජාතික සමගිය ගැන කතා කරමින්ය.”මට මතකයි මා චාවාකච්චේරියේදි කළ මුල්ම සුරාබදු නඩුව. විත්තිකාරය එහි දෙමළ ජාතිකයෙක්. ඔහු හොරට රජයේ අරක්කු විකුණා මා අතටම අසුවුණා. අපි රාජකාරිය හරියට කරනවා. එහි නඩුකාරයාත් විත්තියේ නීතිඥයාත් දෙමළ ජාතිකයන්. එදා විත්තියේ නීතිඥයා වූයේ දක්‍ෂ කතිකයෙක් වූ චාවාකච්චේරියේ මන්ත්‍රීවරයා වී.ඇන්. නවරත්නම් මහතා.මා සාක්‍ෂි දෙන්න කූඩුවට නැංගා. හැබැයි මගේ ප්‍රධානියා සුරාබදු ස්ථානාධිපති එල්ටන් ජයසූරිය මහතා මගේ සාක්‍ෂිය හොඳින් පුරුදු කරලා මාව එව්වේ. මා විත්තිකරු අරක්කු විකුණූ හැටි හා මා වෙස්වලාගෙන ගොස් ඔහු ඇල්ලූ අයුරු විස්තර කළා.නඩුව ඇහුවේ ඉංගී‍්‍රසියෙන්. දක්‍ෂ කතිකයෙකු වූ නවරත්නම් මහතා මගෙන් විවිධ ක්‍රමයට හරස් ප්‍රශ්න ඇසුවේ තමාගේ විත්තිකරු නිදහස් කර ගැනීමේ අදහසින්. ඒත් ඔහුට මාව කොටුකරගන්නට ලැබුණේ නැහැ. අවසානයේ පරාජය බාරගත් ඔහු විත්තිකරුට සමාවක් ඉල්ලා සිටියා. මගෙත් අදහස අනුව විත්තිකරුගේ පළමුවැනි වරද නිසා ඔහුට තදින් අවවාද කර නිදහස් කළා. නඩුව අවසාන වූ පසුව මා වෙත ආ නවරත්නම් මහතා මට සුහදව කතා කොට පිටට තට්ටු කළා.”වෙල්ඩන් බෝයි වෙල්ඩන්. ඔයා හොඳට නඩුව මෙහෙයුවා.”එදා සිට මා යාපනය අර්ධද්වීපයේ සිටින තුරා මා කොහේ දුටුවත් කතාකොට යන පුරුද්දක් තිබුණා. මා ඔහු තුළින් දුටු විශේෂය වන්නේ ඔහු දෙමළ අයිතීන් වෙනුවෙන් කතා කළත් ඔහුගේ හිතේ සිංහල ජාතිකයන් කෙරෙහි වෛරයක් නොතිබීමයි.”මං සිංහල ජාතිකයින් සමඟ තරහ නැහැ. ඔවුන් මගේ මිතුරන් නෑදෑයින්.” ඔහු මා සමඟ කීප වරක්ම පවසා තිබෙනවා.අල්විස් මහතාගේ තවත් අපූරු අත්දැකීම් රාශියක් මා සමඟ කියන්නට පෙර ඔහු එකල සිංහල දෙමළ නෑදෑකම ගැන කීයේ අදටත් ඔහු දෙමළ ජාතිකයන් කෙරේ කිසිදු අයහපත් හැඟීමක් ඇති කර ගෙන නැති බව දැන්වීමටය.රාජකාරි කාලය තුළ ජාති භේද නොසලකා කටයුතු කිරීමට පන්නරය ඔහු ලද්දේ යාපනයේ දී දෙමළ ජාතිකයින්ගෙන් ඔහු ලද සුහද පිළිගැනීම නිසා බව අදටත් ඔහු පවසයි.”මුත්තයියා මහතා මට සංසාරයේ ආයෙත් කොහේ දි හරි මුණ ගැසේවි.” ඔහුගේ පැතුම එයයි.තව කොටසක් ලබන සතියේදයා ඩී. ෆොන්සේකාඡායාරූපය - සුදම් ගුණසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>13</day>
    </date>
    <link>http://www.silumina.lk/2011/02/13/_art.asp?fn=as1102134</link>
    <topic>වයසට නියමිත වැඩ කිරීමෙන් දරුවන්ට යහපතක්ම සිදුවේ</topic>
    <author>සාකච්ඡා කළේ - රමණී සුබසිංහ</author>
    <content>වයසට නියමිත වැඩ කිරීමෙන් දරුවන්ට යහපතක්ම සිදුවේධම්ම පදයෙහි අප්පමාද වර්ගයෙහි එන මෙම ගාථා ධර්මය ජන සමාජයට ඉතා වැදගත් කරුණු කිහිපයක් උගන්වයි. කෙනකු ගේ ජීවිතය සාර්ථක කර ගැනීමේ ප්‍රමුඛ සාධකය උත්සාහවන්ත බවයි. ජීවිතයේ සෑම සියලු කාර්යයක දී ම ධෛර්යයෙන් කටයුතු කරන පුද්ගලයා ඒ සියල්ල සිතා මතා සිහි කල්පනාවෙන් යුතුව ඉටු කරන්නේ ය. ‘සතිමතො’ යන්නෙන් අර්ථවත් වන්නේ එකී අදහසයි.‘සුචිකම්මස්ස’ නම් පිරිසුදු ක්‍රියාවෙන් යුතු වීමය. කරන කියන සෑම කටයුත්තක් පිළිබඳව ම පරීක්ෂණ බුද්ධියෙන් යුතුවීම, සංයමශීලී වීම, ජීවිතය සාර්ථක කරගැනීමට බෙහෙවින් ප්‍රයෝජනවත් ය. ‘නිසම්මකාරිනෝ’ ලෙස අර්ථ දැක්වූයේ එයයි. දැහැමින් ජීවත් වන්නේ මෙවැනි ගතිගුණවලින් හෙබි පුද්ගලයා ය. ඔහු සමාජයේ කිසිවකුටත් කරදරයක් නැති ඇවතුම් පැවතුම් ඇත්තෙකි. අප්‍රමාදීව කටයුතු කරන ඒ පුද්ගලයා ගේ කීර්තියත්, යසසත් දිනෙන් දින වැඩෙන්නේ ය.බුදුරජාණන් වහන්සේ මේ ගාථා ධර්මය දේශනා කොට වදාළේ යහපත් පුද්ගලයා ගේ ගුණ මෙබඳු ය යන්න පැහැදිලි කිරීමට ය. එහි පළමුව සඳහන් කැරෙන්නේ උත්සාහවන්ත වීම පිළිබඳව ය.පසුබිම් කතා වස්තුව‘කුම්භ ඝෝෂක’ මානවකයා මනා ධන සම්පත් ඇති පවුලක උපත ලද එකම දරුවා ය. ‘අහිවාතක’ නමින් එදා දඹදිව පැතිරී ගිය භයානක වසංගත රෝගයකට ගොදුරු වන්නට මේ සිටු පවුලට ද සිදු විය. එදා පැවැති අදහස නම් අභිවාතක රෝගය වැලඳුණු පසු එක් කෙමක් අනුගමනය කිරීමෙන් පමණක් ජීවිතය බේරා ගත හැකි වන බවයි.එනම් තම නිවසෙහි බිත්තියක් සිදුරු කොට කිසිවෙකුටත් නොහැඟෙන පරිදි එතැනින් පැන යෑමය. මරණාසන්න අවස්ථාවේ දී තම රෝගී මවුපියන් පැවසු මේ කෙම් ක්‍රමය අනුගමනය කරමින් මේ තරුණයා සිටු ගෙදරින් පැන ගියේය. පවුලේ, රන් රිදී, මුතු මැණික්, රන් කහවණු ආදි තැන්පත් ධනය සඟවා ඇති තැන් පිළිබඳ පමණක් සිහියේ තබාගෙන පැන ගිය ඔහු දුර ඈත පළාතක හුදකලා ජීවිතයක් ගත කරන්නේ තමා පිළිබඳ තොරතුරු කිසිවකුටත් නොහඟවන්නේ ය.‘මා ධනවත් පවුලක එකම දරුවා යි. මගේ ධනය අසවල් තැන තිබේ. වහා ගොස් ඒ ධනයට හිමිකම් කිව යුතු යැ’යි මේ තරුණයා ඉක්මන් වූයේ නැත.නිවැරැදි අවස්ථාව එළඹෙන තුරු හේ ඉවසීමෙන් කල් ගත කළේය. දොළොස් වසරකට පසු රජගහ නුවරට පැමිණෙන්නේ කම්කරුවන් වෙසෙන වීදියක පැල්පතක් කුලියට ගෙන ජීවත්වන්නේය. අලුයමින් පිබිදී රැකියා කටයුතු සඳහා යෑමට කම්කරුවන් පිබිදවීම ඔහුගේ රැකියාව ය. ඒ සඳහා මනා කටහඬක් උරුම වූ බැවින් හෙතෙම මේ රැකියාව තෝරා ගත්තේ ය.‘හිරු උදා වී එයි. නැගී සිටිව්, රැකී රක්ෂාවලට පිටත්ව යව්’ ආදි ලෙසින් හඬ නඟන මේ තරුණයා ගේ ගැඹුරු හඬ රජ වාසලට ද ඇසෙන්නේ ය.එකල මේ ප්‍රදේශය පාලනය කළ බිම්බිසාර මහ රජු කටහඬ අනුව පුද්ගලයන් මැන ගැනීමේ කුසලතාවයෙන් යුතු රජෙකි. කුම්භඝෝෂක ගේ හඬ ඇසු රජු ‘මේ නම් ධනවත් පවුලක, ගුණවත් දරුවෙකි’ යි සිතන්නේ ඔහු රජ වාසලට කැඳවා තොරතුරු විමසන්නේ ය. රාජ්‍ය සේවයට ද බඳවා ගන්නේ ය.මේ දිගු කතා පුවතක සාරාංශයකි. කුම්භඝෝෂක ගේ උත්සාහය නිසාම ඔහු නැවත සිටු පදවියට ද පත්වන්නේ ය. යම් හෙයකින් හේ ‘මගේ පියා අවසාන මොහොතේ දී මහ ධනස්කන්දය සඟවා ඇති තැන් පෙන්වූයේ යැයි සිතා ඒ ධනය අත්පත් කර ගැනීමට ඉක්මන් වූයේ නම් ඔහුට සොර සතුරන්ගේ ග්‍රහණයට නතු වීමට සිදු වනු ඇත. කලබල නොවූ ඔහු ධනය පසුපස එන උපද්‍රවය දැන සිහි කල්පනාවෙන් කටයුතු කළේය.නිවැරැදි අවස්ථාව එළඹෙන තුරු ඉවසීමෙන් බලා සිටියේය.එමෙන් ම ඔහුට යහපත්, චරිතවත් දිවි පැවැත්මක් ද වූයේය. සම වයසේ සමහර තරුණ දරුවන් මෙන් හේ සුරාවට සූදුවට පුරුදු වූයේ නැත. අනාචාරයෙහි ද හැසුරුණේ නැත. නොදියුණු කම්කරු වීදියක දිවි ගෙවුව ද ප්‍රදේශයේ අනෙක් තරුණයන් වෙත වූ අශෝභන පුරුදුවලට හුරු වූයේ නැත.ඒ සියල්ල නොදුටුවා සේ යහපත් පුරුදුම ප්‍රගුණ කළේය. මෙවැනි හැසිරීම් පුද්ගලයකු ගේ දියුණුවට අත්‍යවශ්‍ය සාධක ය. කුම්භඝෝෂක කෙරෙහි අලසකම ද නොවිණි. අදට නියමිත කිසිදු කාර්යයක් හෙටට කල් දැමීමේ පුරුද්ද ඔහු තුළ නොවුණි. නියමිත වෙලාවට නියමිත කටයුතු නිසි පරිදි ඉටු ඛ්ලම ඔහු ගේ සිරිතය. ඒ නිසා ම ඔහුට පැරැණි සිදුවීම් නිසා කනගාටු වීමටවත්, ඉදිරියට ඇති කාර්යයන් නිසා අනියත බියක් ඇති කරගැනීමටවත් හේතුවක් නොවුණි.වනගතව තපස් දම් රකින තේමිය කුමරු එක් අවස්ථාවක තම පිය රජුට‘පච්චුප්පන්නේන යාපේමි’‘මම වර්තමානයේ පමණක් ජීවත් වෙමි’ යනුවෙන් ප්‍රකාශ කර සිටියේ ය. බෞද්ධයන් වන අප ක්‍රියා කළ යුතු වන්නේ ද එලෙසය. ඒ ඒ වේලාවට අවශ්‍ය කටයුතු අප්‍රමාදීව ඉටු කිරීමටය. එවිට වැඩ ගොඩ ගැසෙන්නේ නැත.අධික වැඩ කටයුතු නිසා මනස අවුල් වන්නේ ද නැත. ඒ උදාර ගුණය දැහැමි පුද්ගලයකු ගේ උසස් ලක්ෂණයකි. ධාර්මිකව දිවි ගෙවන, කලට වේලාවට වැඩ කරන, යහපත් ගති පැවතුම්වලින් යුත්, කලබලකාරී නොවන, බුද්ධියෙන් යුතුව කතාබස් කරන, පිළිපදින පුද්ගලයාට සමාජයේ පැසසුම් හිමි වීම ස්වභාවිකය. මේ ගුණ ධර්මයන් පුද්ගලයා ගේ ජීවිතයේ අනිවාර්ය අංගයන් බවට පත් කර ගත යුතු බව බුදුරජාණන් වහන්සේ දේශනා කොට වදාළේ ඒ නිසාය.එහෙත් අද බොහෝ පිරිසක් හුරු වී සිටින්නේ අනුන් ගේ දියුණුව දැක ඒ පුද්ගලයන් කෙරෙහි ඊර්ෂ්‍යා සහගත වීමට ය. එය තමන්ගේ පිරිහීමට හේතු වන බව අමතක නොකළ යුතුය. සමාජයට ද විශාල අනර්ථයකි. විශේෂයෙන් බාල වයසේ පසුවන අය අනුන් ගේ දියුණුව දැක සැණින් ඒ තත්ත්වයට පත්වීමට දරන ප්‍රයත්නය ඉතා අසාර්ථකය.අප උත්සාහ කළ යුතු වන්නේ,‘ථොක ථොකං ඛනේ ඛනේ’යන බුදු වදන අනුව කටයුතු කිරීමට ය. එනම් ටිකෙන් ටික, අනුක්‍රමයෙන්, සංසුන්ව, බුද්ධිමත්ව කටයුතු කිරීමටය. එසේ කටයුතු කිරීමෙන් කවර පුද්ගලයකුගේ වුවද අභිමතාර්ථයන් සඵල කර ගැනීමට හැකි වන බව සිත් සතන්හි ධාරණය කර ගත යුතුය.මේ ලොව ජීවත්වන කිසිවකුටත් එකවර දියුණු විය නොහැකිය. ලෞකික මෙන් ම ලෝකෝත්තර දියුණුව කරා ළඟා විය යුතු වන්නේ ද අනුක්‍රමයෙනි. බුදුරජාණන් වහන්සේට ගරු කරන පුද්ගලයා, ශ්‍රී සද්ධර්මයට ගරු කරන පුද්ගලයා මේ උපදෙස් අනුව කටයුතු කොට තම ජීවිතය සාර්ථක කර ගනී.කුම්භ ඝෝෂක තරුණයා අසරණව, අනාථව සිටි අවස්ථාවේ දී පවා බුද්ධිමත්ව කටයුතු කළේය. ඒ නිසාම අනාගතයේ දී මහා ධනයකට හිමිකම් කියන්නටත්, සිටු තනතුරකින් පිදුම් ලැබීමටත් ඔහුට අවස්ථාව උදාවිය.අධ්‍යාපනය ලබන දූ දරුවන්ට ද මේ බුදු වදනින් අගනා පාඩමක් උගත හැකිය. වැඩිහිටියන්ගේ ගුරු භවතුන්ගේ උපදේශ, අනුශාසනා තම ජීවිතයේ ඉදිරි ගමනට ශක්තියක් කර ගැනීමට දරුවන් උනන්දු විය යුතුය.රට, දැය, ආගම වෙනුවෙන් කැප වී කටයුතු කළ වීරෝදාර පුද්ගලයින් ගේ චරිත කතා, නව නිපැයුම්, සොයා ගැනීම් කළ පුද්ගලයන්ගේ තොරතුරු තම ජීවිතයට ද ආදර්ශයක් කර ගත යුතුය.තමන්ගේ වයසට නියමිත වැඩ කොටසට පමණක් ප්‍රමුඛතාවය දී අනලස්ව කටයුතු කරන්නේ නම් අධ්‍යාපනික කඩඉම ජය ගැනීම අපහසු වන්නේ නැත. කලබලකාරී බව, නොඉවසනසුලු වීම දරුවන්ට කිසිසේත් ම නොගැළපෙන චර්යාය. බෝසත් චරිතයෙන්, බුද්ධ චරිතයෙන් දරුවන් ගේ ජීවිතයට ගත හැකි ආදර්ශ බොහෝය. එසේ හැඩ ගැසෙන දරුවා කිසි දිනෙකත් තමන්ට මෙන් ම සමාජයට ද අනර්ථකාරී වන්නේ නැත.සාකච්ඡා කළේ - රමණී සුබසිංහශ්‍රී ලාංකේය මහා විහාර සම්ප්‍රදායට අයත් චාරිත්‍ර වාරිත්‍ර සියල්ල අනුගමනය කරමින් ජපානයේ ටෝකියෝ නුවර අගොන්ශු විහාර අනුබද්ධ ආයතනයේ දී දින තුනක් පුරා දහවල් කාලයේ පරිත්‍රාණ ධර්ම දේශනාවක් පැවැත්විණි. මෙය සංවිධානය වූයේ ජපානයේ අගොන්ශු විහාර සමූහයේ නිර්මාතෘ හා අගොන්ශු නිකායේ මහානායක කීර්ති ශ්‍රී සාමදූත සෙයියු කිරියමා ස්වාමීන් වහන්සේගේ 90 වැනි ජන්ම දිනය නිමිත්තෙනි.ගාලු කෝරළයේ ප්‍රධාන සංඝනායක බෝපිටියේ විජිත නාහිමියන්ගේ අනුශාසකත්වයෙන් ද, අගොන්ශු නිකායේ දකුණු ආසියානු කලාපීය උපදේශක සෝමසිරි අද්දරපතිරණගේ මහතාගේ මෙහෙයවීමෙන් ද පින්කම සිදුකෙරිණි.මේ සඳහා විශේෂ ආරාධනා ලැබ සහභාගි වූයේ සියම් මහා නිකායේ ශ්‍රී රෝහණ පාර්ශ්වයේ ලේඛකාධිකාරී අධ්‍යාපන අමාත්‍යාංශයේ ප්‍රධාන උපදේශක ඕමාරේ කස්සප, ඓතිහාසික තන්තිරිමලේ රාජ මහා විහාරාධිපති තන්තිරිමලේ චන්දරතන, බෝපිටියේ විජිත, ඌරුමුත්තේ සුගතානන්ද, කොට්ටාවේ පේමරතන, ගුලවිට සිරිනිවාස, මාකඳුරේ සිරිරතන, ලේල්වල සමිත, පරපාමුල්ලේ පියතිස්ස සහ ඌරුගමුවේ අස්සජී යන හිමිවරු ය. කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>13</day>
    </date>
    <link>http://www.silumina.lk/2011/02/13/_art.asp?fn=as1102135</link>
    <topic>යව්වන උයන</topic>
    <author/>
    <content>යව්වන උයනඅපි දෙන්නා අඳුර ගෙන ගොඩාක් කල්. අපි අතරෙ තිබුණෙ යාළුකමක්. ඒක අවුරුදු තුනක විතර යාළුකමක්. ඒත් අපි හිතිං ළං වෙලා හිටියා. ඒක... ඒක... හරියට උගුරට හොරා බෙහෙත් බෙනවා වගේ වැඩක්. අපේ හිත්වල හැංගිලා තිබුණු ඒ හැඟීම ඔයාටවත් මටවත් හරියකට කියාගන්න බැරි වුණා. කාලය පියෑඹුවා...අන්තිමට අපි, අපේ හිත්වල තිබුණු ඒ ළෙන්ගතුකම, ආදරය කියාගත්තා... ඔයාට මතකද ඒ දවස? අපි එදා ලෝකෙම දිනුවා වගේ ගොඩක් සතුටු වුණා.අද ඔයා මගේ... ඔව් රත්තරන් ඔයා මගේ විතරමයි. නොහිතපු විදියට අපේ ආදර කථාවට ගලාගෙන ආපු ප්‍රශ්න නිසා ඔයාගෙම ඕනකමට.අපි අපේ හඳහන් බැලෙව්වා...කවදාවත් නොහිතපු දෙයක් අපේ හඳහන් වල ලියවිලා තිබුණා...ඒ,මම ඔයා ළඟට ඇවිත් අපේම කියලා පුංචි කැදැල්ලක් හැදුවොත්...අනේ, මට ඔයාව සදහටම නැතිවෙනවා, ඔයා මාව මේ ලෝකෙ තනිකරනවා කියලා...එහෙමයි කියලා, කොහොමද රත්තරනේ මම ඔයාව දාලා යන්නේ?අන්තිම හුස්ම පොදත් ගිලිහිලා යනතුරාවට ම,ඔයාගෙ ළඟට වෙලා, ඔයාගෙ දුක සැප හොයලා බලලා, ඔයාට ශක්තියක් වෙන්න,පොරොන්දු වෙච්ච මම,, අද කොහොමද ඒ පොරොන්දුව අමතක වෙච්ච ගානට ඔයාව දාලා යන්නේ?කියන්න රත්තරන්,මම කොහොමද ඔයාගෙ සෙනෙහස, රැකවරණය නැතුව ජීවත් වෙන්නේ?ඒත්,මම නිසා ඔයාගෙ ජීවිතය ලොකු අවදානමකට ඇදලා දාන්නමට බෑ සුදු,සමහර විට ගිය ආත්මෙක, අපි දෙන්නා ගොඩාක් ලොකු, පවක් කරන්න ඇති... නේද රත්තරන්?අපි දෙන්නා මේ ආත්මේ පිං කරමු... ජයසිරිමහ බෝ හාමුදුරුවන්නෙ පාමුල පුංචි පානක් පත්තු කරලා... එකම හිතින් පැතුමක් පතමු රත්තරන්,මොකක් කියලද දන්නවද?“උපදින උපදින හැම ආත්මෙකට අපි අපේ ම වෙන්න. ඒත්, මේ වගේ කිසිම බාධාවක් නොවී අපිට අපේ පුංචි ලෝකය ගොඩනඟා ගන්න පුළුවන් වෙන්න. මේ ආත්මෙ අපිට මේ වෙච්ච දේ ආදරේ නාමයෙන් ආදරෙන් තෙත් වෙච්ච කිසිම හදවතකට සිද්ධ නොවෙන්න”කියලා. ප්‍රාර්ථනා කරමු නේද මගෙ රත්තරනේ...?  මධූමාතරනොසිතූ ලෙස නෙත ගැටුණු ඔබ මා මුලපිරූ සෙල්ලමක් විය මා ක්‍රීඩකයාය .... ඔබ සෙල්ලමය ..... මා දිනුවාද ..... නැද්ද.... මා දන්නේ නැත ඔබ මා සිතේ පෙරළියක් කළ මිතුරෙක් ද? සහෝදරයෙක් ද? පෙම්වතෙක් ද? මා දන්නේ නැත මා දන්නේ එක් දෙයකි. අප දෙදෙනා සමාන්තර රේඛා දෙකකි. එක් නොවන .... වෙන් නොවන .... ආගම් දෙකක පුරුක් දෙකකි. ඔබ මා සොයන බව දනිමි. එහෙත් මට හිමි වෙන තොටුපළකි. සමාවුව මැන! මා ඔබට කළ විප්ලවයට සමාවුව මැන!  ඉලේකා රුවන්පතිරණ(ගම්පහ)අලුත් පහනක් දල්වන්න. අතීතයට වෙලා දුක්වෙන්න එපා. හැමදෙනාම එකවගේ නෑ.” ඔයා මුලින්ම කිව්වෙ එහෙමයි. මං ඒ අතීතෙ අමතක කරලා ඔයා ළඟට ආවා. සතුට හොයාගෙන. මම ඔයාව ගොඩක් විශ්වාස කළා. මේ මම හොයන සතුට වෙන්න ඇති කියලා හිතුවා. ඒ මගෙ නොදැනුවත්කමට හිතුන දෙයක් වෙන්න ඇති. ඒත් ඔයා මං හීනෙන්වත් හිතුවෙ නැති විදියට මටත් හොරෙන් වෙන කෙනෙක් ගාවට ගියා. ඒකට මම මොනවත් කියන්නෙ නෑ. මොකද ඔයාගෙ සතුට ඇත්තෙ එයා ගාව වෙන්න ඇති.ඒත් මම ඔයාට මුලින්ම කිව්වෙ කවදහරි මාව එපා වුණොත් මට කියන්න කියලා. මගෙන් ඈත්වෙන්න කියලා. මම හිතුවෙ ඔයාගෙන් ලැබුණ සතුට සදාකාලිකයි කියලා. “හෙණ ගැහුවා වගේ අතීතයක් අමතක කරන්න බෑ” කිව්ව ඔයා කොහොමද මාත් එක්ක ගෙවපු ඒ අතීතෙ අමතක කරලා වෙන අතීතයකට ගියේ. ඔයාගෙ හිතට නොදැනෙන දේ තවත් කෙනෙකුගේ දුක නේද කියලා මං හිතුවා. තවත් කෙනෙක්ගෙ හිනාව වෙනුවෙන් මගෙන් ඈත්වුණු ඔයා මං අඬන බව තාමත් දන්නෙ නැතුව ඇති නේද?ආදරණීය එස්යෞවනයේ සදාතනික සිහිනය ප්‍රේමයයි. වෙහෙස ලද දිවිමගේ ඉසිඹුලන නවාතැන ප්‍රේමයයි. ප්‍රේමය සිත් සතන් කළඹාලන එකක් යැයි නුඹගෙන් ඉගෙන ගත් ප්‍රථම පාඩම කෙතරම් අපූරු ද යත්, තවමත් ඒ අවදිය ගල කෙටු අකුරත්, අහස රැඳි තරුවක් ලෙස මා සිත් අඹර තුළ සටහන් වී ඇත. නිබඳවම නුඹ සැදූ හදවත දැනුදු නම් නුඹවම සොයයි. නුඹ අන්සතු බව දැන දැනත් නුඹවට සොයයි. ඉල්ලයි. ඇස හැර පියන තරම් වූ සුළු කාලයක් තරම් වුව ද, නුඹගෙන් මා ලද පේ‍්‍රමය නම් දායාදය නුඹේ කියූ නිල් දෙනයන කඳුළක් සටහන් කරනුයේ තවමත් මන්ද යැයි මම නොදන්නෙමි.ළබැඳියාණෙනි, මතකේ මවනා සිතුවිලි දැහැන සොඳුරුයි. එනමුදු පාර වැරදුණ මා හට මා ලොවට නම් නපුරයි. මා දුටුවේ සිහිනයක් පමණ නම් නුඹ ඒ සිහිනයේ කොටස්කරුවෙකු වූයේ මගෙ වරදින් ද? නුඹෙ වරදින් ද කියා මා දන්නේ නැත. නමුදු සිත් පිත් ඇත්තෙකු කෙසේ නම් මා දුටු සිහිනය පොඩිකර ඉවත හෙලන්නද? නුඹට ලියන අන්තිම සටහන මෙය නිසා මෙය අසමි. වරදක් නම් කමා කරනු මැනවි. ළබැඳියාණනි, මා ඉවතට හෙළුවේ ඇස රසඳුනක් වූ නිසාම ද? මගේ දෑස බොඳ වූ නිසාට ද, මටත් හදවතක් නැතැයි සිතූ® නිසාම ද? මා පිවිතුරු වූ නිසාම ද?...ගිලන් හදවත හිතින් යදිනා නුඹය බෝ දුර ගිහින් තිබෙනා ඇය සමඟ නුඹ ඇතැයි කියනා හැගුම් ඇවිදින් පැතුම් සිදෙනා...සහති මුදාරා අබේසිංහ කෑගල්ලවෑයමින් අකුරු කර කර මා මැව් උතුම් සිහිනය සැබෑ වුවද නෙතු අබියස යා යුතුව බොහෝ දුරක් ඇත ඉදිරියට...ගෙවිය යුතු වුවද ප්පරක් කල් දැරිමට ඉහළ තනතුරු ගෙවිය හැකි වේද මෙලෙසින් වසර දෙක තුනක් ඉදිරියට....  ඊ.නදීෂා සඳමාලි ප්‍රනාන්දුදෙවන වසර (කලා පීඨය)කැලණි විශ්වවිද්‍යාලයයජීවිතය හරියට සමනල් පිහාටුවක් වගෙයි. සැහැල්ලුයි. ලස්සනයි. මං මුළු ලෝකෙම පාවෙලා ඒ සුන්දරත්වය ඒ සැහැල්ලු බව වින්දා. ඒත් මගෙ සමනල් පිහාටුවට නොහිතපු වෙලාවක ලස්සන පිනි බිංදුවක් වැටුණා. ජීවිතේ පළමු වතාවට කවදාවත් නොදැනුණු විදියේ මහා බරක් දැනුණා. ඒ ඒ ආදර ඇස් මගේ ඇස් වලට නවතින්න කියපු වෙලාවෙ. දඟකාර විසේකාර ඒ ඇස් ඇතුලින් ගැඹුරට ම ගියපු ආදරයක් මං දැක්කා. ඒත් එයා මට ආදරෙයි කිව්වෙ නෑ. ඒත් එයාගේ ඇස් මට ඒක කිව්වා. එයා කවදාවත් මා එක්ක හිනා වුණේ නෑ.ඒත් එයාගේ ඇස් මාත් එක්ක හිනා වුණා. එයා මාත් එක්ක කවදාවත් කතා කරේ නෑ. ඒත් එයාගේ ඇස් මාත් එක්ක ගොඩාක් දේ කතා කළා. මං දැනගත්තා. එයා දන්නෑ. ඒත් ඒක මං දන්නවා. මං විතරක් නෙමෙයි එයාගෙ ඇසුත් ඒක දන්නවා. මං ගොඩාක් කල් බලන් හිටියා. එයා මට ආදරෙයි කිව්වෙ නෑ.ඒ වුණාට ඒ ඇස් කියනවා “මං ඔයාට ආදරෙයි” මට තවත් බලන් ඉන්න බැරි වුණා. ඇස් වලින් එහාට ගිය ආදරයක් මාව අන්සතු කරගත්තා. කාලය ගෙවිලා ගියා. ඒ ඇස් දෙක මට නොපෙනීම ගියා. ඒත් මං හැමතැනම ඒ ඇස් දෙක හෙව්වා. මුළු ලෝකයම පෙනුණා. ඒත් ඒ ඇස් මට පෙනුණේ නෑ. ජීවිතේ පුදුමයි. නොහිතපු වෙලාවක ඒ ඇස් මට පෙනුණා. සත්තමයි. ඒ ඇස් ඒ වෙලාවෙත් මට කිව්වා “මං තාමත් ඔයාට ආදරෙයි.”නෙතින් කළ කී කතා ඔබ මට කිසිදිනක නොවැටහුණා නොවෙයි කියා ගන්නට බැරිව ළතැවී සිටින වග නොදැනුණා නොවෙයි ඔබට කළ පෙම් සිත උදුරගන්නට ඔහුට දුන්නෙ සිත නෙවෙයි ගියත් අහිමිව ඔබට මා අද නොඉඳුල් සිත ඔබටමයි  සඳාජීවිතය හරි බරයි හොඳටෝම.... බඩු පොදිය ඉහතියා, මඟ ගෙවූ දුගී මගියෙක් සේම.... ආත්මය ඉරිතලා, මැලවිලා වියළි පොළවක් සේම ... දෙතොල් පෙති ඇරුණාට හසරැල්ල මැවුනාට මුවේ පමණයි සබඳ හද පතුල ගොම්මනයි වැහි බීරිමක් සේම.....ස්වර්ණා සිරිවර්ධනනිලධාරීන් පැලැන්තියේ යටතේ හිඳ වැඩකරනා කම්කරුවො ගැන මතකය ලියන මම ද නිලධරයෙකි යකඩ රෝල් සල්අඩි හඬ ඉස්ටෝරුව පුරා ඇසෙයි නමුදු නිහඬ දෑත් දෙපා සවිය නිසා එය හැඩවෙයිදිනක් මමත් ලුහුබැන්දා එක සේවකයෙක් පිටුපස නොකරන්නේ කිමද මන්ද පවරපු වැඩ දැනගන්නට, ”දිය උගුරක් බොන්න කියා ආවේ මම මේ පැත්තට නොකිව්වාට සමාවෙන්න ඒ බව මා ඔබතුමාට...” කෙස් සුදුඋන පනස් වියේ වැඩිහිටියෙකි තලේලුවට නිරුවත් උඩුකය පුරාම බේරෙයි දාඩිය මනාව ඔපීසියේ සුලං පෙත්ත වටයක් කැරකැවී යන්න පුටු රත්වන ඔපීසියෙද දහඩිය සැලුණේ බලන්නනිලධරයො කම්කරුවො ලෙසින් බෙදී වැඩ කරන්න පිල් බැඳගත් සමාජයකි ඉස්ටෝරුව ඇතුළෙ ඉන්න එක ඉරහඳ යට සිටින්න ඇති නැතිවී බේදවෙන්න අරුම පුදුම සමාජයකි නැත කිසි සතුටක් දකින්න දුගී මගී යාචකයෝ - ඇමති දානපති නිලයො විෂම කුරිරු සමාජයකි – පව් ගෙවනව කම්කරුවොකැලුම් ගුරුගේ ගාල්ලකතර ගෙවා දිවි මං සසරෙහි පිරූ පෙරුමන් නිසලව රැඳුණු දෙනුවන් සසලය දැක ඔබේ අබිමන්කඳුළු දුකෙන් වෙලී සුසුම් හෙළූ සුළගෙහි ගැලී තැවුල් සෝ නිම වුණි ඔබේ පහසින් සෝදුක වියැකුණිලොවෙහි නෙක මං මුලා උනෙමි හද සෝ දුක් දරා පෙරුම් අපමණ පුරා ලදිමි ඔබෙ පෙම මහද සනසලාපැතු පැතුමන් මැදින් පිය මනිමු සෙනෙහේ නමින් තුරුණු හැඟුමන් හදින් ළංව ඉමු අප සදා සෙනෙහසින්...පී.එච්. සමිත් මධුරංග කරුණාරත්නදියපිටගල්ලෙනනිවදගලහාමිනේ අදත් නෑ වගෙ ලියුම්කාරයා බෙල්එකත් ඇහුණෙ නෑ මෙලහකටත් ගිහිල්ලද දන්නෙ නෑ ගේ පහුකරන් එහෙම නම් අදත් ෆැන්ෂන් නෑ වගේ කුස්සියෙත් නෑ නේද රෑ බතට හොඳ එළවළුවක් ණයත් දැන් අහස උසටලු ඊයෙත් කිව්ව මුදලාලි ලොකු හෑල්ලක් ඈ හාමිනේ පොඩිපුතාට විස්සවිද්‍යාලෙට සල්ලිත් යැව්වෙ නෑ නේද මාසෙකින් පොඩි කෙලීගෙත් සෙරෙප්පු කුට්ට්ම කැඩිල හොඳටම, ඇරන් දෙන්නවෙයි ඒකිටත් හොඳ කුට්ටමක් ෆෙෂර් බේතුත් ඉවර වෙයි වගෙ ගන්න ඕනා ඒකත් මේ පාර ෆැන්ෂන් එකෙන් තාම ගියෙ නෑ නේද ලියුම්කාරයා අදවත් එයිද දන්නෑ ඉක්මනින්. ජීවනී දෑලකැලණිය සරසවිය (දෙවන වසර)දයාබරයජීවිතය කියන්නෙ මොකද්ද කියල මට තාම තේරෙන්නෙ නැහැ කියල ඔයා කියාපු වෙලාවෙ මට හරියට දුක හිතුණා... මං වචනයක්වත් කිව්වෙ නැත්තෙ තරහකට නෙමෙයි. මගෙ ගාව වචන තිබුණෙ නැති හින්ද...මං ගෙදර ඇවිත් අම්ම ලිප ළඟට වෙලා ලිපට ගින්දර දමන හැටි බලාගෙන හිටිය. අම්ම හොඳටම කෙට්ටුවෙලා. මට මීට ඉස්සර එහෙම දෙයක් පෙනුණෙ නෑ... අම්ම මා දිහා හැරිල බැලුව... ඒත් හිනාවුණේ නැහැ.“පුතේ... තාත්තා වැඩ පොළෙන් අයින් කරල”අම්මගෙ වචන මගෙ පපුවට ගිනි තිබ්බ. දයාබරය, ඔයා කියන්නෙ ඇත්ත තමයි. මං ජීවිතය ගැන දන්නෙ නෑ... මං තාත්තගෙ කඳුළු ගැන දන්නෙ නෑ... මං අම්මගෙ පපුවෙ ඇවිළෙන ගිනිදළු ගැන දන්නෙ නෑ...අම්ම කවදාවත් කිව්වෙ නෑ ජීවිතේ හරිම සුන්දරයි කියල. හරියට දේදුන්නක් වගේ. හරියට මලින් පිරුණු පිච්ච වැලක් වගේ...අම්ම කිව්වෙ නෑ ජීවිතේ අසුන්දරයි කියලත්. හරියට පතොක් ගාලක් වගේ... හරියට මඩ වගුරක් වගේ.අම්ම කිව්වෙ පතොක් ගාලෙන් පරිස්සමට පලයං... මඩ වගුරෙන් පරිස්සමට එගොඩ වෙයන් කියල.“කොහොමහරි එකතුවෙන එක නෙමේ ප්‍රශ්නෙ. ඒක සුළු දෙයක්... එහෙම එකතුවෙලා ජීවිතේ ගැටගහගන්න එක.”ඔයා එහෙම මගෙන් අහපු දවසෙ හැමදෙයක්ම දියවෙලා ගියා වගේ මට දැනුණා.දයාබරය...! ජීවිතය කියන්නෙ දියවී අවසන් වන දෙයක් ද? මට කියා දෙන්න. මම කිසිවක් නොදනිමි. ජීවිතයත් මුහුද වගේ ද? නැත්නම් ජීවිතය වැස්සක් වගේ ද?දයාබරය... හෙට එන්න. මැයි ගහ යට මං ඉන්නවා බලාගෙන... අද වගේ බස් තුනකට ඔහේ යන්නට ඉඩ දෙන්න එපා. අපි තුන්වැනි බස් එකට නගිමු. ඒක අපට හුඟාක් දේවල් කියල දේවි.  මංදයාබරහලාවත ශ්‍යාමාසටහනනිර්මාණශීලී ලේඛනයට නැඹුරු වන ඔබ වෙනුවෙන් මේ තීරය වෙන් කරමු. ජීවිතය ගැන ලියන්න. ජීවිතය ඔබට කියන දේ ලියන්න. ජීවිතය ඔබට නොලියන දේත් ලියන්න. ජීවිතය ඔබට ළඟා කරන දේත් ඇති කරන දේත් ලියන්න. පෙනෙන ජීවිතය ගැන මෙන්ම නොපෙනෙන ජීවිතය ගැනත් ලියන්න. මේ තීරය ඔබටයි.සංස්කාරකකැත්ලින් ජයවර්ධනමට ඒ කාලෙ ගැන තියෙන්නෙ සුන්දර මතකයක්. සීමිත නිදහසක් තිබුණ කාල පරිච්ඡේදයක මං උපරිම නිදහස භුක්ති වින්දා. මං අම්මාත් එක්ක තමයි ඉස්කෝලෙ ගියේ. කවදාවත් අම්මාවත් තාත්තාවත් මට පාඩම් කරන්න කියලා බල කළේ නැහැ. සමහරවිට හෙට විභාගෙ නම් අද විනෝදයෙන් ඉන්න අවස්ථාව මට තිබුණා. මට චිත්‍රපටයක් බලන්න ඕනෙ වුණහම අම්මා මාව එක්කගෙන යනවා. හුඟක් සුහදතාවයක් අපි දෙන්නා අතර තිබුණා. මං හිතනවා ඒක මගේ භාග්‍යයක් කියලා. මගේ යෞවන කාලෙ දි මං ජීවිතය හොඳට වින්දා.ඒ කාලේ අද වගේ රූපවාහිනි නැහැ. ගුවන් විදුලිය පත්තර තමයි අපට තිබුණේ. ඒ දෙකම දැනුම බෙදන මාර්ගයක් වුණා. ගුවන් විදුලි නාට්‍ය අහන කොට මං හිතෙන් රූපය මවා ගන්නවා. පුවත්පත් පොත් කියවන්න මං පුරුදු වුණා. මේවායින් තමයි මගේ පරිකල්පන ශක්තිය දියුණු වුණේ. මං ගොඩක් ගුවන් විදුලි රඟමඩලට ආසා කළා. ඒ වගේ ම මට හැකි පමණින් ලිපි රචනා කළා. ඒ හැම දෙයටම ගෙදරින් හොඳ නිදහසක් තිබුණා. සංවෘත සමාජ තලයක වුවත් විවෘතව නිදහස භුක්ති විඳින්න ලැබීම මා ලද භාග්‍යයක්.සමහරදාට මං ගුවන් විදුලි නාට්‍ය හොඳින් අහනවා. ඒ හින්දම වෙන්නැති අද මෙවැනි ස්ථාවරයක මං ඉන්නෙ. අද කාලෙට වඩා ඒ කාලේ ගුවන් විදුලි නාලිකා, පත්තර කියන්නේ දැනුම බෙදන තක්සලාවන්. මිනිසුන්ගේ මනුෂ්‍යකම ජීවත් කරන්න ඒවායින් ලැබුණ පිටිවහල කියල නිම කරන්න බැහැ.අද වගේ නොවෙයි මට මතක හැටියට ඒ කාලේ යම් වෘත්තියකට කෙනෙක් පිවිසෙනවා නම් එයා ඒ ක්ෂේත්‍රය ගැන උපරිම දක්ෂතාව තිබුණා. අද ඒක සහමුලින් ම වෙනස් වෙලා. සල්ලි තියෙනවා නම් සිංදු කියන්න බැරි වුණත් කැසට් ගහනවා. හරියට හතු පිපෙනවා වගේ තමයි නිර්මාණකරුවන් බිහිවෙන්නෙ.හැබැයි ඉතින් ඒ කාලෙ මෙහෙමත් දෙයක් තිබුණා. ක්ෂේත්‍රයේ ප්‍රවීණයෝ ආධුනිකයන්ව නිර්ලෝභීව අගේ කරනවා. මං හිතන්නෙ ඒක භාග්‍යයක් කියලා. අපේ යෞවන කාලයේදී ඒ භාග්‍යය අපි අත්වින්දා. අද ප්‍රවීණයෝ එහෙම ද කියලා මට නම් හිතෙන්නෙ නෑ.ඒ කාලෙ සමාජය සරලයි තරගයක් නෑ. මට මතකයි සුගතපාල සිල්වා මහතා මගේ නාට්‍ය රචනා අගේ කළා. මං මුලින් ම නාට්‍ය රචනාවක් ලියලා සුගතපාල සිල්වා මහතාට ඉදිරිපත් කළාම ඒ මහතා මගේ නාට්‍ය රචනාව අගේ කළා. මට හොඳටම මතකයි. ඒ මහතා කියව්වා මට හොඳ නාට්‍ය රචනාවක් හම්බුණා කියලා මාව ප්‍රසිද්ධියේ ම අගේ කළා. එදා මං වගේ ආධුනිකයෙකුට ඒක ලොකු ශක්තියක්. ඒ මොහොතේ සිට මට ගුවන් විදුලි නාට්‍ය ලියන්න මං පෑදුණා. මං හිතන්නෙ ඒක මගේ දෛවයෙන් මට ලැබුණ ආශිර්වාදයක් කියලා. සමහරදාට මට කියනවා මට අනිද්දාට ගුවන් විදුලි නාට්‍යයක් ඕනෙ. ගෑනු දෙකයි. පිරිමි දෙකයි කියලා. ඉතින් මං වේගයෙන් ලියනවා. මං හිතන්නෙ ක්ෂණිකව නිර්මාණ කරන්න බැහැ කියන එක මට අනුව සත්‍යයක් වන්නෙ නැහැ.මං ගොඩක් කරුණාසේන ජයලත් මහත්තයාගේ පොත් කියවන්න ආසයි. ගොළු හදවත මගේ මතකයේ රැඳුණා. මං හිතන හැටියට ඒ වගේ නවකතා හැමදාම මතකයේ රැදෙනවා. මගේ පළවෙනි පොත ‘බලන් කඩතුරා හැර දෑසේ’ කෘතිය අරගෙන මං ඒ මහතා හමුවෙන්න ගියා. එතුමාගෙන් පෙරවදන ලියාගන්න. මට මතකයි ඒ මහත්තය මෙහෙම ලියලා තිබුණා. ඇගේ අනාගතය සාර්ථකයි. එදා මගේ ඉහේ මලක් පිපුණා වගේ. තවත් කෙනෙකුට ලෝභ නැතුව හොඳයි කියන්න පුළුවන් ප්‍රවීණයෝ එදා හිටියා. අද වගේ කැපිලි කෙටිලි එදා තිබුණේ නැහැ. ඒ ක්ෂේත්‍රයේ කෙනෙක් හැදෙනවට අනිත් අය කැමැතියි.සිතුවිලි පෙළ ගැස්මරූපාන්ති බුලත්සිංහලසංස්කාරක යව්වන උයන, සිළුමිණ, ලේක්හවුස් කොළඹ 10. ඔබේ නිර්මාණාත්මක ලිපි කවි, සංකල්පනා, විනෝද කතා, සත්‍ය අත්දැකීම් මේ ලිපිනයට එවන්න.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>13</day>
    </date>
    <link>http://www.silumina.lk/2011/02/13/_art.asp?fn=as1102136</link>
    <topic>නෙළුම් විල</topic>
    <author/>
    <content>නෙළුම් විලගුණසිංහ හෙට්ටිආරච්චිදුවේ, ඔයාගෙ අපලෙ දුරුවෙන්න නං හින්දු කෝවිලකට ගිහිං පූජාවක් තියන්න වෙනව. උපන් දිනේ දා ම ගියොත් තමයිලු හුඟක් හොඳ” අම්මා කීවේ බලාපොරොත්තු පළ කරමිනි.දිනය උදා විය.හැමදාම පන්සල් ගිය අප කෝවිලකට ගිය පළමු දිනය වූයේ එදින ය.පූජාව සඳහා සූදානම් කරන ලද පලතුරු වට්ටිය ඔසොවා ගත් අපි කෝවිල තුළට පිවිසියෙමු. ප්‍රකට කෝවිලක් වූ එහි දේව ප්‍රතිමා රැසක් විය.නව ආගමික සංස්කෘතියක අපි අතරමං වීමු.කළ යුත්තේ කුමක් දැයි අපි පූජකයන් ගෙන් ඇසුවෙමු. ඔවුහු කළ යුතු දේ කීහ. එහෙත් ඔවුන් ගේ සිංහල අපට නොවැටහිණ.කෙසේ වුව ද, මහත් පරිශ්‍රමයකින් පසු අපි නිසි තැනට පිවිසුයෙමු.එහි පූජකවරයෙක් යාතිකා කරමින් සිටියේ ය. එහෙයින් ඔහු අපට උපදෙස් දුන්නේ හස්ත මුද්‍රාවෙනි. ඒ අතර ම, ඔහු මා’තට මල් මිටක් දී යමක් කීවේ ය. මට එය නොවැටහිණ. මම අන්දුන් - කුන්දුන් වීමි.අපට කිට්ටු තැනක සිටි තරුණියක් මදෙස බලා හිනැහුණා ය. ඇය ද සිටියේ වඳිමිනි.“නංගි ඔහොම නෙමෙයි, මල් ටික ඔයාගෙ ඔළුව වටේ තුන් පාරක් කරකවල කෝවිල ඇතුළට විසි කරන්න ඕනෑ” ඇය උපදෙස් දුන්නා ය.මම ඇයට කීකරු වීමි.අප දෙදෙනා ගේ එකමුතු ව දුටු පූජක තෙමේ මා කළ යුතු සෙසු සියල්ල දෙමළ බසින් ඇයට පැහැදිලි කළේ ය. ඇය එය සිංහල බසින් මට කීවා ය.පූජාව අපූරුවට සිදු විය.“උදවු කෙරුවට ඔයාට හුඟක් ස්තුතියි, අක්කෙ. අපි මොකුත් තේරෙන්නෙ නැතුවයි හිටියෙ” මම කීමි.“මං දැං අවුරුදු ගාණක් තිස්සෙ මෙහෙ එනව. තියන ඕනම ප්‍රශ්නයක් ඇවිත් කියන්න. තමන් වරදක් කරල නැත්තං දවස් හතෙන් ප්‍රතිඵල ලැබෙනව. මං යන්නං පැටියො.”ඇය හිනාහීගෙන ම සමු ගත්තා ය. ඇය නොපෙනී යනතුරු මම බලා සිටියෙමි. කෝවිලේ සුවඳ මට දැනුදු දැනේ. එහෙත් ඒ සුවඳ වසාගෙන ඇගේ මිනිස් ගුණ සුවඳ පැතිරෙනු දැනේ.අනන්‍යතාව සඟවා සිටිනු කැමති මාතර ‘සිළුමිණ’ පාඨකයකු විසින් යොමු කරන ලද ලිපියක් ඇසුරිනි.  සතියකට වරක් අප විසි දෙනකු එකට මුණගැසුණු රාජා මිස් ගේ ඉංග්‍රීසි පන්තිය රස සාගරයක් වූයේය. ළෙන්ගතුකම, සහෝදරත්වය, ආදරය එහි පිරී තිබිණ.පද්මිණි අප විසිදෙනා අතුරින් අයෙකි.තාරුණ්‍යයේ අහිංසක සුන්දරත්වය මම ඇගෙන් දුටිමි.ඇගේ සිනාව ආකර්ෂණීය විය. ළෙන්ගතු විය.දිනක් ඇය පන්තියට කිසියම් රසකැවිල්ලක් ගෙනාවාය. අපි එය සතුටින් රස වින්දෙමු.ඇගේ රසකැවිලි ගෙන ඒම දිනකින්, දෙකකින් නැවතුණේ නැත. ඇය දිගට ම රසකැවිලි ගෙනාවාය. ඒ බර ඇය පමණක් නොදැරිය යුතු බව අපට පසක් වූයේ පසුවය. ඉන්පසු අපිදු හිලව් වශයෙන් මාරුවෙන් මාරුවට රසකැවිලි ගෙන ගියෙමු.පද්මිණී ගේ නමට පිරිමි ළමයකුගේ නම ඈඳීම කාටත් විනෝදයක් ගෙනදුන්නේ ය. විටෙක මගේ නම ද ඈඳිණ. ඒ හැම වාරයකදී ම පද්මිණී වෙතින් දිස්වූයේ සුපුරුදු අහිංසක සිනාව පමණි.ඉගෙනුමින් දෑස පාදාගත් අපි කලකට පසු ලෝකයේ නන් දෙස විසිර ගියෙමු.තවත් කලක් ගත වන විට ඉංග්‍රීසි පන්තිය පිළිබඳ ව මෙන් ම පද්මිණී පිළිබඳ ව ද වූ මතකය කාලයේ වැලිතලාවෙන් යට ව ගියේ ය.මට ද නව ලෝකයේ නව මිතුරන් මුණගැසිණ. මම ඔවුන් සමඟ ජීවිතය ගෙවන්නට වීමි.වසර ගණනාවකට පසු මට ගම් පෙදෙසට මාරුවක් ලැබිණ. මම අද්දැකීම් බහුල නිලධාරියකු ලෙස ගමට ගියෙමි.මසකට වරක් මගේ සුපුරුදු රාජකාරියට අමතර රාජකාරියක් මට පැවරිණ. ඒ වූ කලි, සමාජ සේවා දෙපාර්තමේන්තුව යටතේ අසරණ අය වෙනුවෙන් බෙදා හැරුණු සහනාධාරය බෙදා දීමයි. ගම්මුන් විසින් එය හඳුන්වන ලද්දේ ‘පින් පඩිය’ ලෙසිනි.මසකට වරක් මගේ රාජකාරි ස්ථානයේ කවුළුව ඉදිරියේ සැලකිය යුතු පිරිසක් රැස්වූහ. මගේ සහායක උපාලි ඒ ඒ අය ගේ නම් අඬගසමින් අත්සන් ලබාගත්තේය. බොහෝ දෙනකු තැබුවේ කණ අස්සනය. මම ඔවුනට නියමිත මුදල ගෙවමින් කාඩ් පත්වල සටහන් තැබීමි.බොහෝ දෙනකුට ලැබුණේ රුපියල් සියයකි. ටික දෙනකුට රු.120, 150, 180 වැනි ටිකක් වැඩි දීමනාවක් ද ලැබිණ.’පද්මිණී පොන්නම්පෙරුම!’ උපාලි උස් හඩින් නමක් අඬ ගසත් ම ම’සිත එබඳු නමක් සොයා වහා අතීතයට වැදුණේ ය. සති අන්ත ඉංග්‍රීසි පන්තියේ හුන් අහිංසකාවිය මගේ මතකයෙන් එබී සිනා පෑවා ය.’පද්මිණී...’ උපාලි යළිත් හඬතැළුවේය.අවුල් වූ කෙසින් හා මැලවුණු වතින් යුතු, කාලය විසින් වියපත් කරන ලද කතක් මා ඉදිරියට ආවාය.මම පුදුම වී ඈ දෙස බලා සිටියෙමි. ඇය මා හඳුනා නොගත්තා විය යුතුය. ඇගේ දෑස කරුණාව හා අනුකම්පාව අයදියි.’ප-ද්-මි-ණී!’ මම වෑයමින් ඈ ඇමතීමි.ඇය මා හඳුනා ගත්තාය.’පද්මිණී’ මගේ තොල් වෙව්ලිණ.ඇගේ දෑස කඳුළින් පිරී ගියේය.ඇගේ දීමනාව ගෙවූ මම කාඩ්පත සටහන් කර වහා ඇයට දුනිමි.’ය-න්-නං!’ කී ඇය සෙනඟ අතර නොපෙනී ගියා ය.ලෝකය වේගයෙන් කැරකෙනු මට දැනිණ.මම අසුනින් නැඟිට අමාරුවෙන් ‘විවේක කාමරයට’ ගියෙමි. මගේ දෑස කඩා වැටෙමින් තිබිණ. මම දෑස පිස දාගෙන මේසයට හිස ගසා ගතිමි.තවත් අහිංසක මිනිසුන් පිරිසක් ජීවනාධාර පෝලිමේ රැඳී සිටින බව හදිසියේම මට සිහිපත් විය. මම මුහුණ ලෝකයාගෙන් සඟවාගෙන රාජකාරිය ඉටු කිරීමට ගියෙමි.රාජකාරිය නිමා වූ ඒ හැන්දෑව මා ගත කළ බෙහෙවින් දොම්නස්සහගත එකක් ම විය. පද්මිණීට ඒ සා දරුණු ඉරණමක් අත්වූයේ ඇයි ද යන්න මට හිතා ගැනීම දුෂ්කර විය.ඉනික්බිති මම ඇය ගැන විපරම් කළෙමි.වැඩිකල් නොගොස් ඇගේ කතාව මට සොයා ගත හැකි විය.පද්මිණීගේ මව ඇගේ පාසල් අවධියේ ම මියගොස් තිබිණි. ඇය පියා හා දෙසොහොයුරන් සමඟ මහ ගෙදර විසුවාය.සොහොයුරෙක් බිරියක කැන්දාගෙන ආවාය. ඉන්පසු පියා ද මිය ගියේය.පද්මිණීට සිදුවූයේ සොහොයුරාගේ දරුවන් බලා කියා ගෙන ගෙදර වැඩපළ කිරීමටය. ඇය ගෙදර මෙහෙකාරිය වීමට වැඩි කලක් නොගියේ ය. ඊළඟ සොයුරා ද යුග දිවියට පා තැබූ පසු ගෙවල් දෙකක වැඩපළ කර දීමට ඇයට සිදුවිය.සොහොයුරන් දෙදෙනාගේ ගෙවල් දෙකේ බැලමෙහෙවරට ඇගේ ජීවිතය ගෙවී ගියේය.පද්මිණී තමාගේ ම ලෝකයක් පතා නිහඬව හඬන්නට ඇතැයි මට සිතේ. එහෙත් ඒ හැඬුම සොහොයුරන්ට ඇසී නැත.එතැන් පටන් එළඹෙන හැම මසකම හයවැනිදා මගේ රාජකාරි දිවියේ වේදනාබර ම දවස වූයේය. හැම හය වැනිදාම පද්මිණී තැපැල් කන්තෝරුවට ආවාය. ඇයට සුළු වශයෙන් හෝ සහනාධාරයක් ලැබීම ගැන මට සතුටක් ද තිබේ.විටෙක මම එදා පන්තියේ අහිංසකව සිනාසුණු යොවුන් පද්මිණීගේ මුහුණත්, මෙදා දයානුකම්පාව යදින මැදිවියේ පද්මිණීගේ මුහුණත් සන්සන්දනය කරමි. ඇය සීමාව ඉක්මවා අහිංසක වූයේ ඇයිද යන්නත්, ඇගේ දෙසොහොයුරන් සීමාව ඉක්මවා ආත්මාර්ථකාමී වූයේ ඇයි ද යන්නත් මට සිතාගැනීම අසීරුය.පද්මිණී පිළිබඳව සංවේදී නොවීම ගැන ඔවුන් මතු දිනෙක පසුතැවිලි වන බව මම දනිමි. එහෙත් ඒ පසුතැවිල්ලෙන් ඔවුන්ගේ සොහොයුරියට අබමල් රොනක හෝ පලක් නොවේ.මිනිසුන්ගෙන් පිටිවහලක් නොලැබුණු තැන අපි දෙවියන්ට කියමු. පද්මිණී, මම ඔබ ගැන දෙවියන්ට කියමි. එය මගේ සිතට යම් සැනසිල්ලක් ගෙන දෙයි.වාරියපොළ, මලගනේ, තඹරව, සෝමපාල කරුණානායක මහතා විසින් යොමු කරන ලද ලිපියක් ඇසුරිනි.  බිලිඳිය වඩාගත් තරුණ මව රෝහල් පෝලිමේ බොහෝ වේලාවක් රැඳී සිටියාය.ඇගේ වාරය පැමිණෙන විට ම හෙදියක් ඇය පසෙකට කර වෙනත් රෝගියකු කැටුව සායන කුටියට ඇතුළු වූවා ය.තරුණ මව එය ද ඉවසා දරා ගත්තා ය.තවත් කිසිවකු ඇතුළු වීමට පෙර ඊළඟට තමා කෙළින්ම වෛද්‍යවරිය කරා යා යුතු යැයි ඇය අදිටන් කර ගත්තා ය.එහෙත් සිදුවූයේ අනෙකකි.සායනයේ ප්‍රතිකාර කරමින් සිටි වෛද්‍යවරිය අසුනින් නැඟිට යන්නට ගියා ය. සැලකිය යුතු මොහොතක් ගෙවී ගියේය. වෛද්‍යවරියක් එහි ආවා ය. ඇය පෙර සිටි වෛද්‍යවරිය නොවේ. තරුණ වෛද්‍යවරියකි.බිලිඳිය වඩාගෙන හුන් තරුණ මව වහා ම ඇය ඉදිරියට ගියා ය.තරුණ වෛද්‍යවරියට කේන්ති ගියේ ය.’ඔයගොල්ලන්ට මැනර්ස් කියල දෙයක් තේරෙන්නෙ නැද්ද? මොකක්ද ඔච්චර තියන හදිස්සිය? හදිස්සි අයට තමයි ප්‍රයිවට් ඉස්පිරිතාල තියෙන්නෙ’එසේ කියමින් ම ඇය තුණ්ඩුවක බෙහෙතක් ලීවාය.බියපත් තරුණ මව මුව අයා ගත්තාය. බැණුම් දරා ගැනීමට හැකි වුවද බිලිඳිය පරීක්ෂා නොකොට බෙහෙත ලිවීම ඇයට දැරිය නොහැකි විය.’මැඩම්, මේ දරුවගෙ බෙල්ල වටේට තියන තුවාලෙ දිහා බලන්න! අපේ අම්මල මේ දරුවට ගමේ විදිහට රත කල්කෙ දීල! ඊට පස්සෙ මේ බෙල්ල වටේ තුවාලයක් වගේ හැදුණ!’’ඇයි අම්මෙ මේ ළමයින්ට රතකල්කෙ දෙන්නෙ? ඒව ගම්වල මිනිස්සු ඉස්සර කාලෙ කරපු දේවල්. දැන් ඒ කාලෙ ඉවරයි. ගමේ වෙද්දුන්ට පුළුවන්ද ළමයින්ට බේත් දෙන්න? විකාර! මෙන්න මේ බේත ෆාමසියකින් අරගෙන දවසට තුන් සැරයක් ළමයගෙ බෙල්ල වටේ ගාන්න!’තුණ්ඩුව ගත් තරුණ මව බිලිඳිය ද වඩාගෙන සායනයෙන් පිට ව ගියා ය. ඇය ෆාමසියකට ගියා ද, බෙහෙත ගන්නට මුදල් තිබුණා ද, මෙහෙම රෝහල් හා වෛද්‍යවරුන් මොනටදැයි හිතින් බණිමින් නිහඬව ආපසු ගෙදර ගියාදැයි මම නොදනිමි.එහෙත් අර විදිහට සිංහල වෙදුනට සමච්චල් කළ තරුණ වෛද්‍යවරිය ගේ පියා පාරම්පරික සිංහල වෛද්‍යවරයකු බව මම සොයාගතිමි.ළමා වියේදී ඇයට ලැබී ඇත්තේ දේශීය ප්‍රතිකාර බව ද, ඇය වෛද්‍ය විද්‍යාලයේ ඉගෙනුම ලබද්දී ඈ වෙනුවෙන් වියදම් කරන ලද්දේ ගම් ප්‍රදේශයේ ජනතාවට ප්‍රතිකාර කර ලද තුටු පඬුරු බව ද දැනගතිමි.රත කල්කය යනු විෂබීජ නාශකයක් බව පොත පත කියැවීමේදී මා ඉගෙන ගෙන තිබේ. දරුවකු මව ගේ කුස තුළ වැඩෙන කාලයේ දී ඇගේ කුසෙහි ඇති යම් විෂ සහිත තත්ත්වයන් දරුවා ගේ සිරුරට ද ඇතුළු වෙයි.බටහිර වෛද්‍ය ක්‍රමයට අනුව විෂබීජ නාශක එන්නත ලබා දෙනු ලබන්නේ එහෙයිනි. ට්‍රිපල් එන්නත ලබා දුන්න ද ඇතැම් දරුවන් ගේ සිරුරෙහි ඇතිවන ආසාදනයන් වළක්වනු පිණිස අද ද අපේ සිංහලයන් වෙද ගෙදරින් රත කල්කය දීමට හුරු වී සිටින බව කියමි. මහාචාර්ය ගුණපාල අමරසිංහයන් රත කල්කය පිළිබඳව පර්යේෂණයක් කර ඇති බව ද සඳහන් කරමි.බොහෝ විට මේ තත්ත්වය සමහන් කරනු පිණිස බටහිර වෛද්‍ය ක්‍රමයට අනුව නිර්දේශ කැරෙන්නේ ඇම්පිසිලින් නමැති ඖෂධය නම් එහි ක්‍රියාකාරිත්වය රත කල්කයේ ක්‍රියාකාරිත්වයට සමාන බව තතු දන්නෝ දනිති.රත කල්කය සමච්චලයට ලක් කළ අර තරුණ වෛද්‍යවරිය ළමා වියේ දී රත කල්කය බී ඇති බව මම දනිමි. ඒ තබා පැටි වියේ දී ඇයට බටහිර ප්‍රතිකාර නොව සිංහල ප්‍රතිකාරම ලැබුණු බව ද මම කියමි.මා මේ සියල්ල නිර්දය ලෙස ලියූයේ මා වෛද්‍ය වෘත්තියට ගරු කරන හෙයිනි.  අඹගස්පිටියේ සමඟි සංවර්ධන පදනමේ මාධ්‍ය සම්බන්ධීකාරක, සාම විනිසුරු විල්ෆ්‍රඩ් බොනිපස් මැල්ලව මහතා විසින් යොමු කරන ලද ලිපියක් ඇසුරිනි.නෙළුම් විල, සිළුමිණ,ලේක්හවුස්, කොළඹකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>13</day>
    </date>
    <link>http://www.silumina.lk/2011/02/13/_art.asp?fn=av1102131</link>
    <topic>යාත්‍රා</topic>
    <author>හිරුණි</author>
    <content>යාත්‍රාමේ දිනවල නිතර දෙවේලේ විකාශය වන එක්තරා විදුලි බල්බ වර්ගයක් පිළිබඳ වන වෙළෙඳ දැන්වීමකින් අපි ඇයව දකිනවා. ඇය දුටුවම අපිට මතක් වෙන්නේ අපේ පැරණි සිනමාව. 40 දශකයේ මිනර්වා යුගයේ දෙබස්, රංගන ආදිය ඇය අපූරුවට මේ වෙළෙඳ දැන්වීම ඔස්සේ නිරූපණය කරනවා.ඒ විතරක් නෙවේ ඇඳුම් පැලඳුම්, කොණ්ඩා මෝස්තරය පවා. ඇය උමයංගනා වික්‍රමසිංහ. කාලයක් ‘ඉතිං ඊට පස්සේ’ ටෙලි නාට්‍යයේ ‘දේදුනු’ ගේ චරිතයෙන් අපේ නිවහන්වලට ආවා.උමයංගනාට මේ දිනවල අලුත් චිත්‍රපටයකට ආරාධනා ලැබිලා. ඒ ගැන තොරතුරු ඇයගෙන්ම දැනගනිමු.”මේ චිත්‍රපටය අධ්‍යක්ෂණය කරන්නේ ඩෙන්සිල් ජයවීර. ‘දෑසේ රිද්මය’ කියලා තමයි චිත්‍රපටය නම් කරල තිබෙන්නේ. මේක මගේ දෙවැනි චිත්‍රපටය. මගේ පළවැනි සිනමා රංගනය වුණේ චන්ද්‍රරත්න මාපිටිගමගේ ‘උයනට මල් දෙන්න’ චිත්‍රපටය. ඒක තවම තිරගත වුණේ නෑ. ‘දෑසේ රිද්මය’ චිත්‍රපටයේ මාත් එක්ක එකට රඟපාන්න චන්දික නානායක්කාරත් එකතු වෙනවා.ඒත් එක්කම පසුගිය දෙසැම්බර් මාසයෙම මම ලංකාවේ හිටියේ නෑ. ශි‍්‍රයානි අමරසේන අධ්‍යක්ෂණය කරපු අලුත් ටෙලි නාට්‍යයේ රංගන කටයුතු සඳහා සයිප්‍රසය බලා ගියා.මේ දිනවල විකාශය වන මම ඉන්න වෙළෙඳ දැන්වීමටත් ලොකු ප්‍රේක්‍ෂක ප්‍රතිචාර ලැබෙනවා. ඒ වගේම ඒක මටත් අලුත් අත්දැකීමක් වුණා.ස්වාධීන රූපවාහිනියේ ‘මිලා’, ‘අහස් ගංගා’ ජාතික රූපවාහිනයේ ‘සයුරි’, දෙරණ රූපවාහිනියේ ‘සවීණා’ මේ ආදී ටෙලිනාට්‍ය රැසකම ප්‍රධාන චරිතය රඟපාන උදයන්ති කුලතුංග පසුගිය දිනක අපට මුණ ගැසුණා.ටෙලිනාට්‍ය විතරක් නොවෙයි මේ දිනවල තිරගත වන ‘සිංහාවලෝකනය’ චිත්‍රපටයේත් ඇය රංගනයට එක් වෙනවා. ටෙලිනාට්‍ය රැසකින් හමු වුණත් ඉදිරියට රංගනය ටිකක් සීමා කරන්න ඕන කියලයි ඇය කිව්වේ.’ඇත්තටම කිව්වොත් අද ටෙලිනාට්‍ය නම් ඕන තරම් හැදෙනවා. ඒත් බොහෝ ටෙලිනාට්‍යවල එකම ආකාරයේ රංගනයන් තමයි ඉදිරිපත් කරන්න වෙලා තිබෙන්නේ. ඒ නිසා මට හිතුණා ටිකක් තෝරා බේරාගෙන විවිධ චරිත රඟපෑවොත් හොඳයි කියලා. වෙලාවකට මට හිතෙනවා හොඳ පිටපත්වල අඩුවක් තිබෙනවද කියලත්. පසුගිය කාලය ඇතුළත මම ටෙලිනාට්‍ය 5 ක්ම ප්‍රතික්ෂේප කළා.පසුගියදා අනුරාධපුර සහ ඒ අවට ප්‍රදේශවල වාසය කරන ජනතාවට මුහුණ දෙන්නට වුණේ ඔවුන් කිසිදිනක ජීවිතයේ මීට කලින් මුහුණ නොදුන් අත්දැකීමකට. අනුරාධපුරය අවට වෙසෙන අපේ කලාකරුවන් කිහිප දෙනෙකුටමත් මේ අත්දැකීමට මුහුණ දෙන්න සිදුවුණා. අධික වර්ෂාව හේතුවෙන් නාච්චදූව වැව බිඳී යාදෝ යන අවදානමක ඔවුන් සිටියා. එසේ වුවහොත් සම්පූර්ණ අනුරාධපුරයම ජලයෙන් යටවෙනවා.මේ අවදානම ගත් අය අතර ගී පද රචනයෙන් ප්‍රතිභාව පෙන් වූ මහින්දලා දෙදෙනෙක් ද සිටිනවා. ඒ මහින්ද චන්ද්‍රසේකර සහ මහින්ද දිසානායක. ඔවුන් දෙදෙනාත් පැවසුවේ මේ වගේ තත්වයක් මීට පෙර කවදාවත් ඇතිවෙලා නෑ කියලයි. ජීවිතේ ප්‍රථම වතාවට තමයි මෙහෙම අවදානමක් ඇති වුණේ. මේ ප්‍රශ්නෙ නිසා හැමදෙනාම සසල වෙලයි ඉන්නේ.නිල ක්‍රිකට් ගීතය යැයි හඳුන්වා ගනිමින් මේ දිනවල බොහෝ ගීත හඳුන්වා දෙන නමුත් සැබැවින්ම ක්‍රිකට් නිල ගීතය රචනා කළේ තමන් බැව් ගී පද රචක ෂෙහාන් ගලහිටියාව ‘රසඳුන’ ට පැවසුවේය. තරගාවලියට සහභාගි වන සියලුම රටවල් නියෝජනය වන ලෙස ඒ රටවල භාෂාවන්ගෙන් ලියවුණු නිල ක්‍රිකට් ගීතයේ සිංහල පද රචනය කළේ තමා බැව් පවසන ෂෙහාන් මෙම ගී තනුව නිර්මාණය කළේ ඉන්දීය සංගීතඥ ශංකර් මහාදේවන් බව පැවසුවේය.ගී පද රචක උපාලි ධනවලවිතාන අපට සිටි ප්‍රවීණ ගී පද රචකයෙක්. උපාලි ලියූ ගීත අදටත් නව පරපුරේ අය අතර ද ජනපි‍්‍රයයි. එච්.ආර්. ජෝතිපාලයන් ගායනා කළ ‘දිය කිඳුරිය සේ’ ගීතය වර්තමානයේ වැඩිපුර ඇසෙනුයේ සුපර් ස්ටාර් ගායක සුරේන්ද්‍ර පෙරේරාගේ හඬිනි. මේ ගීතයේ පද රචනය ද උපාලි ධනවලවිතානයන්ගේය.දැන් මේ පද රචනාවේ උරුම අයිතිය ඇත්තේ ධනවලවිතානයන්ගේ ආදරණීය බිරිඳ ශි‍්‍රමා ධනවලවිතානටය. ශි‍්‍රමා මේ දිනවල වෙහෙසෙන්නේ ගීතයේ උරුම අයිතිවාසිකම වෙනුවෙන් නඩු මඟට බැසීමටය. ඊට හේතුව වන්නේ මෙම ගීතය ඇතුළු ඔහුගේ තවත් ගීත පසුගිය කාලයේ වෙනත් අය අයිතිකරගෙන ඇති බැවින් බව ඇය පැවසුවාය.’සමහරු මේ ගීත දුරකථනවලට ඩවුන් ලෝඩ් කර ගැනීම සඳහා විකුණලා තිබෙනවා. ඒ මඟින් ලක්ෂ ගණන් හරි හම්බ කරගෙන තිබෙනවා. ‘දිය කිඳුරිය’ ගීතයත් නිසි අවසරයකින් තොරව දුරකථන සඳහා ඩවුන්ලෝඩ් කරන සමාගමකට විකුණලා. මම ඊට විරුද්ධව දැන් නඩු පැවරීමට කටයුතු කරලා තිබෙනවා.’හිරුණිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>13</day>
    </date>
    <link>http://www.silumina.lk/2011/02/13/_art.asp?fn=av1102132</link>
    <topic>සිනා කතා</topic>
    <author/>
    <content>සිනා කතා’ඔයාට කියන්ඩ නෝනෙ, මගෙ ලොකු කෙලී ඔය අනිත් කෙල්ලො වගෙ තැලිච්ච පොඩිවෙච්ච ළමයෙක් නෙමෙයි’ ගේ දොරකඩ අතුගාමින් සිටි නෝනේ දෙස බලා රූපවතී කීවේ දෑස් නටවමිනි.’බොරු කියන්ඩ එපා රූපවතී අක්කෙ. මම දවස් කීපයක්ම දැක්කා ඒ ළමයා ප්‍රයිවට් බස්වල නැඟලා වැඩට යනවා’ නෝනේ කීවේ කට ඇද කරමිනි.’කෝ ඔයා රතිඤ්ඤා ගෙනත් නෑනෙ’ සිංහල අවුරුද්දට කලින්දා සවස නිවෙසට පැමිණි තම සැමියා ගෙනා බඩු මල්ල පිරික්සමින් චම්පා කීවේ ඇඳුම් මාරු කරමින් සිටි හේමන්ත දෙස බලමිනි.’ඇයි ඔයා ඊයේ කිව්වේ, අවුරුද්දට ඔයගොල්ලන්ගෙ අම්මා මෙහෙ එනවා කියල’ හේමන්ත කීවේය.තම බිරිඳ සතුටු කිරීමට සිතූ රමේෂ් වටිනා අලුත් සාරියක් මිල දී ගෙන ගෙදර ගොස් ශබ්ද නොනඟා සාලයට ඇතුළු වී තමාට පිටුපස හරවා සිටි බිරිඳ ගේ දෑස තම දෑතින් වැසුවේය.’කරූ හැම තිස්සෙම විහිළු කරන්ඩ එපා අනේ. දැන් අපේ රමේෂ් ගෙදර එන වෙලාව‘ ඇය තම දෑස් මුදාගැනීමට වෑයම් කරමින් කීවාය.’ඇයි දැන් තමුසෙ හේමන්තයි අනුරයි එක්ක කාඩ් ගහන්නෙ නැත්තෙ?’ සිරිල් මනෝගෙන් ඇසුවේ හන්දියේ යකඩ බඩු කඩේදී හමුවී කථා බස් කරමින් සිටියදීය.’තමුසෙ කැමැතිද අතට යටින් කොළ අදින, කොයි වෙලාවෙත් හොර කරන, නිතර බොරු කියන අයත් එක්ක කාඩ් ගහන්ඩ?’ මනෝ ඇසුවේ තරමක ආවේගයකිනි.’අපොයි මං නං කොහොමටවත් කැමැති නෑ’ සිරිල් කීවේ අවඥාවෙන් කට ඇද කරමිනි.’ඒක තමයි, ඒ දෙන්නත් කැමැති නෑ.’ මනෝ පිළිතුරු දුන්නේය.’අපේ මහත්තයා මැරිලා අදට හරියටම අවුරුදු පහයි. එයා ජීවත් වෙලා ඉන්නකොට පොල්සම්බෝල හදලා, කරවල බැදලා බත් කන්ඩ හරිම ආසයි. පොඩ්ඩක් ඔහොම හිටපංකො. මං පොල් සම්බෝලයි, කරවලයි එක්ක බත් එකක් උඹට ගෙනැල්ලා දෙන්නං.’ පාරේ යමින් සිටි හිඟන මිනිසකුට කතාකළ රූපවතී කීවාය.’අනේ නෝනා අද නං එපා. හොඳට අඩියක් ගහලා බුරියානි කන්න ආසාවේ ඉඳලා මැරුණු මහත්තයකුගෙ ගෙදර කෑමකට අද මම මේ යන්නෙ’ හිඟන්නා කීවේය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>13</day>
    </date>
    <link>http://www.silumina.lk/2011/02/13/_art.asp?fn=av1102133</link>
    <topic>මට බැහැ කාටවත් බොරුවට ආදරේ කරන්න</topic>
    <author>ගාමිණී සුසන්ත</author>
    <content>මට බැහැ කාටවත් බොරුවට ආදරේ කරන්නක්‍රිෂාණි අලංකිදම්මි සහ නිම්මි පාසල් යන වයසේ පසුවන පොහොසත් පවුලක යුවතියන් දෙදෙනෙකි. කුඩා කලම තම මව අහිමි වූ ඔවුන් හැදී වැඩුණේ තම පියාගේ සහ රූපම්මා නමැති කාන්තාවගේ රැකවරණය යටතේ ය.පාසල් බස් රථයෙන් බිමට වැටීම නිසා නිම්මි හදිසි අනතුරකට මුහුණ දෙයි. එහි ප්‍රතිඵලය වන්නේ නිම්මිගේ එක් පාදයක් ඉවත් කිරීම ය. එම බස් රථයේ කොස්දොස්තර වන අසංක දම්මිට පෙම් කරයි. එහෙත් නිම්මිට සිදුවූ අනතුර තමන්ගේ වරදක් නිසා සිදුවූ බව සිතන අසංක නිම්මි ගැන වෙහෙසීමට පටන් ගනී.දම්මි සහ නිම්මි අතර ගැටුමක් හටගන්නේ එතැන් සිට ය. ඒ; මේ දිනවල බොහෝ දෙනෙක් නරඹන ‘හිතට වහල්වීමි’ ටෙලිනාට්‍යයේ මෙතෙක් විකාශය වූ කතා සාරාංශයයි. අද ‘සතුටු සාමීචියට එක්වන්නේ ‘හිතට වහල්වීමි’ ටෙලිනාට්‍යයේ දම්මිගේ චරිතය නිරූපණය කරන ක්‍රිෂාණි අලංකීය.‘හිතට වහල්වීමි’ ටෙලිනාට්‍යයට ලැබෙන ප්‍රතිචාර කොහොමද?ඉතාම හොඳයි. ලැබෙන ප්‍රතිචාර වලින් තේරෙනව මේ ටෙලිනාට්‍යය ගොඩක් දෙනෙක් නරඹන බව. ‘හිතට වහල්වීමි’ මීට කලකට පෙර පුවත්පතක පළවූ චිත්‍ර කතාවක් ඇසුරින් නිර්මාණය කළ ටෙලිනාට්‍යයක්.ඒ චිත්‍ර කතාව බැලූ අය ඉතාම ආශාවෙන් ටෙලිනාට්‍යයත් බලනව. ඒ වගේ ම මම රඟපෑ දම්මි ගේ චරිතය ගැන බොහෝ දෙනෙක් කතා කරනව. ඒ ගැන මට හරිම සතුටුයි.දැන් මගෙ Face book  එකට සම්බන්ධ වෙන පිරිස ගොඩක් වැඩි වෙලා තියෙනව. ඒ වගේ ම මග තොටේදි වුණත් මාව හඳුනා ගෙන බොහෝ දෙනෙක් දම්මිගෙ චරිතය ගැන අහනව. ගොඩක් දෙනෙක් මගෙ රංගනය ගැන හොඳ කියනව.මේ දවස්වල මොනවද කරන්නෙ?මේ දවස්වල මම සම්පූර්ණයෙන් ම යෙදිල ඉන්නෙ මගෙ අධ්‍යාපන කටයුතුවල. මේ අවුරුද්දෙ මැයි මාසෙ වනතෙක් කිසිම කලා කටයුත්තක් මම භාරගත්තේ නෑ. ඒ; මගෙ විභාග කටයුතු මැයි මාසෙ යෙදිල තිබෙන නිසා.නීතිය තමයි මම හදාරණ විෂය. ‘හිතට වහල්වීමි’ ටෙලිනාට්‍යයේ මගේ රංගනය නිසා ටෙලිනාට්‍ය කීපයකටත් එක් චිත්‍රපටයකටත් ඇරියුම් ලැබුණා. ඒත් ඒව මට බාරගන්න බැරි වුණා. මැයි මාසෙ මගෙ විභාග කටයුතු වලින් පසුව නිදහසේ කලා කටයුතුවල යෙදෙන්න බලාපොරොත්තු වෙනවා; ආශාවෙන් ඉන්නවා.ඔබ කලාවට එක්වීම අහම්බෙන් සිදුවූවක් ද?ඇත්තෙන් ම ඔව්. මගෙ හිතේ කවදාවත් ම තිබුණෙ නෑ රංගනයට එකතු වෙන්න. මගෙ පවුලෙවත් පවුලට සම්බන්ධව වත් කලාවට සම්බන්ධ අය නෑ. මම පාසල් යන දවස්වල ඡායාරූප ශිල්පී පද්මකුමාර මෙත්තසේන මට යෝජනා කළා ඉංග්‍රීසි සඟරාවක මුල් පිටුවේ ඡායාරූපයට පෙනී සිටින්න කියල. පාසල් යන නිසා මගෙ මව්පියන්ගෙන් ඒකට අවසර ලැබුණේ නෑ.ඊට අවුරුද්දකට විතර පසුව මෙත්තසේන මට නැවතත් හමුවුණා. ඒ වෙලාවෙදිත් ඔහු ඊට අවුරුද්දකට පෙර කළ යෝජනාවම කළා. එදා මගෙ මව්පියන්ගෙන් මට අවසර ලැබුණා. ඒ ඡායාරූපය පළ වුණාට පසුව සබන් පිළිබඳ වෙළෙඳ දැන්වීමකට මට කතා කළා.ඒක තමයි මගෙ පළමු වෙළෙඳ දැන්වීම. ඉන් පසුව මට ටෙලිනාට්‍ය ගණනාවකටත් චිත්‍රපට කීපයකටත් ඇරයුම් ලැබුණා. ‘දෙහදක් ආදරෙයි’ මගෙ පළමු ටෙලිනාට්‍ය රංගනය. ‘ආදරේ නාමයෙන්’ චිත්‍රපටයේ රොෂාන් රණවන සමඟ මම රඟපෑවා. ඒ විදියටයි මම කලා ක්ෂේත්‍රයට ආවෙ.රංගනයේ දිගටම නියැලෙනවද?අධ්‍යාපනික කටයුතු මේ අවුරුද්දේ අවසන් වුණාට පසුව මම නිදහස්. ඉන් පසුව රැකියාවයි කලාවයි දෙකම කරන්නයි මගෙ බලාපොරොත්තුව. කලාවෙන් ඈත් වෙන්න මගෙ අදහසක් නෑ.යෞවන ප්‍රේමය ඔබට තවමත් ආගන්තුක ද?ඔව්. මම තවම ඒ ගැන හිතල නෑ. මම ආදරය කරන කාලෙදි ඔහුට මම ඉතා ම අවංකව ආදරය කරනව. මට බැහැ කාටවත් බොරුවට ආදරය කරන්න. මම විශ්වාස කරන විදියට යෞවන ප්‍රේමයට අවශ්‍යම දේ තමයි විශ්වාසය සහ අවංක බව.නිරූපණ ක්ෂේත්‍රයට ඔබ සම්බන්ධයි නේද?ඔව්. මම කාලෙක ඉඳල විලාසිතා නිරූපණයේ යෙදිල ඉන්නව. ඒක මම ඉතාම ආශාවෙන් කරන වැඩක්. දිගටම එහි නියැලී ඉන්න බලාපොරොත්තු වෙනවා.විලාසිතාවලට ඔබ ගොඩක් ප්‍රිය ද?අද කාලෙ බොහෝ දෙනෙක් තමන්ගෙ ඇඳුම ගැන අවධානය යොමු කරනව. කවුරු වුණත් හොඳට පිළිවෙළට තම ඇඳුම් ඇඳීම ඉතා හොඳයි. යමෙකුගේ ජීවන චරිතය ඔහුගේ හෝ ඇයගේ ඇඳ සිටින ඇඳුමෙන් පිළිබිඹු වෙනවා. ඒ වගේ ම ඇඳ සිටින ඇඳුම පෞරුෂයට ඍජුවම බලපානවා. ඒ නිසා හැමෝ ම තම ඇඳුම පිළිබඳව සිතිම වැදගත් කියල මා හිතනව. මම නම් විලාසිතා වලට ගොඩක් කැමතියි.ඔබේ විවේකය ගත වෙන්නේ කොහොමද?මගෙ ප්‍රධාන ම විනෝදාංශය තමයි චිත්‍රපට බැලීම. කලාවට සම්බන්ධ වෙන්න කලින් ම ඉඳල මම ගොඩක් ආශයි චිත්‍රපට නරඹන්න. ඒ විනෝදෙට. දැන් චිත්‍රපට නරඹන්නෙ ඒවායින් යමක් ඉගෙනීමේ ආශාවකින් සහ චිත්‍රපට පිළිබඳව අවබෝධයකින්. පොත් කියවීමත් මගෙ තවත් ප්‍රධාන ම විනෝදාංශයක්.මොනවද ඔබගේ පවුලේ තොරතුරු.මම පවුලේ එකම දරුවා. මගෙ අම්මටයි තාත්තටයි ඉන්නෙ මම විතරයි.ගාමිණී සුසන්තඡායාරූපය - මාලන් කරුණාරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>13</day>
    </date>
    <link>http://www.silumina.lk/2011/02/13/_art.asp?fn=av1102134</link>
    <topic>තාත්තාගේ නිර්මාණ ශක්තියක් දැන් මම දකින්නේ නැහැ</topic>
    <author>වසන්ත ජයසිංහ ආරච්චිගේ</author>
    <content>තාත්තාගේ නිර්මාණ ශක්තියක් දැන් මම දකින්නේ නැහැජිප්සීස් සුනිල්ගේ පුත්ගයාන් පෙරේරාගීතයෙන් ගීතයට වෙනසක් කරන තාරුණ්‍යයේ සංගීතවේදියෙක් ගයාන් පෙරේරා. ඔහු අපට මුණ ගැසෙන්නේ වෙනස්ව හිතන පතන, වෙනස්ම අයුරින් නිර්මාණකරණයේ නියැළෙන නිර්මාණකරුවෙක් විදිහට. ගයාන් බොහෝ දෙනෙක් දැන හඳුනන්නේ ‘මස්සිනා’ ගීතයෙන් කළ වෙනස නිසයි.‘ඩැඩි’ ඔහුගේ සංගීත කණ්ඩායමයි. සිය නවතම ගීත ඇල්බමය ‘ආරාබිය’ ඔබට තිළිණ කරන මොහොතේ ගයාන් හා පසුගිය දවසක අප කතා බහක නියැළුණා.ගයාන් කොහොමද ඉතිං තොරතුරුමේ දවස්වල අපේ අලුත් ඇල්බම් එක කළා. ටිකක් අමුතු වැඩක්. වීඩියෝ එක රූගත කිරීම් කළා. බලන්න පුළුවන් වෙයි ඉස්සරහට. ‘අරාබිය’ නමින් අපි මේ ගීත ඇල්බමය නම් කළේ. තරමක් ප්‍රමාදයි කියලත් හිතෙනවා. මොකද නත්තල් කාලේ අපි මේක රිලීස් කරන්න හිතුවේ.ගයාන් පෙරේරා කියන්නේ මොනවගේ කෙනෙක්ද කියලා මම ඇහැව්වොත්.මෙහෙමයි ඒක මට හරියටම කියන්න අමාරුයි. හැබැයි මම සරලව ඉන්න බලන කෙනෙක්. ඇත්තම කිව්වොත් මම ටිකක් වෙනස්. මම කරන නිර්මාණ පවා වෙනසක් ඇතුවයි කරන්න බලන්නේ.අපේ බොටම් ලයින් එක ගත්තත් වෙනස් කියන එක තමා ප්‍රධාන දේ. අපි හිතමු අපි ය කියලා ගීතයක් කළා, ඒක හිට් වුණා කියලා. හැබැයි ඒක එහෙම වුණා කියලා ඒ වගේ ම තව එකක් කරන්න ඕන කමක් ‘ඩැඩි’ ලට නැහැ. අනෙක මම කාටවත් කරදරයක් නැතිව දෙයියනේ කියලා මගේ පාඩුවේ ජීවත් වෙන්න කැමැති කෙනෙක්. මුලදී යම් යම් වැරදි මා අතින් සිදුවෙන්න ඇති. දැන් ඒ සියල්ල හදාගෙන පාඩුවේ ඉන්නයි මට ඕන.ජිප්සීස් නායක සුනිල් පෙරේරා ගේ පුතා විදිහට බොහෝ දෙනෙක් ඔබ දෙස බලනවට කැමැතිද?මෙහෙමයි මම මුලින් සින්දු කිව්වත් කවුරුත් මාව සුනිල් පෙරේරා ගේ පුතා කියලා දැනගෙන හිටියේ නැහැ. මං හිතන්නේ අදටත් බොහෝ දෙනෙක් දන්නවා අඩුයි. මොකද මම පාසල් යන කාලේවත් විවිධ රැකියා කරන අතරතුරේදීවත් තාත්තගෙයි මගෙයි පිය පුතු සම්බන්ධය කවුරුත් දැනගෙන හිටියේ නැහැ.හැබැයි ඒක මට ගැටලුවකුත් නැහැ. මොකද තාත්තට ගරු කරනවා. එයින් කොටසක් අපිටත් ලැබෙනවා. එච්චරයි.‘ඩැඩි’ සංගීත කණ්ඩායමක් විදිහට ප්‍රසංග වේදිකාවල අපි දකින්නේ නැහැ.ඔය දේට පුළුල් උත්තරයක් මා ළඟ තියෙන්නේ. පළමු කාරණය අපේ බෑන්ඩ් එකේ ප්‍රතිපත්තියක් තියෙනවා. ඔය සංගීත ප්‍රසංග පැවැත්වෙන රටාවට මම කැමැති නැහැ. අපි ලංකාවේ ජීවත්වෙන්න හුඟක් මහන්සි වෙනවා. නමුත් මේ ප්‍රසංග පැවැත්වෙන ක්‍රමය තුළ කිසි වටිනාකමක් නැහැ කියලා මට තේරෙනවා. මම ප්‍රසංගවලට ගිහින් තියෙනවා.ඇත්තටම මම කල කිරිලයි ආපහු එන්නේ. සින්දු කියන්න එතන අපේ අය පොරකනවා. දවසට ප්‍රසංග හතරක් පහක් සින්දු කියන්න කියාගෙන එන්නේ. බලන්න එන මිනිස්සු ජාතික ගීයටත් නටනවා. මම කියන්නේ මේ ප්‍රසංග වේදිකාව වෙනස් වෙන්න ඕන. කලාකරුවෝ වෙනස් වෙන්න ඕන. මේ යන ක්‍රමවේදය නිසයි අපි එළිමහන් ප්‍රසංගවලට නොයන්නේ. ඇත්තටම කිව්වොත් ඩිමාන්ඩ් එකක් තිබෙන්න ඕන. එහෙම වටිනාකමක් නැත්නම් ඇති වැඩේ මොකක්ද?බොහෝ දෙනෙක් පියාගේ ගීත ගායනා කළත් ඇයි ඔබ පියාගේ ගීත ගයන්න පෙලඹෙන්නේ නැත්තේ.එහෙම සීමාවක් මම හදාගෙන නැහැ. හැබැයි මම තාත්තගේ අලුත් ගීතවලට වඩා පරණ ගීතවලට කැමැතියි. ලංකාවේ රසිකයන්ට හොඳ වින්දනයක් ලබන්න පුළුවන් නම් ඕනම ගීතයක් ගයන්න මම කැමැතියි.නමුත් තාත්තාලගේ ගීත මතම යැපෙන්න මම කැමැති නැහැ. ඒ නිසා මම කියන්නෙත් නැහැ. සමහර අපේ කලාකරුවන් තරහා වෙයි මම එහෙම කිව්වම. නමුත් ඇයි අපිට බැරි අපේ දෙයක් කරන්න. මගේ තාත්තා ගායකයෙක් නොවී පරිපාලන නිලධාරියෙක් වුණා නම් මාත් එහෙමම වෙන්න ඕනද? මම නම් දකින්නේ ඒක වංචාවක් වගේ දෙයක් කියලයි.තාත්තාගේ අලුත් ගීතවලට ඔබ කැමැති නැහැ කියලා කිව්වේ ඇයි?දැන් ගීතවල තාත්තාගේ නිර්මාණ ශක්තිය මම දකින්නේ නැහැ. කාලයත් එක්ක, වයසත් එක්ක මුහුකුරා ගිහින්. හැබැයි පරණ ගීතවලට මම තදින් ඇලුම් කරනවා. මේ සමාජ තත්ත්වය, ගැටලු ස්ථාවරත්වය, දැන් මේ සියල්ල තාත්තාලා දැකලා තියෙනවා.මං හිතන්නේ දැන් ඒ අයගේ ඔළුවේ මහන්සි ගතියක් තියෙනවා. පසුගිය කාලේ කළ නිර්මාණ දිහා බලපුවහම ඒක පෙනෙනවා. ‘ලංකාවේ’, සිංඤෝරේ’, ‘I don’t no why’ වැනි ගීත. මුල් කාලේ එයාලට ලොකු පීඩනයක් තිබුණේ නැහැ. දැන් එහෙම නෙවෙයි වගකීම් වැඩියි බැඳීම් වැඩියි. ඒ සියල්ල නිර්මාණවලට බලපානවා.කාලයකට සැරයක් ගීතයක් දෙකක් රිලීස් කරන්න ‘ඩැඩීල’ ට වි‍ෙශ්ෂ හේතුවක් තියෙනවද?ඇත්තටම නැහැ. මම දන්නෑ අපේ ගීත හිට් වෙනවද කවුරු අහනවද කියලවත්. නමුත් අපේ අරමුණ හොඳ දෙයක් කරන එක. මාසයකට සින්දු දෙකක් තුනක් කරන්න එහෙම තරගයක් නැහැ. මම හිතන්නේ අපිව දන්නෙත් මේ කොළඹ ඉන්න සීමිත පිරිසක් විතරයි. මොකද මිනිස්සුන්ට සින්දු අහනවට වඩා ප්‍රශ්න තියෙනවානේ.සංගීතය ඔබේ වෘත්තිය ද?ඔව්. ඇත්තටම වෘත්තියක් විදිහටයි මම සංගීතය කරන්නේ. නිමන්ත, විරේෂ්, ශමිල, ඩිලාකල් අපි පස්දෙනාම එකතුවෙලා ඩැඩි සංගීත කණ්ඩායම කරගෙන යන්නේ. තාම අපිට ලොකු ප්‍රෙෂර් එකක් නැහැ. ඒ නිසා ෆුල් ටයිම් සංගීත වැඩකටයුතු කරනවා.සමහර අය අහනවා ඔය බෑන්ඩ් ගහලා ජීවත් වෙන්න පුළුවන්ද කියලා. අපිට ආදරේට සමහරවිට නොදන්නාකමට එහෙම අහනවා ඇති. නමුත් මේ ෆීල්ඩ් එක ගැන ඒ අය තාම හරියට දන්නේ නැහැ.මෙහි ඩිමාන්ඩ් එක කවුරුත් දන්නේ නැහැ. හැබැයි අද සමහරු බෝතලේටත් සින්දු කියනවා. කන්නයි බොන්නයි කියලා අපි අපේ වෘත්තිය බාල්දු කරන්න සූදානම් නැහැ. මේ ක්ෂේත්‍රය ලස්සන තැනක් වෙන්න ඕන. මම අනෙක් අයගේ නිර්මාණ විඳින්න ආසයි. මම මගේ නිර්මාණවලට ආසයි, ආදරෙයි. ඒ නිසා ඩැඩිලට ඩිමාන්ඩ් එකක් තියෙනවා. ඒක බෝතලේටවත් කෑම පැකට් එකකටවත් ගන්න අමාරුයි.වසන්ත ජයසිංහ ආරච්චිගේජාතික රූපවාහිනි සංස්ථාවේ ‘ආලකමන්දාව‘ විචිත්‍රාංග වැඩසටහන මෙවර ප්‍රවීණ වේදිකා නාට්‍ය, චිත්‍රපට හා ටෙලිනාට්‍ය අධ්‍යක්ෂ ජී.ඩී.එල්. පෙරේරාගේ කලා ජීවිතය පිළිබඳව වෙන්වෙයි. සුනිල් මිහිඳුකුල තිර පිටපත ලියූ විනීතා කරුණාරත්න අධ්‍යක්ෂණය කළ මෙම වැඩසටහන මේ මස 22 වැනි දින රාත්‍රි 10.05 ට ජාතික රූපවාහිනියෙන් විකාශය වීමට නියමිතය. මෙහි නිර්මාණ උපදේශකත්වය ජාතික රූපවාහිනි සංස්ථාවේ සභාපති අධිනීතිඥ සරත් කෝන්ගහගේ ගෙනි. ‘කලා පෙළක පුරෝගාමියා’ යනුවෙන් මෙම වැඩසටහන නම් කර ඇත.ජැක්සන් ඇන්තනි හා කුමාරි මුණසිංහ එක්ව ගායනා කළ යුග ගීතයක් පසුගියදා පටිගත කෙරිණි. මෙම ගීය ඇතුළත් වන්නේ සුමිත් කුමාරගේ ‘මායා මන්ත්‍රී’ ටෙලිනාට්‍යයටය. ආචාර්ය අජන්තා රණසිංහ බලි තොවිල් කවි ඇසුරෙන් රචනා කළ මේ ගීතය සංගීතවත් කළේ ආනන්ද ගමගේ ය.තරුණ පරපුරේ ගීත රචකයකු වන නුවන් කුමාර කටුගම්පල ලියූ ‘එකතු වන්න පටන් ගන්න – බිංදුව‘ ළමා කෘතිය පසුගියදා එළිදුටුවේය. මෙය මරදානේ සූරිය පොතකි.හේමපාල ගොඩගේ නාට්‍ය නිර්මාණය ‘ගන්ධබ්බ කාලෝ’ මේ මස 15 දින සවස 6.30 ට කොළඹ බෞද්ධාලෝක මාවතේ සිංහල සංස්කෘතිත ආයතනයේ (සුදර්ශි) නුගරුක් සෙවණේ වේදිකාගතවේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>13</day>
    </date>
    <link>http://www.silumina.lk/2011/02/13/_art.asp?fn=av1102135</link>
    <topic>නාමෙල් මාලිනී කැදැල්ල</topic>
    <author>හේමාලි විජේරත්න</author>
    <content>නාමෙල් මාලිනී කැදැල්ලගිනිගහන මද්දහනක වුණත් ගතට දැනුණේ සුවදායක සිසිලසක්. හතරවටින් ආපු සුළං රැළි නිවසේ විශාල දොර කවුළු තුළින් නිවෙසට ඇතුළුවෙනවා. අපි හිටියේ හරියටම බොරැල්ල මංසන්ධියේ පිහිටි ගොඩනැඟිල්ලක තුන්වැනි මහලේ. මේ කොන්ක්‍රීට් පුරවරය මැද සුවදායක සිසිලසක් කොයින්ද කියලා කෙනෙකුට හිතෙන්න පුළුවන්.ඒත් ඒක සත්‍යමයි. නාමෙල් - මාලිනී පුංචි තියටර් හි තුන්වැනි මහල වෙන්වුණේ මේ යුවළගේ නිවහන වෙනුවෙන්. නිවෙසට පිවිසුණාම අපටත් හිතාගන්න බෑ අපි ඉන්නේ මේ බොරැල්ල මංසන්ධියේ ද කියල.අපේ ආලින්දය සරසන්නේ පුරා දශක ගණනාවක් කලාවේ රැඳුණු සහ අදටත් කලාවේ සිටින අඹු සැමි යුවළක් වෙනුවෙන්. ඒ නාමෙල් වීරමුනි සහ මාලිනී වීරමුනි. මේ සුසංයෝගය කලාවට කොයිතරම් ගැළැපුණාද කියනවා නම් අද අපේ රටේ ප්‍රසිද්ධ අලංකාර කලාගාරයකුත් මේ නමින් තිබෙනවා. ඒ නාමෙල්- මාලිනී පුංචි තියටර් එක.කවදත් ඉහළින්ම ආගන්තුක සත්කාරයන්ට කැප වී සිටින මාලිනී අපේ පැමිණීම වෙනුවෙන් කල් ඇතුවම සූදානම්ව සිටියා. ඇගේ ජීවිතේ පිළිවෙළ කෙතරම් ද කියනවා නම් අපි නිවෙසට යන මොහොත වන විටත් මේ යුවළ සූදානම්ව, මේක් අප් දාගෙන අපේ පැමිණීම බලාපොරොත්තුවෙන් සිටියා.මහල් සතරකින් සැදි පුංචි තියටර් හි පළමු සහ දෙවන මහල වෙන් වෙන්නේ කලා කටයුතු වෙනුවෙන්. සිවුවැනි මහල ද නාට්‍ය පුහුණු කිරීම්, චිත්‍ර පන්ති පැවැත්වීම ආදිය සඳහා විවෘතයි. තුන්වැනි මහල නාමෙල් - මාලිනී යුවළගේ අලංකාර කැදැල්ලයි. කැදැල්ල කිව්වට දැන් මේ කූඩුවෙ ඉන්නේ කුරුල්ලයි කිරිල්ලියි විතරයි. දරුවන් සියලු දෙනාම තම තමන්ට වෙන්වුණු පුංචි කැදලි තනාගෙන මේ නිවෙසින් පිටත්ව ගිහින්.වෘත්තියෙන් නීතිඥවරයකු වන නාමෙල් බොහෝ කාලයක් විදේශගතව සිටිය බැවින් දරුවන් සමඟ මාලිනී ද ජීවත්වූයේ විදේශයන්හිය. මේ යුවළගේ දරුවන් තිදෙනා වැඩිපුරම හැදුණේ විදේශයන්වලය. අද මේ දරුවන් තිදෙනාම දූදරුවන්ගේ සුරතල් බලන මවුපියන්.”අපේ වැඩිමලා දියණියක්. ඇය සලස්නා වීරමුනි. එයා දොස්තරවරියක්. ඇයට නැවකදී මුණගැසුණු විදේශිකයකු සමඟ විවාහ වී දැන් නවසීලන්තයේ පදිංචිව සිටිනවා.දෙවැනියා පුතා හේෂාන් වීරමුනි. එයා වෙබ් ඩිසයිනර් කෙනෙක්. ඇමරිකාවේ පදිංචි වෙලා ඉන්නේ. සුදු ජාතික කාන්තාවක් සමඟ විවාහ වෙලා එයාටත් බබාලා දෙන්නෙක් ඉන්නවා.බාල පුතා ධාරිත වීරමුනි. එයත් ළඟදි විවාහ වෙලා දරුවෙක් අපේක්ෂාවෙන් ඉන්නවා. එයා ඉන්නේ නවසීලන්තයේ. ලෙෆ්ටිනන්ට් කෙනෙක් විදියට රාජකීය නාවික හමුදාවේ කටයුතු කරනවා.තුන්දෙනාම විවාහ වුණේ විදේශීය ජාතීන් සමඟ. ඒකට අපි හරිම කැමැතියි. අපේ දරුවෝ ඒ අය ආදරෙන් බලාගන්නවා නම් මව්පියන් හැටියට අපි වෙන මොනවද බලාපොරොත්තු වෙන්නේ.නාමෙල් - මාලිනී යුවළ මුණුපුරු මිණිපිරියන්ගේ හුරතල් විඳින්න වසරකට වතාවක් දූ දරුවන් බලන්න යනවා. ඒත් එක්කම හැමදාම ඔවුන් සියලුදෙනා අම්ම- තාත්තා බලන්න නිවහනට එනවා කියලයි ඔවුන් කිව්වේ. ඒ ස්කයිප් එක ඔස්සේ.මේ නිවෙසේ තීන්දු තීරණ සියල්ල ගන්නේ දෙදෙනා සාකච්ඡා කිරීමෙන්. එහෙත් මාලිනි කිව්වෙ ඇය කිසිම තීරණයක් නාමෙල්ගෙන් අහන්නෙ නැතුව ගන්නෙ නෑ කියලයි.මාලිනී – නාමෙල් විවාහ වී දශක හතරකට වැඩි කාලයක් මේ වෙනකොට ගතවෙලා ඉවරයි. එහෙත් මේ දෙන්නගේ හැසිරීමෙන් කතාබහෙන් තවමත් අපට පේන්නේ ආදරේ, සෙනෙහස උතුරන අලුත්ම අලුත් යුවළකගේ හැසිරීම් රටාව. මාලිනී ආදරේට නාමෙල්ව අමතන්න නම් කිහිපයක්ම කියනවා අපට ඇහුණා. ‘තාත්ති’, ඩාලිං වගේම වෙලාවකට ‘ඩලෝ’ කියලත් කියනවා. නාමෙල් නම් මාලිනී අමතන්නේ එක්කො ‘මාලිනී’ කියලා නැත්නම් ‘අම්මි’ කියලා.’ඇත්තටම අපි දෙන්නා අදටත් එදා වගේම සතුටින් ජීවත්වෙනවා. වෙලාවකට දෙන්නා රණ්ඩු කරගන්න අවස්ථා ආර්ගිව්මන්ට්ස් යන අවස්ථා තිබෙනවා. හැබැයි ඒ හැම දේම වෙන්නේ කලාව ගැන කතාකරන්න ගිහින්.” මාලිනී කියනවා.මාලිනීගේ අත් උදව්වට කලක පටන්ම ඉන්න විශ්වාසවන්ත කෙනෙක් මේ නිවෙසේ ඉන්නවා. ඒ වුණත් උයන්න හිතුණම ඇය කුස්සියට වැදිලා උයනවා. ඒ වගේම තමයි මාලිනීට හැම දෙයක්ම ක්‍රමානුකූලව පිරිසුදුවට තියෙන්න ඕන. ඉතින් ගේ දොර අස්පස් කරන්න, පිරිසුදු කරන්නත් ඇයට සෑහෙන වෙලාවක් යනවා.”මම උදේ නැගිට්ට ගමන් කරන්නේ ඇල්වතුර එකක් බීලා මගේ මල් පැළ ටික සහ අනෙක් පැළ වර්ග ටිකට සාත්තු සප්පායම් කරන එක.මේ නිවෙස වටේ තිබෙන ඉඩ ප්‍රමාණය තුළ පිරී පවතින්නේ පෝච්චිවල ඉන්දපු පැළවලින්. මල් පැළ වර්ග වගේම, අඹ, දෙහි, දොඩම්, ජම්බු, කරපිංචා කතුරුමුරුංගා, උගුරැස්ස වැනි පලතුරු සහ නිවෙසේ කටයුතු සඳහා අවශ්‍ය වෙනත් පැළ වර්ග ද වවා තිබෙනවා.මේ අවට පරිසරය වසා තිබෙන ශාක නිසාම නිවෙසට රැගෙන එන්නේ සිසිල් සුවයක්. නාමෙල් ගේ කියවීම් කාමරය අද්දර ඇය පෝච්චිවල සිටුවා ඇත්තේ ඇට්ටේරියා මල් ගස්. රාත්‍රියේ පිපුණු ඇට්ටේරියා මල් සුවඳින් අපි යන විටත් ඒ කාමරය පිරී තිබුණි.මාලිනී රංගනයට දක්ෂයෙක් වගේම උයන්න පිහින්නත් දක්ෂය. ඇය සිය මුණුපුරුන් බලන්නට ගිය විට සිංහල ක්‍රමයට බත් මාළු උයා මුණුපුරන්ට කවනවාලු. මිරිස් තුනපහ දාපු මාළුත් එක්ක ඒ පුංචි පැටව් ‘හායි හූයි’ ගගා ආච්චි උයපු බත් කන්න ආසයි කියලයි මාලිනී කිව්වේ.”මේ නිවෙසේ මුදල් පරිපාලනය සියල්ල කෙරෙන්නේ නාමෙල් අතින්. එහෙත් පසුගිය කාලයේ නාමෙල් විදේශ ගත වූ බැවින් මාස කිහිපයක් මාලිනී ඒ වැඩෙත් හරියට කළ බව අපිට දැනගන්න ලැබුණා.දරු මුණුපුරෝ බලන ආච්චිලා සීයලා වුණාට නාමෙල් - මාලිනී යුවළ තවමත් සිය ඇඳුම් පැලඳුම් ගැන මෝස්තර ගැන සෞඛ්‍යය ගැන උනන්දු වෙනවා. නාමෙල් නම් උදේට හැමදාම ඇවිදින්න යනවා. මාලිනී නිවෙසේදී ව්‍යායාමවල යෙදනවා. මාලිනීට ඉතා පිළිවෙළට අඳින්න ඕන කෙනෙක්. ඇය නිවෙසට අමුත්තන් පිරිසකට ආරාධනා කළොත් එදාට නිවෙස සරසන දේට, කෑම බීම සඳහා යොදාගන්නා පිඟන් කෝප්පවල පාටට ගැළපෙන අන්දමින් තමයි ඇයත් සැරසෙන්නේ.හේමාලි විජේරත්නඡායාරූප – බර්නාඩ් ෂෝ ප්‍රේමසුන්දරහත්වැනි රයිගම් සම්මාන උළෙල මැයි මස 13 වැනි දින කොළඹ සුගතදාස ගෘහස්ථ ක්‍රීඩාංගණයේදී පැවැත්වීමට නියමිතය.පසුගිය වර්ෂවලදි මෙන්ම වසරේ විශිෂ්ටතම ගායන, රංගන, තාක්ෂණ සහ ටෙලි නාට්‍ය නිර්මාණ කුසලතාව සඳහා වසරේ විශිෂ්ටතම ප්‍රාසාංගික, ඒකාංගික ටෙලිනාට්‍ය ඇතුළු විශිෂ්ටතා සම්මාන රැසක් මෙවර ද ‘රයිගම් ටෙලීස්’ වෙතින් ප්‍රදානය කරනු ලැබේ.විනිශ්චය මණ්ඩලය සඳහා විවිධ අංශ නියෝජනය වන පරිදි සත් දෙනකු මෙවර පත්කරගෙන ඇති අතර විනිශ්චය මණ්ඩලයේ මුලසුන දරනු ලබන්නේ මහාචාර්ය අජන්තා හපුආරච්චි මහත්මිය විසිනි.ඡායාරූපය - ගීත් ද මෙල්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>13</day>
    </date>
    <link>http://www.silumina.lk/2011/02/13/_art.asp?fn=av1102136</link>
    <topic>හෙට දවසේ මහතම ගැහැනිය</topic>
    <author>සේමාලි</author>
    <content>හෙට දවසේ මහතම ගැහැනියගැහැනු කවදත් රුවට රුවේ ලස්සනට සිටීමට කැමැත්තක් දක්වති. සිහින්ව සිටීමට ව්‍යායාම කරති. රුව රැකගැනීමට වෙහෙසෙන කාන්තාවන් ආහාර පාන ගන්නේ ද හිතාමතාය. එහෙත් මේ කියන්නට යන්නේ තරබාරු වීම ජීවිතයේ එකම ආශාව කරගත් ඒ වෙනුවෙන්ම හිතාමතා කනබොන කාන්තාවක ගැනය.ඇය ඇමෙරිකාවේ නිව්ජර්සි හි පදිංචි ඩෝනා සිම්ප්සන්ය. පසුගිය දිනක ඇය ලෝක ප්‍රසිද්ධ වූයේ නත්තල් දා රෑ ඈ ගත් ආහාර තොගය නිසාය. මේ කෑම තොගය ගිල දැමීමට ඇයට පැය දෙකක් ගතවිය.ලෝකෙන්ම ස්ථුල කාන්තාව වීමට පෙරුම් පුරන ඩෝනා ඒ සඳහා දිනකට කැලරි 30,000කින් යුත් ආහාර වේලක් ගනී. එසේ ආහාර ගෙන ශරීර බර රාත්තල් 1000ක් කරගැනීම ඇගේ එකම අපේක්ෂාවයි. එදා නත්තල් දා රෑ ඇය ගිල දැම්මේ දොළොස් දෙනකුට සෑහෙන ආහාර තොගයකි.ඩෝනා ගේ දැන් බර රාත්තල් 460කි. දෙදරු මවක වන ඇය සැමියකු නැතිව තනිව දිවි ගෙවන්නියකි. ඇගේ දාහතර හැවිරිදි පුතා සහ තෙහැවිරිදි දියණිය ද මවගේ ස්ථුලවීමේ ප්‍රයත්නයට දිරි දෙන්නාහ. කෙතරම් කෑම කෑවද ඇය තවමත් හොඳ සෞඛ්‍ය සම්පන්නව සිටින්නීය.”මං මට පුළුවන් තරම් කනවා. ඒ වගේම මට ඕනෑ වෙලාවට කෑම කනවා. මගේ එකම ඉලක්කය ලෝකයේ තරබාරුම කාන්තාව වීමයි” ඩෝනා පවසන්නීය.නත්තල් දා රෑ පමණක් ඇය ආහාරයට ගත් කෑම වේල මෙසේය. රාත්තල් 25ක කළුකුම් මස්, දුම් ගැසූ ඌරු මස් ගාත් දෙකයි, පොඩි කළ හා බැදපු අර්තාපල් රාත්තල් 15යි. පාන් රාත්තල් පහයි, පයින්ට් 4ක මස් හොදි, පයින්ට් 4ක චීස් ඇතුරුම්, එළවුළු තැම්බූ රාත්තල් 20යි. මේ කියපු ආහාරත් ගිල දැමූ ඇයට මාෂ්මෙලෝ පුඩින්, බිස්කට් සහ කුකීස් කෑමට ද කුසේ ඉඩ තිබුණාලු.ඩෝනා ආහාර ගන්නා අයුරු වීඩියෝ ගතකර එය වෙබ් අඩවියක් මඟින් ප්‍රදර්ශනය කර ඇති අතර ඒ වෙබ් අඩවියට පිවිසෙන්නන්ගෙන් ඇය මුදලක් ද අය කරන්නීය. ලෝකයෙන්ම ස්ථුල කාන්තාව වී ගිනස් වාර්තා පොතට එක්වීමට පෙරුම් පුරන ඩෝනා ගේ නම දැනටත් වෙනත් වාර්තාවක් සම්බන්ධයෙන් ගිනස් පොතට එක්ව ඇත්තේය. ඒ දරුවකු ප්‍රසූත කළ ලොව විශාලතම කාන්තාව ලෙසය.ඇගේ දරු ප්‍රසූතිය සඳහා වූ සිසේරියන් සැත්කමට තිස්දෙනෙකුගෙන් යුත් වෛද්‍ය කණ්ඩායමක් සහභාගි වූහ. එය ඉතා බරපතළ සැත්කමක් ලෙස වෛද්‍යවරු හඳුන්වති.ඩෝනා ගේ දරු දෙදෙනා ගේ පියා වන පිලිප් ද තරමක තරබාරු පුද්ගලයෙකි. එහෙත් ඔහු ඩෝනා තරම්ම ස්ථුල නොවීය.. වෙබ් අඩවියක් හරහා මුණගැසුණු ඔහු එකල ඇයට දිනකට කැලරි 10,000ක ආහාර වේලක් ගැනීම සඳහා උදව් කළේය.3ප්‍රසිද්ධ ආපනශාලාවක කෝකියකු වූ පිලිප් ආපන ශාලාවේ ඉතුරු බිතුරු සියල්ල ඩෝනා සඳහා ගෙදර රැගන ආවේය. මධ්‍යම රාත්‍රියේ සැමියා ගෙදර එනතුරු ඇය ආහාරගෙන සිටියේ ඔහු රැගෙන එන ආහාර බුදීමටය.”මේ විදිහට ආහාර ගැනීමෙන් මං එන්න එන්න ස්ථුල වුණා. බර වැඩිවුණා. මගේ සැමියා මට හොඳට කන්න දුන්නා. මං ස්ථුල වෙනවාට ඔහුත් කැමැතියි” ඩෝනා පැවසුවාය.ඩෝනා දියණිය සමඟ වෙළෙඳසලක දීඑහෙත් දෙවැනි දරුවා ලැබීමෙන් පසු පිලිප් ඇගෙන් වෙන්විය. මේ අතරවාරයේදී ඇය මෙන්ම තරබාරු වූ මිතුරියක සැත්කමකදී මිය යෑම නිසා බිය වූ ඩෝනා සිය ස්ථුලවීමේ උත්සාහය අත්හැරිය ද ඇගේ අධික ආහාර රුචිය අත්හැරීමට ඇයට නොහැකි විය.මේ අතරවාරයේදී ලොව පුරා සිටින පිරිමින්ගෙන් ඇයට ඊමේල් පණිවුඩ ගලා එන්නට විය. ඒවායින් කියැවුණේ ස්ථුල වීමේ ප්‍රයත්නය අත්නොහරින ලෙසය. ඇතැම්හු ඇයට තැපැල් මඟින් ත්‍යාග එවූහ. තවත් සමහරු ඇයට ආහාර, විටමින් සහ පෝෂ්‍යජනක පාන එවමින් තරවීම සඳහා ආධාර කළහ.කෙසේ වුවද ශරීර බර වැඩිවෙත්ම ඇගේ ජීවිතයට එල්ලවන තර්ජන ද වැඩිවී තිබේ. ඒ සෞඛ්‍යමය පැත්තෙනි. එහෙත් ඩෝනා සිය ප්‍රයත්නය අත්නොහරින්නීය.”මං කෑම කන්න ආසයි. ඒ වගේම මං කන හැටි මිනිස්සු බලා ඉන්නවාටත් මං කැමතියි. ඔවුන් ඒ දැක සතුටට පත්වෙනවා. මං ඉන් කාටත් හානියක් කරන්නේ නෑ” ඩෝනා පවසයි.සේමාලිඅතිශය ජනාදරයට පත් ‘ඕලු’ ටෙලිනාට්‍යයේ දෙවැනි කොටස ඉතාම ඉක්මනින් ඔබ හමුවට ගෙන එන්නට සූදානම් වෙනවා.ඕලු නම් සුන්දර තරුණිය හා අසංක නම් කඩවසම් යෞවනයකු වටා (මංජුලා - සුරාජ්) ගෙතුන සරල සුන්දර නවකතාවක් වූ ‘ඕලු’ කුමාර කරුණාරත්නගේ පන්හිඳෙන් රචනා වූ අතර ෂර්ලි පී. දෙලංකාවල එහි අධ්‍යක්‍ෂවරයා වුණා.’ඕලු’ දෙවැනි කොටස මේ දිනවල කුලියාපිටිය ප්‍රදේශයේ රූ ගැන්වෙමින් පවතින අතර මෙහි අධ්‍යක්‍ෂණය ජෝශප් ජෙරම් පෙරේරා ගෙනි.‘ඕලු’ පළමු භාගයට දායක වූ ශිල්පීන්ට වඩා වෙනස්.ඕලු දෙවැනි අදියරෙහි මංජුලා කුමාරි වෙනුවට කාංචනා මෙන්ඩිස් හා සුරාජ් මාපා වෙනුවට මේනක රාජපක්‍ෂත් එකතු වී සිටිනවා.‘ඕලු’ පළමු ටෙලිනාට්‍යය හරහා ජනාදරයට පත් මංජුලා හා සුරාජ් දෙවැනි අදියරට එකතු නොවුණේ ඇයි? මේ පිළිබඳ හොයාබලන්න අප උත්සාහ කළා. ඕලු නමින් තවමත් බොහෝ දෙනෙක් හඳුනන මංජුලා කුමාරි සමඟ අප ඒ ගැන කතා කළා.”ඕලු තමයි මාව මේ රටේ ප්‍රේක්‍ෂකයින් අතරට රැගෙන ගියේ. ඒ නිසා අදටත් මම ඕලුට ආදරෙයි.මං හිතන්නේ මේ දිනවල සුරාජ් ඉන්නේ විදෙස් ගතවෙලා.කෙසේ හෝ කුමන හේතුවක් නිසාද කියා මා දන්නේ නැහැ ඕලු දෙවැනි අදියරට මං සම්බන්ධ කරගත්තේ නැහැ. කොහොම වුණත් ඕලු දෙක සාර්ථක නිර්මාණයක් වෙන්නට මම සුබ පතනවා.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>13</day>
    </date>
    <link>http://www.silumina.lk/2011/02/13/_art.asp?fn=av1102137</link>
    <topic>‘මුළු හදින්ම ඔබ හට ආදරෙයි’</topic>
    <author/>
    <content>‘මුළු හදින්ම ඔබ හට ආදරෙයි’(මේ මස 16 වැනිදාට යෙදෙන මානව හිතවාදි කලාකරු විජය කුමාරතුංග අනුස්මරණ දිනය නිමිත්තෙන් මෙවර ‘ස්වර වර්ණ’ විජය කුමාරතුංග නම් වූ ගායන ශිල්පියා වෙනුවෙන් වර්ණ ගන්වමු.)ගඟ අද්දර මා සිහිල් සෙනෙහෙ සැනහී හද සන්තක විය අනුහස් ආසිරි ගී ඔබ හමුවේ මා - මුව ගොළු වූවා...!  (පද - ඔගස්ටස් විනයාගරත්නම්)රංගනයෙන් පේ‍්‍රක්ෂක නුවන් මත් කළ ඔහු ගායනයෙන් රසික සවන් මෙන්ම සිත් ද රසවත් කළ යුගයේ ගීතලෝලීන්ට ජීවිතාන්තය තුරා ඔහු පිළිබඳ මතක ආස්වාදනීය වනු නිසැකය.1988 පෙබරවාරි 16 දා සදහටම අප අතරින් ඔහුට සමු ගෙන යාමට සිදු වී දශක දෙකකටත් වඩා කාලය ගත වී ගොස් ඇතත් අප තවමත් ඔහු සමගින් ය. ඔහු, ආදරණීය විජේ. විජය කුමාරතුංග මා මෙලෙස මතකය අවදි කරන්නේ විජය කුමාරතුංග නම් නළුවා ගැන වතගොත කියන්න නොවේ, අප අඩුවෙන්ම කතාබහ කර ඇති විජය කුමාරතුංග නම් ගායකයාගේ වතගොත බිඳක් ඔබගේ මතකයට එක් කරලන්නයි.“මම ගී ගයන්නේ මගේ ආත්ම තෘප්තිය උදෙසායි.”විජය කුමාරතුංග නම් ගායන ශිල්පියාව තමන් විසින් ම ඔහු හඳුන්වා දුන්නේ එසේය. ඔහු ගීත ගායනය සඳහා මුදල් අය කළ කිසිදු අවස්ථාවක් පිළිබඳව මා නම් අසා නැත. විජය ගීත ගායනා කිරීමෙන් ලද ආත්ම තෘප්තිය ඔහුගේ රංගන දිවියේ හෝ දේශපාලන දිවියේ ක්‍රියාකාරකම්වලින් ලද කිසියම් තෘප්තියක් වීද ඊට දෙවැනි වූ බවක් ද පෙනෙන්න තිබුණේ නැත. ගීත ගායනයේදී මහත් කැපවීමෙන් ඔහු එහි නිරත වූවේ එම නිසා විය යුතු ය. එහෙත් ඔහු සංගීතය හදාරන්නට නම් කැමැති වූවේ නැත.ඒ පිළිබඳව විජයගෙන් විමසූ විට පැවසුවේ, “මම සංගීතය හදාරන්නේ නැහැ. කොටින්ම කියනවා නම් මම ස, රි, ග, ම වත් ශාස්ත්‍රානුකූලව කියන්න දන්නේ නැහැ. මගේ ගායන රටාව හුඟක් නිදහස්.සංගීතය ඉගෙන ගත්තොත් මගේ ඒ නිදහස් ගායන රටාව නැති වේවි කියලා මට හිතෙනවා” යනුවෙන්ය. ඔහුගේ එම නිදහස් ගායන රටාව ගීත ලෝලීන් ආකර්ෂණය කළේ ය. ඔහුගේ හඬින් ගීතවත් වූ සෑම ගීතයක් ම වාගේ ගීත ලෝලීන්ගේ සිත් ගත් ගීත වූවේ ඒ නිසා ය.රූස්ස ගහ ළඟ පාළු මාවතේ කළුවර යාමේ කළු ගඟ අයිනේ කවුරුද ඈතින් මා අමතන්නේ ඔබේ සුවඳ දෝ සිත දැවටෙන්නේ...!  (පද - උපාලි ධනවලවිතාන)විජය “සිල්වර්ලයින්” ලේබලය යටතේ සරත් දසනායකගේ සංගීතයට ගැයූ “රූස්ස ගහ ළඟ” සහ “ළඳුනේ මා හැරයනු මැන” ගීත මෙන්ම චිත්‍රපට සහ කැසට් පට සඳහා ගැයු “කවුළුව අතරින්” “එක වරක් ඔබට මා එපා නම්” “රැල්ලෙන් රැල්ලට” “සීගිරි ලාලිත ළඳුනේ” “පුතණු කෙනෙකුන් දුන මැනවි” “තව ටික දොහයි මාසේ අන්තිම වෙන්න” “දේවදාර ගස් අතරින්” “පායා සීත රැයේ” “දඟ ගෙයි දඬුවම්” “සැරයටියෙන් අපි යනෙන තුරා” “ආදරයක හැඟුමන්” “පාට සරුංගල් වාගේ අපේ ජීවිතේ” වැනි ගීත ද ගීත ලෝලීන් අතර බෙහෙවින් ජනපි‍්‍රය විය.මුලින්ම සංගීතවේදී පේ‍්‍රමසිරි කේමදාස සූරීන්ගේ “සිතිජය” ගීත නාටකයේ ගායනයෙන් විජයගේ ගායන දිවිය ඇරැඹි ඇත. විජය චිත්‍රපට පසුබිම් ගී ගායනයට එක් වී ඇත්තේ “පාර දිගේ” චිත්‍රපටය සඳහා කේමදාස සූරීන්ගේ සංගීතයට “අපි ගමනක් යනවා” ගීතය ගායනා කරමින් ය.හඬ පෞරුෂයෙන් විජය සහ ජෝතිපාල සුසංයෝගය චිත්‍රපට පසුබිම් ගී ගායනයේදී මනාව සැසඳිණි. සිනමා රංගනයේදී තමන්ට බෙහෙවින් උචිත වූවේ එච්. ආර්. ජෝතිපාල ගායන ශිල්පියාණන්ගේ පසුබිම් ගීත ගායනය බව විජයගේ විශ්වාසය වූ බව ඔහුගේ මෙම ප්‍රකාශයෙන් පැහැදිලි වේ. “ජෝති නැති වීමෙන් ලොකුම පාඩුව වුණේ වෙන කාටවත් නෙමේ මටයි. කවුද දැන් මට සින්දු කියන්නේ? වැඩිය ඕන නෑ, මටවත් බෑ ජෝති තරමට මට ගැළපෙන විදිහට සින්දු කියා ගන්න.”“ගඟ අද්දර” “ඉන්දුට මල් මිටක්” “හිම කතර” “සූරියකාන්ත” “දොළොස් මහේ පහන” “ආරාධනා” “කවුළුව“ “බංගලි වළලු” “ඩොරින්ගේ සයනය” “අහස් මාළිගා” “සහරාවේ සිහිනය” “නැව ගිලුණත් බෑන් චූන්” “හිත හොඳ චණ්ඩියා” “නොම්මර 17 සහ “අහිංසා” වැනි චිත්‍රපට සඳහා විජය ගැයු ගීත ජනපි‍්‍රය වූ අතර ඔහු රවීන්ද්‍ර රන්දෙණිය, ජීවන් කුමාරතුංග, ලකී ඩයස් ඇතුළු වෙනත් නළුවන් කිහිප දෙනෙකු වෙනුවෙන් ද පසුබිම් ගීත ගායනය කළේ ය.“සහරාවේ සිහිනය” චිත්‍රපටයේ ගැයූ “වලාකුලක් ගෙන” ගීතයටත්, “දොළොස් මහේ පහන” චිත්‍රපටයේ ගැයු “සරා ගුවන විදා නැගුණු” ගීතයටත් හොඳම ගායන ශිල්පියා ලෙස “සරසවිය” සම්මානය හිමි වූවේ විජය කුමාරතුංගයන්ට ය. එහෙත් ඒ වන විට විජය ජීවතුන් අතර සිටියේ නැත.චිත්‍රපට ගීතයෙන් මෙන්ම කැසට් පට ජනපි‍්‍රයව පැවති වකවානුවේදී විජය කැසට් පට තුළින් ද සිය ගීත ලෝලීන්ට ගී රසය බෙදා දුන්නේය. විජය ගී ගැයු මුල්ම කැසට් පටය “දිනකර පායා” වූ අතර “මංගල නැකත” “ගඟ අද්දර” “වේදනා” “තනි යහනේදී “කවුළුව අතරින්” “සීත රැයේදී” ඇතුළු කැසට් පට කිහිපයකම ඔහු ගැයු රස මියුරු ගීත අඩංගු විය.විජය ගායන ශිල්පියකු ලෙස කොපමණ සාර්ථක වුවත් ඔහුට සංගීත ප්‍රසංග වේදිකාවේදී සිය ගායනා ඉදිරිපත් කිරීමට තරම් විරාමයක් ඔහුගේ කාර්ය බහුල ජීවන රටාවෙන් ලැබුණේ නැත. එම නිසා විජයගේ වියෝවෙන් පසු ඔහු ගැයු ගී ප්‍රසංග වේදිකාවේ ගායනා කිරීමෙන් වෙනත් ගායකයන්ට ආර්ථික වාසි ලබා ගැනීමට හැකි විය.සැරයටියෙන් අපි යනෙන තුරා සංසාරේ අපි එකට ඉමු සංසාරෙන් අපි සමුගන්නා දා ඒ ගමනත් අපි එකට යමු...!  (පද - සෝමපාල ලීලානන්ද)ප්‍රවීණ ගීත පද රචකයන්ගේ මෙන්ම නවක ගී පද රචකයන්ගේ ද ගී පද රචනා විජය විසින් සිය කට හඬින් ගීතවත් කළේය.විජය එකම එක ගී සංකල්පනාවක් පද රචනා කළ අතර සන්ධ්‍යා වීරසිංහ ගායන ශිල්පිනිය එම ගීතය ගායනා කළාය.මුළු හදින්ම ඔබ හට ආදරෙයි සදා නොවෙනස් වන ලෙසේ මුළු සිතින්ම ඔබ හට ආදරෙයි සදා නොවෙනස් වන ලෙසේ...!  (පද - විජය කුමාරතුංග)විජය කුමාරතුංගයන්ගේ අකල් වියෝව සැළවූ මොහොතේ කම්පනය වූ සිතින් ඩබ්ලිව්. ඩී. අමරදේව සූරීන් ලියා, සංගීතවත් කර ගායනා කළ උපහාර ගීතයේ පද පේළි කිහිපයකින් මෙම ලිපිය නිම කිරීම උචිත යයි මට හැඟේ.කලා රස හව් නොමින් දන්නේ මිනිස්කම නිති ළෙහි හොවන්නේ ඔබේ වියොවින් වුණේ අසරණ කලාවේදී නන් සොයුරු දන...!  (පද - ඩබ්ලිව්. ඩී. අමරදේව)ජෝජ් රොබ්සන් ද සිල්වාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>13</day>
    </date>
    <link>http://www.silumina.lk/2011/02/13/_art.asp?fn=av1102138</link>
    <topic>මොස්කව් දුම්රිය පළේ ඉසෙර්ගීල් මැහැල්ල</topic>
    <author/>
    <content>මොස්කව් දුම්රිය පළේ ඉසෙර්ගීල් මැහැල්ලබ්‍රිතාන්‍ය ජාතික මාක් බෙනට්ස් පුවත්පත් කලාවේදියෙකි. ‘ද ගාඩියන්’, ‘ද ඔබ්සවර්’, ‘නිව් ස්ටේට්ස්මන්’ හා ‘බී.බී.සී රෂියා’ සඳහා ඔහු ලිපි සහ තීරු ලිපි සපයයි. අන්තර්ජාලයේ පළවන RIA - NOVOSTI පුවත් සඟරාව සඳහා ඔහු සතිපතා ලියන DEEPER THANOIL නමැති තීරු ලිපියට විෂය වන්නේ නූතන රුසියාවේ සමාජ - දේශපාලන තත්වයයි. විශේෂයෙන්ම ලෝකයට නොපෙනෙන අඳුරු අහුමුළු වෙත තියුණු ආලෝක ධාරාවක් යොමු කිරීමට බෙනට්ස් සමත්කම් පායි. මෑතකදි ඔහු ලියූ තීරු ලිපියකින් කියැවුණේ මොස්කව් නුවර වෙසෙන නිවාස අහිමි දිළිඳු ජනයා පිළිබඳ ශෝකාකූල විස්තරයකි.ගොර්බෂෝස්ලා සමාජවාදී සෝවියට් දේශය ‘ග්ලාස්නොස්ට් කිරීමෙන්’ පසු උඩු යටිකුරු වූ ආර්ථිකය තුළ බොහෝ දෙනා නැත්තට ම නැති වී, පාරට විසිවූහ. ඇතැමුන්ගේ මාසික ආදායම සතියක් ජීවත්වීමටත් මදි විය.”ඉසුරු තිබෙන්නේ කොයි කොයි දේසේ” නමින්, රසබර ගමන් විත්ති ග්‍රන්ථයක් කළ, රොහාන් සමන් රත්නායකට, රුසියාවේ උමං දුම්රියපළකදි, පත්තර වෙළඳාමේ යෙදෙන මහලු කතක් මුණ ගැසෙයි.හොඳින් ඉංගී‍්‍රසි කතා කරන ඇය හිටපු මහාචාර්යවරියකි. රාජ්‍ය පෙරළියත් සමඟම ඇයට රැකියාව අහිමිවෙයි. පත්තර වෙළඳාමෙන් ලැබෙන සුළු ලාභයෙන් ජීවිතය ගැට ගසා ගන්නා බවත් එකම දියණියගේ අනාගතය සාර්ථක කරලීම තමාගේ එකම බලාපොරොත්තුව බවත් එම මහලු කත පවසන්නේ දෑසේ නැඟෙන කඳුළු පිසලමිනි.ඉඳුම් හිටුම් නැති මොස්කව් දිළිඳුන්ගෙන් වැඩි දෙනෙක් ජීවත් වන්නේ නගරය කෙළවරක ඇති ‘නිකොල්ස්කි ඩම්ප්’ නමැති කුණුගොඩ අසල ඉදිකරගත් පැල්පත්වලය. මාක් බෙනට්ස් පවසන අන්දමට එය වෙනම නීති රීති පවතින, අමුතුම ලෝකයකි. තවත් කොටසකගේ ජනපි‍්‍රය රාත්‍රි නිවහන දුම්රිය ස්ථානයයි. මෙබඳු පුද්ගලයින් හඳුන්වනුයේ ‘ටර්මිනල් ට්‍රැම්ස්’ හෝ ‘බම්ස්’ යන නමිනි.අයාලේ යන්නා, ‘රස්තියාදුකාරයා’ වැනි අරුතක් දෙන ‘ට්‍රෑම්ස්ලා’ හෝ ‘බම්ස්ලා’ දුම්රිය ස්ථානවලින් එලවා දැමීම පොලිසියට පැවරී ඇති රාජකාරියකි. එක් රාත්‍රියක මාක් බෙනට්ස්ට එබඳු කනගාටුදායක සිදුවීමක් දක්නට ලැබෙයි.දුම්රිය ස්ථානය තුළ මුල්ලකට වී සිටින මහලු කාන්තාවක දකින තරුණ පොලිස් භටයෙක් ඈ වෙත පැමිණෙයි. දෑස් පියාගෙන සිටින කාන්තාවගේ මුහුණින් පළවන්නේ ජීවිතයේ පුරා ඇය විඳි දුක් කම්කටොලු කන්දරාව පමණක් නොවේ. ඇය මත්පැනට ද ඇබ්බැහිව, ඉන් රෝගීව සිටින බවකි. (සෑම රුසියානුවෙකුගේ ම කෝට් සාක්කුවේ වොඩ්කා බාගයක් තිබේ යැයි කියමනක් ඇත.)පොලිස් භටයාගේ වයස අවුරුදු 20 කට වඩා නැත. ඔහු කාන්තාවට බැණ වදිමින් ඇය එලවා දමන්නට සැරසෙයි. කාන්තාව අමාරුවෙන් හිස හරවා ඔහු දෙස බලන්නේ විරෝධය හා අප්‍රසාදය පළ කරමිනි. පොලිස් භටයා එක්වරම ඇගේ හිස පිටුපසට බැටන් පොලු පහරක් එල්ල කරයි.මහලුකත වේදනාවෙන් මිරිකී නැඟී සිටින්නට තැත් කරයි. යළිත් පොලිස් භටයාගේ මුහුණ දෙස බලයි.”මං ඔහේගේ අම්මගෙ වයසෙ කෙනෙක්.”පොලිස් භටයා තවත් පහරක් එල්ල කරයි. අසරණ කාන්තාව දුම්රියපළින් පිටත අධික ශීතලෙන් යුත් රාත්‍රිය (sub – zero Night) වෙතට පිය මැන නොපෙනී යයි.මාක් බෙනට්ස් පවසන අන්දමට මැදිවිය පසු කරමින් සිටින පොලිස් භටයින් තරුණ භටයින් තරමට නපුරු නැත. වියපත්බව ඔවුන්ට උගැන්වූ දෙයක් නිසා හෝ කිසිවක් ගණන් නොගන්නා උදාසීන හැඟීමක් නිසා හෝ ඔව්හු තමන්ගේ පාඩුවේ සිටිති.යුරෝපයේ අනෙකුත් රටවලට වඩා රුසියාවේ අයාලේ යන්නන්ගේ (ට්‍රැම්ස්ලාගේ) තත්ත්වය භයානකය. ඔවුන්ට විරැකියාවෙන්, කුසගින්නෙන් පමණක් නොව අධික ශීතලෙන් ද බැටකන්නට සිදුවී තිබේ. සමාජයේ අනුකම්පාවද ඔවුන්ට නොලැබෙයි. මොස්කව් දුම්රියපළේ මහලු කත ගැන කියැවූ පසු එක්වරම මගේ මතකයට නැඟුණේ, මක්සිම් ගෝර්කිගේ ‘ඉසෙර්ගීල් මැහැල්ල’ නමැති ප්‍රකට කෙටිකතාවයි.ඔහුගේ බොහෝ කතා තුළින් රුසියානු මාතාව නිරූපණය වෙයි. ගෝර්කිගේ ‘අම්මා’ නවකතාවේ එන පැවල්ගේ මව සාහිත්‍ය ලෝකයේ අමරණීය වීරවරයකි. එහෙත් ගෝර්කිලා තැනූ සෝවියට් දේශය අද දක්නට නැත. සමන් රත්නායක ඔහුගේ ග්‍රන්ථයෙහි රුසියාව පිළිබඳ පරිච්ඡේදයක් නම් කොට ඇත්තේ “ප්‍රපාතයට ඇද වැටුණු දැවැන්තයා” යනුවෙනි. ප්‍රජාතන්ත්‍රවාදි විවෘත භාවයෙන් බැට කන රුසියාවට දැන් නැවතත් විප්ලවයක් අවශ්‍යව ඇත. එහෙත් එය, ඔක්තෝබර් විප්ලවයට වඩා වෙනස් විප්ලවයක් විය යුතුව ඇත.කර්තෘට ලියන්න | මුද්‍රණය සඳහා</content>
  </post></root>