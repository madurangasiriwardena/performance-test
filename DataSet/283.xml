<?xml version="1.0" encoding="UTF-8" standalone="no"?><root><post>
    <category>NEWSPAPER</category>
    <date>
      <year>2013</year>
      <month>11</month>
      <day>03</day>
    </date>
    <link>http://www.silumina.lk/2013/11/03/_art.asp?fn=av13110313</link>
    <topic>ඇස් යට කළු නම් චොක්ලට් කන්න එපා</topic>
    <author/>
    <content>ඇස් යට කළු නම් චොක්ලට් කන්න එපාපසුගිය සති කිහිපයේදී ම අපේ අවධානය යොමු වූයේ ඇස් යට කළුවීම අවම කර ගැනීම සඳහා අපට අනුගමනය කළ හැකි විවිධ ක්‍රමවේද පිළිබඳවයි. මීට ඉහත අපි ඔබට කියා දුන් ප්‍රතිකාර ක්‍රම එක දවසක් හෝ දෙකක් කර ඔබට ඉක්මන් සුවයක් බලාපොරොත්තු විය නොහැකි ය. අඩුම තරමින් මාසයක් දෙකක් හෝ මේ ප්‍රතිකර්ම ක්‍රම අනුගමනය කරමින් බැලිය යුතු ය. එසේ ම බාහිරින් කරන මේ ප්‍රතිකර්ම ක්‍රමවලට අමතරව ඔබ ඔබේ ආහාර පුරුදු ගැනත් දැඩි ලෙස සැලකිලිමත් විය යුතු ය.විශේෂයෙන් ඒ සඳහා අහිතකර වන ආහාර වර්ග වලින් වැළකී සිටින්නට ඔබ පුරුදු විය යුතු ය. බොහෝ විට අප පුරුදු වී සිටින්නේ අපේ රස නහර පිනවන්න‍. කට දිව පිනවන ආහාර ගන්නයි. එහෙත් එසේ කර ඔබ ඔබේ රූප සෝභාව නැතිකර ගන්නවාද? කියන ප්‍රශ්නයට පිළිතුර ඔබම සොයාගත යුතුයි. කට පාලනය කර ගත්තොත් ඔබට බොහෝ ලෙඩ රෝග වලිනුත් වැළකී නි‍රෝගිමත් ජීවිතයක් හිමිකර ගත හැකියි.ඇස් යට කළුවීම වළකා ගැනීම සඳහා ඔබේ ආහාර පද්ධතියට යකඩ බහුල ආහාර එකතු කර ගන්න. නිවිති, තම්පලා වැනි කොළ වර්ග නිතර ම ඔබේ ආහාරයට එකතු කර ගැනීමෙන් පහසුවෙන් ම වැඩි යකඩ ප්‍රමාණයක් ශරීරයට එකතු වේ. ඒ වගේ ම තමයි ඔබට කැල්සියම් බහුල ආහාරත් අත්‍යවශ්‍යයි. හාල්මැස්සන්, කිරි වැනි දේ නිතරම ආහාරයට එකතු කර ගැනීමෙන් කැල්සියම් ඔබට ලබාගත හැකි ය.අනෙක් සුවිශේෂීම කාරණය තමයි, ඔබ බොහෝ දෙනෙක් ඉතා ම ආසාවෙන් කන චොකලට් මේ තත්ත්වයට දැඩි ලෙසින් ම බලපාන බව.‍ චොක්ලට් දැක්කම ඔබලා සියලු දෙනාටම තමන්ගේ රූප ස්වභාවයත් අමතක වෙනවා කියලා අපි දන්නවා. ඒ නිසා තමයි ඔබට නැවත නැවත මතක් කරන්නේ චොකලට් කන්න එපා කියලා. ඇස් යට කළු වීමට විතරක් නෙවෙයි. සමේ ඇතිවන පිග්මස්ටේෂන් තත්ව, කුරුලෑ තත්ව, සම වියළීමේ ස්වභාවය ආදී වූ බොහෝ දේ සඳහා චොක්ලට් අහිතකර ලෙස බලපාන බව අපි මීට ඉහතිනුත් සඳහන් කළා. එසේ ම ඇස් යට කළුවීම සඳහාත් චොක්ලට් ආහාරයට ගැනීම අහිතකර නිසා හැකිතාක් ඉන් වැළකී සිටින්නට උත්සාහ ගන්න.අපේ රටේ කාන්තාවන් නම් බොහෝ විට ඇල්කොහොල්, මධ්‍යසාර සහ දුම්වැටි භාවිතයෙන් ඉතා ම අඩු තත්වයක පවතින්නේ. එහෙත් පුරුෂ පක්ෂය ඉතාම දැඩි විදියට මේ සඳහා ඇබ්බැහි වී සිටිනවා‍. මේවා නිතර පාවිච්චිය නිසා ඇස් යට කළු වීම ඉතාම තදින් ඇතිවීමට පුළුවන්. එබැවින් මධ්‍යසාර සහ දුම්වැටි භාවිතයෙනුත් හැකිතාක් දුරට වැළකී සිටින්න.අපි ආහාරයට එක් කරගන්නා දේ සේම බාහිරින් සම මතුපිටින් අපි කරන විවිධ ප්‍රතිකාර සත්කාර සේම විවිධ ආලේපන වර්ගත් ඇස්යට කළුවීම සඳහා බලපානවා. මුහුණට පාවිච්චි කරන pack වර්ග සමහරුන් ඇස්වලට උඩටත් යොදනවා. නොදැනුවත්කම එසේ කළත් මුහුණට පාවිචිචි කරන pack කොයිම මොහොතකවත් ඇස් උඩට යොදන්න එපා.අනික් කාරණාව තමයි ඔබ සුවිශේෂී ගමනක් යාමට හෝ මඟුල් ගෙදරක යාමට හෝ නැතහොත් දිනපතා කාර්යාලයට යාමට හෝ මේක් අප් (mack up) කරන කෙනෙක් විය හැකියි. එසේ මේක් අප් කළ විට අනිවාර්යයෙන් ම නින්දට යන විට ඉතා ම හොඳින් ඒ make up ඉවත් වනතුරු සෝදා නින්දට යා යුතුයි. හොඳ වර්ගයේ ප්‍රමිතියකින් යුතු ක්ලෙන්සර් වර්ගයත් මේ සඳහා ඔබට පාවිච්චි කළ හැකියි. ඉතා ම සියුම් ව පිරිමදිමින් ඇස් වටේ සහ මුහුණේ ඇති මේක් අප් ඉවත් කරන්නට ඔබ පුරුදු විය යුතු ය. කිසිම මොහොතක කලබලයට තද පීඩනයකින් ඇතිල්ලීම කළ යුතු නොවේ.මතු සම්බන්ධයිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>11</month>
      <day>03</day>
    </date>
    <link>http://www.silumina.lk/2013/11/03/_art.asp?fn=av13110314</link>
    <topic>පන්තිවලට දෙන සල්ලි මං දුන්නේ හෝල්වලට</topic>
    <author>චන්ද්‍ර ශ්‍රී සෝමසිරි</author>
    <content>පන්තිවලට දෙන සල්ලි මං දුන්නේ හෝල්වලටරන්ජිත් එදිරිසිංහමීළඟට අප තෝරා ගත්තා 1951 වර්ෂයේ තිරගත වූ ‘මද්හෝශ්’ චිත්‍රපටයේ මියුරු ගීතයක්. ‘මෙරී යාද් මේං තුම්නා ආංසූං බහානා...’ (ඔබ මා ගැන සිතා කඳුළු සලන්න එපා) මේ ගීතය රචනා කළේ රාජාමේදි අලි ඛාන්. සංගීතවත් කළේ මදන් මෝහන්. ගායනා කළා කින්ග් ඔෆ් ගසාල්... තලාත් මෙහෙමුද්. ඔබට මතක ඇති එදා අපේ තලාත්... හරූන් කුමාර් ලන්ත්‍රා ‘ලොවේ සෑමදා තණ්හා...’ නමින් මේ හින්දි ගී තනුවට සිංහල ගීයක් ගායනා කළා. මේ ගීත දෙකම එදා එක වගේම ජනප්‍රිය වුණා.සෑම අඟහරුවාදා දිනකම රාත්‍රී 10 න් පසු රූපවාහිනී මහගෙදරින් ඔබේ ආලින්දයට එන මේ අමුත්තා. හින්දි ගී රසවතා ඔබට මතක ඇති. පැරණි හින්දි ගීත ප්‍රිය කරන ගීත ලෝලීන් රුව නොදුටුවත් කටහඬ ඇසූ පමණින් මොහු හඳුනා ගන්නවා. රංජිත් එදිරිසිංහ. මොහුගේ වර්ණවත් හඬ නිසාම සෑම අඟහරුවාදා දිනකම බොහෝ දෙනෙක් “භාරත ගී වින්දන” බලන්න රූපවාහිනිය ළඟට එන්නෙ හරිම උනන්දුවකින්.‘භාරත ගී වින්දන’ ස්වාධීන රූපවාහිනියේ ජනප්‍රියතම වැඩසටහනක්. පැරණි හින්දි ගීත ප්‍රිය කරන අයට ගී රස මෙන්ම උත්තර භාරතීය සංගීතඥයින්, ගී පද රචකයින් මෙන් ම එදා රිදී තීරය වර්ණවත් කළ චිත්‍රපටවල පසුබිම් තොරතුරුත් රංජිත් ගෙන එන්නේ හරිම ප්‍රබෝධයකින්. ඒ නිසාම ‍රටේ ඉහළ පෙළේ පුද්ගලයන්ගේ සිට මහ මං අමදින කම්කරුවා දක්වා බේදයකින් තොරව හැමෝම භාරත ගී වින්දන නරඹන්න පුරුදු වෙලා. වැඩසටහන ප්‍රචාරය වන අතරේ සජීවීව සම්බන්ධ වන විවිධ තරාතිරම්වල පුද්ගලයන් දෙස බලන විට මෙහි ජනප්‍රියතාව ගැන කාට වුණත් හිතාගන්න පුළුවන්. කොහොම වුණත් රංජිත්ගේ ඉදිරිපත් කිරීමේ රසවත් බවත් කැපවීමත් නිසාම ශ්‍රී ලංකාවාසී හින්දි ගීත ලෝලීන් හැමෝම අද ස්වාධීන රූපවාහිනියත් එක්ක අත්වැල් බැඳගෙන.ගාල්ලේ රිච්මන්ඩ් හා කොළඹ ආනන්ද විද්‍යාලයෙන් පසු මරදානේ ගේන්ස්බරෝ විද්‍යාලයට යන කාලෙ තමයි රංජිත්ට හින්දි පිස්සුව හැදිල තියෙන්නෙ. ඒ කාලෙ කොළඹ සිනමා ශාලාවල අතිසාර්ථක ලෙස හින්දි චිත්‍රපටි තිරගත වුණා. සංගම්, දෝස්ති, ආයිමිලන් කී බේලා, වැනි චිත්‍රපටි කොච්චර ලස්සන ද කිව්වොත් රංජිත් ඒවා හතර පස් වතාවක් බලලා. පන්ති යන්න දෙන සල්ලි සේරම චිත්‍රපටි හෝල්වලට දුන්න කියල රංජිත් අදත් මහ හයියෙන් හිනා වෙනවා. පන්ති ඇරුණු වෙලාවට ගෙදර ඇවිත් හින්දි සින්දු කිය කිය ඉඳල අම්මගෙන් බැණුම් අහපු වාරත් රංජිත් සිහි කරන්නෙ ආශාවෙන්.මරදාන හරහා පයින් එද්දි සින්දු කඩේ ළඟ රස්තියාදු ගැහැව්වේ ඒ කාලෙ ජනප්‍රියව සිටි ජෝති, මිල්ටන්, බෙග් වගේ ගායකයොත්, නළුවොත්, සංගීතඥයොත් නිතර එතනට යන එන හින්දා. ඒ අය දැක ගන්නත්, ඔවුන් සමඟ කතාබහ කරන්නත් ලැබුණු අල්ල පනල්ලෙ රංජිත්ගෙ හිත නිකන්ම කලාවට බර වෙලා. ඒ හින්දම අධ්‍යාපනයටත් ආයුබෝවන් කියන්න වුණා කියලයි රංජිත් කියන්නෙ. විහාර මහා දේවි පාර්ක් එකේ සංගීත සංදර්ශනයකදී ජෝති - මිල්ටන් ඇවිලිච්ච වෙලාවෙ ඇතිවුණු කලබලය කරු අයියා ප්‍රේමිලා කුරුප්පුගෙ නැටුමකින් සන්සුන් කරපු හැටි රංජිත් සිහිපත් කළේ උජාරුවට. කොහොම හරි කලාබර වෙච්ච නිසාම රංජිත්ටත් ගුවන් විදුලියට යන්නත් ඉබේටම පාර කැපුණා.ගුවන් විදුලියෙ වෙළෙඳ සේවයෙන් තමයි එදා වැඩියෙන් හින්දි ගීත ප්‍රචාරය වුණේ. හින්දි චිත්‍රපට බලන්න පුරුදු වුණු සිනමා ලෝලීන් ඒ ගීතවලට පෙම් බැන්ද වගේ ම ගුවන් විදුලියෙනුත් ඒවා රස විඳින්න පෙලඹුණා. ඒ නිසා ගුවන් විදුලියේ වෙළෙඳ සේවයත් හින්දි ගීතවලට ලොකු තැනක් දුන්නා. රට පුරා ලක්ෂ ගණනින් හින්දි ගීත ප්‍රිය කරන්නන් එදා වෙළෙඳ සේවය වටා එක්රොක් වෙලා හිටිය. ඒ කාලේ “මතකයේ රැඳුණු ගී”, “අතීතයෙන් ඇසුණු ගී”, “අමරණීය ගී දැහැන”, “භාරත ගීත මේලා” පසු කාලයේ ලක්හඬින් ‘මියුරු පෙම් රාත්‍රිය’ රංජිත්ගේ වර්ණවත් හඬින් රසගැන්වුණේ ගීත ලෝලීන්ගේ පෙරැත්තය නිසා කියලයි රංජිත් කියන්නෙ.හින්දි ගීත ලෝලීන්ගේ රස වින්දනය වෙනුවෙන් ගීත තේරීමේදී රංජිත් කරන්නෙ ලොකු කැප කිරීමක්. ගීතයට අදාළ රූප රාමු වගේම ඓතිහාසික තොරතුරු ඇතුළත් දර්ශන පෙන්වීමෙන් ඔහු තම වැඩසටහනට ලොකු ආලෝකයක් ලබා දෙනවා. සතිපතා වැඩසටහනට ගීත තෝරා ගැනීමේදී අසන්නන්ගේ ඉල්ලීම්වලට වැඩි තැනක් දෙන්නත් ඔහු අමතක කරන්නෙ නෑ. ඒ අතර රටේ රාජ්‍ය තන්ත්‍රයේ ඉහළම ප්‍රභුවරුන්ගෙ ඉල්ලීම්වලටත් ඔහු සාධාරණය ඉටු කරනවා. ‘භාරත ගී වින්දන’ වලට ඔහු ගීත සොයා ගන්නෙ තම හිතවත්ම යහළුවන්ගෙන්. ඒ අය අතර සමන් කුමාර ගුණවර්ධන, රොනී ලීච් මුල් තැනක ඉන්න බවයි රංජිත් කියන්නෙ.ලංකාවට පැමිණි භාරත සංගීත ශිල්පීන් සමඟ කතාබස් කර අදහස් හුවමාරු කරගැනීමේ අහඹු අවස්ථාත් එදා රංජිත්ට ලැබිලා. ඌෂා ඛන්නා, මොහොමඩ් රෆී, රවි ෂර්මා, මන්නාඩේ, නිතින් මුකේෂ්, ආශා බෝස්ලේ වැනි භාරත ශිල්පීන්ගේ නිරහංකාර ගතිගුණ ගැන ඔහු සිහිපත් කරන්නෙ හරිම ආඩම්බරයෙන්. එදා මෙදා තුර කාලය තුළ ‘භාරත ගී වින්දන’ වැඩසටහනට රසික ප්‍රතිචාර, ප්‍රශංසා, ඇගැයීම් හා සම්මාන ගොන්නක්ම ලැබිලා. විවිධ කලා සංගම්වලින් ලැබුණු ඇගැයීම්වලට අමතරව අදත් රංජිත්ගෙ මතකයේ රැව් දෙන්නේ පේරාදෙණියෙ විශ්ව විද්‍යාලයෙන් ලැබිච්ච සම්මානයයි.සතියේ කලා කටයුතු අතරින් රංජිත් වැඩි තැනක් දෙන්නෙ ‘භාරත ගී වින්දන'වලට. 1995 වසරේ ඇරඹුණු මේ වැඩසටහනට දැන් වසර 19 ක් වෙලා. මේ වන විට වැඩසටහන් 900 ක් විතර විකාශය වෙලා. ජී. බී. රාජපක්ෂ සභාපති තුමාගේ කාලේ එවකට සාමාන්‍යාධිකාරී වූ බර්ටි ගලහිටියාව මහත්තයගෙ යෝජනාවකට අනුවයි ‘භාරත ගී වින්දන’ ඇරඹෙන්නෙ. ඒ කාලේ සවස 5.30 - 6.30 අතරත් පසු කාලෙක දහවල් 2.30 - 3.30 අතරත් මෙය විකාශනය වුණේ. එක එක බලධාරීන්ගේ නියමය උඩ. ස්වාධීන රූපවාහිනියේ නිව්ටන් ගුණරත්න, බර්ටි ගලහිටියාව යන මහත්තුරු මේ වැඩසටහන රසවත් කරන්න බොහොම උදව් කළා. අජිත් ජයසූරිය, රෝහිත විජේසූරිය, වගේම දැනට නිෂ්පාදන කටයුත්තට උර දෙන සුනිල් ප්‍රේමරත්න මහත්තයගෙන් ‘භාරත ගී වින්දන’ වලට ලැබෙන්නෙ ලොකු ශක්තියක්.පැරණි හින්දි ගීතවල රසබර විස්තර කියද්දි එහි අරුත කියා දෙමින් රංජිත්ට සහාය වන හින්දි නිවේදිකාවන් ගැනත් නොකියාම බැහැ. මුලින් හින්දි කථිකාචාර්යවරියක වන නදීරා ශිවන්ති ‘භාරත ගී වින්දන’ අරුත් ගන්වන්න රංජිත්ට ලොකු සහායක් දුන්නා. දැනට එහි බර අරන් ඉන්නේ වරුණි උත්පලා. වසර 6 ක් ඉන්දියාවේ ඉගෙන ගෙන හින්දි භාෂා උපාධිය සමත්ව වරුණි දැනට දේවි බාලිකාවේ හින්දි භාෂාව උගන්වනවා. ‘මැක්ස්’, ‘සියත’, රූපවාහිනීවලත් හින්දි වැඩසටහන්වලට දායක වුණ වරුණි හින්දි නිවේදිකාවක ලෙස ගුවන් විදුලියේ හින්දි අංශයේත් වැඩ කරනවා. ඊට අමතරව ‘ගුරුකුල්’ නමින් ආයතනයක් ඇය පවත්වාගෙන යනවා. එහි හින්දි භාෂාව උගන්වන්නේ වරුණි.සෑම අඟහරුවාදා දිනකම රාත්‍රී 10 සිට මැදියම් රැය එළඹෙන තුරු රංජිතුත්, වරුණිත්, නිදි වරාගෙන අපේ හින්දි ගීත ලෝලීන්ගේ මනදොළ සපුරන්න කරන කැපවීම ඇත්තටම අගය කරන්න ම ඕන. මේ නිහඬ සොඳුරු රැයේ මියුරු හින්දි ගීතාවලියක රඳවමින් අපේ සිත් සුවපත් කරන “භාරත ගී වින්දන” වැඩසටහන සාර්ථකව කරගෙන යන්න නියෝජ්‍ය වැඩසටහන් අධ්‍යක්ෂ විපුල රත්නසිරි, වැඩසටහන් සම්පාදක සරත් කුමාර පෙරේරා යන මහත්වරුන් ඇතුළු කාර්ය මණ්ඩලයෙන් ලැබෙන්නේ ලොකු සහයෝගයක් කියලයි රංජිත් කියන්නෙ. මෙහිදී පරිගණක සහායිකාවක ලෙස මහේෂි අපෝන්සු මහත්මියගෙන් ඉටුවන කාර්යභාරයත් ගොඩාක් වටිනවලු.චන්ද්‍ර ශ්‍රී සෝමසිරිඡායාරූප දුෂ්මන්ත මායාදුන්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>11</month>
      <day>03</day>
    </date>
    <link>http://www.silumina.lk/2013/11/03/_art.asp?fn=av13110315</link>
    <topic>මගේ සංචාරක පොත් කියවා රට ගිය අැත්තනුත් ඉන්නවා</topic>
    <author>ඉනෝකා සමරවික්‍රම</author>
    <content>මගේ සංචාරක පොත් කියවා රට ගිය අැත්තනුත් ඉන්නවාසමන් අතාවුදහෙට්ටිඔහු මාධ්‍ය ලෝකයට පිවිසුණේ ගුවන් විදුලියෙනි. පාසල් වියේ සිටම ගුවන් විදුලියේ දස්කම් පෑ ඔහුව අද අප හඳුනන්නේ දක්ෂ නිවේදකයකු, වැඩසටහන් මෙහෙයවන්නකු, ගීත රචකයකු පමණක් ලෙසින්ම නොවේ. ඔහු වෙතින් දේශ දේශාන්තරවල ගමන් ගන්නා සංචාරකයකු ලෙස පමණක් නොව ඒ ආගිය ගමන්වලදී දුටු සොඳුරු දසුන් මෙන්ම තමන් අත්දුටු දේ ද පෙළගස්වන ලේඛනය ද මුණගැසේ. නොගිය රටකට අප කැඳවා යන්න ද ගිය රටක වුව අප දුටුවාට වඩා දෙයක් ඇති බව අපට පවසන්නට තරම් ඔහුගේ මේ ලියැවිල්ල සමත් ය.සමන් ආතාවුදහෙට්ටි නම් වූ මේ සොඳුරු සංචාරකයා ඔහුගේ ගමන්බිමන්වලින් අපට ඉගැන්වූ දේ බොහෝය.ගුවන්විදුලි ශිල්පියෙකු නිවේදකයකු වූ ඔහු ලේඛන කලාවට පිවිසියේ කෙසේ ද? අපි එය ඔහුගේ වදනින්ම අසමු.“ඉස්සර ගුවන් විදුලියේ පිටපත් රචකයෝ හිටියේ නැහැ; ඒ නිසා අපට සිද්ධ වුණා පිටපත් ලියාගන්න බොහෝ වෙලාවට සරල ගී වැඩසටහනක් හෝ වේවා එහි පිටපත සකස් කරගත්තේ නිවේදකයාමය. එමෙන්ම ජනාධිපති සම්මාන උලෙළ, ඕ. සී. අයි. සී. සම්මාන උලෙළ ආදි වැඩසටහන් ඉදිරිපත් කිරීමේදී හෝ වේවා එහි පිටපත ලියාගත්තේ නිවේදකයා. මටත් මේ පිටපත් ලියා ගැනීමේ අවස්ථාව ලැබුණා. අද පිටපත් රචකයින් හිටියාට එදා පිටපත් රචකයෝ හිටියේ නැහැ. මේ නිසා අපිට ලියන්න පුළුවන්කම තිබුණා. මම පාසල් වියේ සිටම ‘මිහිර’ පත්තරේට ලිව්වා.ඔබ රටින් රට සංචාරයට ගියේ පොත් ලියන්නම ද?මා තුළ කොහොමත් ඇවිදින්න, සංචාරයට පෙරේතකමක් තිබුණා. මම විදේශ රටවල් බොහෝමයක ඇවිදලා තිබෙනවා. ඒ ගිය ගමන්වලදී රටතොට තොරතුරු සෙවීම මෙන්ම පතපොතවලින්, කෞතුකාගාරවලින් තොරතුරු සෙවීමේ පුරුද්ද තිබුණා. මම මේ කරුණු හෙවීමේදී පොතක් ලිවීමේ අරමුණක් තිබුණේ නැහැ. නමුත් මගේ මිත්‍රයන් තමයි යෝජනා කළේ පොතක් ලිව්වොත් හොඳයි නේද කියලා. මගේ මේ සංචාරක සටහන් පෙළට චාරිකාලංකාර මාලාව කියන නම යෙදුවේ මගේ මිත්‍ර කුලරත්න ආරියවංශයි. දෙදහස් එකොළහ වසරේ එළිදැක්වූ ‘සොඳුරු සැරිසර හනමිචිය දිගේ’ කෘතිය තමයි චාරිකාලංකාර මාලාවේ පළමුවැන්න. මෙම පොත එළිදැක්වූවේ ජපානයේ ටෝකියෝ නුවර දී. ‘සොඳුරු සැරිසර සේද මාවත දිගේ’ පොත ලියැවුණේ චීනය පිළිබඳව එය චීනයේ බේජිං නුවර විදේශ භාෂා විශ්ව විද්‍යාලයේදී දෙදහස් දොළහ වසරේදී එළිදැක්වූවා. මේ සඳහා මට ශ්‍රී ලංකා චීන ජනමාධ්‍යවේදීන්ගේ සංගමය සහාය දැක්වූවා.චාරිකාලංකාර මාලාවේ අලුත්ම කෘතිය “සොඳුරු සැරිසර සරවක් නදිය දිගේ” මැලේසියා සංචාර අළලා ලියැවුණු ඒ කෘතියේ ඔහු ඔබට, අපට මැලේසියාවේ සුන්දර මෙන්ම ඓතිහාසික ස්ථාන පිළිබඳව කියා දෙයි. සමන් ජපානය පිළිබඳ ලියු එක් කෘතියක් ජපන් බසට ද පරිවර්තනය වී ඇත්තේය. ඒ ගන්බරෝ නිපෝන් (ජපානය යළි නැගිටිමු) කෘතියයි.දෙදහස් එකොළහ වසරේදී ජපානයේ මහා භූමිකම්පාව හා සුනාමිය ඇතිවූ අවස්ථාවේ මම ජපානයට ගියා. ඒ ගියේ මගේ ශ්‍රී ලාංකේය හා ජපන් මිත්‍රයින්ව බලන්න. මම විපතට පත් ප්‍රදේශවල සංචාරය කළා. පින්තූර ගත්තා. ඔවුන් සමඟ කතා කළා. ජපානය පිළිබඳ සුවිශාල අත්දැකීම් තිබෙන කෙනෙක් තමයි බානගල උපතිස්ස හාමුදුරුවෝ. “ජපානය යළි නැගිටිමු” මෙය මට ජපානයට කියන්න වුවමනා වෙලා තිබුණේ. ඒ වන විටත් ජපානයේ දුෂ්කර සංචාරයක යෙදිලා ජපානය පිළිබඳ ලියපු එකම විදේශිකයා වුණේ මමයි. ඒනිසයි ඒ පොත ජපන් භාෂාවට පරිවර්තනය කෙරුණේ.මේ ගිය ගමන් වලින් ඔබට විශේෂිත ගමන කුමක් ද?මම ගිය හැම ගමනක්ම හැම රටක්ම මට විශේෂයි. ඒ ඒ රටවල් වලට ගියහම අපට ඉගෙන ගන්න විශේෂ දේවල් තිබෙනවා. කලාව, දේශපාලනය, ආගම ආදි හැම දෙයක් ගැනම අපට ඉගෙන ගන්න තියෙනවා. ඒ ඒ රටවලදී ලැබු හොඳ අත්දැකීම්වලින් අපිටත් පෝෂණය වෙන්න පුළුවන්, අපව දැනුම්වත් වන හොඳ දේවල් අපේ සමාජයට කියලා දෙන්න මට අවශ්‍ය කළා. මා ගිය හැම රටක්ම ඒ රටවලදී ගිය හැම ගමනක්ම මට සුවිශේෂයි. එය මට අලුත්ම අත්දැකීමක්.‘සොඳුරු සැරිසර’ ඔබේ චාරිකා සටහන්වලට ලැබෙන ප්‍රතිචාර කොහොම ද?පාඨකයන්ගෙන් ඉතා හොඳ ප්‍රතිචාර ලැබෙනවා. සමහරු පොත් කියවලා ඒ රටවල් දැක බලාගන්න ගිහින් තියෙනවා. මට බොහෝම හොඳ ප්‍රතිචාර ලැබිලා තියෙනවා.විදේශ රට ගැන ලියන ඔබ ඇයි අපේ රට ගැන නොලියන්නෙ?රටක් ගැන ලියද්දි ඒ රට දිහා හරි විදිහටම දකින්න පුළුවන් විදේශිකයකුට පමණයි. මං හිතනවා අපි අපේ රට ගැන ලියන්න ගියොත් යම් තැනකදී කොටු වෙනවා. අපිට ඕනෑවට වඩා හොඳ කියන්නත් බැහැ ඕනෑවට වඩා නරක කියන්නත් බැහැ. නමුත් වෙනත් රටක් ගැන ලියද්දි එහෙම නැහැ. එනිසයි මම වෙනත් රටවල් ගැන ලියන්නේ. අනිත් එක මං මුලින්ම ඒ ඒ රටවල ඇවිද්දේ පොත් ලියන්න නොවෙයි. රට තොට දැක බලාගන්න තියෙන ආසාව නිසයි.ඔබ සංචාරකයෙක්. ඒ සංචාර ආශ්‍රිතව නිර්මාණාත්මක පොතපත ලියන්නෙක්. අද අපේ රටේ එවැනි පොත පත පොත පිළිබඳ කැරෙන කතිකාව, විචාර ඇගැයීම් පිළිබඳව ඔබ සෑහීමකට පත් වෙනව ද?කොහෙත්ම නැහැ. මේ සංචාරක තොරතුරු එක්රැස් කිරීමත් එක්තරා පර්යේෂණ ක්‍රියාවලියක්. මෙය නිකම්ම නිකම් පොතක් විදිහට බැහැර කිරීම සුදුසු නැහැ. මෙම පොත් ලිවීමට විශාල වශයෙන් ශ්‍රමය මුදල් කාලය වැය වෙනවා. මේ ගමන්වලදී නවාතැන්, කෑමබීම සඳහා විශාල පිරිවැයක් යනවා. මෙය මට පමණක් නොව මෙවැනි ගමන්වල යෙදෙන කාටත් සිදුවන, මුහුණපෑමට වන අත්දැකීමක්. මං හිතනවා මේ පොත් ගැනත් හරි හමන් ඇගැයීමක් තිබිය යුතුයි. ඒ වගේම තමයි සම්මාන උලෙළවලදී මෙවැනි පොත පත විචාරයට ලක්නොවනවා සේම, අද සයිබර් සාහිත්‍ය පිළිබඳවත් මෙරට කතාබහට ලක්වන්නේ අඩුවෙන්. අද අපේ රටේ තරුණ පරපුරත් සයිබර් අවකාශයේ කවි ලියනවා. නමුත් මේවාට නිසි ඇගැයීම් නැහැ. අද අපි දුරකථනයට බණිද්දි චීනය ජපානය වගේ රටවල උමං දුම්රියේ ගමන් කරද්දිත් තරුණ පරපුර ටෙලිෆෝන් එක අතේ තියාගෙන එක්කෝ ඒකෙන් පොත් කියවනවා, එහෙම නැත්නම් චිත්‍රපට බලනවා. නමුත් අපේ රටේ මේවාට බණිනවා පමණයි. සයිබර් සාහිත්‍ය පිළිබඳ කතා කිරීමට දැන් කාලය ඇවිත් තියෙන්නේ.ඉනෝකා සමරවික්‍රමඡායාරූප - විමල් කරුණාතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>11</month>
      <day>03</day>
    </date>
    <link>http://www.silumina.lk/2013/11/03/_art.asp?fn=av13110316</link>
    <topic>රූප රාජිනියක් බර්ලුස්කෝනිට සමීප වෙයි</topic>
    <author>කුමාර සිරිවර්ධන</author>
    <content>රූප රාජිනියක් බර්ලුස්කෝනිට සමීප වෙයිලෝක ප්‍රකට නායකයෝ තහනම් අඩවි වෙත පිවිස තහනම් ගෙඩි කෑහ. ඉන් එක් අයකු වූ ඉතාලියේ හිටපු අගමැති හා කෝටිපති සිල්වියෝ බර්ලුස්කෝනි‍ෙග් කියුම් කෙරුම් ඇතුළත් ලිපි පෙළෙහි දෙවැන්නයි මේ.බල්ගේරියානු ජාතික නිළියක වූ මිෂෙලෙ බොනෙව් පැවසුවේ බර්ලුස්කෝනිගේ පෙම්වතිය ෆ්‍රැන්සෙස්කා පැස්කාලේ සමලිංගිකත්වයට නැඹුරු වූ යුවතියක කියාය. ඒ චෝදනාවට ප්‍රතිචාර දක්වමින් ෆ්‍රැන්සෙස්කා ප්‍රකාශ කළේ තමන් බොනෙව්ට එරෙහිව අධිකරණය වෙත යනවා කියාය. එහෙත් කිසි විටෙක ඇය එසේ නොකළ අතර මිෂෙලෙ බො‍ෙනව් නිහඬ වූයේ ද නැත.ඇය ඉතාලි ජාතික රූපවාහිනියේ සම්මුඛ සාකච්ඡාවකට සහභාගි වෙමින් මෙසේ පැවසුවාය.“ෆ්‍රැන්සෙස්කා ඉහළට යාමේ අභිලාෂයෙන් දැඩිව පෙළෙන්නියක්. ඇයට අවශ්‍ය මොනම ක්‍රමයකින් හෝ ඉහළට යන්නයි. සමලිංගිකත්වයට හුරු වූ ඇය පිරිමියකු සමඟ යහන්ගත වේවි කියා මම කීයටවත් හිතන්නේ නැහැ. ඇය නේපල්ස්වල දුප්පත් පවුලකින් ආ කෙනෙක්. ඇයට බර්ලුස්කෝනි හා විවාහ‍ වෙන්න අවශ්‍ය ඔහුට ඇති ආදරයක් නිසා නෙවෙයි. ඉහළට යන්නට වුවමනා නිසායි.”මිසෙල් බොනෙව් ගෙන් ප්‍රශ්න කෙරුණේ ඇය ෆ්‍රැන්සෙස්කා පිළිබඳ එතරම් දේ දන්නේ කෙසේද කියාය. මිෂෙල් ඊට පිළිතුරු දීමට යාන්තමට හෝ පැකිළුණේ නැත.“කලක් ෆ්‍රැන්සෙස්කා සහ මා අතර මිත්‍රකමට වඩා දුර ගිය සම්බන්ධයක් තිබූ හෙයින් ඇය ගැන බොහෝ දේ මම දන්නවා. බර්ලුස්කෝනි ඔය ෆ්‍රැන්සෙස්කාට ළංවී සිටින්නේ ඇය ගැන ආදරයකින් නොවෙයි. ෆ්‍රැන්සෙස්කා සමලිංගිකත්වයට නැඹුරු වූ අයකු බව ඔහු දන්නවා. ඔහුට අවශ්‍ය ඇයට මුවාවී ඇගේ මිතුරියන් හා වෙනත් යුවතියන් දඩයම් කරන්නයි.”අධිකරණයට යන බවට ෆ්‍රැන්සෙස්කා කර ඇති තර්ජනය පිළිබඳ ඇය පැවසුවේ මෙවැන්නකි.“එය කවදාවත් අධිකරණයට යන්නේ නැහැ. යනවා නම් මම කැමැතියි. ගියොත් මට මීට වඩා දේවල් අධිකරණයේ දී කියන්නට පුළුවනි.”මිෂෙල් බොනෙව් පැවසූ ආකාරයටම ෆ්‍රැන්සෙස්කා අධිකරණයට ගියේ නැත. බර්ලුස්කෝනි සහ ෆ්‍රැන්සෙස්කා අතර වූ වයස් පරතරය වසර 50කි. ඔහු ෆ්‍රැන්සෙස්කාට ඉහළ සමාජයේ හැසිරෙන ආකාරය උගන්වන්නට පත්කළ ගුරුවරිය මාරියා රොසයිරියා රෝසි ය. ෆ්‍රැන්සෙස්කා නොදැන සිටියත් ඇය හා බර්ලුස්කෝනි අතර ද සබඳතාවක් පැවැතිණි. ඒ වන විට ඇය 38 හැවිරිදි වූ අතර ළාබාල යුවතියන්ට වඩාත් ප්‍රිය කළ බර්ලුස්කෝනි මාරියා සමඟ සබඳතාව වැඩිදුර පවත්වාගෙන ගියේ නැත. එහෙත් ඔහු ඇයට දේශපාලනයට පිවිසෙන්නට මාවත සකසා දුන්නේය. බර්ලුස්කෝනි නායකත්වය දැරූ ‘නිදහස් පක්ෂයේ ජනතාව’ නමැති දේශපාලන පක්ෂ සාමාජිකාවක වූ ඇය 2008 සිට 2012 දක්වා එරට පළාත් පාලන ආයතනයක මන්ත්‍රීවරියක ලෙස කටයුතු කළ අතර 2012 සිට සෙනේට් සභාවට සම්බන්ධව කටයුතු කරන්නීය.ෆ්‍රැන්සෙස්කාට හා මාරියාට පෙර බර්ලුස්කෝනිගේ ජීවිතයට සමීප වූ තවත් තැනැත්තියක වූයේ මොන්ටෙනෙග්රෝ හි රූපරාජිනියක වූ කැතරිනා ක්නෙසෙවික් ය. බර්ලුස්කෝනි ගේ දෙවැනි බිරිය වෙරෝනිකා ලැරියෝ දික්කසාද තර්ජන එල්ල කරමින් සිටි අවධියේ බර්ලුස්කෝනිට සමීපව සිටියේ කැතරිනාය. ඒ වන විට කැතරිනාගේ වයස අවුරුදු 19ක් විය.“ඔව්.. මම බර්ලුස්කෝනිගේ පෙම්වතිය තමයි. මම ඔහු සමඟ මිලාන්වලට නුදුරේ තියෙන ඔහුගේ ආර්.කෝර් මන්දිරයේ ජීවත්වෙනවා. අද දික්කසාද වෙනවාය කියන වෙරෝනිකාගෙන් මගේ පෙම්වතා වෙන්වූයේ මීට ටික කාලෙකට පෙර. එදා ඉඳන් ඔහු ජීවත් වෙන්නේ මා එක්ක.”ඉතාලි පුවත්පතක් වූ ‘ල රිපබ්ලිකා’ වෙත සම්මුඛ සාකච්ඡාවක් ලබා දෙමින් කැතරිනා පැවසුවාය.“සිල්වියෝ ගැන මගේ හිතේ ආදරයක් වගේම අනුකම්පාවකුත් තියෙනවා. මෙපමණ කලක් ඔහුගේ ජීවිතයට ළංවූ හැ‍මෝම ඔහුගෙන් ප්‍රයෝජන අරගෙන ඔහු අමාරුවේ දැම්මා. නමුත් මම එහෙම කරන්නේ නැහැ. මම ඇත්තටම සිල්වියෝට ආදරෙයි.”ඇය පැවසූ ආකාරයට ඇයට බර්ලුස්කෝනි 2009 මැයි මස මුලදී මුණගැසෙන විට ඇගේ වයස අවුරුදු 18ක් සපිරුණා පමණි.“මිලාන්වල පැවැත්වුණ විවෘත කිරීමේ උත්සවයකදී තමයි අපි මුණගැහුණේ. එතැන සිට මම සිල්වියෝ එක්ක හැමතැනම යනවා”කැතරිනාගේ නිවුන් සොහොයුරිගේ නම ක්‍රිස්ටිනා වූ අතර ඔවුන් දෙදෙනාගේ වැඩිමල් සොයුරිය ස්ලැවිකා ඉ සොරියකාය. මොන්ටෙන්ග්රෝ හි මාෆියා සංවිධානය සමඟ මෙම සොහොයුරියන් තිදෙනාට සබඳකම් තිබූ බව සමහර අය පැවසූහ.2011 ඔක්තෝබර් 2 දා ඉතාලි පුවත්පතක් වූ ‘ෆැටෝ කුඕටිඩියාහෝ’ වෙත කැතරිනා කර තිබුණේ මෙවැනි ප්‍රකාශයකි.“අගමැතිතුමා තමන්ගේ උපන් දින සාදය පැවැති රාත්‍රියේ දී මට විවාහ ගිවිස ගැනීමේ මුුදුව පිරිනැමුවා. අපි නිල වශයෙන් විවාහ ගිවිස ගත්තා.”නමුත් පසුව කැතරිනාගේ නීතිඥවරයා එම ප්‍රකාශය ප්‍රතික්ෂේප කළේය. මේ සියලු පෙම් හබ සිල්වියෝ ‍බර්ලුස්කෝනි පවත්වාගෙන ගියේ ඔහුගේ ජීවිතයට ෆ්‍රැන්සෙස්කා පැස්කාලෙග් සමීපව සිටිය දී බව ද අප මතක තබා ගත යුතුය. වරෙක කැතරිනාගෙන් මාධ්‍යවේදියකු විමසුවේ ඇය එතරම් වයස්ගත අයකුට පෙම් කරන්නේ මන්ද කියාය. එම ප්‍රශ්නයට ඇය දුන්නේ මෙවැනි පිළිතුරකි.“අප එකට ඡායාරූපවලට පෙනී නොසිටියාට අපේ ප්‍රේම සම්බන්ධය අබිරහසක් නෙවෙයි. සමහර අය හිතනවා ඔහු මට වඩා වයසින් වැඩි නිසා මම කැමරා දුටුවාම හැංගෙනවා කියා. එහෙම දෙයක් නැහැ. ආදරයට වයසින් බාධාවක් නැහැ. ඔහුගේ වයස අවුරුදු සියයක් වුවත් මට කමක් නැහැ. මම ඔහුට ආදරෙයි.”ඉතාලියේ ආර්ථිකය බරපතළ ලෙස කඩා වැටෙමින් තිබියදී එරට අගමැතිවරයාගේ ලිංගික ක්‍රියාකාරකම් මෙලෙස හෙළිදරව් වෙද්දී ඉතාලි ජනතාව ඉදිරියේ පැනනැඟුණු ගැටලුව වූයේ තවදුරටත් ඔහු අගමැති ධූරයේ තබා ගන්නේ ද යන්නයි. 2011 අගෝස්තුවේ දී නීති බලධාරීන් විසින් රහස් පරීක්ෂකවරුන් යොදවා කළ පරීක්ෂණවලදී හෙළිවූයේ සාර්ඩිනියා හි සහ රෝමයේ වූ අගමැතිවරයාගේ සුඛෝපභෝගී මන්දිරවල පැවැති සාදයන්ට පුද්ගලයන් අටදෙනකු විසින් සුරූපී හා ළාබාල යුවතියන් සපයා ඇති බවයි.එම සාදවලට සහභාගි වූ උසස් යැයි සම්මත පුද්ගලයන් පිනවන්නට එම යුවතියන් යෙදවී ඇති අතර පැට්‍රීෂියා ඩිඅඩාරියෝ ඒ අතරින් එක් යුවතියකි. 2008 රෝමයේ ‘පැලසෝ ග්‍රැසියෝලි’ නමැති බර්ලුස්කෝනිට අයත් මන්දිරයේ පැවැති සාදයන්ට සහභාගි වනු පිණිස පැට්‍රීෂියාට ගෙවූ මුදල එක් රැයකට යූරෝ දහසක් බව ඇය පසුව මාධ්‍ය වෙත හෙළි කළාය. කෙසේ වෙතත් පැට්‍රීෂියා ද පසු කලෙක බර්ලුස්කෝනිගේ දේශපාලන පක්ෂයෙන් බැරි නගර සභාව සඳහා තරග වැදුණාය. වරෙක ඇය පැවසුවේ බර්ලුස්කෝනි ඇසුරු කරමින් ඔහුගේ ප්‍රිය සම්භාෂණවලට සහභාගි වෙමින් තමන් ලද අත්දැකීම් එක්කොට ‍ෙපාතක් ලිවීමට තමා අදහස් කරනවා කියාය. මේ වන තෙක් නම් පැට්‍රීෂියා එවැනි පොතක් ලියා නැත. එහෙත් සිල්වියෝ බර්ලුස්කෝනිගේ 75 වැනි උපන් දිනය දා පැට්‍රීෂියා කළ ප්‍රකාශය නම් මෙහි සඳහන් කළ යුතුමයි.“බර්ලුස්කෝනිගේ අසීමිත ලිංගික ආශාවන් නිසාම, ගිනස් වාර්තා පොතේ පිටුවක් ඔහු වෙනුවෙන් වෙන්වන්නට ඕනෙ”ලබන සතියේබර්ලුස්කෝනිගේ තවත් පෙම්වතියක වූ සබීනා ඔහුට දාව දරුවකු ඉල්ලයි.කුමාර සිරිවර්ධනකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>11</month>
      <day>03</day>
    </date>
    <link>http://www.silumina.lk/2013/11/03/_art.asp?fn=av13110317</link>
    <topic>පොපි මල් දිනයට රණවිරු ගීයක්</topic>
    <author>ජෝජ් රොබ්සන් ද සිල්වා</author>
    <content>පොපි මල් දිනයට රණවිරු ගීයක්පලඳින්න එක පොපි මලක් දිවි පිදූ රණවිරුවන් සිහි කරමින් බෙදී වෙන්වුණ යුග නිමා කරමින් සැදී එකමුතු එක ධජේ සෙවණින් නොදී රුපුනගේ සිතලු සුන් කරමින් මිදී අපි ඉමු එකලු වී සතුටින් ඒ අපේ විරුවන් නිසා දිවි පිදු සොයුරන් නිසා පලඳින්න එක පොපි මලක් දිවි පිදූ රණවිරුවන් සිහි කරමින් රුපුන් හා යුද වැදුණු මුත් අප අපම වැනි වුන් හා හිතට දිරිගෙන මාන කෙරුවේ දැයේ යහ උදෙසා පලඳින්න එක පොපි මලක් හෙළබිමේ නාමෙන් දිවි පිදූ විරුවන්ටා දේශයේ දැවී වේදනාවන් මිහිතලෙන් ඈතට ගියා පින්බිමේ අභිමන් තකා පණ පිදු විරුවන් නිසා පලඳින්න එක පොපි මලක් හෙළ බිමේ නාමෙන් දිවි පිදූ විරුවන්ටා මන්කාත එම් වීරර්හලේ වීර්කාන්ත සෝදර ර්හාලායි ඉන් රූ අනිවොම් පොපි මලරේ උයිරි නෛයි මීට්ට වීරර්හල් නිනෛයි වාන්ජලී  පද රචනය - ඇන්ටන් ජේ. ප්‍රනාන්දුසංගීතය - මහේෂ් ජයවර්ධන“මව්බිමේ ස්වෛරීභාවය වෙනුවෙන් අභිමානවත් මෙහෙයක් ඉටු කරමින් දිවි පිදූ වීරෝදාර රණවිරුවන් සිහි ගන්වන ‘පොපි මල් දිනය’ මේ මාසයට යෙදී තිබීම හේතු කොට ගෙන ශ්‍රී ලංකාවේ ප්‍රථම වරට මේ ‘පොපි මල්’ ගීතය නිර්මාණය කළේ. පරම්පරා කිහිපයක් නියෝජනය කරමින් ගායක ගායිකාවන් විසිහත් දෙනෙකු සිංහල බසින් හා දෙමළ බසින් මේ ගීතය ගායනා කිරීමත් මෙහි ඇති විශේෂයක් වෙනවා.”එලෙස පවසමින් අප සමඟ මෙම සුවිශේෂ “පොපිමල්” ගීතය පිළිබඳ කතාබහට එක්වූවේ ජනප්‍රිය ගී පද රචකයකු හා ලේඛකයකු වන ඇන්ටන් ජේ. ප්‍රනාන්දු ය. ඇන්ටන් මෙම ගීතයේ පද රචනයේ හිමිකරු ය.“ඩිජිටල් තාක්ෂණයෙන් නවීකරණය වූ ‘ජෝනෙත්’ ශබ්දාගාරයේ දී පටිගත කෙරුණු මේ ගීතයේ සැලසුම් අධීක්ෂණය බෙනඩික්ට් ජෝශප් ගරු පියතුමා විසින් කරනු ලැබු අතර තනුව නිර්මාණය කර සංගීත සංයෝජනය කළේ මහේෂ් ජයවර්ධනයි. පද රචනයේ දෙමළ පරිවර්තනය කළේ සාදිස් සහ මලරන්බන්. අගරදගුරු පදවි ජන සන්නිවේදන සහ සංස්කෘතික කේන්ද්‍රයේ සමාජ ගී සත්කාරයක් ලෙසයි මෙය ඉදිරිපත් කරනු ලබන්නේ.”“අපේ සංගීත ක්ෂේත්‍රයේ පරම්පරා කිහිපයකටම අයත් ගායක ගායිකාවන් විසිහත් දෙනෙකු මේ ගීතයට ගායනයෙන් දායක වුණා. අයිවෝ ඩෙනිස්, ලතා වල්පොල, අමරසිරි පීරිස්, ටී. එම්. ජයරත්න, එඩ්වඩ් ජයකොඩි, මෙල්රෝයි ධර්මරත්න, මැක්ස්වල් ධර්මරත්න, ක්‍රිස්ටි ධර්මරත්න, රූකාන්ත ගුණතිලක, කීර්ති පැස්කුවල්, රාජු බණ්ඩාර, ලක්ෂ්මන් හිල්මි, චරිතා ප්‍රියදර්ශනී පීරිස්, ප්‍රදීපා ධර්මදාස, සූරියකුමාර් මුත්තලගේ, එස්. කලාවතී, ජ්‍යෙෂ්ඨ නියෝජ්‍ය පොලිස්පති අනුර සේනානායක, රජිව් සෙබස්තියන්, භාතිය ජයකොඩි, සන්තුෂ් වීරමන්, දුෂ්‍යන්ත් වීරමන්, සංඛ දිනෙත්, තීක්ෂණ අනුරාධ, රමේෂ් උවයිස්, ප්‍රසාද් සමරතුංග, මහේෂ් ජයවර්ධන සහ කෞශල සාරානාත් කෝනාර යන ගායක ගායිකාවන් තමයි එම විසිහත් දෙනා.”“අන්තර්ජාලයේ යූ ටියුබ් (You tube) සහ මියුසික් ඩොට් එල්. කේ. (www.music.lk) වෙතින් මේ ගීතය රස විඳින්න පුළුවන්. අවශ්‍ය ශ්‍රාවකයින්ට බාගත (Download) කර ගැනීමේ හැකියාව ද සලසා තියෙනවා.ජෝජ් රොබ්සන් ද සිල්වාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>11</month>
      <day>03</day>
    </date>
    <link>http://www.silumina.lk/2013/11/03/_art.asp?fn=av13110318</link>
    <topic>මගේ ගී තනු අමු අමුවේ විනාශ කරන්න එපා</topic>
    <author>පුෂ්පනාත් ජයසිරි මල්ලිකාරච්චි</author>
    <content>මගේ ගී තනු අමු අමුවේ විනාශ කරන්න එපා‘සන්සුන් රුවන් හද මන්දීරයේ’ ගීතය සංගීතවත් කළප්‍රේමදාස අතුකෝරලසන්සුන් රුවන් හද මන්දිරයේ ආලෝකේ ආලෝකේ ඔබද ප්‍රියේ‘කේසර සිංහයෝ’ චිත්‍රපයට ඇතුළත් කළ ජේ.ඒ. මිල්ටන් පෙරේරා සහ ශ්‍රීමති තිලකරත්න ගැයූ එම ගීතය සංගීතවත් කළේ ප්‍රේමදාස අතුකෝරල ය.රාගම බටුවත්ත දුම්රිය පළෙන් දකුණු පසට හැරි කිලෝමීටර් භාගයක පමණ ගිය පසු ජයමාවතට පිවිස මඳ දුරක් යන විට ඔබට මිහිරි සංගීත නාදයක් හා ගායන රාවයක් ඇසෙනු ඇත.මම උපන්නේ 1928 දි. කැලණියේ වරාගොඩ. කලාවට පවුලෙ කවුරුත් සම්බන්ධ නැහැ. වෙදමුල්ල විද්‍යාලයෙ ඉගෙනුම ලබද්දි මගේ සංගීත ගුරුතුමා වුණේ ඩී.ඒ. ඩයස් මහත්තයා. එතුමගෙ ගෙදර තිබුණ පයින් පාගන සර්පිනාවක් (Foot ballow) මේක ගුරු නිවාසෙට ගෙනාවා. මම හොරෙන් රිංගල එය වාදනය කරල ඉගෙන ගත්තා.ඔබට සංගීතය ගැන හැඟීමක් ඇති වුණේ ගුරු ඇසුරෙන් ද?ගුරු ඇසුරෙන් එදා ගුවන් විදුලි ගී වලට සවන් දීමෙන් සංගීතය ගැන පැහැදීමක් ඇති වුණා. ඇතැම් ගුරුවරුන්ට සංගීත දැනුම ඇතත් රාග තාල ගැයීමට බැරිවීම ලොකු දුර්වලකමක්. මම හිතුවා එම අභියෝගයත් ජයගන්න. ඒ දිනවල සංගීතය ඉහළටම ඉගෙන ගන්නවා කියන්නේ සිහිනයක් විතරයි. දැන්නම් උසස් විභාග සමත් වූ සංගීතඥයන් හැම තැනම ඉන්නවා. ඒ වුණාට මං බය නැතුව කියනවා මං එම විෂය හැදෑරුවේ ස්වඋත්සාහයෙන්. පෙරදිග සංගීත විභාගවලට පෙනී සිට ජය ගත්තා.කැලණියෙ අපේ ගෙවල් ළඟ ඉන්දියන් ජාතිකයන් සතු පැන්සල් කම්හලක් තිබුණා. හවසට ඔවුන් රැස්වී සංගීතය පිළිබඳ සංවාද කරනවා. එය සංගීත හමුවක් යැයි කීම නිවැරදියි.මං නොවරදවා එහි යනවා. ගයන වයන අයුරු බලා ඉන්නවා. සංගීතය ඉගෙන ගන්න ආසදැයි ඔවුන් මගෙන් ඇහුවා. මම ඔවුන් දෙන පතපොත පරිශීලනය කර සංගීත දැනුම ලබාගත්තා.ඔබේ ඉදිරි ගමනට කවුද අත දුන්නේ?එච්.ඩබ්ලිව්. රූපසිංහ මාස්ටර්ට මාව හඳුන්වා දුන්නේ කැලණියේ විසූ ඩබ්.ඒ. ජෝසප් පෙරේරා මහතායි. විශාරද ප්‍රේමදාස මුදුන්කොටුව, ප්‍රවීණ සංගීතඥ ජගත් වික්‍රමසිංහ ගේ පියා, මිල්ටන් පෙරේරා වැනි අය සමකාලීනයි. මා වයලීනය වාදනය කළා. පසුව සර්පිනාව හුරු වුණා.බෙග් මාස්ටර් අපූරු මිනිහෙක්. ඔහුගේ සංගීත දැනුම විචිත්‍රයි. එතුමාගේ ගුවන් විදුලි සංගීත වැඩසටහනට මා තෝරා ගත්තා. එය මට ලොකු ආඩම්බරයක්. කැඩුණු බසින් එතුමා සින්දු කියනවා බලා ඉන්න ආසයි.ලයනල් එදිරිසිංහ සූරින් මගේ දස්කම් දැකලා ඉන්දියාවට ගිහින් ඉගෙනගන්න අවස්ථාව දුන්නා. ඒත් අම්මා අසනීප වීමත් සහෝදරියන් දමා යා නොහැකිකම නිසාත් ගියේ නැහැ. ගෙදරට පතපොත ගෙන්වාගෙන පෙරදිග සංගීත විභාගයට පාඩම් කළා. දිගට ම සාජ්ජවලට ගියා. රජයේ සංගීත විභාගයෙන් ගාන්ධර්වය ද සමත් වුණා.ඔබ සංගීත ගුරුවරයකු ලෙස සේවය කළ යුගය මතකද?එයට ඉඩ සැලසුණේ අපූරු අන්දමින්. පනස් ගණන්වල එළිසබෙත් මහ රැජින ලංකාවට ආ වෙලාවේ රාජකීය විද්‍යාලයේ පිළිගැනීමේ උලෙළක් පැවැත්වුණා. එහි පිළිගැනීමේ ගීය ගැයීමේ වගකීම පැවරුණේ ඩබ්.බී. මකුලොලුව සූරින්ට. වාදක මණ්ඩලය තෝරාගත්තේ බොහොම සීරුවෙන්. ඉතින් මගේ කුසලතා ගැන දේවප්‍රිය අතුකෝරල නම් මහතෙක් එතුමාට කියා තිබුණා.දවසක් මැදියම් රෑ මගේ නිවෙසටම ඇවිත් මා ඒ සඳහා තෝරාගත් බව දැනුම් දුන්නා. මගේ දක්ෂතා ගැන පැහැදුණු මකුලොලුව සූරින් මාව ගුරුපත්වීමක් සඳහා කෙළින්ම නිර්දේශ කළා. එය විභාගයකින් තොරවම මට ලැබුණු පත්වීමක්.මුල්පත්වීම හාලි ඇල කන්දෙගෙදර මහා විද්‍යාලයට. ඊළඟට රාගම බටුවත්ත මහා විද්‍යාලයට ගෙන්වා ගත්තා. ඉන්පසු දිගටම මකුලොලුව මහතාට වැඩ කළා. 1969 සමස්ත ලංකා සංගීත තරගාවලියේ සමූහ වාදන ප්‍රථම ස්ථානය බටුවත්ත විදුහලට දිනා දීමට මට හැකිවුණා. ඊට සම්බන්ධ වූ මගේ ගෝලයෝ අද රටේ සුපතළ සංගීත ගුරුවරුන් වීම මට මහත් ආඩම්බරයක්.පසුකාලයේ මා සර්පිනා හා වයලීන වාදකයකු ලෙස ගත කළ දිවිය නිමා කර සංගීත අධ්‍යක්ෂවරයකු ලෙස ම දියුණු වුණා.යුග හතරක සංගීත අධ්‍යක්ෂවරයකු ලෙස ඔබ තෘප්තිමත් වූ අවස්ථා මොනවාද?මිල්ටන් පෙරේරා හා ශ්‍රීමති තිලකරත්න ගැයූ 'සන්සුන් රුවන් හද මන්දිරයේ ' ධර්මදාස වල්පොල ගැයූ ‘දිළිඳුන් අතරේමයි විමානේ දෙවියන්ගේ’ සුජාතා අත්තනායක ගැයූ ‘සිහිනයකි මේ ජීවිතේ’ ටී.එම්. ජයරත්න ගැයූ සුදු හුණුකූරෙන් අයන්න ලියලා’, නීලා වික්‍රමසිංහ ගැයූ ‘මීට වඩා ලෝකය තව ලස්සන වුණු දාක දුවේ’ වැනි ගී රැසක් සඳහා මා සංගීතය සැපයුවා.විශේෂයෙන් ජෝතිපාල හා ධර්මදාස වල්පොල යන දෙදෙනා ගැන සඳහන් කළ යුතුයි. ගැයීමට ඉතා අසීරු තනු ඉතා සැහැල්ලුවෙන් සුගමව රසාලිප්තව ගැයීමට ඔවුන් තරම් දක්ෂයන් මා දැක නැහැ.‘කේසර සිංහයෝ’, ‘ගිජු ලිහිණියෝ’, ‘විජය ගීතා’ හා ‘සසල රේඛා’ ‘මධුමාලි’, ‘ධීවර සම්පත’ හා ‘සෙනාලි’ වැනි තිරගත වූ හා නොවූ චිත්‍රපට රැසක ද කඳපොල කුමාර තුංගයන්ගේ ‘ධවල මන්දිර’, ‘සත් රුවන් වරුසා’, ‘ගිම්හානෙට පසු’, සුසිර රත්නකුමාර ගේ ‘බෝනික්කා’ යන ටෙලිනාට්‍ය වලද සුගතපාල සෙනරත් යාපාගේ ‘මැටි කරත්තය’ යනාදි වේදිකා නාට්‍ය රැසක ද සංගීත නිර්මාණය කළා. මා කළ නිර්මාණ ගැන මම තෘප්තිමත්.නව යුගය හා නව පරපුර ගැන ඔබේ අදහස කුමක් ද?සංගීත දැනුම මඳක් ලබා මුදල් මතම විශ්වාසය තබා ගත් පුද්ගලයන් අද මුදුන් අත්තේ ඉන්නවා. ඒ සඳහා මුළු දිවියම කැප කළ අප ගැන සැලකිල්ල මදි.ඒත් ඔවුන්ට අප ගොඩනැඟූ ශක්තිමත් පෞරුෂය බිඳගෙන පෙරට යන්න බැහැ. දැන් වල්මත්වී පැරණි තනුම හොයනවා. කලාව දෙවියන් විසින් දී ඇත්තේ මිනිසා වින්දනයෙන් ප්‍රඥාව කරා එසවීමටයි. ඊට පිටුපාලා තමන්ගේ දියුණුව පමණක් පතන කලාකරුවා දෙවියන්ටත් පිටුපාන්නෙක්. ඒනිසා ඔහුට පැවැත්මක් නැහැ. සිටියත් මළවුන් වගේ.මගේ බිරිඳ ස්වර්ණා අතුකෝරල ප්‍රවීණ සංගීත ආචාර්ය වරියක්. දියණියන් දෙදෙනා වන ශකුන්තලා අතුකෝරල ද, එරන්දතී අතුකෝරල ද සංගීතය උසස් ලෙස ඉගෙන ගත්තා. ඔවුන් අද කලායතන මඟින් නව පරපුරට අතහිත දෙනවා. මට තවම නිර්මාණ පෞරුෂය තිබෙන නිසා නව පරපුරට ඕනෑම වෙලාවක අතදෙන්න සූදානම්.මෙතරම් සුවිසල් මෙහෙයක් සංගීත කලාවට කළ ඒ සංගීතඥයාගේ ගී තනු නිර්මාණ යොදා ප්‍රවීණයන් එදා ගැයූ ගී අද නව පරපුරේ ගායක ගායිකාවෝ ගයා, සුපර් ස්ටාර්ස් වැනි දැවැන්ත ගායනා තරග තරණයකොට සංගීත විභාග ජයගෙන, නව තාක්ෂණික සංයෝග යොදා දහස් ගණන් ගී තැටි අලෙවි කර ජයකෙළි නංවති. අතරමැදි ව්‍යාපාරිකයෝ පිරිසක් දහසින් බැඳි පියලි ඉන් උපයාගෙන වැජඹෙති.එහෙත් ඔහු පිළිබඳ සඳහනකුදු කිරීමට ඔවුන් දක්වන්නේ මැලිකමකි. ඔහු සතුවිය යුතු කර්තෘ භාගය ලබා දීමට අමතක වූවා සේය.‘මට හිතට අමාරු සල්ලි නොලැබුණාට නොවෙයි. ඒ ගී තනු අමු අමුවේ විනාශ කරන එකටයි. ඇයි මා හමුවෙලා සහයෝගයෙන් කටයුතු කරන්න බැරි?ප්‍රේමදාස මාස්ටර් අසයි.සංගීත ලෝකයෙන් අතුරුදන්වූ මේ සංගීතවේදියා අද දැඩිසේ ඔත්පළව හුදකලාව කල් ගෙවයි. වෛද්‍යවරුන් පවසන අන්දමට ඔහු පාකින්සන් නමැති ස්නායු රෝග තත්ත්වයෙන් පසුවෙයි. පෙනහලු දුර්වලතාව හා ආහාරගත නොහැකිවීම, ඇවිදීමේ අපහසුතාව වැනි අතුරු ආබාධ රැසක් ඔහු වෙළා සිටී.එහෙත් ඔහුගේ නිර්මාණ ඥානය හා නව නිර්මාණ ශක්තිය රෝගී වී නොමැත. ඔහුගේ පැරණි හිතවතුන් හා කලා රසිකයන් ඔහු හමුවීමට පැමිණීමෙන් ඇතිවන සතුට හැර වෙනත් බෙහෙතක් ඔහුට නොමැත්තා සේය.පුෂ්පනාත් ජයසිරි මල්ලිකාරච්චිඡායාරූපය-බර්නාඩ් ෂෝ ප්‍රේමසුන්දරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>11</month>
      <day>03</day>
    </date>
    <link>http://www.silumina.lk/2013/11/03/_art.asp?fn=av13110319</link>
    <topic>රොමැන්තිකයාගේ ආවර්ජනය හෙවත් ‘සමනල සංධවනිය’</topic>
    <author>ජැක්සන් ඇන්තනී</author>
    <content>රොමැන්තිකයාගේ ආවර්ජනය හෙවත් ‘සමනල සංධවනිය’Romantic යන ඉංග්‍රීසි වචනයේ තේරුමට සරිලන ශුද්ධ සිංහල වචනයක් අපේ භාවිතාවේ නැති තරම් ය. එනිසා මම එය ‘රොමැන්තික’ යන මිශ්‍ර සිංහල වචනයෙන් හඳුනා ගනිමි. මගේ පරම්පරාවෙන් ‘රොමැන්තිකයකු’ පහළ වන ලකුණු මා දුටුවේ 1980 දශකයේ මුල් කාර්තුවේදී ය. යාළුකමට එදා මා ඔහු හැඳින්වුයේ ‘අවදියෙන් සිට සිහින දකින්නා’ යන සුරතල් වාක්‍යයෙන් ය.ගී ද මෝපසාංගේ රොමැන්තිකයට වඩා සයිමන් නවගත්තේගමගේ ෆැන්ටසිය මට සමීප වූයේ මගේ ඇති කොදෙව් මානසිකත්වය නිසා යැයි කොළඹ විශ්වවිද්‍යාලයේ සමහර ගුරුවරු එදා මට චෝදනා කළෝ ය. ප්‍රංශ නව රැල්ලේ යුරෝපීය සිනමාවට වඩා මට ධර්මසේන පතිරාජගේ ‘අහස් ගව්ව’ ළංව පෙනුණේ පතිරාජ සිංහල භාෂාවෙන් චිත්‍රපටය හැදූ නිසා නොවෙයි. බර්ග්මාන්ගේ චිත්‍රපට හොඳින් වින්දනය කිරීමට මගේ රස මනස ‍සකස් කළේ ධර්මසිරි බණ්ඩාරනායකගේ ‘හංස විල'යි. සත්‍යජිත් රායිව කියවන්නට පෙර මට ලෙස්ටර් ජේම්ස් පීරිස්ගේ ‘නිධානය’ විඳ ගන්නට ලැබුණේ එදා සිංහල සිනමාවේ තිබූ පොහොසත්කමට පින්සිදු වන්නට ය.සිංහල භාෂිතව මා නරඹා තිබූ ‍ෙහාඳම රොමැන්තික චිත්‍රපටය ‘නිධානය’ යැයි විශ්වාසයක් මා තුළ තිබිණි. ජයන්ත චන්ද්‍රසිරිට ‘රොමැන්තිකයා’ යන ගෞරව නාමය පිරිනමන්නට මට හේතු වූයේ ‘සමනල සංධවනිය’ නැරඹීමෙන් පසු මගේ පෙර විශ්වාසය පලුදු වූ නිසා නොවෙයි. ලෙස්ටර් ජේම්ස් පීරිස් ගේ ‘නිධානයත්’, ‘ගම්පෙරළියත්’ සම්ප්‍රදාය දෙකක, ගුරුකුල දෙකක, අධ්‍යක්ෂවරුන් දෙදෙනකුගේ චිත්‍රපට දෙකක් යැයි හිතෙන තරම් ඈත ය. එහෙත් ජයන්ත චන්ද්‍රසිරි 1980 දී පමණ ‘සරස්වතී’ නමින් නිර්මාණය කළ සිය පළමු ප්‍රසිද්ධ වේදිකා නාට්‍යයේ සිට ‘සමනල සංධවනිය’ දක්වා ගෙනෙන නිර්මාණ ජීවිත වෘතයම ඒක රේඛීය ය. එකෙන් එක උපදින සුලු ය. එල්ලය බලා ඇවිදින “අවදියෙන් සිට සිහින දකින්නෙකු” ගේ පියවර ලකුණු දශක තුනක් පුරා අත්දැක ඇති ශ්‍රී ලාංකේය රසවතාට ජයන්තව හඳුනාගත හැකි හොඳම අන්වර්ථ නාමය ‘රොමැන්තිකයා’ යැයි මා නිර්දේශ කරන්නේ ඒ නිසා ය.‘සමනල සංධවනිය’ රොමැන්තික ආවර්ජනයකි. එය වටහාගන්නට තරම් රොමැන්තික නොවූ ආවර්ජනයක් සමඟ අපට සංසන්දන ගනුදෙනුවක් කිරීමට සිදුවීම සමාව භජනය කළ යුතු නිවැරැද්දකි. මාර්ටින් වික්‍රමසිංහගේ සිතින් ගත්තත්, තිස්ස අබේසේකරගේ ඇසින් ගත්තත් ‘විරාගයේ’ අරවින්දගේ ආවර්ජනය රොමැන්තිකයක් නොවෙයි. යථාර්ථවාදීව පෙළ ගැසෙන විඥානධාරා සන්දර්භයක් නවකතාව විසින් තිස්ස අබේසේකරගෙන් ඉල්ලා තිබුණේ ය. යථාව මත යථාර්ථය සන්දර්භගත කිරීම ‘විරාගයේ’ කථා ශෛලිය වී තිබුණි. ‘විරාගය’ තරම් පහසුවෙන් ‘මළවුන්ගේ අවුරුදු දා’ නවකතාව චිත්‍රපටයට නැඟීම කළ නො හැකි වන්නේ සරච්චන්ද්‍රයන්ගේ විධි ක්‍රමය ද රොමැන්තික භාවිතාවක් වන නිසා ය. මා ‘විරාගයෙන්’ සහ ‘නිධානයෙන්’ ‘සමනල සංධවනිය’ වෙන් කොට ගන්නේ ජයන්තට සීමා පනවන්නට නවකතාකරු‍වකු නො සිටි නිසා ය. එහෙත් ජයන්තගේ සීමාව වනාහී රොමැන්තිකවාදය බව ඔහු දශක තුනක් ඇතුළත ලාංකේය ප්‍රේක්ෂකයිනට ප්‍රත්‍යක්ෂ කොට සිටී.මේ චිත්‍රපටයේ ඇති ආවර්ජනයේ කර්තෘ කවුරුන් ද? මෙය වාදීෂ නම් තරුණ සංගිතඥයාගේ ආවර්ජනයක් ද? නැත්නම් පුණ්‍යා නම් විශ්‍රාමික කාන්තාවගේ ආවර්ජනයක්ද? ජයන්ත සිට ගන්නේ වාදීෂගේ පිටුපසින් බව සැබෑ වුවත් ‘සමනල සංධවනියේ’ ඇති ආකර්ෂණීය කතා කලාව තුළ පුණ්‍යාගේ දෘෂ්ටිය ද උත්ප්‍රාස සහිතව සටහන් වී තිබේ. ‍ රොමැන්තික ප්‍රකාශනයක ඇති නිරාකූල අවුල එයයි. උත්තම පුරුෂ දෘෂ්ටි කෝණයකට නාට්‍යමය උත්ප්‍රාසයක් (Dramatic Irony) නිර්මාණය කිරීම අසීරු ය. උත්ප්‍රාසය සරලව හඳුන්වතොත් ඒ වනාහී ප්‍රේක්ෂකයින් හඳුනන, එහෙත්, පාත්‍රයින් (චරිත) නො හඳුනන කතා කලාවයි. ‘සමනල සංධවනියේ’ කතා මූලය ඇත්තේ යොවුන් වාදීෂගේ කලිසං සාක්කුවේ සඟවාගෙන සිටින ලියුම් කරදාසියක බව ප්‍රේක්ෂකයින් දනී. එහෙත් ඒ පිළිබඳ කිසිත් නො දත් පුණ්‍යා ඒ ලිපිය මත මුළු දිවියම අවුල් කර ගන්නා අයුර ප්‍රේක්ෂකයෝ බලා සිටිති.රොමැන්තිකයා මෙහිදී කරන්නේ ප්‍රේක්ෂකයාව නඩුවක් නැති සාක්ෂිකාරයකු බවට පත්කිරීමයි. ග්‍රීක ට්‍රැජඩි ආකෘතිය ගත්ත ද එබන්දකි. ඊඩිපස් මාතෘ ආශක්තක ලිංගික සත්වයකු බව ප්‍රේක්ෂකයින් දනී. එය ‍ෙනා දන්නේ ඊඩිපස් පමණි. ඊඩිපස් තම ඉරණම අවබෝධ කොට ගැනීම වනාහී සොෆොක්ලීස්ගේ නාටකය යි.නාට්‍යමය උත්ප්‍රාසය කතා කලාව තුළ ස්ථානගත කළ හැක්කේ සූර පිටපත් රචකයකුට ය. එච්.ඒ.සෙනෙවිරත්න, අජිත් තිලකසේන සහ තිස්ස අබේසේකර වැන්නන් අතීත සිනමාවේ මේ වික්‍රමය සාක්ෂාත් කොට තිබූ කෘතහස්ත තිර කථා රචකයින් ය. ජයන්ත චන්ද්‍රසිරි තමාගේ චිත්‍රපට වෙනුවෙන් පමණක් පිටපත් රචනයේ යෙදෙන්නකු වීම නිසා පමණි ඔහුව පෙර නම් ලයිස්තුවට ඇතුළත් කළ නො හැකි වන්නේ‍. ‘සමනල සංධවනි'යේ ප්‍රේක්ෂක කුතුහලය අවසානය තෙක් රඳවාගෙන ඇත්තේ සූර තිර කතා රචකයකුගේ සූක්ෂ්ම සන්දර්භ රීතිය සහ කතන්දර න්‍යාය හේතුකොට ‍ෙගන ය.නිර්මාණයක සංවාද යනු හුදු කතා බහ නොවන බව තිර කතා රචකයෝ හඳුනති. දෙබසට ඇත්තේ මානව ඉතිහාසයකි. එහෙත් සංවාදය වනාහී නිර්මාණ ඉතිහාසයේ කාලානුරූප වර්ධනයෙන් සකසා ගත් භාව පූර්ණ වාගාලාප ය. ජයන්තගේ දෙබස් රචනයේ ඇති අනුත්ප්‍රාසගත ව්‍යක්ති ව්‍යංජති භාෂායෝග මේ නිර්මාණයේ ඇති රොමැන්තික බව තීව්‍ර කරයි.රොමැන්තිකයාගේ ප්‍රධානතම මෙවලම වන්නේ ආවර්ජනය යි. වාදීෂට තම ආවර්ජනයෙන් මිදීගත නොහැකිය. එය ව්‍යාධියක් තරම් වූ ප්‍රේරණයකි. ඔහුට මේ ව්‍යාධියෙන් මිදිය හැක්කේ තමන් පෙළන ආවර්ජනය අනුකරණය කිරීමෙන් පමණි. චිත්‍රපටය අවසානයේ වාදීෂගේ කරුණාවන්ත සහෝදරයා ඔහුව උවමනාවෙන් ම යොමු කරවන්නේ මේ යාතුකර්මයට යි. මානව ශිෂ්ටාචාරයේ අපට හමුවන සකලවිධ යාතුකර්මයන්ගේ ම අභිලාෂය වන්නේ ව්‍යාධිය අනුකරණය කිරීම යි. ‍ රොමැන්තිකයා ව්‍යාධික පාත්‍රයන් වෙනුවෙන් සකස් කරන යාතුකර්මය වනාහී කලා නිර්මාණය යි. එහෙයිනි,කලාත්මක භාවිතාවකදී ප්‍රේරණය ලබන සකලවිධ භාවයන්ගේම ආධිපත්‍යය කලාකරුවා දරන්නේ යැයි භෞතිකවාදී විචාර සෛද්ධාන්තිකයින් විශ්වාස කරන්නේ. එහිදී ‍පරෙස්සමින් වටහාගත යුතු කරුණ වන්නේ රොමැන්තිකයාගේ යාතුකර්මයේ දී ඔහු අනුකරණය කරනු ලබන්නේ වෙනත් කිසිවක් නොව තම ආවර්ජනාවන් ම පමණයි යන්න ය.අනුකරණය යනු ‍'‍ෙකාපි කිරීම’ යැයි වර්තමානිකයකු වරද්දාගත යුතු නැත. ‘අනුකාරක ගීත’ කියන්නේ ‘හින්දි කොපි සින්දු’ බව අපි දනිමු. එහෙත් රොමැන්තිකවාදය තේරුම් කරන අනුකරණය හෙවත් Imitation යන ඉංග්‍රීසි පදය බිඳී අවුත් ඇත්තේ Mimesis යන ග්‍රීක වචනය ඇසුරිනි. ඇරිස්ටෝටල් තම ‘කාව්‍ය ශාස්ත්‍ර’ කෘතියේ Mimesis යන වචනය භාවිතා කරන්නේ කොපි කිරීම ය. සරල අර්ථයෙන් නොව ‘ආවර්ජනාත්මක අනුකරණය’ යන සංකීර්ණ අර්ථයෙන් ය. මේ ගැඹුරු දහම වටහාගන්නට වර්තමාන සිංහල සිනමාවේ බිහි වූ හොඳ ම උදාහරණය ‘සමනල සංධවනිය’ යැයි මා කීවොත් ඔබට ඊට එරෙහි විය හැකි ද?ජයන්ත තම රොමැන්තික සන්දර්භය අපූරු රූප පන්තියකට ගොඩ නංවන බව සැබෑයි. එහෙත් වර්තමාන සිංහල සිනමාවේ ඇති ආර්ථික දරිද්‍රය නිසාවෙන් ජේම්ස් කැමරන්ගේ ‘ඇවෙටර්’ ෆැන්ටසියේ තරම් අරුමැසි රූපාවලියක් ‘සමනල සංධවනි‍'යේ නැති වීම කෙරෙහි කනගාටු විය යුත්තේ චිත්‍රපටකරුවා නොව නූතන සිනමා කර්මාන්තකරුවා ය.බොහෝ චිත්‍රපටවල ඇත්තේ පසුබිම් සංගීත‍යක් වුවත් ‘සමනල සංධවනියේ’ ඇත්තේ පෙර බිම් සංගීත‍යකි. චිත්‍රපටයේ මුඛ්‍ය ධාරාව සංගීතය යි.රොමැන්තිකයා චිත්‍රපටයේ එක්තැනක ප්‍රේමසිරි කේමදාසයන්ගේ ඡායාරූපයක් පෙන්වන්නෙත්, යොවුන් වාදීෂගේ සංගීත ගුරුවරයා ලව්වා ඔහුගේ සංගීතය කේමදාසගේ සංගීතයක් දැයි සැක කරවන්නේත් මේ පෙර බිමෙහි සිටිය යුත්තේ කවුරුන්දැයි හේ නිට්ටාවට දන්නා නිසා බව අපට දැනෙයි. එහෙත් කේමදාසයන්ගේ ජීවිත කාලය තුළදී ඔහුට ලැබෙන්නට තිබූ “පෙරබිම් සංගීතය” මේ චිත්‍රපටයට නො ලැබී තිබීමේ ඛේදය චිත්‍රපටයෙන් ඉවත් කරන්නට නො හැකි වී ඇත. එහෙත් ඉතාම නිර්මාණාත්මක වූ එක් තේමා ගීතයක් මුළු චිත්‍රපටය පුරාම පැතිරී තිබීමෙන් චිත්‍රපටයේ සංගීතය සාර්ථක එකක් යැයි අපට සිතී යනු ඇත.ආධ්‍යාත්ම නිරූපණය වනාහී රංග කලාවේ ඇති සූක්ෂ්ම අසීරුතාවයි. මේ චිත්‍රපටයේ ඇති අති ප්‍රබල අභි‍යෝගය වන්නේත් රොමැන්තිකයාගේ ආවර්ජන ආධ්‍යාත්මය රංගගත කිරීමයි. දැවැන්ත සිනමාවේ අල්ප අත්දැකීම් ඇති උද්දික ප්‍රේමරත්න නම් යොවුන් රංග ශිල්පියා වචනයේ පරිසමාප්තයාර්ථයෙන් ම රොමැන්තික ආධ්‍යාත්මයට සමාරෝප වී සිටිනු දැකීම ප්‍රේක්ෂක මනදොළ සන්තෘප්ත කරවන සුබවාදයකි. අමරසිරි පීරිස් ගේ දුර්ලභ ‍ස්වර පෞරුෂය තම කාය යන්ත්‍රණය තුළට අතඃකරණය කර ගැනීම ම උද්දික ගේ වෘත්තීය රංග භාවිතාවේ එක් විස්මිත ප්‍රසන්නතාවක් ය.මේ රොමැන්තික ආවර්ජනයේ අනෙක් අන්තය වනාහී පුණ්‍යා ය. යශෝධා විමලධර්ම නො වන්නට මේ සූක්ෂ්ම භාව ආයෝජනයේ අස්වැන්න ගැන අපට සැක සිතෙන තරම් ය. යශෝධා පිරිපහදු කරනු ලබන රංග ප්‍රසන්නතාව විසින් මොහොතින් මොහොත පුණ්‍යා බැබළීමට පටන්ගනී. මේ ගුහාවේ සැරිසරන ප්‍රේක්ෂක රස මනස සැහැල්ලු වන්නේ පුබුදු චතුරංග බඳු වික්‍රමාන්විත රංග ශිල්පීන්ගේ ධීර ලලිත රංග කාර්යයන්හි ඇති වෘත්තීය පරිසමාප්තිය කරණ කොට ගෙන ය. මල් වත්තේ කවටයින්ගේ සහ පෑන්ටි නංගිලාගේ කන්දොස් කිරියාවන් ද සමස්ත්‍යාර්ථයේ ඇති සෞන්දර්ය විනයට ගැළපුණේ නම් මේ ආවර්ජනය පරිපූර්ණ වන්නට තිබුණේ යැයි කෙඩෙත්තුවක් ද ප්‍රේක්ෂකයින්ට දැනෙයි.‍ රොමැන්තිකයාගේ ආවර්ජන උල්පත වනාහී වාදීෂගේ යෞවන අවධිය යි. එහි නළුවකු රඟන්නේ යැයි නො සිතෙන තරම් යථාවාදීව ඉංගිත භාවිතා කරන සූර්යා දයාරුවන්ව සොයා ගැනීම ම රොමැන්තිකයාගේ තවත් වික්‍රමයක් යැයි මට සිතේ. වාදීෂ දමා ආ භද්‍ර යෞවනය චමත්කාරජනක හීනයක් යැයි අපට දැනෙන්නේ වාදීෂගේ පාසල් පෙම්වතිය සේ රඟන බුද්ධිනී පූර්ණිමා ගේ නැවුම් රංග භාවිතාව නිසා ය.‍ලාංකේය සිනමාව එහි ‘නියාමන අර්බුදයේ’ උච්චස්ථානයේ වෙසෙන්නේ වර්තමානයේ යැයි සිතෙන තරම් ක්‍රාන්ති කලාපයක් අප හමුවේ දිග හැරී තිබේ. මේ කුණාටුවේ සිනමා කරුවාට යා හැකි දුර අව ප්‍රමාණව තිබූ යුගයක යළිත් සිහින සිනමාවට කවුළු විවර වීම ‘සමනල සංධවනිය’ තුළින් සිදු වනු ඇතැයි සුබ සිතක් ‍ රොමැන්තිකයා අප සිත් තුළ දනවයි. ලෝක සිනමාවට සමාන්තරව වර්තමාන ලාංකේය සිනමා කරුවාට සිංහල සිනමාව තවදුරටත් සිහිනයකි. ඒ සිහිනයේ ඇති ආධ්‍යාත්මික ගැඹුර ආවර්ජනය කිරීමට ජයන්ත චන්ද්‍රසිරිගෙන් ලැබෙන අලුත් ම චින්තන අන්වීක්ෂය ‘සමනල සංධවනිය’ යැයි අපේ කුඩා සිනමා ඉතිහාස පොතේ ලියැවී තැබෙනු ඇත.ජැක්සන් ඇන්තනීකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>11</month>
      <day>03</day>
    </date>
    <link>http://www.silumina.lk/2013/11/03/_art.asp?fn=am1311031</link>
    <topic>බෙහෙත් නැතිව ලෙඩ සුවකරන භෞතචිකිත්සාව</topic>
    <author>ගාමිණී සුසන්ත</author>
    <content>බෙහෙත් නැතිව ලෙඩ සුවකරන භෞතචිකිත්සාවහතළිස් අට හැවිරිදි චන්ද්‍රසිරි අංශභාග රෝගයට ගොදුරු වුණේ හදිසියේමයි. මාසයක් පමණ රෝහල් ගත වී ප්‍රතිකාර කිරීමෙන් පසුව චන්ද්‍රසිරිට යම් පමණක සුවයක් ලැබුණා. නමුත් ඔහුගේ වම් අතත් කකුලත් පණ නැතිව ගියා. එම අතයි කකුලයි තරමක් දුරට හෝ යථා තත්ත්වයට පත්කර ගැනීම සඳහා භෞත චිකිත්සක ප්‍රතිකාරවලට යොමු විය යුතු බව වෛද්‍ය උපදේශය වුණා.සති කීපයක් යන විට චන්ද්‍රසිරිගේ පණ නැතිව තිබු වම් අතත් කකුලත් තරමක් දුරට සුවපත් වුණා. චන්ද්‍රසිරි සුවපත් වන ආකාරය දෙස බලා සිටි බොහෝ දෙනෙකුට භෞත චිකිත්සක ව්‍යායාමවල වටිනාකම පැහැදිලි වුණා.“පිසියොතෙරපි” (Physiotherapy) කිව්වාම බොහෝ දෙනෙක් ඒ ප්‍රතිකාර ක්‍රමය ගැන දැනගත්තත් මේ ප්‍රතිකාරවලින් ලද හැකි ප්‍රයෝජන ගැන දන්නේ බොහොම ටික දෙනයි.ඖෂධවලින් තොරව ශරීරය විසින් ම රෝග සුවකර ගැනීමේ හැකියාවක් අපගේ ශරීරය සතුව තිබෙනවා. භෞත චිකිත්සක ප්‍රතිකාරවලින් සිදුකරන්නේ එම හැකියාවට පහසුකම් සලසා දීමයි. මෙම ප්‍රතිකාර ක්‍රමයේදී තාපය, ධ්වනිය, ව්‍යායාම වැනි භෞතික ක්‍රම භාවිත කරනවා. සියයට පනහකටත් වැඩි ප්‍රමාණයක් යොදාගනු ලබන්නේ සම්බාහන ක්‍රමයි.යමෙකුට භෞත චිකිත්සක ව්‍යායාම සුදුසු බව වෛද්‍යවරයකු තීරණය කළත් එහිදී ලබා දෙන ප්‍රතිකාර ක්‍රමය පිළිබඳව තීරණය කරන්නේ භෞත චිකිත්සකවරයායි. ඒ සඳහා පළමුව භෞත චිකිත්සකවරයා පළමුව රෝගියාගේ තත්ත්වය පිළිබඳව කිසියම් අධ්‍යයනයක් තක්සේරුවක් කරනවා.බිලි‍ඳෙකු මවුකුස තුළ සිටිනා තැන් පටන් ජීවිතයේ අවසන් හුස්ම හෙළන තැන දක්වාම භෞත චිකිත්සක ප්‍රතිකාර භාවිත කළ හැකියි. එසේම විවිධ රෝගාබාධ සඳහා ද භෞත චිකිත්සක ප්‍රතිකාර භාවිත කළ හැකියි. ඒ අතර ප්‍රමේහකරණ රෝග, ශ්වසන රෝග, ආතරයිටිස් වැනි සන්ධි ආශ්‍රිත රෝග බෙල්ලේ ඇතිවන විවිධ වේදනාවන් දෑත් දෙපාවල ඇතිවන විවිධ වේදනාවන් සඳහා භෞත චිකිත්සක ප්‍රතිකාර බහුලව යොදා ගන්නවා. ඊට අමතරව රෝගවලින් වැළකී සිටීමටද මෙම ප්‍රතිකාර යොදාගන්නවා.බොහෝ දෙනෙකුට සන්ධි ආශ්‍රිත වේදනාවන් ඇතිවන්නෙ එදිනෙදා වැඩ කටයුතුවලදී වැරැදි ඉරියව් භාවිත කිරීම නිසයි. එහිදී රෝගියාගේ රෝගය පිළිබඳව කෙරෙන විනිශ්චයේදී භෞත චිකිත්සක වරයාට රෝගයට හේතුව හඳුනාගත හැකි වෙනවා. එහිදී එම වැරැදි ඉරියව් නිවැරැදි කරගැනීමෙන් එම සන්ධි ආශ්‍රිත වේදනාවන් බොහොමයකගෙන් මිදීමේ හැකියාව තිබෙනවා.ඇතැමුන්ට තමන්ගේ රැකියාව අනුව පැය කීපයක්ම එක දිගට පරිගණකය ඉදිරිපිට ඉඳගෙන සිටීමට සිදු වෙනවා. එහි ප්‍රතිඵලය වන්නේ ගෙලේ ආබාධ, කොන්දේ ආබාධ, දෑස්වල ආබාධ ආදිය ඇතිවීමයි. විශේෂයෙන්ම පරිගණක යතුරුලියනය වැනි රැකියාවල යෙදී සිටින අයට එක දිගට එකම ඉරියව්වක පරිගණකය ඉදිරිපිට සිටින නිසා ඉහත රෝග ලක්ෂණ පෙන්නුම් කරනවා. එවැනි අවස්ථාවලදී භෞත චිකිත්සක වරයකුගේ උපදෙස් ලබාගත් විට පළමුව ඉරියව් වෙනස්කර ගැනීමට නියම කරනවා. එයින් ඵලයක් නොවුණොත් විවිධ ප්‍රතිකාර ක්‍රම ලබා දෙනවා.පරිගණකයක් ඉදිරියේ එක දිගට වැඩ කරන අයකු පැය 1/2 කට වරක්වත් පරිගණක තිරයෙන් පිටතට දෑස් යොමා තරමක් දුර වස්තුවක් දෙස විනාඩි දෙක තුනක් බලාගෙන සිටීම වැදගත්. එවිට දෑස්වලට සිදුවන ඇතැම් ආබාධවලින් වැළකී සිටිය හැකියි. එක දිගට බොහෝ වේලාවක් පරිගණකයක් ඉදිරියේ වැඩ කරන අයකුගේ පරිගණක මේසය ඉඳගන්නා පුටුව සැකසි තිබිය යුත්තේ ඒ ඒ පුද්ගලයාගේ දෑත් දෙපාවල මිමිවලට අනුවයි. පහසුවෙන් දෑත් දෙපා රඳවාගෙන සිටිය හැකි වන ලෙසයි. එසේ නොවූ විටයි කොන්දේ ආබාධ ආදිය බහුලව ඇතිවන්නේ.පරිගණකයක් ඉදිරියේ බොහෝ වේලාවක් ඉඳගෙන සිටින අයකු පැයකට වරක් සුළු වේලාවක් සිටගෙන සිටීම වැදගත්. එසේ නැතිනම් පුටුවේ ඉඳගෙන සිටින විටම කොන්ද ඇදීමේ ව්‍යායාමයක් කළ හැකියි. මෙලෙස එක දිගට පරිගණකය ඉදිරියේ ඉඳගෙන සිටින විට කොඳුඇට පෙළ දෙපස ඇති මාංශපේශීන් ඉතාම ඉක්මනින් ශක්තිමත් වෙනවා. එය, කොඳුඇට පෙළ ආරක්ෂා කරගැනීම සඳහා මොළය මඟින් සිදු කරනු ලබන කාර්යයක්.මෙහිදී අධික කොන්දේ වේදනාවක් ඇති වෙනවා. මෙම තත්ත්වයෙන් සහනයක් ලබා ගැනීමට භෞත චිකිත්සක ප්‍රතිකාර ක්‍රම යොදාගත හැකියි. පළමුව මාංශපේශීන් උණුසුම් කිරීමට ආලෝක ධාරාවක් උපයෝගී කරගත හැකියි. එසේම ගෙලෙහි සහ කොන්දේ මාංශපේශීන් සමබාහනය කර වේදනාවෙන් රෝගියා මුදාගත හැකියි.භෞත චිකිත්සාවේදී භාවිත වන රත් කිරීමේ ප්‍රතිකාරය සඳහා උපකරණ කීපයක්ම යොදා ගන්නවා. එහිදී ආලෝක තරංග භාවිත වෙනවා. බොහෝ විට රත් කිරීමේ ප්‍රතිකාරය භාවිත කරන්නේ සන්ධියක හෝ මාංශපේශියක වේදනාව අඩු කිරීම සඳහායි.අදාළ ස්ථානයට ආලෝක ධාරාව එල්ල කළ විට එම මාංශපේෂිවල තද ගතිය අඩු වෙනවා. එහි ප්‍රතිඵලය වන්නේ එම ස්ථානයට හොඳින් රුධිරය ගමන් කිරීමයි. එවිට වේදනාව නැතිවී යනවා. මෙහිදී රතු පැහැති එළිය සහ කෙටි තරංග ආයාමයක් ඇති ආලෝක කිරණ භාවිත වෙනවා. එසේම විවිධ ආයාමයන් සහිත ශබ්ද තරංග ද භාවිත වෙනවා.දරුවකු කුස තුළ සිටින විට එම ගර්භණී මවට ද කුස තුළ සිටින දරුවාට ද භෞත චිකිත්සක ප්‍රතිකාර ක්‍රම භාවිත කළ හැකියි. දරුවකු කුස තුළ සිටින විට එම ගර්භණී කාන්තාවගේ කුස තුළ ඉඩ ඇහිරෙනවා. එහි ප්‍රතිඵලය වන්නේ ඇයට හුස්ම ගැනීමට අපහසු වීමයි. මෙම තත්ත්වය මඟ හරවා ගැනීම සඳහා හුස්ම ගැනීමේ ක්‍රම සහිත භෞත චිකිත්සක ප්‍රතිකාර භාවිත කළ හැකියි.කුස තුළ සිටින දරුවාට පහසුවක් වෙන ආකාරයට ගර්භණී මව සිටිය යුතු ඉරියව් මෙන්ම ගර්භණී මවට සුදුසු ව්‍යායාම ද භෞත චිකිත්සාවේ ඇතුළත්. එමෙන් දරුවා ලැබෙන අවස්ථාවේදී ගර්භණී මවට පහසුවක් ගෙනදීම සඳහා උදර මාංශපේශීන් ශක්තිමත් කරන ව්‍යායාම, යෝනි මාංශපේශීන් ශක්තිමත් කරන ව්‍යායාම පවා භෞත චිකිත්සාවට ඇතුළත්.උපදින විටම දරුවාගේ ශරීරයේ යම් ගැටලු ඇතිවන අවස්ථා තිබෙනවා. ඒ, දරුවාගේ දෑත්වල දෙපාවල ඇදයන් ඇතිවීම ආදියයි. ඒ සඳහා භෞත චිකිත්සක ප්‍රතිකාර කළ විට දරුවාගේ එම අඩුපාඩුව ඉතාම පහසුවෙන් නිවැරැදි කර ගැනීමේ හැකියාව තිබෙනවා.දරුවා බිහිවන විට දරුවාගේ ගෙලෙහි මාංශපේශීන් ඇදීමකට ලක්වීමෙන් ගෙල ඇදවීම වැනි තත්ත්වයක් ඇතිවුණොත් එය ඉතා පහසුවෙන් නිවැරැදි කර ගැනීමට භෞත චිකිත්සක ප්‍රතිකාරවලට හැකියාව තිබෙනවා. මෙහිදී දරුවාගේ ගෙලට කළ යුතු ව්‍යායාම දරුවාට කිරි දිය යුතු ඉරියව්ව ආදිය මවට ඉතා හොඳින් පැහැදිලි කර දෙනවා. මෙම තත්ත්වයන් සඳහා කුඩා අවදියේදීම නිසි ප්‍රතිකාර කළේ නැතිනම්, දරුවාගේ ගෙලෙහි එම ආබාධය ජීවිත කාලය පුරාම පැවතිය හැකියි.දරුවකුට හෙම්බිරිස්සාව කැස්ස සැදී පෙණහලුවල සෙම එක්රැස් වූවොත් එය නිව්මෝනියාව වැනි තත්ත්වයක් දක්වාම වර්ධනය වීමේ හැකියාව තිබෙනවා. පෙණහලු තුළ එක්රැස්වන සෙම ශරීර­‍ෙයන් ඉතාම සාර්ථකව ඉවත් කිරීමට භෞත චිකිත්සක ප්‍රතිකාර යොදාගත හැකියි. කුඩා දරුවන්ට මෙන්ම වැඩිහිටියන්ට ද මෙම ප්‍රතිකාර ඉතාම සාර්ථකව කළ හැකියි. මෙහිදී ස්වසන ව්‍යායාම, පපුවේ සහ පිටේ අදාළ ස්ථානවලට කරනු ලබන ව්‍යායාම ආදිය උපයෝගී කරගන්නවා. පපුවේ සෙම තිබෙන්නේ කුමන ස්ථානයේ දැයි එක්ස් කිරණ ඡායාරූපයක් මඟින් නිවැරැදිව හඳුනාගෙන එම ස්ථානය එල්ල කරගෙන භෞත චිකිත්සක ව්‍යායාම කළ හැකියි. මෙම ප්‍රතිකාර මඟින් පපුවේ තිබෙන සෙම ඉතාම සාර්ථකව ඉවත් කළ හැකියි.එසේම ඇදුම රෝගීන්ට ද භෞතචිකිත්සක ප්‍රතිකාර ඉතාම සාර්ථකව යොදා ගන්නවා. මෙහිදී ශරීරය සැහැල්ලු කරන පෙණහලු හොඳින් ක්‍රියාත්මක වන හුස්ම ගැනීමේ හැකියාව සහ ප්‍රමාණය වර්ධනය කරන ස්වසන ව්‍යායාම බහුලව යොදා ගන්නවා.විශේෂයෙන්ම කාන්තාවන් මුහුණ දෙන රෝගී තත්ත්වයක් තිබෙනවා, Carpal tunnal Syndrome රෝගය යනුවෙන්. මෙහිදී අතේ මැණික් කටුව ප්‍රදේ‍ශයෙන් පටන් ගන්නා වේදනාවක් අත්ල දක්වා ගමන් කරනවා. ‍ෙමය බොහෝවිට ඇතිවන්නේ අධිකව දෑත් වෙහෙසා වැඩ කරන අයටයි. රෙදි සේදීම, පොල් මිරිකීම වැනි අත්ලත් ඇඟිලිත් අධිකව වෙහෙසවන වැඩවල නිතර යෙදීම නිසා එම රෝගී තත්ත්වය මතුවන බව හෙළි වී තිබෙනවා. ඒ තත්ත්වය ඇතිවන්නේ අත්ලේ කානුවක් වැනි කොටසේ මාංශපේශීන් මඟින් ඇතුළතින් ඇති ස්නායුව තදවීම නිසයි. මෙය හඳුනාගත් මුල් අවස්ථාවේදී භෞත චිකිත්සක ප්‍රතිකාර ක්‍රම භාවිතා කර ප්‍රතිකාර කළ හැකියි. එසේම නිවසේ දී කිරීමට භෞත චිකිත්සක ප්‍රතිකාර ක්‍රම යොදාගත හැකියි. මෙම තත්ත්වය උග්‍ර වූවොත් ශල්‍යකර්මයක් කළ යුතු වෙනවා.කොන්දේ ඇතිවන වේදනාවත් විවිධ හේතු නිසා ඇතිවෙනවා. ඒ අතර බරපතළ හේතූන් ද තිබෙනවා. යමෙකුගේ කොන්දේ අමාරුවට හේතුව බරපතළ තත්ත්වයක් නොවන බවට වෛද්‍යවරයකු තීරණය කළහොත් බොහෝ විට ඉරියව්වල වෙනසක් සිදු කිරීමෙන් කොන්දේ වේදනාව සමනය කරගත හැකි වෙනවා.බොහෝ දෙනෙකුගේ කොන්දේ වේදනාවට එම පුද්ගලයා නිදාගන්නා ඉරියව්ව සහ ඇ‍‍ඳේ, මෙට්ටයේ ස්වභාවය බලපානවා. බොහෝ දෙනෙක් කැමති වන්නේ ඉතා හොඳින් එබෙන සුවපහසු මෙට්ටයක නිදාගැනීමටයි. කැමැත්ත එසේ වුවත් එවැනි මෙට්ටයක නිදාගැනීමෙන් ලැබෙන ප්‍රතිඵලය අමිහිරි විය හැකියි. නිදාගැනීමට වඩාත් සුදුසු වන්නේ තරමක තද ස්වභාවය ඇති ෆෝම් සහ කොහු මිශ්‍රකර සෑදූ මෙට්ටයකුයි. ඇඳ පොලු යෙදූ ඇඳක් නම්, එම පොලු නිසා මෙට්ටය රැලි වැටී ඇත්නම්, එය ද කොන්දේ වේදනාව ඇතිවීමට බලපෑ හැකියි. අප පැය හතක් අටක් පමණ දිනපතා නිදාගන්නා ඇඳ නිසි ප්‍රමිතියට තිබුණේ නැතිනම් කොන්දේ වේදනාව ඇතුළු රෝගාබාධ ගණනාවකට එය මුල්විය හැකියි.ඇඟලුම් කර්මාන්තයේ ඇතැම් සේවාවල නිරතවී සිටින්නන් මෙන්ම ආරක්ෂක සේවයේ යෙදී සිටින්නන්ට බොහෝ විට බොහෝ වේලාවක් එකදිගට සිටගෙන සිටීමට සිදුවෙනවා. එය කොන්දට මෙන්ම දෙපාවලටත් බලපෑම් ඇතිකිරීමට සමත්. එමනිසා එකදිගට දිගු වේලාවක් සිටගෙන සිටීමට සිදුවන විට කුඩා බංකුවක් භාවිතා කර පැය භාගයක් පමණ එක් පාදයක් එම බංකුව මත තබාගෙන සිටිය හැකියි. ඊළඟ පැය භාගයේ දී අනෙක් පාදය බංකුව මත තබාගෙන සිටිය හැකියි. මෙලෙස මාරුවෙන් මාරුවට පැය භාගයෙන් භාගයට පාද මාරු කිරීමෙන් සිටගෙන සිටීම නිසා පාදවලට ඇතිවන බලපෑම අඩුකර ගැනීමේ හැකියාව තිබෙනවා. මෙහිදී යොදාගන්නා බංකුව අඟල් හයකට වඩා උස්වීම සුදුසුයි.අද පාසල් දරුවන් ද කොන්දේ අමාරුවලට ගොදුරු වී සිටිනවා. එයට හේතු වී තිබෙන්නේ එම දරුවන් දිනපතා විශාල පාසල් පොත් බෑගයක් පිටේ එල්ලාගෙන යාමයි. ඒ සඳහා සුදුසු බෑග් ද නිපදවා තිබෙනවා. එක් උරහිසකින් පමණක් පොත් බෑගය එල්ලාගෙන නොයා යුතුයි. එසේම බස්රථයේ ඉඳගන්නා විට පොත් බෑගය පිටේ තබාගෙනම වාඩිවීම නුසුදුසුයි. පොත් බෑගය උකුලට ගෙන වාඩිවීමයි සුදුසු.බොහෝ දෙනෙක් මුහුණ දෙන තවත් ගැටලුවක් වන්නේ දණහිස් සන්ධිවල ඇතිවන වේදනාවයි. එම තත්ත්වයට මුහුණ දෙන්නේ අධික බරින් යුතු, සුදු පැහැති, වයස අවුරුදු හතළිහ ඉක්මවූ අය බව හඳුනාගෙන තිබෙනවා. ඒ අතරින් වැඩි පිරිසක් කාන්තාවන්. මෙය ඇතිවන්නේ ශරීරය බර වැඩි නිසා පාදවල සන්ධිවලට අධික බරක් පැටවී සන්ධිවල අස්ථි ගෙවී යාම නිසයි. මෙය නැවැත්විය හැකි තත්ත්වයක් නොවේ. ශරීර බර අඩු කර ගැනීමෙන් මෙහිදී සහනයක් ලබාගත හැකියි. මෙහිදී පාදවල සන්ධි ආශ්‍රිත මාංශ පේශි ශක්තිමත් කිරීමට භෞත චිකිත්සක ව්‍යායාම භාවිතා කිරීමේ හැකියාව තිබෙනවා. පාදවල සන්ධිවල මෙම වේදනාව ඇති උදවිය පඩි නැඟීම, ඇනබාගෙන ඉඳගැනීම, වළ වැසිකිළි භාවිතා කිරීම ආදිය නතර කළ යුතුයි. එවැනි පුද්ගලයින්ට වඩාත් සුදුසු කොමඩ් වැසිකිළි යයි.හෘද රෝගියකු දැඩි සත්කාර ඒකකයකට ඇතුළත් කළ තැන් පටන් එම රෝගියා පුනරුත්ථාපනය කරන අවස්ථාව දක්වාම භෞත චිකිත්සක ප්‍රතිකාර ක්‍රම යොදා ගන්නවා. රෝගියා දැඩි සත්කාර ඒකකයේ තබා තිබෙන ඉරියව්ව තීරණය කිරීමට, රෝගියාගේ පපුවේ එක්රැස්වන සෙම ඉවත් කිරීමට භෞතචිකිත්සක උපදෙස් අවශ්‍ය වෙනවා. එසේම මෙවැනි රෝගියකු පුනරුත්ථාපනය වී නිවසට ගිය පසුව ඉදිරි ජීවිත කාලය හොඳින් සහ පහසුවෙන් ගත කිරීම සඳහා භෞත චිකිත්සක ප්‍රතිකාර භාවිතා කළ හැකියි.භෞත චිකිත්සක ව්‍යායාම කරන විට ඒවා නිකම්ම අතපය ඔස‍වන ව්‍යායාම යැයි ඇතැමෙකුට සිතෙන්නට පුළුවන්. නමුත් ඒවා නිකම්ම අතපය ඔසවන ව්‍යායාම නොවේ. එම ව්‍යායාම මඟින් ශරීරයේ අදාළ මාංශපේශිවලට මෙන්ම මොළයට ද විශාල උත්තේජනයක් ලබාදෙනවා. ක්‍රීඩා කිරීම ආරම්භ කිරීමට පෙර ශරීරය උණුසුම් කරන භෞතචිකිත්සක ව්‍යායාම මඟින් ක්‍රීඩාවේදී මාංශපේශිවලට සිදුවිය හැකි අනතුරු වළක්වා ගැනීමේ හැකියාව තිබෙනවා. ඒ නිසයි වර්තමානයේ දී පාසල්වල ක්‍රීඩා කණ්ඩායම් පවා භෞත චිකිත්සකවරයකුගේ සේවය ලබාගන්නේ.ඇතැම් භෞතචිකිත්සක ප්‍රතිකාර නුසුදුසු අයත් සිටිනවා. පිළිකා රෝගයෙන් පෙළෙන පුද්ගලයකුට Heat Therapy සුදුසු නෑ. ඒ; එම ප්‍රතිකාරය මගින් පිළිකා සෛල වර්ධනය වීමට ඉඩ ඇති නිසයි. එසේම ගර්භණී කාන්තාවන්ට කෙටි තරංග ආයාමයන් සහිත ආලෝක තරංග වලින් කෙරෙන භෞත චිකිත්සක ප්‍රතිකාර සුදුසු නෑ. ඒ නිසා භෞත චිකිත්සක ප්‍රතිකාර ලබාගැනීමට පෙර කාන්තාවක තමා ගර්භණී බව පැවසීම ඉතා වැදගත්.ගාමිණී සුසන්තකොළඹ ජාතික රෝහලේහෘද රෝග ඒකකයේප්‍රධාන භෞත චිකිත්සකඋපදේශිකාඋපුල් අතුකෝරලකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>11</month>
      <day>03</day>
    </date>
    <link>http://www.silumina.lk/2013/11/03/_art.asp?fn=am1311032</link>
    <topic>මේ දේව වරම මානසික රෝගයක්</topic>
    <author>මනෝ විද්‍යා උපදේශක</author>
    <content>මේ දේව වරම මානසික රෝගයක්කලින් වෙන් කර ගත් වෙලාවක අප වෙත ඉතා රහසිගතව එක් අයෙක් පැමිණියේය. ඔහු දිවයිනේ ඉතා ප්‍රසිද්ධ දේවාරූඪයෙන් සාස්තර කියන හා රෝගීන් සඳහා යම් යම් ප්‍රතිකාර නියම කරන ප්‍රධාන පෙළේ කපුවෙකි. මහජනතාවට දෙවියන්ගේ අණ පරිදි සේවය කළ ද තමාට ඇති වී තිබෙන යම් ප්‍රශ්න කිහිපයකට විසඳුම් ලබා ගැනීමට රහසිගතව මෙම කපු මහතා අප හමුවට පැමිණ සිටියේය.“මම කුඩා කාලෙ ඉඳලාම ගොඩක් දුක් විඳලා තමයි අද මේ තත්ත්වයට ඇවිත් ඉන්නෙ. මට සල්ලි අතින් කිසි අඩුවක් නෑ. තාත්තාගෙ මරණෙන් පස්සෙ අපේ පවුල ගොඩගන්න තමයි මට මේ දේව වරම ලැබුණෙ. මට උන්වහන්සෙ නිතර නිතර කතා කරනවා. මට යම් යම් නියෝග දෙනවා. ඉතින් දෙවියන්ගෙ නියමයෙන් මම මිනිස්සුන්ට සේවය කරලා සල්ලි ගන්න කැමැතියි. ඒ වුණාට මගේ දියුණුවට මේ දේවාල ක්ෂේත්‍රයේ ඉන්න අනෙක් අය කැමැති නෑ. එයාලා මගේ දියුණුවට ඊර්ෂ්‍යා කරනවා. මගෙ ජීවිතය නැති කරන්න කිහිප වතාවක්ම වස විස දෙන්න උත්සාහ කළා. මම ඒ දේවල් වලින් ප්‍රවේශම් වෙන නිසා බේරුණා.එක කපුවෙක් ඉන්නවා එයා හරිම බලවත්. මිනිහා ළඟ තියන පරිගණකය උපයෝගී කරලා සමහර වෙලාවට මාව පාලනය කරනවා වගේ මට හැ‍ඟෙනවා. මම දෙවියන් සමඟ කතා බහ කරන දේවල් වුණත් සමහර වෙලාවට මිනිහා පාලනය කරනවා. ඇත්තටම මට මේක හරිම කරදරයක්. මට දැන් නින්ද යනවත් හරි අඩුයි. එහෙම වුණහම පහුවදාට වැඩ කරගෙන යන්නත් හරිම අමාරුයි. එතකොට අනිත් අය එක්ක තරහ යනවත් වැඩියි.”මේ සියල්ල ඔහු එක දිගටම කියාගෙන ගියේ ඔහුට යම් කිසි සහනයක් ලබා ගැනීම පිණිසයි.“මම කරන දේව කටයුතු එක්ක මට මේක හෙළි කරන්න බෑ. ඉතින් මම දොස්තර කෙනෙකුට මේ ගැන කියන්න ගියෙත් නෑ. කාට හරි හෙළි වුණොත් හොඳ නැති නිසා.”මේ සියල්ල අසා සිටි මට කපු මහතාගේ රෝගය ඉතා පැහැදිලිව අවබෝධ විය. ඇත්ත වශයෙන්ම දේවාරූඪයෙන් අන් අයට ප්‍රතිකාර කරනු ලබන මොහු උග්‍ර මානසික රෝගයක් වන භින්නෝන්මාදයෙන් පෙළෙමින් සිටින බව මට හැඟිණි. මානසික රෝගයන් අතුරින් ඉතාම සුලබ රෝගයක් වන්නේ භින්නෝන්මාදයයි. සමීක්ෂණවලට අනුව ඕනෑම වයසක, ඕනෑම ජාතියක, තරාතිරමක, ගැහැනු පිරිමි දෙපක්ෂයටම හට ගන්නා මේ රෝගයට ජානමය හේතූන් ද ඇති විය හැකි බවට හෙළි වී තිබේ. මෙහි රෝග ලක්ෂණ ඉහත කපු මහතා හෙළි කළ කරුණු වන අතර ඊට අමතරව ආහාර පිළිවෙළ අක්‍රමතාව නින්ද අක්‍රමවත් වීම නිතර නිතර කේන්ති යෑම තමාව යම් අයෙකු විසින් පාලනය කරන බවට සිතීම ආදි බොහෝ කරුණු වේ.මීට අමතරව මෙම රෝගීන් භ්‍රාන්ති තත්ත්වයට පත් විය හැකිය. එනම් ඔවුන්ව දෘෂ්‍ය මායාවන් නොයෙක් දර්ශන මැවී පෙනීම දෙවියන්ගේ කටහඬවල් ඇසීමට පත් වීම වැනි තත්ත්වයට පත් විය හැකිය. එවිට තනියම කතා කිරීම, බැණ වැදීම, තනිව සිනහ වීම වැනි දේ කරනු දක්නට ලැබේ. උග්‍ර ලෙස අන් අයව සැක කිරීම ද ඇති විය හැකිය. මේ නිසා පවුල් ජීවිතය මෙන්ම රාජකාරි කටයුතුවලදීත් සමාජයේ අන් අය සමඟ ගැටීමේදීත් ගැටලු ඇති වේ. එවැනි බොහෝ රෝගීන් තමාට මෙවැනි රෝගයක් ඇති බවට පිළි නොගනියි.බලෙන් ප්‍රතිකාර සඳහා යොමු කරවීමට සිදු වේ. බොහෝ විට ලංකාවේ දේවාරූඪයෙන් භූත බලයෙන් යම් යම් කටයුතු සිදු කරන සමහර අය මේ රෝගයෙන් පෙළෙන පුද්ගලයන් ය. ඇත්ත වශයෙන් ම ඔවුන් තමාගේ රෝගය හඳුනාගෙන ඇත්තේ දේව වරමක් ලෙසයි. මේ ආකාරයට ශබ්ද ඇසීම මොළයේ රසායනික වෙනස් වීමක් මත ඇති වන රෝගයක් නිසා ඔවුන්ට රෝගයක් ඇති බව නොසිතයි. එවිට මෙවැනි පුද්ගලයෝ දේව වරමින් අන් අයගේ ලෙඩ රෝග සුව කිරීමට පෙලඹෙති. එවිට සමාජයට මහත් හානියක් සිදු වේ.මෙවැනි දේවාරූඪ වලට බොහෝ දුරට ලක් වනුයේ කුඩා කල සිට ඉතා අමිහිරි ලෙස මතකයන් ඇති ජීවිතයේ පහළ තලයේ උගත් කමින් අඩු පුද්ගලයන් ය. පසුව නෑ හිතවතුන් විසින් මෙම මානසික රෝගියාට මහත් බලවේගයක් ඇතැයි ප්‍රචාරය කොට ගතමනාවක් සෙවීමට පෙලඹේ. මෙවැනි රෝග ලක්ෂණයන් ඇති අයෙකු දුටුවහොත් ඔවුන් ගෙන් උපදෙස් හා ප්‍රතිකාර ගැනීම නොව ඔවුන්ව වහාම ප්‍රතිකාර ගැනීමට සුදුසු ස්ථානයකට යොමු කිරීමයි කළ යුතු වන්නේ.මෙම රෝගී තත්ත්වය සුව කළ හැකිය. මේ සඳහා ඖෂධ ප්‍රතිකාර, විද්යුත් ප්‍රතිකාර මෙන්ම මනෝ චිකිත්සක ප්‍රතිකාර ද ඉතා සාර්ථක ලෙස භාවිත කරනු ලබයි. නිසි ප්‍රතිකාර ලබමින් ඔවුන්ව ඕනෑම කටයුත්තක යෙදීමට හුරු කළ හැකිය. අප සේවා දායක කපු මහතාට ද ඉහත කරුණු කෙරෙහි දැනුවත් කොට අවශ්‍ය මනෝ චිකිත්සක ප්‍රතිකාර ඖෂධ ප්‍රතිකාර සඳහා මනෝ වෛද්‍ය වරයකු වෙත ද යොමු කරවන ලදි. ඖෂධ ප්‍රතිකාර වලින් හා මනෝ චිකිත්සක ප්‍රතිකාර වලින් ඔහු එම තත්ත්වයෙන් මිදෙමින් සිටින අතර වෘත්තිය ද වෙනස් කොට ඇත.මනෝ විද්‍යා උපදේශකමේජර් සුසන්ත ද සිල්වා (විශ්‍රාමික)කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>11</month>
      <day>03</day>
    </date>
    <link>http://www.silumina.lk/2013/11/03/_art.asp?fn=am1311033</link>
    <topic>ඇහේ මුහුණේ තබාගෙන දරුවන් හැදීමේ පල විපාක දරුවා අතහරින්න</topic>
    <author>සාකච්ඡා කළේ - සාගරිකා දිසානායක ජයසිංහ  </author>
    <content>ඇහේ මුහුණේ තබාගෙන දරුවන් හැදීමේ පල විපාක දරුවා අතහරින්නහා හා බලාගෙනයි. ඔහොම ගියොත් ඔයා වැටෙයි!”“පිහිය අතින් අල්ලන්නට හිතන්න වත් එපා පුතේ.” වැඩිහිටියකු වනතුරුම අපේ අම්මලා ආත්තම්මලා ඇතුළු වැඩිහිටියන් දරුවන්ට නිරන්තරයෙන් ලබා දෙන අවවාද වේ.දරුවකුට වුණත් ස්වාධීන පුද්ගලයකු ලෙස ස්ව ශක්තියෙන් නැඟී සිටින්නට පරම මානව අයිතිවාසිකමක් ඇතැයි ඔබ අප මොහොතකටවත් සිතන්නේ නෑ.එහෙත් ස්වාධීන මිනිසකු ලෙස නැගී සිටින්නට දරුවකු පුරුදු පුහුණු කළ යුත්තේ දරුවකු මවු කුස තුළ පිළිසිඳ ගත් අවස්ථාවේ පටන් යැයි නවීන වෛද්‍ය විද්‍යා පර්යේෂණ මඟින් සනාථ කර ඇති බව ඔබ දන්නවාද?දරුවකුගේ කායික වර්ධනය මෙන් ම මානසික වර්ධනය ද ඇරැඹෙන්නේ කලල අවස්ථාවේ පටන්. එය දරුවා මවුකුස පිළිසිඳ ගත්දා පටන්ම ඇරැඹෙන ක්‍රියාවලියකි. කුස තුළ සිටින දරුවාගේ පටක වර්ධනයත් සමඟම කායික වර්ධනය ශීඝ්‍රයෙන් සිදු වන අතර මවගේ සිතුවිලි අනුව දරුවාගේ මානසික වර්ධනයද ක්‍රමානුකූලව සිදු වේ.ඒ මානසික වර්ධනය ඇති වන්නේ මව විසින් සිය කුසතුළ වැඩෙන දරුවා කෙරෙහි ඇති කරන කිසියම් උත්තේජනයකට දරුවා දක්වන ප්‍රතිචාර වශයෙනි. දරුවා කෙරෙහි වූ අපමණ සෙනෙහසින් හා කරුණාවෙන් යුතුව මව සිය කුස තුළ වැඩෙන දරුවා කෙරෙහි ඇති කර ගන්නා මෛත්‍රී සිතිවිලි මඟින් දරුවාගේ වැඩෙන මනසෙහි සුබවාදී වර්ධනයක් ඇති වෙයි.අපමණ සෙනෙහසින් හා දයාවෙන් තම කුස තුළ වැඩෙන දරුවා අමතමින් ස්වකීය ගර්භය පිරිමදින මවකගේ සෙනෙහස කුස තුළ වැඩෙන දරුවාට හොඳින් දැනෙයි. තම කුස තුළ වැඩෙන දරුවා “නිදුක්ව නීරෝගීව බුද්ධිමත්ව මෙලොවට බිහි වේවා” යි යන යහපත් සිතිවිල්ල සිත්හි දරා ගෙන කලලයේ වර්ධනයට යහපත් වේ යැයි සිතා මවක් අනුභවයට ගන්නා ආහාර පාන සියල්ලෙන් ම දරුවාගේ කායික වර්ධනයට අවශ්‍ය පෝෂණය මෙන් ම මානසික වර්ධනයට අවශ්‍යය උත්තේජන ද ලැබේ. උපන් හැටියේම මවුකිරි ලබාදෙන දරුවෝ නීරෝගී වෙති. කායිකව ශක්තිමත් වෙති. බුද්ධියෙන් ඉදිරියෙන් සිටිති. උපතේ පටන් ම ඔවුහු සෙසු දරුවන් ට වඩා ක්‍රියාශීලී, උද්‍යෝගිමත්බුද්ධිමත් බවක් පළ කරති.උපන් හැටියේම බිලිඳා මවගේ සිරුර මත තබා මවගේ සමට බිලිඳු සම ස්පර්ශවන සේ මෙහොතක් තබා සිටීමෙන් මවට ද දරුවාට ද ලැබෙන මානසික උත්තේජනය අති ප්‍රහලය. ඒ උත්තේජනය අලුත උපන් දරුවාගේ ආත්ම විශ්වාසය ගොඩ නැගීමෙහිලා පළමු අඩිතාලම සකස් කරයි. දරු උපතකින් පසුව මවගේ දෙතනෙහි කිරි එරෙන්නට ඇයට මානසික උත්තේජනයක් සපයන්නේ බිලිඳාගේ මෘදු ස්පර්ශයයි.උපන් හැටියේම දරුවා ගේ සම මවගේ සමෙහි ගැටීමට සැලස්වීමට දරුවාගේ ශරීර උෂ්ණත්වය රැක ගැනීමට ද මහෝපකාරී වෙයි. උපන් හැටියේ ම දරුවන් විවිධ රෝග තත්ත්වයකට ගොදුරු වන්නේ බිලිඳාගේ සිරුරෙහි උෂ්ණත්වය නිසි අයුරින් පාලනය නොවන නිසාය. කුස තුළ දී බිලිඳාට ලැබුණු උණුසුම මෙලොවට බිහිවූ සැණින් ක්ෂණිකව වෙනසකට බඳුන් වේ. මේ වෙනස දරා ගන්නට ශක්තිමත් නොවන දරුවෝ විවිධ ගැටලුවලට මුහුණ දෙති. හුස්ම ගැනීමේ අපහසුතා ශරීරය නිල් පැහැ ගැනීම, මෙන් ම ශරීරයේ සිදුවන රසායනික ක්‍රියාකාරකම්වල අක්‍රමිකතා වැනි ගැටලු මේ අතර ප්‍රධාන වේ.දරුවාගේ මුදු පහස මවට දැනීමෙන් මවගේ මොළයෙන් නිකුත් වෙන ඔක්සිටොසින් හෝර්මෝනය හේතු කොටගෙන දරු උපතේදී මවට සිදුවන රුධිර වහනය අඩු කර කිරි නිපැදවීම වැඩි කරයි.මවගේ පියයුරුවලින් මුලින්ම වෑහෙන කොලෙස්ට්‍රම් හෙවත් රන්කිරි උරා බීමෙන් දරුවා තුළ සහජ ප්‍රතිශක්තිය වර්ධනය වේ. එසේ සාර්ථකව අරඹන මවු කිරි දීම අඛණ්ඩව මාස හය දක්වාම දිය යුතු අතර මවු කිරි හැර ජලය හෝ වෙනත් කිසිදු ආහාරපානයක් දරුවාට අවශ්‍ය නොවේ.දරුවා ට කිරිදෙන අතරේ දරුවා ගේ දෙනෙත් හා මවගේ දෙනෙත් අතර ඍජුව සම්බන්ධයක් තිබීම වැදගත්ය. දරුවා දෙස හොඳින් බලා ආදරයෙන් දරුවා අමතමින් හෝ පිරිමදිමින් මවු කිරි දීමෙන් දරුවාගේ කුස මෙන් ම හිත ද පිරෙයි.කිරි දෙන අතර ජංගම දුරකථන සංවාදවල යෙදෙන මවුවරු අද බහුලය. දරුවාට කිරිදෙන අතර රූපවාහිනිය නැරඹීම, වෙනත් වැඩපළවල යෙදීම හෝ දරුවා වාඩගෙන ඇවිදිමින් කිරිදීම නොකළ යුතුය. කිරි පිට උගුරේ යාමෙන් බිලිඳා මිය යන්නට පවා ඉඩ තිබේ. වෙනත් කටයුතුවල යෙදෙමින් කිරිදෙන මවක පිළිබඳ දරුවා තුළ ඇතිවන විශ්වාසය හීන වේ. එවිට මවුකිරි දීම අසාර්ථක වේ.මාස හයක් වන විට දරුවා ප්‍රතිචාර දක්වමින් මව සමඟ අවාචික සංවාදවල යෙදෙන්නට සමත් වේ. දරුවා ගේ මුව දෙස ඍජුව බලමින් මවු කිරී දීමෙන් මෙම ප්‍රතිචාර වඩාත් දියුණු කරවන්නට පුළුවන. දරුවා දක්වන ප්‍රතිචාර අනුව දරුවා ගේ කතාව හා ක්‍රියාකාරකම්වල පැහැදිලි වර්ධනයක් මවට දැකගන්නට හැකි වේ. එසේම දරුවාගේ ඇස් පෙනීමේ දුර්වලතා, වර්ධනයේ හෝ ක්‍රියාකාරකම්වල දුර්වලතා වේ නම් ඒවා හඳුනා ගැනීමට ද මවට ඉතා පහසු වේ.දරුවා ගේ වර්ධනයත් සමඟ නිසි වයසට සරිලන සෙල්ලම් බඩු ලබා දීමෙන් දරුවාගේ බුද්ධි වර්ධනය හා ක්‍රියාකාරකම් වැඩි දියුණු වේ. සෙල්ලම් බඩු භාවිතය දරුවා ගේ සමාජයීය සංවර්ධනය කෙරෙහිද ඍජුව බලපායි.මාස හය පමණ වන විට දරුවා ඇල්ලීමට ඔහු සමඟ කතාබහ කිරීමට, පරෙස්සමෙන් දරුවා සමඟ කළ හැකි ක්‍රීඩා කිරීමට පවුලේ සෙසු දරුවන්ට ඉඩ දීමෙන් දරුවාගේ බුද්ධිය මෙන් ම ක්‍රියාශීලී බවද වර්ධනය වේ. යමක් අල්ලාගෙන කෑමට හැකි වයසට (මාස 10 - 12 පමණ) එළැඹෙන විට දරුවාට විස්කෝතුවක් වැනි ආහාරයක් අල්ලා ගෙන කෑමට ඉඩ හරින්න. දරුවා යමක් මුව තුළට රුවාලන අවස්ථාවේ මව හෝ වැඩිහිටියකු ඔහු සමඟ සිටීමත් වැඩිහිටියකු ගේ අධීක්ෂණය යටතේ දරුවාට කන්නට බොන්නට ඉඩ හැරීමත් වැදගත් වන්නේ, දරුවා ගේ උගුරෙහි යමක් සිර වීමෙන් අනතුරක් වීමට ඉඩ ඇති හෙයිනි. එහෙත් එසේ වෙතැයි සිතා දරුවාට හැන්ද අල්ලන්නට හෝ තනිව යමක් මුව තුළට දමා ගැනීමට ඉඩ නොදීම සුදුසු නැත.දරුවා තනිව යමක් අල්ලාගෙන නැගිටින විට “එපා එපා වැටෙයි” කියමින් බාධා නොකළ යුතුය. යමක් අල්ලා කඩන්නට, යළි හදන්නට ඉඩ දිය යුතුය. වැලි අල්ලන්නට වතු‍රේ - ‍සෙල්ලම් කරන්නට ඉඩ දීමෙන් දරුවා ගේ ක්‍රියාකාරකම් මෙන්ම මනෝ සමාජයීය සංවර්ධනය හොඳින් සිදුවේ.දරුවාට ආහාර පිළියෙල කිරීමේදී නිවසේ අන් සාමාජිකයන්ට සකස් කරන ආහාරම දරුවාටද ලබා දිය යුතුය. “බබා ගේ කෑම” යනුවෙන් මිරිස් තුනපහ නොයොදා සුදට ඉවීම හෝ පිසින ලද ආහාර සෝදා කෑමට දීම සුදුසු නැත. දරුවාගේ දත් මතු වීමට මෙන් ම මාංශ පේශීවල ක්‍රියාකාරීත්වය සඳහා ද ආහාර සපා කෑම ප්‍රයෝජනවත් වේ. එහෙයින් ආහාර තලප ‍හෝ කැඳ වශයෙන් ලබා දීම කඩිනමින් නිමා කොට කැබලි සහිතව ලබා දීම වඩා සුදුසුය.පෙර පාසල් වියේ දරුවන්ට පෑනක් පැන්සලකින් අඳින්නට පාට කරන්නට කඩදාසි කපන්නට අලවන්නට ගැළපෙන පරිදි හිස් තැනට සුදුසු කැබලි සවිකරන්නට හැකියාව ඇත. වර්තමාන මවුවරු පෙර පාසලේ සිට ශිෂ්‍යත්ව පන්තිය දක්වා ද එතැන් පටන් උසස් පෙළ විභාගය දක්වා ද දරුවන් වෙනුවෙන් ඔවුන් ගේ “ගෙදර වැඩ” කරති.හෙට දින විවාපත් වන දියණියගේ ද පුතුගේ ද යට ඇඳුම් පවා සෝදා මැද දෙති. ආහාර පාන සකස් කොට ගේ දොර වැඩ සියල්ලෙන් මුදා හැර හුදු අධ්‍යාපනය කෙරෙහි පමණක් ම උනන්දු කරවති. දරුවකුට තනිව මහ මග යන්නට, වෙළඳපළට ගොස් බඩුවක් මුට්ටුවක් ගෙන එන්නට ඔවුන් පුරුදු පුහුණු කරන්නේ නැත. එසේ වූ දරුවන් රැකියාවට යන කලද ඔවුන්ගේ පසුපස යමින් නිරන්තරයෙන් රැකබලා ගනිති.දියණිය විවාපත් වී කුලගෙට ගිය පසු ඇයටත් සැමියාටත් ආහාර සකස් කර, ඔවුන්ගේ රෙදි පෙ‍රෙදි සෝදා දී, දරුවන් ඉපැදුණු කල ඔවුන් ද රැක බලා ගන්නා මවුපියන් අද සමාජයේ බහුලය. මෙවන් සමාජයක දරුවන් වැඩිහිටියන් වූ කල ස්වාධීනව නැඟී සිටින්නේ කෙසේ ද?වර්තමාන සමාජයේ වැඩිහිටියන් පවා සුළු අභියෝග හමුවේ පරාජය වෙති. දිවි නසා ගැනීමෙන් ප්‍රශ්නවලින් පලා යති. මෙයට හේතුව කුඩා කල පටන් දරුවා අභියෝගවලට මුහුණ දීමට පුරුදු පුහුණු නොකිරීමයි. ආදරය, පෝෂණය හා රැකවරණය මධ්‍යයේ දරුවාට තනිව නැගී සිටින්නට හුරු පුරුදු නොකිරීමයි. ඔවුන් ගේ ජීවන කුසලතා වර්ධනය කර ගන්නට අවස්ථාව සලසා නොදීමයි.උපන්දා පටන් දරුවාට ස්වාධීන පුද්ගලයකු සේ සමාජගත වීමට ඉඩ හැරීම සෑම මවකගේම පියෙකුගේ ම වැඩිහිටියෙකුගේම යුතුකමකි.සාකච්ඡා කළේ - සාගරිකා දිසානායක ජයසිංහ  ශ්‍රී ජයවර්ධනපුර වෛද්‍ය පීඨයේළමා රෝග පිළිබඳ ජ්‍යෙෂ්ඨ කථිකාචාර්යදකුණු කොළඹ ශික්ෂණ රෝහලේළමා රෝග පිළිබඳ විශේෂඥ වෛද්‍යරුවන්ති පෙරේරාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>11</month>
      <day>03</day>
    </date>
    <link>http://www.silumina.lk/2013/11/03/_art.asp?fn=am1311034</link>
    <topic>රුධිර පීඩනය වැඩි රෝගීන්ටත් මුත්‍රා පරීක්ෂණයක්</topic>
    <author>සුනිල් දයා අල්විස්  </author>
    <content>රුධිර පීඩනය වැඩි රෝගීන්ටත් මුත්‍රා පරීක්ෂණයක්අධි රුධිර පීඩනය වයස්ගත අයට හටගන්නා රෝගයක් ලෙස එදා හැඳින්වුවද අද ඒ තත්ත්වය බොහෝ වෙනස් වෙලා.තුරුණු වියේ පසුවන එනම් වයස 20 - 40 අතර වයස් සීමාවේ පසුවන අධික හිසරදය සහ කරකැවිල්ල, තද හද ගැස්ම, ඇති රෝගීන් බොහෝ දෙනෙක් ප්‍රතිකාර සඳහා විශේෂඥ වෛද්‍යවරුන් වෙත යොමු වෙති.එවැනි අවස්ථාවක වෛද්‍යවරයා රුධිරයේ සීනි ප්‍රමාණය, කොලෙස්ටරෝල් ප්‍රමාණය පරීක්ෂා කර බලන්නට නියම කරන අතර පැය විසිහතරක කාලයක් පුරාවට ශරීරයෙන් පිට කරන මුත්‍රා එකතු කොට සිදුකරන විශේෂ මුත්‍රා පරීක්ෂණයක් ද නියම කරනවා.වෛද්‍ය පරීක්ෂණාගාරයකින් සිදුකළ යුතු ඒ විශේෂ මුත්‍රා පරීක්ෂණය වෙනිල් මැන්ඩලික් ඇසිඩ් (VMA) යනුවෙන් හඳුන්වනවා.මේ පරීක්ෂණයේදී මුත්‍රා සමඟ පිටවන හෝමෝන පිළිබඳයි පරීක්ෂා කරන්නෙ. මේ පරීක්ෂණයේදී වෛද්‍යවරුන්ට බලාගන්න ඕනෙ වෙන්නෙ රෝගියාගේ මොළයේ කුඩා ගෙඩියක් වැනි තත්ත්වයක් පවතිනවා ද නැද්ද කියන එකයි. එවැනි ගෙඩියක් පිළිකා අවදානමක් ඇතිනම් කලින්ම දැනගෙන සුව කරන්න පුළුවන්.අධික රුධිර පීඩනය නිසා රෝහල්ගත කර සිටින රෝගියකුට මේ පරීක්ෂණය ජාතික රෝහලේදී, පිට පළාතක නම් ප්‍රදේශයේ ශික්ෂණ රෝහලේ හෝ මූලික රෝහලේදී සිදුකර ගත හැකිය.එහෙත් රජයේ රෝහලක පහසුකම් නැතිනම් මේ පරීක්ෂණය පවත්වන්නට සිදුවන්නේ බොරැල්ල වෛද්‍ය පර්යේෂණායතනයේදීය.පැය විසි හතරක කාලයකට රෝගියා වෛද්‍ය පර්යේෂණායතනයේ රඳවා තැබිය නොහැකි නිසා මුත්‍රා පරීක්ෂණයට අදාළ මුත්‍රා පැය විසිහතරක කාලයක් එකතු කර ගැනීමට ප්‍රමාණවත් බෝතලයක් රෝගියාට ලබා දෙනු ඇත. බෝතලයට රසායනික ද්‍රව්‍යයක් එකතු කර තිබෙන නිසා එය ජලයෙන් නොසේදිය යුතුය.අධි රුධිර පීඩනය පවතින රෝගියකු රෝහල්ගත කර තිබෙන අවස්ථාවක මෙවැනි පරීක්ෂණයක් කරනවා නම් ඖෂධ ගැන වෛද්‍යවරයා තීරණය කරාවි.කෙසේ නමුත් පැය විසි හතරේ මුත්‍රා සාම්පල එකතු කිරීමට දින තුනකට පෙර හා මුත්‍රා එකතු කරන පැය විසිහතර තුළ රෝගියා පීනෝබාබිටෝන්, මීතයිල්ඩෝපා, කාබිඩෝපා, ලෙවෝඩෝපා, මාඕ ඉන්හිබිටර්ස් සහ බීටා බොලොකර්ස් වැනි ඖෂධ වර්ග ගන්නේ නම් ඒවා නතර කළ යුතුය.මීට අමතරව තේ, කෝපි, කෙසෙල් වර්ග, අයිස් ක්‍රීම්, වැනි ආහාරපාන අධික වශයෙන් ගැනීමෙන් ද වැළකිය යුතුය.ඉරිදා උදේ සිට සඳුදා උදේ දක්වා පැය විසිහතරක කාලයට මුත්‍රා එකතු කරනවා යයි සිතමු.එවිට ඉරිදා උදේ පළමුවරට පිටකරන මුත්‍රා බෝතලයට එකතු කිරීමෙන් වැළකී සිටිය යුතුය.ඉන්පසු දෙවන තුන්වන ආදි වශයෙන් එදින දවස පුරාවට පිටකරන මුත්‍රා බෝතලයට එකතු කර ගත යුතුය. සඳුදා උදේම පළමුවරට පිට කරන මුත්‍රා සාම්පලය ද බෝතලයට එකතු කර ගැනීමට අමතක නොකළ යුතුය.මේ කාල පරාසය තුළ ලබාදුන් බෝතලයට අමතර මුත්‍රා ප්‍රමාණයක් එකතු වුවහොත් එය වෙනත් බෝතලයකට එකතු කර ගන්න.කෙසේ නමුත් මේ අමතර බෝතලයේ මුත්‍රා විශේෂයෙන් ලබාදුන් මුත්‍රා එකතු කිරීමට ලබාදුන් බෝතලයේ මුත්‍රා සමඟ කලවම් කර පරීක්ෂණය සඳහා යොදා ගැනීමක් සිදු නොකරයි. එම අතිරේක බෝතලයේ මුත්‍රා රෝගියා අදාළ දින පිට කළ මුත්‍රා ප්‍රමාණය මැන බැලීමට පරිමාවක් ලෙස ගණනය කිරීමට පමණක් යොදා ගනියි.රෝගියකුට එම මුත්‍රා පරීක්ෂණය නියම කළ විට නිවැරැදිව සිදු කිරීමත් සැලකිලිමත්ව සිදුකිරීමත් රෝගියාගේ පැත්තෙන් ඉටුවිය යුතු වගකීමකි.රාජ්‍ය අංශයේ රෝහල්වල රෝගීන් වෙනුවෙන් මේ පරීක්ෂණය වෛද්‍ය පර්යේෂණායතනය නොමිලයේ සිදු කරනු ලබයි.එවැනි පරීක්ෂණයක් පෞද්ගලික අංශයේ රසායනාගාරයකින් සිදු කරනවා නම් රුපියල් හත්දහසක පමණ මුදලක් වැය වේවි.සුනිල් දයා අල්විස්  බොරැල්ල රජයේ වෛද්‍ය පර්යේෂණායතනයේවෛද්‍ය පර්යේෂණාගාර තාක්ෂණ විද්‍යාඥකීර්ති වික්‍රමරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>11</month>
      <day>03</day>
    </date>
    <link>http://www.silumina.lk/2013/11/03/_art.asp?fn=am1311035</link>
    <topic>ගුරුන්ද හෙවත් ගිරිමෙද</topic>
    <author>ජයන්ත සේනානායක</author>
    <content>ගුරුන්ද හෙවත් ගිරිමෙදගඳයි! ගඳයි!!වස ගඳයි!!!සිරිසේන මුදලාලි රත්නපුර ප්‍රදේශයේ ප්‍රකට ව්‍යාපාරිකයෙකි. ඔහු බලවත් කැපවීමෙන් තම ව්‍යාපාර සාර්ථක ලෙස ගොඩනැංවූ පසු, මාපියෝ ඔහුට කසාදයක් කරදීමට යෝජනා කළහ. කසාදයක් කරගැනීමට පෙර අලුත් නිවසක් ඉදිකිරීම සිරිසේන මුදලාලිගේ පැතුම විය. ඒ අනුව තම උරුමයට සරි වූ ඉඩමක නව නිවස ඉදිකිරීමට කටයුතු යෙදිණි.සිරිසේන මුදලාලි තම ව්‍යාපාරික කටයුතු නිසා බෙහෙවින් කාර්ය බහුල ජීවිතයක් ගත කළ බැවින්, නව නිවසේ බොහෝ කටයුතු සිදුකෙරුණේ ගෝලබාලයන්ගේ අතෙන් ය. අමුද්‍රව්‍ය සපයා ගැනීම, කම්කරුවන් සොයාගැනීම ආදී සියලු කටයුතු ‍ගෝලබාලයන් විසින් ම සම්පාදනය කරන ලදී.වැඩි කලක් නොගොස් ප්‍රදේශයේ තිබූ ලස්සන ම නිවස සදාගන්නට සිරිසේන මුදලාලි සමත් විය. ගම් ප්‍රදේශයේ සිටි ලස්සන ම තරුණිය ආවාහ කරගන්නටත් මුදලාලි සමත් විය. තම ඥාතීන් මිතුරන්, අසල්වැසියන්ගේ සහභාගීත්වයෙන් විශාල මඟුලක් කන්නටත් සිරිසේන මුදලාලිට හැකි විය.නව නිවසේ කිසිදු අඩුපාඩුවක් නොවූයෙන් සිරිසේන මුදලාලිගේ රූමත් බිරිය කල්යැවූයේ ද ඉතා ප්‍රීතියෙනි. එහෙත් වැඩිකල් ‍නො ගොස් ම මුදලාලි ගේ බිරියට කිසියම් අමුත්තක් දැනිණි. නිවස ඇතුළතින් තදබල අසූචි දුගඳක් පැතිර ගියේ ය. තම ස්වාමිපුරුෂයා කාර්යබහුල ජීවිතයක් ගත කරන බැවින්, ඔහුට මේ ගැන දැනුම් දීමට ප්‍රථම ඉතා විමසිල්ලෙන් ටික කාලයක් ගත කිරීමට, මුදලාලිගේ බිරිය තීරණය කළා ය. මේ අනුව වැසි දිනවලදී පමණක් මේ අසූචි දුගඳ හමන බව ඇයට නිගමනය කරගන්නට හැකි විණි.ඇය වැසි දිනෙක රාත්‍රියේ දී මුදලාලිට මේ පිළිබඳ දැනුම් දුන්නා ය. අසූචි දුගඳ මුදලාලිට ද දැනෙන්නට විය. ඔහු වහා කලබලයට පත්විය. තමන් පිළිබඳ ඇති ඊර්ෂ්‍යාව නිසා කවුරුන් හෝ හදි හූනියමක් කළාද? එසේ නැතහොත්; අමනුෂ්‍ය දෝෂයක් තම නිවහනට බල පා ඇත්ද? මේ පිළිබඳ දැනගැනීම සඳහා ශාස්තරකාරයන්ගේ හා පේනකරුවන්ගේ පිහිට පැතීමට මුදලාලි තීරණය කළේ ය. ඒ අනුව කීප පොළකට ගොස් විමසූ විට ඔවුන්ගේ උපදෙස වූයේ මුදලාලිගේ නිවසට අමනුෂ්‍ය දෝෂයක් බලපා ඇති බව හා එය ඉවත් කර ගැනීමට විශාල ශාන්තිකර්මයක් කළ යුතු බව ය. මේ අනුව ශාන්තිකර්මයක් කළ ද, අසූචි දුගඳ නැවතුණේ නැත. රත්නපුර ප්‍රදේශයේ නිරතුරුව ම වැසි සහිත කාලගුණයක් ඇති නිසා දුගඳ ද දිනපතා දැනේනට විය. පේනකරුවන්ගේ සහ ශාස්ත්‍රකරුවන්ගේ උපදෙස් පරිදි ශාන්තිකර්ම විශාල ගණනක් කිරීමට සිරිසේන මුදලාලිට සිදුවිණි. කෙමෙන් ඔහුගේ ව්‍යාපාර කටයුතු ද අඩපණ වන්නට විය. තැන්පත් ධනය විශාල වශයෙන් වැය වන්නට විය. කල දුටු කළ වළ ඉහගන්නට තැත් කළ පේනකරුවෝ සහ ශාස්ත්‍රකරුවෝ තව තවත් ගුප්ත බලවේග මඟින් නොයෙකුත් කටයුතු සංවිධාන කොට සිරිසේන මුදලාලි දිළින්දකු බවට පත්කළහ.මේ බව ආරංචි වූ සිරිසේන මුදලාලිගේ හිතවතෙක් ප්‍රසිද්ධ වෙද මහතෙකු මුදලාලිගේ නිවසට කැඳවාගෙන ආවේය. ඔහු ගෙහිමියන්ගේ සුවදුක් විමසමින් සිටින අතර, මුදලාලිගේ නිවස ද පරීක්ෂා කර බලන්නට විය. ඔහු දේශීය වෛද්‍ය ශාස්ත්‍රයේ නිපුණ වූ අතර ම වාස්තු විද්‍යාව පිළිබඳ දැනුමක් ඇත්තකු ද විය. මුදලාලිගේ සහ බිරියගේ කරුණු පැහැදිලි කිරීමෙන් පසු සියල්ල වටහා ගත් වෙදමහතා, නිවසේ උළු ඉවත් කර වහලයට දමා ඇති සියලු රීප්ප ඉවත් කර වෙනත් දැව වර්ගයක රීප්ප දමන ලෙස උපදෙස් දී ගියේය. වෙදමහතාගේ උපදෙස් පරිදි සියල්ල කළ පසු නිවසේ අසූචි දුගඳ නැති විය. සිරිසේන මුදලාලි වෙද මහතා සොයා ගොස් ස්තුති කිරීමට ද අමතක නො කළේ ය. ඉනික්බිති වෙද මහතා සියල්ල පැහැදිලි කළේ ය.සිරිසේන මුදලාලිගේ නිවසේ රීප්පවලට දමා තිබුණේ ඉතා ශක්තිමත් ගසක් වූ ගුරුන්ද නොහොත් ගිරිමෙද ගසෙන් ලබාගත් දැව ය. ඇතැම් අය නොදැනීම නිසා ගෘහ උපකරණ හා වහල සෑදීම සඳහා මේ දැව වර්ගය පාවිච්චි කරති. හොඳින් වියළී තිබෙන විට කිසිදු දුගඳක් නැති මේ ලී වර්ගය තෙමුණු පසු තද අසූචි දුගඳක් විහිදුවයි. නිවාසවල වහලයට දැමූ පසු වර්ෂා කාලයේ තද දුගඳක් හමන මේ ලී වර්ගය පායන දවස්වලට කිසිදු දුගඳක් නැතිව සාමාන්‍ය පරිදි පවතී.මෙසේ වරින් වර අසූචි දුගඳ හමන්නේ ප්‍රේත දේෂයක් යැයි වරදවා තේරුම් ගන්නා නිවැසියෝ ප්‍රේතයින් පැන්නීමට යාග‍-හෝම කරවති. විශාල වශයෙන් මුදල් වියදම් කර කිසිදු පල ප්‍රයෝජනයක් නොවූ කළ ‘ප්‍රේතාධිගෘහිත’ නිවෙස් යැයි මේ ගෙවල් හැර දමා යති.මේ ගසේ කොළ කුරුඳු කොළ වලට සමාන ය. කඳ බූකැන්ද ගහේ කඳට සමාන වන අතර තද සුදු පැහැයකින් ද යුක්ත ය. මේ ලීයේ අරටුවෙන් ඉතා තද මිනිස් අසුචි ගඳක් නික්මෙයි. අරටුව රෝග බීජ නාශක ඖෂධයක් ලෙස ශ්‍රී ලංකාවේ රහස් වෙද වට්ටෝරුවල සඳහන් වේ. අරටු කැබැල්ලක් ඉණ බැඳ තබාගැනීමෙන්, ප්‍රතිශ්‍යාව, උණ, උණසන්නිපාත, සරම්ප, පැපොල, වසූරිය ආදී වසංගත රෝග බෝ නො වන බව එම වට්ටෝරුවල සඳහන් ය.වෘක්ෂලතාදිය පිළිබඳ ස්වල්ප හෝ දැනුමක් ලබා ගැනීමෙන් උපද්‍රවවලින් බේරීමටත්, බොරු කට්ටඬින්ගේ උගුල්වලට හසු නොවී යහපත් ජීවිතයක් ගත කිරීමටත් හැකි බව, ඉහත කතන්දරය අපට කියාදෙයි.ජයන්ත සේනානායකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>11</month>
      <day>03</day>
    </date>
    <link>http://www.silumina.lk/2013/11/03/_art.asp?fn=ay1311032</link>
    <topic>මාමණ්ඩිලා කැමැති මොනවගේ බෑනලාටද?</topic>
    <author>අරුණි මුතුමලී</author>
    <content>අපේ අසල්වැසි රට වන ඉන්දියාවේ නම් පවුලකට දුවක ඉපදීම මහත් අවාසනාවකි. එහෙත් අපේ සංස්කෘතියේ දුවක යනු විශාල සම්පතකි. අලුත විවාහ වූ යුවළකගේ කුලුඳුල් දරුවා දුවක වුවහොත් එය මවගේ වාසනාවක් බවත්, නිවසට සිරිකත වැඩියා වැනි බවත් සමහරුන්ගේ මතයයි. ඒ ඕනෑම හදිසියකට ලොකු දුව සිටින නිසාය.ඉඳහිට විකෘති මානසිකත්ව සහිත වූවන් මවන පුවත් හැරුණු කොට මේ දූවරු ගැන අපේ අති බහුතරයක් පියවරුන්ගේ හදවත්වලින් නැ‍ඟෙන පිතු සෙනෙහස මුළු තුන් ලෝකය පුරා විහිදෙන තරම් බව දැනෙන්නේ තම සුරතල් දියණිය මනාලියක ‍වී වෙන්ව යන මොහොතේ වුව කඳුළු ‍සඟවාලන පියකුගේ දෑස දකින්නකුට පමණි.තම උණුසුමේ හොවාගෙන රැකවරණය දුන් සියුමැලියගේ අනාගතය බාර ගන්නා කුමරු හොඳ පෞරුෂයකින් හෙබි තරුණයකු විය යුතු බව සියලුම පියවරුන් විශ්වාස කරන්නේ එබැවිනි.පෞරුෂය යන්නෙන් අදහස් වන්නේ උස මහත ම නොවන බව ද ඔවුහු පෙන්වා දෙති. තමන්ගේ දියණිය සමඟ සසඳන විට හීන දීන ස්වභාවයක් නොදක්වන කෙනකු වීම මෙන්ම ජීවිතයේ ඕනෑම බරක් කරට ගත හැකි පිරිමියකු වීම ද මේ පෞරුෂයට අයිතිය.වෙනත් වචනවලින් කිවහොත් පිරිමි පෙනුමත්, ඉදිරියට යන ගතියත්, ජීවිතයේ ඇදවැටීම්වලදී වුව නොසැලෙනසුලු උත්සාහවන්ත පෙනුමක් තම බෑනා සතු විය යුතු බව මාමණ්ඩිලා‍ෙග් මතයයි.ඇතැමුන්ගේ ඒ අර්ථ දැක්වීම්වල සරලම අවස්ථාව වන්නේ අඩුම තරමින් ඉනිමඟකින් වහළට නැඟ උළු කැටයක් සවිකරගන්නට මෙන්ම දුවට දොළක් ඇති වූ මොහොතක ගසකට නැඟ අඹ ගැටයක්, වෙරළු ගෙඩියක් කඩා දීමට තරම්වත් හැකියාවක් කොල්ලකුට තිබිය යුතුය යන්නය.එවන් තරුණයින් ඕනෑවට වඩා සුදු වූ විට ද මාමණ්ඩිලාගේ කැමැත්ත ගැනීම තරමක් අපහසු බව පෙනේ. තලෙළු පෙනුම ශක්තිමත් බවක් ගෙන එන බවයි ඔවුන් කියන්නේ. එසේම දුව සමඟ පාරේ යන විට ප්‍රියමනාප පෙනුමක් ද බෑනලාගෙන් බලාපොරොත්තු වෙයි.‍කෙතරම් පෙනුමට හිටියත් අඩුම තරමේ උසස් පෙළවත් නැති නම් ලකුණු මට්ටම ශීඝ්‍රයෙන් පහළ වැටීමට එය හේතුවකි. එහෙත් තරුණයකුට ඒ ලෙවල් යනු අවම අධ්‍යාපන සුදුසුකම වන්නේ සමහර වෛද්‍ය, ඉංජිනේරු, ගණකාධිකාරී, නීතිඥ, රාජ්‍ය සේවක වැනි වෘත්තීන්වල යෙදෙන මාමණ්ඩිලා උපාධියටත් එහා ගිය අධ්‍යාපන සුදුසුකම් ගැන ද සැලකිලිමත් වන නිසාය. එය සමස්තයෙන් සියයට 20කි. මාධ්‍ය, ව්‍යාපාරික, ගුරු, ඇඟලුම්, කලා ක්ෂේත්‍රවල නිරත පියවරුන් තම දියණියට පවසන්නේ අඩුම තරමින් තමන්ට සමාන අධ්‍යාපනයක්වත් ඇති තරුණයකු සොයා ගැනීම අවශ්‍ය බවය.උගත්කමත් සමඟම බුද්ධිමත්කම ව්‍යාපාරික ඥානය තිබිය යුතු බව බොහෝ තාත්තලාගේ මතයයි. එයට හේතුව පොතේ ගුරාලා වගේ බෑනලාට රටේ ලෝ‍කේ දේවල් තේරුම් ගැනීමට ප්‍රමාද වන නිසා බව ද ඔවුහු කියති.පෙනුමැති උගත් බුද්ධිමත් තරුණයකුට රැකියාවක් සොයාගැනීම මහා දුෂ්කර ක්‍රියාවක් නොවනු ඇති බවයි පියවරුන්ගේ විශ්වාසය වන්නේ. එහෙත් ව්‍යාපාරික මාධ්‍ය වැනි ක්ෂේත්‍රවල සමහර තාත්තලා ම ව්‍යාපාරිකයන්ට අකමැති වීම පුදුමයට කරුණකි. රජයේ රැකියාවලට ද ඉස්සර තරම් ඉල්ලුමක් අද කාලේ මාමණ්ඩිලාගෙන් නැතිවීම තරුණයන්ට නම් සහනයක් වනු නියතය. වෛද්‍යවරුන්ටත් අකමැති පියවරු සිටීම අප සමීක්ෂණයෙන් හෙළි වූ අරුමැසි තත්ත්වයකි. එයට හේතු වශයෙන් ඔවුන් පවසන්නේ එවැනි අති කාර්යබහුල රාජකාරියක නිරතවන සැමියකුගෙන් තම දියණියටත් ඔවුන්ගේ දරුවන්ටත් නිසි අවධානය යොමුවීමට ඇති කාලය අඩුවන නිසා පවුල් ජීවිතයේ ප්‍රශ්න ඇති විය හැකි බවයි. කෙසේ වෙතත් සියයට 60ක් පියවරු අනාගත බෑනාට රැකියාවක් තිබීම අත්‍යවශ්‍යය යන මතයේ සිටිති.ස්වයං රැකියාවක් හෝ තම උගත්කමට ගැළපෙන ආදායම් මාර්ගයක් සොයාගෙන අඹු දරුවන්ට දුකක් නැතිව ජීවත්වීමට හැකි ආර්ථික මට්ටමක් ගොඩනඟා ගන්නවා නම් කමක් නැතැයි පවසන්නේ පියවරුන්ගෙන් සියයට 25ක් පමණි.උගත්කමයි රැකියාවයි ඇති විට පරම්පරාගත දේපළක් තිබුණත් නැතත් කමක් නැත යන අදහසේ සියයට 78 පමණ පියවරු සිටිති. විශේෂයෙන්ම පිරිමිකම ගැන කියන විට ද ඔවුන් පැවසුවේ තමන්ගේ හැකියාවෙන් යමක්කමක් උපයාගන්නට තරුණයකුට පුළුවන්කමක් තිබිය යුතුය කියාය. ඒ නිසා ගෙවල් දොරවල් යාන වාහන ආදර සම්බන්ධය ගොඩනැ‍ඟෙන මොහොතේ නැතත් පසුව ඒවා උපයා ගැනීමට තරුණයකු දක්ෂ විය යුතුය.එසේ පවසන පියවරු අතරම තම දෝණියන්දෑට අවශ්‍ය දේපළ තමන් සපයන බැවින් එසේ පැවසුවත් බිරියගේ වස්තු සම්පත්වලින් යැපෙන පිරිමින් ගැන එතරම් පිළිගැනීමක් දක්වන්නේ නැත. එනිසා තමන්ටත් ගෙයක් දොරක් යාන වාහනයක් තිබුණොත් එය ඇඟට ගුණ වන බව ද තරුණයන් අවබෝධයෙන් සිටීම වැදගත්ය.මොනවා තිබුණත් කුලය සොයා බලන බව කීවේ අප්පච්චිලාගෙන් සියයට 18ක් පමණි. අනෙක් මාමණ්ඩිලාට වර්තමානයේ කුල සාධකය එතරම් බැලිය නොහැකි වන්නේ නම් ගම් වෙනස් කරගැනීම වැනි දේවල් ද සිදුවන බැවින්ය. එහෙත් ජාතිය හා ආගම අන් සියල්ලටම ඉහළින් සලකන බව පියවරුන්ගෙන් සියයට 94ක් දෙනාගේ දැඩි අවධාරණයයි.එසේ තෝරාගන්නා බෑනණ්ඩිය බේබද්දකු නොවිය යුතු බව නම් සියයට සියයක්ම පියවරුන් පවසන්නේ තමන්ගේ ද ඇතැම් අත්දැකීම් සිහිකැඳවමිනි. කෙසේ වෙතත් ඉඳහිට උත්සවයකදී පොඩ්ඩක් සප්පායම් වීම ගැන බොහෝ පියවරුන් දොසක් නොකියන්නේ ඇතැම් විට තමන්ගේ ද බේරීමට විය හැකිය. හදිසි මධුපා‍නෝත්සවයකදී එකම මේසයේ සිට මධුවිත තොලගෑවත් ගැටලුවක් ලෙස නොසැලකුව ද මාමණ්ඩියාට ‘මචං’ ලෙස අමතන මට්ටමට නොයාමට බෑනණ්ඩිලා වගබලා ගත යුතු බව ද නිසි ගෞරවය ඒ ලෙසම පවත්වාගත යුතු බව ද සමාජශීලී බව වැඩිපුර සිතන පියවරුනගේ මතයයි.සිළුමිණ කර්තෘ මාණ්ඩලිකයන් විසින් කරන ලද සමීක්ෂණයක ප්‍රතිඵලයබොරු උපසාසකයන් ලෙස නොසිට ‍කන බොන මිනිසුන් බොහෝ විවෘත හදවත් ඇත්තන් ලෙස ඇතැම් පියවරුන් සැලකුව ද සමස්තයෙන් සියයට 21ක් ම තමන්ගේ දුවට මනාලයකු සොයන්නේ රා අරක්කු කටේවත් නොතියනවා නම් හොඳයි කියන මතයේ සිට ය.ඒ කොහොම වුණත් විනෝදකාමී ලෙස ජීවත්වන තරුණයකු තෝරාගැනීමෙන් තම දුවට ද සතුටින් ජීවත්වීමට අවස්ථාව ලැබෙනු ඇතැයි තාත්තලාගේ මතයයි. එහෙත් කොයිදේටත් සීමාවක් තිබිය යුතු අතර තම ආර්ථිකයට ගැළපෙන අයුරින් විනෝද වීම අනිවාර්ය බව ද දුර දක්නා පියවරු කියති. සමාජශීලී තරුණන්ට, උකටලී, ඔතෑනි අයට වඩා කවුරුත් කැමතිය. ඒ නිසා සීමාවක් ඇතුව විනෝදෙන් සිටීම ගැන සියලු පියවරු කැමැත්තක් දක්වති.විනෝදයෙන් සිටින්නට කොපමණ උත්සහ කළත් එහිදී තම පෙම්වතියගේ නැතහොත් බිරියගේ ආරක්ෂාව තහවුරු වන මට්ටමින් හැසිරීමත් අත්‍යවශ්‍ය බව ද අප්පච්චිලාගේ අවධාරණයයි. ඒ සඳහා සටන් කලාවක් වුවත් ඉගෙන ගැනීම සුදුසු යැයි සියයට 17ක් පමණ පියවරු විශ්වාස කරති. එය සෞඛ්‍යයට හොඳ වුවත් නිසි පෞරුෂයකින් හෙබි තරුණයකුට තමන්ගේ ඇඹණිය රැකගැනීමට අමුතුවෙන් සටන් කලාවක් ඉගෙන ගැනීම අවශ්‍ය නැති බව ද අවස්ථාවෝචිතව ක්‍රියාත්මක වීමට බුද්ධිමත් බව වැදගත් යැයි ද අනෙක් පියවරුන්ගේ මතයයි.එසේ තමන්ට ආරක්ෂාව රැකවරණය ලබා දිය හැකි තරුණයකු ආදර සම්බන්ධයකින් සොයා ගන්නවා නම් කමක් නැතැයි සිතන පියවරුන් සියයට 87ක් පමණ සිටිති. ඔවුන් එසේ පවසන්නේ තමන්ගේ දුහිතෘව ගැන, ඇයගේ බුද්ධි මට්ටම ගැන තමන් සතු විශ්වාසය පරදුවට තබමිනි. එහෙත් පවුලට ගැළපෙන දුවට ගැළපෙන මනාලයකු සොයාදීම තම වගකීමක් ලෙස සලකන පියවරුන් ද නැත්තේ නොවේ. ඔවුන්ට ද දැඩි තීරණයක් ගත නොහැකි මට්ටමින් දෝණියගේ කැමැත්ත වෙන කුමරකු වෙත ගියහොත් එයට අකමැත්තෙන් හෝ කැමැති වන්නට ද සිදුවනු ඇති බව ඔවුහු දනිති. එසේම ආදර සම්බන්ධයකට විරුද්ධ නූනත් විවාහයෙන් පසු හෝ දුව දුක් විඳිනවා දුටුව හොත් දැඩි තීරණයක් ගන්නා බව සියයට 33ක් පියවරුන්ගේ අධිෂ්ඨානයයි.දෙදෙනකුට එකිනෙකා ගැන කැමැත්තක් ඇති වන්නේ කේන්දරවල මොකක් හෝ ගැළපීමක් තිබෙන නිසා විය යුතු බව බොහෝ පියවරුන්ගේ මතයයි. සමහරු කීවේ අපේ සංස්කෘතිය අනුව නැකත් මුවහත් ඉටුකළ යුතු නිසා කේන්දරය ද සැලකීම වැදගත් බවයි. ‍ෙමානවා නැතත් පොරොන්දම් නම් ගැළපිය යුතුමයි කියන මතයේ සිටින්නේ සියයට 28ක් පමණ පියවරුන් පිරිසකි.හොඳ ගැළපීමක් ඇතිව තම දියණිය සමඟ සබඳතාවක් අරඹන තරුණයකු පෙම්වතුන් ලෙස මෙන්ම අඹුසැමියන් ලෙස ද දියණියගේ ගෞරවය රැකෙන පරිදි කටයුතු කරනු ඇතැයි තාත්තලාගේ විශ්වාසයයි. උගත් බුද්ධිමත් වැදගත් අය අවස්ථාවෙන් අනිසි ප්‍රයෝජන ගන්නට තරම් අවිචාරවත් නොවනු ඇති බවට ද මතයක් ඔවුන් අතර පවතී.එසේ දෙදෙනා ඔවුනොවුන්ට ගරු කරනවා නම් සම සමව අදහස් හුවමාරු කර ගැනීමටත්, තීරණ ගැනීමට හැකිවන අතර එවැනි පවුල් ජීවිතයක් සාර්ථක වනු ඇති බව ද දියණියන් සිටින පියවරුන්ගේ සිතිවිල්ලයි. දියණිය තමන්ගේ වුවද පවුලක පිරිමියා ඉදිරියෙන් සිටිය යුතු බව ද එනිසා තම දියණිය වුවත් විවාහයෙන් පසු ස්වාමිපුරුෂයාගේ මතයට අවනත විය යුතු බව ද පවසන පියවරු, සියයට 16ක් සිටිති.කවුරු ප්‍රමුඛව තීරණ ගත්තත් ලැබෙන බෑනා තමන්ගේම ලෙයින් උපන් පුතකු සේ ඇසුරු කරන්නට ලැබීම වාසනාවක් බවයි පියවරුනගේ ප්‍රාර්ථනාව වන්නේ. වයසට යන විට තමන්ට සැලකුවත් නැතත් බෑනණ්ඩියා ඔහුගේ මවුපියන්ට සැලකිය යුතු බව පවසන පියවරු කියන්නේ එසේ තම මව පියා ගැන හැඟීමක් අැති පුතුන් අන් අයට ද කරුණාවන්ත පුරුෂයන් වන බවය.තමන්ට සැලකුවත් නැතත් තාත්තලාගේ පණට සමාන දූවරු තමන්ගෙන් ඈත් වේ යැයි බියක් බොහෝ පියවරුන්ට පවතින බව නම් සමීක්ෂණයෙන් හෙළි විය. සියලු උත්සාහයන් යොදා හරි හම්බකරගත් දෙයින් දූවරුන්ට අහල පහලින්ම ගෙවල් දෙරවල් තනා දීමට ද ඇතැම් පියවරු පියවර ගෙන ඇත්තේ ද ඒ නිසාය. දරුවන්ගේ නිදහස වෙනුවෙන් කුමන වේදනාවක් හෝ විඳ දරා ගත හැකි වුවත් ඇහිපිල්ලමේ තබාගෙන හැදූ වැඩූ පුංචි පැටික්කිය කුල කුමරියක් වී අලුත් කුඩුවකට ගිය ද පේන මානයේ හෝ රැ‍ඳෙනවා නම් ඒ තරම් සතුටක් පියකුට තවත් නැතැයි සෑම පියකුම කීවේ හැඟුම්බර හඬකිනි.අරුණි මුතුමලීකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>11</month>
      <day>03</day>
    </date>
    <link>http://www.silumina.lk/2013/11/03/_art.asp?fn=ay1311031</link>
    <topic>කිටීට ලියුමක්</topic>
    <author>පිලැස්ස</author>
    <content>හිතුවක්කාර පූස් පැටියෝ,මං සමහර දාට දකිනවා ඔයා ඇස්වල කඳුළු පුරෝගන එළියෙ ගල් බැම්ම උඩට වෙලා පාර දිහා බලාගෙන ඉන්නවා. මෙතන ඉඳන් මං දකින ඔයාගෙ කඳුළු ඔය ගෙදර අය නොදකින එක ගැන මට පුදුමයි. ඒත් පුදුම වෙන්න දේකුත් නෑ කිටියෝ. බලාගෙන ගියාම ඔයයි මමයි අතරෙ එච්චර වෙනසක් නෑ. හිත හදාගන්න බලන්න. ඔයාට ඔහොම වුණේ ඔයාගෙ යාළුවා නැති නිසා. ඒත් මට එහෙම ද?ඔයා දන්නව ද මං ඉස්සර මෙහාට ආව දවස? එයා මාව ගෙනාවෙ ලස්සන තුවායක ඔතලා තුරුලු කරගෙන. ඒ දවස්වල ගෙදර හැමෝම මට ආදරෙයි. ටිකක් නෙවෙයි. ගොඩා... ක්. මට ටිකක් වැඩිපුර නින්ද ගියත් ඇවිත් බලනවා මටම කියලා මේ ගෙදර ලස්සන තැනක් තිබුණා. ඊටත් වැඩිය එයාලගෙ හිත්වල මං වෙනුවෙන්ම වෙන් වුණ තැනක් තිබුණා.කාලයක් යනකොට හැමදේම වෙනස් වුණා. ඉස්සර දවස පුරාම මං ගැන බලපු එයාලට දැන් මං එක්ක වචනයක් දෙකක් කතා කරන්නවත් වෙලාවක් නෑ. මං හිතන්නෙ වෙලාවක් නෙවෙයි උවමනාවක් නෑ. හැබැයි මං ඉස්සර වගේම (ඔයා වගේ) එයා එනකල් බලාගෙන ඉන්නවා එයා ඈතින් එනව දකින කොට මට හිතෙනවා ඉස්සර වගේ මගේ ඔළුව අතගාලා ඉතිං කොහොම ද කියලා අහයි කියලා. ඉතිං මං හිනා වෙවී බලාගෙන ඉන්නවා දැන් එයාගෙ ඇස් පේනවා අඩු ද කොහෙද මාවත් පහුකරගෙන යනවා දැක්කෙ නෑ වගේ. මට ගොඩාක් දුකයි කිටියෝ.මං කියන්නෙ නෑ ඔයාට දුක නෑ කියලා. ඒ වුණාට නැති එකයි ඉඳලත් නෑ වගේ ඉන්න එකයි අතරෙ ලොකු වෙනසක් තියනවා පැටියෝ. හැමදේම වෙනස් වෙනවා තමයි. ඒක වෙනස් කරන්න අපට බෑ. ඒ වුණාට හේතුවක් නැතුව, සාධාරණ හේතුවක් නැතුව එහෙම වෙනස් වෙන එක අසාධාරණයි නෙ. ඉස්සර වගේම මට වෙත ද වෙලාවට ලොකු බත් එකක් ලැබෙනවා. ඒත් කාටවත් තේරෙන්නෙ නෑ, ආදරෙන් කතා කරලා දෙන එකම එක බත් කටෙන් ඊට වැඩිය බඩ පිරෙන බව.මං ලොකු දේවල් ඉල්ලන්නෙ නෑ ගෙදර මට තිබුණු තැන එහෙමම තිබුණත් එයාලගෙ හිත්වල මට තිබුණ තැන නැතුව ඉඳලා වැඩක් නෑ කිටියෝ.බලාගෙන ගියාම අපි දෙන්නම එක වගේ. සැරයි, නපුරුයි, ආඩම්බරයි කියලා ඔයාලා මාව හංවඩු ගහල තිබුණට ඔයාට කවුරුවත් නැති බව දැන දැන ඔයාට රිදවන්න මට හයියක් නෑ පැටියෝ. අපි අපිටම යාළුවෝ වෙමු. මීට පස්සෙ මං දකිනකොට පිඹින්න, පුම්බන්න එපා හොඳ ද?මෙහෙම ලිව්වට ඔයා තාම දන්නෙ නෑ නේද මං කවුද කියලා. මං තමයි ඉස්සරහ ගෙදර ටොමී.පිලැස්සදමයන්ති විජේනායකනික්ම යාමට නිමේෂයකට පෙර නළලත සිප දුන් මුදු පහස මහමෙරක සුවය ගෙනෙනා අරුමය තවත් කල්පයක් පුරා තුරුලු කොට පෙරමං බලා හිඳිමි... විඳිමින් සුවය හෘදයාංගමව විකසිත පුෂ්පයක් විලසෆාතිමා මිෆ්ලාරාජගිරිය“පුදුම රස්නයක්නෙ. ඉර අල්ලපු වැටේ වගේ. හ්ම්... හුළං පොදක් නෑ කොහෙ හුළං එන්න ද?” මගේ ඇස් දෙක එකපාරටම බැලුවෙ වත්ත අයිනෙ තියෙන කොස් ගහ දිහා. අනේ... හිත කීරි ගැහිලා ගියා. හොඳට අත පය විහිදලා හිටපු සද්දන්තයෙක්ගෙ අත පය කපා දාපු ගාණයි. ගහටම ඉතුරු අතු දෙකයි. තමන්ගෙ දෙපතුල ළඟ ටිකෙන් ටික පණ ටික වියැකිලා යන තමන්ගේම අතු, ඉති, රිකිළි දිහා මේ අත පය බිඳිච්ච මිත්‍රයා බලා ඉන්න හැටි ගැන මට දැනුණෙ දුකක්. ගහ ඉකිබින්දෙ හරියට පොල් පැලෙන ගිනි අවුවෙන් පිච්චෙන කොළ පාට දලු, රිකිලි සනසන්න වගේ. ‘අපරාදේ...’ අතු ඉති පුරවලා ගෙඩි හැදුණම කොස් ගහක අස්වැන්න කුඹුරු අක්කර භාගයක අස්වැන්නට සමානයි කියලා ප්‍රවීණ පරිසරවේදී තිලක් කන්දේගම මහත්තයා කිවුව කතාව මට මතක් වුණා. පනා මලේ ඉඳලා වැලි කොස් ඇටේ වෙනකල්ම හිඟයක් නැතුව කොස් ගහ අපට කන්න දෙනවා නේද? අද පරම්පරාවෙ නැතත් අපෙ වැඩිහිටියන්ගෙන් වැඩි හරියකගේ ඇ‍ඟේ තියෙන්නෙ කොස්වල හයිය කිවුවොත් වැරදි ද? මේ හයියම කොස් ගහකට විරුද්ධ වෙන එකනෙ පුදුමෙ.ඉඩම් බෙදුණට, අලුත් අයිතිකාරයො ආවට, වැටවල් බැඳුණට ගහ කොළ එහෙම අයිතිකර ගන්න එක යුතු නෑ. ඒවයෙ හැබෑ අයිතිකාරයා සතා සීපාවා මිස කෙළෙහි ගුණ නොදත් මිනිස්සු නෙවෙයි. හැතැප්ම ගාණක් දුර ගෙවාගෙන වවුල්ලු රෑන් පිටින් ගහට පාත් වෙන්නෙ අහස් යාත්‍රා වගේ. උන්ගෙ සතුටු සාමිචී නිසා මුළු රෑම නින්දක් නැති වුණත් ඒ තමයි සොබා දහමෙ හැටි. වරකා ගෙඩි දහයක් ඉදුණොත් උන් දහයම කනව ද? නෑ නේ? ඒත් අපේ මිනිස්සු ගහකට නැග්ගම කොළයක්වත් ඉතිරි කරනව ද? ඇයි මේ? අපි විතර ද කන්නෙ? ‘සත්තුන්ටත් එකක් දෙකක් තියන්න ඕන’ මෙහෙම කිවුව ගමන් මතක් වුණා ‘හ්ම්... ඔක්කොම අතු ටික තියෙන්නෙ අපෙ වහලෙට, අතු ගාලා ඉවරයක් නෑ කොළ වැටෙනවා, වැල වැටිලා කොස් ඇට ජරාව. ආයෙ කියන්නෑ... කප්පවලා දානවා ගහ’ අනේ ඉතින් මේ කොස් කාපු කටවල් නේද? කොස් වල හයිය. පුදුමෙ කියන්නෙ මේ ඔක්කොම මතක් වුණේ තමන්ගෙ බඩට අඩු වෙනකොටනෙ. එහෙනම් මිනිස්සු උදුරා ගන්න දේවල් වලට සත්තු කොහොම කෑ ගහන්න ඕන ද? ‘අතු ටික කපමු. කඳ හරි තියෙයිනෙ.’ අන්තිමට වුණේ ඒකයි. දැන් කියන්නෙ මොනව ද දන්නව ද? ‘තණ්හාව මනුස්සයෙක්ට කොස් ගෙඩියක් දෙන්නෑනෙ’ අනේ... ඇත්තට කටින් ද මේ කතා කරන්නෙ කියලත් හිතෙනවා. ‘ඔව් තණ්හාව තමයි. ඒත් අපිට කන්න නෙවෙයි. හැන්දෑ වෙනකොට එයි මිනිස්සු ළඟ නැති මනුස්සකම් අරගෙන වවුල්ලු. උන් ඉතිරි කරයි අපේ කොටස. අවිශ්වාස නෑ තිරිසන් වුණාට වවුල්ලු.’නිල්පනාගොඩප්‍රමෝදිනීපෙර සසරේ පැතුවා ද අපි අපේ වෙමු කියා... හදෙහි මැවුණා ද සොඳුරු සිතුවම් ළං වනු නියා... සිහින මැවුවා ද රහසින් නිරතුරු ආදරෙයි කියා... සිතට දැනුණා ද මහද රිද්මය ඔබට සැනසීමක් වේවි කියා...ශ්‍රී ජයවර්ධනපුරවිශ්වවිද්‍යාලයේකුමාර ගුරුසිංහආරච්චිසම්මාන සහ ඵලක මකුළුවන් දැල් බඳී පින්තූර, කුසලාන පවා ඇත දුම් වැදී ඉන් මුදා ඔප කළ ද පෙනුමකට රන් රිදී ගන්ට ඒවා යථා තත්ත්වයට පින් මදීගමේ මංගල ගෙයට සිලෝ කවි ගැයූ එ දා නිමේසය යලිඳු කෙදිනකදි වේවි ද උ දා ලැමේ වස - විස තොරව කරුණාව දුන් බෙදා සමේ නැවතත් ගමට උදා නො වෙතිය සදාගියා බාධක මැදින් මාවතක ඇද නැතී නියා මක ලෙසින් කල මෙහෙය රට හඳු නතී තියා මතු පරපුරට ඔහු සතුවූ හොඳ ගතී පියා ගෙන, යුග නයන ගමේ සිටි කිවි පතීවැල්ලඕඩයේ ප්‍රැන්සිස් වික්‍රමසූරියකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>11</month>
      <day>03</day>
    </date>
    <link>http://www.silumina.lk/2013/11/03/_art.asp?fn=ay1311033</link>
    <topic>ඉහළ පෙළේ ඇඟලුම් නිෂ්පාදකයන් මගෙන් ගුරුහරුකම් ගත්තා</topic>
    <author>ඉනෝකා සමරවික්‍රම</author>
    <content>එක දෙකක් කළ මිනිස්සුජී .ඇල්මානිස් ප්‍රනාන්දු අනුරපුර ශ්‍රි මහා බෝධියේ පළමු රන්වැටේ සැලසුම්කරුය. ථුපාරාමය, රුවන්වැලි සෑය ආදිය පිළිසකර කිරීමේ දී ඔහු එහි යම් යම් කටයුතු කළ අතර බෙල්ලන්විල රජමහා විහාරයේ මුරගල්වල නිර්මාතෘය.මේ සියලු නිර්මාණ හැකියාවන් ඇල්මානිස්ගේ පුතු වු හේමපාලට තිබුණ ද ඔහු තෝරා ගත්තේ වෙනස්ම මාර්ගයකි. හේමපාල මුලින්ම තෝරා ගත්තේ ගුරුවෘත්තියයි. ඉන් පසුව කිසිවක්ම නොදැන ඇඟලුම් ක්ෂේත්‍රයට පිවිසියේ ය.ඔහු ඒ ක්ෂේත්‍රය ද ජය ගත්තේය. අවසානයේ ඔහු නිවරැදිව ඇඳුම් මසන්නට ඇඳුම් කපන්නට, විවිධ මෝස්තර නිර්මාණය කරන්නට ඉගැන්වීම ඇරඹුවේය. තිසිතුන් වසරක ඉතිහාසයක් ඇති මොහු ෆර්ලා ඇපරල් ටෙක් ආයතනයේ නිමැවුම්කරු ජී.ටී.එව්. ප්‍රනාන්දු ය.ඒ එක්දහස් නවසිය හැට හතර අවුරුද්දයි. ඒ වන විට හේමපාලගේ වයස අවුරුදු විසිතුනක් පමණ වන්නට ඇත. අලුත්ගම ඉංග්‍රිසි පාසලේ අධ්‍යාපනය ලබා සිටි හේමපාලට ශිෂ්‍ය ගුරුපත්වීමක් ලැබුණේ මේ කාලයේදීය. ඒ සඳහා මාසික රුපියල් සියයක වැටුපක් ද ලැබිණි.ඒ කාලයේදි ඔහු පාසල් දරුවන්ට කියා නොදුන්න දෙයක් නැති තරම්ය. එහෙත් අරගලකාරි දේශපාලන පක්ෂයකට සම්බන්ධව සිටි හේමපාලට ගමෙන් කොළඹ පාසලකට මාරුවක් ලැබිණි. ඒ කොළඹ වේළුවන විද්‍යාලයටය. ඔහු එහිදි එම පාසලේ දරුවන්ට ක්‍රිකට් ක්‍රීඩාව ඉගැන්නුවේය. කැපවීමෙන් වේලාවක් අවේලාවක් නැතිව පාසල් ක්‍රිකට් කණ්ඩායම පුහුණු කළ හේමපාල තම දරුවන් තරගවලින් ජයගන්නා අයුරු බලා සිටියේ නිහතමානි සතුටකිනි. ටික කලකට පසුව ඔහුට කොළඹ මහානාම විද්‍යාලයට මාරුවක් ලැබුණි. නමුත් දේශපාලන පක්ෂයක් හා කටයුතු කළ ඔහු ඒ වන විටත් විප්ලවකාරයෙකු ලෙස හංවඩු ගැසී සිටියේය. පාසලේදි ලැබූ නොයෙක් කෙනෙහිලිකම් නිසා ඔහු මාස තුනක් ම නිවාඩු දමා ගෙදරට වී සිටියේය. අවසානයේ ඔහුගේ නම පඩි ලැයිස්තුවෙන් ද ඉවත් කෙරිණි.ඒ වන විටත් විවාහකයකු වූ හේමපාල යැපුණේ තම බිරිය ලැබූ වැටුපෙනි. හැමදාමත් එසේ වීම සුදුසු නැතැයි සිතූ හේමපාල කෙසේ හෝ කාගේවත් උදව් නැතිව තනිවම නැගිටින්න ඉටා ගත්තේය.කුමක් කරන්නද කියා ඔහු දහඅතේ කල්පනා කළේය. අවසානයේ ඔහුට ඔහුගේ යහළුවකු හමුවිණි. ඔහු ඇඳුම් මැසීම පිළිබඳව යම් අවබෝධයක් තිබූ අයෙකි. හේමපාල යාළුවාගේ ද සහාය ඇතිව ඇඳුම් මසා විකිණීමට පටන් ගත්තේය.තම නිවසේම පුංචි ඉඩක මැෂින් දෙකක් පමණ යොදාගෙන ගෑනු ළමයි ලවා ඇඳුම් මැස්සවූ ඔහු ඒවා ඉක්මනින් විකුණා ගැනීමට තරම් වාසනාවන්ත වූයේය. ඒ එක්දහස් නවසිය අසූව පමණ කාලයයි.අද වන විට ඇඳුම් මැසීමේ කලාව මෙන්ම තවත් විවිධ මැහුම් පිළිබඳව ගැටලු තැන් විසඳා දෙන ජී.ටී.එච්. ප්‍රනාන්දුගේ ෆර්ලා ඇපරල් ටෙක් එදා ආරම්භ වූයේ එසේය.“ඒ කාලේ හැමෝම වගේ මට කතා කළේ හේමා කියලා. ඒ කාලේ වෙනකොට වේටෙක්ස් රෙදි ඉතාම ජනප්‍රියයි. විවිධ වර්ණවලින් මෝස්තරවලින් වේටෙක්ස් රෙදි තිබුණා. අපේ නිවෙස තිබුණේ බම්බලපිටියේ. ඒ ආසන්නයේම තමයි වේටෙක්ස් එක තිබුණේ. මම රෙදි ගත්තේ දෙන්නම් කාසිවලට.ඇඳුම් මහලා විකිණූ ගමන් මම ඒ ආයතනයට මුදල් ගෙව්වා. අපි ගැන ඔවුන් තුළ හොඳ විශ්වාසයක් ගොඩ නැගුණා. උදේට ඇඳුම් මහලා එල්ලලා තිබුණාම හවස් වෙනකොට ඒ සියල්ල විකුණා අවසානයි. ඇත්තම කියනවා නම් අපි හොඳින් දියුණු වුණා.”හේමා අතීතය සිහි කරයි. එහෙත් ඔහුට වැඩි දවස් උදම් අනන්නට නොහැකි විය. හවුලට ආ මිත්‍රයා ඔහුව රැවටුවේය. ඔහු නිසා හේමාට මුදල් පාඩු විය. අවසානයේ හේමා තනිවම ව්‍යාපාරය කරගෙන යන්නට පටන් ගත්තේය. ඇඳුම් කැපීමේ අඩුව පිරිමන්නට හේමා තවත් අලුත් සේවිකාවක වැඩට ගත්තේය. එහෙත් ඇයගෙන් ද ඔහුට පාඩුවක් වූවා මිස ලාභයක් වූයේ නැත.අවසානයේ හේමා සම්පූර්ණ ව්‍යාපාරයම තමා අතට ගත්තේය. ඔහු ඇඳුම් කැපීම මැසීම පිළිබඳව ඔහුටම ආවේණික ක්‍රම රටාවකට ගොඩ නඟා ගත්තේය. ඔහු යළිත් ක්‍රම ක්‍රමයෙන් නැඟී සිටියේය. ඒ වන විට හේමා ළඟ සේවය කළ ගෑනු ළමයි සංඛ්‍යාව අසූවකි.“අපි ඒ දවස්වල හොඳට දියුණු වුණා. මම විශ්වාස කරන දෙයක් තමයි අපේ දියුණුවේ රහස ඒ දවස්වල වෙළෙඳපොළේ තිබූ වේටෙක්ස් රෙදියි. ඒ රෙදිවල හොඳකමට තමයි අපේ ඇඳුම් විකිණුනේ. අපි ක්‍රමයෙන් දියුණු වුණා. ඒ දවස්වල ගෙදර හැමෝම නිදි. මම රෑ එක දෙක වනතුරු ඇඳුම් කපනවා.ඔය අතරේ ලිබර්ටි ප්ලාසා එකේ වෙළෙඳ සල් ඇරඹුණා. අපි ඒ කඩවලට අපේ ඇඳුම් දැම්මා. නමුත් අපි සල්ලි ගන්න යන විට ඒ කඩවල අය හැංගෙනවා. මට ඒ සිදුවීම හරි කනගාටුවක් ඇති කළා. නමුත් මම මගේ උත්සාහය අතහැරියේ නැහැ. මම විවිධ කැපුම් මෝස්තර ක්‍රමවලට මගෙ බිරියටත් වෙනත් අයටත් ඇඳුම් මැහුවා.”හේමා එසේ පවසන විට බිරිය ජානකී ද අතීත සිදුවීම් එකිනෙක මතුකර දෙයි.රෙදි කැපීම මැසීම පිළිබඳව හොඳ පළපුරුද්දක් ආවාට පසු හේමා ඇඳුම් මැසීමේ කලාව ඉගැන්වීමේ පන්තියක් ආරම්භ කළේය. ඔහුගේ මුල්ම කණ්ඩායමට සහභාගි වූ පිරිස විසි දෙනෙකි.“මගෙ බිරියගෙ මවුපියන්ට ලොකු විශ්වාසයක් තිබුණා මම දියුණු වේවි කියලා. පළමු කණ්ඩායම් පන්තියෙන් පසුව මට බොහෝ ඇරයුම් ලැබුණා. මම දිවයිනේ බොහෝ ප්‍රදේශවල පන්ති පැවැත්වුවා.”හේමපාල එසේ පැවැසුවද දැන් දැන් පිටපළාත්වල කවුරුන් හෝ පන්තියක් සංවිධානය කර කරනු ලබන ආරාධනයක් හැරෙන්නට හේමා හෙවත් ජී.ටී.එච්. ප්‍රනාන්දු ගුරුවරයා දුරබැහැරට නොයයි.“මම හිතුවා මේ රටේ ඇඟලුම් ක්ෂේත්‍රයේ නියැළීමට කැමති අයට ඒ පිළිබඳව උනන්දුවක් දක්වන අයට නිවැරැදි ඇඳුමක් කපන්නේ කොහොමද කියලා උගන්නන්න අවශ්‍යයයි කියලා. නිවැරැදිව ඇඳුම් කැපීම ඉගෙන ගැනීමට බොහෝ අය මාව සොයාගෙන ආවා. ඒ වගේ ම අද මේ රටේ ඉහළ පෙළේ ඇඟලුම් නිෂ්පාදනයේ නියැළෙන බොහෝ අය මගෙන් ගුරුහරුකම් ලබා ගත් අය.”ජී.ටී.එච්. ප්‍රනාන්දු පවසන්නේ සතුටිනි.ඔහු අද සිය බිරිය ජානකී ප්‍රනාන්දු සමඟ එක්ව ෆර්ලා ඇපරල්ටෙක් ආයතනය පවත්වාගෙන යයි. ඇඟලුම් විලාසිතාමය පැටන් කැපීම, විශිෂ්ටත්වයෙන් මසා නිම කිරීම, කාන්තා ඇඳුම් මෝස්තර, සාරි බ්ලව්ස් කැපීම මැසීම, ළමා පිරිමි ආදි වූ විවිධාකාර ඇඳුම් මෝස්තර ගණනාවක් පිළිබඳව උගන්වයි.“කාලයක් තිබුණා මට කොටින් ම කිව්වොත් පුවත්පතක වෙළෙඳ දැන්වීමක් දාගන්නවත් මුදල් නැතිව. එවැනි අවස්ථාවක මට උදව් කළේ මම උගන්වපු පාසල්වල මගේ ගෝලයෝ. මම එක් කාලයක ඇඟලුම් නිෂ්පාදනයෙන් සාර්ථක වුණා වගේ ම ඇඟලුම් නිෂ්පාදනයේදි ඇඳුම් කැපීම මැසීම ආදිය නිවැරැදිව උගන්වන ගුරුවරයකු හැටියටත් මම සාර්ථක වුණා.අද විවිධ තරාතිරමේ අය මාව හමුවෙන්න මගෙන් ඉගෙන ගන්න උපදෙස් ලබා ගන්න එනවා. මම පෞද්ගලික මට්ටමෙන් මෙන් ම කණ්ඩායම් පන්ති හැටියටත් උගන්වනු ලබනවා. විදේශයන්වල රැකියාව කරන අයත් මගෙන් ඉගෙන ගන්න පැමිණෙනවා. නමුත් මං මෙන්න මේ දෙය කීමට කැමතියි. මම මේ පාඨමාලා කිරීමෙන් අපේ රටේ දක්ෂයෝ රට යවන්න අදහස් කළේ නැහැ. මට අවශ්‍ය වුණේ ඔවුන් ලංකාවේ වෙළෙඳපොළේ තරග කරනවා බලන්න.”අතීතයේදී බම්බලපිටියෙන් ඇරඹි පර්ලා ඇපරල් විටින් විට ස්ථාන මාරුකළේය. එක් අවස්ථාවක ඔවුන් පදිංචිව සිටියේ දෙහිවලය. වර්තමානයේ ඔවුන් තම පාඨමාලා පවත්වාගෙන යනු ලබන්නේ කොළඹ ඉසිපතන මාවතේය. ‍දිවයින පුරා නමක් දිනූ මැහුම් කලාව නිවැරැදිව කරන්නේ කෙසේදැයි යන්න උගන්වන ෆර්ලා ඇපරල් ආයතනය 1996 වසරේදි තෘතීය හා වෘත්තීය පුහුණු අමාත්‍යාංශයේ ඇගයීමකට ලක්වූයේය.“එවකට කම්කරු ඇමැතිව සිටියේ මහින්ද රාජපක්ෂ ජනාධිපතිතුමා. මට එතුමාගේ අතින් රුපියල් ලක්ෂයක මුදලක් ලැබුණා. එයින් තමයි මම මගේ ආයතනයට පළමු පරිගණක යන්ත්‍රය මිලට ගත්තේ. අද මම පරිගණක ආශ්‍රයෙනුත් මැහුම් පාඨමාලාව උගන්වනවා.”ඔහු විවිධ ඉසව් පසුකරමින් දිගු ගමනක් පැමිණ සිටී, ෆර්ලා ඇපරල් ටෙක් ආයතනයට වසර තිහකට වඩා අතීතයක් ඇත. ඒ අතීතය තුළ ජී.ටී.එච්. ප්‍රනාන්දු මහතා පෙන්වූ සමත්කම් බොහෝය.ඉනෝකා සමරවික්‍රමඡායාරූප - විමල් කරුණාතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>11</month>
      <day>03</day>
    </date>
    <link>http://www.silumina.lk/2013/11/03/_art.asp?fn=aj1311031</link>
    <topic>ජර්මන් කාර්මික විද්‍යාලය හා කැල්ටෙක්ස් අත්වැල් බැඳගනී</topic>
    <author/>
    <content>ජර්මන් කාර්මික විද්‍යාලය හා කැල්ටෙක්ස් අත්වැල් බැඳගනීෂෙව්රොන් ලුබ්රිකන්ට්ස් ලංකා සමාගම, ශ්‍රී ලංකා ජර්මානු තාක්ෂණික අභ්‍යාස ආයතනය සමඟ අත්වැල් බැඳ ගනිමින් අඛණ්ඩව 12 වැනි වසරටත් “මෝටර් කාර්මික කර්මාන්තයේ ලිහිසි තෙල් අවශ්‍යතා සහ අනාගත ප්‍රවණතා” මැයෙන් ඩිප්ලෝමා පාඨමාලාවේ අවසන් වසර සිසුන් සඳහා ඉතා වැදගත් තාක්ෂණික පාඨමාලාවක් පවත්වන ලදී.කැල්ටෙක්ස් ලිහිසි තෙල් තාක්ෂණික විශේෂඥයින් විසින් මෙම තාක්ෂණික පාඨමාලාවන් මෙහෙයවනු ලබන අතර ජර්මානු තාක්ෂණික අභ්‍යාස ආයතනයේ අවසන් වසර සිසුන් සඳහා දේශීය මෙන්ම ජාත්‍යන්තර වශයෙන් ද කර්මාන්තයේ වෙනස්වීම් පිළිබඳ මනා පරිචයක් ලබා ගැනීමට මෙය මහඟු අවස්ථාවකි.වගකිව යුතු ආයතනික පුරවැසියෙකු ලෙසින් සමාජයට සිය දායකත්වය උපරීම වශයෙන් ලබා දීමට කැල්ටෙක්ස් ඉදිරිපත් වී සිටී. ‘අද දවසේ සිසුන් හෙට දවසේ නායකයන්’ බව සමාගමේ විශ්වාසයයි. මෙවැනි පාඨමාලා මෝටර් වාහන කර්මාන්තයේ දී එහි වෘත්තිකයින් මුහුණ දෙන අභියෝග මනාව ජය ගැනීමට මහෝපකාරී වනු ඇත. මෙහිදී සමාගමට සම්බන්ධ සෘජු හා වක්‍ර ගනුදෙනුකරුවන්, නාලිකා සහකරුවන් සහ කාර්මික සිසුන් වෙනුවෙන් විවිධ වූ අධ්‍යාපනික දැනුවත් කිරීමේ ව්‍යාපාරයන්, ඉදිරිපත් කිරීම් හා තාක්ෂණික සම්මන්ත්‍රණ ආදිය සමාගම විසින් පවත්වනු ලැබේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>11</month>
      <day>03</day>
    </date>
    <link>http://www.silumina.lk/2013/11/03/_art.asp?fn=aj1311032</link>
    <topic>මොබිල් ලුබ්රිකන්ට්ස් CSN නාළිකාව සමඟ ගිවිසුමක</topic>
    <author/>
    <content>මොබිල් ලුබ්රිකන්ට්ස් CSN නාළිකාව සමඟ ගිවිසුමකලෝක ප්‍රකට ExxonMobil සමාගමේ ශ්‍රී ලංකාවේ බලයලත් බෙදාහැරීමේ නියෝජිත සමාගම වන මොබිල් ලුබ්රිකන්ට්ස් සමාගම ලෝක ප්‍රකට මෝටර් රථ ධාවන රූපවාහිනී වැඩසටහනක් වන ‘Mobil 1 The Grid’ ශ්‍රී ලංකාවේ ප්‍රචාරය කිරීමේ එකම බලයලත් රූපවාහිනී නාළිකාව ලෙසින් ‘කාල්ටන් ස්පෝර්ට්ස් නෙට්වර්ක්’ සමඟ ගිවිසුමකට පසුගියදා බැඳුණි.එම ගිවිසුමට මොබිල් ලුබ්රිකන්ට්ස් සමාගම වෙනුවෙන් එහි අධ්‍යක්ෂ, දිනේෂ් ජයවර්ධන මහතා හා ‘කාල්ටන් ස්පෝර්ට්ස් නෙට්වර්ක්’ සමාගම වෙනුවෙන් එහි අධ්‍යක්ෂ, ගෙහාන් සමරනායක මහතා අස්සන් කළහ.එම ගිවිසුමට අනුව කේබල් රූපවාහිනියෙන් පමණක් නැරඹීමේ හැකියාව තිබූ ලොව ඉහළම ශ්‍රේණිගත කිරීමක් හිමි ක්‍රීඩා රූපවාහිනී වැඩසටහනක් වන ‘Mobil 1 The Grid’ වැඩසටහනෙන් ප්‍රචාරය වන මෝටර් රථ ධාවන තරග හා කීර්තිමත් මෝටර් රථ ධාවකයන් පිළිබඳ තොරතුරු දැන් සතියේ සෑම සඳුදා, බදාදා හා සිකුරාදා දිනවල පෙ.ව. 10ට CSN රූපවාහිනී නාළිකාව ඔස්සේ නැරඹිය හැකිය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>11</month>
      <day>03</day>
    </date>
    <link>http://www.silumina.lk/2013/11/03/_art.asp?fn=aj1311033</link>
    <topic>කොන්ටම් ෆිට්නස් ඇමෙරිකාවෙන් අලුත් ව්‍යායාම උපකරණ ගෙන්වයි</topic>
    <author/>
    <content>කොන්ටම් ෆිට්නස් ඇමෙරිකාවෙන් අලුත් ව්‍යායාම උපකරණ ගෙන්වයිශ්‍රී ලංකාවට ඉහළ තත්ත්වයෙන් යුත් ව්‍යායාම උපකරණ සැපයීමේ ප්‍රමුඛ නාමයක් වන කොන්ටම් ෆිට්නස් විසින් ඇ‍ෙමරිකාවේ FreeMotion Fitness හා එක්ව නව ව්‍යායාම උපකරණ මාලාවක් මෑතකදී හඳුන්වා දෙනු ලැබීය.කොන්ටම් ෆිට්නස් හි කළමනාකාර අධ්‍යක්ෂක නොමාල් විජේරත්න මහතා FreeMotion හි විකිණුම් අධ්‍යක්ෂක රීන් කොක්ස් මහතා සමඟ.මෙම ව්‍යායාම උපකරණ ශ්‍රී ලංකාවට හඳුන්වාදීමට සහ ඒවා එළිදැක්වීමට FreeMotion විකිණුම් අධ්‍යක්ෂක රින් කොක්ස් මහතා දිවයිනට පැමිණියේය. එහිදී ඔවුන් ශ්‍රී ලංකාවේ ව්‍යායාම් මධ්‍යස්ථාන, හෝටල් සහ නිවාස සංකීර්ණ සඳහා නව ව්‍යායාම උපකරණ මාලාව හඳුන්වා දෙනු ලැබීය.FreeMotion Fitness යනු ශරීර සුවතා ක්ෂේත්‍රයේ සියයට 67 ක පමණ පේටන්ට් හිමිකමක් දරනා Icon හි වාණිජ අංශය වේ. එසේම ලොව විශාලතම ව්‍යායාම උපකරණ වෙළෙඳකරු සහ නිෂ්පාදකයා වන මොවුන් ව්‍යායාම උපකරණ ක්ෂේත්‍රයේ පර්යේෂණ සහ සංවර්ධන අතින් ද අසමසම මට්ටමේ රැඳී සිටී. “අපිව අනෙක් ව්‍යායාම උපකරණ සමාගම් වලින් වෙනස් වන්නේ අපි මෙම ව්‍යායාම උපකරණ විශේෂ ජෛව යාන්ත්‍රික ක්‍රම භාවිතයෙන් පාරිභෝගිකයින්ට නිවැරදි උපදෙස් හා නියම ප්‍රතිඵල ගෙ‍නදෙන ලෙසින් නිෂ්පාදනය කරන නිසායි.” රීන් කොක්ස් මහතා පැවසීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>11</month>
      <day>03</day>
    </date>
    <link>http://www.silumina.lk/2013/11/03/_art.asp?fn=aj1311034</link>
    <topic>සේලාන් බැංකුවෙන්  ළමයින්ට වීඩියෝ ක්‍රීඩාවක්</topic>
    <author/>
    <content>සේලාන් බැංකුවෙන්  ළමයින්ට වීඩියෝ ක්‍රීඩාවක්ලෝක ළමා දිනය සැමරීම සඳහා විශේෂයෙන් නිර්මාණය කරන ලද වීඩියෝ ක්‍රීඩාවක් හඳුන්වා දීමට සෙලාන් බැංකුව පියවර ගත්තේය. Tikiri Gift Rush ලෙසින් නම් කර ඇති එම විඩියෝ ක්‍රීඩාව පරිගණකයක්, ඇන්ඩ්‍රොයිඩ් ස්මාර්ට් දුරකථනයක් හෝ ෆේස්බුක් හරහා ක්‍රීඩා කළ හැකි වේ.ළමා වීඩියෝ ක්‍රීඩාවක් හඳුන්වා දුන් පළමු බැංකුව ලෙසින් ද සෙලාන් බැංකුව බැංකු ක්ෂේත්‍රයේ ඉතිහාස ගත වනු ඇත.අලුතින් ටිකිරි ගිණුමක් විවෘත කිරීම සඳහා සිය මවුපියන් සමඟ සෙලාන් බැංකුව වෙත පැමිණෙන අවුරුදු 15ට අඩු සෑම ළමයෙකුටම එම වීඩි‍‍යෝ ක්‍රීඩාව ඩවුන් ලෝඩ් කරගන්නා හැටි කියන විස්තර පත්‍රිකාවක් දිවයින පුරා පිහිටි ඕනෑම සෙලාන් බැංකු ශාඛාවකින් නොමිලේ ලබාගත හැකිය. එමෙන්ම දිවයින පුරා පිහිටි සියලුම සෙලාන් ශිෂ්‍ය ඉතුරුම් මධ්‍යස්ථාන වලදී ද එම වීඩියෝ ක්‍රීඩාව ලබාගැනීමේ අවස්ථාව පවතී.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>11</month>
      <day>03</day>
    </date>
    <link>http://www.silumina.lk/2013/11/03/_art.asp?fn=aj1311035</link>
    <topic>මර්සිඩීස් බෙන්ස් එස් පන්තියේ මෝටර් රථය වෙළෙඳපොළට</topic>
    <author/>
    <content>මර්සිඩීස් බෙන්ස් එස් පන්තියේ මෝටර් රථය වෙළෙඳපොළටඩීමෝ ප්‍රධාන විධායක නිලධාරී ගහනාත් පණ්ඩිතගේ මහතා, ඩීමෝ හි සභාපති රංජිත් පණ්ඩිතගේ මහතා, අග්නිදිග ආසියා Daimler හි සිංගප්පූරු විකිණුම් සහ අලෙවි (වර්ධනය වන වෙළෙඳපොළ) සාමාන්‍යාධිකාරී කෙනී මහතා සහ ඩීමෝ හි මර්සිඩීස් බෙන්ස් විකිණුම් හා අමතර කොටස් ප්‍රධානී රජීව් පණ්ඩිතගේ මහතා.ශ්‍රී ලංකාවේ මර්සිඩීස් බෙන්ස් බලයලත් බෙදා හරින්නා වන සීමාසහිත ඩීසල් සහ මෝටර් ඉංජිනේරු පොදු සමාගම (ඩීමෝ) නවතම මර්සිඩීස් බෙන්ස් එස් පන්තියේ මෝටර් රථය ශ්‍රී ලංකාවට හඳුන්වා දෙයි. දැනට නිෂ්පාදිත වඩාත්ම විශිෂ්ටතම මගී රථවාහනය ලෙසින් හඳුනාගෙන ඇති මෙය අනෙකුත් සෑම සුඛෝපභෝගී රථ වාහන මාදිලියක් සඳහාම සුවිශේෂී මිනුම් දණ්ඩක් වනු නොඅනුමානය.සෑම අංශයක් කෙරෙහිම පරිපූර්ණ අවධානයක් යොමු කර තිබීම මෙහි “සුව පහසු බව” තීව්‍ර කරවයි. ආසන, වායුසමීකරණ, පාලන පද්ධති සහ නිර්මාණය, විනෝදාස්වාදය සමඟ තොරතුරු සපයන යන්ත්‍ර හෝ රථය පසුපස සුව පහසුව සහ ආරක්ෂාව සලසන උපාංගයන් ආදී අභ්‍යන්තර අලංකරණ කටයුතු හරහා ද මෝටර් රථයේ හොඳම තත්ත්වය විශේෂයෙන් විදහා දැක්වේ.නව අදහස් සහ ප්‍රවේසම් සහගත සැලසුම් ඉහළ ගුණාත්මක භාවයක් යටතේ භාවිත කළ ඉහළ හැකියාවෙන් යුත් ඉංජිනේරුවරුන් විසින් මර්සිඩීස් බෙන්ස් සඳහා ඉහළ තත්ත්වයක් ලබා දී ඇත. “සෑම විටම ඉහළ සුඛෝපභෝගීත්වයකින් යුත් එස් පන්තියේ මෝටර් රථවල අලංකාරවත් නිර්මාණය, සුඛෝපභෝගීත්වය සහ මෙකල මෝටර් රථ ක්ෂේත්‍රයේ අභිමානය පෙන්නුම් කරනු ලබනවා.අපේ නවතම එස් පන්තියේ මෝටර් රථ ද මෙම සම්ප්‍රදාය පවත්වාගෙන යනවා. උසස් අලංකරණ භාවිතය සහ එහි සිත් ඇදගන්නා සුලු හැඩය ආදිය හරහා නවීන සුන්දරත්වය විදහා දැක්වෙනවා” යනුවෙන් නිර්මාණ ප්‍රධානී ගෝඩ්න් වැග්නර් පැවැසීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>11</month>
      <day>03</day>
    </date>
    <link>http://www.silumina.lk/2013/11/03/_art.asp?fn=aj1311036</link>
    <topic>ඩයලොග් කොටස් කෝටි 5 ඉක්මවා අලෙවි වෙයි</topic>
    <author>තාරක වික්‍රමසේකර</author>
    <content>ඩයලොග් කොටස් කෝටි 5 ඉක්මවා අලෙවි වෙයිපෙර සතිය අවසානයේ කොටස් ගනුදෙනු 7755  ක් වෙළෙඳ පොළේ  වාර්තා වූ නමුත්  සතිය ආරම්භක  28 වැනිදා  සඳුදා ගනුදෙනු සංඛ්‍යාව දැක්වුණේ 6064ක් ලෙසිනි. ඒ ගනු දෙනු  පහළ යාමක් වුවද  එදින සමාගම් 7 ක කොටස් මිලියනය ඉක්මවා අලෙවි විය. එම සමාගම් අතර ලංකා අයි ඕ සී (1383184),  පී ඩී එල් (1411031), එස් එම් බී ලීසිං  - ඡන්ද බලය රහිත (4284626),  ටෝකියෝ සිමෙන්ට් (3049802), පී සී එච් හෝල්ඩින්ග්ස් (9426248), ටච්වුඩ් (2394970), සී අයි එෆ් එල් (4957115) සමාගම් විය.මිල ඉහළ යාම් අතුරින් සෙරන්ඩිබ්  ඉංජිනියරින් (20.20) කැපී පෙනුණු අතර මිල පහළ යාම් අතුරින් කාර්සන්ස් (19.90),  සෙලින්කෝ ඉන්ෂුවරන්ස් (73.80) ටී සර්විසස් (19.00) සමාගම් කැපී පෙනුණි.පසුදින ගනුදෙනු යළිත් ඉහළ ගියේ ගනුදෙනු සංඛ්‍යාව 6541 ක් පෙන්වමිනි. සමාගම් 09 ක කොටස් මිලියනය ඉක්මවා අලෙවි   විය. එම සමාගම් අතර  කොමර්ෂල්  බෑන්ක් (2151054),  එන්වි රිසෝසස් ( ඩබ්..සී. 2014) 1187964,  පී.සී. හවුස් (1316182),  එස් එම් බී ලීසිං ( 1381344),  එෆ්. එල්.සී. හෝල්ඩින්ග්ස් (10732381), ඔරියන්ට් ගාමන්ට් (1367240),  පී සී ෂර්මා (2143458),   පී.සී.එච්. හෝල්ඩින්ග්ස් (14784091), ටච්වුඩ්( 1456426),  එසේ මිලියනය ඉක්මවා කොටස් අලෙවි වූ සමාගම් ය.දිනයේ මිල ඉහළ යාම් අතුරින් බුකිඩ් ඩරා (7.30),  සෙරන්ඩිබ් ඉංජිනියරින්  (10.20) සමාගම් කැපී පෙනුණි.  මිල පහළ ගිය සමාගම් අතර  ඒ අයි ඒ ඉන්ෂුවරන්ස් (10.90),  හරිස්චන්ද්‍ර (98.00), නෙස්ලේ (39.20) කැපී පෙනුණි.30 වැනිදා බදාදා ගනුදෙනු  සංඛ්‍යාව සැලකිය ලෙසින් අඩුවුවද  වෙළෙඳ පොළේ කැපී පෙනෙන සිදුවීම් කිහිපයක් වාර්තා විය. ගනුදෙනු සංඛ්‍යාව දැක්වුණේ 5711 ක් ලෙසිනි.  එසේ වුවත් මිලියනය ඉක්මවා අලෙවි වූ කොටස් ගණන 09 ක් විය. එමෙන්ම  ඩයලොග් කොටස්  56938050 ක් අලෙවි වීම කලකට පසු වෙළෙඳ පොළේ දිස් වූ  විශේෂ සිදුවීමකි.  එමෙන්ම  පී සි හවුස් කොටස් 38525539 ක් අලෙවි විය.  මිලියනය ඉක්මවා කොටස් අලෙවි වූ සෙසු සමාගම් අතර  සියෙරා කේබල් (1046682),  ඊ චැනලින් (2093600),   පී සී ෂර්මා (1865567), පී සී එච් හෝල්ඩින්ග්ස් (5762931),  ටෙස් ඇග්‍රෝ (1667047),  ටච්වුඩ් (4000180),  සී අයි එෆ් එල් (1074287) සමාගම්  විය.කොටස් වෙළෙඳ පොළ සමස්ත කොටස් මිල දර්ශකය පසුගිය සතිය අවසානයේ දැක්වුණේ ඒකක 5948.75ක් ලෙසිනි. එය ආරම්භක සඳුදා ඒකක 5928.97ක් වූ අතර 29 වැනිදා අඟහරුවාදා ඒකක 5906.53ක් ලෙසද දැක්වුණි බදාදා එම දර්ශකය දැක්වුණේ  ඒකක 5934.41 එස් ඇන්ඩ් පී එස් එල් 20 දර්ශකය පෙර සතිය අවසානයේ දැක්වුණේ ඒකක 3280.48ක් ලෙසිනි. එය සතිය ආරම්භක සඳුදා දැක්වුණේ ඒකක 3261.76ක් ලෙසිනි. 29වැනිදා අඟහරුවාදා එම අගය දැක්වුණේ ඒකක 3260.62ක් ලෙසිනි.බදාදා එම අගය දැක්වුණේ ඒකක 3562.82 ක් ලෙසිනි.මහ බැංකුව විසින් අනුමැතිය ලත් බැංකු සහ මූල්‍ය සමාගම් අතර සී අයි එෆ් එල් සමාගම නම් කර ඇත්තේ මහ බැංකුව විසින්  විශේෂ පරීක්ෂාවකට ලක් කර ඇති සමාගමක් බව නම් කරමිනි. එසේ වුවත් සමාගමේ කොටසක මිල මේ වන විට ඉතා අවම මිලකට පත්ව ඇති අතර සමාගමේ තැන්පතු ආපසු ගෙවීම්ද නතර කර ඇති අතර ගනුදෙනුකරුවන් විසින් මුදල් තැන්පත් කිරීමද අත්හිටුවා ඇත.තාරක වික්‍රමසේකරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>11</month>
      <day>03</day>
    </date>
    <link>http://www.silumina.lk/2013/11/03/_art.asp?fn=aj1311037</link>
    <topic>සුළු මූල්‍ය සේවාවෙන් දරිද්‍රතාවට විසඳුම්</topic>
    <author/>
    <content>සුළු මූල්‍ය සේවාවෙන් දරිද්‍රතාවට විසඳුම්දිළිදුකම තුරන් කිරීමට ද මූල්‍ය අංශ ඉටුකරන කාර්යභාරය සුළුපටු නොවේ. එසේ වුව ද අප රටේ අඩු ආදායම්ලාභී ප්‍රජාවෙන් විශාල ප්‍රතිශතයකට තවමත් නූතන බැංකු පහසුකම් අහිමි වී ඇත.ඒ පිළිබඳව අවධානය යොමු කළ සමෘද්ධි වැඩසටහනේ සමෘද්ධි බැංකු සංගම් ජාලය ඊට දායක වෙමින් ඉතා සාර්ථකව ඉතුරුම් හා ආයෝජන වැඩසටහන් ක්‍රියාත්මක කරමින් ක්ෂුද්‍ර මූල්‍යකරණ සේවාව ජනතාව අතරට වඩාත් සමීප කරවමින් සිටී.මේ ක්ෂුද්‍ර මූල්‍ය සේවාවේදී සිදුවන්නේ අඩු ආදායම්ලාභීන්ට දැරිය හැකි, ඔවුනට ගැළපෙන, ඔවුනටම ආවේණික වූ පහසුකම් ලබා දීමයි. මේ පහසුකම් අතර විවිධ මූල්‍ය සේවා, ඉතිරි කිරීම්, සමාජ ආරක්ෂණ ක්‍රම, ව්‍යාපාර කටයුතු සංවර්ධනය කිරීම, වෙළෙඳ පොළ ප්‍රවර්ධනය, සේවාවන්හි ගුණාත්මක භාවය සුරැකීම ආදි ක්‍රමවේද රාශියකි.මෙම ක්‍රමවේදයන් ජනතාව තුළ ප්‍රචලිත කිරීමෙන් ඔවුන් නොදැනුවත්වම විධිමත් මූල්‍ය ක්‍රමය තුළට ප්‍රවේශ වීම සිදු වේ. එනිසාම තම ආදායම් උත්පාදන කාර්යයන් සඳහා මෙන්ම තමන්ගේ වෙනත් විවිධ අවශ්‍යතා සඳහා මූල්‍ය පහසුකම සැලසීම නිසා ක්ෂුද්‍ර මූල්‍යකරණයේ තිරසාර පැවැත්ම ද තහවුරු වේ.මෙම තිරසාර පැවැත්ම තහවුරු කර ගැනීමට සමෘද්ධි සුළු මූල්‍ය සේවා වලින් තම ප්‍රජාවට ලබා දෙන සේවා ප්‍රධාන කොටස් දෙකකින් යුතුව ක්‍රියාත්මක කරයි. එනම්,මූල්‍ය අතර මැදි සේවාවසමාජ අතර මැදි සේවාව යනුවෙනි.මූල්‍ය අතර මැදි සේවාවට ඉතිරි කිරීම් හා ණය ගනු දෙනු ප්‍රධාන වශයෙන් අයත් වන අතර සමාජ අතර මැදි සේවාවට සාක්ෂරතාවය, පරිසරය, සාරධර්ම, ආයතන, වෙළෙඳපළ වැනි දෑ අයත් වේ.මෙම අංශ දෙක ප්‍රධාන කොට ගෙන ක්‍රියාත්මක වන සමෘද්ධි ක්ෂුද්‍ර මූල්‍ය සේවාවේ ප්‍රධානම ඉලක්කය වන්නේ දිළිඳුකම අවම කිරීමට දායක වීමයි. සමෘද්ධි වැඩසටහන ආරම්භයේ දී එනම් 1995 / 1996 වසරේදී රටේ දිළිඳුකම පැවැතී ඇත්තේ 28% ක් වැනි ඉහළ අගයකය. සමෘද්ධි වැඩසටහනේ ක්ෂුද්‍ර මූල්‍ය අංශය මීට දායක වීමත් සමඟම එම අගය ක්‍රමයෙන් පහළ වැටීමට පටන් ගෙන ඇත. ඒ අනුව 1995 / 96 වසරවල 28% ක් ව පැවැති දිළිඳු බව 2002 වසර වන විට 22% කට පහළ බැස්සේය. 2007 දී 15% කටත් 2010 දී 8% කටත් මෙම අගය පහළ බැස ඇති අතර 2013 වසර වන විට එය 6.5% වැනි අගයකට පහළ බැස ඇත. අප දිනාගත යුතු ඉලක්කය වන්නේ මෙම අගය තව තවත් පහළ හෙළීමයි.ඒ. ශ්‍රියානී ද අල්විස්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>11</month>
      <day>03</day>
    </date>
    <link>http://www.silumina.lk/2013/11/03/_art.asp?fn=aj1311038</link>
    <topic>තේ කර්මාන්තය නැංවීමට NDB බැංකුවෙන් වැඩමුළු</topic>
    <author/>
    <content>තේ කර්මාන්තය නැංවීමට NDB බැංකුවෙන් වැඩමුළුCIC සමාගමේ කළමනාකාර අධ්‍යක්ෂ සහ ශ්‍රී ලංකා වාණිජ මණ්ඩලයේ උප සභාපති සමන්ත රණතුංග, ප්‍රතිපත්ති අධ්‍යයන ආයතනයේ පර්යේෂණ ආර්ථික විද්‍යාඥ චතුර රුද්‍රිගු, සබරගමුව වාණිජ මණ්ඩලයේ සභාපති එල්.එච්.ඩී.ශාන්තලාල්, එම මණ්ඩලයේ අධ්‍යක්ෂ සහ හිටපු සභාපති සී.ජේ.ගුණසීල සහ NDB බැංකුවේ ප්‍රධාන මෙහෙයුම් නිලධාරි ඉන්ද්‍රජිත් වික්‍රමසිංහ යන මහත්වරුන් ශ්‍රී ලංකා වාණිජ මණ්ඩලයේ හිටපු සභාපති අනුර ඒකනායක මහතා විසින් මෙහෙයවන ලද සංවාදයට සහභාගි වී සිටි අවස්ථාව.NDB බැංකුව, ශ්‍රී ලංකා වාණිජ මණ්ඩලය සහ සබරගමුව කර්මාන්ත හා වාණිජ මණ්ඩලය සමඟ එක්වී තේ කර්මාන්තය ඉලක්ක කරගෙන රත්නපුර ප්‍රදේශයේ දී විශේෂ වැඩමුළුවක් පැවැත්වීමට කටයුතු කළේය.ඒ කොළඹ ප්‍රදේශය පදනම් කරගත් ව්‍යාපාර සහ ප්‍රාදේශීය ව්‍යාපාර අතර සහසම්බන්ධතා දිරිගැන්වීමේ අරමුණ ඇතිව ය. ‍ෙත් කර්මාන්තය හා සම්බන්ධ ප්‍රවීණයන් හා විශේෂඥයන් විසින් පවත්වන ලද මෙම වැඩමුළුව කෙරෙහි ක්ෂේත්‍රයේ සාමාජිකයන් වෙතින් ඉමහත් උනන්දුවක් පළවිය. එමෙන්ම ඊට රත්නපුර හා කලවාන ප්‍රදේශවල පුද්ගලික තේ කර්මාන්තශාලා හිමියෝ සහ කුඩා තේ වතු හිමියෝ බොහෝ දෙනෙක් සහභාගී වී සිටියහ.NDB හි ප්‍රධාන විධායක නිලධාරි රාජේන්ද්‍ර තියාගරාජා මහතා එහිදී සිය අදහස් පළකළේය. ‘'ජාතික ආර්ථිකයේ වර්ධන ඉලක්ක සාක්ෂාත් කරගැනීමට ප්‍රාදේශීය ආර්ථිකයේ වර්ධනය ඉතාම වැදගත්. ඒ සඳහා මෙවැනි ප්‍රාදේශීය ආර්ථික සංවාදවල දායකත්වය ඉතාමත් වැදගත් වනවා. මෙවැනි සංවාද ඔස්සේ ප්‍රදේශයේ සුළු හා මධ්‍යම පරිමාණ කර්මාන්ත ක්‍ෂේත්‍රයට අවශ්‍ය නව දැනුම හා අත්දැකීම් බෙදාහදාගන්නට හොඳ අවස්ථාවක් ලැබෙනවා.”කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>11</month>
      <day>10</day>
    </date>
    <link>http://www.silumina.lk/2013/11/10/_art.asp?fn=aa1311101</link>
    <topic>පොදු රාජ්‍ය සමුළුවට සියලු රටවල් එකතුවෙයි</topic>
    <author>දයා ඩී. ෆොන්සේකා</author>
    <content>දයා ඩී. ෆොන්සේකාශ්‍රී ලංකාවේ මෙවර පැවැත්වෙන පොදු රාජ්‍ය මණ්ඩලයීය විසි තුන් වැනි රාජ්‍ය නායක සමුළුව වැඩිම රාජ්‍ය නායකයන් පිරිසක් එකට එකතු වන අතිසාර්ථක රාජ්‍ය නායක සමුළුවක් වනු ඇතැයි විදේශ ආරංචි මාර්ග පවසයි. බ්‍රිතාන්‍යයේ ඔටුන්න හිමි චාර්ල්ස් කුමරු මේ සමුළුවට එළිසබෙත් රැජනගේ නියෝජිතයා වශයෙන් සහභාගි වෙයි.එල්.ටී.ටී.ඊ. ඩයස්පෝරාවේ බොරු ප්‍රචාරවලට විදේශ රාජ්‍ය නායකයන් මෙරට සමුළුවට සහභාගිවීම කිසිසේත් වැළැක්වීමට නොහැකි වී ඇති අතර ඊට හොඳම නිදසුන කොළඹ සමුළුවට සහභාගිවීම බ්‍රිතාන්‍ය අගමැති ඩේවිඩ් කැමරන් සහ එරට විදේශ ඇමැති විලියම් හේග් මහත්වරු නැවත නැවතත් තහවුරු කිරීමයි.කොළඹ සමුළුවට සහභාගි නොවන ලෙස එල්.ටී.ටී‍.ඊ. යට හිතවත් ඩයස්පෝරාවෙන් නැවත නැවත නැඟෙන විරෝධතා මැද බ්‍රිතාන්‍ය නායකයන් ගේ පැමිණීම මෙලෙස සනාථ කර තිබේ.“පොදු රාජ්‍ය මණ්ඩලයීය රාජ්‍ය නායක සමුළුවට අපි සහභාගි විය යුතුයි. මෙයට පැමිණීමෙන් අපට ශ්‍රී ලංකාවේ නියම තත්ත්වය දැක බලාගන්නට පුළුවන්. සෑම ජාතියකටම අයත් ජනතාව හමුවී අදහස් හුවමාරු කරගන්නට පුළුවන්. එවිට අපට යම් ප්‍රශ්නයක් ඇතොත් අවංකවම රජය සමඟ කතා කරන්නට පුළුවන්” බ්‍රිතාන්‍ය විදේශ ලේකම් විලියම් හේග් මහතා ප්‍රකාශ කර සිටියේ ය. බ්‍රිතාන්‍ය මාධ්‍යය ද එකහෙළා කියා සිටින්නේ බ්‍රිතාන්‍ය නායකයන් මේ සමුළුව නියෝජනය කළ යුතු බවයි. ඉන්දීය විදේශ ඇමැති සල්මන් කුර්ෂිඩ් මහතා ද සමුළුවට තමන් ගේ පැමිණීම දැනටමත් තහවුරු කර ඇති අතර ඉන්දීය අගමැති මන්මෝහන් සිං මහතාගේ පැමිණීම ඉදිරි කෙටි කාලයේ තහවුරු කැරෙනු ඇතැයි ආරංචි මාර්ග කියයි.ශ්‍රී ලංකාවට පැමිණෙන ඉන්දීය හා බ්‍රිතාන්‍ය නායකයන් කොළඹ සමුළුවට සහභාගි වී ඉන් අනතුරුව ඔවුන්ට අවුරුදු තිහක යුද්ධයකින් වැනසුණ උතුරු පළාතේ ජන ජීවිතය ගොඩනැංවීමට ශ්‍රී ලංකා රජය ගෙන ඇති පියවර ද තම සියැසින් දැක බලා ගැනීමට අවස්ථාව ලැබෙනු ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>11</month>
      <day>10</day>
    </date>
    <link>http://www.silumina.lk/2013/11/10/_art.asp?fn=aa1311102</link>
    <topic>රාජ්‍ය නායක සමුළුව 15 වැනිදා සිට</topic>
    <author>ටිරෝනි වෑවලගේ</author>
    <content>ටිරෝනි වෑවලගේපොදු රාජ්‍ය මණ්ඩලයීය සතිය අද (10) ඇරැඹෙන අතර ලබන ඉරිදා ( 17) දක්වා ක්‍රියාත්මකය. 2013 පොදු රාජ්‍ය මණ්ඩලයීය රාජ්‍ය නායක හමුව ඇතුළු ඊට අදාළ සියළු වැඩසටහන් මේ සතිය තුළ දී පැවැත්වෙයි. ඒ සඳහා සහභාගී වන රාජ්‍ය නායකයින් අද සිට මෙරටට පැමිණීමට නියමිත ය.මීට අමතර ව පොදු රාජ්‍ය මණ්ඩලයීය තරුණ සම්මේලනයේ ආරම්භක සැසිය අද දින හම්බන්තොට රුහුණු මාගම් අන්තර්ජාතික සම්මන්ත්‍රණ ශාලාවේදී පැවැත්වෙයි. පොදු රාජ්‍ය මණ්ඩලයීය මහජන සමුළුවේ ආරම්භක සැසිය ද එයට සමගාමීව ගාලු කොටුවේදී ඇරැඹෙනු ඇත.නොවැම්බර් දොළොස්වැනිදා කොළඹ සිනමන් ග්‍රෑන්ඩ් හෝටලයේ දී ව්‍යාපාරික සමුළුව ඇරැඹෙන අතර සාමාජික රටවල අමාත්‍යවරුන්ගේ හමුව පැවැත්වෙනුයේ කොළඹ හිල්ටන් හෝටලයේ දී ය.නොවැම්බර් දහතුන්වැනිදා මහජන හමුව නිමා කිරීමේ උත්සවය හික්කඩුව ඡායා ට්‍රාන්ස් හිදී පැවැත්වීමට නියමිත ය. පොදු රාජ්‍ය මණ්ඩලීය රටවල අමාත්‍ය සමුළුවක් සහ විදේශ අමාත්‍ය හමුවක් කොළඹ බණ්ඩාරනායක සම්මන්ත්‍රණ ශාලාවේ දී සහ සිරිමාවෝ බණ්ඩාරනායක සම්මේලන මධ්‍යස්ථානයේ දී පැවැත්වීමට නියමිත ය. නොවැම්බර් 14වැනිදා එනම් මහා සමුඵවට පෙර දින බණ්ඩාරනායක සම්මන්ත්‍රණ ශාලාවේදී මහින්ද රාජපක්ෂ ජනාධිපතිතුමාගේ සහ පොදු රාජ්‍ය මණ්ඩල මහ ලේකම් කමලේශ් ශර්මාගේ ප්‍රධානත්වයෙන් මාධ්‍ය හමුවක් පැවැත්වෙනු ඇත. දාහතර වැනිදා යළිත් විදේශ අමාත්‍යවරුන්ගේ හමුවක් පැවැත්වෙන අතර තරුණ සමුළුව නිමා කිරීමේ උත්සවය හම්බන්තොට දී පැවැත්වීමට නියමිත ය.සමුළුවට සහභාගී වන රාජ්‍ය නායකයන් ගේ සහභාගීත්වයෙන් පැළ රෝපණය කිරීමේ උත්සවයක් හම්බන්තොට මිරිජ්ජවිල උද්භිද උද්‍යානයේ දී පැවැත්වෙන්නේ ද නොවැම්බර් දා හතර වැනිදා ය.මෙවර පොදු රාජ්‍ය මණ්ඩලයීය සතියේ ප්‍රධාන අංශ සියල්ලක්ම පැවැත්වීමට නියමිත ව ඇත්තේ නොවැම්බර් පහළොස්වැනිදා ය. එදින රාජ්‍ය නායකයින්ගේ සමුළුවේ සමාරම්භක සැසිය කොළඹ නෙළුම් පොකුණ මහින්ද රාජපක්ෂ රංග ශාලාවේදී පැවැත්වෙන අතර එදිනම පොදු රාජ්‍ය මණ්ඩලයීය මහා සමුළුව පැවැත්වෙන්නේ කොළඹ බණ්ඩාරනායක සම්මන්ත්‍රණ ශාලාවේ දී ය. එහිදී රටරටවල රාජ්‍ය නායකයන් සහ තරුණ නායකයන් අතර හමුවක් ද පැවැත්විමට නියමිත ය.නොවැම්බර් 16වැනි දින මහින්ද රාජපක්ෂ ජනාධිපතිතුමා ගේ සහ ජොදු රාජ්‍ය මණ්ඩලයීය ක්‍රිඩා කමිටුවේ සභාපති ටුන්කු ඉම්රාන් කුමරුගේ ප්‍රධානත්වයෙන් පොදු රාජ්‍ය මණ්ඩලයීය ක්‍රිඩා කමිටුවේ හමුවක් බත්තරමුල්ල වෝටර්ස් එජ් හිදී පැවැත්වේ. ඊට සමගාමීව සමුළුවට පැමිණි රාජ්‍ය නායකයින්ගේ හමුවේ පළමුවැනි සහ දෙවැනි අදියර ද වෝටර්ස් එජ් හිදී එදිනම පැවැත්වෙනු ඇත. එදිනම රාත්‍රියේ රාජ්‍ය නායකයන් වෙනුවෙන් ජනාධිපතිතුමන් පිළිගන්වන රාත්‍රී භෝජන සංග්‍රහය පැවැත්වෙන්නේ අරලිය ගහ මන්දිරයේදී ය.නොවැම්බර් 17 වන දින රාජ්‍ය නායක හමුවේ තුන්වැනි අදියර වෝටර්ස් එජ් හිදී පැවැත්වෙන අතර මෙවර පොදු රාජ්‍ය මණ්ඩලයීය සමුළුව අවසාන කරමින් මහින්ද රාජපක්ෂ ජනාධිපතිතුමාගේ සහ පොදු රාජ්‍ය මණ්ඩලයීය මහ ලේකම් කමලේශ් ෂර්මා මහතාගේ ප්‍රධානත්වයෙන් බණ්ඩාරනායක සම්මන්ත්‍රණ ශාලාවේදී මාධ්‍ය හමුවක් පැවැත්වීමට නියමිත ය. සමුළුව අවසානයේ දී වසර දෙකක කාලයක් සඳහා පොදු රාජ්‍ය මණ්ඩලයීය සභාපති ධූරය මහින්ද රාජපක්ෂ ජනාධිපතිතුමාට පැවරීම ද මෙහි දී ප්‍රකාශ කිරීමට නියමිත ය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>11</month>
      <day>10</day>
    </date>
    <link>http://www.silumina.lk/2013/11/10/_art.asp?fn=aa1311103</link>
    <topic>රාජ්‍ය නායක සමුළුව 15 වැනිදා සිට</topic>
    <author>තාරක වික්‍රමසේකර</author>
    <content>තාරක වික්‍රමසේකරදක්ෂිණ අධිවේගී මාර්ගය ගාල්ල හා මාතර දක්වා වූ කොටස ලබන ජනවාරි මස තුළදී විවෘත කැරෙනු ඇතැයි වරාය මහාමාර්ග හා නාවික ව්‍යාපෘති අමාත්‍ය නිර්මල කොතලාවල මහතා ‘සිළුමිණ’ ට කීය. මහින්ද රාජපක්ෂ ජනාධිපතිතුමා මේ මාර්ගය ගිය සතියේ නිරීක්ෂණය කළ බවත් මාර්ගයේ ඉදිකිරීම් කටයුතු කඩිනමින් නිම කිරීමටත් මාතර හම්බන්තොට මාර්ගයේ ඉදිකි‍රීම් ඇරැඹීමටත් උපදෙස් දුන් බවත් ඇමැතිවරයා කීය.ගාලු වරාය පිවිසුම් මාර්ගය ද සහිතව ගාල්ල - මාතර අධිවේගී මාර්ගයේ මුළු දුර කිලෝමීටර් 32.25 කි. ඒ සඳහා වැය කළ මුදල බිලියන 18.7 ක් වන අතර ඉමදූව, කොක්මාදුව හා ගොඩගම (මාතර) පිවිසුම් මාර්ග ඉඳි කෙරේ.කොට්ටාවේ සිට මාතර (ගොඩගම) දක්වා වූ දුර කිලෝමීටර් 126.25 ක් වන අතර එම මාර්ගය හම්බන්තොට දක්වා දීර්ඝ කිරීමට යෝජිත ය.කොට්ටාව, කඩුවෙල, කොළඹ පිටත වටරවුම මාර්ගයේ වැඩ කටයුතු ද ලබන වස‍රේ නිම වීමට යෝජිත අතර කඩුවෙල - කඩවත සහ කඩවත, කෙළවරපිටිය අදියර ද 2015 වනවිට නිමවනු ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>11</month>
      <day>10</day>
    </date>
    <link>http://www.silumina.lk/2013/11/10/_art.asp?fn=aa1311104</link>
    <topic>රජයේ රෝහල්වලින් බේත් ගන්න ‘M’ චැනලින් එයි</topic>
    <author>නිහාල් පී. අබේසිංහ</author>
    <content>නිහාල් පී. අබේසිංහරජයේ රෝහල්වලින් ප්‍රතිකාර ගැනීමට දුරකථනයෙන් වෛද්‍යවරුන් වෙන්කරවා ගැනීම සඳහා මෙරට ජනතාවට අවස්ථාව සලසා දීමේ නව වැඩපිළිවෙළක් (M channeling) ශ්‍රී ලංකා තොරතුරු හා සන්නිවේදන තාක්ෂණ නියෝජිතායතනය සහ ශ්‍රී ලංකා මොබිටෙල් සමාගම ඒකාබද්ධව ශ්‍රී ලංකාවට හඳුන්වා දෙයි.ශ්‍රී ලංකාවේ ‍ප්‍රථම වරට මෙම පහසුකම හඳුන්වාදීම පසුගියදා දොම්පේ දිසා රෝහලින් ආරම්භ විය. ඒ අනුව රෝහල්වල සායනවලට එක්වන හා රෝහල්වල සේවයේ යෙදෙන වෛද්‍යවරුන් මෙසේ වෙන් කරවා ගත හැකි ය.රෝහලෙන් ලබාදී තිබෙන 0711370370 දුරකථන අංකය ඇමැතීමෙන් පසු එම ඇමතුම ස්වයංක්‍රීය දුරකථන පද්ධතියකට සම්බන්ධ කරනු ලැබේ. ඊට පසු මෙම පහසුකම් අවශ්‍ය අයට ලබාගත හැකි ය. අනතුරුව අදාළ තොරතුරුවලට අනුව වෛද්‍යවරයා හමුවිය හැකි වෙලාව සඳහන් කෙටි පණිවුඩයක් (SMS) මගින් රෝගියාට දැනුම් දීම ස්වයංක්‍රීයව සිදු කෙරේ.ඉදිරියේ දී රටේ සියලු රජයේ රෝහල් ආශ්‍රිතව මේ වැඩපිළිවෙළ ක්‍රියාත්මක වන බව ශ්‍රී ලංකා තොරතුරු හා සන්නිවේදන තාක්ෂණ නියෝජිතායතනය පවසයි. මෙමගින් විශාල පිරිසකට සෙත සැලසීමට අවස්ථාව ලැබෙන බව ද එම ආයතනය පෙන්වා දෙයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>11</month>
      <day>10</day>
    </date>
    <link>http://www.silumina.lk/2013/11/10/_art.asp?fn=aa1311105</link>
    <topic>අයවැය පරතරය සියයට පහකට අඩු කරනවා</topic>
    <author/>
    <content> - ඇමැති අමුණුගමරටේ ආදායම අඩුවී වියදම වැඩි වූ විට රටක් ගැන ඇති විශ්වාසය අඩු වීම ආර්ථික විද්‍යාවේ මූලික ලක්ෂණයක් බව පෙන්වා දෙන අන්තර් ජාතික මූල්‍ය සහ‍යෝගිතාව පිළිබඳ ජ්‍යෙෂ්ඨ අමාත්‍ය සහ නියෝජ්‍ය මුදල් අමාත්‍ය ආචාර්ය සරත් අමුණුගම මහතා එහෙත් අපේ රටේ මූල්‍ය කළමනාකරණය මගින් ලබන වසර වන විට අය වැය පරතරය සියයට පහකට අඩු කිරීම අරමුණ බවත් පෙන්වා දෙයි.අපේ රටේ ආදායම් ලැබෙන ආයතන අඩු වුව ද වියදම් කරන ආයතන සංඛ්‍යාවේ වැඩිවීමක් දක්නට ලැබෙන බවත් වියදම් කිරීමට ආදායම තිබිය යුතු බවත් රටට ආදායම සපයන ආයතන කාර්යක්ෂම මට්ටමින් පවත්වාගෙන යාම ඉතා වැදගත් බවත් කීය.නවීන තාක්ෂණය උපයෝගි කැරගෙන ආදායම වැඩිකැර ගන්නේ කෙසේ ද යන්න අප හමුවේ ඇති අභියෝගය බව සඳහන් කළ අමුණුගම මහතා එම අභියෝගය ජය ගැනීම රජයේ ඒකායන අරමුණ බව සඳහන් කරයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>11</month>
      <day>10</day>
    </date>
    <link>http://www.silumina.lk/2013/11/10/_art.asp?fn=aa1311106</link>
    <topic>ඉසෙඩ් අගය වෙබ් අඩවියෙන්</topic>
    <author/>
    <content>අ.පො.ස. (උසස් පෙළ) 2012 විභාගයේ ප්‍රතිඵල මත 2012/2013 අධ්‍යන වර්ෂ සඳහා විශ්ව විද්‍යාල ප්‍රවේශයට අවශ්‍ය අවම ඉසෙඩ් අගයන් පිළිබඳ විස්තර පහත සඳහන් වෙබ් අඩවි හරහා බලාගත හැකි බව විශ්ව විද්‍යාල ප්‍රතිපාදන කොමිෂන් සභාව පවසයි. www.ugc.ac.lk හෝ www.admission.ugc.ac.lk. න් හා ඊට අමතරව විශ්ව විද්‍යාල ප්‍රතිපාදන කොමිසම් සභාවේ 0112695301, 0112695302, 0112692357, 0112678731 දරන දුරකථන අංක ඔස්සේ ද ඉසෙඩ් ලකුණු ලබාගත හැකිය.2012/2013 අධ්‍යන වර්ෂය සඳහා මෙවර විශ්ව විද්‍යාල ප්‍රතිපාදන කොමිසමට අයැදුම්පත්‍ර 55000 ක් ලැබී ඇති අතර එයින් 24000 ක් විශ්ව විද්‍යාල සඳහා බඳවා ගැනීමට නියමිතය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>11</month>
      <day>10</day>
    </date>
    <link>http://www.silumina.lk/2013/11/10/_art.asp?fn=aa1311107</link>
    <topic>උතුරටත් මනෝ විද්‍යා පාඨමාලා</topic>
    <author>රමණී සුබසිංහ</author>
    <content>රමණී සුබසිංහඋතුරු පළාතේ සේවයේ යෙදී සිටින ළමා සංවර්ධන හා කාන්තා කටයුතු අමාත්‍යාංශයේ ක්ෂේත්‍ර නිලධාරීන් සඳහා ප්‍රථම වරට දෙමළ මාධ්‍යයෙන් මනෝවිද්‍යාත්මක උපදේශනය පිළිබඳ ඩිප්ලෝමා පාඨමාලාවක් හෙට (11) සිට ආරම්භ කරනු ලබන බව ළමා සංවර්ධන හා කාන්තා කටයුතු අමාත්‍යාංශය පවසයි.ළමා සංවර්ධන හා කාන්තා කටයුතු ඇමැති තිස්ස කරල්ලියද්ද හා සමාජ සේවා අමාත්‍ය ෆීලික්ස් පෙරේරා යන මහත්වරුන් ගේ ප්‍රධානත්වයෙන් මේ වැඩසටහනේ සමාරම්භක උත්සවය හෙට (11) නල්ලූර් ප්‍රාදේශීය ලේකම් කාර්යාලයේ දී ඇරැඹේ. යාපනය, කිළිනොච්චිය, මුලතිව් සහ මන්නාරම් දිස්ත්‍රික් ආවරණය කරමින් පැවැත්වෙන මේ වැඩසටහන මෙම වසර නිම වීමට පෙර සිංහල මාධ්‍යයෙන් අනුරාධපුරයේ සහ කොළඹ ද ආරම්භ කෙරෙන බව අමාත්‍යාංශය පවසයි.හිංසන හා අපරාධවලින් දරුවන් හා කාන්තාවන් ආරක්ෂා කර ගැනීම, නීතිය පිළිබඳවත් යුතුකම් හා සමාජ සාර ධර්මයන් පිළිබඳව දැනුම්වත් කිරීමත් මෙම වැඩසටහනේ අරමුණ වේ. කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>11</month>
      <day>10</day>
    </date>
    <link>http://www.silumina.lk/2013/11/10/_art.asp?fn=aa1311108</link>
    <topic>ජනපතිගේ උපන් දිනය හා පදවි ප්‍රාප්තිය සැමරීම වෙනුවෙන්  'දැයට සෙවණ' 15 වැනිදා</topic>
    <author>නිහාල් පී. අබේසිංහ</author>
    <content>නිහාල් පී. අබේසිංහමහින්ද රාජපක්ෂ ජනාධිපතිතුමාගේ ජන්ම දිනය හා පදවි ප්‍රාප්තිය වෙනුවෙන් ‘දැයට සෙවණ’ රුක් රෝපණ වැඩසටහන මෙවරත් නොවැම්බර් 15 වැනිදා පෙරවරු 10.03 යෙදෙන සුබ මොහොතින් රට පුරා පැවැත්වේ.පරිසර හා පුනර්ජීවනය බලශක්ති අමාත්‍යාංශය මෙහෙයවන මේ නව වැඩසටහනට අනුව 15 වැනිදා රටපු‍රා ‍පැළ ලක්ෂ 12 ක් සිටුවීමට කටයුතු යොදා ඇතැයි පාරිසරික හා පුනර්ජීවනය බලශක්ති ඇමැති සුසිල් ප්‍රේම ජයන්ත මහතා පවසයි. වෙනත් අමාත්‍යාංශවල ද රාජ්‍ය නොවන සංවිධානවල ද පූර්ණ උදව් මේ සඳහා ලැබේ.නිල්ල පිරුණු රටක් - පැහැබර අනාගතයක් යන තේමාව යටතේ පවත්වන මෙවර දැයට සෙවණ වැඩසටහන යටතේ දිවයිනේ ස්වභාවික වනාන්තරවලින් පිටත තුරු ආවරණය වැඩි දියුණු කිරීම ප්‍රධාන ලෙස සිදුකෙරේ.ඊට අමතරව රුක් රෝපණය කිරීමේ වැදගත්කම පිළිබඳව මහජනතාව දැනුම්වත් කිරීම හා රාජ්‍ය හා රාජ්‍ය නොවන සංවිධාන යන්න රුක් රෝපණ කටයුතු ප්‍රවර්ධනය කිරීම ‍වැඩසටහනේ ප්‍රධාන අරමුණු අතර වේ.මෙම වසරේ ‘දැයට සෙවණ’ ජාතික රුක් රෝපණ වැඩසටහන යටතේ ප්‍රාදේශීය ලේකම් කොට්ඨාස මට්ටමෙන් ජල පෝෂක ප්‍රදේශ, රක්ෂිත, හායනයට ලක්වූ කඳු මුදුන්, පොදු ස්ථාන, පාසල්වල වන ගොමු ඇති කිරීම සඳහා ස්ථානයක් හෝ දෙකක් තෝරා ගැනීමට යෝජිත වේ. ඊට අමතරව ඉහත වැඩසටහනට සමගාමීව පරිසර සංරක්ෂණය පිළිබඳ දැනුවත් කිරීමේ වැඩමුළු හා පරිසර සංරක්ෂණයට අදාළ විවිධ කර්තව්‍යයන් පළාත්, දිස්ත්‍රික්ක, ප්‍රාදේශීය හා ග්‍රාමීය මට්ටමෙන් සංවිධානය කිරීමට ද අපේක්ෂා කෙරේ.එසේ ම සිටුවන ලබන සෑම පැළයක් ම රැක බලා ගැනීම, නඩත්තු කිරීම හා වාර්තා පවත්වා ගැනීම අත්‍යවශ්‍ය වන අතර පාසල් සහභාගිත්වයෙන් සිටුවන සෑම පැළයකම විස්තර පිළිබඳ වාර්තාවක් පරිසර හා පුනර්ජනනීය බලශක්ති අමාත්‍යාංශයේ දැයට සෙවණ ලේකම් කාර්යාලයට එවීමට උපදෙස් ලබාදී ඇත.වන සංරක්ෂණ දෙපාර්තමේන්තුව, රාජ්‍ය දැව සංස්ථාව කෘෂිකර්ම දෙපාර්තමේන්තුව, සුළු ආනයන බෝග දෙපාර්තමේන්තුව, මහවැලි අධිකාරිය, තල් සංවර්ධන මණ්ඩලය හා ශ්‍රී ලංකා කජු සංස්ථාව මේ රුක් රෝපණ වැඩසටහන සඳහා පැළ සපයනු ලැබේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>11</month>
      <day>10</day>
    </date>
    <link>http://www.silumina.lk/2013/11/10/_art.asp?fn=aa1311109</link>
    <topic>පොලිස් කොමිසමට 2012 දි පැමිණිලි 601 ක්</topic>
    <author/>
    <content>ජාතික පොලිස් කොමිෂන් සභාවේ 2012 වාර්ෂික වාර්තාව දක්වන ආකාරයට මහජනයාගෙන් පොලිස් නිලධාරීන්ට හෝ පොලිස් බළකායට එරෙහිව පැමිණිලි 601 ක් 2012 වර්ෂය තුළ ලැබී ඇත. දිවයිනේ සෑම දිස්ත්‍රික්කයකින්ම පාහේ ලැබී ඇති මෙම පැමිණිලිවලින් 89‍% ක් විසඳා ඉතා ඉක්මනින් පැමිණිලිකරුවන් වෙත සහන ලබාදීමට ද හැකි වී ඇත.2013 ඔක්තෝබර් 25 වැනි දින පාර්ලිමේන්තුවට ඉදිරිපත් කරනු ලැබූ වාර්තාවේ දැක්වෙන ආකාරයට මුළු පැමිණිලි ප්‍රමාණය වූ 601 න් 454 ක් ම එක් එක් සිද්ධි වශයෙන් ගෙන විමර්ශන නිම කර ලිපි‍ගොනු වසා දමා ඇත.වාර්ෂික වාර්තාව දක්වන ආකාරයට වැඩිම පැමිණිලි ප්‍රමාණයක් ලැබුණු කොළඹ දිස්ත්‍රික්කයෙන් පැමිණිලි 105 ක් ලැබී තිබුණි. එසේම ගාල්ල දිස්ත්‍රික්කයෙන් පැමිණිලි 91 ක් ද, කළුතර දිස්ත්‍රික්කයෙන් පැමිණිලි 86 ක් ද මහනුවරින් 81 ක් ද, ගම්පහින් 54 ක් ද, කුරුණෑගලින් 57 ක් ද, අනුරාධපුරයෙන් 38 ක් ද මඩකලපුවෙන් 19 ක් ද වශයෙන් පැමිණිලි ලැබී තිබූ අතර යාපනය දිස්ත්‍රික්කයෙන් පැමිණිලි 07 ක් පමණක් ලැබී තිබුණි. මීට අමතරව පොලිස් කොමිෂන් සභාවේ ප්‍රධාන කාර්යාලය වෙත ද පැමිණිලි 10 ක් පමණ ලැබී තිබුණි.සමාලෝචිත වර්ෂය තුළ පොලිස් ක්‍රියා වලින් අතෘප්තියට පත් වින්දිතයින් ගණනාවකට සහන ලබා දීමට ද හැකි වූ බවත් මෙම වාර්තාව තවදුරටත් දක්වා ඇත. පොලිසියේ උදාසීනභාවය පිළිබඳව පැමිණිලි 181 ක්, පක්ෂග්‍රාහී කටයුතු කිරීම පිළිබඳව පැමිණිලි 106 ක්, බලය අයුතු ලෙස යොදා ගැනීම පිළිබඳව පැමිණිලි 143 ක් පිළිබඳව මෙහිදී ක්‍රියා කළේය.පොලිස් කොමිෂන් සභාවේ මහජන පැමිණිලි විමර්ශන අංශයේ මූලික කාර්යය වන්නේ පොලිස් බළකායට හෝ පොලිස් නිලධාරින්ට එරෙහිව මහජනයා හට ඇති පැමිණිලි බාරගෙන විමර්ශනය කර පාර්ලි‍මේන්තුව විසින් පනවා ඇති නීතියකට අනුව මහජනයා වෙත සහන සලස්වා දීමයි. එම අරමුණ ඉටු කර ගැනීම සඳහා ආණ්ඩුක්‍රම ව්‍යවස්ථාවේ 18 වන සංශෝධනයේ 155 ඊඊ වගන්තියෙන් බලතල ලබා දී ඇත.සමාලෝචිත වර්ෂය තුළ ව්‍යවස්ථාමය කාර්යභාරය උපරිම වශයෙන් ඉටු කිරීම සඳහා පොලිස් කොමිෂන් සභාව සෑම උත්සාහයක්ම දරා ඇත. එසේම මහජනයාගෙන් තවදුරටත් ඉල්ලා සිටින්නේ පොලිසියෙන් යම් අක්‍රමිකතාවක් සිදුවේ නම් අදාළ පළාතේ පළාත් කාර්යාල වෙත හෝ ප්‍රධාන කාර්යාලය වෙත නොපමාව පැමිණිලි ඉදිරිපත් කරන ලෙසය. දුරකථන අංක 011 5107721, 011 5107722, 011 2683307 ඇමතීමෙන් හෝ www.npc.gov.lk වෙබ් අඩවියට පිවිසීමෙන් පළාත් කාර්යාල ලිපිනයන් සහ දුරකථන අංක ආදී තොරතුරු ලබා ගත හැකිය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>11</month>
      <day>10</day>
    </date>
    <link>http://www.silumina.lk/2013/11/10/_art.asp?fn=aa13111010</link>
    <topic>හම්බන්තොට ජගත් සමුළු ශාලාව විවෘත වෙයි</topic>
    <author/>
    <content>හම්බන්තොට මාගම් රුහුණුපුර ජාත්‍යන්තර සම්මන්ත්‍රණ මධ්‍යස්ථානය (MRICC) මහින්ද රාජපක්ෂ ජනාධිපතිතුමාගේ ප්‍රධානත්වයෙන් ජනතා අයිතියට පත් කෙරිණි. මෙය ශ්‍රී ලංකාවේ දෙවන ජාත්‍යන්තර සම්මන්ත්‍රණ මධ්‍යස්ථානය වේ. එම විවෘතවීමත් සමඟ එහි පැවැත්වෙන ප්‍රථම ජාත්‍යන්තර සමුළුව ලෙස පොදු රාජ්‍ය මණ්ඩලීය තරුණ සමුළුව නොවැම්බර් 10 දින සිට 14 දින දක්වා පැවැත්වීම සුවිශේෂි වේ.හම්බන්තොට ජාත්‍යන්තර සම්මන්ත්‍රණ මධ්‍යස්ථානය එම දිස්ත්‍රික්කයේ සිරිබෝපුර ප්‍රදේශයේ අක්කර 28 ක භූමි භාගයක් පුරා පැතිරී ඇත. මෙය නිර්මාණය කිරීම සඳහා ඇ.ඩොලර් මිලියන 15.3 ක මුදලක් ඇස්තමේන්තු ගත කරන ලදී. නාගරික සංවර්ධන අධිකාරිය හා කොරියානු ජාත්‍යන්තර සංස්ථාව එක්ව මෙම සුවිසල් සම්මන්ත්‍රණ ශාලාවේ ඉදිකිරීමේ කටයුතු නිම කර ඇත. මෙහි ප්‍රධාන ශාලාවේ ආසන 1500 කි.තවද ආසන 250 කින් යුත් අනු ශාලා තුනක් හා කුඩා ශාලා 10 ක් මෙහි ස්ථාපිතය. ගොඩනැඟිල්ලේ විශාලත්වය වර්ග මීටර් 8081 කි. අති නවීන තාක්ෂණ පහසුකම් සහිතව ජාත්‍යන්තර මට්ටමින් මෙම ගොඩනැඟිල්ල ඉදි වී ඇත.මෙහි වාහන 400 ගාල් කිරීමේ පහසුකම් හා හෙලිකොප්ටර් අංගණයක පහසුකම් ද සහිතය. හම්බන්තොට වරාය ඉදිරිපසින් පිහිටා ඇති මෙම ජාත්‍යන්තර සම්මන්ත්‍රණ ශාලාව අනාගත දැනුමේ කේන්ද්‍රස්ථානය වශයෙන් වැදගත් වේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>11</month>
      <day>10</day>
    </date>
    <link>http://www.silumina.lk/2013/11/10/_art.asp?fn=ab1311101</link>
    <topic>මන්මෝහන් භීතිකාව භූමිකාව</topic>
    <author>ඉන්දික ජයරත්න</author>
    <content>මේ දිනවල වැඩි අවධානයක් යොමු වී ඇත්තේ පොදු රාජ්‍ය මණ්ඩලීය රාජ්‍ය නායක සමුළුව සඳහා ඉන්දීය අග්‍රාමාත්‍ය ආචාර්ය ‍මන්මෝහන් සිං මහතාගේ සහභාගිත්වය පිළිබඳව යි. ඉන්දීය අග්‍රාමාත්‍යවරයා යම් හෙයකින් ශ්‍රී ලංකාවේ පැවැත්වෙන පොදු රාජ්‍ය මණ්ඩලීය රාජ්‍ය නායක සමුළුවට සහභාගි නො වීම යනු ඉන්දියාව පොදු රාජ්‍ය මණ්ඩලීය රාජ්‍ය නායක සමුළුව නියෝජනය නොකිරීමක් නො වේ. පොදු රාජ්‍ය මණ්ඩලීය රාජ්‍ය නායක සමුළුවේ විශේෂත්වයක් වන්නේ; ඊට සාමාජික රටවල් රාජ්‍ය නායකයා ම හෝ දේශපාලන නායකයා ම හෝ සහභාගි විය යුතුයි යනුවෙන් නියමයක් නො වීමය. විවිධ රාජ්‍යතාන්ත්‍රික ස්ථර මට්ටමින් ඊට සහභාගිත්වය පිළිබඳ නියෝජනය ලබා දීමේ හැකියාව පවතී.පොදු රාජ්‍ය මණ්ඩලයේ සාමාජික රටක් වන කැනඩාවේ අග්‍රාමාත්‍යවරයා ශ්‍රී ලංකාවේ පැවැත්වෙන පොදු රාජ්‍ය මණ්ඩලීය රාජ්‍ය නායක සමුළුවට සහභාගි නො වන බව සඳහන් කර තිබේ. එහෙත් කැනඩා අග්‍රාමාත්‍යවරයා ශ්‍රී ලංකාවේ පැවැත්වෙන පොදු රාජ්‍ය මණ්ඩලීය රාජ්‍ය නායක සමුළුවට සහභාගි නො වීම යනු කැනඩාව එම රාජ්‍ය නායක සමුළුව වර්ජනය කිරීමක් නො වේ.කැනඩාවේ විදේශ අමාත්‍යවරයා ප්‍රමුඛ ඉහළ රාජ්‍යතාන්ත්‍රික දූත පිරිසක් ශ්‍රී ලංකාවේ පැවැත්වෙන පොදු රාජ්‍ය මණ්ඩලීය රාජ්‍ය නායක සමුළුව නියෝජිත කිරීමට නියමිත ය. ඒ අනුව කැනඩාව ද පොදු රාජ්‍ය මණ්ඩලීය රාජ්‍ය නායක සමුළුවට සිය ක්‍රියාකාරී සහභාගිත්වය ලබා දෙන බව තර්කානුකූලව පෙන්වා දීමට පුළුවන.පර්ත් නුවර පැවැති පොදු රාජ්‍ය මණ්ඩලීය රාජ්‍ය නායක සමුළුවේදී මීළඟ සමුළුව ශ්‍රී ලංකාවේ පැවැත්වීම පිළිබඳව යෝජනාව ඉන්දියාව විසින් ඉදිරිපත් කරන ලදී. ශ්‍රී ලංකාවට එම ඓතිහාසික අවස්ථාව ලබා ගැනීමට හැකිවීම පිළිබඳ ගෞරවය ඉන්දියාවට හිමි විය යුතු ය.එවැනි තත්ත්වයකදී ශ්‍රී ලංකාවේ පැවැත්වෙන පොදු රාජ්‍ය මණ්ඩලීය රාජ්‍ය නායක සමුළුව සඳහා ඉන්දියාව සහභාගි නො වීම හෝ සමුළු අවස්ථා වර්ජනය කිරීම යනු පදනම් විරහිත තර්කයකි. මේ මොහොතේ සංවාදය ගොඩනැඟී ඇත්තේ ඉන්දීය අග්‍රාමාත්‍යවරයාගේ සහභාගිත්වය සම්බන්ධයෙන් පමණි.ඉන්දීය විදේශ අමාත්‍ය සල්මාන් කුර්ෂීඩ් මහතා ප්‍රකාශ කර ඇත්තේ ඉන්දියාව ශ්‍රී ලංකාවේ පැවැත්වෙන පොදු රාජ්‍ය මණ්ඩලීය රාජ්‍ය නායක සමුළුව නියෝජනය කරන බව ය. එම ප්‍රකාශයත් සමඟ ඇතැම් දේශීය හා අන්තර්ජාතික මාධ්‍ය ඉන්දියාවේ සහභාගිත්වය හෝ නියෝජනය හෝ පිළිබඳ මතු කළ පදනම් විරහිත තර්ක මුළුමනින් ම බිඳ වැටී තිබේ. එහෙත් තවදුරටත් ඇතැම් දෙනා මතු කරන ප්‍රශ්නය වන්නේ ඉන්දීය අග්‍රාමාත්‍යවරයාගේ සහභාගිත්වය ස්ථිර ද? නැද්ද? යන්න ය.ශ්‍රී ලංකාවේ පැවැත්වීමට නියමිත පොදු රාජ්‍ය මණ්ඩලීය රාජ්‍ය නායක සමුළුවට සමගාමීව ඉන්දියාවේ ප්‍රතිනිර්මාණය වී ඇති දේශපාලන වටපිටාව ද වඩා ගැඹුරින් සලකා බැලීම වැදගත්ය. දකුණු ඉන්දීය දේශපාලන සාධකය ඉන්දීය මධ්‍යම ආණ්ඩුවේ දේශපාලන න්‍යාය පත්‍රයට තීරණාත්මක බලපෑමක් කරන මට්ටමකට මේ වන විට වැඩිදියුණු වී තිබේ.ලබන වසරේ මැයි මාසයේදී ඉන්දීය පාර්ලිමේන්තු මැතිවරණය ද පැවැත්වීමට නියමිත ය. පුළුල් සහ සංකීර්ණ සභාගයකින් යුතු ඉන්දීය කොංග්‍රස් පාලනයට දකුණු ඉන්දීය දේශපාලන සාධකය අතිශයින් ම තීරණාත්මක වී තිබේ. විපක්ෂ භාරතීය ජනතා පක්ෂ ක්‍රියාකාරිත්වය ද ඉන්දීය දේශපාලනය තුළ කොංග්‍රස් පක්ෂයට ප්‍රබල බලපෑමක් ප්‍රතිනිර්මාණය කර ඇත.දකුණු ඉන්දීය ඡන්ද පදනම කේවල් කරමින් මධ්‍යම ආණ්ඩුවේ දේශපාලන භාවිතය තම අභිමතාර්ථ උදෙසා හසුරුවාලීමට ජයලලිතා ජෙයරාම් මෙන් ම මුතුවෙල් කරුණානිධි ද දේශපාලන සූදු ක්‍රීඩාවක් ආරම්භ කර තිබේ. මේ සියලු තත්ත්වයන් තුළ ඉන්දීය කොංග්‍රස් සභාගයේ දේශපාලන නායකත්වය වන අග්‍රාමාත්‍ය ආචාර්ය මන්මෝහන් සිං ට එල්ල වී තිබෙන බලපෑම සුළු කොට සැලකිය නො හැකිය. කොංග්‍රස් සභාගය තුළ මෙන් ම දකුණු ඉන්දීය ඡන්ද පදනම මත වූ සාධක තුළ ඉන්දීය අග්‍රාමාත්‍යවරයා දේශපාලන සිරකරුවෙකු වූ ස්වභාවයක් පෙන්නුම් කෙරේ.මෙහිදී වැදගත් වන්නේ ඉන්දීය අග්‍රාමාත්‍යවරයා ශ්‍රී ලංකාවේ පැවැත්වෙන පොදු රාජ්‍ය මණ්ඩලීය රාජ්‍ය නායක සමුළුවට පැමිණීම හෝ නොපැමිණීම හෝ නො වේ. ඉතා වැදගත් සාධකය නම් පොදු රාජ්‍ය මණ්ඩලීය රාජ්‍ය නායක සමුළුව සඳහා ඉන්දීය සහභාගිත්වය යි. ශ්‍රී ලංකාවේ පැවැත්වෙන රාජ්‍ය නායක සමුළුවට ඉන්දියාවේ සහභාගිත්වය එරට විදේශ කටයුතු අමාත්‍ය සල්මාන් කුර්ෂීඩ් විසින් නිල වශයෙන් තහවුරු කර තිබේ. එහිදී තවදුරටත් ඉතිරිව ඇත්තේ ඉන්දීය අග්‍රාමාත්‍යවරයා සිය සහභාගිත්වය නියෝජනය කරන ආකාරය තහවුරු කිරීම පමණි.පොදු රාජ්‍ය මණ්ඩලීය සම්ප්‍රදාය අනුව සාමාජික රටක රාජ්‍ය නායකයා හෝ දේශපාලන නායකයා හෝ සහභාගි වීම අනිවාර්යය සාධකයක් ද නො වේ. එහි සහභාගිත්වය නියෝජනය වන්නේ සාමාජික රටවල රාජ්‍යතාන්ත්‍රක මට්ටම් හෙවත් ස්ථර මඟිනි. එබැවින් සෙසු රටවලට ඒ සඳහා වන අයිතිය පවතින්නේ යම් සේ ද? ඉන්දියාවට ද සහභාගිත්ව නියෝජනය පිළිබඳ ස්වතන්ත්‍ර තීරණයක් ගැනීමේ අයිතිය පවතී. එය ඉන්දු - ශ්‍රී ලංකා සබඳතාවලට හෝ දෙරටේ රාජ්‍යතාන්ත්‍රික ගනුදෙනුවලට බලපෑමක් නො වන බව ද සිහිපත් කර ගැනීම වඩා වැදගත් ය.ශ්‍රී ලංකාව සහ ඉන්දියාව අතර අනාදිමත් කාලයක් මුළුල්ලේ සබඳතා පවතී. විවිධ අවස්ථාවන්හිදී එම සම්බන්ධතා වඩ වඩාත් තහවුරු වී තිබෙන අතර ඇතැම් අවස්ථාවන්හිදී ගනු ලැබු බුද්ධිමත් නො වන දේශපාලන තීන්දු - තීරණ හේතුවෙන් එකී සබඳතා යම්තාක් දුරකට දුරස්ථ වී තිබෙන බව මධ්‍යස්ථව විමසා බලන කල්හි පෙනෙන්නට තිබේ.ඉන්දියාව සහ ශ්‍රී ලංකාව පිළිවෙළින් බ්‍රිතාන්‍ය යටත්විජිත බවින් මිදුනු 1947 සහ 1948 වර්ෂවල සිට ම 70 දසකය අගභාගය වන තුරු වඩා නිවැරදි ආකාරයෙන් සිය සබඳතා ජාලය ශක්තිමත් කර ගෙන තිබේ. ඇතැම් අවස්ථාවන්හිදී දෙරටේ මිතුදම ඥාති සබඳතාවක් ලෙස ද අර්ථ ගැන්වී තිබේ.ඉන්දීය අග්‍රාමාත්‍ය ධුරය ශ්‍රීමත් ඉන්දිරා ගාන්ධි මැතිනිය හොබවන අවස්ථාවේදී සහ ශ්‍රී ලංකාවේ අග්‍රාමාත්‍ය ධුරය සිරිමාවෝ බණ්ඩාරනායක මැතිනිය හොබවන අවස්ථාවේදී අක්කා - නංගි යනුවෙන් ඉන්දු - ශ්‍රී ලංකා සබඳතා හඳුන්වනු ලැබීය.1977 දී සිදු වූ ශ්‍රී ලංකාවේ ආණ්ඩු මාරුව ඉන්දු - ශ්‍රී ලංකා සබඳතා ජාලයට තීරණාත්මක බලපෑමක් කළේ ය. විශේෂයෙන් ජේ. ආර්. ජයවර්ධන රජයේ ඇමෙරිකානු ගැති බටහිර හිතවාදී විදෙස් පිළිවෙත සහ ඉන්දියාව පිළිබඳ වූ වැරදි දෘෂ්ටිවාදී දේශපාලන එළඹුම ශ්‍රී ලංකාව වෙතින් ඉන්දියාව දුරස්ථ කිරීමට විශාල බලපෑමක් කළේ ය.රණසිංහ ප්‍රේමදාස ජනාධිපතිවරයාගේ රාජ්‍යතාන්ත්‍රික නො වන දේශපාලන තීරණ ඉන්දියාව ශ්‍රී ලංකාව සම්බන්ධයෙන් අතේ දුරට මඳක් ඈතින් සිටින ප්‍රතිපත්තිමය තීන්දුවට එළඹීමට සාධකයක් කර ගත්තේ ය. 1994 න් පසු ප්‍රාමාණික ලෙස දෙරටේ සබඳතා යළි ප්‍රතිසංස්කරණය වුව අතේ දුරට මඳක් ඈතින් සිටින ප්‍රතිපත්තිය ඉන්දියාව තවදුරටත් අනුගමනය කරන බව තහවුරු කළේ ය.2005 දී ශ්‍රී ලංකාවේ රාජ්‍ය නායකත්වයට මහින්ද රාජපක්ෂ මහතා පත්වීමත් සමඟ 70 දසකයේ අගභාගයට පෙර පැවැති ඉන්දු - ශ්‍රී ලංකා සබඳතා ශක්තිමත් කරන රාජ්‍යතාන්ත්‍රික උපාය මාර්ග යළි ශක්තිමත් කැරිණි. විශේෂයෙන් ශ්‍රී ලංකාවේ රාජ්‍ය නායකත්වයට පත්වීමෙන් පසුව ප්‍රථම නිල සංචාරයට ඉන්දියාව තෝරා ගැනීමත් සමඟ ශ්‍රී ලංකා ජනාධිපතිවරයාගේ ඉන්දියාව පිළිබඳ වන්නා වූ නිවැරදි කියැවීම ජාත්‍යන්තර මට්ටමෙන් ප්‍රදර්ශනය කළ අවස්ථාවක් ලෙස පෙන්වා දීමට පුළුවන.මහින්ද රාජපක්ෂ මහතා ඉන්දියාව සම්බන්ධයෙන් කරන ලද වැදගත් ම සහ නිවැරදි ම ප්‍රකාශයක් වන්නේ ඉන්දියාව යනු ශ්‍රී ලංකාවේ ඥාතියා යන්න ය. 2005 න් පසු ශ්‍රී ලංකාවේ විදේශ ප්‍රතිපත්තිය තුළ ඉන්දියාවට නිසි වැදගත්කමක් හිමි කර දී තිබේ.ත්‍රස්තවාදය නිමා කරන මානුෂිය මෙහෙයුමේදී ඉන්දියාවේ සහාය ශ්‍රී ලංකාව වෙත හිමිවීමට ඉන්දියාව පිළිබඳ වන ශ්‍රී ලංකාවේ විදේශ ප්‍රතිපත්තිය වඩාත් වැදගත් විය. එලෙස ම පොදු රාජ්‍ය මණ්ඩලීය රාජ්‍ය නායක සමුළුව ශ්‍රී ලංකාවේ පැවැත්වීම සඳහා වන යෝජනාව ඉන්දියාව වෙතින් ඉදිරිපත්වීමෙන් තහවුරු කරන වඩා වැදගත් දේශපාලන සිද්ධාන්තය වන්නේ ද ඉන්දියාව සම්බන්ධයෙන් වන්නා වූ ශ්‍රී ලංකා විදේශ ප්‍රතිපත්තියේ නිරවද්‍යතාවයි. ඉන්දියානු අභ්‍යන්තර දේශපාලන කියැවීම කෙසේ වුව ඉන්දියාව ද ශ්‍රී ලංකාව සම්බන්ධයෙන් නිවැරදි මතවාදයක සහ අවබෝධයක සිටින බව පෙනෙන්නට තිබේ.ඉන්දියාව යනු මන්මෝහන් සිං නො වේ. මන්මෝහන් සිං යනු ඉන්දියාව ද නො වේ. ශ්‍රී ලංකාවේ පැවැත්වෙන පොදු රාජ්‍ය මණ්ඩලීය රාජ්‍ය නායක සමුළුව සඳහා උපායමාර්ගිකව ඉන්දියාව දිනා ගැනීමට ශ්‍රී ලංකාව සමත් වී තිබේ. එහි පළමු ප්‍රතිඵලය නම් පොදු රාජ්‍ය මණ්ඩලීය රාජ්‍ය නායක සමුළුව ශ්‍රී ලංකාවේ පැවැත්වීම සඳහා වන යෝජනාව, 2011 වසරේදී ඉන්දියාව වෙතින් පර්ත් නුවර දී ඉදිරිපත්වීම යි. දෙවන ජයග්‍රහණය නම් ඉන්දියාව ශ්‍රී ලංකාවේ පැවැත්වෙන 22 වැනි පොදු රාජ්‍ය මණ්ඩලීය රාජ්‍ය නායක සමුළුව නියෝජනය කරන බව නිල වශයෙන් තහවුරු කර තිබීමයි.මන්මෝහන් සිං මහතා පොදු රාජ්‍ය මණ්ඩලීය සමුළුවට සහභාගි වීම හෝ නො වීම යනු ඔහුගේ පෞද්ගලික තීරණයකි. 2005 න් පසු ඉන්දියාව සම්බන්ධයෙන් ශ්‍රී ලංකාවට ඇත්තේ නිවැරදි විදේශ ප්‍රතිපත්තියකි. ඉන්දියාවට තම අභ්‍යන්තර ප්‍රතිවිරෝධතා මත එම ප්‍රතිපත්තිය උල්ලංඝනය කිරීමට හැකියාවක් නැත. 1977 සිට 1994 දක්වා පැවැති එක්සත් ජාතික පක්ෂ පාලනය උපායමාර්ගිකව ඉන්දියාව දිනා ගන්නවා වෙනුවට ඉන්දියාව ශ්‍රී ලංකාව වෙතින් දුරස්ථ කරන රාජ්‍යතාන්ත්‍රික නොවන පිළිවෙත් අත්හදා බලන ලදී. ශ්‍රී ලංකාවට එහි ප්‍රතිවිපාකයන්ට තීරණාත්මක අවස්ථාවන්හිදී මුහුණ දීමට ද සිදු විය.1990 වසරේ සාර්ක් සංවිධානයේ සත්කාරකත්වය ශ්‍රී ලංකාවට හිමි වී තිබුණි. සාර්ක් සමුළුව සඳහා සියලු කටයුතු සූදානම් කෙරුණු අතර අවසන් මොහොත දක්වාම ඊට එවකට ඉන්දීය අග්‍රාමාත්‍යව සිටි නරසිංහ රාඕ මහතාගේ සහභාගිත්වය අවිනිශ්චිත මට්ටමක පැවතිණි. ඒ සඳහා බලපෑ පළමු සහ එකම සාධකය වූයේ ද ඉන්දියාව සම්බන්ධයෙන් වන ශ්‍රී ලංකාවේ වැරදි විදේශ ප්‍රතිපත්තියයි. ඒ මොහොතේදී ඉන්දීය බහුතර බලපෑම වූයේ ද ශ්‍රී ලංකාවේ පැවැත්වෙන සාර්ක් රාජ්‍ය නායක සමුළුවට ඉන්දීය අග්‍රාමාත්‍යවරයා සහභාගි නොවිය යුතු ය යන්නයි. එය ඒ ආකාරයෙන්ම වූයේය. සාර්ක් ප්‍රඥප්තිය අනුව රාජ්‍ය නායක සමුළුවට නියෝජිත සහභාගිත්වයක් ප්‍රමාණවත් නොවීම හේතුවෙන් එම සමුළුව කල් දමන ලදී. 1991 වසරේදී කොන්දේසිවලට යටත්ව සාර්ක් සමුළුව පවත්වන ලද අතර සුළු මොහොතකට ඉන්දීය අග්‍රාමාත්‍යවරයාගේ සහභාගිත්වය ලැබුණි.අද තත්ත්වය එය නොවේ. ඉන්දීය අග්‍රාමාත්‍යවරයා ශ්‍රී ලංකාවේ පැවැත්වෙන රාජ්‍ය නායක සමුළුව නියෝජනය කළ යුතු බවට වන බලපෑම ඔහුට ඉන්දියාව වෙතින්ම ලැබෙමින් පවතී. එම අවස්ථාව මඟ හැරීම ඉන්දියාවට මදි පුංචිකමක් මෙන්ම ඉන්දියාවට අගෞරවයක් බව ද ඉන්දීය මාධ්‍ය පෙන්වා දී තිබේ.ඉන්දික ජයරත්න කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>11</month>
      <day>10</day>
    </date>
    <link>http://www.silumina.lk/2013/11/10/_art.asp?fn=ab1311102</link>
    <topic>සමුළුව පැවැත්වීමේ ගෞරවය ජනාධිපතිතුමාට ලැබෙනවා</topic>
    <author/>
    <content>ආචාර්ය දි. මු. ජයරත්නඅග්‍රාමාත්‍ය බුද්ධ ශාසන හා ආගමික කටයුතු අමාත්‍යශ්‍රී ලංකා ප්‍රජාතාන්ත්‍රික සමාජවාදී ජනරජය2013 පොදු රාජ්‍ය මණ්ඩලීය රාජ්‍ය නායක සමුළුව ජනාධිපති මහින්ද රාජපක්ෂ මැතිතුමාගේ සහභාගිත්වයෙන් ශ්‍රී ලංකාවේ පැවැත්වීමට අදාළ කටයුතු සම්පාදනය වෙමින් පවතී. 2013 පොදු රාජ්‍ය මණ්ඩලීය රාජ්‍ය නායක සමුළුවේ සමාරම්භක උත්සවය නොවැම්බර් 15 දා නෙළුම් පොකුණ මහින්ද රාජපක්ෂ රඟහලේදී උත්සවශ්‍රීයෙන් පැවැත්වෙනු ඇත. දැනට ඕස්ට්‍රේලියාව සතුව පවතින පොදු රාජ්‍ය මණ්ඩලයේ සභාපතිත්වය මෙදින නිල වශයෙන් ශ්‍රී ලංකාවට පිරි නැමෙනු ඇත. ඉන් අනතුරුව වසර දෙකක කාලයක් එම සභාපතිත්වය ශ්‍රී ලංකාවට හිමි වේ.පොදු රාජ්‍ය මණ්ඩලයේ රාජ්‍ය නායක සමුළුවේ සත්කාරකත්වය ශ්‍රී ලංකාවට හිමි වීම වැළැක්වීම සඳහා ක්‍රියාත්මක වූ ජාතික හා ජාත්‍යන්තර කුමන්ත්‍රණ පරදා 22 වන පොදු රාජ්‍ය මණ්ඩලයේ සත්කාරකත්වය ලබා ගැනීමට හැකිවීම ශ්‍රී ලංකාව ජාත්‍යන්තර තලයේ ලැබු අති විශිෂ්ට දේශපාලන ජයග්‍රහණයක් වශයෙන් සැලකිය හැකිය.මේ සම්බන්ධයෙන් එල්ල වූ බරපතළ ම චෝදනාව වූයේ ශ්‍රී ලංකාව මානව හිමිකම් උල්ලංඝනය කරන බවයි. යුද අපරාධ චෝදනා, මාධ්‍ය නිදහස ආදි කරුණු ද ශ්‍රී ලංකාවට එරෙහිව ගොඩ නඟන ලද චෝදනා වශයෙන් ප්‍රමුඛස්ථානයක් ගෙන තිබිණි. රටවල් 53 ක සාමාජික රටවල සහභාගිත්වයෙන් පැවැත්වෙන මේ සමුළුවේ සත්කාරකත්වය ශ්‍රී ලංකාවට ලබා ගැනීමට හැකිවීම ජනාධිපති මහින්ද රාජපක්ෂ මැතිතුමා පෞද්ගලිකව ලැබූ ජාත්‍යන්තර ජයග්‍රහණයක් වශයෙන් හැඳින්වීම ද නිවැරදි ය.පොදු රාජ්‍ය මණ්ඩලයේ නායකත්වය හිමි 87 වැනි වියේ පසුවන දෙවන එළිසබත් මහ රැජින විදේශ ගමන් බිමන් සීමා කර ඇති බැවින්, ඇය නියෝජනය කරමින් ඔටුන්න හිමි චාර්ල්ස් කුමරු අනෙකුත් රාජ්‍ය නායකයන් හා විශේෂ නියෝජිතයන් සමඟ මේ අවස්ථාවට සහභාගි වීමට නියමිත ය.රටක් වශයෙන් ශ්‍රී ලංකාවට ලැබුණු මේ විශේෂිත අවස්ථාව රටේ ප්‍රගතිය සඳහා උපරීම වශයෙන් උපයෝගී කර ගැනීමට උත්සාහ දැරීම සියලු පාර්ශ්වයන්ගේ යුතුකම හා වගකීම වන්නේ ය. මෙමගින් රටට ලැබෙන කීර්තිය දරා ගැනීමට නොහැකි කුමන්ත්‍රණකාරී බලවේග පරාජය කිරීමට හැකිවීම රටට ආදරය කරන සියල්ලන්ගේ ම සතුටට හේතුවකි.බෙදුම්වාදී කොටි හිතවාදීන්ගේ අවශ්‍යතා ඉටු කිරීම සඳහා කැප වී සිටින ඇතැම් පුද්ගලයන්, දේශීය සහ ජාත්‍යන්තර සංවිධාන, මේ ඓතිහාසික අවස්ථාව අහිමි කිරීමට උත්සාහ කළ බව ප්‍රසිද්ධ රහසකි. ශ්‍රී ලංකාව පිළිබඳ සත්‍ය තත්ත්වය අවබෝධ කර ගැනීමට තිබූ හොඳ ම අවස්ථාව කැනඩාවට අහිමි වීම ගැන අපි සියලු දෙනා කනගාටු වෙමු.ප්‍රජාතන්ත්‍රවාදය ආරක්ෂා කරමින් උතුරේ ඡන්දයක් පැවැත්වීමට හැකිවීම නිසා රජයක් වශයෙන් ජාත්‍යන්තර කීර්තියට ලක් වී ඇත. ශ්‍රී ලංකාවේ සිදු වූ බවට චෝදනා කරන මානව හිමිකම් උල්ලංඝනය වීම්, යුද අපරාධ චෝදනා ආදිය ජාත්‍යන්තර තලයේ පිළි ගැනීමට ලක් වූයේ නම් මෙවැනි සුවිශේෂ වූ රාජ්‍ය නායක සමුළුවක් මෙරටේ පැවැත්වීමට හැකි නො වනු ඇත.මෙහිදී ජනාධිපති මහින්ද රාජපක්ෂ මැතිතුමාගේ මඟ පෙන්වීම සහ නායකත්වය බෙහෙවින් අගය කළ යුතුය. ශ්‍රී ලංකාව පිළිබඳ ජාත්‍යන්තර විශ්වාසය තහවුරු වීම ශ්‍රී ලංකාවේ ප්‍රතිරූපය ඉහළ නැංවීමට මහත් රුකුලක් වනු ඇත.ජනාධිපතිතුමාගේ විදේශ සංචාර මඟින් ද ජාත්‍යන්තර මිත්‍රශීලීත්වය, සුහදතාව වර්ධනය කර ගැනීමට හැකිවීම මේ සමුළුවේ සත්කාරත්වය ලැබීමට හේතු වූ තවත් කරුණක් වශයෙන් හැඳින්විය හැකි ය. පොදු රාජ්‍ය මණ්ඩලීය රාජ්‍ය නායක සමුළුවේ සත්කාර රට වශයෙන් ශ්‍රී ලංකාවට අත්කර ගත හැකි වාසි රැසකි.එමඟින් රටේ ආර්ථිකයට සෘජුව බලපාන ආයෝජන අවස්ථා ඵලදායි ලෙස යොදා ගැනීම තුළින් අත්කර ගත හැකි ප්‍රගතිය අති විශාල ය. පශ්චාත් යුද කාලීන ශ්‍රී ලංකාවේ ආර්ථික සංවර්ධන වැඩපිළිවෙළ වඩාත් හොඳින් තහවුරු කර ගැනීමට පොදු රාජ්‍ය මණ්ඩලීය රාජ්‍ය නායක සමුළුවට සමගාමීව පැවැත්වෙන ව්‍යාපාරික සමුළුව රුකුලක් වනු නො අනුමාන ය. ශ්‍රී ලංකාවේ ආයෝජන අවස්ථා සඳහා දැනට ම සාමාජික රටවල් මෙන් ම අනෙකුත් රටවල් ද උනන්දු වන බව පැහැදිලිව පෙනෙන කරුණකි.2005 න් පසු ශ්‍රී ලංකාව අත්කර ගෙන තිබෙන ප්‍රගතිය පිළිබඳ සියැසින් දැක බලා ගැනීමට සමුළුවට සහභාගි වන නියෝජිතයන්ට හැකි වනු ඇත. එමඟින් ශ්‍රී ලංකාවට එරෙහිව ප්‍රචලිත කෙරෙන දුර්මත පුස්සක් වීමට හේතු වන ඇත.සාමයේ වටිනාකම, ජාතීන් අතර සහජීවනය, ප්‍රජාතන්ත්‍රවාදී දේශපාලන රාජ්‍ය පාලනය පිළිබඳ ශ්‍රී ලංකාව ලබා ඇති ප්‍රගතිය ජාත්‍යන්තර තලයේ රැව් පිළිරැව් දෙනු ඇත.මහින්ද චින්තන ඉදිරි දැක්ම තුළින් සිදුවන සංවර්ධන ක්‍රියාවලිය පැසසුමට ලක් වනු ඇත. අධිවේගී මාර්ග, ගුවන් පාලම්, මාගම්පුර වරාය, මත්තල ගුවන් තොටුපොළ, පාසල් රෝහල්, ජාත්‍යන්තර ක්‍රීඩාංගණ, නෙළුම් පොකුණ රඟහල, තාප බලාගාර, කොළඹ දකුණ වරායේ නව අංගණය ආදි මහා පරිමාණ ව්‍යාපෘති බෙදුම්වාදී කොටි ත්‍රස්තවාදය පරාජය කිරීමෙන් පසු ලැබුවා වූ අසීමිත සාමයේ ප්‍රතිඵල ලෙස පැහැදිලිව ලෝකයාට පෙන්නුම් කළ හැකි සාධක ය.යටිතල ප්‍රවර්ධනයේ ඇති වූ ශීඝ්‍ර සංවර්ධනය මෙන්ම උදා වී ඇති සාමයේ අරුණැල්ල ආයෝජන අවස්ථාවන්ට විශ්වසනීය පරිසරයක් ඇති කර ඇත. එමඟින් ව්‍යවසායකයන්ට ශ්‍රී ලංකාව තුළ වෙළෙඳ පොළ අවස්ථා විවර කර විශාල ආර්ථික පරිවර්තනයක් ඇති කිරීමට මෙය අවස්ථාවක් කරගත හැකිය.ශ්‍රී ලංකාවට පැමිණෙන ව්‍යාපාරික ප්‍රජාව ශ්‍රී ලංකාවේ ආයෝජනයට පොලඹවා ගැනීමට මෙවැනි අවස්ථාවක් තවත් නැති තරම් ය. ලෝකයේ රටවල් විශාල ප්‍රමාණයක් සමඟ සෘජු සම්බන්ධතා පවත්වා ගැනීමට මෙය අවස්ථාවක් කර ගත හැකි වීම රටේ සංචාරක ව්‍යාපාරයට ද ඉමහත් රුකුලක් වනු ඇත.සියලු අභියෝග ජය ගනිමින් 22 වන පොදු රාජ්‍ය මණ්ඩල රාජ්‍ය නායක සමුළුවේ සත්කාරකත්වය හා සභාපතිත්වය ශ්‍රී ලංකාවට ලැබීම කවර අතකින් සලකා බැලුවත් රටට යහපත් ප්‍රතිඵල උදාකර ගැනීමට ලැබුණ අනගි අවස්ථාවකි. මෙය ජනාධිපති මහින්ද රාජපක්ෂ මැතිතුමා ජාත්‍යන්තර වශයෙන් ලත් විශේෂ ජයග්‍රහණයකි.පොදු රාජ්‍ය මණ්ඩලීය රාජ්‍ය නායක සමුළුව පිළිබඳ ශුභවාදී ලෙස බලා මේ අනගි අවස්ථාවෙන් උපරීම ඵල නෙළා ගැනීමටත්, රටේ ආර්ථික ශක්තිය වර්ධනය කර ගැනීමටත්, ජාත්‍යන්තර තලයේ කැපී පෙනෙන වෙනසක් ඇති කළ මහින්ද රාජපක්ෂ ජනාධිපතිතුමා ගේ ඉදිරි ගමනට ශක්තියක් වීමටත්, එමඟින් සමස්ත ශ්‍රී ලංකාවාසී සියලු දෙනාට වාසනාවන්ත අනාගතයක් උදා කර ගැනීමටත් මේ අවස්ථාව ඉවහල් කර ගත යුතු ය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>11</month>
      <day>10</day>
    </date>
    <link>http://www.silumina.lk/2013/11/10/_art.asp?fn=ab1311103</link>
    <topic>ජනමාධ්‍ය සීරුවෙන්! සමුළුවෙන් රටට කීර්තියක් ලැ‍බෙනවා</topic>
    <author>සාකච්ඡා කළේ</author>
    <content>ජනමාධ්‍ය අමාත්‍යාංශ ලේකම්ආචාර්ය චරිත හේරත්මහාද්වීප පහකින් එන මාධ්‍යවේදීන් දහසක් අපේ රටේ පැවැත්වෙන පොදු රද මඬුලු සමුළුව වාර්තා කිරීමට සූදානම්ය. තොරතුරු තාක්ෂණයේ හිනි පෙත්තට ගිය ලෝකයක් ඉදිරියේ එවැනි මාධ්‍යාවරණයකට අපේ සූදානම කෙබඳුද? කියා අප විමසුවේ ජනමාධ්‍ය හා තොරතුරු අමාත්‍යාංශයේ ලේකම් ආචාර්ය චරිත හේරත් මහතාගෙනි.* පොදු රාජ්‍ය මණ්ඩලීය නායක සමුළුව අප රටට නැවුම් අත්දැකීමක්. එහි තොරතුරු ජනතාවට සන්නිවේදනය කිරීමට අමාත්‍යාංශයේ සූදානම කෙබඳුද?මේ සමුළුව පැවැත්වෙන මූලික ක්‍රමවේදය අනුව අනු කමිටු 15ක් යටතේ සංවිධාන කටයුතු සිදුවනවා. එහි මාධ්‍ය ප්‍රචාරණ හා සන්නිවේදන අනුකමිටුවේ සභාපති ලෙසත්, ජනමාධ්‍ය හා තොරතුරු අමාත්‍යාංශයේ ලේකම් ලෙසත් අප වෙත පැවරුණු මූලික වගකීම් මේ වන විටත් සාර්ථකව නිම කිරීමට හැකි වුණා. ජනාධිපතිතුමා විසින් පත්කළ ප්‍රචාරණ කැබිනට් අනු කමිටුවේ සභාපති ජනමාධ්‍ය හා තොරතුරු අමාත්‍ය කෙහෙලිය රඹුක්වැල්ල මහතාගේ මූලිකත්වයෙන් සමුළුව සඳහා නිල ලාංඡනය සහ විශේෂ වෙබ් අඩවිය www.chogm2013. lk නමින් මේ වන විට මාස 8ක පමණ කාලයක් තිස්සේ නිසි ලෙස යාවත්කාලීන කරමින් පවත්වාගෙන යනවා.මේ වන විට එම ලාංඡනය ලොව පුරා ප්‍රචලිත කිරීමත් වෙබ් අඩවිය සමඟ විශාල ග්‍රාහක පිරිසක් ප්‍රවේශ කර ගැනීමටත් හැකිවීම අප ලැබූ ජයග්‍රහණයක්.එසේම සමුළුව පිළිබඳ ලොව පුරා ප්‍රචාරය සඳහා දෙස් විදෙස් මාධ්‍යවේදීන් 1000ක් පමණ සහභාගි කරගැනීමට අවශ්‍ය කටයුතු අප සූදානම් කර තිබෙනවා. ඒ ලියාපදිංචි කිරීම් අන්තර්ජාලය මඟින් හා අනෙක් ක්‍රමවේද අනුව ඊයේ (9) සිදු කළා.* දෙස් විදෙස් මාධ්‍යවේදීන් හට අවශ්‍ය සන්නිවේදන පහසුකම් මේ වන විට සලසා තිබේද?මේ මාධ්‍යවේදීන් බටහිර ඉන්දියා, යුරෝපා, ආසියා, අප්‍රිකා සහ ශාන්තිකර යන ලොව ප්‍රධාන මහාද්වීප පහම ආවරණය වන පරිදි සම්බන්ධ වී තිබෙනවා. ඔවුන්ගේ නිසි කළමනාකරණය හා සන්නිවේදන පහසුව සඳහා අන්තර්ජාතික ප්‍රමිතීන්ට අනුව සකස් කළ චන්ද්‍රිකා තාක්ෂණයෙන් මෙන්ම නවීන තාක්ෂණික උපාංග හා පහසුකම්වලින් හෙබි මාධ්‍ය මධ්‍යස්ථානයක් කොළඹ බණ්ඩාරනායක අනුස්මරණ ජාත්‍යන්තර සම්මන්ත්‍රණ ශාලාවේ ඉදිකර තිබෙනවා.සමුළුවට සහභාගිවන රාජ්‍ය නායකයන් සමඟ සම්මුඛ සාකච්ඡා පැවැත්වීමට, එම රාජ්‍ය නායකයන්ගේ ප්‍රවෘත්ති සාකච්ඡා සඳහා සහභාගිවීමට ඒවා එසැණින් ලොව පුරා රටවල්වලට ලබා දීමට ආදී වශයෙන් මාධ්‍යවේදීන් සඳහා අවශ්‍ය පහසුකම් සැලසීම එහි අරමුණයි. එමඟින් අපේ රටපුරා මෙන්ම පොදු රාජ්‍ය මණ්ඩලීය රටවල් අයත් මහාද්වීප පහේම අන්තර්ජාතික වශයෙන් පුළුල් ප්‍රචාරයක් සමුළුව පිළිබඳව ලබාදීමට හැකිවනවා.* සමුළුවේ විවිධ අංග පැවැත්වෙන්නේ විවිධ ස්ථානවල. මාධ්‍යවේදීන් ඒ ඒ ස්ථානවල ආවරණ කටයුතු සඳහා යොදවන්නේ කෙසේද?මේ සඳහා අප මාධ්‍යවේදීන් සියලු දෙනා සංචිතයක් ලෙස එක්කර කණ්ඩායම් වශයෙන් ඒ ඒ වැඩසටහන් සඳහා යොමු කරනවා. හම්බන්තොට තරුණ සංසදය, ගාල්ල මහජන සංසදය, කොළඹ ව්‍යාපාරික සංසදය ආදී වශයෙන් ප්‍රධාන සමුළුවට සමගාමී උප සමුළු කිහිපයක් ද පැවැත්වෙන බැවින් ඒ ඒ මාධ්‍ය කණ්ඩායම් ඒ ඒ අංග ආවරණය සඳහා සහභාගි කිරීමට කටයුතු යොදා අවසන්.පසුගිය දිනවල ඒ ආවරණ කාර්යයන්ට අදාළ මාධ්‍යාවරණ වැඩ පිළිවෙළ සිතියම් ගත කර එක් එක් ආවරණ කටයුත්ත සඳහා සහභාගිවන මාධ්‍යවේදීන් සංඛ්‍යාව තීරණය කළා. උදාහරණයක් ලෙස 15 වැනිදා නෙළුම් පොකුණ මහින්ද රාජපක්ෂ රඟහලේ පැවැත්වෙන සමාරම්භක උලෙළ වාර්තා කිරීමට සියලුම මාධ්‍යවේදීන් සහභාගී කරගැනීම අපහසු නිසා එහි සජීවී විස්තර විකාශය බණ්ඩාරනායක සම්මන්ත්‍රණ ශාලාවේ මාධ්‍ය මධ්‍යස්ථානයේ සිට එම මාධ්‍යවේදීන් සියලු දෙනාටම නැරඹීමට අවස්ථාව ලබා දී තිබෙනවා.* එවිට මාධ්‍යවේදීන්ට අවශ්‍ය ඡායාරූප ආදිය ලබා ගන්නේ කෙසේද?සමුළුවට සම්බන්ධ නිශ්චල ඡායාරූප ගැනීමේ ක්‍රියාවලිය නිල ඡායාරූප ශිල්පීන්ගේ සංචිතයක් මඟින් සිදු කෙරෙනවා. එම පිටපත් සමුළුව වාර්තා කරන ඕනෑම මාධ්‍යවේදියකුට පැය භාගයක පමණ කාලයක් ඇතුළත ලබා ගැනීමේ පහසුකම් අප ලබාදී තිබෙනවා.එය තරමක පිරිවැයක් දැරිය යුතු කාර්යයක් වුවත් මෙවැනි රාජ්‍ය නායකයින් විශාල සංඛ්‍යාවක් හා මාධ්‍යවේදීන් අතිවිශාල සංඛ්‍යාවක් සහභාගිවන අවස්ථාවක රටවල් ඒ සඳහා අනුගමනය කරන පිළිවෙත මෙයයි.එමෙන්ම මේ වැනි අවස්ථා මඟින් දේශීය මාධ්‍යවේදීන්ට අන්තර්ජාතික මට්ටමේ මාධ්‍යවේදීන් සමඟ පුළුල් සබඳතා ඇති කරගැනීමටත් අවස්ථාව සැලසෙනවා.* අපේ රටේ ජනතාව මේ සමුළුව පිළිබඳ නිසි අවබෝධයකින් සිටිනවා යැයි ඔබ සිතනවාද?අනිවාර්යයෙන්ම ඔව්. මොකද ‍මීට පෙර නොබැඳි ජාතීන්ගේ සමුළුව පැවැති 1976 වසරේ දී ඒ සමුළුවේ වැදගත්කම සහ සත්‍ය තත්ත්වය පිළිබඳ තොරතුරු නිසි ආකාරයෙන් ජනතාවට ලැබුණේ නැහැ. එහෙත් අද වන විට රාජ්‍ය හා පෞද්ගලික මාධ්‍ය සියල්ලම මෙන්ම සමාජ ‍මාධ්‍ය වන ජංගම දුරකථන, ෆේස් බුක්, ට්විටර් ආදී ක්‍රම මඟින් සහ නගර අලංකරණ ක්‍රම මඟින් පවා ‘චෝගම්’ පිළිබඳ අවධානයක් අවබෝධයක් ජනතාවට ලැබී තිබෙනවා.අප වෙත පැරවරුණු වගකීමක් වූයේ පොදුරද මඬුලු සමුළුව පිළිබඳ ධනාත්මක ආකල්පයක් රටපුරා ඇති කිරීමයි. පාසල් දරුවන් පවා මේ පිළිබඳව දක්වන උනන්දුව හා දැනුවත්වීම මත අපේ ඒ වගකීම මේ වන විටත් සාර්ථකව ඉටු කර තිබෙන බව හැඟෙනවා.* අන්තර්ජාතික වශයෙන් මේ සමුළුව ගැන ලැබෙන ප්‍රචාරය රටට වැදගත් වන්නේ කෙසේද?ඇත්තෙන්ම අපට විශාල අභියෝගයක් ලෙස තිබුණේ සමහර පුද්ගලයන් හා සංවිධාන දේශීයව මෙන්ම විශේෂයෙන් අන්තර්ජාතික වශයෙන් ශ්‍රී ලංකාව පිළිබඳ ගෙන යන වැරැදි මත දුරලීමේ ක්‍රියාවලියයි. මෙවැනි සම්භාවනීය උත්සවයක් සඳහා රට සූදානම් නැති බව පෙන්වීමට ඒ කණ්ඩායම් දැඩි උත්සාහයක නිරත වුණා. නමුත් අපට ඒ මතය අබිබවා රටේ සූදානම දැක්වීමට හැකි වුණා.විශේෂයෙන්ම මේ සමුළුව ත්‍රස්තවාදීන් විසින් අපට අහිමි කළ රටේ කීර්ති නාමය යළි ගොඩනංවන්න ඉතාම හොඳ අවස්ථාවක් ලබා දෙනවා. ප්‍රජාතන්ත්‍රවාදය අගයන රටක් ලෙස මානුෂීය මෙහෙයුමෙන් ජයගත් පසු රටේ සෑම පෙදෙසකම සිදුවන සංවර්ධනය හා සාමකාමී වාතාවරණය පිළිබඳ ලෝකයා දැනුම්වත් කර අප රටට තිබුණු අන්තර්ජාතික පිළිගැනීම යළි ලබාගැනීමට මෙය මහඟු අවස්ථාවක්.ඒ වගේම විවිධ රටවලින් පැමිණෙන ව්‍යාපාරික ප්‍රජාවට රටේ ආර්ථික සංවර්ධනය පිළිබඳ අවබෝධයක් ලැබීම ආයෝජනයන්ට මෙන්ම අපනයනයන්ට ඉතා වැදගත් වනවා. මේ සඳහා ව්‍යාපාරික සමුළුවෙන් ඉතා පුළුල් කාර්යභාරයක් ඉටු වෙනවා.මේ සියල්ල අපේ ජනතාවගේ ධනාත්මක ආකල්ප වර්ධනයටත් හේතුවනවා. එනිසා මේ සමුළුවට නිසි ප්‍රචාරයක් ජාතික හා අන්තර්ජාතික වශයෙන් පුළුල් ලෙස ලබා දීම සෑම අතින්ම වැදගත් වන අතර මේ වන විට අප ඒ සඳහා හොඳ සූදානමකින් සිටිනවා.සාකච්ඡා කළේඅරුණි මුතුමලීකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>11</month>
      <day>10</day>
    </date>
    <link>http://www.silumina.lk/2013/11/10/_art.asp?fn=ab1311105</link>
    <topic>රනිල්ගෙයි මගෙයි ජාන වෙනස්</topic>
    <author>චන්දන බණ්ඩාර</author>
    <content>මන්ත්‍රී සුජීව භික්ෂු පෙරමුණට කියයිපොදුරාජ්‍ය මණ්ඩලයීය රාජ්‍ය නායක සමුළුව ආරම්භ කිරීමට පෙර ගිය සතියේදී ජනාධිපතිතුමා ශ්‍රී මහා බෝධීන් වහන්සේ වැඳ පුදා ගැනීමට අනුරාධපුරයට ගියා‍. ජනාධිපතිතුමා රැගත් හෙළිකොප්ටර් යානය ගිය සෙනසුරාදා පස්වරු තුනට විතර තිසාවැව යුධ හමුදා ගුවන් පථයට ගොඩ බැස්සුවා. ඒ වෙනකොට එතැනට පළාත් මහ ඇමැති එස්. ඒම් රංජිත් , නියෝජ්‍ය ඇමැති එස්. එම් චන්ද්‍රසේන සහ පළාත් ඇමැති එච්.බී සේමසිංහ සහ පාර්ලි‍මේන්තු මන්ත්‍රී ෂෙහාන් සේමසිංහ එක් වෙලා හිටියා."කොහොමද එස්. එම්. මේ පැත්තට වහින්නේ එහෙම නැද්ද?" ජනාධිපතිතුමා ඇමැති එස්.එම් චන්ද්‍රසේනගෙන් ඇහුවා. " නෑ සර් වහින සේයාවක්වත් නැහැ" ඇමැති එස්.එම් චන්ද්‍රසේන ජනාධිපතිතුමාට කිව්වා. " ඔහොම යනකොට වහීවි. බය නැතිව ඉන්ඩ " ජනාධිපතිතුමා ඇමැති එස්. එම් චන්ද්‍රසේනට කිව්වා.මේ අතරතුර නියෝජ්‍ය ඇමැති එස්.එම් චන්ද්‍රසේන ජනාධිපතිතුමාට කිව්වේ " සර් අද තමයි අනුරාධපුර සිරි විමලධර්ම ධර්මදූත මධ්‍යස්ථානයේ කඨීන පිංකම. ඒ වගේම තමයි අමරපුර මහා නිකායේ සිරි සුමන පාර්ශවයේ මහානායක මාතර විමලරතන නා හිමියන්ගේ 99 වැනි උපන් දිනය. " කියායි.ඒත් එක්කම ජනාධිපතිතුමා කිව්වේ අපි එහෙමනම් උන්වහන්සේගේ සුව දුක් බලන්ඩත් එක්කම උන්වහන්සේ වැඩ වසන විහාරස්ථානයට යමු කියායි. ජනාධිපතිතුමා ඇතුළු මැති ඇමැතිවරු විහාරස්ථානයට ගොස් ඉන් අනතුරුව උන්වහන්සේගේ සුව දුක් විමසා සිටියා. "ඔබතුමා කරන්නේ පුදුම හිතෙන වැඩ. ඔබතුමා ආගමට දහමට ලැදියි. මගේ ජීවිතයට මේ වගේ අපේ රටේ සංවර්ධනයක් දැකලා නැහැ. ඒ නිසා මේ වගේ රට සංවර්ධනය කරනවාට ඔබතුමාට සම්පුර්ණ ආශිර්වාදය ‍ලැබෙන්ඩ ඕනේ." මහානායක හිමියෝ ජනාධිපතිතුමාට කිව්වා." අපේ පින්වත් ජනාධිපතිතුමනි. අපේ දායකයෝ එකතු‍ වෙලා මේ සිරි විමල ධර්මදුත මධ්‍යස්ථානයේ පහත මාලයේ ශාලාව ගොඩ නැඟුවා නමුත් ඉහළ මාලයේ ඉතිරි වැඩ ටික ක‍ර ගන්ඩ විදියක් නැතිව ඉන්නේ." උන්වහන්සේ ජනාධිපතිතුමාට කිව්වා. ඒත් එක්කම ජනාධිපතිතුමා ලලිත් වීරතුංග ජනාධිපති ලේකම්තුමා දුරකථනය ඔස්සේ සම්බන්ධ කර ගත්තා. " ලේකම්තුමා මේ විහාරස්ථානයේ ඉහළ මාලය හදන්ඩ අවශ්‍ය කටයුතු කරන්ඩ" ජනාධිපතිතුමා උපදෙස් දුන්නා.ඊට පස්සේ ජනාධිපතිතුමාට නායක හාමුදුරුවෝ වගේම ගමේ දායක සභාවේ උදවියත් නොසෑහෙන්න ස්තුති කළේ අපේ ජනාධිපතිතුමා මොන තරම් වටින ජනාතාවට අහුම්කන් දෙන කෙනෙක්ද කියමිනුයි.ඊට පසු දිනයේ උදෙන්ම ජනාධිපතිතුමා රුවන් වැලි මහ සෑය වන්දනාමාන කර ගත්තා. එමෙන්ම ජනාධිපතිතුමාගේ උපදෙසින් රුවන්වැලි මහ සෑයේ ඉදිරිපිට අභිනවයෙන් ඉදි කරනු ලබන කුටියේ කටයුතුත් ජනාධිපතිතිමාගේ නිරීක්ෂණයට ලක් වුණා. මේ අවස්ථාවට රුවන්වැලි මහ විහාරයේ විහාරාධිකාරී පුජ්‍ය පල්ලේගම හේමරතන හිමියනුත් එක් වෙලා හිටියා. "ඔබතුමාගේ රාජ්‍ය පාලනයට ස්වාභාව ධර්මය ආශිර්වාද කරනවා. රට ස්වංපෝෂිත වෙන්නේ ඒ නිසායි. ඔබතුමාගේ ආගමික ලැදියාව ප්‍රශංශනීයයි. " පල්ලේගම හේමරතන හිමියෝ ජනාධිපතිතුමාට ආශිර්වාද කරමින් කිව්වා.අනුරාධපුර මහ කනදරාව විද්‍යාලය කියන්නේ බොහොම දුෂ්කර පාසැලක්. මේ පාසැලෙන් ශිෂ්‍යත්ව විභාගයට පෙනී ඉදලා ලකුණු 190 ක් ලබා ගත් පසිඳු චිරන්ත එදිරිසිංහ සිසුවාට ජනාධිපතිතුමා විසින් අනුරාධපුර ජනාධිපති මැදුරට පැමිණෙන ලෙස ඇරැයුම් කරලා තිබුණා. ඒ අනුව ඒ සසුවා ජනාධිපතිතුමා මුණ ගැහෙන්ඩ ජනපති මැදුරට ආවා.ජනාධිපතිතුමා එතැනදී කිව්වේ "මේ පාසැල් දුෂ්කරයි කියලා කිව්වාට ගුරුවරු නියම විදියට උගන්වනවානම් ගම්වල ඉන්න දක්ෂ දරුවන්ට ගැටලුවක් වෙන්නේ නැහැ කියලායි. මේ අතරතුර ජනාධිපතිතුමා එම ශිෂ්‍යයාට කිව්වේ පුතේ මෙතැන ඉන්න මාමලා එක්කෙනෙක්වත් කොළඹ රාජකීය විද්‍යාලයේ ඉගෙනගෙන නැහැ. පුතා රෝයල් කොලේජ් එකට යන්ඩ.අපි පුතාට උදව් කරන්නම්." කියායි. ඒ වගේම ජනාධිපතිතුමා පසිදු දරුවාගේ දෙමාපියන්ට කිව්වේ මේ දරුවා කොළඹ ‍රාජකීය විද්‍යාලයට ඇතුළත් කරන්ඩ කියලායි. නමුත් එම ශිෂ්‍යයාගේ දෙමවුපියන් කිව්වේ දුර පිළිබද ප්‍රශ්නයක් තියෙනවා කියලායි. " දුර ගැන හිතන්ඩ එපා දරුවාගේ අනාගතය ගැන හිතන්ඩ කියායි. ඒ ‍වගේම ජනාධිපතිතුමා පසිඳු පුතාට කිව්වේ පුතේ රාජකීය විද්‍යාලය අරලිය ගහ මැදුරටත් ළඟයිනේ එතකොට මේ පුතාට අපිවත් බලළා යන්ඩ පුළුවන්නේ."කියායි.ගිය සතියේදී එ.ජා.ප කෘත්‍යාධිකාරී මණ්ඩල රැස්වීම පැවැත්වුණා. ඒ සිරිකොත පක්ෂ මුලස්ථානයේදී පක්ෂ නායක රනිල් වික්‍රමසිංහගේ ප්‍රධානත්වයෙන්. මේ කෘත්‍යාධිකාරී මාණ්ඩල රැස්වීම ආරම්භ කරන්ඩ කළින් එක්සත් භික්ෂු පෙරමුණේ බෝපිටියේ දම්මිස්සර සහ උලපනේ සුමංගල යන හිමිවරු නව සංවිධාන කටයුත්තට සුබ පතමින් පිරිත් දේශනයකට එක් වුණා.කෘත්‍යාධිකාරි මණ්ඩල රැස්වීම පටන් ගත්තේ පස්වරු 4.15 ට විතරයි. මුලින්ම එ.ජා.ප නායක රනිල් වික්‍රමසිංහ ක‍ෘත්‍යාධිකාරී මණ්ඩල රැස්වීම ආරම්භ කලේ දීර්ඝ කථාවක් කරමින්. “ එක්සත් භික්ෂු පෙරමුණ අපට යෝජනා කීපයක් ලබා දුන්නා. ඒ අනුව මාත් සජිත් ප්‍රේමදාස සහ කරු ජයසුරිය සාකච්ඡා කළා. මං එක්සත් භික්ෂු පෙරමුණට ලබා දුන් පොරොන්දු අනුව නායකත්ව බලතල නායකත්ව මණ්ඩලයට පවරන්ඩ මං කටයුතු කරන් සුදානම්” එ.ජා.ප නායකයා කෘත්‍යාධිකාරී මණ්ඩලයට කිව්වා.“එක්සත් භික්ෂු පෙරමුණේ යෝජනා අනුව මේ මණ්ඩලයේ සභාපති ධුරය කරු ජයසුරියට පවරන්ඩ කටයුතු කරනවා.” ඒ වගේම එ.ජා.ප නායකයා එක්සත් භික්ෂු පෙරමුණේ යෝජනා අනුව පත් කිරීමට නියමිත නායකත්ව කමිටුවේ සෙසු සාමාජිකයන්ගේ නම්ද එ.ජා.ප නායකයා කෘත්‍යාධිකාරී මණ්ඩලයට කිව්වා.ඉන් අනතුරුව කෘත්‍යාධිකාරී මණ්ලයේදී අදහස් දක්වන්ඩ එකතු වුණේ එ.ජා.ප පාර්ලිමේන්තු මන්ත්‍රී රවි කරුණානායකයි. “ මේ කටයුත්ත කරනවානම් ආදර්ශමත් විදියට කරන්ඩ ඕනේ. අපේ අරමුණ වේන්ඩ ඕනේ ජනතාවගේ විශ්වාසය දිනා ගැන‍ීමයි. අපි අතර විශ්වාසය දිනා‍ ගෙන වැඩක් නැහැ. අපේ නායකත්ව මණ්ඩලය කටයුතු කරන ආකාරය ගැන ජනතාව බලාගෙන ඉන්නවා.”රවි කරුණානායක කියා සිටියා. ඊට පස්සේ කෘත්‍යාධිකාරී මණ්ඩලයේදී අදහස් දක්වන්ඩ එකුතු වුණේ සජිත් ප්‍රේමදාස මන්ත්‍රීවරයායි. “ මේ නායකත්ව මණ්ඩලයට බලතල නොදෙන මට්ටමකදී ජනතාවගේ පිළිගැනීමට ලක් වෙන්නේ නැහැ. පක්ෂ නායකයාගේ බලතල සියල්ලම නායකත්ව මණ්ඩලයට ලැබෙන්ඩ ඕනේ.නායකත්ව මණ්ඩලයේ සභාපතිවරයාට කෘත්‍යාධිකාරී මණ්ඩලයේ නායකත්වය හිමි වෙන්ඩ ඕනේ. එහෙම නොවෙන මණ්ඩලයකින් වැඩක් වෙන්නේ නැහැ. ඒ විදියට බලතල ලැබෙන්නේ නැතිනම් මං මේ නායකත්ව මණ්ඩලයෙන් ඉල්ලා අස්වෙනවා.” සජිත් ප්‍රේමදාස මන්ත්‍රීවරයා කිව්වා. ඊට පස්සේ එ.ජා.ප යේ හිටපු සභාපති ගාමිණී ජයවික්‍රම පෙරේරා අදහස් දක්වන්ඩ පටන් ගත්තා. “ ඔබතුමා කටයුතු කරනකොට තරුණ මන්ත්‍රීවරයකු විදියට හිතලා බලලා වැඩ කරන්ඩ. එ.ජා.ප යේ අනාගතය ගැන හිතලා හදිසි තීරණ ගන්ඩ එපා. අපි කවුරුත් එකට යන්ඩ ඕනේ.වෙන් වෙන්ව සටන් කරලා පක්ෂය දිනවන්ඩ බැහැ.” ගාමිණී ජයවික්‍රම පෙරේරා සජිත් ප්‍රේමදාස මන්ත්‍රීවරයාට උපදෙසක් දුන්නා. මෙවැනි මත ගැටුම් ඇති වු නිසා එ.ජා.ප නායක රනිල් වික්‍රමසිංහ කෘත්‍යාධිකාරී මණ්ඩලයට සිය අදහස් දැක්වීමට පටන් ගත්තා. “ අපි වැඩ කළේ මහා සංඝරත්නය කියපු විදියටයි. ඔයා නායකත්ව මණ්ඩලයට එන්නේ නැතිනම් සුදුසු කෙනෙක් නායකත්ව මණ්ඩලට පත් කරන්ඩ කියලා මං භික්ෂු පෙරමුණට දන්වන්නම්” එජාප නායකයා කෘත්‍යාධිකාරී මණ්ඩලයේදී කිව්වා.ඒත් එක්ම යළිත් වරක් නැගී සිටියේ එ.ජා.ප පාර්ලි‍මේන්තු මන්ත්‍රී සජිත් ප්‍රේමදාසයි. “2011 වසරේදී මාව නියෝජ්‍ය නායකයා විදියට ලිඛිතව පත් කිරීමක් කළා. නමුත් මට බලයක් දුන්නේ නෑ වැඩක් කරන්ඩ. එදා එහෙම වුණානම් මං අදත් පුර්ණ බලත නොමැති නායකත්ව මණ්ඩලයක් පිළි ගන්නේ නැහැ.” සජිත් ප්‍රේමදාස මන්ත්‍රිවරයා කියා සිටියා. “ පක්ෂ ව්‍යවස්ථාවේ ගැටලු තියෙනවා. නමුත් මං හාමුදරුවන්ට දුන්න පොරොන්දු අනුව වැඩ කළා. මට තියෙන බලතල මං නායකත්ව මණ්ඩලයට පවරනවා.” එ.ජාප නායකයා කිව්වා. ඒත් එක්කම නැවැත වරක් නැගි හිටියේ සජිත් ප්‍රේමදාස මන්ත්‍රීවරයායි. “ එදා කෘත්‍යාධිකාරී මණ්ඩලයේදී රංජිත් මද්දුම බණඩාර එ.ජා.ප යේ ජාතික සංවිධායක විදියට යෝජනා ස්ථිරත්වයෙන් පත් වුනා. නමුත් කෘත්‍යාධිකාරී මණ්ඩලය පත් කලේ රවි කරුණානායකයි. ඇයි ඒ විදියට නායකත්ව මණ්ඩලටය බලතල දෙන්ඩ බැරි.” සජිත් ප්‍රේමදාස මන්ත්‍රිවරයා විමසා සිටියා.ඒත් එක්කම නැග‍ි සිටියේ රංජිත් මද්දුම බණ්ඩාර මන්ත්‍රිවරයායි. “ මේ නායකත්ව මණ්ඩයේ කටයුතු තවත් දීර්ඝ වෙන්ඩ දෙන්ඩ බැහැ. අදම මේ කටයුත්ත ඉවරයක් කරමු.”රංජිත් මද්දුම බණ්ඩාර මන්ත්‍රිවරයා කිව්වා. ඊට පස්සේ කෘත්‍යාධිකාරී මණ්ඩලයට අදහස් දැක්වුවේ නායකත්ව මණ්ඩලයේ සභාපති කරූ ජයසුරියයි. “ මං බලාපොරොත්තු වෙනවා විජයග්‍රාහී ගමනක් යන්ඩ. මං පාක්ෂික උවමනා වෙනුවෙන් කැප වෙනවා.” ඒ මාධ්‍ය හමුවේදි කරු ජයසුරිය කිව්වා “ මං කරු ජයසුරිය මැතිතුමාට ගරු කරනවා.මේ නායකත්ව මණ්ඩලටය අපේ පක්ෂයේ සියයට අනු පහක් විතර පිළි ගන්නවා. සජිත් ප්‍රේමදාස මන්ත්‍රීතුමාත් යම් කැප කිරීමක් කරන් ඕනැ. නැතිව මේ විදියට කටයුතු කරලා වැඩක් නැහැ.” හරීන් ප්‍රනාන්දු මන්ත්‍රිවරයා කිව්වා. ඉන් අනතුරුව කෘත්‍යධිකාරී මණ්ඩලයට අදහස් දැක්වුයේ තලතා අතුකෝරාළ මන්ත්‍රිවරියයි. “ මේ නායකත්ව මණ්ඩලයට නිසි බලතල ‍ලැබෙනතුරු මං මේ නායකත්ව මණ්ඩලයේ සාමාජිකත්වය බාර ගන්නේ නැහැ” තලතා අතුකෝරාළ මන්ත්‍රීවරිය කිව්වා.ගිය සතියේ ඉරිදා දිනයේ එක්සත් භික්ෂු පෙරමුණේ අනුශාසක ගිරා‍ඹේ ආනන්ද හිමියන් අතුළු භික්ෂුන් වහන්සේ පිරිසක් එ.ජා.ප පාර්ලිමේන්තු මන්ත්‍රි සුජිව සේනසිංහට කුරුණෑගලට පැමිණෙන ලෙස දන්වා තිබිණි. ඒ අනුව මන්ත්‍රීවරයා කුරුණ‍ෑගලට ගියේ පාර්ලිමේන්තු මන්ත්‍රී රං‍ගෙ බණ්ඩාර එක්කයි. ඒ වෙන විට පාර්ලිමේන්තු මන්ත්‍රී කරු ජයසුරිය සහ සජිත් ප්‍රේමදාසත් කුරුණෑගලට ඇවිත් හිටියා. එතැනදී භික්ෂු පෙරමුණේ හිමිවරු කරු සහ සජිත්‍ යන එ.ජා.ප ප්‍රබලයන්ගෙන් ඉල්ලා සිටියේ භික්ෂු‍ පෙරමුණේ යෝජනා නිසි පරිදි ඉටු නොවන නායකත්ව මණ්ඩලයක් පත් කරන්නේ නම් සජිත් සහ කරු එම මණ්ඩලයෙන් ඉල්ලා අස් වෙන බවට අස්සන් කර එකඟතාවය පල කළ යුතු බවටයි. ඒ අනුව කරු සහ සජිත් එම එකඟතාවයට අස්සන් කළා. මේ ගැන සුජිව සේනසිංහ මන්ත්‍රීවරයාට භික්ෂු පෙරමුණේ හිමිවරු ප්‍රකාශ කරල තිබුණා.“අපේ හාමුදුරුවනේ මං නම් විශ්වාස කරන්නේ නැහැ. ඔය හදන්නේ තමන්ගේ කාලය දික් කර ගන්ඩ ගහන ගැටයක් පක්ෂය විනාශ වෙනවා විතරයි වෙන්නේ ” සුජීව සේනසිංහ මන්ත්‍රිවරයා භික්ෂු පෙරමුණේ හිමිවරුන්ට කිව්වා. ඒත් එක්කම ගිරාඹේ ආනන්ද හිමියන් සුජීව සේනසිංහට කිව්වේ “අසුභවාද‍ි වෙන්ඩ එපා.නායකත්වයේ බලතල මේ නායකත්ව මණ්ඩලයට ලැබෙයි කියාය. “ අපේ හාමුදුරුවනේ අපේ නායකතුමාගේ ලග්නයත් මගේ ලග්නයම තමයි. ඒ නිසා එයා හිතන විදිය මාත් දන්නවා.” සුජීව හිමිවරුන්ට කිව්වා. ඒත් එක්කම ගිරාඹේ ආනන්ද හිමියන් කිව්වේ එහෙනම් අපිට ඔබතුමාත් විශ්වාස කරන්ඩ බැහැ කියායි. ඒකට සුජීව දුන්නේ අපුරු පිළිතුරක්. “ අපේ හාමුදුරුවනේ ලග්නය එක වුණාට මගේයි අපේ නායක තුමාගෙයි ජාන වෙනස් ”සුජීව දුන්න උත්තරයෙන් භික්ෂු පෙරමුණේ හිමිවරු හැමෝම මහ හයියෙන් හිනා වුණා.මේ අතරතුර නායකත්ව මණ්ඩලයට හිමිවිය යුතු බලතල ප්‍රායෝගිකව ක්‍රියාත්මක කරන්ඩ අවශ්‍ය ප්‍රධාන කාරණා තුනක් ඉටු නොවු‍ණහොත් නායකත්ව මණ්ඩලයෙන් ඉවත් වෙන බවට සජිත් ප්‍රේමදාස මන්ත්‍රීවරයා සහ කරු අස්සන් කළ ලියවිල්ල එ.ජා.ප නායකයාට යැවීමට ගිරාඹේ ආනන්ද හිමියන් සුජීව සේනසිංහ මන්ත්‍රීවරයාට එකඟවී තිබිණි.කෙසේ වෙතත් ගිය ඉරිදා රාත්‍රී නවය වෙන තෙක්ම ජාතික භික්ෂු පෙරමුණ විසින් එම කරු - සජිත් ලියවිල්ල එ.ජා.ප නායකයාට යවා තිබුණේ නැත. මේ අතරතුර එම එකඟතා ලියවිල්ල අස්සන් කොට සුළු මොහොතකින් එය එ.ජා.ප නායකයාට යම් පුද්ගලයෙකු රහසේම ‍ෆැක්ස් කොට තිබිණි. ඒ සැණින්ම එ.ජා.ප නායකයා තම හිතවතා වන මලික් සමරවික්‍රමට කියා තිබුණේ එම ලිපිය තමන් වෙත නොඑවන ලෙස භික්ෂු පෙරමුණේ හිමිවරුන්ට දැනුම්දෙන ලෙසටයි.මේ හේතුව නිසාම ජාතික භික්ෂු පෙරමුණ විසින් එම ලිපිය එ.ජා.ප නායකයාට යවා තිබුණේ නැති බව සුජිව සේනසිංහට දැන ගන්නට ලැබී තිබිණි. ඒ සමඟම සුජීව මන්ත්‍රීවරයා භික්ෂු පෙරමුණේ උලපනේ සුමංගල හිමියන්ට කියා තිබුණේ" හාමුදරුවනේ ඕක ගේමක්". කීයටවත් නායකතුමා නායකත්ව මණ්ඩලයට බලතල පවරන්නේ නැහැ කියායි. නමුත් භික්ෂු පෙරමුණේ හිමිවරු කියා සිටියේ" නෑ නෑ එහෙම වෙන්නේ නැහැ "කියායි.මේ අතරතුර පත් කිරීමට නියමිත නායකත්ව මණ්ඩලයට සුජීව සේනසිංහ , රුක්මන් සේනානායක සහ ඉමිතියාස් බාකීර් මාකාර්ගේ නම් ජාතික භික්ෂු පෙරමුණ විසින් යෝජනා කර තිබුණා. නමුත් නායකත්ව මණ්ඩලයට එ.ජා.ප කෘත්‍යාධිකාරී මණ්ඩලය විසින් සුජීව, රුක්මන් , ඉමිතියාස්ගේ නම් ඇතුළත් කොට තිබුණේ නැහැ. තරුණ නියෝජනය වෙනුවෙන් වසර විස්සක් එ.ජා.ප යේ විවිධ මන්ත්‍රීධුර දැරූ පාර්ලිමේන්තු මන්ත්‍රී සුජීවගේ නම යෝජනා කොට තිබුණත් එ.ජා.ප යේ වසර තුනක් මනත්‍රීවරයකු වෙන රුවන් විජේවර්ධනගේ නම රනිල් විසින් නායකත්ව මණ්ඩලයට යොදා තිබුණා.මේ අතරතුර ගිය අඟහරුවාදා එ.ජා.ප නායකත්ව මණ්ඩලයේ සාමාජිකයෝ ජාතික භික්ෂු පෙරමුණේ හිමිවරු වැඩ වාසය කරන කොළඹ පොල්වත්ත විහරාස්ථානයට ගියා. එතැනට මන්ත්‍රී සුජීවටත් එන්ඩ කියලා හිමිවරු ඇරැයුම් කරලා තිබුණා. එතැනදී සුජීව හිමිවරුන්ට කිව්වේ අපේ හාමුදුරුවනේ මේ නායකත්ව මණ්ඩලය බො‍රුවක් කියායි." මේකයි මන්ත්‍රීතුමා අපි අමාරුවෙන් දරුවෙක් හදා ගත්තේ. දැන් මේ දරුවා ගෑණුද පිරිමිද බලන්ඩ එපා." ගිරාඹේ ආනන්ද හිමියෝ සුජිව සේනසිංහට කිව්වා. " අපේ හාමුදුරුවනේ මේ අංගවිකල දරුවෙක් ඉපදිලා තියෙන්නේ. මෙයා දහ අට වතාවක් ඉපදිලා 65 දෙනෙක් ගෙදරින් පැන්නුවා. හොඳයි ඔබවහන්සේලා එහෙනම් ඉස්සරහට එන බස්නාහිර පළාත් සභාව දිනලා පෙන්වන්ඩකෝ. තවත් අය පක්ෂයෙන් යයි. නමුත් මං යන්නේ නෑ. මං යනවානම් යන්නේ ගෙදර" සුජීව සේනසිංහ මන්ත්‍රීවරයා කිව්වා.ඊට පස්සේ ලක්ෂ්මන් කිරිඇල්ල සුජිව සේනසිංහ මන්ත්‍රීවරයාට කිව්වේ කලබල නොවී ඉන්ඩ මේකේ බලතල නායකත්ව මණ්ඩලයට දීලා තියෙනවා කියායි. " සර් මාත් නීතීඥයෙක් . සර් නිකම් බොරු කථා කියන්ඩ එපා. මගේ මොළය හොඳට වැඩ කරනවා. මේ මණ්ඩලයට කිසිම නීත්‍යානුකූල භාවයක් නෑ." සුජීව මන්ත්‍රීවරයා ලක්ෂ්මන් කිරිඇල්ලට කිව්වා.ඉන් අනතුරුව එ.ජා.ප හිටපු සභාපති මලික් සමරවික්‍රම සුජිව මන්ත්‍රීවරයාට කිව්වේ ඔයා ඔය කථාව නවත්වන්ඩ කියායි. " මේ හලෝ තමුසෙලා වගේ අය තමයි මේ පක්ෂය කන්නේ. තමුසෙලා ඩබල් ගේම් ගහන්නේ. තමුසෙලා උදේට මෙතැනින් කාලා රෑට වෙන තැන්වලින් කන්නේ. යනවා ඕයි යන්ඩ." සුජීව මන්ත්‍රීවරයා ඉතා තදින් මලික් සමරවික්‍රමට දොස් කීවේය.ජාතික නිදහස් පෙරමුණේ නායක, ඉදිකිරීම්, ඉංජිනේරු සේවා, නිවාස හා පොදු පහසුකම් අමාත්‍ය විමල් වීරවංශ පසුගිය සෙනසුරාදා උදෑසන 6.30ට පමණ කොළඹ පිහිටි තම නිල නිවසින් පිටත් වුණේ සුපුරුදු විදියට නෙමෙයි. ව්‍යායාම ඇඳුම් කට්ටලයකින් සැරසීලා ‘රතු තරුවක්’’ සහිත කැප් තොප්පියක් හිස පැළඳගෙන පාපැදියෙන් තනියම ගමන් ඇරඹූ විමල් වීරවංශ ඇමැතිතුමාගේ ගමනාන්තය වූයේ මාලඹේ චන්ද්‍රිකා කුමාරතුංග මාවතයි. ඒ අනුව අමාත්‍යවරයා පාපැදියෙන් ගමන් ගත් දුර කි. මී. 15කටත් අධිකයි.අව් කණ්ණාඩියක්ද පැළඳ සිටි විමල් වීරවංශ මහතා මහමග දී මුණගැසුණු බොහෝ දෙනකුට හඳුනාගත නොහැකි වුණා. . ඇතමුන් හඳුනා ගත් අතර ඔවුන් ඇමතිවරයාට සිනාවකින් සංග්‍රහ කිරීමට හෝ අත ඔසවා ආචාර කිරීමට හෝ අමතක කළේ නැහැ. එක් යතුරුපැදිකරුවකු අමාත්‍යවරයා පසුකර ගොස් නැවත යතුරු පැදිය හරවා ගෙන පැමිණියේ ‘‘ආ ඇමතිතුමා කොහොමද, කොහෙද යන්නේ’’ කියා අසමිනුයි.‘‘මේ ගමන පොකට් එකටත් හොඳයි. සෞඛ්‍යයටත් හොඳයි. උදෑසන ව්‍යායාමයේ යෙදන පිරිසකගේ අවශ්‍යතා කිහිපයක් ඉටු කර දීමටයි මේ ගමන යන්නේ’’ විමල් වීරවංශ අමාත්‍යවරයා එම යතුරුපැදිකරු සමග එසේ කතාබහෙහි යෙදෙමින් පාපැදියෙන් ඉදිරියටම ගමන් ගත්තේය. යතුරුපැදිකරු අමාත්‍යවරයාගෙන් සමු ගත්තේ, ‘‘ඉතා හොඳ අදහසක්’’ යනුවෙන් කියමින්.සිය ගමනාන්තය වූ මාලඹේ චන්ද්‍රිකා කුමාරතුංග මාවතට අමාත්‍යවරයා පාපැදියෙන් පැමිණෙන විට, මිලේනියම් වෝකර්ස් සමාජයේ විශාල පිරිසක් එම ස්ථානයේ රැස්ව සිටියා. එම සමාජයේ ඉල්ලීමකට අනුව අමාත්‍යවරයා මෙසේ එම ස්ථානයට පැමිණ තිබුණා.ඇමෙරිකාවේ පැවැති 2013 ලෝක නව නිපැයුම්කරුවන්ගේ තරගාවලියෙන් විදුලි කාර්මික හා යාන්ත්‍රික ඉංජිනේරු අංශයේ ප්‍රථම ස්ථානයට හිමි අන්තර්ජාතික සම්මානය ශ‍්‍රී ලංකාවේ අනුරුද්ධ චිත්‍රානන්ද කපුගේ ශිෂ්‍යයාට හිමි වෙලා තිබුණා. ඔහුට උපහාරයක් වශයෙන් ‘‘කපුගේ තරුව’’ නමින් තරුවක් ජාත්‍යන්තර නාසා ආයතනය නම් කරලා තියෙනවා. කපුගේ ශිෂ්‍යයාට ‘‘ජනසෙවණින්’’ රුපියල් ලක්ෂ 20කට අධික වටිනාකමකින් යුත් නව නිවසක් ප්‍රදානය කිරීමට අමැති විමල් වීරවංශ තීරණය කරලා තිබුණා.ඒ නිවස ඉතා ඉක්මනින් අතිගරු ජනාධිපතිතුමාගේ සුරතින් ප්‍රදානය කරන්ඩ අපි බලාපොරොත්තු වෙනවා. මීට අමතරව කපුගේ ශිෂ්‍යයාගේ ඉල්ලීමක් අනුව වැඩිදුර අධ්‍යාපනය හදාරන්ඩ විදේශ ශිෂ්‍යත්වයක් ලබා දෙන්ඩ අතිගරු ජනාධිපතිතුමා එක්ක කථා කරනවා.ජාතික නිදහස් පෙරමුණේ දේශපාලන මණ්ඩලය පසුගිය අගහරුවාදා සවස බත්තරමුල්ලේ පිහිටි එහි ප්‍රධාන කාර්යාලයේදී රැස් වූණේ අමාත්‍ය විමල් වීරවංශ හා ප්‍රධාන ලේකම් ප්‍රියන්ජිත් විතාරණගේ ප්‍රධානත්වයෙන්.අමාත්‍ය වීරකුමාර දිසානායක මහතා අවධාරණය කළේ . ‘‘විග්නේෂ්වරන් මහත්තයා උතුරෙන් පලවා හරින ලද මුස්ලිම් ජනතාවට යළි පැමිණෙන්ඩ කියලා ඇරයුම් කරලා තියෙනවා. සිංහල ජනතාවට ඒ ව‍ගේ ඇරයුමක් නැහැ. හරි නම් කළ යුත්තේ ආරාධනා කිරීම නොවෙයි, කොටි ත්‍රස්තවාදීන් විසින් උතුරෙන් පලවා හරින ලද සිංහල හා මුස්ලිම් ජනතාවගෙන් විග්නේෂ්වරන් සමාව ඉල්ලීමයි." වීරකුමාර දිසානායක දේශපාලන මණ්ඩලයට කිව්වා.ලෝක පුජිත බ්‍රිතාන්‍ය ජාතිකයකු සහ සම්මානනීය ඉන්දියානුවන් දෙදෙනෙකු පසුගිය දින කිහිපය පුරා කිලිනොච්චියේ සිට දකුණේ සීනිගම දක්වා අපූරු පා ගමනකට එක්වෙලා හිටියා. මේ පා ගමනට එක් වෙලා හිටපු ශ්‍රීමත් ඉයන් බොතම් සහ සුනිල් ගවස්කාර්, සවුරව් ගංගුලි යන ක්‍රිකට් විරුවන් අපට අමුත්තන් නෙමෙයි.Laureus නමින් බොතම්ගේ මූලිකත්වයෙන් ක්‍රියාත්මක ස්වෙච්ඡා සංවිධානය වසරක් පාසා මෙවන් පා ගමන් සංවිධානය කරනවා.එදා රඹුක්කන පැත්තේ තිබුණේ අසාමාන්‍ය උෂ්ණත්වයක්.මහනුවර, මාවනැල්ල හරහා රඹුක්කනට පැමිණී බොතම් ඇතුළු පිරිස පිළීගැනීමට කල්වේලා ඇතුව සබරගමුව මහ ඇමති මහීපාල හේරත් ,පාර්ලිමේන්තු මන්ත්‍රී කනක හේරත් ඇතුළු පිරිසක් පින්නවල අලිඅනාථාගාරය අසළ රැස් වෙලා හිටියා. ඒ පින්නවල අලි නිවහනේ මැණිකා නැමැති ඇතින්නත් එක්කමයි.ඉහින් කනින් දාඩිහිය පෙරාගෙන පැමිණි බොතම් ඇතුළු පිරිස පිළීගැනීමෙන් විතරක් නොනැවතුනනු මහ ඇමතිවරයා ඔවුන්ගේ දාහය නීවීමට සිහිල් පැන් ඇතුළු අපූරු සංග්‍රයක් සූදානම් කරලා තිබුණා.ඝර්ම කළාපිය රටක මහ දවාලේ ගිනියම් වූ කොළඹ මහනුවර මාර්ගයේ දුෂ්කර පාගමනක නියැලිමේ ප්‍රතිඵල කියාපාමින් බොතම්ගේ දෙපතුල් වලම දියපට්ටා මතුවෙලා තිබුණා.මහ ඇමතිවරයා සුනිල් ගවස්කාර් අතට ඉදුනු කෙසෙල් ඇවරියක් දෙමින් කිව්වේ කෙසෙල් ගෙඩි මැණිකා ඇතින්නට කවන්ඩ කියලායි. ක්‍රිකට් පිත්ත විතරක් නෙවෙයි පන්නදුවත් හුරු සුනිල් ගවස්කාර් කෙසෙල් ගෙඩි කඩා ඇතින්නගේ මුව තුල තබනු වෙනුවට කෙසෙල් ගෙඩි එකින් එක ඇතින්නගේ මුව තුළට පන්දු යවන්නාක් විදියට තමයි කැව්වේ.ඇතින්නගේ මුවතුළ නොරැදුනු ඇතුම් කෙසෙල් ගෙඩියක් අලි කටින් රූරා වැටෙනු දුටු ගවස්කාර් පෙරට පැන උඩපන්දුවක් රකින්නා සේ යළි එම කෙසෙල් ගෙඩි සිය දෑතින් රැක ගත්තේ ජම්මෙට වඩා පුරුද්ද ලොකුයි කියන එක මිනිස්සුන්ට විතරක් නෙමෙයි අලින්ටත් සිහිපත් කරමින්.චන්දන බණ්ඩාරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>11</month>
      <day>10</day>
    </date>
    <link>http://www.silumina.lk/2013/11/10/_art.asp?fn=ab1311106</link>
    <topic>වෙනස් වෙමු</topic>
    <author>රංජිත් සියඹලාපිටිය</author>
    <content>අපේ රටේ දැන් තොරතුරු තාක්ෂණ සාක්ෂරතාව 40% කට වැඩිය. ඒ රටේ පොදු තත්ත්වයයි. රාජ්‍ය සේවකයන්ගේ පැත්තෙන් බැලුවහොත් ඊට වඩා හොඳ වර්ධනයක් ඇත.ඒ නිසා දැනට පෞද්ගලික අංශයේ බොහෝ සේ කෙරන්නාක් මෙන් රාජ්‍ය අංශය ද ඉලෙක්ට්‍රොනික් ලේඛන භාවිතයට මාරු විය යුතුයි. මේ සඳහා අවශ්‍ය බලතල 2006 අංක 19 දරන ඉලෙක්ට්‍රොනික ගනුදෙනු පනත මඟින් ලබා දෙනු ලැබුව ද තවම එය සිදුවන්නේ ඉබි ගමනෙනි. ඒ නිසාම ඔක්තෝම්බර් 09 වැනි දා ජනාධිපති ලේකම් තුමන් මඟින් ඉලෙක්ට්‍රොනික් ලේඛන භාවිතය වේගවත් කිරීමට සියලුම රාජ්‍ය ආයතනවලට නව චක්‍ර ලේඛයක් නිකුත් කරන ලදී.එසේ ඉලෙක්ට්‍රොනික ලේඛන භාවිතය සඳහා ඉක්මනින් මාරු වීමේ අවශ්‍යතාව තහවුරු කර ගැනීමට කඩදාසි ලේඛන භාවිතයේ මතු වන ගැටලු පිළිබඳ සමීක්ෂණයක් කරන ලදී. එම සමීක්ෂණයේ ප්‍රතිඵල ලුහුඬින් අවබෝධ කර ගැනීම අප කාටත් වැදගත්ය.ආණ්ඩුවේ කාර්යාල දැනටමත් කාර්ය මණ්ඩලයේ කාලයෙන් 70% ක් වැය කරන්නේ කඩදාසි පිරි සැකසුම සඳහා ය.අපේ ලේඛනයන්ගේ 90% ක් තවමත් කඩදාසිය.ලේඛනයන් ගෙන් 7.5% ක ඇති තොරතුරු විවිධාකාර හේතු නිසා පැහැදිලි නැත, නැත්නම් විනාශ වී ඇත.කඩදාසි ලේඛනයන් ගෙන් 15% ක් අහඹු ලෙස හෝ සිතා මතා හෝ අස්ථාන ගත වෙයි.ලේඛනයන් ගෙන් 30% ක ඇත්තේ යල්පැන ගිය තොරතුරුය.භාවිත කරන කඩදාසි සංඛ්‍යාව වසරකට 20% බැගින් වැඩි වෙයි.ලේඛනයක පිරිවැයෙන් 75% ක් කළමනාකරණය සහ කාර්ය සංවිධානය සඳහා වෙයි.කාර්යාල සේවකයන් සිය කාලයෙන් 40% ක් ගත කරනුයේ තොරතුරු සෙවීමටය.වෘත්තීයවේදියෙක් වාර්ෂිකව පැය 500 ක් ලිපි ගොනු සමාලෝචනය කරමිනුත් තවත් පැය 150 ක් වැරදි ලෙස ගොනු කළ ලේඛන සොයමිනුත් ගත කරයි.1990 වර්ෂයට සාපේක්ෂව තොරතුරු දත්ත තිස් ගුණයකින් වැඩි වී ඇති අතර එය පවත්වා ගෙන යෑමට දැවැන්ත වෙහෙසක් දරයි.සෑම වසර 2 1/2 කට වරක් මෙම තොරතුරු දෙගුණ වෙයි.ඉලෙක්ට්‍රොනික් ලේඛන සඳහා ගබඩා කිරීම සහ ආරක්ෂා කිරීම සඳහා යන්නේ ඉතා සුළු ඉඩකඩක් සහ වියදමකි.කඩදාසි රහිතව ක්‍රියා කිරීමෙන් මිහිතලය පාරිසරිකව සුරැකීමට මහා පිටුවහලක් ලැබේ.ඉලෙක්ට්‍රොනික් ලේඛන භාවිතය තුළින් සියලු කටයුතු තත්පර ගණනකට සීමා වී කාර්යක්ෂමතාව කිහිප ගුණයකින් වැඩි වේ.දැන් අප ඉලෙක්ට්‍රොනික ලේඛන සඳහා මාරුවීමට සුදුසුම කාලයයි. මේ සඳහා අවශ්‍ය නීතිමය ප්‍රතිපාදන සියල්ල දැන් සකසා ඇත. කාලයක් පුරුදු වූ දේ වෙනස් කිරීම ටිකක් නොව හුඟක්ම අපහසුය. අමාරුවෙන් හෝ ලෝකය සමඟ යන ගමනට අප එකඟ විය යුතුය.රංජිත් සියඹලාපිටියකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>11</month>
      <day>10</day>
    </date>
    <link>http://www.silumina.lk/2013/11/10/_art.asp?fn=af1311101</link>
    <topic>නොබැඳි සමුළුවට ආපු ලස්සන ම නායකයා ගඩාෆි එතුමා මාර කරදරකාරයෙක්</topic>
    <author>නුවන් ගන්කන්ද</author>
    <content>පොදු රාජ්‍ය මණ්ඩලීය සමුළුව වෙනුවෙන් මුළු රට ම සූදානම් වෙති. මෙවැනි සමුළුවක් ගැන ශ්‍රී ලංකාවේ ප්‍රථම අත්දැකීම වන්නේ වර්ෂ 1976 දී පැවැත්වුණු නොබැඳි ජාතීන්ගේ පස්වැනි සමුළුවයි. එදා එම සමුළුව සූදානම් කළේ කෙසේදැයි දැන ගැනීමට එය මෙහෙයවූ බොහෝදෙනෙකු දැන් ජීවතුන් අතර නැත. කෙසේ වුව එදා නොබැඳි සමුළුව සංවිධාන භූමිකාවේ යෙදුණු අය අතරින් එක් සාක්ෂියක් තව ම සජීවී ය. ඇය නමින් මානෙල් අබේසේකර වන අතර ජීවන ගමනේ අසූ වන වියෙහි පසුවන්නී ය.පොදු රාජ්‍ය මණ්ඩලීය සමුළුව වෙනුවෙන් යුහුසුලුව සූදානම් වන කොළඹ මහ නගර සභාවට අයත් කලාපයට නුදුරෙන් වූ රොස්මිඩ් පෙදෙසේ නිවසක දී මම ඇය හමුවූයෙමි.“චාල්ස් කුමාරයා නවතින්නෙ රොස්මිඩ් ගෙදර. ඉතින් සමුළුව දවස්වල මේ පාරවල්වල ආරක්ෂාව වැඩි කරයි” ඇය අප පිළිගනිමින් කීවා ය. අටවැනි දසකයේ මැද භාගය ද ඉක්මවා සිටිය ද ඇගේ මතකය නිරවුල් ය.ඇය මෙරට ඉතිහාසගත කාන්තාවකි. ඒ ශ්‍රී ලංකාවේ විදේශ සේවයට එක්වූ ප්‍රථම කාන්තාව ලෙස ය. එසේ ම නොබැඳි සමුළුව වෙනුවෙන් ඇය වැදගත් වන්නේ විදේශ අමාත්‍යාංශයේ “ප්‍රධාන සන්ධාන නිලධාරි” ලෙස ඇය කළ කාර්යභාරයයි. සිංහල භාෂාවෙනුත් අපට ආගන්තුක මේ තනතුර ඉංග්‍රීසි භාෂාවෙන් හඳුන්වන්නේ Chief of Protocol යනුවෙනි. ඇය තමන් ශ්‍රී ලංකා විදේශ සේවයේ ප්‍රථම කාන්තාව බවට පත් වූ ආකාරය මෙසේ සිහිපත් කරන්නීය.“මම ඔක්ස්ෆර්ඩ් විශ්වවිද්‍යාල අධ්‍යාපනය අවසන් කරල නැවත ලංකාවට ඇවිත් රැකියාවක් ගැන හිතමින් ඉන්න කොට ඩේලි නිව්ස් පත්තරේ දැන්වීමක් තියෙනවා දැක්කා ශ්‍රී ලංකා විදේශ සේවයට බඳවා ගන්නවා කියල. ඒ කාලෙ සිවිල් සේවයටවත් කාන්තාවන් බඳවා ගත්තෙ නෑ.ඒ යුගයෙ මතය තිබුණෙ ගෑනුන්ට මුකුත් බෑ කියලයි. සිවිල් සේවයෙ වගේ ම විදේශ සේවයෙත් කාන්තාවන් හිටියෙ නැහැ. ඒ වුණත් මම ඒ දැන්වීම කියෙව්වා. ඒක කියවද්දි එක තැනක තිබු‍ණා විවාහක කාන්තාවක් නම් රාජ්‍ය සේවා කොමිසමෙන් විශේෂ අනුමැතියක් ලබා ගන්න ඕනෙ කියල.මේ වාක්‍ය දැක්කම මට තේරුණා විදේශ සේවයට කාන්තාවන්ටත් ඇතුළු වෙන්න පුළුවන් කියලා. ඉතින් මමත් ඉල්ලුම් පත්‍රයක් දැම්මා. මට විශ්වවිද්‍යාලයෙන් අධ්‍යාපන සහතිකවලට අමතරව විෂය බාහිර ක්‍රියාකාරකම් ගැන හොඳ සහතික ටිකක් ලැබිල තිබුණෙ. ඒවත් මට ප්‍රයෝජනවත් වුණා. අවසානයේ ශ්‍රී ලංකා විදේශ සේවයේ ප්‍රථම කාන්තාව හැටියට මාව බඳවා ගත්තා.”විදේශ සේවයට බැඳී රටවල් කිහිපයක රාජකාරි කිරීමෙන් අනතුරුව ඇයව විදේශ කටයුතු අමාත්‍යාංශයේ ‘ප්‍රධාන සන්ධාන නිලධාරි’ තනතුරට පත් කරනු ලැබිණි. එවකට සිරිමාවෝ බණ්ඩාරනායක මැතිනියගේ රජයේ මැදිහත්වීමෙන් ‍ෙනාබැඳි ජාතීන්ගේ පස්වැනි සමුළුව ශ්‍රී ලංකාවේ පැවැත්වීමට තීරණය කිරීමත් සමඟ එහි කටයුතු කිරීම ද ඇයට පැවරිණි.“මගේ තනතුරට අදාළ රාජකාරි වුණේ ශ්‍රී ලංකාවට එන රාජ්‍ය නායකයන් සම්බන්ධව කටයුතු කිරීමයි. ඒ රාජකාරියම නොබැඳි සමුළුවෙදිත් පැවරුණා. නොබැඳි සමුළුව වෙනුවෙන් කමිටු ගණනාවක් හැදුවා. එක් කමිටුවක් භාර වුණේ මට.අපි 1974 අවුරුද්දෙ ඉඳන් වැඩ පටන් ගත්ත. සියලුම කමිටුවල වැඩ අධීක්ෂණය කළේ බණ්ඩාරනායක අගමැතිනිගෙ මල්ලි මැකී රත්වත්තෙ. අපි හැම මාසෙකම මුණගැහිල වැඩවල ප්‍රගතිය ගැන සාකච්ඡා කළා. හැම මාසෙකම ප්‍රගතිය ගැන වාර්තාවක් දෙන්නත් සිද්ධ වුණා.”ඇය තමන්ට පැවරුණු රාජකාරි වෙනුවෙන් සූදානම් වූ අයුරු මෙසේ සිහිපත් කරන්නීය.“මම මගේ අමාත්‍යාංශයේ නිලධාරීන්, ගුවන් හමුදාව, ගුවන් තොටුපොළ නිලධාරීන් වගේ සියලු අය සමඟ සාකච්ඡා කළා. ඒ වගේම රාජ්‍ය නායකයන් කටුනායක ගුවන්තොටුපොළට එන අවස්ථාවේදී ගුවන් යානයේදී පිළිගැනීම, හමුදා උත්තමාචාර, ප්‍රභූ ආරක්ෂාව, ඔවුන්ව කැඳවාගෙන යාම වැනි හැම කාරණයක් ගැනම උපදෙස් පොතක් සකස් කරල නිලධාරීන්ට බෙදල දුන්න.කාලගුණය හොඳ නම් එළියේ පිළිගැනීම් කටයුතු කරන්නත් හොඳ නැත්නම් ගොඩනැඟිල්ල තුළ පිළිගැනීම් කරන්නත් තීරණය කළා. රාජ්‍ය නායකයින් පිළිගත්තට පස්සෙ වීසා ලබාදීම් වැනි ආගමන විගමන කටයුතු ඔවුන්ට හිරිහැරයක් නො වන ආකාරයට සිදු කරන්න වෙන ම වැඩ පිළිවෙළක් හැදුවා.රාජ්‍ය නායකයින්ගෙ ගමන් මලු ඔවුන් නවතින හෝටල්වලට යවන්න ක්‍රමවේදයක් හැදුවා. අපි මේ හැම දේකට ම පෙර පුහුණුවීම් කළා අවස්ථා ගණනාවක් ඇත්ත ප්ලේන් අරගෙන අපේ අයම රාජ්‍ය නායකයො වගේ අන්දලා. අපේ වැඩවලට යොදාගන්න ඒ කාලෙ ජංගම දුරකථන තිබුණෙ නෑ. ඉතින් බණ්ඩාරනායක අගමැතිනියට කියල ‍වෝකි ටෝකි ගෙන්න ගත්තා.”“අපි සැලසුම් කළේ හැම විනාඩි 7කට සැරයක්ම ගුවන් යානයක් බස්සල රාජ්‍ය නායකයො පිළිගන්නයි. ඒ හැම රටකම ජාතික ගීය වාදනය කිරීමත්, ජාතික කොඩිය එසවීමට සූදානම් කිරීමත් බොහොම සැලකිල්ලෙන් කරන්න වුණා. මොකද ඒවා වැරදුණොත් ඔක්කොම ඉවරයි.”“ඒ කාලෙ හැම රටකම රාජ්‍ය නායක‍යො හැමෝම තනි ප්ලේන්වලින් ආවෙ නෑ. සමහර ප්ලේන්වල රටවල් දෙක තුනේ රාජ්‍ය නායකයො සහ නියෝජිතයො එකට හිටිය. ඒ වගේ අවස්ථාවල අපි ඒ ප්ලේන් එකෙන් වරකට එක් රාජ්‍ය නායකයා බැගින් කැඳවාගෙන ගිහින් පිළිගන්න සූදානම් කළා. තමන්ගෙ වාරෙ එනකම් අනිත් රාජ්‍ය නායකයො ගුවන් යානයට වෙලා ඉන්න ඕනෙ.”නොබැඳි ජාතීන්ගේ සමුළුව සූදානම් වන අතරවාරයේදී මානෙල් අබේසේකර මහත්මියට රාජ්‍ය නායකයන් දෙදෙනෙකුගේ ශ්‍රී ලංකා සංචාර දෙකක් මෙහෙයවන්නට සිදුවිය. එසේ පැමිණි එක් රාජ්‍ය නායකයකු වූයේ ඕස්ට්‍රේලියානු අගමැති ගෝ විට්ලම්ය. ඔහුගේ පැමිණීමේ විශේෂත්වයක් ද තිබිණි. නොබැඳි සමුළුවට මෙරටට එන රාජ්‍ය නායකයන්ට මෙරට දී භාවිත කිරීමට සුපිරි කාර් පරිත්‍යාග කිරීමට ඔහු සූදානමින් සිටි බැවිනි.“මම ඊට පෙර බැංකොක්වල ශ්‍රී ලංකා තානාපති කාර්යාලයේ වැඩ කරද්දි ඕස්ට්‍රේලියානු අග්‍රාමාත්‍යවරයා මුණගැහිල තියෙනවා. ඔහු වගේම පවුලේ අයත් හුඟක් උසයි. අහල තිබුණ විදිහට අගමැතිතුමා අඩි හයයි අඟල් තුනක් උසයිලු. බිරිඳ අඩි හයයි අඟල් දෙකයිලු. දුව අඩි හයයි අඟලක් උසයිලු.මේ ගොල්ලො එන්න කලින් බණ්ඩාරනායක අගමැතිතුමිය මාත් එක්ක සාකච්ඡා කෙරුවේ පහසුකම් සැපයීම ගැන. එතැනදි අගමැතිතුමිය කිව්වා ඕස්ට්‍රේලියානු අගමැතිතුමාටයි පවුලේ අයටයි නවතින්න බණ්ඩාරනායක සම්මන්ත්‍රණ ශාලාවෙ ප්‍රභූන් සඳහා වූ කාමර ලබා දෙමු කියල. මම එතකොට අගමැතිතුමියට කිව්වා සම්මන්ත්‍රණ ශාලාවෙ ඉන්න දුන්නොත් අගමැති පවුලට ඇඳවල්වල බුදියගත්තම කකුල් බිම තියාගෙන තමයි ඉන්න වෙන්නෙ. මොකද ඒගොල්ලන්ගෙ සයිස් එකට ඇඳවල් නැති නිසා කියලා. ඊට පස්සෙ සිලෝන් ඉන්ටර්කොන්ටිනන්ටල් හෝටලයෙ නවාතැන් ලෑස්ති කළා.”“ඕස්ට්‍රේලියානු අගමැතිතුමා ලංකාවට ආව දවසෙත් හරි වැඩක් වුණා. මම ඔෆිස් එ‍ෙක් ඉන්න කොට රත්මලාන ගුවන් තොටුපොළෙන් කෝල් එකක් ආවා. ඒගොල්ලො කිව්වා සිඩ්නි ගුවන් ‍ෙතාටුපොළෙන් පණිවුඩයක් ආවලු අගමැතිතුමා එන ගුවන් යානයෙ බෝම්බයක් තියෙනවා කියලා. ඒ බෝම්බෙ පුපුරන්නෙ ගුවන් යානය ගොඩබැස්සට පස්සෙ කියලත් කිව්වලු. මම හුඟක් අමාරු තත්ත්වයකට වැටුණෙ මේක අහලා. ඒ එක්කම මට ප්‍රශ්නයක් මතුවුණා ඕස්ට්‍රේලියානු අගමැතිගෙ යානයෙ බෝම්බයක් තියෙනවා නම් ඒක පුපුරන්න ලංකාවටම එන්නෙ මොකද කියල අහසේදි පුපුරන්නෙ නැතුව. මම මේ තොරතුර ඉක්මනින්ම අගමැතිතුමියටයි ඉහළ නිලධාරීන්ටයි දැනුම් දුන්නා. ලංකාවෙ හිටිය ඕස්ට්‍රේලියානු තානාපතිතුමාටත් මේ ආරංචිය දැනුම් දුන්නා. හැමෝම බයවුණා.”ඕස්ට්‍රේලියානු අගමැති එන යානයේ බෝම්බයක් ඇති බවට ලැබුණු ආරංචිය සමඟ කටුනායක ගුවන් තොටුපොළේ ආරක්ෂක විධිවිධාන තර කරනු ලැබිණි. බෝම්බ නිෂ්ක්‍රීය අංශයේ නිලධාරීහු ද පැමිණ හදිසි අවස්ථාවකට සූදානම් වුණා. මේ අතරේ රාජ්‍ය අමුත්‍තන් පිළිගැනීමට අගමැතිනිය ප්‍රමුඛ මෙරට රජයේ ප්‍රධාන පෙළේ දේශපාලනඥයෝ රැසක් ද ගුවන්තොටුපොළට පැමිණියහ.‍“අපට තිබුණු ලොකු ම ප්‍රශ්නෙ ඕස්ට්‍රේලියානු අගමැතිතුමාව ආරක්ෂා සහිතව එළියට ගන්නෙ කොහොමද කියන එකයි. අපි ඒ වෙන කොට සූදානම් වෙලා හිටියෙ සාමාන්‍ය පරිදි එළියෙදි හමුදා උත්තමාචාර පවත්වල අපේ අගමැතිතුමිය ඕස්ට්‍රේලියානු අගමැතිතුමාව පිළිගන්නයි. ඒ යහපත් කාලගුණ වැඩසටහනට (Fine weather Programme) අනුව. මම අගමැතිතුමියගෙනුත් අහල ඒක වෙනස් කරල වැසි කාලගුණ වැඩ සටහනට (Wet Weather Programme) යන්න තීරණය කෙරුවා.ඒ අනුව එළිමහනෙ කටයුතු නවත්තල ඇතුළෙදි පිළිගන්න ලෑස්ති කළා. අගමැතිතුමා එන ප්ලේන් එක ගොඩබිමට ආවට පස්සෙ අගමැතිතුමාව හැකි ඉක්මනින් බස්සල යානය ගුවන්තොටුපොළේ ඈතම කෙළවරකට යවන්නත් තීරණය කෙරුවා. මේ අතරෙ යානය කටුනායකට ගොඩබැස්ස. ඊළඟට තිබුණෙ මගෙ රාජකාරිය. ඒ ගුවන් යානයට ගිහින් අගමැතිතුමාව පිළිඅරගෙන කැඳවාගෙන ඇවිත් අගමැතිතුමියට හඳුන්වල දෙන එක. බෝම්බ පිපිරෙනවා කියල ඒක නොකර ඉන්න බෑ‍ෙන. ඕන දෙයක් වෙද්දෙන් කියල මම යානයට යන්න සූදානම් වුණා.එතකොට අගමැතිතුමිය “යන්න එපා මානෙල්” කියල මාව හයියෙන් අල්ලා ගත්තා. මම “නොගිහින් බෑනෙ මැඩම්” කියල වාහනේක නැඟල යානය ළඟට ගියා. පඩිපෙළ නැඟල දොරටුව ළඟ හිටිය ඕස්ට්‍රේලියානු අගමැතිගෙ ප්‍රධාන ආරක්ෂක නිලධාරියට හඳුන්වල දුන්න. එයා මාව අගමැතිතුමාට හඳුන්වල දුන්නා.අගමැතිතුමා ඊට කලින් මට බැංකොක්වලදි හමුවෙලා තියෙනවනෙ. එයා මාව අඳුරගත්තා. මම පරණ ඇඳුනුම්කම් ගැන කතා නොකර අගමැතිතුමා හැකි ඉක්මනින් යානයෙන් එළියට එක්කගෙන ඇවිත් ලංකාවෙ රාජ්‍ය නායකයො ඉන්න තැනට එක්ක ගියා. එතන කටයුතුත් හරි ඉක්මනට ඉවර වුණා. එතැනින් ගුවන් ‍ෙතාටුපොළෙන් එළියට කැඳවාගෙන එන අතරවාරයෙ අමුත්තන්ගෙ පොතේ අස්සන් තියන අතරෙදි එකපාරට ලොකු සද්දයක් ඇහුණා. මම හිතුවෙ පිපිරුණා තමයි කියලා. ඒත් බැලින්නම් බෝම්බයක් නෙමෙයි. ප්ලේන් ඇන්ජිමක මොකක්ද සද්දයක්” ඇය සිනාසෙන්නීය.කෙසේ හෝ ඕස්ට්‍රේලියානු අග්‍රාමාත්‍යවරයාගේ ශ්‍රී ලංකා සංචාරය අතරේ දී එවකට ඉතා සුඛෝපභෝගී වාහනයක් ලෙස සැලකුණු ‘හෝල්ඩන්’ කාර් ගණනාවක්ම ශ්‍රී ලංකාවට ත්‍යාග වශයෙන් භාර දුන්නේය. ඒ නොබැඳි සමුළුවට පැමිණෙන රාජ්‍ය නායකයින්ගේ ගමන් බිමන් සඳහාය. ඇගේ මතකයේ හැටියට ‘හෝල්ඩන්’ කාර්වලට අමතරව රාජ්‍ය නායකයින්ගේ පාවිච්චියට ලබාදී ඇත්තේ ‘පර්ජෝ 504’ වර්ගයේ කාර් ය.නොබැඳි සමුළුවට පැමිණි රාජ්‍ය නායකයින් අතරින් ඇගේ මතකයේ වැඩියෙන්ම රැඳී ඇත්තේ ඇමෙරිකාවත් බටහිර ලෝකයත් කරදරකාරයකු ලෙස සැලකූ ලිබියාවේ ගඩාෆි පිළිබඳවය. ඒ ඔහු ඇයට ද සෑහෙන කරදර ගෙන දුන් බැවිනි.“ලිබියාවෙ ගඩාෆි නොබැඳි සමුළුවට ආව රාජ්‍ය නායකයින් අතරින් අපූරු චරිතයක්. හරි ලස්සන කෙනෙක්. අරාබි ඇඳුමින් සැරසිලා ඉන්නකොට මට පෙනුණෙ හරියට ක්‍රිස්තියානි කන්‍යා සොහොයුරියක් වගේ. ගඩාෆි කිසිම වෙලාවක අපේ වැඩ සටහනට වැඩ කෙරුවෙ නෑ. සමුළුවට දින ගණනකට කලින් හදිසියෙම ගුවන් යානයක් කටුනායකට ආවා. මේ හදිසි ගුවන් යානය මොක්ද කියල දන්නෙ නැති නිසා ගුවන් හමුදාව යානය වට කෙරුවා. ඒ යානයෙ හිටියෙ ලිබියානු නිලධාරීන් පිරිසක්.මම ඒ ගොල්ලන්ගෙන් ඇහුව ඇයි නොදන්වා ආවෙ කියල. ඒ එක්කම මම තදින් කිව්වා සමුළුව වෙලාවෙදි ලිබියානු නායකතුමන් එක්ක ඔය විදිහට එන්න එපා කියලා. පස්සෙ ඒගොල්ලන්ට තේ දීලා යානයට තෙලුත් දීලා පිටත් කෙරුවා. මම හිතන්නෙ ලිබියානු නිලධාරීන් සමුළුවට අපේ සූදානම සහ ආරක්ෂක විධිවිධාන ගැන දැනගන්නයි එකපාරට ආවෙ. මොකද ඒ දවස්වල ලිබියාවෙ ගඩාෆි සහ ඊජිප්තුවෙ නායක අන්වර් සදාත් අතර ගැටුමක් තිබුණා.” ඇය අතීතය සිහි කරයි. ඇගේ මතක ගබඩාවෙ සමුළුවට පැමිණි ගඩාෆි ගැන තවත් බොහෝ දේ රැඳී තිබේ.“ගඩාෆිගෙන් කරදරම තමයි තිබුණෙ. ගඩාෆි වෙලාවට ලංකාවට ආවෙ නෑ. ඒ නිසා එයාට නොබැඳි සමුළුවෙ සමාරම්භක අවස්ථාවත් මඟඇරුණා. වෙලාවට එයා ආපු නැති නිසා මම අනිත් නායකයො පිළිඅරගෙන ඉවර කරල බණ්ඩාරනායක සම්මන්ත්‍රණ ශාලාවට ගියා. ඒ අතරෙ මට කටුනායකින් හදිසි පණිවුඩයක් ලැබුණ දවල් 11ට කටුනායකට ගොඩබහින බවට ගඩාෆි දැනුම් දීලා තියෙනවා කියල. ඒ වෙනකොට සමුළුව ආරම්භ කරන්න සියල්ල සූදානම් වෙලා තිබුණෙ. ඉතින් ගඩාෆිව පිළිගන්න කටුනායක යන්න අගමැතිනියටවත් ජනාධිපතිතුමාටවත් බැහැ.මම මැඩම්ගෙන් ඇහුවා මොකද කරන්නෙ කියල. මැඩම් කිව්ව ඒ කාලෙ අධ්‍යාපන ඇමැති බදියුද්දීන් මොහොමද්ව එක්ක යන්න කියල. මට බෑනෙ ඇමැති කෙනෙක් ළඟට ගිහින් එන්න යන්න කියන්න. ඉතින් මම මැඩම්ට කිව්වා ඇමැතිතුමා මට බණියි කියලා. ඒ ගමන මැඩම් කිව්වා එයා කිව්වා කියල කියන්න කියල.මම හිතපු විදිහටම මුලින්ම ඇමැතිතුමා මගෙ ඇඟට කඩාපැන්නා. එයාට උත්සවේ සමාරම්භක අවස්ථාවට ඉන්න ඕන වෙලා තිබුණෙ. ඒත් අගමැතිතුමියගෙ නියෝගයක් කිව්වම කටුනායකට යන්න පිටත්වුණා. අපි කටුනායකට වෙලා බලා හිටියා ගඩාෆි එනකම්. ඒ කිව්ව වෙලාවටත් ආවෙ නෑ. සෑහෙන වෙලාවක් පරක්කු වෙලා තමයි ආවෙ. මම ඒ ගුවන් යානයට ගිහින් ගඩාෆිගෙ නිලධාරීන් මුණගැහුනා.ඔවුන් කිව්වා ගඩාෆි කෙළින්ම සමුළුවට යන්න බලාපොරොත්තු වෙන බව. මම කිව්වා සමුළුවෙ සමාරම්භක උත්සවය ඉවරයි. ඊළඟට වැඩ සටහන හවස පටන් ගන්නෙ කියලා. ඒ එක්කම ලිබියානු නිලධාරීන් දැනුම් දුන්නා ගඩාෆි හමුදා උත්තමාචාර බල‍ාපොරොත්තු වෙන්නෙත් නෑ කියලා. ඊට පස්සෙ එයා නවතින හෝටලේට යන්න පිටත් වුණා. මම බොහොම අමාරුවෙන් ප්‍රභූ දොරටුව ළඟදි බදියුද්දීන් මොහොමඩ් ඇමැතිතුමාට පිළිගන්න ඉඩ අරන් දුන්නා” ගඩාෆිගෙන් සමුළුවේ කටයුතුවලට ඇතිවූ බාධාව එතනින් අවසන් වී නැත.” ගඩාෆිත් එක්ක ආරක්ෂකයො විශාල ප්‍රමාණයක් ඇවිත් හිටිය. සමුළුව පැවැත්වුණු ශාලාවෙත් මේ ආරක්ෂකයො අනිත් රාජ්‍ය නායකයින්ටත් කරදර වෙන විදිහට හැසිරුණා. ඉතින් මට ඔවුන්ව ඉවත් කරන්නත් සිද්ධ වුණා.”ගඩාෆිගේ ආපසු ගමන ද අපේ කතානායිකාවට පහසු වී නැත.“පෙර දැනුම් දීමකින් තොරව එකපාරටම ගියේ. එයාගෙ ප්ලේන් එකේ කපිතාන් උදේම එයාර්පෝට් එකට ගිහින් කියල ලිබියානු නායක ගඩාෆි ආපහු රටට යන්න එනවා, ගුවන් යානය පිටත්වෙන්න අවශ්‍ය දේ කරල දෙන්න කියල. ගුවන් තොටුපොළේ නිලධාරීන් කියල තියෙනවා එක පාරට යානයට යන්න බෑ. මොකද යානය නවත්තල තියෙන්නෙ ඈත කොනක නිසා ගුවන් පථය සූදානම් කළ යුතුයි කියල. එයාර් පෝට් එකේ මේ දේවල් සිද්ධ වෙන අතරෙදි අපට පොලිසියෙන් දැන්නුවා ගඩාෆි එයාගෙ රටට යන්න කටුනායක බලා ගමන් කරනවා කියලා. ‍ ගඩාෆිගෙ පිරිස නිකන් නෙමෙයි ගිහින් තියෙන්නෙ පාරෙ හිටිය මිනිස්සුන්ට ගඩාෆිගෙ පින්තූරයි, සල්ලියි වීසි කර කර. ඒවා අහුලන්න අපේ මිනිස්සු පාරෙ පොරකාල අනතුරු වෙලත් තිබුණා.”එවකට ලෝක දේශපාලනයේ ඉහළ දේශපාලන ප්‍රතිරූපයක් වූ යු‍ගෝස්ලාවියාවේ මාර්ෂල් ටිටෝ ගේ පැමිණීම ද ඇගේ මතකයේ රැඳී තිබේ.“ටිටෝත් එක්ක මාධ්‍ය සහ කැමරා ශිල්පීන් විශාල ප්‍රමාණයක් ඇවිත් හිටිය. මේ අය ටිටෝ වට කරගෙනමයි හිටියෙ. යන යන තැන ෆොටෝ ගත්ත. වීඩියෝ කළා. ගුවන්තොටුපොළේ දි ටි‍ටෝව පිළිඅරගෙන ජනාධිපති විලියම් ‍ෙගාපල්ලවයි අගමැතිනියයි කැඳවාගෙන යද්දි මේ ඡායාරූප ශිල්පියො ඉස්සරහට පැනල පින්තූර ගත්ත. එයාලගෙ උපකරණවල වයර් ප්‍රභූවරයා ගමන්කරන මාර්ගය හරහා හැමතැනම විසිරිලා. ඕවා පැටලිලා වැටුණොත් එහෙම ඉතින් මම ඒ වයර් සේරම පයින් ගහල අයින් කරල දැම්මා. ටිටෝ කොළඹදි හෝටලේක නැවතුණේ නැහැ. එයා වෙනුවෙන් නැවක් ඇවිත් කොළඹ වරායට නුදුරු මුහුදේ නවත්තල තිබුණ. ටිටෝ නවාතැන් ගත්තෙ ඒ නැවේ.”ශ්‍රී ලංකාවේ නොබැඳි සමුළුව අවසන් වී දැන් දසක හතරකට ආසන්න වී ඇත. තව දින කිහිපයකින් ශ්‍රී ලංකාව සිය ඉතිහාසයේ තවත් සුවිශේෂී අවස්ථාවක් වන පොදු රාජ්‍ය මණ්ඩලීය සමුළුව සැමරීමට සූදානම්ය.“අපට ඒ කාලෙ තාක්ෂණය බොහොම ටිකයි තිබුණෙ. ඊමේල්, ඉන්ටර්නෙට්, හෑන්ඩ් ෆෝන් මුකුත් නෑ. හැබැයි මම හිතන්නෙ තාක්ෂණය මත ඕනවට වඩා යැපෙන්න හොඳ නෑ. පෙර සූදානමයි අවශ්‍ය මේ වගේ අවස්ථාවකදි. හැම වෙලේම හෑන්ඩ් ෆෝන් එකෙන් උපදෙස් ගන්න ගියොත් වැඩ අවුල් වෙනවා.”මෙවර පොදු රාජ්‍ය මණ්ඩලීය සමුළුව වෙනුවෙන් අති විශාල වියදමක් දරන බවට ඇතැම්හු චෝදනා කරති. මානෙල් අබේසේකර මහත්මිය ඒ චෝදනාවට මෙසේ පිළිතුරු සපයන්නීය.“ඕනෑම වැඩකට වියදම් වෙනවා තමයි. හැබැයි රටකට මේ ව‍ෙග් සමුළුවකින් මොනතරම් නම්බුවක් ලැබෙනවද? ලෝකයම දැනගන්නව මේ රටට වැඩක් කරන්න පුළුවන් කියලා. ඒ වගේම විදේශ සම්බන්ධතා හරහා රටක දියුණුවට හුඟාක් දේවල් ලැබෙනවා. මම මේ දේවල් 1976 නොබැඳි සමුළුවෙන් පසුව කාලයේදී අත්දුටුවා.” මීට දසක හරකට ආසන්න කාලයකට පෙර නොබැඳි සමුළුව සාර්ථක කර ගැනීමට වෙහෙස වූ පරම්පරාවේ අවසන් පුරුකක් වන ඇය ශ්‍රී ලංකාවේ වත්මන් පරපුරටත් අනාගත පරපුරටත් සුබපැතුම් එක් කරමින් පවසන්නීය.නුවන් ගන්කන්දඡායා - මහින්ද විතානච්චිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>11</month>
      <day>10</day>
    </date>
    <link>http://www.silumina.lk/2013/11/10/_art.asp?fn=af1311102</link>
    <topic>ඔක්කොම කළේ සල්ලි තණ්හාවටයි</topic>
    <author>කීර්ති මෙන්ඩිස්</author>
    <content>මෙය අහස පොළොව නුහුලන අපරාධයකි. ඒ නිසා ම අද මුළු විහාරහල්මිල්ලකුළම ම එකම කඳුළු ගොඩකි. කාලාන්තරයකට පස්සේ සිදු වූ මෙම ඛේදවාචකයෙන් මුළු ගම්වැසියෝ ම දුකටත් සංත්‍රාසයටත් පත්ව සිටිති. ඒ එකම පවුලේ ඥාතීන් පස්දෙනකු ඉතා අමානුෂික ලෙස කපා කොටා ඝාතනය කළ නිසා ය.ඉන්දුමනී ශ්‍රියානි හා ප්‍රේමාවතී සොහොයුරියන් ය. ශ්‍රියානි විවාහවී සිටින්නේ පියදාස සමඟ ය. ඒ විහාරහල්මිල්ලකුළම ගමේ ය. පියදාස අනුරාධපුර වෙළෙඳ ආයතනයක සේවය කරයි.ප්‍රේමවතීගේ සොහොයුරු සොහොයුරියන් සියල්ලම හල්මිල්ලකුළම ගමේ ජීවත්වීම නිසා ඇයට ද මේ ගමට ඇවිත් පදිංචිවන්නට අදහසක් ඇති විය. ලොතරැයි විකුණමින් ජීවත් වූ සැමියා මියයාමෙන් පසු ඇය ලොකු පුතා සමඟ ගෙදර තනිවූවා ය. ඒ නිසා අනෙක් සොහොයුරු සොහොයුරියන් ප්‍රේමවතීට කීවේ ගේ දොර විකුණා දමා හල්මිල්ලකුළමට පදිංචියට එන ලෙසයි.‍ප්‍රේමවතී තීරණයක් ගත්තා ය. නංගිලා ඇයට ඉන්න හිටින්න තැනක් සෙවූහ.“අක්කේ හොඳ ගෙයකුයි ඉඩමකුයි තියෙනවා. ලක්ෂ තුනහමාරකට ගන්නත් පුළුවන්.”ප්‍රේමවතීී එයට කැමති විය. ප්‍රේමවතීගේ පුතා පි‍්‍රයන්ත ද ඊට එකඟ විය. අලුත් ගෙදරට යෑමට පෙර ඉන්න ඉඩම විකුණා දැමිය යුතුයැයි ප්‍රේමවතී කීවා ය. ඒ අනුව ලක්ෂ තුනහමාරකට ඇගේ ඉඩම මිලදීගන්නට අයෙක් කැමති විය.“අපි නැන්දලාගේ ගමට පදිංචියට යනවා. එහෙ ගිහින් එමුද...?”ඉඩම විකුණා ගමේන් පිටවෙද්දී ප්‍රියන්ත සිය මිතුරා වූ ජගත් කුමාරගෙන් ඇසී ය. ජගත් ඊට කැමැත්ත දැක්වූයේ ය. පඅලුත් ඉඩම මිලදී ගන්නට ගෙනා ලක්ෂ තුනහමාර ප්‍රේමවතී අතේ ය. අතරමඟදී අලුත් ඉඩමට ගිය ප්‍රේමවතී ලොරියෙන් ගෙනා බඩු බාහිරාදිය එතැන බෑවා ය. ඉන්පසු ගියේ තම සොහොයුරිය වූ ශ්‍රියානිගේ නිවෙසට ය. ඊටත් නුදුරින් ඔවුන්ගේ තවත් සොහොයුරෙක් ජීවත් විය.හවස හත වෙද්දී ලොරිය ආපසු පිටත් විය. ගෙදර හිමිකරු වූ පියදාස මේ අතර යෝජනාවක් ගෙනාවේ ය. ඒ රාත්‍රී වෙද්දී මත්පැන් ටිකක් තොල ගාගන්නට ය. රෑ හත පසුවෙද්දී ඉදිරිපස යකඩ බංකුව උඩ පියදාසත් ප්‍රේමවතීගේ පුතා පි‍්‍රයන්තත්, පි‍්‍රයන්තගේ මිතුරා ජගත් කුමාරත් සොහොයුරකුගේ පුතාත් ගමේ තවත් අයකුත් බෝතල් පාටියට එක් වී සිටියහ. සියල්ලෝ ම නොයෙක් ඕපාදූප කතා කරමින් බෝතල් හිස්කළ ද ජගත් කුමාර බීවේ අරක්කු වීදුරු දෙක තුනක් පමණකි.කට්ටිය හොඳ පදමකට එද්දී ජගත් කුමාර කීවේ අමුතුම කතාවකි.“මට හෙට උදෙන් ම යන්න ඕන...”“ඇයි මල්ලි මොකද...?”“මට අන්රෙජිස්ටර්ඩ් ත්‍රීවීලරයක් තිබුණා. ඒක බකමූණ පොලිසියෙන් ඇල්ලුවා. ඒකට මං දවස් දාහතරක් ඇතුළට ගිහින් අවේ. ඒකට දැන් නඩු. ඒක බේර ගන්න ඕන.. ඒකයි...”සාදයපාටිය නිමාවුණේ රාත්‍රී දහයට පමණ ය.හල්මිල්ලකුලමට පසුදා පහන්වූයේ සුපුරුදු පරිද්දෙන් ය. ඒත් ශ්‍රියානිගේ ගෙදර කිසි හැලහොල්මනක් නැත. ඊට යාබද නිවෙසේ පදිංචිව සිටි ඇගේ සොහොයුරාගේ බිරියට කිසියම් සැකයක් ඇති විය.“වෙනදාට අක්කා දුව බලන්න එනවා. අද තවමත් නැහැ... මොකද දන්නේ නැහැ...”ඇය එසේ සිතුවා ය. සුපුරුදු පරිදි සැමදා උදෑසනම ශ්‍රියානි සොහොයුරාගේ නිවෙසට පැමිණ ඔහුගේ සිඟිති දියණිය සුරතල් කරන්නට ගෙදරට රැගෙන යන්නී ය. එදා ශ්‍රියානි අක්කාගේ සද්දයක් නැත. සොහොයුරාගේ බිරිය ශ්‍රියානි සොයා ආවේ ඒ නිසා ය. ඇය ගෙතුළට එබිකම් කළා ය. ඇය කට්ටිය තැන තැන නිදා සිටිනු දුටුවා ය. අක්කාගේ ඇඳුම එහේ මෙහේ ගොසිනි. ඇය එය හදන්නට ඔවුන් ළඟට කිට්ටු විය. ඒත් සමඟ ම ඇය බිරාන්ත වූවා ය. මරහඬ දීගෙන එළියට පැන්නා ය. ඒ සැණින් ඇගේ සැමියා ද එතැනට පැමිණියේ ය. ළතෝනි හඬ මුළු හල්මිල්ලකුළම පුරා පැතිර ගියේ ය. ගෙදර සිටි පස්දෙනාගේ ම හිසට පිහි පහර එල්ලකර ඇත. සියල්ල ම මිය ගොස් බව කාටත් තේරුම් ගිය ද පියදාස නඟන කෙඳිරිලි හඬ කෙනකුට ඇසිණි.“පියදාස අයියා මැරිලා නැහැ... තවම සිහිය තියෙනවා....”ඔහු කෑගැසී ය. කාගේත් නෙත් යොමුවුණේ ඔහු වෙත ය. වහා ඔහු රෝහල වෙත රැගෙන ගිය ද ඔහුගේ තත්තවය බරපතළ විය. ඔහු දැඩි සත්කාර ඒකකයට ඇතුළු කර ගත්තේ ය. පැය පහක් පමණ ඔහු පණ නල බේරාගෙන සිටියේ ඔහුගේ ම වාසනාවකට ය. ඔහුගේ බිරිය හා දියණිය ඔහු හැර ගොසිනි.අනුරාධපුර මූලස්ථාන පොලිසියට සිද්ධිය සැලවෙන්නේ මේ අතර ය. විමර්ශන නිලධාරීන් සිද්ධිය වූ ස්ථානයට පැමිණියේ සොකෝ නිලධාරීන් සමඟ ය.ඉන්දුමනී ශ්‍රියානි, සුමිත් උදය කුමාර, තක්ෂිලා කුමුදු කුමාරි මෙන්ම මහියංගනයේ සිට පැමිණි පේ‍්‍රමවතී හා රාජපක්ෂගේ ප්‍රියන්ත ද මියගිය අතර වූහ. මුවහත් ආයුධයකින් ඔවුන්ගේ හිසට පහර එල්ලකර ඇති අතර සමහර හිස්වල කැපුම් තුවාල දහතුනක් පමණ විය.නිල සුනඛ "බ්ලැකී" ද සිද්ධිය වූ ස්ථානයට රැගෙන ආවෙන් එතැන තිබූ සෙරෙප්පු කුට්ටමකට ඇය ඉව ඇල්ලුවා ය. එහෙත් ඉන් කිසිදු හෝඩුවාවක් දැකගත නොහැකි විය. සිද්ධිය සැලවීමත් සමඟ උතුර දිසාව බාර ජ්‍යෙෂ්ඨ නියෝජ්‍ය පොලිස්පති රවී විජේගුණවර්ධන, නියෝජ්‍ය පොලිස්පති රංජිත් පද්මසිරි හා කොට්ඨාස බාර ජ්‍යෙෂ්ඨ පොලිස් අධිකාරී මහේෂ් සේනාරත්න ඇතුළු නිලධාරීහු ද පැමිණ පරීක්ෂණවල නියැළුණහ.මූලස්ථාන පොලිසියේ නඩු මෙහෙයුම් අංශයේ ස්ථානාධිපති යසරත්න මහතා අධිකරණයට කරුණු වාර්තා කිරීමෙන් අනතුරුව අනුරාධපුර ප්‍රධාන මහේස්ත්‍රාත් අතිරේක දිසා විනිසුරු රුවන්දිකා මාරපන මහත්මිය විසින් මහේස්ත්‍රාත් පරීක්ෂණ පවත්වන ලදී.මියගිය වූවන්ගේ සිරුරු අනුරාධපුර ශික්ෂණ රෝහලේ අධිකරණ වෛද්‍ය නිලධාරියා වෙත යොමුකරන ලෙස ද උපදෙස් දෙනු ලැබිණි. පශ්චාත් මරණ පරීක්ෂණය පැවැත්වූයේ අධිකරණ වෛද්‍ය නිලධාරී ඩී. එල්. වෛද්‍යරත්න හා අධිකරණ වෛද්‍ය එච්. ඒ. කරුණාතිලක යන මහත්වරුන් විසිනි.අපරාධයට සම්බන්ධ සැකකරුවන් වහාම අත්අඩංගුවට ගන්නා ලෙස නියෝග කළ මහේස්ත්‍රාත්තුමිය සිද්ධිය ඇසින් දුටු කිසිවකු වෙතොත් අධිකරණය හමුවට පැමිණ සාක්කි දෙන ලෙස ද කීවා ය.අතුරුදන්සිද්ධිය පිළිබඳ පරීක්ෂණ ඇරඹුණේ ඉන් පසුව ය. මියගිය අය පැමිණියේ මහියංගනය පැත්තේ ලොරියක බව නිලධාරීහු සොයා ගත්හ. ඒ වනවිටත් ලොරිය පිටව ගොස් තිබූ නිසා වහා එම ලොරිය නතරකොට අත්අඩංගුවට ගන්නා ලෙස ජ්‍යෙෂ්ඨ නියොජ්‍ය පොලිස්පතිවරයා විමර්ශන නිලධාරීන්ට නියෝග කළේ ය. ඒ එමඟින් හෝ හෝඩුවාවක් දැනගැනීමේ අටියෙන් ය. වහාම ලොරිය අල්ලා ගන්නා ලෙස පොලිසිය හසලක හා මහියංගන පොලිසියට නියෝග කළේ ය.පෙරදා ශ්‍රියානිගේ නිවෙසේ තිබූ බෝතල් පාටිය ගැන නිලධාරීන් විමසුවේ ඉන් අනතුරුව ය. ඉන් පසු ඒවන විටත් ගමෙන් අතුරුදන් ව සිටි පුද්ගලයා ගැන තොරතුරු සොයන්නට විය. රාත්‍රිය එම නිවෙසේ ගතකළ ඔහු එතැන තිබූ කාන්තා පාපැදිය ද රැගෙන පලාගොස් ඇති බව අනාවරණය විය. ඔහුගේ නම ගම සොයාගැනීම පොලිස් ඉලක්කය විය.“හැබැයි සර්... ඊයේ අපි මෙතන බොනකොට මිනිහා කිව්වා මිනිහට අන්රෙජිස්ටර්ඩ් ත්‍රීවිලරයක් තියෙනවා, ඒක බකමූණ පොලිසියෙන් ඇල්ලුවා ඒකට නඩු දාලා, ඒක බේරගන්නත් ඕන නිසාා හෙට උදෙන්ම යන්න ඕන කතාවකුත්...”මත්පැන් සාදයට එක්වූ ගමේ පුද්ගලයා පොලිසියට කීවේ ය. තව තවත් කරුණු කාරණා සොයාගත් නිලධාරීහු ඔහුගේ හැඩරුව ද දැනගත්හ. වහා මේ ගැන උසස් නිලධාරීන් ද දැනුම්වත් කළහ.සැකකරුව වහා අත්අඩංගුවට ගැනීමේ විමර්ශන කොට්ඨාස අපරාධ විමර්ශන අංශයේ ස්ථානාධිපති එම්. එස්. කුමාරසේනට පැවරීමට ජ්‍යෙෂ්ඨ නියෝජ්‍ය පොලිස්පතිවරයා නියෝග කළේ ය.හෝඩුවාවලැබුණු හෝඩුවා අනුව මොහු බකමූණ ප්‍රදේශයට යන්නට ඇතැයි සැක කළ පොලිසිය ඔහු සතුව ත්‍රීවිලරයක් ඇතිදැයි දැනගැනීමටත් එය ලියාපදිංචි නොකිරීම නිසා නඩුවක් පවරා ඇත්දැයි දැනගැනීමටත් ක්‍රියා කළේ ය. විමර්ශන සාර්ථක විය. ඒත් එලෙස නඩු පවරා ඇතත් ත්‍රීරෝද රියේ හිමකරු කාන්තාවක බව හසලක පොලිසිය කීවේ ය. ඒ අනුව හසලක ප්‍රදේශයේ සඳහන් එම නිවෙස සොයා පොලිසිය හසලකට ගියේ ය.හසලක නිවෙසට ගිය පොලිසිය ඇය කවුදැයි විමසද්දී දැනගන්නට ලැබුණේ සැකකාර පුද්ගලයා එම ත්‍රීවිිලරය ඇගේ පෙම්වතියගේ නමට රැගෙන දී ඇති බව ය. එහෙත් ඒ වනවිට පෙම්වතිය නිවෙසේ නොසිටියා ය.“ඔය කියන හැඩරුව තියෙන කෙනෙක් තමයි මෙහෙ ආවේ. දැන් හැබැයි හසලක ටවුමේ හිටියා... ”හසලක නිවස අසල පදිංචිකරුවෙක් පැවසී ය.හසලක පොලිසිය ටවුමට ගියේ ලොරි රියැදුරා ද සමඟ ය. ඒ රියැදුරා සැකකරු හඳුනන බැවිනි ‍. ටවුමේදී පොලිසියට සැකකරු දැකගත හැකි විය. එහෙත් පොලිසිය තමා සොයන බව සැකකරු ඒ වනතුරුත් දැන නොසිටියේ ය.පොලිසියට රැගෙන ගිය ඔහුගෙන් නිලධාරීහු ප්‍රශ්න කිරීම ඇරඹූහ. ඒත් ඒ කිසිවක් ඔහු පිළිගත්තේ නැත. පසුව ඔහුගේ කලිසම සෝදිසි කරද්දී කුඩා බෑගයක දමා තිබූ මුදල් ද රන්බඩු කිහිපයක් ද සොයාගත හැකිවිය. සැකකරුගෙන් ඈත් කළ පෙම්වතියගෙන් ද පොලිසිය ප්‍රශ්න කරන්නට වූයේ ය.වයස අවුරුදු තිහක් පමණ වන සැකකරු අවිවාහකයෙකි. පියා මියගොසිනි. මව විදේශගතව සිටියි. කලක් යුද හමුදා සේවයේ සිට පලා ගිය අයෙකි. මරාදැමුණු ප්‍රේමවතීගේ පුතා පි‍්‍රයන්ත ඔහුගේ මිතුරෙකි. පි‍්‍රයන්තට ද වයස අවුරුදු විසිපහකි.උතුරුමැද පළාත බාරජ්‍යෙෂ්ඨ නියෝජ්‍ය පොලිස්පතිරවී විජේගුණවර්ධනලියාපදිංචි නොකළ ත්‍රීරෝද රිය හසලකදී අත්අඩංගුවට ගෙන තිබුණේ මීට දින කිහිපයකට පෙර ය. ඒ සමඟ මොහුද රිමාන්ඩ් බාරයට පත් කැරිණි. ඔහුට ඇපදී එළියට ගෙන ඇත්තේ ද ඔහු විසින් මරා දමනු ලැබූ පි‍්‍රයන්ත බව කියයි. ත්‍රීරෝද රිය තවමත් පොලිස් බාරයේ පවතී. එය බේරා ගැනීමේ නඩුවට මුදල් අවශ්‍යව තිබිණි. ඒ නිසා මෙම ඝාතන සියල්ල සිදුකළ බව ඔහු කීවේ ය.නියම ඝාතකයා සැකකරු බව දැනගත් හසලක පොලිසිය ඔහු අනුරාධපුර කොට්ඨාස විමර්ශන ඒකකයට බාරදෙනු ලදුව යළිත් ප්‍රශ්න කිරීමට ලක්විය. එතැනදී ඔහු තවත් බොරුවක් පැවසී ය. ලොරියේ රියැදුරු හා සහායකයාත් ගෙදර අය ඝාතනය කර රන්බඩු කොල්ල කා පරෙස්සම සඳහා තමා ළඟ තිබූ බවයි. ඇඳ සිටි ඇඳුමේ කුඩා ලේ පැල්ලමක් ගැන විමසද්දී ඔහු නිරුත්තර විය. පසුව දිගින් දිගට ම කළ ප්‍රශ්න කිරීම්වලදී ඔහු මෙසේ ප්‍රකාශ කළේ ය.“ප්‍රියන්තයි, ප්‍රියන්තගේ අම්මයි හසලක තිබ්බ ඉඩම විකුණලා සල්ලිත් අරගෙන විහාර හල්මිල්ලකුළමේ ඉඩමක් ගන්නයි ආවේ. බඩු පටවගෙන ආපු ලොරියේ රියැදුරයි, සහායකයි බඩු ටික බාලා එදින රාත්‍රියේ නැවත හසලක යන්න ගියා.නමුත් මේ මුදල් ටික පැහැර ගැනීමේ අරමුණින් මම අදාළ නිවෙසේ නැවතුණා. නැවතිලා අපි කිහිපදෙනකු එදා රෑ මත්පැන් සාදයක් පැවැත්වූවා. මම අනෙක් අයට නොතේරෙන විදිහට මත්පැන් පොඩ්ඩයි බිව්වේ... ඉන්පස්සේ මත්පැන් සාදය අවසන් වී සියලු දෙනා නින්දට ගියා. මට ලොකු අවශ්‍යතාවක් තිබුණා මේ සල්ලි ටික පැහැරගන්න. ඒ අනුව මම තීරණය කළා සේරම මරලා සල්ලි ටික අරගෙන පැනලා යනවා කියලා....”බ්‍රේස්ලට්  - මුදු“මම පස්වැනිදා අලුයම දෙකට විතර ප්‍රියන්තගේ පුංචි අම්මා (ඉන්දුමනී) කියන එක්කෙනාට නිවෙසේ කුස්සියේ තිබ්බ මන්නෙ ගෙනැල්ලා හිසට කොටාගෙන කොටාගෙන ගියා. ඉන් පස්සේ නැගිටින හැමෝටම මන්නෙන් කෙටුවා. පස්සේ නිවෙසේ තිබ්බ රුපියල් දෙලක්ෂ හැත්තෑදාහක මුදල අරගත්තා. පිහිය නිවෙසේ පිටුපස සඟවලා ලේ තැවරිලා තිබ්බ මගේ ඇඳුම් ගලවලා ඇඟපත හෝදගෙන අලුයම හතර විතර වෙනකොට නිවෙසේ නවතා තිබූ කාන්තා පාපැදිය අරගෙන අනුරාධපුර දහයායාගම හන්දියේ දුම්රිය හරස් මාර්ගයේ පිහිටි කොළකැඳ කඩය අසලට ආවා. එතකොට වේලාව අලුයම පහට විතර ඇති...”“බයිසිකලය නතර කරලා මේක අයිතිකාරයා ආවොත් දෙන්න කියලා එතන හිටපු කඩේ අක්කට කිව්වා. එතැන නවත්තලා තිබ්බ ත්‍රීරෝද රථයක නැගිලා අනුරාධපුර නව නගර බස්නැවතුම්පොළට ආවා. ඇවිල්ලා වව්නියාව බස් එකක නැගලා රඹෑවෙන් බැහැලා දඹුල්ලට ගියා. දඹුල්ලෙන් බස් එකක නැගලා හෙට්ටිපොළින් බැස්සා...”“බැහැලා හෙට්ටිපොළින් පවුම් දෙකක රත්රන් බඩු ගත්තා. බ්‍රේස්ලට් එකකුයි, මුද්දකුයි, චේන් එකකුයි අරගෙන බස් එකක නැගලා හසලක ගියා. ඉන් අනතුරුව මාව හසලක පොලිසියෙන් අත්අඩංගුවට ගත්තා. මම විවාහ වෙලා නෑ. හසලක ප්‍රදේශයේ තරුණියක් සමඟ යාළුවෙලා ඉන්නේ...”ඝාතනයට උපයෝගී කරගත් මන්න පිහිය හා සවලක් පොලිසිය බාරයට ගෙන තිබිණි. සියල්ල මෙසේ හෙළිදරව් වෙද්දී ප්‍රේමවතීගේ ගෙදරින් සොරකම් කළ ඉතිරි මුදලත් එම මුදලින් ලබාගත් රත්රන් සියල්ලත් පොලිසියට බාරදීමට ද සැකකරු පියවර ගත්තේ ය.සැකකරු වෙනත් අපරාධවලට සම්බන්ධ බවට සැකයක් පවතින බැවින් ඒ සම්බන්ධයෙන් අනාවරණය කර ගැනීම සඳහා විධිමත් පරීක්ෂණයක් පැවැත්වෙන බවද පොලිසිය කීය.ඝාතනයට ලක්වූවන්ගේ සිරුරු අනුරාධපුර විහාර හල්මිල්ලකුළම, විහාරපාළුගම පොදු සුසාන භූමියේ මිහිදන් කෙරිණි.දක්ෂ විමර්ශනයක යෙදුණු පොලිසිය අපරාධය සිදුවී පැය 12 ක් යන්නට මත්තෙන් සැකකරු හඳුනාගෙන ඊට හේතු වූ කරුණු කාරණා සොයා ගැනීම කාගේත් ප්‍රශංසාවට ලක් වූ අතර සැකකරු අනුරාධපුර ප්‍රධාන මහේස්ත්‍රාත් රුවන්දිකා මාරසිංහ මහත්මිය වෙත ඉදිරිපත් කිරීමටත් අනතුරුව තවත් පැය 48 ක් රඳවාගෙන ප්‍රශ්න කිරීමට අවසර ලැබී තිබිණි.උතුරුමැද පළාත බාර ජ්‍යෙෂ්ඨ නියෝජ්‍ය පොලිස්පති රවී විජේගුණවර්ධන, නියෝජ්‍ය පොලිස්පති රංජිත් පද්මසිරි මහත්වරුන්ගේ අධීක්ෂණයෙන් කොට්ඨාස බාර පොලිස් අධිකාරී මහේෂ් සේනාරත්න මහතාගේ අධීක්ෂණයෙන් කොට්ඨාස අපරාධ විමර්ශන ඒකකයේ ස්ථානාධිපති එම්.එස්. කුමාරසේන ඇතුළු නිලධාරීහු පිරිසක් මේ පිළිබඳ පරීක්ෂණවලට එක්වූහ.කීර්ති මෙන්ඩිස්ඡායාරූප - අමිල ප්‍රභාත් වනසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>11</month>
      <day>10</day>
    </date>
    <link>http://www.silumina.lk/2013/11/10/_art.asp?fn=af1311103</link>
    <topic>2032 ලෝක විනාශය අමු කෙප්පයක්</topic>
    <author>සාකච්ඡා කළේ</author>
    <content>යුක්රේනයේ ක්‍රිමියාවේ පිහිටි තාරකා විද්‍යාගාරයක විද්‍යාඥයන් පසුගියදා මුළු ලෝකයම හෙල්ලුම් කන තොරතුරක් හෙළි කළේ ය. ඒ මීටර් 400 ක පළලක් ඇති ඇස්ටරොයිඩයක් 2032 දී පෘථිවියට කඩා වැටී මහ විනාශයක් කිරීමට ඉඩ ඇති බවයි. ඒ පිළිබඳව පසුගිය කාලයේ අපේ රටේ මාධ්‍යවලද විවිධ මත පළ විය. ඒ පිළිබඳව මෙරට විද්වතුන් දෙදෙනෙක් පළ කරන අදහස් මෙසේ පළකරමු.යුක්රේනයේ ක්‍රිමියාවේ පිහිටි තාරකා භෞතික නිරීක්ෂණාගාරයේ තාරකා විද්‍යාඥ ගෙනාඩි බොරිසොව් පසුගිය දිනවල සොයා ගත්තේ පෘථිවියේ සැවොම භීතියට පත්වන සොයා ගැනීමකි.ඒ මීටර් 400 ක පළලක් ඇති ඇස්ටරොයිඩයක් 2032 අගෝස්තු 26 වැනිදා පෘථිවියට වැටි පෘථිවියට ලොකු බලපෑමක් එල්ල කරනු ලබන බවටයි.කෙසේ වුවත් මේ පිළිබඳව ලොව ප්‍රබල රටවල් 21 ක් පසුගිය දිනවල ප්‍රබල අවදානමක් සේ සලකා සොයා බැලීය.ඒ අනුව නාසා ආයතනයේ විද්‍යාඥයන් ප්‍රකාශ කර සිටින්නේ යුක්රේනියානු තාරකා විද්‍යාඥයන් පවසන ග්‍රාහකය පෘථිවියේ වැදීමට ඇති ඉඩකඩ ඉතා අවම බවයි.ඒ ප්‍රතිශතය 65000 : 1 ක් ලෙස ලොව ප්‍රධාන පෙළේ තාරකා විද්‍යාඥයෝ පෙන්වා දෙති. මේ අනුව 100 සිට 99.99 ක සම්භාවිතාවක් ඇත්තේ මේ ඇස්ටරොයිඩ නිසා පෘථිවියට හානි සිදු නොවෙන බවටය.ඒ පිළිබඳව අපි මෙරට ප්‍රධාන පෙළේ තාරකා විද්‍යාඥයන් ගේ හා ජ්‍යොතිෂවේදීන්ගේ අදහස් අපි මෙසේ පළ කරමු.මේ පිළිබඳව අපට කරුණු දැක්වූ කොළඹ සරසවියේ භෞතික විද්‍යා අංශයේ මහාචාර්ය චන්දන ජයරත්න මහතා පැවසුවේ ලෝක විනාශයක් පිළිබඳව ලොකු බියක් ඇතිවීම පදනම් විරහිත බවයි.ලෝක විනාශයක් පිළිබඳව මේ දිනවල පවතින කථාව පිළිබඳව එච්චර බය වෙන්න දෙයක් නැහැ.මේකට පදනම් වෙලා තියෙන්නේ යුක්රේන විද්‍යාඥයන් සොයාගත් ග්‍රාහකයක්. ඒකේ නම 2013 TV 135. ඒක ගෝල්පේස් එකට වඩා ලොකු ග්‍රාහකයක්. ඒක කිලෝමීටර් 1/2 ක් විතර ලොකු විෂ්කම්භයක් සහිත ග්‍රාහකයක්...ඇමෙරිකානු විද්‍යාඥයන් කර ඇති පර්යේෂණ අනුව පෘථිවිය අසලින් මේක ගමන් කරනවා තව වසර 19 කින්. ඒ කියන්නේ 2032 අගෝස්තු 26 වැනිදා. මේක අපේ පෘථිවියට වැටෙන්න පුළුවන්. ඒක වැටුණොත් පරමාණු බෝම්බ 2500 ක විතර බලයක පිපිරීමක් අපේ පෘථිවියේ ඇතිවෙන්න පුළුවන්.මේ ග්‍රාහකයෙන් ලෝක විනාශයක් වෙන්න ඉඩක් නැහැතාරකා විද්‍යාඥ  අනුර සී. පෙරේරාඔය ග්‍රාහකය විනාශ කරන්න න්‍යෂ්ටික බෝම්බයකින් පුළුවන්මහාචාර්ය චන්දන ජයරත්නදැනට හඳුනාගෙන තිබෙන සංඛ්‍යා දත්ත අනුව මේ ග්‍රාහකය ගමන් කරන්නේ අපේ පෘථිවියේ සිට හඳට තිබෙන දුර වගේ හතර ගුණයක් ඈතින්. ඒ අනුව අපට මේකේ බලපෑමක් එන්න විධියක් නැහැ. නමුත් මේ ගමන් මාර්ගය පොඩ්ඩක් හරි වෙනස් වුණොත් ඒක පෘථිවියට බලපෑම් කරන්න පුළුවන්. ඒ අනුව ඒක ගමන් කරන්නේ පෘථිවියට කිලෝ මීටර් ලක්ෂ 16 ක් තරම් ඈතින්...මේක ගමන් කරන මාර්ගය හඳුනා ගෙන ඒක විනාශ කරන්න න්‍යෂ්ටික බෝම්බයකින් පුළුවන්කම තිබෙනවා. ඒකට ලෝකයේ ඉහළම න්‍යෂ්ටික විද්‍යාඥයන් භෞතික විද්‍යාඥයන් දැන් සිටම කටයුතු කරගෙන යනවා. ඒ එක්කම සූර්යය කිරණ මඟින් රුවලක් වැනි උපකරණයක් යොදාගෙන තෙරපුමක් යොදලා ඒකේ ගමන් මාර්ගය වෙනස් කරන්නත් පුළුවන්.මේකට තව කල් තිබෙන නිසා මේ ග්‍රාහකය වෙන පැත්තකට හරවන්න හෝ පුපුරා යවන්න ලෝකයේ විද්‍යාඥයන්ට පුළුවන් වෙන එක ස්ථිරයි. ලෝකයේ තාක්ෂණය ඉහළ මට්ටමක තිබෙනවා ඒවා විනාශ කරන්න. ලෝක විනාශයක් පිළිබඳව ලොකු බියක් ඇතිකරගන්න එපා යැයි ද චන්දන ජයරත්න මහතා පැවැසීය.මේ පිළිබඳව කරුණු දක්වන බ්‍රිතාන්‍යය රාජකීය තාරකා විද්‍යාඥ සංගමයේ සාමාජික තාරකා විද්‍යාඥ අනුර සී. පෙරේරා මහතා පැවසුවේ මෙවැනි ග්‍රාහකයන් නිසා ලෝකය විනාශ වීමේ අවස්ථාව ඉතා අඩු බවයි.අපේ ලෝකය වටා ඇති ග්‍රහ ලෝක, සූර්යයා හා චන්ද්‍රයා නිසා අපේ ලෝකයට අනතුරක් ඇතිවීමේ අවස්ථාව ඉතා අඩු බව ද ඒ මහතා පැවසුවා.කෙසේ වුවත් මෙම ග්‍රාහකය පොළොවට එන විට සියයට 90 ක්ම ක්ෂය වීමට ඉඩ ඇති බව ද අනුර සී. පෙරේරා මහතා පැවසුවා.මේ ග්‍රාහකය සැප්තැම්බර් 16 දින පෘථිවියට වඩාත් ආසන්න වුණා. එවිට එහි දුර පෘථිවියේ සිට කිලෝමීටර් ලක්ෂ 67 ක් දුරින් තමයි තිබුණේ. මේක පිළිබඳව බොරුවට බය වෙන්න දෙයක් නැහැ. 2032 අගෝස්තු මාසේ වෙනකම් මේ ග්‍රාහකය පොළොවට එන්න තව වසර 19 ක් තිබෙනවා. එවිට මේක හරවන්න හරි විනාශ කිරීමට හරි අපිට නව තාක්ෂණය යොදා ගන්න පුළුවන් යැයි ද අනුර සී. පෙරේරා මහතා කීය.සාකච්ඡා කළේනිහාල් පී. අබේසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>11</month>
      <day>10</day>
    </date>
    <link>http://www.silumina.lk/2013/11/10/_art.asp?fn=af1311104</link>
    <topic>රාවණාගේ අඩවියෙන් එන උමා ඔය ව්‍යාපෘතිය</topic>
    <author>මොනරාගල දිස්ත්‍රික්කයේ කළ</author>
    <content>ඒ රාවණාගේ අඩවියයි. පුරාතනයේ රාවණා සිය දඬුමොනර යන්ත්‍රයෙන් ආගිය මහා කඳුවැටි ගංගා සහිත සීතල අඩවියයි. රාවණාඇල්ල සීතා එළිය ඒ ආසන්නයේ ම ඇත. ඉහළින් ගලායන උමා ඔය හා මාතැටිල්ල ඔය ප්‍රදේශය සශ්‍රීක කරමින් ගලා යයි. මේ මහා අඩවියේ කොහේ හෝ සිහිසුන් රාවණාගේ දේහය සඟවා ඇති බවත් රාවණා නුදුරු අනාගතයේ සිහිසුන් බවින් විනිර්මුක්තව සමාජයට එන බවටත් ජනතාව අතර මතයක් පවතී.එහෙත් දැන් රාවණා සිහිසුන්ව නිදන ඒ මහා රාජධානිය හරහා ඉදිවෙන්නේ රුහුණු රටට ජලය බෙදන විදුලි බලය සැපයෙන භූගත බලාගාරය පණගන්වන මහා උමං පද්ධතියයි.අපි පසුගියදා ඒ උමං පද්ධතිය සැකසෙන අයුරුත් මහා රක්ෂිතයේ කළුගල් පසාරු කරමින් යන්ත්‍ර සූත්‍ර ක්‍රියාකරන අයුරුත් නරඹන්නට ගියෙමු.ඌව මහ ඇමැති ශෂීන්ද්‍ර රාජපක්ෂ මහතා එදා මාධ්‍ය හමුවේද පැවසූ පරිදි මෙය මහා ජල ව්‍යාපෘතියත් උමා ඔය බහුකාර්ය සංවර්ධන ව්‍යාපෘතිය මගින් නව විදුලි බලාගාරයක් භූගතව ක්‍රියාත්මක වෙයි. උමාඔය හා මාතැටිල්ල ඔය හරස් කරමින් බැදෙන පුහුල්පොළ හා ඩයිරාබා වේලි වලින් රැකගන්නා ජලය කි.මී. 13 1‍/2 න් දිගු උමඟක් දිගේ ගෙනැවිත් අඩි 600 ක් ගැඹුර කෙළින් ම ගලා හැළෙන පීඩන උමඟක් හරහා ගලන ජලයෙන් භූගත විදුලි බලාගාරය ක්‍රියාත්මක කෙරෙන අතර ඉන් නිපදවෙන විදුලි බලය මොනරාගල හා බදුලු දිස්ත්‍රික්කවල ජනතාවගේ අවශ්‍යතාව සඳහා මුදු හැරෙයි.භූගත බලාගාරය ක්‍රියාත්මක කරමින් ගලා ඉවතට යන මහා ජල කඳ ලුණුගම්වෙහෙර මොනරාගල හදපානාගල ජනතාවගේ පානීය ජල අවශ්‍යතාව වෙන් වෙන අතර ඉන් තවත් ජල ධාරිතාවන් තණමල්විල හරහා කුඩා ඔය කිරිඳිඔය ජල ධාරිතාවට එක්වෙයි. එයින් ශුෂ්ක ප්‍රදේශයක් වන මේ දකුණේ ප්‍රදේශ රැසක ගොවීන්ට සිය ගොවිබිම් සරු කර ගැනීමට ඉවහල් වෙයි.උමා ‍ඔය බහුකාර්ය සංවර්ධන ව්‍යාපෘතියේ හරය එයයි. එමඟින් ඌව මහජනතාවට ආලෝකයත් පානීය ජලයත් සශ්‍රීකත්වයත් ලැබෙයි.මෙය ශ්‍රී ලංකා ඉරාන රජයයන් හී ඒකාබද්ධ ව්‍යාපෘතියකි.මේ ව්‍යාපෘතියට ජලය සැපයෙන උමා ඔය හා තැටිල්ල ඔය නුවරඑළිය ප්‍රදේශ‍යේ ජල පෝෂක ප්‍රදේශවලින් ජලය ලබා ගනී.බෝඹුරුඇල්ල හා හග්ගල කඳුවැටියෙන් උපත ලබන ජල මූලාශ්‍රවලින් මතුවන උමා ඔය හා මාතැටිල්ල ඔය නොසිදෙන ජල උල්පතකි. මහින්ද රාජපක්ෂ ජනාධිපතිතුමා හා හිටපු ඉරාන ජනාධිපති මහමුද් අහමදිනෙජාඩ් මහතා අතර 2008 ඇති වූ ගිවිසුමක් මත ලබාගන්නා ලද ඉරාන ණය ආධාර යටතේ පටන් ගත් උමාඔය බහුකාර්ය ව්‍යාපෘතියේ වැඩකටයුතු සිදු කරන්නේ ඉරාන ෆරාබ් සමාගමේ ඉංජිනේරුවරු විසිනි.ජර්මන් හරීන්කෙමට් (Herrenkemet) සමාගමේ ඉංජිනේරුවරුන් විසින් එහි කි.මී. 13 1/2 ක් (මීටර් 13500 ක්) දිගු ප්‍රධාන උමං මාර්ගය තනනු ලබන්නේ නවීන උමං කණින යන්ත්‍ර මාර්ගයෙන් (Tunnel Born Mechine) නම් වූ ඒ දිගු යන්ත්‍රය මඟින් කළුගල විද ගන්නා කළුගල් කැබලි පිටතට ගෙන එන්නේ පීළි මත දුවන ලද දුම්රියක් වැනි යන්ත්‍රයකිනි.ඉරාන හා ජර්මානු ඉංජිනේරුවරුන්ට අමතරව ශ්‍ර‍ී ලංකා ඉංජිනේරුවරුන් හා කම්කරුවන් බොහෝ දෙනෙකු වැඩෙහි යෙදී සිටිනු අපි දුටුවෙමු. මේ Tunnel Born Mechine (T.B.M) දකුණු ආසියාවේ මුල් වරට ක්‍රියාත්මක කරනු ලබන්නේ ශ්‍රී ලංකාවේ උමාඔය බහුකාර්ය සංවර්ධන ව්‍යාපෘතියට අදාළව බව ජර්මානු ඉංජිනේරු ඩර්ක් ඛිෂර් අප සමඟ පැවසීය.මේ ව්‍යාපෘතියේ උමං කැණීම් කටයුතුවල නියෝජ්‍ය අධ්‍යක්ෂ ලෙස කටයුතු කරන්නේ ශ්‍රී ලංකාවේ ව්‍යාපෘති කීපයකම උමං කැණීමේ පළපුරුදු ඉංජිනේරුවරයකු වන අතුකෝරාල මහතා ය. ඒ මහතා සියල්ල අධීක්ෂණය කරමින් සිටිනු අපට දකින්නට ලැබිණි.“අපි ප්‍රධාන උමඟ කැණීම සඳහා T.B.M යන්ත්‍ර දෙකක් භාවිතා කරනවා. එමගින් දවසකට මීටර් 20 ක් දුරට ගල විඳින්නට පුළුවන්. මෙය විද උමඟ මුළුමනින් ම පාදා ගාන්නට මාස 30 ක් පමණ ගතවෙයි. කි.මීටර් 13 1/2 ක් කන්ද මැදින් උමං මාර්ගය තැනීම ලෙහෙසි පහසු කටයුත්තක් නොවෙයි.”අතුකෝරල මහතා කීය.“අර රාවණා රජතුමාගේ රාජධානියට යන මාර්ගයත් හමුවුණා කීවේ මේ උමඟ කණිද්දී නේද?”කඩි­න­මින් ඉදි­වන මොන­රා­ගල නව දිසා ලේකම් කාර්යා­ල­ය“උමඟ කණිද්දී පොඩි පැල්මක් කන්දේ තිබුණා එච්චරයි. ඒත් අපට නම් ඔය කියන විදිහේ උමඟක් හමුවුණේ නැහැ.”මේ මූලික උමං මාර්ගය (Head Race Tunnel) දිගේ ගෙනියන වතුර මීටර් 600 ක් පහළට යවනු ලබන්නේත් තවත් උමඟක් මගින්.”දැනට රුහුණේ අස්වද්දන හෙක්ටර්යාර් 1500 ක කුඹුරු ප්‍රමාණය 6000 දක්වා වැඩිකර ගැනීමට මේ උමා ඔය ව්‍යාපෘතිය මගින් හැකිවන බව ඌව මහ ඇමැති ශෂීන්ද්‍ර රාජපක්ෂ මහතා පවසයි. එයට අමතරව ජාතික ජලවිදුලි පද්ධතියට මෙගාවොට් 120 ක විදුලි ධාරිතාවක් මේ විදුලි බලාගාරයෛන් ජාතික පද්ධතියට එක්වෙයි.එයින් ම මොනරාගල හා හම්බන්තොට ජනතාවට පානීය ජලය මෙන් ම රටතුළ මිරිදිය මත්ස්‍ය සංවර්ධනයට ඉඩ සැලසෙයි. එමෙන් ම මේ ව්‍යාපෘතිය නිසා ප්‍රදේශයේ ජනතාවගෙන් විශාල පිරිසකට රැකියා අවස්ථා ලැබීම ද විශේෂයකි.මහා රක්ඛිතාකන්ද පාමුල තැනෙන තවත් මීටර් 40 ක වට ප්‍රමාණයක් ඇති උමඟකි. එහි දිග කි.මී. දෙකකි. අපි ඒ මීටර් 700 ක් පමණ ඇතුළතට ගියේ වෑන් රථවලිනි. මහාකන්ද විදගෙන යන යන්ත්‍ර සූත්‍ර අපූරු ය. ඒ කි.මී. 2 ක් දිගු උමග නිමාවන්නේ භූගත ජල විදුලි බලාගාරය අසලිනි. මේ එයට යා යුතු මාර්ගයයි. අනාගතයේ දී එය දූ දරුවන්ට නැරඹිය හැකි අපූරු දර්ශනයක් වනු ඇත. ජල විදුලි බලාගාරයේ සිට අලිකොට ආර දක්වා ජලය මුදා හැරෙන තවත් උමං මාර්ගයක් ජලවිදුලි බලාගාරය යටින් කරනු ලැබේ. යටි බිම් මාර්ගය එහි දිග කි.මී. 3.6 කි. විශ්කම්භය මීටර් 4 කි.මෙසේ රාවණා රජුතම ප්‍රාතිහාර්ය විස්කම් වැඩ සිහිපත් කරනු ලබන මේ මහා බහුකාර්ය ව්‍යාපෘතිය සඳහා යෝජිත මුදල ඩොලර් මිලියන 529 කි. එයින් ඩොලර් මිලියන 450 ක් ඉරානයෙන් ලබන ණය ආධාර මුදල් ය. ඉතිරි ඩොලර් මිලියන 79 ශ්‍රී ලංකා රජය විසින් වියදම් කරනු ලබයි. 2017 දී ශ්‍රී ලංකා ජනතාවට මෙහි ප්‍රතිඵල දැනගන්නට ලැබෙනු ඇත.මෙය ඌව මහ ඇමැතිවරයාගේ ඉල්ලීම මත මහින්ද රාජපක්ෂ ජනාධිපතිතුමා විසින් ඉරාන රජයෙන් ගන්නා ලද විශාල ව්‍යාපෘතියකි.අපට මේ මහා ව්‍යාපෘතිය නරඹන්නටත් ‍ඌවේ සිදුවන සංවර්ධනයේ තොරතුරු දැනගන්නටත් අවස්ථාව ලැබුණේ රජයේ ප්‍රවෘත්ති දෙපාර්තමේන්තුව මගින් සංවිධානය කොට එහි නියෝජ්‍ය ප්‍රවෘත්ති අධ්‍යක්ෂක හිල්මි මො‍හමඩ් මහතා විසින් මෙහෙයවනු ලැබූ මාධ්‍ය චාරිකාවක ප්‍රතිඵලයක් වශයෙනි.මෙහි දී අපට ඌව ‍උදානය යටතේ සංවර්ධනය වන ඌවේ මංමාවත් කීපයක් ම දකින්නට ලැබිණි. මල් පොත්තාවල හන්දියේ සිට කීනළුව දක්වා වූ මාවත ඇතුළු මාර්ග අටක් රු. මිලියන 4136 ක වියදමින් මේ වනවිට කාපට් යොදා සංවර්ධනය කරමින් පවතී.එයින් කීපයක් දැනටමත් සංවර්ධනය කොට අවසන්ව ඇත.ඌව සංවර්ධනය සොයා යන ගමනේ ද රජයේ ප්‍රවෘත්ති දෙපාර්තමේන්තුවේ නිලධාරීන් අප මීළඟට කැඳවා ගෙන ගියේ කඩිනමින් ඉදිවන මොනරාගල දිසා ලේකම් කාර්යාලයටය. 2008 දී සැලසුම් කොට 2010 වැඩ පටන්ගත් තට්ටු පහකින් යුතු ගොඩනැඟිලි හතරක් සහිත මේ දිසා ලේකම් කාර්යාලය පිළිබඳව එහි දිසාපති ඒ. පතිනාදන් මහතා අපට විස්තර කළේ මෙසේ ය.“මේ ගොඩනැඟිලි සංකීර්ණය ඉදිවන්නේ මොනරාගල දිසාපති වන මා යටතේ ඇති සියලු ම රජයේ කාර්යාල සඳහා ය. 2010 සැප්තැම්බර් මස වැඩ ඇරඹූ මෙය ආර්ථික සංවර්ධන අමාත්‍යාංශයෙන් ලද රුපියල් මිලියන 450 කින් තමයි හැදෙන්නේ. මෙය විවෘත කරන්නට අප බලාපොරොත්තු වන්නේ 2014 දී අක්කර 5 ක මේ භූමි‍ෙය් ගොඩනැඟිලි 4 ක් තියෙනවා. මේ ගොඩනැඟිලි 4 මැද අර ඉදිවන්නේ වැසි වතුර රැස් කිරීම සඳහා වූ විශාල ජල ටැංකියයි.අපට මෙහි පානීය ජලය හිඟයි. ඒ නිසා පානීය ජලය ඉතිරි කර ගැනීම සඳහා වැහි කාලයට වැටෙන වතුර භූගත ජල ටැංකිවල රැස් කරගෙන අනෙකුත් අවශ්‍යතා සඳහා ප්‍රයෝජනයට ගැනීම අපේ අරමුණයි.මොනරාගලට දෙමළ දිසාපති වරයකු පත්කිරීම ද සමහරුන්ට ප්‍රහේළිකාවක් විය. එහෙත් එය මහින්ද රාජපක්ෂ ජනාධිපති තුමා විසින් සිංහල දෙමළ ජාතික සමගිය උදෙසා සිදු කරන ලද්දකි. මේ සංකල්පය යටතේ මොනරාගලට ආ දෙමළ දිසාපතිවරු දැන් හොඳට සිංහල කතා කරයි. සිංහල ජනජීවිතය හොඳින් හඳුනාගෙන සිටී. ඔහු සිංහල නිලධාරීන් සමඟ සහයෝගයෙන් කටයුතු කරයි. මෙය ජාතික සමගිය පිළිබඳ යහපත් අත්දැකීමකි.රජයේ ප්‍රවෘත්ති දෙපාර්තමේන්තුවට ස්තුතිය.මොනරාගල දිස්ත්‍රික්කයේ කළසංචාරයකින් පසුදයා ඩී. ෆොන්සේකාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>11</month>
      <day>10</day>
    </date>
    <link>http://www.silumina.lk/2013/11/10/_art.asp?fn=af1311105</link>
    <topic>ඕනෑ යකෙක් එළවනවා ඕනෑ ලෙඩක් සුව කරනවා</topic>
    <author> උපාලි සමරසිංහ</author>
    <content>ඩෙන්න ඩෙනා... නා... ඩෙන... ඩෙන... ඩෙන්න... ඩෙනෝ...සොයිසා කපු මහත්මයාඅනාදිමත් කලක සිට අපේ ගම්වලින් මහා රාත්‍රියේ ඇසුණු මේ යක්බෙර හඬ මැකී යන දවස අත ළඟය. මා එසේ කියන්නේ මිනිසුන්ගේ රීරි මාංශ උරා බිව්, ඔවුන් දෙතිස් වධයට ලක් කළ මහසෝනා රීරි යකා මස් මාංශයෙන් තොරව හත් මාළුවට රතු බතට පුරුදු කරන විශේෂ දෙවොලක් ගැන ඇසීමෙනි. සුදුසු වේලාවක් බලා බුදුන් දෙවියන් මතු නොව යකුන් යක්ෂණියන් පුදන ශ්‍රී ලංකාවේ එකම භූත දේවාලයට මම ඉකුත් දා ගියෙමි. කළුතර දිස්ත්‍රික්කයේ වාද්දුව මධ්‍ය මහා විද්‍යාලයට නුදුරු හබරලගහලන්ද ගමේ පිහිටා ඇති සිද්ධ සූනියම් ගම්භාර දෙවියන්ගේ දෙවොල මේ මහා භූත දේවාලයයි.ඒ ගැන කියන්නට කලින් මට ඔබට කීමට විශේෂ කතාවක් තිබේ. එංගලන්තයේ බකිංහැම් මාලිගයට කිට්ටු තැනෙක කාලයක් වසා තිබුණු කාමර තිස් ගණනකින් යුත් පාළුවට ගිය දෙමහල් මන්දිරයක් තිබිණි. මෙය භූතයන්ගේ පාරාදීසයක් යැයි රට පුරා කතාබහ ඇතිවී තිබීමෙන් එහි හිමිකරුවන්ට මේ මන්දිරය වටිනා මුදලකට විකුණා ගන්නට නොහැකි විය.මේ අතර අවුරුදු හතක් සහ පහක් වන දියණියක හා පුතකු සිටින සිවිල් ඉංජිනේරු යුවළකට නිවසක් අවශ්‍ය විය. ඔවුහු මේ ගැන රට පුරා විපරම් කළහ. බකිංහැම් මාලිගය කිට්ටුව ඇති මේ හොල්මන් මන්දිරය ගැන ද ඔවුනට ආරංචි ලැබිණ. හොල්මන් නිසාම මේ මන්දිරය මිලදී ගත යුතු යැයි ඒ මාපියෝ තීරණය කළහ. ඉතා අඩු මුදලකට මන්දිරය ලබාගත හැකිවීම ඔවුන් ඒ සඳහා මෙහෙයවූ තවත් කාරණයකි.මන්දිරය ඇතුළත බිත්ති දුර්වර්ණව තිබුණෙන් ඒවා නැවත පිරියම් කිරීමට ඔවුහු උත්සුක වූහ. මේ ගෙහිමි කාන්තාව ද යකඩ ගැහැනියකම වූවාය. සැමියා රැකියාවට යවා දරුවන් පාසලට පිටත්කර ඇය දිගු ඉණිමඟක් මැද සාලයේ තබාගෙන එහි නැඟුණාය. ඇය අත පින්සලක් හා සායම් බාල්දියක් ද තිබිණ. එය වාරුවෙන් ඉණිමඟ රඳවා ඇය තම පිරියම් කාරියෙහි යෙදුණාය. පාද බිම අතුල්ලමින් මහා අමිහිරි ශබ්ද නඟමින් කෙනෙකු තම ඉණිමඟ පාමුලට පැමිණෙන බව ඇයට දැනිණ.ඇය පහළ බලද්දී පෙනුණු දසුන තරමක් භයංකර විය. කොණ්ඩය අවුල් වූ දිලිසෙන රතුපාට ඇස් ඇති කටින් සෙම වැගිරෙන වියපත් මැහැල්ලක් දත් විලිස්සා ඇය දෙස බලා සිටියාය. ඇය මොහොතක්වත් සලිත නොවූවාය.“අපි කවුරුත් ඉන්න ගෙදරනෙ. ලස්සනට තියා ගනිමු. එහෙම නේද? අම්මේ? ඇය ගණනකට නැතිව ඒ මැහැල්ලගෙන් ඇසුවාය. ඇගේ කතාවෙන් අවතාරය තුෂ්ණිම්භූත වන්නට ඇත. ඇය ගස්සා තවත් අමිහිරි හඬක් නඟා ආවාට වඩා වැඩි වේගයකින් මුළුතැන් ගෙය දෙසට යන්නට හැරුණාය. “ඇයි තරහා වෙලා යන්නෙ. කී දෙනෙක් ගෙදර ඉන්නව ද? මං අහන්නෙ කන්න දෙන්න.” ඉණිමඟ මත මෙතෙක් රැඳීහුන් ගෙදර හිමිකාරිය උස් හඬින් නැවත ඇසුවාය. අවතාරය නොහැරී තවත් හඬ නඟා එක් අතක් ඔසොවා ඇගිලි හතරක් දිගුකර පෙන්වූවාය. මේ කතාව ඔබ විශ්වාස නොකළත් සැබෑම සත්‍යයකි.ඉන්පසු ඒ සිවිල් ඉංජිනේරුවරයාත් සිවිල් ඉංජිනේරුවරියත් මුලින් කී අවතාරවලට තම ගෙදර පසුපස තැනක තමන් භුක්ති විඳින ආහාර කොටසක් පිඟන් හතරකට දිනපතා බෙදා තැබුවාය.ඔවුන් මැද සාලයේ සෝපාවේ අසුන්ගෙන සිටින විට තවත් කිසිවෙකු එහිම අන් තැනක අසුන් ගත්තාක් මෙන් සෝපානයේ එම කොටස ගුලි ගැසුණේය. එම ලකුණින් කියවුණේ කවුරුන් හෝ එහි බර වූ බවයි. එවිට ඔවුහු “ඔයත් අපිත් එක්ක ඉන්න ආවාදැයි” සිනාවී ඇසූහ. සමහර විට මේ මන්දිරයට අමුත්තකු පැමිණි විට පොත් රාක්කයේ ඇති සමහර පොතක් ඉගිලවිත් අමුත්තාගේ මුහුණ ඉදිරියෙහි එහි පිටුවලින් තටු ගසා නැවත තිබුණු ආකාරයෙන්ම පොත් රාක්කයට යයි. අමුත්තා බියපත් වූවත් ගෙදර අය කීවේ “ඒ අපේ යහළුවෙක්” කියා පමණි. ටික කලකට පසු මේ භූතයින් ගෙදර වැසියන් සමඟ සමීප කුළුපග මිතුරන් බවට පත් විය.මහසෝන් දේවතාවා, රීරි යක් දේවතාව, කඩවර ‍ෙදවියෝ, භූත පිංවතුන්ගෙදර හිමිකරුගේ දරුවා පාසල නිමවී පාසල් බසයෙන් එන විට අතරමඟදී එම වාහනය ක්‍රියා විරහිත විය. රියදුරු මාපියන්ට දක්වන්නටත් පෙර ගෙදර දරුවන් රැගෙන ආච්චි අම්මා කෙනෙකු මේ මන්දිරයට පැමිණි බැව් කියැවේ. ඒ ආච්චි අම්මා මුලින් තමා ඉණිම‍ඟෙහි දුටු ආච්චි අම්මා බව දරුවන් කී තොරතුරු අනුව ගෙදර හිමිකාරිය තීරණය කළාය. මෙවන් සිද්ධි බොහොමයක් පසුව ඒ නිවසින් ආරංචි විය.වචනයේ බලයෙන් බොහෝ අවි ආයුධ ඇතිව තමන් නසන්නට එන ඕනෑම හමුදාවක් පවා නැවැත්විය හැකි යැයි මහත්මා ගාන්ධි තුමා වරක් ප්‍රකාශ කළේය. බුදුන් වදාළ මෛත්‍රි කරුණා ගුණයෙන් යක්ෂයින් පවා දමනය කළ හැකි බව ඉහත කතාවෙන් පෙනේ. මුලින් කී දෙවොල ද මේ ප්‍රතිපත්තියේම පිහිටි බව කීම අතිශයෝක්තියක් නොවේ.මෙය මිථ්‍යාවට ඔබ කැඳවන වෙළෙඳ දැන්වීමක් නොවේ. බුද්ධ බලය මෛත්‍රි බලය දෙවියන්ගේ ආශිර්වාදය පිළිබඳ කතාවකි. කට්ටඩියන් කූට උපක්‍රම වලින් මිනිසුන් ගසා කෑ යුගයට තිත තබන කතාවකි.මෙහිදී තමාට වින කරන යකුන් එළවීමට ප්‍රේතයන්, භූතයන්, කුම්භාණ්ඩයන් පළවා හැරීමට ලක්ෂ ගණනින් මුදල් ඉල්ලන්නේ නැත. ඔබට වැය වන්නේ බෝධි පූජාවට හා බුද්ධ පූජාවට අවශ්‍ය තෙල් මල් පහන් හඳුන්කූරු පමණකි. යකුන් එළවන්නට නම් හත් මාළු පිදේනිය හා රතු බත් අවශ්‍යයය. සූනියම් දෙවියන්ට පළතුරු වට්ටියක් හා බුලත් කීපයක් මත දේවාලයේ දියුණුවට සුළු පඬුරක් තැබිය හැකිය.ගම්භාර සිද්ධ සූනියම් දෙවොලේ කපු මහතා ඩබ්ලිව්. කේ. සොයිසා මහතා ගෙන් ඉතිරිය අසමු. “මං ඉස්සෙල්ලම කළේ ලේක්හවුස් පත්තර නියෝජිත රැකියාවක්. 89 දී භීෂණය නිසා ඉතිරි වූ නියෝජිතයන් දහහතර දෙනාගෙන් කෙනෙක් මම. මට දැන් අවුරුදු 62 යි. මේ සේවාවට බැහැලා දැන් අවුරුදු 23 ක්.රතු බත් පූජාවට පෙර...ධම්මික බිරිය හා පුතු සමඟපොතුපිටියේ සුවපත් වූ දැරියමං පුංචි දවසෙ ඉඳන්ම ගම්භාර දෙවියන්ට ආදරෙයි. ගෙදර ආහාරයට පාන් දෙකක් ගේන තැනේ දී පාන් ගෙඩියක් ගෙනවිත් අනෙකෙන් මං සූනියම් දෙවියන්ට පහන් පත්තු කළා. මුලින්ම මේ ඉඩම පර්චස් දහයක් මං ගත්තෙ ගෙවීමේ ක්‍රමයට.පර්චස් එකට රුපියල් හාරසියයි. අද මේ ඉඩම පර්චස් පනහක් වෙලා. අන්තිම පර්චස් දහය ගත්තෙ රුපියල් හැත්තෑ දහස ගණනේ. මුල් කාලයේ මේ පැත්තෙ ලයිට් නැහැ. මං කළුවරේ. රාත්‍රියේ ගම්භාර දෙවියන්ට පහන් පත්තු කරද්දි මිනිස්සු මට පිස්සා කිව්වා. මගේ පැත්තට ගල් කැට කැබැලිති ගැහැව්වා. දැන් ඒ මිනිස්සුම මගේ ප්‍රධාන දායකයෝ වෙලා.මගේ බෝධිය ළඟ මුලින්ම මම බෝධි පූජාව කරනවා. බුද්ධ මන්දිරයේ බුද්ධ පූජාව තබනවා. ඊළඟට මගේ ඉෂ්ට දෙවියා ගම්භාර සූනියම් දෙවියන්ට පූජා තබනවා. කතරගම පත්තිනි විෂ්ණු වගේ ප්‍රධාන දෙවිවරු හැමටම මං උදේ හවා වෙනම කුටිවල පහන් තබනවා.පින් පෙත් දෙනවා. ඒ විතරක් නෙමේ මහා භද්‍රකාලී සොහොන් කාලි කඩවර විතරක් නෙමේ මහ සොහොන් දේවතාවට රීරියකා දේවතාවට භූත පින්වතුන්ට මං කෑම බීම තියනවා. පැන් කෝප්ප තබනවා. හඳුන්කූරු මල් පහන් පුදනවා. බුදුන්ට දෙවියන්ට වගේම යකුන්ටත් මම මෛත්‍රි සහගතයි. සල්ලි බලාගෙන නෙමෙයි වැඩ කරන්නේ. කැමැති නම් දේවාලයට සුළු පඬුරක් තිබ්බට කමක් නැහැ.මේ අවුරුදු විසිතුනට මං යකුන්, ප්‍රේතයන් දස දහස් ගණනක් එළවා ඇති. මේ විශ්වයේම ඉන්න භූතයෝ මගේ භූත කාමරයට මං කැඳවනවා. ඒ අයට උදේ හවා පින් පෙත් දෙනවා. ඒ ආත්ම සුවපත් කරන්ඩ. මිනිසුන්ගේ ආත්මයට සැනසිල්ල දෙන්න මං කැපවෙලා ඉන්නවා.මේ ඔක්කොම කරන්නේ නිර්වාණ ධාතුවෙන් සැනසෙන්ට. නව ග්‍රහ පූජාව මම වෙනම කරනවා. අවුරුද්දට සැරයක් ගිනිමැළයක් ගහලා ගිනි පෑගීමත් කරනවා. මගේ දුවයි පුතයි දැන් දෙන්නම තොරතුරු තාක්ෂණ ඉංජිනේරුවෝ. ඒ අය වෙනම ක්ෂේත්‍රවල හිටියත් මගෙන් පස්සේ මේ සේවාව කරන්න පුතා කැමැති වේවි. එයා අවුරුද්දට සැරයක් ගිනිමැළය පාගන්ඩ නම් දැනටත් එනවා.ඔබතුමාගේ ගම්භාර දෙවොලේ හාස්කම් එකක් දෙකක් කිව හැකිදැයි මම අසමි.මගේ සේවාවට මිනිස්සු මට ඉඩකඩම් දීලා තියෙනවා. කිසිම බලාපොරොත්තුවක් නැහැ. නිර්වාණය දකිනකම් මරණින් මතු දේව ආත්මයක් පතන මට ඒවා ගැන ලොකු හැඟීම් නැහැ. එහෙත් මහත්මයෙක් කොබෙයිගනේ ප්‍රධාන පාරට යාබදව මට ඉඩම් අක්කරයක් දුන්නා.මං ඒකෙත් ගම්භාර දේවාලයක් හැදුවා. සඳුදා, අඟහරුවාදා වැඩ කරන්නේ එහෙ. බදාදා සෙනසුරාදා ඉරිද මෙහෙ ඉන්නවා. එක දවසක් කොබෙයිගනේ දේවාලය හදන්න මට වැලි නැහැ. වැලි ගෙනයාම තහනම් යුගයක් ඒක.මං ගම්භාර දෙවියන්ට දේවාලය හදන්න වැලි නැහැ කිව්වා. පොලීසියෙන් අල්ලන නිසා හොර පාරෙන් රෑට වැලි ලොරි එක දෙක යනවා.දවසක් මේ වැලි ලොරියක් දේවාලය ඉදිරිපිටම කැඩිලා. පොලීසියෙන් අල්ලාවි කියලා බයට ඒ දේවාලයේ මුරකරුවාගෙන් ඒ රියදුරා අහලා වැලි ටික මෙහි වත්තෙ බාන්න ද කියලා. ආයෙත් ගෙනියන්ඩ. මුරකාරයා මට දැනුම් දුන්නා. මාත් ඉක්මනට ගියා. ගිහින් කීවා මේක එවල තියෙන්නෙ ගම්භාර දෙවියෝ.දැන් ඔයා කාර්මිකයො දාලා හැදුවට ලොරිය ‘ඉස්ටාට්’ වෙන්නෙ නැහැ නේද? දේවාලයට මුදලකට වැලි ටික දෙන්ඩ කියලා මං කිව්වා. මිනිසා වැලි ගෙනාපු ගාණටම මට දුන්නා. පුදුමය කියන්නේ ගනුදෙනුව අහවර කරලා මොහොතක් ගියේ නැහැ ලොරිය පණගැන්වුණා. සූනියම් දෙවියෝ මතු බුදු වන කෙනෙක්. එතුමා බුදු වන බෝධිය වීර ගහටත් මං පුදනවා. මගේ බලාපොරොත්තුව එතුමාගෙන් බණ අහල නිවන් දකින්ඩ.තව එක සිද්ධියක් කියන්නම්. මට තියෙන්නේ පෙට්රල් කුඩා වාහනයක්. ඒක ඩීසල් වාහනයකට මාරු කරන්ඩ පුළුවන් කිව්ව හන්ද මං නුවර ගියා. වාහන විකුණන තැනකට. මගේ වාහනය කලින් යැව්වා. ගියාම කිව්වා ඩීසල් වාහන ඕන නම් සල්ලි අරන් එන්ඩ කියලා.කලින් කී කතාව වෙනස් වුණා. මං කපු මහත්මයෙක් කියලා එයා දන්නවා. මං බැරිම තැන මගේ වාහනය ඉල්ලුවා. ඒ මනුස්සයා ඒක විකුණලා ඉවරයි කිව්වා. මට අවශ්‍ය වුණේ මගේ වාහනයවත් ලබා ගන්න. එයා ඒක හැංගුව ද දන්නෙත් නැහැ. මං පැත්තකට ගිහින් වාඩිවෙලා මහසෝන් දේවතාවටයි රිරීයකා දේවතාවටයි කිව්වා මං අද ගෙදර යනවා නම් යන්නේ මගේ වාහනයෙන්. යම් විදිහකින් බස් එකෙන් ගෙදර ගියොත් මීට පස්සෙ කවරදාවත් ඔබ වහන්සේලාට මල් පහන් පුදන්නෙ නැහැ කියලා.විනාඩි දෙකක් ගියේ නැහැ අර වාහන ආයතනයේ හිමිකරුට දුරකථන ඇමතුමක් ආවා. මිනිහා කලබල වෙලා මගෙන් උදව් ඉල්ලුවා. එයා එයාගේ වාහනයේ මාවත් දාගෙන ගෙදර දිව්වා. එයාගේ නෝනා තුන්මුනින් දහඩිය දාගෙන දත කට මූට්ටු වෙලා බිම වැටිලා ඉන්නවා. මගේ යටි සිත දන්නවා සිද්ධිය. මං දේවතාවන් සිහි කරලා ඔළුවට බුලත් කොළයකින් අත තිබ්බා විතරයි නෝනා නැඟිට්ටා. මහත්තයා මගෙන් සමාව ඉල්ලලා මගේ වාහනය මට ගෙදර යන්න ලබා දුන්නා.මේ විස්මිත කපු මහතා ගේ වික්‍රම ගැන පරිච්ඡේද ගණනාවක් ලිවිය හැකිය. එහෙත් මින් සේවාව ලැබු කිහිප දෙනෙකුට ඉඩ දීම සුදුසු යැයි මට සිතේ.නුවරඑළියේ යෝජිත රජයේ රෝහල අධීක්ෂණය කරන ව්‍යාපෘති ඉංජිනේරු ධම්මික නුවර රෝහලේ හෙදියකව සිට දැන් රැකියාවෙන් ඉවත්ව ඇති තම බිරියත්, පුංචි පුතාත් සමඟ එහි පැමිණ සිටියේය. ඔහු කී කතාව අපූරුය.මගෙ පුතාට දැන් වයස 04 යි. අවුරුදු 2 පමණ කාලෙ ඉඳන් එයාට ගුද මාර්ගයේ අමාරුවක් තිබුණා. ශරීර කෘත්‍යය කටයුතුවලට යනකොට ලේ වහනය වෙනවා. ප්‍රතිකාර ගන්න නොගිය තැනක් නැහැ. සුපිරි පෞද්ගලික රෝහල්වලට ලක්ෂ ගණන් ගෙව්වා. වැඩක් වුණේ නැහැ. කපු මහත්තයා හම්බ වෙලා රතු බත් පූජාව තියලා ගම්භාර දෙවියන්ට පලතුරු වට්ටියක් පූජා කරලා ඉල්ලා සිටියා විතරයි දරුවා ගෙදර ගිය ගමන් “ටොයිලට්” යන්න ඕන කිව්වා. එදා ඉඳල ලෙඩේ සුවයි. මෙතෙන කෙරෙන දේ ඔය මොනම වෛද්‍ය කර්මයකින්වත් කරන්ඩ බැහැ. ඒ නිසා කෘතගුණ සලකන්ඩ අපි මෙහෙට තාමත් එනවා. කපු මහත්ත‍යගේ සුව දුක් බලන්ඩ.නාගොඩ පොල්වත්තේ එරංගගේ මව ගැන ඔහු කී කතාව විස්මිතය. නම් ගම් හෙළි කිරීමට ඔහු මඳක් මැළි විය. මෙහි පළ වන්නේ ඊට සමාන නමකි. අපේ අම්මාට අවුරුදු පනහයි. පිළිගන්නවා ද? තොවිල් 14 ක් නටලා තියෙනවා. කට්ටඩියෝ කරන්නේ අවුරුද්දකට ලෙඩේ හිර කරන එක විතරයි.ලක්ෂ ගණන් ගන්නවා. ලෙඩා දුම්මල වලින් පුච්චනවා. අම්මාව පුටුව යටින් රිංගවනවා. මේ වගේ දස වධ දුන්නත් භූතයා ඇයට නැවත වැහෙනවා. අපට යාන වාහන ඉඩකඩම් තිබුණා. ඔක්කොම විකුණලා අම්මාට තොවිල් නැටුවා. මේ වගේ පින්වත් කපු මහත්තයෙක් අපි දැකලම නැහැ. එතනට ගිහින් රතු බත් පූජාව තිබ්බා විතරයි අම්මා දැන් හොඳ සනීපෙන්. අවුරුදු ගණනක් ගෙවුණත් භූතයා ආවෙ නැහැ.පොතුපිටියේ නිරෝෂා හා ඇගේ සැමියා වසන්ත කියන්නේ ද මෙවැනිම කතාවකි.“අපේ ලොකු දුව පන්තියේදී මුලින්ම කලන්තෙ දාලා වැටිලා තිබුණා. එයාට තනිකම් දෝෂයක් කියලා හැමෝම කිව්වා. ඒත් අපි කළේ බටහිර ප්‍රතිකාර. මොන ජගතෙකුටවත්මතු බුදුවන සූනියම් දෙවි රූපය ළමයාව සුවපත් කරන්න බැරි වුණා. ලොකු ලොකු පෞද්ගලික ඉස්පිරිතාල කිව්වේ ළමයාගේ මොළයේ නහරවල ආබාධයක් කියලයි. නොයෙකුත් බෙහෙත් බිව්වා සනිප වුණේ නැහැ. කපු මහතා ළඟට ගියා විතරයි අනේ දුව සුව වුණා. සල්ලි බලාපොරොත්තු වෙන්නැති මහා පින්වතෙක්.අවුරුදු 65 වෙන බළන්ගොඩ පුංචි මැණිකෙ මට කතා කළාය. මං දැන් මෙතනට එන්නෙ අවුරුදු ගණනාවක් තිස්සේ. මගෙ දෙපා ආබාධයකට මට වයස 54 දී මෙහාට ආවේ. මගේ ගෙදර තිබුණ කරදර සියල්ලම නැතිවුණා.කපු මහතාගේ රතු බත් පූජාව ආරම්භ වී ඇති නිසා මම එදෙසට දුවමි. මහාසෝන් දේවතාවාට රතු බත් පුදද්දී නුවරින් ආ දැරියක් ආවේෂ වූවාය. ඇය මෙතැනට යොමුකර තිබුණේ දළදා මාලිගාවේ පත්තිනි දේවාලයේ කපු මහතාය. ආවේෂ කළ ඇයට කපු මහතා මෛත්‍රියෙන් කතා කළේය.“මේ අහන්න භූත ඇත්තෝ, මේක ගම්භාර දෙවියන්ගේ තැන. ඔබට කොයිතරම් සමාජය අවනම්බු කරනවා ද? දුම්මල ගහනවා ද? පුටුව යටින් රිංගවනවා ද? මහ මුහුදෙ දාලා බෝතල්වල හිර කරලා ආත්මයට හිරිහැර කරනවා ද? අපි මේ කිසි දෙයක් කරන්නෙ නැහැ. මෙහි කෙරෙන බුද්ධ පූජා, බෝධි පූජා පින් අරගෙන හොඳ ආත්මයකට යන්න. මෙහෙ නවතින්න මං දෙන කෑම බීම වලින් යැපෙන්න අවසානයේ මාත් එක්ක ගම්භාර දෙවියන් බුදු වෙන කාලෙදි අපි එක්කාසු වෙලා උන් වහන්සේගෙන් බණ අහලා නිවන් දකිමු.මෙසේ කපු මහතා කියද්දී ආවේෂ වූ ආත්මය ආතුරයා අතැර යයි. මෙවැනි සිදුවීම් මේ ස්ථානයේ බහුලය. නව ග්‍රහ පූජාව ද බහිරව පූජාව ද මෙහිදී සිදුකිරීම තවත් සුවිශේෂයකි. රවිට කටු ඉඹුල් ගහ ද, සඳුට දිවුල් ගහ ද, කුජට කොළොන් ගහ ද, ගුරුට බෝ ගහ ද, සෙනසුරුට නුග ගහ ද, බුධට කොහොඹ ගස ද, සිකුරුට මඟුල් කරඳ ගහ ද, කේතුට බිම් කෙසෙල් ගස ද, රාහුට වැටකෙයියා ගස ද සිටවා ඒ ඒ ග්‍රහයන්ට මල් පහන් පුදා ශාන්ති කර්ම කරන දිවයිනේ වෙනත් දේවාලයක් මා දැක නැත.තවත් බොහෝ දේ කිව හැකි වුවද ඔබ මෙහි පැමිණ මෙහි සත්‍ය අසත්‍යතාව සොයා ගැනීමට මම ඉඩ තබමි. යකුන් ප්‍රේතයන් කුම්භාණ්ඩයන් ආදි ඕනෑම කෙනෙක් බුද්ධ බලයෙන් මෛත්‍රියෙන් දිනාගත හැකි බව මේ දෙවොලෙදි මා ප්‍රත්‍යක්ෂ කළ වැදගත්ම කාරණයයි. උපාලි සමරසිංහඡායාරූප - දුෂ්මන්ත මායාදුන්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>11</month>
      <day>10</day>
    </date>
    <link>http://www.silumina.lk/2013/11/10/_art.asp?fn=af1311106</link>
    <topic>සති දෙකක් අපිට බලන්න පුළුවන් අලුත්ම 'අයිසන්' වල්ගා තරුව</topic>
    <author/>
    <content>ජනක අඩස්සූරියපර්යේෂණ තාරකා විද්‍යාඥආතර් සී. ක්ලාක් ආයතනයමෑතකදී දිස් වූ ධූමකේතු අතර හේලිගේ ධූමකේතුව හා හේල් - බොප් ධූමකේතුව පෘථිවියට ඉතාමත් පැහැදිලිව දිස් විය. හේල් - බොප් ධූමකේතුව 20 වන සියවසේ දිස් වූ ප්‍රභාවත් භාවයෙන් වැඩිම ධූමකේතුව ලෙස සැලකේ.එමෙන් ම 21 වන සියවසේ දිස්‍වන අසිරිමත් ධූමකේතුව ලෙස සැලකෙන ‘අයිසන්” (ISON) ධූමකේතුව මෙම වසරේ නොවැම්බර් මාසයේ පෘථිවි වැසියන්ට දැක ගැනීමට හැකි වේ. හේලිගේ ධූමකේතුව වර්ෂ 1985 පෙබරවාරි මස 07 වන දින පෘථිවියට ආසන්නයෙන් ම ගමන් කළ අතර එය පෘථිවියට නක්ෂත්‍ර ඒකක 0.587 දුරින් ගමන් කළේ ය. එම අවස්ථාවේ ධූමකේතුවේ විශාලත්වය 4.6 වූ අතර පියවි ඇසින් පැහැදිලිව දැකබලා ගත හැකි විය. හෙල් - බොප් (Hale - Bopp) ධූමකේතුව වර්ෂ 1997 මාර්තු මස පෘථිවියට නක්ෂත්‍ර ඒකක 0.914 දුරින් ගමන් කළ අතර විශාලත්වය 2.6 ක් විය.2013 වර්ෂයේ නොවැම්බර් මස දිස්වන ‘අයිසන්’ (ISON) වල්ගාතරුව ශ්‍රී ලංකාවේ ආතර් සී. ක්ලාක් ආයතනයේ දුරේක්ෂ පිහිටීමට අනුව නොවැම්බර් මස 15 වන දින අලුයම 5‍.00 සිට සූර්යයා උදාවන තෙක් නැ‍ඟෙනහිර ක්ෂිතිජයේ දකුණට බරව අංශක 30 පමණ උන්නතාංශයකින් විශාලත්වය 6 කට ආසන්නව දිස්වේ.විශාලත්වය යනු තරුව දීප්තිමත්භාවය මනින ඒකකය වන අතර විශාලත්ව 6 කට ආසන්නව දිස්වේ. විශාලත්වය යනු තරුව දීප්තිමත්භාවය මනින ඒකකය වන අතර විශාලත්ව 6 පැහැදිලි අහසක් ඇතිවීම සාමාන්‍ය පියවි ඇසට නිරීක්ෂණය වන තරුවක දීප්තිය වේ. මෙදිනට ධූමකේතු පෘථිවියට නක්ෂත්‍ර ඒකක 0.908 පමණ දුරින් පිහිටයි.නොවැම්බර් මස 22 පමණ වනවිට ධූමකේතු සූර්යයාට තවදුරටත් ළංවන අතර විශාලත්වය 4.2 (ප්‍රභාවය වැඩි) පමණ වන නමුත් නිරීක්ෂණය වන උන්නතාංශය 14 පමණ වන නිසා නිරීක්ෂණය කළ හැකි කාලය අඩුවේ. එමෙන් ම ක්ෂිතිජය වඩාත් ආසන්න වීම ද සිදුවන නිසා පැහැදිලි ක්ෂිතිජයක් නොමැතිව දැක බලා ගැනීම අපහසු වේ.ශ්‍රී ලංකා වාසීන්ට මෙම වල්ගාතරුව නොවැම්බර් මස දෙවන සතියේ සිට නැ‍ඟෙනහිර ක්ෂිතිජයේ දකුණට බරව අලුයම 5 පමණ සිට හිරු උදාවන තෙක් පියවි ඇසින් නිරීක්ෂණය කළ හැකි වේ. අයිසන් වල්ගාතරුව පිළිබඳ දැනුවත් කිරීම ආතර් සී. ක්ලාක් ආයතනය මගින් ඉදිරියේදී සිදු කිරීමට බලාපොරොත්තුවන අතර වැඩි විස්තර සඳහා ආතර් සී. ක්ලාක් ආයතනය හා සම්බන්ධ විය හැක.ධූමකේතු යනු ග්‍රහලෝක වලට සාපේක්ෂව ප්‍රමාණයෙන් කුඩා නියම හැඩයක් නොමැති අයිස් සහ දූවිලි වලින් සෑදුණු කිලෝමීටර් කීපයක විශාලත්වයෙන් යුතු ග්‍රහවස්තු වේ. සූර්යයා වටේ ඉලිප්සාකාර මාර්ගයක ගමන් ගන්නා ධූමකේතු ඒවායේ කාලාවර්තය අනුව ප්‍රධාන වශයෙන් කොටස් 2 කට බෙදේ.කාලාවර්තය අවුරුදු 200 කට අඩු ධූමකේතු කෙටි කාලාවර්ත ධූමකේතු ලෙසත් කාලාවර්ත අවුරුදු 200 කට වැඩි ඒවා දිගු කාලාවර්ත ලෙසත් වර්ග කෙ‍රේ. මෙම වල්ගාතරු වල මූලාරම්භය සෞරග්‍රහ මණ්ඩලයේ ඈත කෙළවර ලෙස හඳුනාගෙන ඇති අතර විද්‍යාඥයන් ගේ මතයට අනුව වල්ගාතරු වල තිඹිරිගෙය කයිපර් තීරුව (Kuiper belt) හෝ ඕට් වලාව (Oort Cloud) ලෙස හඳුනාගෙන ඇත.කයිපර් තීරුව සූර්යයාගේ සිට නක්ෂත්‍ර ඒකක 30 - 50 අතර දුරකින් පිහිටා ඇති අතර මෙය නෙප්චූන් ග්‍රහයාගෙන් පිටත ප්‍රදේශය ලෙස හැඳින්වේ. ප්ලූටෝ ඇතුළු බොහෝ වාමන ග්‍රහලෝක මෙන් ම තරමක් විශාල ප්‍රමාණයේ ග්‍රහවස්තු වලින් මෙම පෙදෙස ගහණ වන අතර බ්‍රහස්පති, සෙනසුරු වැනි විශාල ග්‍රහලෝක වල ගුරුත්වාකර්ෂණයට හසුවී ධූමකේතුවක් බවට පත්වීමේ ප්‍රමාණතාවය ද වැඩි වේ. කයිපර් තීරුව සූර්යයාට ආසන්න නිසා එමගින් හටගන්නා ධූමකේතුවල කාලාවර්ත කෙටි වේ.ධූමකේතුවක් මූලික වශයෙන් න්‍යෂ්ටිය කෝමාව සහ වල්ගය වශයෙන් කොටස් 3 කින් සමන්විත වේ. ස‍ූර්යයාට ඉතා ඈතින් ඇති විට ධූමකේතුවේ න්‍යෂ්ටිය, පමණක් පවතින අතර එය තරමින් කුඩා වූ ප්‍රභාවක් නොමැති වස්තුවක් වේ. නමුත් ධූමකේතුව සූර්යයාට ආසන්න වන විට එහි න්‍යෂ්ටියේ උෂ්ණත්වය වැඩි වී අයිස් උර්ධවපාතනය වී වායු සහ අංශු පිට කිරීමට පටන් ගනී.අංශු මඟින් සුර්යාලෝකය ප්‍රකිරණය කිරීමෙන් කෝමාව දිස්වීමට පටන් ගන්නා අතර තවදුරටත් සූර්යයාට ආසන්න වීමේදී මෙම ක්‍රියාවලිය වේගවත් වී වල්ගය නිර්මාණය වේ. ‍ධූමකේතුවල අනන්‍යතාවක් ලෙස වල්ග 2 ක් නිර්මාණය වන අතර අයන වල්ගය සූර්යයාගේ විකිරණ නිසා සූර්යයාට විරුද්ධ දෙසට සෑම විට ම පිහිටයි. ධූමකේතුවේ ගමන් මාර්ගයට විරුද්ධව දූවිලි වල්ගය පිහිටන අතර අයන වල්ගය කිලෝමීටර මිලියන ගණනක් විය හැක.ධූමකේතුවක ක්‍රියාකාරිත්වය කරුණු දෙකක් මත රඳා පවතින අතර ධූමකේතුවේ අන්තර්ගතය සහ එය සූර්යයා සිට පිහිටන දුර වැදගත් වේ. වල්ගාතරුවක් මූලික වශයෙන් ජලය අන්තර්ගත වන නිසා වාෂ්පශීලී ද්‍රව්‍යයක් ලෙස ඉතා පහසුවෙන් වායු බවට පත් වේ.අයිස් උර්ධවපාතනය වී වාෂ්ප වීමට ගන්නා ශක්ති ප්‍රමාණය භෞතික විද්‍යාවෙන් ගණනය කළ හැකි නිසා උල්කාපාතය ස‍ූර්යයාගේ සිට කොපමණ දුරකින් පිහිටි විට මෙම උර්ධවපාතනය සිදුවේ දැයි නිශ්චිතව ගණනය කළ හැක.ගණනය කිරීම් වලට අනුව උල්කාපාතයක වාෂ්ප නිකුත් වීමට කෙල්වින් 200 ක් පමණ උෂ්ණත්වයේ දී සිදුවන අතර ඒ සඳහා සූර්යයාට නක්ෂත්‍ර ඒකක 25 පමණ දුරින් ඇතිවිට දී සිදුවිය යුතු ය. නමුත් වල්ගාතරුව වාෂ්ප වී කෝමාව නිර්මාණය වීම මෙම දුරට වඩා වැඩි දුරකදී ද සිදුවන බව නිරීක්ෂණය කර ඇත. මෙයට හේතුව වල්ගාතරුව සම්පූර්ණයෙන් ම ශුද්ධ අයිස්වලින් නිර්මාණය නොවී අයිස්වලට අමතරව තවත් වාෂ්පශීලී ද්‍රව්‍ය අඩංගු වීමයි. මෙම වාෂ්පශීලී ද්‍රව්‍ය අතර කාබන් මොනොක්සයිඩ් (CO), කාබන් ඩයොක්සයිඩ් (Co2), හයිඩ්‍රජන් සයනයිඩ් (HCN) සහ මෙතනෝල් (CH3OH) ප්‍රධාන තැනක් ගනී.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>11</month>
      <day>10</day>
    </date>
    <link>http://www.silumina.lk/2013/11/10/_art.asp?fn=af1311107</link>
    <topic>ඇත්තම කීවොත් එජාපය ආයුෂ හමාර වුණ පක්ෂයක්</topic>
    <author/>
    <content>ප්‍රවීණ ජ්‍යොතිෂවේදී සුමනදාස අබේගුණවර්ධනඑජාපය ආයුෂ හමාර වුණ පක්ෂයක් නිසා මොන විදියේ මණ්ඩල පිහිටුවාගත්තත් එජාපය ශක්තිමත් කරන්න අපහසු බව පෙන්නුම් කරන බවත් පොදු රා‍ජ්‍ය මණ්ඩල සමුළුව හිතනවාටත් වැඩි අලංකාරත්වයකින් පැවැත්වීමට රජයට හැකි වෙන බවත් ප්‍රවීණ ජ්‍යොතිෂවේදී සුමනදාස අබේගුණවර්ධන මහතා කියයි.සිළුමිණ සමඟ රටේ ඉදිරි ගමන ගැන සුමනදාස අබේගුණවර්ධන රාජකීය දෛවඥයා ජ්‍යොතිෂ ඇසකින් විග්‍රහයක යෙදුණේ මෙසේ ය.ඉදිරියේ පැවැත්වෙන පොදු රාජ්‍ය මණ්ඩල රාජ්‍ය නායක සමුළුවෙන් ම ඔබ සමඟ පැවැත්වෙන කෙටි කතා බහ ආරම්භ කළොත්්‍‍‍...?මීට කළින් පොදු රාජ්‍ය මණ්ඩල සමුළුව තිබුණේ ඕස්ට්‍රේලියාවේ පර්ත් නුවර. ඒ ආරංචිය එනවත් එක්කම මම ‍කිව්වා එම සමුළුවටත් ව‍ඩා හොඳට වඩා අලංකාරවත්ව මෙවර කොළඹ තියන්න හැකි වෙනවා කියලා. ඒ කතාව දැන් හැබෑවෙමින් තිබෙනවා.2012 අගෝස්තු 4 වැනිදා සෙනසුරාදා පෙරවරු 8.44 ට සෙනසුරු ග්‍රහය අවුරුදු තිස් ගාණකට පස්සේ තමන්ගේ උච්ච භවන වන තුලා රාශියට සැපත් වුණා. ඒක මහ බලගතු ග්‍රහ යෙදුමක්.ඒක මේ ර‍ටේ රාජ්‍ය නායකතුමාගෙත් ලග්නයෙන් දෙවැන්නට ඇවිල්ලා බලගතු වෙනවා.මේ ටික එකතු කරල රටේ ග්‍රහ තත්ත්වයයි රාජ්‍ය නායක තුමාගේ ග්‍රහ තත්ත්වයයි සම්බන්ධ කරල විශ්ලේෂණයක් කරන කොට අපට පෙනී ගියා එක එක අය එක එක දේවල් කිව්වත් 2013 වසර තුළ මෙරට තුළ අපේ රටේ කීර්තිය අපේ රටේ වර්තමාන තත්ත්වය දශක තුනක යුද්ධයක් නිමා කරල ඉන්න අපි කොච්චර කෙටි කාලෙකින් මේ ර‍ට සංවර්ධනය කළා ද යුද්ධයෙන් අවතැන් වූ පිරිස් කොච්චර කෙටි කාලයක් තුළ නැවත පදිංචි කළා ද මේ සියල්ලම ලෝකෙට ඉතා හොඳින් ගෙනියන්න පුළුවන් මහලොකු වැඩපිළිවෙළක් මේ රටේ ඇති වන බව.මට මතකයි මීට කළින් 2011 පොදු රාජ්‍ය මණ්ඩල සමුළුව ඕස්ට්‍රේලියාවේ පවත්වලා ඊළඟ සමුළුව ලංකාවේ පැවැත්වෙනවා කියල තීන්දු වෙන කොටම කැනඩාවේ අගමැති ස්ටීවන් හාපර් හා තවත් අය අපේ රටට විරුද්ධව කණ්ඩායම් පොදු රාජ්‍ය මණ්ඩල සමුළුව මේ රටේ පැවැත්වීමට යාම ගැන බලවත් විරුද්ධත්වය පළ කළා.මේ සිද්ධිය දැනගත්තම මම රටේ මුද්‍රිත හා විද්යුත් මාධ්‍ය වලට කිව්වා මේ රටේ ති‍යන ග්‍රහ තත්ත්වයයි ජනාධිපතිතුමාගේ ග්‍රහ තත්ත්වයයි අනුව බලන කොට මේ සමුළුව ඉතා අලංකාරවත් ලෙසින් අපේ රටේ පැවැත්වෙනවා කියලා.‍ඒ වගේ ම මට පෙනී ගියා ආසියාවේ රටක් වුණත් ඕස්ට්‍රේලියාවේ පැවැති සමුළුවටත් වඩා වැඩි රාජ්‍ය නායක පිරිසක් මෙයට සහභාගි වෙනවා කියලා.ඒ වගේ ම අපේ රට 1815 ඉඳන් 1948 දක්වා එංගලන්තයේ යටත් විජිතයක් ලෙස පැවතියත් මේ පොදු රාජ්‍ය මණ්ඩල සමුළුවත් එක්ක එංගලන්ත නායකත්වයෙන් පවත්නා මේ සමුළුවේ නායකත්වය අපේ රටේ රාජ්‍ය නායකතුමාට 2015 නොවැම්බර් දක්වා ඉසිලීමේ වාසනා භාග්‍යය ලැබෙනවා.ඉන්දීය අගමැතිවරයා සමුළුවට සහභාගි වෙයි ද?මගේ විශ්වාසයක් තියනවා මේ සමුළුව අපට පේනවටත් වැඩිය සාර්ථක වන බව‍. එසේ සාර්ථක වීමට නම් අපේ අල්ලපු රටේ රාජ්‍ය නායකයා කෙටි කාලයකට හෝ මේ සමුළුවට සහභාගි වන බව මට විශ්වාසයක් තියනවා. මේක අනාවැකියක් නොවෙයි විශ්වාසයක්.මේ රටේ ලොකු රාජ්‍ය නායක සමුළුවක් පැවැත්වුණේ 1976 සිරිමා බණ්ඩාරනායක රාජ්‍ය කාලේ. ඒ නොබැඳි නායක සමුළුව. ඒ වෙලාවේ ලිබියානු නායක ගඩාපි පවා ලංකාවට ආව. ලෝක නායකයෝ එකසිය ගාණක් එදා අපේ රටට ආව.නමුත් එම සමුළුව පැවැත්වීමෙන් පසු 1977 දී පැවැති මැතිවරණයෙන් අපේ රාජ්‍ය නායකතුමිය පරාජය වුණා.ඕස්ට්‍රේලියාවේ පර්ත් නුවර පැවැති පොදු රාජ්‍ය මණ්ඩල සමුළුවෙන් පසුවත් එරට අගමැතිනි ජුලියා ගිලාඩ් මහත්මියත් පරාජය වුණා. ඇයට පදවිය අහිමි වුණා.නමුත් අපේ රටේ රාජ්‍ය නායක තුමා විශ්ව කර්ම ග්‍රහබලයක් තියන නායක තුමෙක් හැටියට එතුමාට මේක අපේ රටේ සංවර්ධනයට හා එතුමාගේ දීර්ඝ කාලීන පැවැත්මට මේක මහා ශක්තියක් වෙනවා ඇති.එතුමා ඊළඟ ජනාධිපතිවරණයට ඉදිරිපත් වෙන්නෙත් ශ්‍රී ලංකා නිදහස් පක්ෂයේ සභාපති හැටියටත් දෙවරක් ජනාධිපති වූ ජනාධිපතිවරයා හැටියටත් ලෝකයේ ප්‍රබලම සමුළුවක් වන පොදු රාජ්‍ය මණ්ඩලයේ සමුළුවේ සභාපතිත් හැටියටත්.එතුමාගේ ග්‍රහ තත්ත්වය ගැන බලන විටත් ඉදිරි කාලයේ අපේ රටේ ග්‍රහ තත්ත්වය දෙසත් බලන විටත් පෙනී යන්නේ මේ ග්‍රහලොව සුබදායක ග්‍රහයා වන බ්‍රහස්පතී ග්‍රහයාගේ උච්චත්වයක් තියනවා. බ්‍රහස්පතී ග්‍රහයා එතුමාගේ කේන්දරයේ සියලු ම ලැබීම් පෙන්වනවා. සියලුම ග්‍රහයන්ට සුබ 11 වැනි කොටුවට ගිහින් උච්චත්වයට පත්වෙනවා.බ්‍රහස්පති කියන්නේ එතුමාගේ කන්‍යා ලග්න කේන්ද‍රේ හත්වැන්න වන කේන්ද්‍රස්ථානයත් 4 වැන්න වන කේන්ද්‍රස්ථානයත් අධිපති ග්‍රහයා.එතුමාගේ තෙවැනි ධූ‍රයේ ජයග්‍රහණය කොයිවගේ එකක් වෙයි ද?එතුමා මීළඟ ජනාධිපතිවරණයෙන් නිකම්ම ජයග්‍රහණයක් නෙවෙයි විශ්මිත ජයග්‍රහණයක් හිමිකරගන්නවා‍. එතුමා සහභාගි වුණ පළමු වැනි ජනාධිපතිවරණයෙන් 2005 නොවැම්බර් 17 වැනිදා එතුමා ලබාගත්ත ඡන්ද ප්‍රමාණය වගේ දහ ගුණයක් ලබාගත්ත දෙවැනි ජනාධිපතිවරණයෙන්. ඒ 2010 ජනවාරි 26 අඟහරුවාදා පැවැති ජනාධිපතිවරණයෙන්. එතුමා මේ ඉදිරි ජනාධිපතිවරණයෙන් දහ ගුණයටත් වඩා වැඩි ඡන්ද ප්‍රමාණයක් ලබාගෙන අති විශිෂ්ට ජයග්‍රහණයක් ලබාගන්නවා.එතුමා ශ්‍රී ලංකා ජනාධිපතිවරණ ඉතිහාසයේ වාර්තාවකුත් පිහිටුවනවා. එක දිගට තෙවරක් ජනාධිපති වූ එකම ජනාධිපති හැටියට. මේ ග්‍රහචාරය අනුව ඒව බොහොම පහසු දේවල්.විපක්ෂයෙන් ඉදිරියේ අභියෝගයක් නැතිය කියලද ඔබ කියන්නේ...?ඒව ඉතින් මහින්ද රාජපක්ෂ ජනාධිපතිතුමාගේ කේන්දරේ හැටියට එතුමාගේ මැතිනිය වන ශිරන්ති රාජපක්ෂ මැතිනිය ගේ ජන්ම පත් අනුවත් එම ශ්‍රේෂ්ඨ පුත්‍රයන් තිදෙනාගේ ජන්ම පත් අනුවත් එතුමාට කිසිදු අභියෝගයක් ඇති වන්නේ නැහැ. ඒව බොහොම බලගතු සුවිශේෂ ජන්ම පත්‍ර.ශිරන්ති මැතිනියගේ ජන්ම පතත් බලවත් එකක් කියල ඔබ කියන්නේ?ඇත්තටම එතුමියගේ ජන්ම පත බොහොම බලගතු ජන්ම පතක් වීම නිසාවෙන් තමයි එතුමියගේ ආදරණීය පියාණනුත් මෑනියනුත් එම ජන්ම පත්‍රය රහසිගතව ආරක්ෂිතව තියාගෙන හිටියේ. මේ රටේ සියලුම අගමැතිවරුන්ගේ භාර්යාවන්ගේ හා ජනාධිපති ආර්යාවන්ගේ ජන්ම පත් ගැන මේ රටේ ජනතාව බොහෝ දෙනෙක් දන්නවා. නමුත් මේ ශිරන්ති මැතිනියගේ ජන්ම පත ගැන තොරතුරු දන්න කිසිවෙක් නැහැ. එතුමියට ආදරණීය පුත්‍රයන් තිදෙනෙක් සිටිනවා. ආදරණීය පුතනුවන් තිදෙනෙක් හිටපු ප්‍රධාන පුරවැසි කාන්තාවන් මේ රටේ මීට කලින් බිහිවෙලා නැහැ‍. ඒ වගේ ම මේ රටේ ඉතාම බිහිසුණු යුද්ධයක් පැවැති වෙලාවක මේ ර‍ෙට් ආරක්ෂක අංශයට තම ආදරණීය පුතෙක් බාරදුන්න ජනාධිපති ආර්යාවක්වත් අගමැති ආර්යාවක් වත් මේ රටේ හිටියේ නැහැ.ඒක මහා ශ්‍රේෂ්ඨ කටයුත්තක් කාර්යභාරයක්.මම ජනාධිපතිතුමා පවුලේ ජ්‍යොතිෂවේදියා හැටියට එම ජන්ම පත ගැන බොහොම හොඳින් දැන සිටියත් එතුමියගේ දෙමාපියන් බොහොම ගෞරවයෙන් ආරක්ෂා කරපු ඒ කේන්දර රහස මම හෙළි කරන්නේ නැහැ. මම ඒක ගෞරවයෙන් ආරක්ෂා කරනවා.මට ඒ ජන්ම පත ගැන එක දෙයක් කියන්න පුළුවන් එවැනි බලගතු ජන්ම පතක් හිමි කාන්තාවක් මේ රටේ සොයා ගැනීමට අපහසුයි. එය ඉතාම ප්‍රබලයි.එක්සත් ජාතික පක්ෂයෙන් බලපෑම එහි නායකත්ව මණ්ඩල සභාපති ධූරයට පත් කරු ජයසූරිය මහතාගේ ග්‍රහචාරය කොයි වගේ ද?මම ඉතින් මීට බොහොම කලින් එතුමා ගැන අනාවැකි රාශියක් කිව්වා. එතුමා බොහොම ගුණ යහපත් මනුෂ්‍යයෙක්. ශ්‍රේෂ්ඨ මැතිතුමෙක්.එතුමා කොතරම් ගුණ යහපත් කෙනෙක් වුණත් එතුමාට මේ නායකත්ව මණ්ඩලය පනගන්වල ඒ පක්ෂය ශක්තිමත් කරන්න අපහසු බව පෙන්වනවා.මීන ලග්නයෙන් උපත ලබාපු රනිල් මහත්තයත් මේ මොහොතේ සෙනසුරු ලග්න ඒරාෂ්ටක අපල කාලයක් ගත කරනවා. ඒ වගේ ම සෙනසුරු මහ දශාවත් එතුමා ගත කරනවා. එතුමාට රටක රාජ්‍ය නායකත්වය ගැනීම අපහසු වූවාට විරුද්ධ පක්ෂ නායකත්වය දිගටම දරන්න ලොකු බාධාවක් පෙන්නුම් කරන්නේ නැහැ. දැනට තියන නිලතල බලතල වලින් ඈත් කරන්නට බැහැ.නායකත්ව මණ්ඩලය පිහිටුවීමෙන් වැඩක් වෙයිද?එක්සත් ජාතික පක්ෂය පිහිටෙව්වේ 1946 සැප්තැම්බර් 6 වැනිදා කොළඹ 7 ඇල්ෆ්‍රඩ් චන්ද්‍රවංකයේ දී. පිහිටවපු වෙලාව අනුව පිහිටවපු නැකත අනුව ඒ දවසේ පංචාංගය අනුව මේ පක්ෂයේ ආයුෂ තිබුණේ අවුරුදු 60යි. 2006 සැප්තැම්බර් 6 වැනිදායින් ඒ පක්ෂයේ ආයුෂ අවසන් වුණා.ඉතින් නායකත්ව මණ්ඩල නෙමෙයි මොන මණ්ඩල පිහිටෙව්වත් මේ පක්ෂය නැවත කාටවත් ගොඩගන්න බැහැ. කරන්න තියෙන්නේ නායකත්ව මණ්ඩලයක් නෙවෙයි උගත් ජ්‍යොතිෂ මණ්ඩලයක් රැස් කරල නැවත සුබදායක දිනයක සුබ නැකතක් ඇති වේලාවක මේ පක්ෂයේ නමයි සලකුණයි වෙනස් කරල මේ ඉන්න සියලු දෙනා එකතුවෙලා නැවත පක්ෂයක් පිහිටුවීමයි. කරු ජයසූරිය මහත්තය ශ්‍රී ලංකාව තුළ බිහිවුණ පින්බර කෙනෙක්. එතුමාට මේක ගොඩගන්න කොහෙත්ම බැහැ. මේක එතුමාගේ වැරැද්දක්වත් සජිත් මහත්තයගේ වැරැද්දක්වත් රනිල් වික්‍රමසිංහ මහතාගේ වැරැද්දක් වත් නෙවෙයි. එම පක්ෂයේ ආයුෂ ඉවර එකයි වැරැද්ද.රටේ ඉදිරි මැතිවරණ සිතියම කොයි වගේ එකක් වේවිද?ජ්‍යොතිෂය අනුව 2014 මාර්තු මාසේ 1 වැනිදාත් එම මාසේ අවසාන භාගයත් අතර යම් ඡන්ද විමසීමක් මේ රටේ පෙන්නුම් කරනවා. ඒක බොහෝ දුරට ම කොළඹ ප්‍රදේශයේ වෙන්න පුළුවන්. ඉන් අනතුරුව ලබන අගෝස්තු 15 සැප්තැම්බර් 15 අතර රවි සිංහ රාශියේ ගමන් කරන මොහොතේදී තවත් මැතිවරණ තත්ත්වයක් පෙන්නුම් කරනවා.ඒ වගේම මේ රටේ ම ජනතාව එක වර එකම දිනයකදී ඡන්දය දැමීමට අවස්ථාව උදාවන ජනාධිපතිවරණයක් හෝ මහ මැතිවරණයක් නියත වශයෙන් ම 2015 ජනවාරි 31 ට මෙහා පෙන්නුම් කරනවා.රටේ ආර්ථිකයේ සංවර්ධන කටයුතු ආර්ථිකයේ බිඳ වැටීමක් කොතනින්වත් පෙන්නුම් කරන්නේ නැහැ. රටේ ශීඝ්‍ර සංවර්ධනය එලෙසම සිදුවෙනවා. එම කටයුතු ජනතාවත් ජනාධිපතිතුමාත් බලාපොරොත්තු වනවාටත් වඩා ඉහළින් ම සාක්ෂාත් කරගන්න හැකිවෙනවා.ජනාධිපති පදවි ප්‍රාප්තියත් ආසන්නයේ රාජකී දෛවඥයා හැටියට ඔබ ජනාධිපතිතුමාව දකින්නේ කොයි විදියට ද?එතුමා බොහොම වාසනාවන්ත නායකයෙක්. ලෝකයේ ඕනෑම නායකයෙක් තමන්ගේ පාලන කාලය දවසකින් හරි වැඩි කරන කොට ඒ නායකයා පිරියෙනවා. මෙතුමා ලෙහෙසියෙන් පිරිහෙන්නේ නැති එසේ පිරිහීමට ලක් කරන්නත් බැරි නායකයෙක්. එන්න එන්නම එතුමාගේ ජනප්‍රියතාවය වැඩිවෙනවා.දුටුගැමුණු රජතුමා මේ ර‍ට පාලනය කළා කියන්නේ ක්‍රිස්තු පූර්ව 161 ඉඳන් 137 දක්වා. නමුත් මෙච්චර කාලයක් ගිහිල්ලත් අපි කවුරුත් දුටුගැමුණු රජතුමා ගැන ඉමහත් ආශාවෙන් වර්ණනා කරල කතා කරනවා‍. ‍මෙතුමාත් ලෙහෙසියෙන් පිරිහෙන්නේ නැතුවා වගේ ම එතුමාගේ නමත් අවුරුදු දහස් ගණනක් ආදරයෙන් ඇඬූ කඳුළින් සිහිපත් කරාවි. මම එතුමාව දශක තුනක් තිස්සේ දන්න කෙනෙක් විදියට මේ ජනාධිපති පදවි ප්‍රාප්තිය අභියස එතුමාව දකින්නේ රජ කෙනෙක් හැටියට නොවේ දෙවි කෙනෙක් හැටියට.ඉන්දියා, කැනඩා දෙරටෙන් මෙරට‍ට තිබෙන බලපෑම ගැන කියන්නේ කුමක්ද?ඉන්දියා‍වත් කැනඩාවත් ලංකාවේ පැවැත්වෙන පොදු රාජ්‍ය මණ්ඩල සමුළුව වර්ජනය කරන්න හදන්නේ ඔවුන්ට ඒ රටවල් දෙකේ මැතිවරණ තිබෙන නිසා.කැනඩාවේ මැතිවරණයකදී එරට ආණ්ඩුවක් පිහිටුවන්න එහි ද්‍රවිඩ ඡන්ද බලපෑම බොහොම ඉහළයි.ඉන්දියාවෙත් මංමෝහන් සිං මහතාගේ කොන්ග්‍රසය ඡන්දවලින් අවාසි සහගත තත්ත්වයක ඉන්නේ.අඉදිරි මැයි මාසයේ මේ මැතිවරණය යෙදී තිබෙන්නේ. ගුජරාට් ප්‍රාන්ත මහ ඇමැති භාරතීය ජනතා පක්ෂ නායක නරේන්ද්‍ර මෝඩි මහතාට බොහෝ දුරට ඉන්දියාවේ මීළඟ අගමැති වීමට හැකියාව තිබෙනවා.මම තමයි ඉන්දියාවේ පය ගසා සිටිමින් ම 1996 දී ඔයකියන හින්දු අන්තවාදී භාරතීය ජනතා පක්ෂය බලයට එනවා කියල මුලින් ම කිව්වේ.ඒ පක්ෂයේ සභාපති ලාල් ක්‍රිෂ්ණ අද්වානිට පැයකටවත් අගමැති වෙන්න වාසනාවක් නැති ‍බවත් අගමැති වෙන්නේ අතල් බිහාරි වජ්පායි මහත්තයා කියලත් මම එදා කිව්වා.ඒ කියපු විදියට දවස් 13 කින් එතුමාගේ මන්ත්‍රී ධූරය අහිමි වී අනතුරු ව ඉන්දියාවේ අගමැති ධූරයට පත් වූයේ දේව් ගව්ඩායි.සරත් පෙරේරා කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>11</month>
      <day>10</day>
    </date>
    <link>http://www.silumina.lk/2013/11/10/_art.asp?fn=af1311108</link>
    <topic>අමතක වීමේ රෝගය</topic>
    <author>කසුරි</author>
    <content>පසුගිය දිනෙක අපූරු මිතුරු සල්ලාපයකට සහභාගිවීමි. අප මිතුරන් හතර පස්දෙනා හමුවූයේ වසර ‍දහයකට දොළහකට පසුවය. අපත් සමඟ කිට්ටුවෙන් ම සිටි එක් මිත්‍රයෙක් වසර ගණනාවකට පසු මෙරටට පැමිණීම මේ හමුවීමට පාදක වුයේය. ඔහු ස්ථිරව පදිංචිව සිටින්නේ ඕස්ට්‍රේලියාවේය. ඔහු තුන් හතර වතාවක් මෙරටට පැමිණ ඇති නමුත් ඒ කිසිම අවස්ථාවක පැරණි මිතුරන් අතරින් අප හතරපස්දෙනා හමුවන්නට ඉඩක් නොලැබීම ගැන ආපසු ඕස්ට්‍රේලියාවට ගිය විට ද සිතට කරදරයක් වූ බවක් ඔහු පැවසුවේ සල්ලාපයට හොඳ ආරම්භයක් සපයමිනි.“මචං ආපහු ගියාම මට මොකක්දෝ අඩුවක් දැනෙන්ඩ පටන් ගත්ත. මොකක් හරි වැදගත් දෙයක් අමතක වෙලා ඇවිල්ල වගේ... කොහොම හරි ගමන අසම්පූර්ණයි කියල මට හිතුණා. මං ඒ ගැන හිතන්ඩ පටන්ගත්ත. එකපාරට මට උඹලව මතක් වුණා. ඒක හරි පුදුම මතක්වීමක්.. එක එක්කෙනා එක එක වෙලාවට නෙමෙයි. ඔක්කොම එකට මතක් වුණා.ඊට පස්සෙ මට එකපාරට හිතුණා මේක තමයි අඩුව කියල .. ඒකයි මේ පාර උඹලව කොහොම හරි හම්බවෙනව කියල හිතින් හිතාගත්තෙ. කටුනායකින් බහින කොට එකදිගට ආපු සිතිවිලි ‍පෝළිමේ මුලින්ම උඹලගෙ හමුවීම තිබුණා...”ඉන්පසු ඔහු මඳක් නිහඬව සිටියේය.“නෑ මචං මට ඕනෑකරල තිබුණා පන්තියෙදි අපි පිස්සු නටාපු හැටි ගැන ආයිමත් මතක් කරන්න. ඒක හරි අපූරු ජීවිතයක් බං”ඔහු දිගින් දිගට කතාකරන්ඩ පටන් ගත්තේය. මේ සල්ලාපයේ අපූරු ප්‍රකාශය තවත් මිතුරකුගෙන් පිටවූයේ ඒ මොහොතේදීය.“මචං මට අමතක වි‍මේ රෝගයක් තියෙනවා. කිසි දෙයක් මතක නෑ... මේකට බේතක්වත් තියෙනවද කියල හොයාබලන්ඩයි මං හිතාගෙන ඉන්නෙ..”ඒ ආරම්භයෙන් පසු ඔහු ද කතාකරන්නට පටන්ගත්තේය.“ඊයෙ පෙරේද දවසක අපූරු දෙයක් වුණා. රෙස්ටොරන්ට් එකකදි කවුරුහරි පුද්ගලයෙක් මගෙ දිහා විටින් විට බලනව වගේ මට දැනුණ. ඔහු හිටියෙ මේස දෙකතුනකට එහා. මට ඔහු‍ෙග ඇස් අහුවෙන කොටම ඒ පුද්ගලයා අහක බලාගන්නව... මම ටික වෙලාවක් බිම බලාගෙන ඉඳල ආපහු මිනිහ දිහා බලනකොටම මිනිහා මා දිහා බලාගෙන ඉඳල අහක බලාගන්නවා. මට මේක දෙතුන්පාරක්ම අහුවුණා. අන්තිමේදී මේක මට මහ කරදරයක් වුණා. මට හිතුණා ගිහින් කතාකරන්ඩ. ඒත් මොනව කතාකරන්ඩද? පස්සෙ මිනිහ නැගිටල ගියා. ඊට පස්සෙ එතැන ගෙවිල ගිය මුළු කාලයම වැය වුණේ ඒ පුද්ගලයා කවුද කියල හිතාගන්ඩ. ඒත් මට හි‍තාගන්ඩ බැරිවුණා.“ඊට පස්සෙවත් හිතුණෙ නැද්ද?”“අදටත් නෑ.. හැබැයි එක දවසක් පාර දිගේ ඇවිදගෙන යනකොට පුංචි දෙයක් මතක් වුණා. ඒ කාලේ අපේ පන්තියට අල්ලපු පන්තියේ හිටිය ලස්සන කෙල්ලක්. ඇත්තටම මං ඒකි පස්සෙ ගියා.. ඒකි මට කැමැති වුණේම නෑ.. කොමර්ස් පන්තියෙ කොල්ලෙක් එක්ක යාළුයි කියල මං පස්සෙ දැනගත්ත. මට හිතුණා ඒ කොල්ල ද කියල...“ඉතින් උඹට හිතෙන්නෙ නැද්ද උඹේ ඔය අමතකවීමේ ලෙඩේ හොඳ දෙයක් කියල. උඹට ඕක ඒ වෙලාවෙ මතක තිබුණ නම් උඹ ගිහිල්ල කතා කරල ඔය ඔක්කොම තුවාලෙ පාරවා ගන්නවනෙ. සමහර විට ඌ ඒ කෙල්ලව බැඳල ඇති. සමහර විට බඳින්ඩ නැතුව ඇති.. මොනව වුණත් උඹට අහන්ඩ බෑනෙ උඹල බැන්දද කියල. උඹ ඒ ප්‍රශ්නය හි‍තේ හිරකරගෙන එතනින් නැඟිටල එන්ඩ තිබුණා..”“නෑ බං මං ඒක ඒ දවස්වලම අමතක කෙරුව”“අන්න උඹ නියම තැනට ආවා... අමතක කෙරුව කියල උඹ කිව්වෙ. ඒක තමයි වෙන්ඩ ඕනෑ. ඉතින් අමතකවීම ලෙඩක් නෙමෙයිනෙ බං.”“හැබැයි මං ඒකි පස්සෙන් එනව කියල ඒකි ඌත් එක්ක කියල තිබුණා. ඊට පස්සෙ උන්ගෙ පන්තිය ළඟින් යනකොට මට ඇනුම්පද කිව්වෙ කොල්ලො නෙමෙයි උන්ගෙ පන්තියෙ කෙල්ලො”“ඕකනෙ මං කිව්වේ.. අමතක වීම ලෙඩක් නෙමෙයි මාර නිදහස් කියල... ඇත්තටම උඹ බේත් ගන්ඩ ඕනැ අමතක වීමට නෙමෙයි. මතක හිටීමේ රෝගයට.. රෝගය තමයි මේ ඔක්කොම දේවල් මතක හිටීම..”“නෑ බං මං අමතක වෙනව කිව්වෙ ඔච්චර දේවල් ගැන නෙමෙයි. මොබයිල් ෆෝන් එක තිබ්බ තැන මතක නෑ.. කණ්ණාඩි දෙක තිබ්බ තැන මතක නෑ.. පොත්පත් ගැන නම් මතකයක් ඇත්තෙම නෑ..”“ඉතින් බං භාවනා කරනවා කියන්නෙ.. හිත හිස්කර ගන්නව කියන්නෙ ඔය ලට්ට ලොට්ට අහක් කරන එකටනෙ... ඉතින් අමතකවීම කිසිම උත්සාහයක් නැතුවම උඹ ළඟට ආපුවාම ඒක ලෙඩක් කියල හිතල බේත් ගන්නෙ මොකටද? දැන් උඹත් පෙන්ෂන්... අපි ඔක්කොමලා පෙන්ෂන් ගිහින්... හොඳම වැඩේ හිත හිස් කරන එකනෙ... ඔක්කොම අමතක වෙන්ඩ ඇරපං.. කොටින්ම රස්සාවක් කළාද කියන එකත් අමතක වෙන්ඩ ඇරපං..”එහෙත් ඕස්ට්‍රේලියාවේ මිත්‍රයා පැමිණ සිටියේ ඔහුට අමතකව ඇති බොහෝ දේ මතක් කරගන්නටය. ඒ මතකයන්හි සුන්දරත්වය විඳින්නටය.“වයසට යාමත් එක්ක අපට ලැබෙන ආශිර්වාදයක් තමයි අමතකවීම. කිසිම වෙලාවක ඕක ලෙඩක් විදියට හිතන්ඩ එපා.”එකලද පෙරළිකාර අදහස් පළකළ මිත්‍රයාගේ අපූරු විශ්ලේෂණය ගැන මසිත ද මගෙන් බො‍හෝ ප්‍රශ්න ඇසුවේය.කසුරිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>11</month>
      <day>10</day>
    </date>
    <link>http://www.silumina.lk/2013/11/10/_art.asp?fn=af1311109</link>
    <topic>රූපවාහිනී වයර‍‍ය දිගේ ආ මාරයා තරිඳු බිලිගනී</topic>
    <author>රූපාන්ති බුලත්සිංහල</author>
    <content>කටු මැටි ගැසූ වරිච්චි බිත්ති අතරින් දිය බිඳු බේරෙයි‍. වහළය ද ඇද හැළෙන වර්ෂාව දරා ගැනීමට නොහැකි යයි කියන්නාක් මෙන් හඬ නඟයි. වර්ෂාවේ රළු පහරට ‍ඔරොත්තු දෙමින් සිට රාත්‍රිය එළැඹුණු විට ඇහැපියා ගැනීමට ඇත්තේ පුංචි වේදිකාවක් බඳු මැස්සකි. ඇත්තෙන් ම එය ඇඳක් යැයි හැඳින්වීමට හැකිද? ඔවුන්ගේ රැය පහන් වන්නේ එවන් දුෂ්කරතා මැද නිදා ගන්නට ලැබූ හුරුව නිසා ය. අම්මා සහ තාත්තා හරි හරියට වැඩ කළත් පොඩි එවුන් ගේ කුස පිරවීමට යමක් ලබා ගත හැකි තරම් ප්‍රමාණවත් මුදලක් නොලැබුණි.අත්තිවාරම් දමා බිත්ති පමණක් නැංවූ නිවෙසට ද තවම හරි හැටි වහලක් තනා ගැනීමට හැකියාවක් නැත.අම්මා තාත්තා නොකඩවා වැඩට ගියේ කුමන හෝ මාර්ගයකින් මුදලක් සපයා ගැනීමට ය. උදෙන් ම නිවෙසින් පිටවෙන ඔවුහු රෑ බෝවේගෙන එනවිට නිවෙසට පැමිණෙති. එතෙක් දරුවෝ ඔවුනගේ වැඩ කටයුතු කර ගනිති. සෙල්ලම් කරති. අම්මා තාත්තා එනතෙක් පෙරමඟ බලති.සුපුරුදු ලෙස එදින ද අම්මා තාත්තා නිවෙසින් බැහැරට ගියෝ ය. ඒ කුඩා නිවෙසේ ඔවුනට තිබූ එකම වටිනා දෙය වූයේ රූපවාහිනී යන්ත්‍රය පමණි. වැඩිමල් සොයුරු තරිඳු නාමල් රූපවාහිනි යන්ත්‍රයට එතරම් කැමැත්තක් දැක්වූයේ නැත. නංගී රූපවාහිනී යන්ත්‍රය ක්‍රියාත්මක කළා ය. තරිඳුට ඊට දැක්වූ අකමැත්ත නිසා ම එය ඔහු රූපවාහිනිය ක්‍රියාවිරහිත කළේ ය.පරාජය නො ඉවැසූ බාල සොයුරිය නැවතත් රූපවාහිනී යන්ත්‍රය ක්‍රියාත්මක කළා ය. තරිඳු යළිත් වරක් එය ක්‍රියා විරහිත කළේ ය. අයියාගේත් නංගීගේත් මේ හබය දිගින් දිගට ම සිදුවද්දී එය නතර කිරීමට තරම් කිසිවෙක් ගෙදර නොසිටියෙන් තරිඳු‍ෙ‍ග් කෝපය ඔහුගේ පාලනයෙන් මිදුණේ ය. පුංචි රංඩුවත්, ඉක්මන් කෝපයත් නිසා 16 හැවිරිදි තරිඳුට මෙවන් විපතක් අත්වූ බව අපට කිව්වේ දොළොස් හැවිරිදි ළහිරු මධු සංඛය.“නංගියි මල්ලියි ටී.වී. එක දැම්මා. අයියා ඕෆ් කළා. මෙය දිගින් දිගට සිදුවුණා. ඒ පාර අයියා ස්විච් එක ඕෆ් කරලා වයර් එක අඬුවකින් කපන්න හැදුවා. එතකොට නංගී ගිහිල්ලා ස්විච් එක දැම්මා. අයියා එකපාරටම විසි වෙලා බිත්තියට හේතු වුණා.ඒ වෙලාවේ අයියාට තිබුණේ සිහි මද ගතියක්. මං වතුර ටිකක් ගෙනැල්ලා අයියා ගේ මුහුණට ඉස්සා. අයියාගේ ඇස් උඩගිහිල්ලා තිබුණා. මං හිමිහිට අයියා බිමට ඇල කළා. ඒ පාර දුවලා ගියේ පුංචිලාගේ ගෙදරට. පුංචි දුවගෙන ආවා. ඒ එක්කම අසල්වැසියෝ කීපදෙනෙක් ආවා.ඒ අයගේ උදව්වෙන් අයියා ගොන්න ගහහේන රෝහලට එක්කගෙන ගියා. මං මුලින් හිතුවේ අයියා විහිළුවක් කරනවා කියලා. ඒත් පස්සේ තේරුණා අයියාට කරදරයක් කියලා. මට හිතාගන්න බැහැ අපේ අයියාට මොකද වුණේ කියලා. පුංචි ම දෙයක් තමයි මේ වගේ දුර දිග ගියේ. අපි රංඩු වෙනවා. යාළු වෙනවා. ආයිත් සෙල්ලම් කරනවා. ළහිරු කිව්වේ කඳුළු පිරි දෙනෙතිනි. තරිඳු නාමල් ගේ පියා ලියනගමගේ ප්‍රියන්ත අදහස් දක්වමින් මෙසේ කිව්වේ ය.මේ මිය ගියේ මගේ පුතා. එයා අහංගම පංචාලි මහා විද්‍යාලයේ නව වෙනි ශ්‍රේණියේ තමයි පුතා ඉගෙන ගන්නේ. පුතාගේ අත කැඩී තිබුණු නිසා පුතා ඉස්කෝලෙ ගිහින් තිබුණේ නැහැ. මේ සිදුවීම වෙන අවස්ථාවේ ‍මමත් බිරියත් ගෙදර හිටියේ නැහැ.”මේ වනවිට තරිඳු මෙලොව අතහැර ගොස් ය. ඒ දුක මවකට කෙලෙස වාවා ගන්නද? තරිඳුගේ අම්මා ජීවරාණි අකාලයේ මෙලොවින් සමුගත් සිය පුතු ගැන දරාගත නොහැකි ශෝකයෙන් වැලපුණා ය. සුවපහසු නොමැති නිවස ඇතුළේ බියෙන් ඇළලී ගිය නංගිලා මල්ලියා මුළුගැන්වී සිටියහ. වෙනදා මෙන් ඔවුන් සමඟ රණ්ඩු වීමට අද අයියා නැත. දෙපස ඇඳ තිබූ සුදු කොඩි වැල් කිව්වේ අයියා යළි නොඑන බව ය. තරිඳු සදාකාලික නින්දකට වැටුණේ කාගේ වරදකින් ද?එහෙත් ඉවසීමෙන් සැනසීම ලැබේ යන බුදු වදන අප සිත්හි තබාගෙන කටයුතු කරන්නේ නම් මෙවන් විපත් කිසිදා අපට අසන්නට ලැබෙන්නේ නැත.රූපාන්ති බුලත්සිංහලපසුබිම් කතාව හා ඡායාරූපඅහංගම සමූහආර්.එල්. දීයගහගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>11</month>
      <day>10</day>
    </date>
    <link>http://www.silumina.lk/2013/11/10/_art.asp?fn=af13111010</link>
    <topic>මහා භාරතයේ සියලු ගංගා දූෂිත යි!</topic>
    <author/>
    <content>කෝටි පනහක් ජනයාගේ ජල අවශ්‍යතා සපුරන යමුනා නදිය අපද්‍රව්‍යවලින් වැසී පවතී. මළමුත්‍ර ගැලුම් ලක්ෂ ගණනක් දිනපතා ඒ ගඟට එකතු වේ. අලහබාද් ඔස්සේ ගලා බසින ගන්ගේෂ් නදිය කුම්භමේලා උලෙළ නිසා දූෂිත වේ. ඉන්දියාවේ සියලු ගංගා අන්තිම දූෂිත ය. ගංගාවලින් තොර පැවැත්මක් ඉන්දියාවට නැත. එහෙත් ජල දූෂණය දිගින් - දිගට ම සිදු වේ. මීට විසැඳුම කුමක් ද?ගංගා නිම්න ශිෂ්ටාචාරයෙන් පැවැත එන භාරතීය ජන ජීවිතයේ පදනම ගංගා ම යැයි කිව හැකි ය. ගංගා - යමුනා - අචිරවතී - වැනි මහා ගංගාවලින් පොහොසත් භාරතීය ජන ජීවිතය උපතේ සිට මරණය දක්වා ම ගංගා ජලය සමඟ බැඳී පවතින්නකි. විවිධ ආගමික ඇදහිලි හා විශ්වාසයන් ගෙන් යුතු බහු ජාතික බහු ආගමික ජනතාවක් වෙසෙන ඉන්දියාවේ කවර පළාතක වුව “ජලය” ශුද්ධ වූ වස්තුවකි.රට පුරා විසිරී ගිය ගංගා ජාලයක්ම තිබුණ ද ප්‍රාන්තයෙන් ප්‍රාන්තයට පවත්නා දේශගුණික තත්ත්වයන් අනුව ඒ ගංගාවල ජල මට්ටම නැඟීම හෝ පහත බැසීම සිදුවේ. ලෝකයේ වැඩිම ජනගහනයක් වෙසෙන රටවල් කිහිපය අතුරෙන් මුල් තැනක සිටින ඉන්දියාවේ ජනතාව වර්තමානයේ මුහුණ දෙන ප්‍රධාන ගැටලුවලින් එකක් වන්නේ පිරිසිදු ජල හිඟයයි.වර්ෂාව දේවත්වයෙන් පුදනු ලැබුවත් භාරතීය ජනතාව අපට තරම් වර්ෂාව හෝ ජල සම්පත ලැබීම අතින් භාග්‍යයක් නැත. ඉන්දියාවට වැසි ලැබෙන්නේ වසරේ මෝසම් කාලසීමාවේ පමණි. එකල ගංගා ඇළ දොළ පිරී ඉතිරී ගංවතුර, සුළි සුළං හා කුණාටු ඇතිවී ගම් නියම් ගම් ගංවතුරට යට වී ජනතාව, ගොවිබිම් මෙන්ම දේපළ ද මිනිස් ජීවිත ද අහිමි වී මහත් වූ ව්‍යසනයන්ට මුහුණ දෙන්නට භාරතීයයන්ට සිදු වේ. වසරේ වැඩි කාලයක් පවතින වියළි කාලගුණික තත්ත්වයන් ද වරින් වර ඇතිවන නියං සායෙන් ද ජල උල්පත් සිඳී ගංගා ඇළ දොළ වියැළී හුදු වැලි තලා බවට පත් වෙයි.ඉන්දියාවේ වෘත්තීය පත්‍රකලා ‍සංවිධානයේ හැටහය වැනි වාර්ෂික මහා සම්මේලනය මෙවර පැවැත්වූයේ උතුරු ඉන්දියාවේ උත්තර්කාන්ද් ප්‍රාන්තයේ හිමාලය කඳුවැටිය පාමුල ගංගා නම් ගං තීරයෙහි පිහිටි රිෂිකේශ් නම් වූ ශුද්ධ නගරයේදීය.ඉන්දියාවේ ප්‍රාන්ත රාශියක මෙන්ම නේපාලය, භූතානය, මාලදිවයින හා ශ්‍රී ලංකාව වැනි රටවල පත්‍රකලා සංගම් නියෝජිතවරුන්ගේ සහභාගිත්වයෙන් පැවැත්වුණු මෙම සම්මේලනයේ මෙවර තේමාව වූයේ “ගංගා රැක ගැනීම සඳහා මාධ්‍ය සතු කාර්යභාරය” යන්න යි.ගංගා යමුනා ගංගා ජලය ඔවුන් හඳුන්වන්නේ “ශුද්ධ වූ ජලය” ලෙසිනි.වර්තමානයේ ඉන්දියාව මුහුණ පාන ප්‍රධාන ගැටලුවක් වන්නේ මේ ශුද්ධ වූ ජලය ක්‍රම ක්‍රමයෙන් දුර්ලභ සම්පතක් බවට පත් වෙමින් තිබීමයි. අතීතයේ ඉන්දියාවෙහි පැවැති ඇතැම් ගංගා අද සිඳී වියැළී හුදු වැලිතලා බවට පත්වී මිනිස්සු ඒවායෙහි පදිංචි වී සිටිති. මෙසේ ගංගා සිඳී යාමට වරින්වර බලපාන නියඟය මෙන්ම ස්වාභාවික ජල උල්පත් සිඳී යාම ද හේතු වී ඇත.ඉන්දියානු ගංගා බොහොමයක් ඇරැඹෙන්නේ හිමාලය කඳු වැටිය මුදුණෙනි. හිමාලය කඳු වැටියේ පැවැති ගන වනාන්තරය පවා වර්තමානය වන විට දැඩි ලෙස විනාශයට පත්වෙමින් පවතී. අතීතයේ පටන් මේ දක්වා සඳුන් දර සෑය තනන්නට සඳුන් ගස් කොපමණ කපා දමන්නට ඇද්ද?වර්තමාන ඉන්දියාව මේ මහා පරිමාණ ගස් කැපීමේ විනාශකාරී ක්‍රියාවේ ප්‍රතිඵල දැන් භුක්ති විඳිමින් සිටී. ඒ සඳහා පිළියමක් ලෙස යළිත් රුක් රෝපණය කරමින් සිටිති. ගංගා රැක ගැනීමෙන් ඉන්දියාවේ පමණක් නොව අපේ රටේ ද අනාගතය සුරක්ෂිත කැර ගත හැක.හිමාල කඳුවැටියේ මීටර 5000 ක් පමණ ඉහළින් පිහිටි ගොන්ගෝත්‍රි ග්ලැසියරයෙන් පැන නඟින ගංගා නම් ගංගාව රිශිකේෂ් ශුද්ධ නගරය පිහිටි හරිද්වාර් නම් වූ කඳුකර නිම්නය හරහා ගලා කිලෝ මීටර 2640 ක් දුර ගලා විත් බෙංගාල බොක්ක දක්වා ගලා බසී.සි වියැළී ගිය යමුනා ගංගාවඋත්සව සමයක ගංගානම් ගඟබඩ දසුනක්කන්පූර්, වරාණසි, පැට්නා, භගල්පූර්, මූන්ගර් සහ කල්කටා නගර ගංගානම් නදී තීරයෙහි පිහිටි ප්‍රධාන නගර වේ. ලක්ෂ සංඛ්‍යාත ජනතාවක් වෙසෙන මේ නගරාශ්‍රිත ජනතාවගේ ජනජීවිතයට සෘජුවම බලපාන ගංගානම් ගංගාව අද ඉතා දරුණු ලෙස දූෂණයට ලක්ව ඇත්තේ ද මිනිසුන්ගේ ක්‍රියා කලාපය නිසාය.ආගමික සංස්කෘතීන්වලින් පිරුණු ඉන්දියාවේ ගංගා අපවිත්‍ර වන්නට ගංගා ආශ්‍රිතව මිනිසුන් විසින් සිදු කරනු ලබන ආගමික චාරිත්‍ර වාරිත්‍ර හා පුද පූජා හේතු වෙයි. බිලි පූජා, සති පූජා, අග්නි පූජා, ඇතුළු සෑම පූජාවක්ම කරනුයේ ගංගා ආශ්‍රිතවය. ගංගා නම් ගං තීරය දෙපස ඉදිකර ඇති ආශ්‍රම සංඛ්‍යාව දහස් ගණනකි. වසර පුරා පවතින ආගමික හා සංස්කෘතික උත්සවවලින් ඉතිරි වන අපද්‍රව්‍ය සියල්ල හෙළන්නේ ගඟටය.මිනිසුන් මෙන්ම දහස් සංඛ්‍යාත ගව මහීෂාදීන්ගේ මළ මුත්‍ර ද සෙසු අපද්‍රව්‍ය සියල්ල ද හෙළන්නේ ශුද්ධ වූ ගංගාවලටමය. අපේ රටේ ගංගාවක ඇස ගැසෙන සුනිල දිය දහරා වෙනුවට එහි අප නෙත ගැටෙන ගංගා ජලය බොරවූ මඩ පැහැයක් ගනී.ගං තීරය දෙපස සුදෝ සුදු පුළින තලා වෙනුවට හිස් බෝතල්, ප්ලාස්ටික් අසුරණ පොලිතින් කවර ඈ විවිධ කැලි කසළ ගොඩ ගැසුණු අපිරිසිදු වැලිතලා එහි වියැළී ගිය ගංගාවල සුලබ දසුනකි. වරින් වර රජය මඟින් එම වියැළුණු ගං තලාවන් ශුද්ධ පවිත්‍ර කිරීමත් ජලය අඩු කාලවලදී තැන් තැන්වලින් ගංගා ජලය හරස් කොට ගං පතුල පිරිසිදු කිරීමේ වැඩසටහන් ක්‍රියාත්මක කැරේ.ගංගානම් ගංගාවෙහි ජලයෙහි අන්තරායකර රසායනික ද්‍රව්‍ය රැසක් අන්තර්ගත වී තිබේ. මේ රසායනික ද්‍රව්‍ය අතර ඇමෝනියා නයිට්‍රජන්, ආසනික්, රසදිය, ඊයම්, කැඩ්මියම්, ක්රෝමියම්, තඹ, සින්ක්, සෙලේනියම්, නිකල් සයනයිඩ්, ෆ්ලෝරයිඩ් ෆොස්පේට්, සල්ෆයිඩ්, ෆීනෝල්, මැංගනීස් ඇතැයි හඳුනා ගෙන තිබේ. මෙසේ ගංගා ජලය දූෂණය වන්නේ මිනිසා විසින් එයට එක්කරන ලද විවිධ අපද්‍රව්‍ය හා කම්හල්වලින් පිට කරනු ලබන අපද්‍රව්‍ය හේතුවෙනි.මේ තත්ත්වය ඉන්දියාවට බලපාන මට්ටමින් අප රටෙහි උද්ගත වී නොමැත. එහෙත් අද ශ්‍රී ලංකාව කැලෑ කපා විනාශ කිරීම අතින් ලෝකයේ සිව්වන තැනට පත්ව ඇතැයි සමීක්ෂණයකින් හෙළි වී තිබේ. ඒ අනුව දැනටමත් ඉන්දියාවේ ඇතිවී තිබෙන තත්ත්වය අපේ රටට ද උදාවෙමින් පවතිනු නිසැකය.ගෝලීය උෂ්ණත්වය ඉහළ යාමත්, පෘථිවි තලයෙහි සිදුවන විවිධ විපර්යාසයනුත් හේතුකොටගෙන ලොව සෑම රටකම පැවැති සුපුරුදු දේශගුණික හා කාලගුණික තත්ත්වයන් පැහැදිළි වෙනස්කම්වලට බඳුන් වී තිබේ. අද අපේ රටේ කාලගුණික රටාව වෙනස් ව තිබේ.ගංගානම් ගඟ දෙපස යාග හෝම බිලි පූජා පවත්වන ජනතාව ගංගා ජලයට එක්කරන අපද්‍රව්‍ය මළ මිනිසුන්ගේ භෂ්මාවශේෂ ගඟට දැමීමෙන් එකතු වන රසායන සේම අපේ රටේ කම්හල්වලින්, නාගරික හෝටල හා ජනතාව විසින් ගංගා ඇළ දොළවලට මුදා හරිනු ලබන අපද්‍රව්‍ය මඟින් අපේ රටේ ගංගා ඇළ දොළ ද අපවිත්‍ර වේ.කෘෂිකාර්මික රසායන ද්‍රව්‍ය භූගත ජලයට එක්වීමෙන් උතුරුමැද හා වයඹ පළාත්වල ජනතාවට පෙර නොවූ විරූ රෝගාබාධයන්ට ගොදුරු වීමට සිදු වී තිබේ. අපේ රටේ ගංගා දෙපස ඉදිකැරෙන අනවසර ඉදිකිරීම්, වැලි ගොඩ දැමීම, හුනුගල් කැපීම, පතල් කර්මාන්තය, වැනි කරුණු හේතුවෙන් ගංගාවලට ඇතිවන අහිතකර බලපෑම සුළුපටු නොවේ.ඉන්දියාවේ මෙන් ගංගා ආශ්‍රිතව බිහිවූ ආගමික හෝ සංස්කෘතික චාරිත්‍ර වාරිත්‍ර සමුදායක් අප වෙත නොවන හෙයින් ගංගා දූෂණය වීමෙහි ලා අප රටේ ජනතාවගේ දායකත්වය එතරම් කැපී පෙනෙන්නේ නැත. එහෙත් ගංගා අසබඩ ජීවත්වන පැල්පත්වාසීන් විසින් බැහැර කරනු ලබන සියලුම අපද්‍රව්‍ය හා කම්හල්වලින් හා නාගරික පරිශ්‍රවලින් ඉවතලන අපද්‍රව්‍ය බොහොමයක් අප ද එක් කරන්නේ ගංපතුළටමය.එහෙයින් ඉන්දියාවේ තරමටම නැතත් අපේ රටේ ගංගා ජලයෙහි ද පෙර කී විෂ රසායනික ද්‍රව්‍ය ඕනෑ තරම් අඩංගු වී තිබිය හැකිය.පරිසරය පිළිබඳ කිසිඳු සැලකිල්ලකින් තොරව ගංගා ඇළ දොළ අපිරිසිදු කරමින්, ගහකොළ විනාශ කරමින් වනාන්තර එළිපෙහෙළි කරමින් තවදුරටත් කටයුතු කළහොත් අද ඉන්දියාව මුහුණ පා ඇති අවාසනාවන්ත තත්ත්වයට හෙට අප හට මුහුණ පාන්නට සිදු වෙනු නිසැකය. එහෙයින් අපේ රටේ ගංගා ඇළ දොළ හා පරිසරය සුරැකීම පිළිබඳව අදට වඩා දැඩි අවධානයකින් යුතුව කඩිනම් පරිසර සුරැකුම් ව්‍යාපෘති හා ක්‍රමවේද සකස් කිරීමට ද “ජලය” අපතේ නොයැවීම හා ජල සම්පත රැක ගැනීමේ වැදගත්කම කුඩා කාලයේ පටන්ම දරුවන්ට හුරු පුරුදු කිරීම සඳහා ද සුදුසු කාලය එළැඹ ඇතැයි උතුරු ඉන්දියාවේ උත්තරාකාන්ද් ප්‍රාන්තයේ සෘෂිකේෂ්හි පවත්වන ලද මාධ්‍ය සම්මේලනයට සහභාගි වීමෙන් අනතුරුව හැඟී යයි.සාගරිකා දිසානායක ජයසිංහ කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>11</month>
      <day>10</day>
    </date>
    <link>http://www.silumina.lk/2013/11/10/_art.asp?fn=af13111011</link>
    <topic>චොගම් හදපු ළමයි</topic>
    <author/>
    <content>පොදු රද මඬුලු සමුළුව සඳහා මුළු රටම පෙර ගමන් යන අවස්ථාවේදී අධ්‍යාපන අමාත්‍යාංශය විසින් “හෙට අපටයි සිසු ප්‍රතිභා ප්‍රභා” නමින් අධ්‍යාපනික වැඩසටහන් රැසක් ක්‍රියාවට නංවන ලදී. ඒ එනුව ලොව සියලු දරුවන්ගේ යහපත වෙනුවෙන් “හෙට අපටයි” පොදු රද මඬුලු උපහාර සංස්කෘතික පෙරහැර සහ ක්‍රීඩා සංදර්ශනය පාසල් ළමුන් 5000 ක ගේ සහභාගිත්වයෙන් අතිඋත්කර්ෂවත් අන්දමින් නොවැම්බර් 03 කොළඹ නිදහස් චතුරස්‍රයේදී පැවැත්විණි.අධ්‍යාපන ‍අමාත්‍ය බන්දුල ගුණවර්ධන මහතාගේ සංකල්පයක් පෙරදැරි කරගනිමින් එතුමාගේ මඟ පෙන්වීම යටතේ අධ්‍යාපන අමාත්‍යාංශය මෙය ක්‍රියාවට නංවන ලදී. මෙහිදී අධ්‍යාපන අමාත්‍යාංශය, ස්වාධීන රූපවාහිනී නාළිකාව සමඟ අත්වැල් බැඳ ගනිමින් පොදු රද මඬුලු සමුළුව සඳහා නව අරුතක් එක් කිරීමට සමත් විය.අධ්‍යාපන අමාත්‍යාංශයේ සෞන්දර්ය අධ්‍යාපන අධ්‍යක්ෂ තුෂාර ගුණතිලක මහතා සහ එම අංශයේ සියලු ම නිලධාරීන්ගේ දායකත්වයෙන් සංවිධානය කරන ලද මේ මහා සංස්කෘතික පෙරහරට සමගාමීව ක්‍රීඩා අංශයේ ව්‍යාපෘති නිලධාරී මිල්රෝයි ජයමාන්න මහතාගේ දායකත්වයෙන් ක්‍රීඩා සංදර්ශන වැඩසටහන ක්‍රියාත්මක විය.මේ අවස්ථාවට ජනාධිපති මහින්ද රාජපක්ෂ මහතා සහ පොදු රාජ්‍ය මණ්ඩලීය රටවල තානාපතිවරු ද සහභාගි වූහ. හෙට අපටයි පොදු රද මඬුලු සිසු පෙරහර සමාරම්භය සනිටුහන් වූයේ පාසල් ළමුන් 2000 ක ගෙන් යුත් වර්ණවත් වූ ක්‍රීඩා සංදර්ශනයත් සමඟයි.එම සංදර්ශනයේ අවසානයත් සමඟම කොළඹ රාජකීය විද්‍යාලය අසලින් ආරම්භ වූ පාසල් 53 ක දරුවන්ගේ සංස්කෘතික පෙරහර, පැමිණ සිටි ජනතාවගේ ඔල්වරසන් මධ්‍යයේ නිදහස් චතුරස්‍ර පිටියට ළඟා විය. පොදු රද මඬුලු රටවල් 53 හි ජාතික කොඩි රැගත් ළමුන්, තූර්ය වාදක කණ්ඩායම් හා ඒ ඒ රටවල සංස්කෘතිය විදහා දක්වන වර්ණවත් නර්තන කණ්ඩායම් ද මීට ඇතුළත් ‍විය.ඒ ඒ රටවලට අනුකූලව විවිධ වර්ණයන්ගෙන් යුත් ඇඳුම් පැළඳුම්වලින් සැරසුණු දරුවෝ ඒ ඒ රටවල්වල අනන්‍යතාව එම රටෙහි ඇඳුම් පැළඳුම් අප සංස්කෘතියට ගැළපෙන පරිදි ආරෝපණය කරගනිමින් සංගීත අනුවාදනයක් යටතේ ඉතා දැකුම්කළු අන්දමින් නර්තනයේ යෙ‍ෙදමින් පා ගමනින් පැමිණියහ. ‘ලොව හොඳම දේ දරුවන්ටයි’ යන තේමාව යටතේ දරුවන්ගේ දක්ෂතා සහ නිපුණතා ජාත්‍යන්තරයට ගෙන යාමට අප ජාතිය කොතරම් කැපවෙනවා ද යන්න පෙන්වීමට මෙය හොඳ අවස්ථාවකි.මෙතෙක් විවිධ රටවල පොදු රද මඬුලු සමුළුව පැවැත්වූව ද දරුවන් වෙනුවෙන් මෙවැනි වැඩසටහනක් ක්‍රියාත්මක නො වී ය. ලොව පළමු වරට පැවැත්වූ මේ සාංස්කෘතිකාංග පෙරහරේ අභිමතාර්ථය වූයේ තව නොබෝ දිනකදී ආරම්භ වන සමුළුවේදී පොදු රාජ්‍ය මණ්ඩලීය සියලු ම රටවල දරුවන් වෙනුවෙන් එම දරුවන්ගේ අනාගතය උදෙසා සමුළුවේදී අවධානය යොමු කිරීමට ලොව රාජ්‍ය නායකයන් පෙළඹවීමයි. “හෙට අපටයි අප වෙනුවෙනුත් ලොවට හඬක් නගන්න යන තේමාව මුල්කර ගනිමින් මේ හරවත් අධ්‍යාපනික පෙරහර අවසානයේ පොදු රද මඬුලු සමුළුවේ සභාපතිත්වයට පත්වන ජනාධිපති මහින්ද රාජපක්ෂ මහතා වෙත දරුවන් විසින් ත්‍රි භාෂාමය සංදේශයක් භාර දෙන ලදී. එම ඉල්ලීම් මාලාව නම්,01. පොදු රාජ්‍ය මණ්ඩලීය රටවල දරුවන් ප්‍රචණ්ඩත්වයෙන් ද ත්‍රස්ත ක්‍රියාවලට යොමු කිරීමෙන් ද, වළක්වා ජීවත්වීමේ අයිතිය සුරක්ෂිත කිරීමට කටයුතු කරදීම.02. පොදු රාජ්‍ය මණ්ඩලීය රටවල දරුවන්ගේ අධ්‍යාපනය ලැබීමේ නිදහස හා අයිතිය සුරක්ෂිත කිරීමට කටයුතු කරදීම.03. පොදු රාජ්‍ය මණ්ඩලීය රටවල දරුවන්ගේ මූලික අවශ්‍යතා සපුරා ගැනීමේ හැකියාවන් වැඩි දියුණු කිරීමට දිරිදීම.04. පොදු රාජ්‍ය මණ්ඩලීය රටවල දරුවන් මෙහෙකාර සේවයේ යෙදවීම හා ‍අපයෝජනයට ලක් කිරීමට ‍එරෙහිව සංවිධානයවීමට අවශ්‍ය කටයුතු කරදීම.05. දරුවන්ගේ අනාගතය සුරක්ෂිත කිරීමට නීතිමය හා සමාජමය කාරණාවලට අවධානය යොමු කරමින් ඒ සඳහා ක්‍රියාත්මක විම, යන කරුණුයි.අධ්‍යාපන අමාත්‍යාංශය විසින් දිවයිනේ තෝරාගත් පාසල් 53 කට අන්තර්ජාලය ඔස්සේ පොදු රාජ්‍ය මණ්ඩලීය රටවල් 53 හි සාංස්කෘතික අනන්‍යතා, ජාතික කොඩි, ජාතික ගී පිළිබඳ අවබෝධයක් ලබාදෙන ලදී. එය මසක් පුරාවට එම විදුහල්වල විදුහල්පතිවරුන්ගේ හා ගුරු මහත්ම මහත්මීන්ගේ පූර්ණ අධීක්ෂණය යටතේ දරුවන්ගේ කැපවීම මත ඉතා සාර්ථක විය.පොදු රද මඬුලු නායක සමුළුවට සමගාමීව අධ්‍යාපන අමාත්‍යාංශය විසින් සිසු ප්‍රතිභා ප්‍රභා සමස්ත ලංකා පාසල් කථික චිත්‍ර රචනා තරග පවත්වන ලදී. ලොව ප්‍රථම වරට පැවැත්වූ සංස්කෘතික සිසු පෙරහර වැඩසටහන ක්‍රියාත්මකවීමේදී ස්වාසීලන්තය හා පැපුවා නිව්ගිනියාව වැනි රටවල සංස්කෘතික අංග ඉදිරිපත් කළ පාසල් සඳහා විවිධ පුද්ගලයන් විවිධ මාධ්‍ය ඔස්සේ චෝදනා නගද්දී එම සියලු චෝදනා අභියෝගයට ලක් කරමින් අප රටෙහි සංස්කෘතිය ආරක්ෂා කරමින් පැවැත්වූ සාංස්කෘතික පෙරහරට දෙස් විදෙස් සුබාශිංසන මේ වනවිට ලැබෙමින් තිබේ.මේ සංදර්ශනය හා සංස්කෘතික පෙරහර අභිමානවත් අයුරින් හා සාර්ථකව පැවැත්වීමට හැකිවූයේ සමස්ත ක්‍රියාවලිය තුළ ස්වකීය කාලය ශ්‍රමය හා කැපවීම නන් අයුරින් ලබාදුන් විශාල පිරිසකගේ සහභාගිත්වයෙනි. ඔවුන් සැමට ස්තුති කිරීමට ද මෙය අවස්ථාවක් කරගත යුතු ය.සංදර්ශනය අන්තර්ජාලය හරහා සියලු රටවල් සඳහා විකාශනය කිරීමට නියමිත අතර, පොදු රද මඬුලු සිසු උපහාර උලෙළ ඔස්සේ දැයේ දරුවන්ට නිදහස් ශ්‍රී ලංකාවේ අභිමානය ලොවට කියාපාන්නට මෙමගින් සැබෑ ජවයක් ලැබීම ආඩම්බරයට කරුණකි. කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>11</month>
      <day>10</day>
    </date>
    <link>http://www.silumina.lk/2013/11/10/_art.asp?fn=af13111012</link>
    <topic>අනූ වියට පා තබන හන්දුරුමුල්ලේ සිරිකුසල හිමි</topic>
    <author>එච්. ඒ. සමරවංශ</author>
    <content>ගම්පහ දිස්ත්‍රික්කයේ මීරිගම හාපිටිගම ජයසුමනාරාම පුරාණ මූල මහා විහාරස්ථානයේ විහාරාධිපති, විනයාචාර්ය පූජ්‍යපාද හන්දුරුමුල්ලේ සිරිකුසල මහා ස්ථවිරපාදයන් වහන්සේගේ 90 වැනි ජන්ම දිනය පසුගිය 13 වැනි දිනට යෙදී තිබිණි.ගම්පහ දිස්ත්‍රික්කයේ හන්දුරුමුල්ල නම් ග්‍රාමයේ විසූ දිවංගත ගිරිගෝරිස් අප්පුහාමි උපාසක මහතාට සහ එම මහත්මිය වන වී.පී. ජේන්නෝනා උපාසිකා මාතාවට දාව උපන් දරුවන් අට දෙනෙකි. ඒ අතර පිරිමි දරුවන් පස් දෙනකු සහ දූවරුන් තුන් දෙනකු වූහ. මින් හය වැනියා වූයේ වී.පී. සේනාරත්න කුල කුමරුවාණන් ය.පාසල් යන නිසි වයස් එළඹි කළ හන්දුරුමුල්ල ගම්මානයේ දරුවන් පන්සලේ ලොකු හාමුදුරුවන්ගෙන් සිප් සතර ප්‍රගුණ කළහ. එවක හන්දුරුමුල්ල නාගරුක්කාරාමයේ වැඩ සිටි මක්කානිගොඩ ඤාණකිත්ති හිමියන්ගෙන් අකුරු කළ සේනාරත්න කුල කුමරුවන් කුඩා කල සිටම පැවිදි වීමට තිබූ ආශාව නිසා ම අදින් වසර 72 කට පෙර එනම් 1939 නොවැම්බර් 28 වැනි දින උදෑසන හාපිටිගම ජයසුමනාරාම විහාරස්ථානයේදී ‘හන්දුරුමුල්ලේ සිරි කුසල’ නමින් සසුන් ගත වූහ.අතිගරු හන්දුරුමුල්ලේ සිරිකුසල නාහිමියන්ගේ උපසම්පදා විනය කර්මය සිදු වී ඇත්තේ මක්කානිගොඩ ඤාණකිත්ති නාහිමියන්ගේ ආචාර්යත්වයෙන් 1946 නොවැම්බර් මස 26 වැනිදා ය. මෙහිදී උන්වහන්සේගේ උපාධ්‍යායන් වහන්සේ ව‍ූයේ ශ්‍රී ලංකා රාමඤ්ඤ මහා නිකායේ හත්වැනි මහානායක පදවි ප්‍රාප්තව වැඩ විසූ අපවත් වී වදාළ අතිපූජ්‍ය ශාසනසෝභන යති සංඝපති, කරතොට ශ්‍රී ඉන්ද්‍රසාරතිස්සාභිධාන මහානායක මාහිමිපාණන් වහන්සේ ය.ගාලු පුරවරයේ, ගිං ගඟ උදකුක්ඛේප සීමා මාලකයේදී මෙම උපසම්පදා විනය කර්මය සිදු විය. කෙමෙන් කෙමෙන් කාලය ගෙවී යද්දී පසුකලෙක, හාපිටිගම ජයසුමනාරාම මූල මහා විහාරස්ථානයේ විහාරාධිපති ධූරයට පත්වූයේ හන්දුරුමුල්ලේ සිරිකුසල හිමියන් ය.හාපිටිගම ප්‍රදේශයට පමණක් නොව මීරිගම ශාසන බලමණ්ඩලයට ද ශාසනික මෙන් ම සමාජමය මහඟු මෙහෙවරක් කරන, උන් වහන්සේ අප ප්‍රදේශයට දැවැන්ත ශක්තියක් ගෙනෙන මහාස්ථම්භයක් බඳු ය.වසර 128 ක පමණ ඉතිහාසයක් ඇති මෙම විහාරස්ථානයේ වර්තමාන විහාරාධිපතිව වැඩ වසන හන්දුරුමුල්ලේ සිරිකුසල හිමියන් විසින් ප්‍රදේශයේ දරු දැරියන්ගේ දහම් දැනුම පෝෂණය කි‍රීම උදෙසා ‘ෆොන්සේකා දහම් පාසල’ මෙම විහාරස්ථානයේ පවත්වාගෙන යමින් එහි ප්‍රධානාචාර්ය ධූරය හොබවති.උපතින් ම ගෙන ආ කාව්‍ය නිර්මාණ කුසලතාවය නිසා හන්දුරුමුල්ලේ සිරිකුසල හිමියන් ‘කවිකාර හාමුදුරුවෝ’ නමින් ද ප්‍රචලිතය.උන්වහන්සේගේ ගෝල හිමිනමක් වන ශාස්ත්‍රපති ප‍ූජ්‍යපාද හාපිටිගම විජිත හිමියන් විසින් ‘කවි සම්පත - 01, ‘කවි සම්පත - 02’ ලෙස කාව්‍ය නිර්මාණ එකතුවක් ධර්ම සන්නිවේදනය සඳහා ප්‍රකාශයට පත් කර ඇත.පුරා වසර 73 ක් උතුම් වූ ප්‍රව්‍රජ්‍යා භූමියෙහි රැඳී සිටිමින් සිරිකුසල හිමියන් විසින් ඉටු කළ උදාර ජාතික, ආගමික හා ශාසනික සේවය අගයමින් ශ්‍රී ජයවර්ධනපුර ගුණ සමරු පදනම මගින් පිරිනැමුණු ‘ශාසන කීර්ති ශ්‍රී ධර්මාභිමානී’ යන ගෞරව සම්මාන උපාධියෙන් අප හිමියන් පිදුම් ලබා ඇත.එමෙන් ම ශ්‍රී ලංකා රාමඤ්ඤ මහා නිකායේ මහානායක මාහිමිපාණන් වහන්සේ ප්‍රමුඛ ගරුතර කාරක සංඝ සභාව විසින්, අතිගරු හන්දුරුමුල්ලේ සිරිකුසල හිමියන්ගේ 90 වැනි ජන්ම දිනයට ආශිර්වාද කරමින් ‘ශ්‍රී සිද්ධාර්ථ වංශාවතංස ඤාණකීර්ති ශ්‍රී සංඝසෝභන’ යන ගෞරව සම්මාන උපාධිය ද උන්වහන්සේට පිරිනමා ඇත.පසුගියදා 90 වියට පා තැබූ උන්වහන්සේට ශාසනික හා සමාජීය මෙහෙවර තව තවත් දිගු කලක් ඉටු කිරීමට ශක්තිය, ධෛර්යය හා චිරජීවනය ලැබේවා’ යි ප්‍රාර්ථනා කරමු.එච්. ඒ. සමරවංශකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>11</month>
      <day>10</day>
    </date>
    <link>http://www.silumina.lk/2013/11/10/_art.asp?fn=af13111013</link>
    <topic>ඔට්ටුව</topic>
    <author>මහින්ද අබේසුන්දර</author>
    <content>ටී.බී.තෙන්නකෝන්, මුලින්ම 1956 දී පාර්ලිමේන්තු මන්ත්‍රී ලෙස පත්විය. බණ්ඩාරනායක ආණ්ඩුවේ සංස්කෘතික නියෝජ්‍ය ඇමැතිකම ද ඔහුට ලැබුණේය. 1958 රට තුළ ජාතිවාදී කෝළාහල හටගත්තේය. දඹුල්ල නගරයේ සිංහලයෝ දෙමළ ජනතාවට කරදර කළහ. හිරිහැර කළහ. ඒ අයට විරුද්ධව පොලිසිය නඩු පැවරුවේය. තෙන්නකෝන් විත්තියේ සාක්කිකරුවෙක් විය. එවිට ඔහු සංස්කෘතික උප ඇමැතිය.සාක්කි දුන්නාට පසුදින ‘ඩේලිනිව්ස්’ පත්‍ර‍ෙය් මුල් පිටුවේම ප්‍රවෘත්තියක් පළ විය. ශීර්ෂ පාඨය වූයේ තෙන්න‍කෝන් බොරු සාක්කි දුන් බවට විනිසුරුවරයා කළ ප්‍රකාශයයි. තෙන්නකෝන්ගේ පුතා වන අශෝක මෙය දැනගත්තේ පාසලේ ඉංග්‍රීසි ගුරුවරයාගෙනි. ඔහු එක්සත් ජාතික පාක්ෂිකයෙකි.“මොකද තෙන්නකෝන් ඔයාගේ තාත්තා උප ඇමැතිවරයකු වෙලත් බොරු සාක්කි දීලා තියෙන්නේ” ඉංග්‍රීසි සර් අශෝකගෙන් ඇසීය.කෙසේ හෝ ඒ කතාවේ ඇත්ත නැත්ත දැනගන්නා තුරු අශෝකට ඉවසුමක් නැත.“අශෝක පුතා දන්නේ නැතුව ඇති බොරු කියන්න ඕන තැන් දෙකක් තියෙනවා. එකක් පොලීසිය. අනෙක උසාවිය. ඒ දෙ‍ෙපාළේදීම බොරු නොකිව්වොත් බේරෙන්න බෑ” තෙන්නකෝන් පුතාට කීවේය.ශ්‍රීලනිප ආණ්ඩු කාලයේ අමුඩ ලේන්සුවේ මිල සත විසිපහකින් ඉහළ ගියේය. කොළඹ හතේ නෝනලා පවා ගොවීන්ගේ අමුඩ ‍ෙල්න්සුවේ මිල ඉහළ යාම ගැන දේශපාලන රැස්වීම්වල තද වේදනාවෙන් කතා කළහ. දඹුල්ල ආසනයට පිට පළාතකින් පැමිණි කාන්තාවෝ ද අමුඩ ලේන්සුව ගැන කතා කළහ. තෙන්නකෝන් එයට එක් රැස්වීමකදී පිළිතුරක් දුන්නේය.“කොළඹ හතේ නෝනලා මහත්තයලා අමුඩ ලේන්සුව ගැන කතා කෙරුවා. අමුඩේ ගැන නෙවෙයි අමුඩේ ගහන තැනවත් ඒ අය දන්නේ නැතුව ඇති”1970 මහ මැතිවරණයේ දී කැස්බෑව ආසනයේ යාබද නිවෙස් දෙකක ගෘහමූලිකයන් දෙදෙනා පක්ෂ දෙකකට අයත් අය වූහ.“හොඳයි මේ සැරේ ශ්‍රීලනිපය දිනුවොත් තමුසෙට ඇති වැඩේ මොකක්ද? යූඇන්පී කාරයා එසේ ඇසුවේ ශ්‍රී ලංකා කාරයාගෙනි.“හොඳයි යූ.ඇන්පී.ය දිනුවොත් තම‍ුසෙට ඇති සෙතේ මොකක්ද” ශ්‍රී ලංකා කාරයා යූඇන්පී කාරයාගෙන් ඇසුවේය.කෙසේ වෙතත් මේ දෙදෙනා දේශපාලන තර්ක විතර්ක ගෙන හැර පාමින් පැය ගණනක් කතා කළහ. අවසානයේ ඔට්ටුවක් ඇල්ලූහ.“මෙදා සැරේ කවුරු දිනුවත් දිනන පක්ෂයේ ඇමැතිවරයකු තමන්ගේ ගෙදරට ගෙන ආ යුතුයි. ඔට්ටුව ඒකයි. එම ඔට්ටුව යෝජනා කළේ එ.ජා.ප. පාක්ෂිකයාය ශ්‍රීලනිපය එවර ඡන්දයෙන් දිනුවේය.දැන් ඔට්ටුව ඇල්ලූ ශ්‍රී ලංකා නිදහස් පාක්ෂිකයා දහ අ‍ෙත් කල්පනා කළේය. අවසානයේ ඔහු ටී.බී. තෙන්නකෝන් හමුවීමට ගියේය.“හොඳයි මම ඔහේගෙ ගෙදරට එන්න ඕන කවද්ද?” තෙන්නකෝන් ඇසුවේය.“ඔබතුමාට පහසු වෙලාවක - අද වුණත් කමක් නැහැ” ශ්‍රීලනිප මිතුරා කීවේය.ඔහු වාහනයට නංවා ගත් ටී.බී. දිවා ආහාරය ගෙන අමාත්‍යාංශයට ගියේය. සවස පහට පමණ දෙදෙනාම කැස්බෑව බලා ගි‍යහ.ඇමැතිවරයාට වාඩි වෙන්නට සැලැස්සූ ශ්‍රී ලංකා නිදහස් පක්ෂ මිත්‍රයා අල්ලපු ගෙදර මිත්‍රයා හමුවී “බලනවා ඕයි අපේ ගෙදර ඉන්නේ අපේ ආණ්ඩුවේ ඇමැතිවරයෙක්. ඔට්ටුව හරිනේ” ආඩම්බර ලීල‍ාවෙන් කීය.එම නිවසේ ටික වේලාවක් සිටි ටී.බී. “දැන් අපි අල්ලපු ගෙදරටත් යමුÓයි කියා යූ.ඇන්.පී. මිත්‍රයාගේ නිවසට ද ගොඩවිය.යූ.ඇන්.පී. මිත්‍රයා පුදුමයට පත්විය.“මේ වගේ ඇමැතිවරු තමයි අපේ රටට ඕන” යයි ඔහු එදා ප්‍රකාශ කර සිටි‍යේය.මහින්ද අබේසුන්දරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>11</month>
      <day>10</day>
    </date>
    <link>http://www.silumina.lk/2013/11/10/_art.asp?fn=af13111014</link>
    <topic>රහස් නැත</topic>
    <author>නීතිඥ අනුර හෑගොඩ</author>
    <content>මගේ ‍යාළුවෙක් පුරුදු වෙලා හිටිය ඕනෑම තැනක කෙරෙන කතාවකට කන්දීගෙන ඉන්න. මිනිහ කොටින්ම එක බිත්තියකින් වෙන්වෙලා තිබුණු අල්ලපු ගෙදර අයගෙ කතාබහත් බිත්තියට කෝප්පයක් තියල අහන්න පුරුදු වෙලා හිටිය. දැන් ඒ ලෙඩේට බේත් ගන්නව. තරහකාරයන්ගෙ ගැන විතරක් නෙමෙයි හොඳ යාළුවන්ගෙ වුණත් රහස් කාරණා හොයාගන්න හුඟ දෙනෙක් මහන්සි වෙනවනෙ.ඒගොල්ලො නිකම්ම චරපුරුෂයො හෙවත් ස්පයිලා වෙනව. ඉන්දියා, පකිස්ථාන්, ඊශ්‍රායල් පලස්තීන, ඇමෙරිකා, රුසියා වගේ චරපුරුෂ කතන්දර තියෙනව. එළියට ඇවිල්ල තියෙන්නෙ ටිකයි. කැමරා, පටිගත කරන යන්ත්‍ර, දුරකථන, චන්ද්‍රිකා ආදී නොයෙකුත් යන්ත්‍ර සූත්‍රවලින් අනිකාගෙ හැසිරීම, කතාබහ, යාම් ඊම් හොයන්න රටවල් හුඟක් මහන්සි වෙනවා.සැටලයිට්වලින් අපේ ගෙදර කාමරත් බලන්න පුළුවන් කියල කියැවෙනව. රටක ආණ්ඩු වාගෙම, රාජ්‍ය නොවන, මිලිටරි, පොලිස්, ත්‍රස්තවාදී, දේශ‍ප්‍රේමී, කාර්මික මාධ්‍ය ආදී වශයෙන් හැම අංශයකම චරපුරුෂයො යෙදිල ඉන්නව. ඒ වගෙම සැමියගෙ හොර අල්ලන්න පෞද්ගලික චරපුරුෂ‍යන් යොදවන එක බිරියන්ගෙ කාර්යයක් වෙලා තියෙනවා. ජර්මනියෙ විතරක් අවුරුද්දකට යූරෝ බිලියන 50කටත් වඩා පාඩු වගේම රැකියා 30,000ක් විතර නැතිවීමත් සිදුවෙනව කාර්මික චරපුරුෂ කාර්යය මඟින්. ඒ කියන්නෙ ජර්මනිය සොයාගන්නා නව නිපැයුම් සොරකම් කොට වෙනත් රටවලට විකිණීමෙන් කට්ටියක් ආදායම් ලබනව. ජර්මනිය පාඩු විඳිනව.චරපුරුෂ සේවය මොනතරම් දුරට ඉතිහාසයේ ඈතට යනවද කියල කියන්න අමාරුයි. ඒත් ගල්යුගයේ ඉඳල ඒක තියෙන්න ඇති. සතෙක් දෙන්නෙක් මරාගන්න වුණත් පොඩි හරි රහස් ක්‍රමයක් එපැයි. අපේ රජවරුත් හිටියනෙ වෙස්වලාගෙන ජනතාව අතරට ගිහිල්ලා ‍ඔත්තු බලපු. හාමුදුරු වහන්සේ නමක් චරිතවත්ද කියල බලන්නත් ගියානෙ. හිට්ලර්ට හිටිය ගෙස්ටාපෝ, මුසොලිනිට ඔව්රා, නැ‍ෙඟනහිර ජර්මනියට ටාසි, ස්ටාලින්ට එන්කේවීඩී, ඒක තමයි පස්සෙ කේජීබී වුණේ. ඒත් ආණ්ඩු මාරු වුණාට පස්සෙ ඒ ආයතන වහලා දැම්ම වගේම ඒවයේ හිටපු වැරැදි කරපු නිලධාරීන්ට දඬුවම් විඳින්නත් සිද්ධ වුණා.තවම ලෝකෙ හැම රටකම වගේ තමන්ගෙ ඔත්තු සේවාවන් තියෙනව. බ්‍රිතාන්‍යයේ M15 කියල අභ්‍යන්තර ආරක්ෂාව පිළිබඳවත් M16 කියල ජාත්‍යන්තර ඔත්තු සේවයකුත් තියෙනව. MI කියන්නෙ මිලිටර් ඉන්ටෙලිජන්ස් කියන එක. ඇමෙරිකාවේ සීඅයිඒ (සෙන්ට්‍රල් ඉන්ටෙලිජන්ස් සර්විස්), රුසියාවෙ කේජීබී, ඊශ්‍රායලයේ මොසාඩ් වගේම ඉන්දියාවෙ රෝ ඉතාමත් හොඳින් ක්‍රියාත්මක වෙනවා.එංගලන්තයෙ චරපුරුෂ කතාවලින් අඩුවක් නැහැ. 1960 ගණන්වල මැක්මිලන් ආණ්ඩුවෙ යුද පිළිබඳ ඇමැතිවෙලා හිටියෙ ජෝන් ‍ෙප්‍රාෆුමො. එයා යහළු වුණා ක්‍රිස්ටීන් කීලර් කියන නිරූපිකාව සමඟ. මිනිහ දන්නෙ නෑ ක්‍රිස්ටීන් ලන්ඩනයේ රුසියානු තානාපති කාර්යාලයේ නාවික ලොක්කා එක්කත් සම්බන්ධයක් තිබුණු වග. නිදියහනෙදි ජෝන්ගෙන් ලබාගන්න යුද රහස් පහුවෙනිදා ක්‍රිස්ටීන් ගිහිල්ල රුසියානුවගෙ කනේ තිබ්බ. ටික කලකින් වැඩේ අහුවුණා. ජෝන්ට ඇමැතිකමින් විතරක් නෙමෙයි මන්ත්‍රීකමෙනුත් අස්වෙලා ගෙදර යන්න වුණා. ක්‍රිස්ටීන් කිලර් මාස නවයකට හිරේට ගියා. ඒ කට්ටියේ නායකයා වහබීල මැරුණා.ඔය අතරේ දෙපැත්තම කාපු ඔත්තුකාරයොත් එංගලන්තෙ හිටිය. කිම්ෆිල්බි එවැන්නෙකි. ඔහුට රැජන නම්බු නාමයක් දීල තිබුණ වුණත් මිනිහ රුසියාවට පක්ෂව ඔත්තු සේවයේ යෙදුණා. කාරණේ එළිවුණාම මිනිහ රුසියාවට පැනල ගියා. ඔහු මිය යන තෙක්ම රුසියානු රජය ඔහුට හොඳට සැලකුවා. එයා මියගියේ මොස්කව් නුවරදී 1988.ඔත්තු කතන්දර ඉවර වෙන්නෙ නෑ. දැනට අවුරුදු දෙකකට ඉස්සෙල්ලා බ්‍රිතාන්‍යයේ පැරණිම ටැබ්ලොයිඩ් පුවත්පත නිව්ස් ඔෆ් ද වර්ල්ඩ් වහන්න වුණා අවුරුදු 163කට පස්සෙ. ඒ ප්‍රවෘත්ති ගන්න හුඟ දෙනෙකුගෙ මොබයිල් දුරකථන හැක්කරලා. ඒවට ඇතුළ් වෙලා ඒවයෙ තියෙන පණිවුඩ, එස්.එම්.එස් අරගෙන විතරක් නෙමෙයි කතාබහටත් සවන්දීලා. මේ දවස්ල ඒ නඩුව යනව ලන්ඩනයේ මහාධිකරණයේ හිටපු ප්‍රධාන කර්තෘවරිය තමයි පළමුවැනි විත්තිකාරිය.ඔත්තු බැලීම ළඟදී තව පැත්තකට හැරුණා. ඒ ඇමෙරිකාව යාළු රටවල නායකයන්ගෙ දුරකථන දෙබස්වලට සවන්දීලා. ඒ හෙළිවුණේ ස්නෝඩන් කියන පුද්ගලයා කරපු එළිදරව්වලින්. බැලුවහම ඇමෙරිකාව හැම යාළුවෙක්ගෙම කනෙන් රිංගල තියෙනව. ජර්මනියෙ නායිකාව ඇන්ජලා මර්කල්ගෙ මොබයිල් ෆෝනයට තමයි මෑතදීම අහල තියෙන්නෙ. ඒ ගැන ඇය ජනාධිපති ඔබාමාට කතාකරලත් අහල තියෙනව. මොනවා කරන්නද ජර්මනියෙ හදපු විශේෂ සිම්කාඩ් එකක් දාලා තිබුණත් ඇමෙරිකාවට පුළුවන් වුණා ඒකට ඇතුළු වෙන්න ඒ වැඩේ කරන්නෙ ඔබාමා මහත්තයා නොවුණට එයාට ඕනෙ නම් ඒ කතාවලට සවන් දෙන්නත් පුළුවන්.ලෝකෙ කොතන හිටියත් අප අතරෙ රහසක් නැති වග හිතාගන්න වෙනව. දැනට ලෝක තාක්ෂණය එහෙමයි. තව අවුරුදු විසිපහකින් කොහොම තියේවිද?නීතිඥ අනුර හෑගොඩකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>11</month>
      <day>10</day>
    </date>
    <link>http://www.silumina.lk/2013/11/10/_art.asp?fn=af13111015</link>
    <topic>සා. පෙළ විභාගයට පිළිතුරු ලියන්න පෙර මේ ටිකත් කියවන්න</topic>
    <author>සාකච්ඡා කෙළේ</author>
    <content>විභාග කොමසාරිස්ගෙන්උපදෙස්ඔබ අ.පො.ස. (සා.පෙළ) විභාගයට සූදානම් වන්නේ කොහොමද? සිළුමිණ පුවත්පතට අද එක්වන්නේ විභාග කොමසාරිස් ජනරාල් ඩබ්ලිව්.එම්.එන්.ජේ.පුෂ්පකුමාර මහතාය.දරුවනි, ඔබ මේ වන විටත් ලබන දෙසැම්බර් මස 10 වැනිදා සිට ආරම්භ කිරීමට නියමිතව ඇති අ.පො.ස. (සාමාන්‍ය පෙළ) විභාගය සඳහා දැනටමත් සූදානම් වෙමින් සිටිනවා ඇති. නමුත් බොහෝ දරුවන් විභාගයට කෙතරම් සූදානම් වුවත් නිසියාකාරව විභාගයට සූදානම් වී විභාගයට පෙනී නොසිටියහොත් ඔබගේ ඉලක්කයන් ඔබගෙන් ගිලිහී යනු ඇත. එසේ නම් සෑම ශිෂ්‍ය ශිෂ්‍යාවක්ම විභාගයට පෙනී සිටීමට නම් ඉතා හොඳ සූදානමක් තබාගත යුතුය. ඔබ මේ වන විටත් විභාගයට සූදානම් වී ඇත. ඇතැම් දරුවන් විවිධ ආකාරයෙන් සූදානම් වනවාත් ඇත. එසේ වෙතත් මේ සියලු දෙනාම මේ විදියට සූදානම් වුවහොත් සෑම දරුවකුම තමන් අපේක්ෂා කරන ඉලක්ක ජය ගැනීමට හැකියාව ලැබෙනු ඇත.ඔබ විභාගයට පෙනී සිටීමට පෙර විභාග ප්‍රවේශ පත්‍රයේ තම නම, ඉල්ලුම් කර ඇති විෂයයන්, ඉල්ලුම් කළ විෂයයන්ගේ අංකය, මධ්‍යස්ථානය, තමා ඉල්ලුම් කර ඇති මාධ්‍යය පළමුවෙන් නිවැරැදි දැයි පරීක්ෂා කළ යුතුය. එහිදී යම් ගැටලු තත්ත්වයක් ඇති වුවහොත් ‍ෙනාවැම්බර් 15 වැනි දිනට පෙර වහාම එය විභාග දෙපාර්තමේන්තුව හරහා සංශෝධනය කර ගත යුතුය.සෑම විභාග අපේක්ෂකයකුගේම අනන්‍යතාව තහවුරු කර ගැනීම සඳහා ජාතික හැඳුනුම්පත විභාග ශාලාවට රැගෙන යාමට මතක තබා ගත යුතු අතර ඔක්තෝබර් මස 31 වැනි දිනට වයස අවුරුදු 16 සම්පූර්ණ වන සියලු විභාග අපේක්ෂකයන්ට ජාතික හැඳුනුම්පත අනිවාර්යය වේ. එසේම ඔක්තෝබර් 31 වැනි දිනට වයස අවු. 16 සම්පූර්ණ නොවේ නම් එම විභාග අයදුම්කරුවන් සඳහා තැපැල් හැඳුනුම්පත භාවිතයෙන් තම අනන්‍යතාව තහවුරු කර ගැනීමට හැකිවනු ඇත. තැපැල් හැඳුනුම්පත ඉදිරිපත් කරන සියලුම අයදුම්කරුවන් තම හැඳුනුම්පතේ 2 හා 3 පිටුවල ඡායා පිටපතක් විභාගය පළමු දිනයේම විභාග ශාලාධිපතිට භාර දිය යුතුය. ඔබට තැපැල් හැඳුනුම්පතක් සහ ජාතික හැඳුනුම්පතක් නොමැති නම් ඔබගේ විදේශ ගමන් බලපත්‍රය ඉදිරිපත් කර අනන්‍යතාව ඔප්පු කළ හැක. ජාතික හැඳුනුම්පතක්, තැපැල් හැඳුනුම්පතක්, විදේශ ගමන් බලපත්‍රයක් ඉදිරිපත් කරමින් විභාගයට පෙනී සිටිය හැකි අතර සෑම අවස්ථාවකදීම විභාග ශාලාධිපති සෑහීමකට පත්වන අන්දමින් තම අනන්‍යතාව සනාථ කළ යුතුය. තම අනන්‍යතාව ඔප්පු කිරීමට නොහැකි වන කිසිදු විභාග අපේක්ෂකයකුට විභාගය සඳහා පෙනී සිටිය නොහැකි බව හොඳින් මතක තබා ගත යුතුය.ඔබ පාඩම් කරන විට පසුගිය විභාග ප්‍රශ්න පත්‍ර, සම්මන්ත්‍රණ, ප්‍රශ්න, විභාග දෙපාර්මේන්තුවේ ඇගැයීම් වාර්තා, පාසල් පෙළ පොත් කියවීමෙන් ඔබට විභාගයට පෙනී සිටීමට පෙර පුහුණුවක් ලබා ගැනීමට පුළුවන. රෑට නිදි වරමින් පාඩම් කිරීම නුසුදුසු වන අතර පාන්දරම අධ්‍යාපන කටයුතුවල නිරත වන්න. එවිට ඔබට එම විෂය කරුණු ග්‍රහණය කර ගැනීමේ හැකියාව වැඩි වේ. නිතර නිතර එක් එක් විෂයයන් වලට අදාළව අභ්‍යාස කිරීමට පුරුදු වන්න. එවිට ඔබ විභාගයට පෙනී සිටීමට පෙර පිළිතුරු සැපයීමේ පුහුණුව වේගවත් වනු ඇත. ප්‍රශ්න පත්‍ර සඳහා පිළිතුරු සැපයීමේදී සියලු දෙනාම අවධානය යොමු කළ යුතු කරුණක් වන්නේ කාල කළමනාකරණය කර පිළිතුරු සැපයීමයි. එසේ නම් එයට ඔබ කළ යුත්තේ පසුගිය ප්‍රශ්න පත්‍ර සඳහා පිළිතුරු සැපයීමේදී කාල කළමනාකරණය කර පිළිතුරු සැපයීමට නිවසේදීම පෙර පුහුණුව ලබා ගැනීමයි. එවිට ඔබ විභාගයට ගොස් පිළිතුරු සැපයීමේ දී පහසුවෙන් පිළිතුරු සැපයීමට හැකිවනු ඇත. ඔබ පාඩම් කරන සැම විටකදීම කෙටි සටහන් සකසමින් පාඩම් කිරීම අධ්‍යයන කටයුතු වලදී ඉතා උචිත උපක්‍රමයකි. එවිට ඔබට සියලුම විස්තරාත්මක කරුණු කෙටි කරුණු වශයෙන් මතක තබා ගැනීමට පුළුවන.සියලුම ශිෂ්‍ය ශිෂ්‍යාවන් මතක තබාගත යුතු විශේෂ කරුණ ඔබ විභාගයට පෙනී සිටීමට පෙර දවසේ අධ්‍යයන කටයුතුවලින් මිදී විවේකීව කාලය ගත කළ යුතු අතර විභාගයට පෙනී සිටීමට පෙර දින රාත්‍රියේ නිදි වරා පාඩම් කිරීම ද නොකළ යුතුය. විභාගයට පෙර දිනයේ දී විවේකීව කාලය ගත කිරීමෙන් පසුවදා පැවැත්වෙන විභාගය සඳහා යහපත් මනසකින් යුතුව පිළිතුරු සැපයීමේ හැකියාවක් ලැබේ. තමන් තමන්ගේ අධ්‍යයන කටයුතුවල නිරත වීමේදී යහපත් පාරිසරික වටපිටාවක් සකස්කර ගැනීම වැදගත් දෙයකි. මවුපියන් සියලු දෙනා තම දරුවන්ගේ අධ්‍යයන කටයුතු සඳහා සහයෝගය උපරිම ආකාරයෙන් ලබා දිය යුතු අතර සියලු මවුපියන් සිය ළමයින් නිදහසේ ඔවුන්ගේ අධ්‍යයන කාර්යවල නිරත වීමට ඉඩ සැලැස්විය යුතු අතර අධ්‍යයන කටයුතුවල නිරත වන්නැයි බලපෑම් කිරීම එම දරුවන්ගේ විභාග මානසිකත්වය කඩාවැටීමට හේතු විය හැක.දරුවනි, ඔබ විභාගයට පෙනී සිටීමට කිසිදු බියක් ඇති කර නොගත යුතු අතර ප්‍රශ්න පත්‍රය දකින විගසම පිළිතුරු නොලිය යුතුය. දී තිබෙන ප්‍රශ්න සියල්ල හොඳින් කියවා ප්‍රශ්නයෙන් බලාපොරොත්තු වන්නේ කුමන පිළිතුරක් ද යන්න හොඳින් තේරුම් ගෙන එම ප්‍රශ්නයට අදාළව පිළිතුරු සැපයිය යුතුය. ප්‍රශ්නයට අදාළව පිළිතුරු නොමැති නම් ලකුණු නොලැබේ. එසේ නම් දරුවනි ප්‍රශ්නය හොඳින් අවධාරණය කර ගනිමින් අනවශ්‍ය කරුණු නොලියමින් ප්‍රශ්නයට අදාළ දේ පමණක් ලිවීමට හොඳින් මතක තබා ගත යුතුය. යම් විටකදී යම් ප්‍රශ්නයකට පිළිතුරක් සපයමින් යන අතරතුර එම ප්‍රශ්නය සඳහා පිළිතුරු සපයා නිමා කිරීමට කාලය ප්‍රමාණවත් නොවුවහොත් එම ප්‍රශන්යට අදාළ පිළිතුරු කරුණු (1, 2, 3, 4 ආදී වශයෙන්) සඳහන් කර ලිව්වොත් එම පිළිතුරු සඳහා ප්‍රමාණවත් ලකුණු ලබාගත හැක. එසේ නම් හොඳින් මතක තබා ගත යුතු කරුණක් වන්නේ පිළිතුරු සැපයීමේදී කාලය ප්‍රමාණවත් නොවවුහොත් එම ප්‍රශ්නය අතහැර නොදමා එම ප්‍රශ්නයට කරුණු වශයෙන් පිළිතුරු ලිවීම මඟින් ලකුණු ලැබෙන බවයි.යම් ප්‍රශ්නයක් සඳහා ඔබ පිළිතුරු සැපයීමේ දී එම ප්‍රශ්නයට අදාළ පිළිතුරු පත්‍රය තුළම කෙටි සටහනක් ගැසීමෙන් එම පිළිතුර සාර්ථකව නිමකර ගැනීමේ හැකියාවක් ලැබෙනු ඇත. සෑම ප්‍රශ්නයක් සඳහාම පිළිතුරු සැපයිමේ දී කාල කළමනාකරණය ඉතාමත් වැදගත් වේ. එම නිසා සෑම ප්‍රශ්නයකට ඔබ පිළිතුරු සැපයීමට ගත කරන කාලය ගැන විශේෂ අවධානයක් යොමු කරන්න. පිළිතුරු සැපයිමේදී සෑම ප්‍රශ්නයක්ම අලුත් පිටුවකින් ආරම්භ කිරීම ඉතාමත් වැදගත් වේ. ප්‍රශ්න අංකය නිවැරැදිව සටහන් කළ යුතු අතර එහි අනු කොටස්වලට අදාළ අංකය නිවැරැදිව සඳහන් කිරීමට සියලුම විභාග අපේක්ෂකයන් මතක තබා ගත යුතුය. යම් ප්‍රශ්න පත්‍රයක් සඳහා පිළිතුරු සැපයීමේ දී අනුපිළිවෙළක් අවශ්‍ය නොවන අතර, ප්‍රශ්න අංකය නිවැරැදිව අදාළ ස්ථානයෙහි සටහන් කිරීමට සියලුම විභාග අපේක්ෂකයන් මතක තබාගත යුතුය. කෙටි පිළිතුරු සැපයීමට තිබෙන ප්‍රශ්නවලට පිළිතුරු සැපයීමේදී ඉතා දීර්ඝව විස්තරාත්මකව පිළිතුරු ලබා නොදිය යුතු අතර එම පිළිතුරු කෙටියෙන්ම ලබාදිය යුතුය. සාරාංශ කිරීමට තිබූ අවස්ථාවන්හි සාරාංශ නොකර දීර්ඝව විස්තර කර ඇති පිළිතුරු සැපයීමෙන් ලකුණු නොලැබේ.රූප සටහන් අඳින විට ඉතා පැහැදිලිව රූප සටහන් ඇඳිය යුතු අතර එයට පෑනක් භාවිත කිරීම වඩාත් උචිත වේ. පිළිතුරට අදාළව නියමිත ඒකකය, පාරභාෂිත යෙදුම්, සං‍ෙක්ත නිවැරැදිව ලිවිය යුතුය. සෑම විභාග අපේක්ෂකයකුම හොඳින් මතක තබා ගත යුතු කරුණක් වන්නේ පිළිතුරු සැපැයීමේ දී විවිධ වර්ණයන්හි (රතු,රෝස, කොළ) පෑන් භාවිත නොකළ යුතු අතර භාවිතා කළ හැක්කේ නිල් සහ කළු පෑන් පමණි. මකන දියර භාවිතා නොකළ යුතුය. ගණිත ගැටලු විසඳීමේ දී එකින් එක පියවර නිවැරැදිව, පැහැදිලිව ලිවිය යුතු අතර නියමිත ඒකක සටහන් කිරීමට ඉතා හොඳින් මතක තබා ගත යුතුය. කටු සටහන් කිරීමට ලබා දෙන්නා වූ සෑම කොළයක්ම පිළිතුරු පත්‍ර සමඟ අමුණා එවීමට මතක තබා ගත යුතු අතර විභාග දෙපාර්තමේන්තුවෙන් ලබා දෙන කිසිම කඩදාසියක (ප්‍රශ්න පත්‍ර හැරෙන්නට) විභාග ශාලාවෙන් පිටතට රැගෙන යෑමට නොහැක. විභාග ශාලාවට කිසිදු කඩදාසියක්, ෆයිල් කවරයක්, සටහන් පොත්, ඉලෙක්ට්‍රොනික් උපකරණ, ගණක යන්ත්‍ර රැගෙන යා නොහැකි බව මතක තබාගත යුතුයි.ඔබ පිළිතුරු සපයා අවසන් වූ විට ඔබගේ පිළිතුරු පත්‍රය පරීක්ෂකවරයාට දීමට පෙර ඔබගේ විභාග අංකය නිවැරැදි දැයි හොඳින් පරීක්ෂා කර බැලීමට මතක තබාගත යුතු අතර විභාග අංකය නිවැරැදි ස්ථානය් සටහන් කර ඇත්ද ප්‍රශ්න අංක නිවැරැදිව සටහන් කර ඇත්දැයි නිරීක්ෂණය කර බැලීමට මතක තබාගත යුතුය. පිළිතුරු පත්‍රයේ අනවශ්‍ය දේ කිසිවක් නොලිය යුතු අතර පිළිතුරු පත්‍රය සමඟ මුදල් අමුණා එවිමෙන් වැළකිය යුතු අතර එම මුදල් අමුණා එවන විභාග අපේක්ෂකයන් සඳහා විනය පරීක්ෂණයක් සිදු කරන බව අවධාරණයෙන් යුතුව කියා සිටිනවා. එම නිසා දරුවනි, ඔබලාගේ විභාග කටයුතු කිසිදු බාධාවකින් තොරව පවත්වා ගෙන යාමට සහයෝගය ලබා දෙන්න.ඔබ සියලු දෙනාම මේ ආකාරයට විභාගයට පෙර සූදානමක් සහිතව විභාගයට පෙනී සිටියහොත් ඔබ සියලු දෙනාටම විභාගයෙන් විශිෂ්ට ජයග්‍රහණයක් ඔබගේ අරමුණු සාක්ෂාත් කරගැනීමට ඉඩ ප්‍රස්ථාව ලැබෙනු ඇත.සාකච්ඡා කෙළේධනුෂ්කා ජයවීරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>11</month>
      <day>10</day>
    </date>
    <link>http://www.silumina.lk/2013/11/10/_art.asp?fn=as1311101</link>
    <topic>මම අද හිරේ ඉන්නේ මගේ නීතිඥයා නිසයි</topic>
    <author>විශේෂ ස්තුතිය</author>
    <content>මම අද හිරේ ඉන්නේ මගේ නීතිඥයා නිසයිමා ඉදිරිපස මිටි බංකුවේ අසුන්ගෙන සිටින්නේ වයස අවුරුදු හතළිහක පමණ පෙනුමැත්තෙනි. වසර හතක් තිස්සේ මහ උළු ගෙදර බත්කන ඔහුට කියන්නට කතාවක් ඇත. ඇතැමුන් සත්‍යම පවසන්නේ නැත. එහෙත් මේ මිනිසා ඇස නැඟෙන කඳුළු පිසිමින් පවසන්නේ තමන් නිවැරැදි බවය. සුදු කොට කලිසමත්, කාටත් හිමි අත්කොට සුදු කමිසයත් හැඳ සිටින ඔහු වෙතින් යම් වැදගත්කමක් ද දිස්වන්නේය.එහා මෙහා යන රැඳවියන් අතර කාර්යාලයීය කටයුතු කරන සෙසු නිලධාරීන්ගේ සද්ද බද්ද අතරම ඔහු තම කතාව කියන්නේය. එය එක්තරා අන්දමක පාපොච්චාරණයක් බඳුය.දකුණු පළාතේ උපන්න මම ඉගෙනකියා ගත්තේ බොහොම අමාරුවෙන්. අපේ පවුලේ ඔක්කෝම පස්දෙනයි. උසස් පෙළ දක්වා ඉගෙන ගත්ත මම ඉන් පස්සේ අපේ ගමේ නගරයේ පුංචියට රෙදිපිළි සාප්පුවක් ආරම්භ කළා. මගේම උත්සාහය නිසා එය දවසින් දවස දියුණුවට පත්වුණා. සේවිකාවෝ දෙතුන් ‍දෙනෙකුත් මේ අතර සේවයට ගත්තා. මම විවාහ වුණේ යෝජනාවකින්. ඒත් එයා මට හොඳටම ගැළපුණා. ඒ වෙන‍ෙකාට අපේ ටවුමේ තිබුණ හොඳම රෙදිපිළි සාප්පුව මගේ. මම මිනිස්සු තෝරන්න බේරන්න ගියේ නැහැ. හැම කෙනෙකුම ව‍ෙග් ආශ්‍රය කළා. අපේ ‍ගමේ අය සමහර වෙලාවට රස්සාවල් හොයාගෙන මගේ ළඟට ආවා.මේ කාලේ වෙනකොට මට දරුවෝ තුන්දෙනෙක් හිටියා. එතකොට මගෙ වයස අවුරුදු හතළිස්නවයයි.දවසක් මම අඳුනන කෙනෙක් මා හමුවෙන්න ආවා. ඔහු ආවේ අවුරුදු විසිතුනක පමණ වූ ගැහැනු ළමයෙකුත් සමඟ.“අනේ මහත්තයා මෙන්න මෙයාට මහත්තයගේ රෙදි සාප්පුවේ රස්සාවක් දෙන්න. මේ ළමයින්ට ජීවත් වෙන්නත් හරි අමාරුයි.”හිතවතාගේ කීමට මම ඒ තරුණියව සේවයට ගත්තා. ඒ වන විට මගෙ ළඟ තවත් තරුණියන් හතරදෙනෙක් සේවය කරමින් සිටියේ. මේ කියන තරුණිය මගේ ළඟ රස්සාවට ඇවිත් මාස තුනකට විතර පස්සේ පොලිසියෙන් මාව සොයාගෙන පැමිණියා.“මම පුදුම වුණා... පොලිසියෙන් මාව සොයාගෙන පැමිණි විට.”“ඔබට විරුද්ධව ස්ත්‍රී දූෂණ පැමිණිල්ලක් තියෙනවා” පොලිසියෙන් එහෙම කිව්වම මට සිදුවී ඇත්තේ කුමක්ද කියලා සිතාගන්න බැරිවුණා. නමුත් අර අලුතෙන් සේවයට පැමිණි තරුණිය පොලිසියේ පැමිණිල්ලක් දාලා මම ඇයව බලෙන් දූෂණය කළ බව කියලා. ඒ සමඟම ඇය ලේ තැවරුණු යට ඇඳුම් ද ඉදිරිපත් කරලා.මේ සිද්ධිය සම්බන්ධව මගේ කිසිම සම්බන්ධයක් නැති බව කිව්වත් පලක් වුණේ නැහැ. එම තරුණිය යහළුවෙලා හිටිය හමුදාවෙන් පැන ආ සෙබළා මා හමුවී කිව්වා මේ සිද්ධිය අතහැර දමන්න නම් රුපියල් ලක්ෂ දහයක් දෙන්න කියා. මං කොහොමද මං නොකරපු වැරැද්දකට එහෙම කරන්නේ. මම පොලිසියට කිව්වා ඔවුන් මගෙන් කප්පම් ඉල්ලන බවත්. මේ අතර තරුණියව වෛද්‍ය පරීක්ෂණයකට භාජනය කෙරුණා. නඩුව දිගින් දිගටම විභාග වුණා. ඇය වෙනුවෙන් ඉදිරිපත් වුණු වෛද්‍ය සහතිකයේ තිබුණේ ලිංගික සංසර්ගයේ නොයෙදී ඇති බවත්, ඉදිරිපත් කළ ඇඳුම්වල ඇත්තේ තරුණියගේ මාසික ඔසප් රුධිරය බවයි. නමුත් මේ මත තර්ක බිඳිමින් නඩුවෙන් මා ගලවා දමන්නට මගේ නීතිඥ මහත්මයාට නොහැකි වුණා. ඔහුට මා මුදල් වියදම් කළා. රුපියල් ලක්ෂ හතළිහකට වඩා නඩුවට වියදම් කරන්න ඇති. නමුත් අර තරුණිය උසාවියේදී කියා සිටියේම මම ඇය දූෂණය කළ බවයි. අධිකරණ වෛද්‍යවරයාගේ වෛද්‍ය සහතිකය අනුව තර්ක බිඳිමින් මේ නඩුවේ විත්තිකාරය වෙච්ච මට සාධාරණය ඉටුකර දෙන්න මගේ නීතිඥයාට නොහැකි වුණා. මට අච්චු කරන දවසේ නඩුකාර ආසනයේ හිටියේ කාන්තාවක්. කොහොම හරි මට අවුරුදු දොළහක දඬුවමක් නියමවුණා.එදා උසාවියේ හිටපු හැම නීතිඥ මහත්මයෙක්ම කිව්වේ මගේ නීතිඥයාගේ තිබෙන දුර්වලකම නිසා මට දඬුවම නියම වුණ බවයි.මේ සිද්ධිය නිසා ම‍ගේ විවාහ ජීවිතයත් දෙදරා යන්න පටන්ගෙන තිබුණේ. නමුත් මගේ බිරිය හැම නඩු වාරයකම උසාවියට ආවා. ඇය තේරුම් ගත්තා මම නිවැරැදියි කියලා. මමයි මගේ හිතයි පමණයි දන්නේ මම නිවැරැදියි කියලා. වැලිකඩ හිරගෙදරට ආවට පස්සේ මම ඇපිල් කළේ නැහැ. ඒ වන විට අපි නඩුවලට වියදම් කරන්න පුළුවන් තත්ත්වයක හිටි‍ෙය් නැහැ. මගේ ජීවිතය හිරගෙදරට සීමා වුණා. මගේ ව්‍යාපාරය බිඳවැටුණා. බිරිය ඒ ගොඩනැඟිල්ල කුලියට දීලා තමයි ජීවත් වෙන්නේ. මම අවුරුදු පහකින් මගෙ දරුවෝ දැකලා නැහැ. මම බිරියට කිව්වේ ඔවුන්ව හිරගෙදරට ගේන්න එපා කියලා.හිරගෙදරට ඇවිත් මාස හයක් විතර මම ඇඬූ කඳුළින් හිටියේ. මට මොනම විදිහටවත් මගෙ හිත හදාගන්න බැරි වුණා. මම පාසල් යන කාලෙවත් ගෑනු ළමයින්ට අනවශ්‍ය විහිළු කරපු කෙනෙක් නෙමෙයි. සමාජය මාව දන්නවා. මම අවුරුදු ගාණක් නගරයේ වෙළෙඳාම කළා. ඒත් කෙල්ලෙක්ගෙ අතකින් අල්ලලාවත් බ්ලැක් මාර්ක් වෙලා හිටියේ නැහැ. නීතිය හරියට ක්‍රියාත්මක වුණා නම් අද මට මෙහෙම දුක්විඳින්න වෙන්න ලැබෙන්නේ නැහැ.මම ජ්‍යෝතිෂය විශ්වාස කරනවා. ඒ වෙනකොට මට සෙනසුරු ලබලා තිබුණේ. තවත් අවුරුදු කිහිපයක් මට මෙහෙම ඉන්න වෙනවා. දැන් මගෙ ඇස් පේනවා අඩුයි. මේ වෙනකොට මගෙ වයස අවුරුදු පනස්හයයි. කවුරුවත් විශ්වාස කරන්නෙත් නැහැ මට පනස් හයයි කිව්වට.ජිවිතේ කියන්නේ මහ පුදුම දෙයක්. සැප ජීවිතයක් ගතකළ මට අද හිරගෙදර නන්නාඳුනන මිනිස්සුත් එක්ක බොහෝම දුක්ඛිත ජීවිතයක් ගත කරන්න සිදුවෙලා. තව අවුරුදු තුන හතරකින් මට එළියට යන්න පුළුවන්. මට රුපියල් ලක්ෂ දෙකක දඩ මුදල් ගෙවන්න තියෙනවා. ඒක ගෙවා ගත්තොත් මගේ දඬුවම මාස හතර දක්වා අඩුවෙනවා. මගෙ බිරියට වත්කමක් නැහැ රුපියල් ලක්ෂ දෙකක් ගෙවන්න. කාට හරි කිව්වොත් ඒ මුදල මා වෙනුවෙන් ගෙවන්න ඉදිරිපත් වේවි. නමුත් මට එහෙම වුවමනාවක් නැහැ. සෙනසුරු විෂ්ණු දෙවියන්ටත් බටකොළ කැව්ව නම් මටත් මෙය විඳින්නම වෙනවා. මං කැමැති නැහැ අනුන්ට අතපාන්න. මට ඕන ස්වඋත්සාහයෙන් නැඟිටින්න. ගෙදරට වෙලා ඉන්න කාලෙත් අපි බොහෝම හොඳට ආගම ධර්මයට අනුව ජීවත් වුණේ. මම දැනුත් ‍ජීවත්වෙන්නේ එහෙමයි. සියල්ලම විශ්වශක්තියට බාරදීලා වෙන්නේ මොනවද කියලා මං බලාගෙන ඉන්නවා.”ඔහු කියවාගෙන යයි. ඒ අතර මම ඔහුගෙන් ප්‍රශ්නයක් ඇසුවෙමි.ඔබට බොරු චෝදනා එල්ල කළ ගැහැනිය පිළිබඳව මොකද හිතෙන්නේ?ඇය එහෙම කළේ මගෙන් විශාල මුදලක් ගන්න. ඒ සිදුවීම සිදුවූ අලුත මට ඇය ගැන තදබල වෛරයක් තිබුණා. නමුත් දැන් එහෙම නැහැ. කවදාහරි ඇය ම‍ෙග් ඉදිරියට හමුවුණත් මට අහක බලාගෙන යන්න පුළුවන්. දැන් මගෙ හිත හුඟක් සන්සුන් වෙලා තියෙන්නේ.”විශේෂ ස්තුතිය(වැලිකඩ බන්ධනාගාර අධිකාරි ගාමිණී ජයසිංහ හා ප්‍රධාන සුබසාධන නිලධාරි පද්මසිරි පෙරේරා යන මහත්වරුන්ට.)ඉනෝකා සමරවික්‍රමකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>11</month>
      <day>10</day>
    </date>
    <link>http://www.silumina.lk/2013/11/10/_art.asp?fn=as1311102</link>
    <topic>කෙල්ලගෙ පණ ගියේ මේ අත් දෙක උඩ</topic>
    <author>ඉසවි</author>
    <content>කෙල්ලගෙ පණ ගියේ මේ අත් දෙක උඩඑහා වත්තේ නා ගසේ කුළුඳුල් නා මල පිපුණේ අද උදයේය. මේ නා ගසේ මල් පිපෙනතුරු මා කොතෙක් නම් බලා සිටියාද?නා ගස දකින හැම වරෙකම සිහියට නැගෙන්නේ ඔහු ය.මෙතෙක් කලක් එහි නා මලක් නොදුටුව ද නා ගස දකින හැම වරෙකම නා මල් සුවඳ මා සිත ඉව කරයි.ඒ ඇසිල්ලේ මට සිහියට නැගෙන්නේ අතීතයේ දවසක හමු වු ඔහු ය.බාලවියේ අප දෙදෙනා එකම පන්තියේ එකම පේළියේ හිඳ අකුරු කළෙමු. ඉගෙනුම අවසානයේ අප දෙදෙනා දෙපසකට ගියෙමු.හදවතට බොහෝ ළඟින් සිටි ඔහු පිළිබඳව පුංචිම මතකයක් ගෙවී ගිය කාලය තුළ සිතේ තිබිණි.අපි කාලයකින් හමුනොවුනෙමු. එහෙත් වසර ගණනකට පසුව අහම්බෙන් දිනෙක මට ඔහු හමුවුයේ පොහෝ දිනෙක දී පන්සල් බිමකදීය.නාමල් කිහිපයක් අත දරා සිටි හඳුනා ගත්තේ පුරුද්දට මෙන්ය.මොහොතකට අපි ගොළු විමු. උනුන් මුහුණු බලා සිටියෙමු. කුමක් අසන්නදැයි දෙදෙනාගෙන් කාටවත් මතක නැති සේය.'අයියා බැඳලද?'ඔහු මොහොතක් මදෙස බලා සිටියේය.දිග සුසුමක් හෙළුණේ ඔහුටත් නොදැනීමය.'මම බැන්ඳා.මීට අවුරුදු හතරකට විතර කළින් එයා මැරුණා.''නෝනා මැරුණා'ඒ මොනවා වෙලාද?'නිහඬව තත්පර විනාඩි ගණන් ගෙවී යන්නට ඇත.ඔහුට කතා කරන්නට ඉඩ දී මම බලා සිටියෙමි.'මම නිරංජි එක්ක යාළු වෙලා මාස තුනකට විතර පස්සේ තමයි එයා හොඳටම අසනීප වුණේ.දවසක් නිරංජී අසනීපයි කියලා එයා ගේ කන්තෝරුවෙන් පණිවුඩයක් ආවා.මම රෝහලට ගියා. ඉන් දවසකට දෙකකට පස්සේ තමයි දැන ගත්තේ එයාට කැන්සර් එකක් කියලා.වෛද්‍යවරු කිව්වේ නිරංජී වැඩි දවසක් ජීවත් වෙන එකක් නැහැ කියලා වැඩිම වුණොත් එයා මාසයක් ජීවත් වෙයි කිව්වා.'ඔහු මොහොතකට නිහඬ වුයේය. මම ඔහු මුහුණ බැලීමි.ඒ දෑසේ ඇත්තේ කෙබඳු බැල්මක් දැයි දැන ගැනීමටය.'ඉතිං'' මං හිතුවක්කාර ද දන්නේ නැහැ. ඒත් මං නිරංජීව කසාද බඳින්න එවලෙම තීරණයක් ගත්තා.ඒ වෙන කොටත් නිරංජී දැන ගෙන හිටියෙ නැහැ එයාට කැන්සර් එකක් කියලා.මම අම්මටයි අප්පච්චිටයි මගෙ තීරණය කිව්වා. මගෙ අප්පච්ච් කිව්වේ පුතා වැරදි තීරණයක් ගන්නේ නැහැනේ කියලා විතරයි.අම්මා නම් හිත අමාරු කරගත්තා.ඒත් මං නිරංජිව ඊට පහුවදාම බැන්දා.නිරංජි එයා හිතපු නැති මොහොතක මනාලියක් වුණා.සුළු පැය ගණනකදී අපි පුංචි උත්සවයකුත් ගත්තා.එදාම හැන්දෑවේ ආයෙමත් එයාව රෝහලට ඇතුළත් කළා.ඊට පස්සේ මම එයාව බොහොම පරිස්සමට බලා ගත්තා. නිරංජිට ‍වෛද්‍යවරු නියම කෙරුව සමහර බෙහෙත් හරි මිලයි .සමහර වෙලාවට මගෙ අතේ මුදල් තිබුණේ නැහැ.මම මගෙ රස්සාවට අමතර තව රස්සාවල් කෙරුවා.ඒවා මගෙ තත්වයට නොගැළපෙන්නත් ඇති.ඒත් මං නිරංජි වෙනුවෙන් ඒ හැම දෙයක්ම ඉවසුවා.එයාට බෙහෙත් කරන අතරම මම එයාව රට වටේ එක්කගෙන ගියා.මේ රටේ සුන්දර තැන් බලන්න එක්කගෙන ගියා.ඒ කාලය පුරාවටම නිරංජි පුදුම සතුටකින් හිටියේ.නිරංජීගෙ මානසික මට්ටම යහපත් කරන්න පුළුවන් හැම දේම මම කෙරුවා.එයාට කැන්සර් එකක් කියලා ඇග වෙන්නවත් ඉඩක් තිබ්බේ නැහැ.වෛද්‍යවරු කිව්වේ නිරංජි මාසයකට වඩා ජීවත් වෙන එකක් නැහැ කියලා.එත් නිරංජි මැරුණේ හරියටම අවුරුද්දකට පස්සේ.'ඔහු ගෙවී ගිය කාලය සාරාංශ ගත කළේය.ඇය වෙනුවෙන් ඔහු දැසේ කඳුළු නැත.තම ජීවිතය ගැන පසුතැවීමක සේයාවක් ද නැත.ඔහුට ඇත්තේ නිරාමිස සතුටකි.එමෙන්ම නිරංජි වෙනුවෙන් යමක් කළාය යන තෘප්තිය පමණි.මා ඉදිරියේ සිටින මේ මිනිසා පිළිබඳ මට ඇති වූයේ අප්‍රමාණවූ සෙනෙහසකි,දයාවකි.ඔහුගේ ජීවිතය අසා මා කුමක් කියන්න ද?අප අතර හෝරාවකටත් වඩා නිහඬ බවක් පැතිර යන්නට ඇත.ඔහුගේ සත් ක්‍රියාවත් උතුම් වූ ප්‍රේමයත් මා නොදන්නා ඇගේ මරණයත් අසා හිත ඉකිබින්දාය.මට හිල්ලුණේ ඉබේටමය.දෑසින් කඳුළු වැටුණේ මටත් නොදැනීමය.'ඇයි මේ'ඔහු මා අත දැඩිව අල්ලාගත්තේය.'අපි යමු'හිඳ හුන් තැනින් නැඟිටීමට ඔහු මට සුරත පෑවේය.මම ඒ අත අල්ලා ගත්තේ මහත් ලෝබ කමකිනි.වසර ගණනකට පසුව හමු වූ අප වෙන් වූයේ තවත් වසර ගණනක් ළංව සිටිය වුන් ලෙසිනි.ඉන් පසුව අපි යළිත් හමු නොවිමු.ඉදහිට අපි දුරකතනයෙන් කථා කළෙමු.කාලයක් යන විට එයද අතහැරී ගියේය.එහෙත් දවසේ කොයි මොහොතක හෝ මට ඔහු සිහිපත් වේ.එවිට හදවතේ ගැඹුරුම තැනින් මතු වන්නේ සිහින් රිදුමකි.තත්පර විනාඩි ගණන් යනතුරු පහව නො යන ඒ ‍රිදුමේ අරුත කුමක්දැයි මා මෙතෙක් සොයා නැත.උත්තරීතර ප්‍රේමය වෙනුවෙන් ජීවිතයේ සියල්ල කැපකළ ඒ උතුම් මිනිසා වෙනුවෙන් ඒ රිදුම මතුවෙතැයි මම සිතමි.'එයා මැරුණේ මගෙ අත් දෙක උඩ.එයා මැරෙන විටත් යෞව්වනියක් .මට ඕන වුණේ ඒ අහිංසක කෙල්ලට ජීවත් වෙන ටික සැනසිල්ලේ සතුටෙන් ජීවත් වෙන්න දෙන්න.'වසර ගණනක් ගියද ඔහු මේ දැන් කියුවා සේ ඒ හඬ මා මතකයේ ළැගුම් ගෙන තිබේ.කුළුඳුලේ පිපුණ මේ නා මල මට සිහිකර දෙන්නේ තවමත් තනිකඩ ඒ උතුම් මිනිසාගේ රුව ගුණයි.ඔහු දැන් ඔහු කොහේදැයි මම නොදනිමි.එනමුත් නා ගසක් නා මලක් දකින හැම වාරයක් පාසාම ඔහු සිහියට නැගෙන්නේ නිතැතිනි.එහා ගෙදර නා ගස ඇත්තේ අපේ වැට මායිමේය.දැන් ඕනෑ නම් මේ මල කඩා ගෙන විත් බුදු පුදට තැබිය හැකිය.එහෙත් අත්පත්කර නොගනිමින් ආදරය කිරීමේ පාඩම ඔහු මට කියා දී ඇත.රටේ කොයි කොනක සිටියද මේ සොඳුරු මිනිසා නාමලක් තරමටම සුවඳ බව හඟිමි.ඉසවිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>11</month>
      <day>10</day>
    </date>
    <link>http://www.silumina.lk/2013/11/10/_art.asp?fn=as1311103</link>
    <topic>ගුරු සේවයේ රසකතා</topic>
    <author>සමන් චන්දන කුමාරසිංහ</author>
    <content>ගුරු සේවයේ රසකතාඑය ගම්බද කනිටු විදුහලකි. එම විදුහලේ සිටි ඉංග්‍රීසි ගුරුතුමිය කාලයාගේ ඇවෑමෙන් විශ්‍රාම ගියාය. දින සති මාස ගත විය. එහෙත් ඉංග්‍රීසි විෂය සඳහා ගුරුතුමියක් පාසලට පැමිණියේ නැත. නමුත් විදුහල්පති පසු බට වූ බවක් නොපෙනුණි. ඔහු වහා වහා ක්‍රියාත්මක විය. අදාළ බලධාරීන් හා නිලධාරීන් නිතර නිතර මුණ ගැසී ඉංග්‍රීසි ගුරු පුරප්පාඩුව ගැන ලිඛිතව ද වාචිකවද දන්වා සිටියේය.මේ කාලයේදීම විද්‍යා පීඨ පුහුණුධාරී ගුරුවරුන් සෑහෙන පිරිසකට ගුරුපත්වීම් දෙනු ලැබීය. එවිට ඉහත කී පාසලට ද නවක යොවුන් ඉංග්‍රීසි ගුරුවරියක් පැමිණියාය.ඇය උපතින් ම බර්ගර් සම්භවයක් ඇති පවුලකින් පැවත එන්නියක් බව නම් ගම් වාසගම්වලින් හෙළි විය.නවක ඉංග්‍රීසි ගුරුවරිය හැඩකාරය. ඒ වගේම ඇය විවිධ විලාසිතාවන්ට අනුව සිය ගත හැඩගන්වන බවක් ද දිස් විය. කොණ්ඩය කොටට කපා තිබුණේ ලේස්කට් ක්‍රමයටය. ඇහිබැම හීන් වී තිබූ අතර තොල් පෙති නිතර රතු සායමෙන් වර්ණ ගැන්වීය. මුහුණ මත තැවරුණු සායම් දිනෙන් දින නෙක වර්ණයෙන් යුතු විය.අඩි උස පාවහන් යුවළක් පැලඳි ඇය සාරිය ඇන්දේ නාභියට පහළිනි. එසේම බිම ඇතිල්ලෙන තරමට දිගටය. තවද අත්පාවල නිය පාට කර තිබූ අතර ද‍ෑතේ නිය පොතු ද දිගට වවා තිබුණි.එක් අතක පාට පාට නූල් කෑලි වගයක් ද බැදගෙන සිටි අතර කුඩා කණ්ණාඩියක් ද පනාවක් ද නිතරම අතේ රැදුණි. ‍මේ කරුණු කාරණා නිසා ඉහළ පංතිවල දරුවන්ගේ ඇස ඇය වෙත නිතරම එල්ල වූ අතර ඔවුන් කිසිම ගරු සරු බවකින් තොරව ඇය හා කටයුතු කරන බවක්ද පෙනුණි. මේ බව වටහාගත් පාසලේ සිටි ජ්‍යෙෂ්ඨ ගුරුවරියෝ කීපදෙනෙක් ම ඇයට මෙම අඩුපාඩු සකස් කර ගන්නා ලෙස උපදෙස් දුන්හ. එහෙත් ඇයට එම අවවාද නොරිස්සුම් සහගත වූවා පමණක් නොව ඔවුන්ට ඊර්ෂ්‍යාකාරියන්, කුහකයන් ලෙස දොස් පවරා ඔවුන් හා අමනාප වූවාය.අවසන ගුරුතුමියගේ සංකර පැවැත්ම විදුහල්පති තුමාගේ අපහැදීමට ද ලක්විය.එහෙත් ඇයට මේ ගැන ඍජුව පවසා අවවාද කිරීම එතරම් සුබදායක නොවන බව විදුහල්පතිවරයාට ද තේරුම් ගියේ මීට පෙර ඇයට එම අඩුපාඩු පෙන්වා දුන් අය සමඟ ඇය අමනාපයෙන් පසුවූ බැවිනි. එසේම ඇය වෙනත් පාසලකට කෙසේ හෝ ස්ථාන මාරුවක් ලැබ ගියහොත් එය ඊටත් වඩා ප්‍රබල ගැටලුවක් බව එතුමා සිතීය.දිනක් පාසලේ අටවෙනි ශ්‍රේණියේ සිංහල විෂය භාර ගුරුතුමිය පාසල් පැමිණියේ නැත. මේ නිසා එම පංතියට විදුහල්පතිතුමා පැමිණියේ දරුවන්ට කුමක් හෝ වැඩදායක පාඩමක් කිරීමටය.පළමුව විදුහල්පති සිංහල සාහිත්‍ය පාඩමටම ගැළපෙන කවියක් කළුලෑල්ලේ පැහැදිලි අකුරෙන් ලිව්වේය.ඒ වගේම කළු ලෑල්ලේ පසෙකින් මෙම කවියේ අදහස කුළු ගැන්වෙන ලෙස අපූරු චිත්‍රයක් ද ඇන්දේය. පසුව පංතියේ දරුවන් සමඟ ශබ්ද නගා තාලයට කවිය කියෙව්වේය. අනතුරුව ළමයින් කණ්ඩායම් කර කවිය ශබ්ද නගා කියවීය. ඊට පසු කවියේ අදහස පදයෙන් පදය ඉතා සරල බසින් දරුවන්ට පහදා දුන්නේය.මෙහිදී කාන්තාවක් තම තත්වයට, වෘත්තියට ගැළපෙන ආකාරයට අඳින්න පලඳින්න අවශ්‍ය බව දරුවන්ට පහදා දුන්නේය. ඒ අතර නාභිය නොදක්වා යන කවි පදය ගැන ඉතා දීර්ඝ විස්තරයක් කළේය. මේ සියල්ල අටවෙනි ශ්‍රේණියට අල්ලපු පංතියේ සිටි ගුරුතුමියට ද මනාසේ ඇසුණි.කෙසේ වෙතත් පසුදා පාසල් පැමිණි ඉංග්‍රීසි ගුරුතුමිය ඉතාමත් චාම් ලෙස ඇද පැලඳ ගෙන පාසල් පැමිණි අතර වෙනදා දක්නට ලැබුණු කිසිදු මෝස්තරයක් ඇය වෙතින් දර්ශනය නොවීය. කොණ්ඩය, නිය, තොල වගේම සාරිය අඳින පිළිවෙළද වෙනස් වී ඇති බවක් පෙනුනේය.මේ ඉංග්‍රීසි ගුරුතුමියගේ වෙනසට හේතු වූයේ එදා විදුහල්පති අටවෙනි ශ්‍රේණියේ දරුවන්ට කියා දුන් කවිය බව පසුව දැන ගන්නට ලැබුණි. හේතුව එදා අල්ලපු පංතියේ දරුවන්ට උගන්වමින් සිට ඇත්තේ මේ නවක ඉංග්‍රීසි ගුරුවරිය වීම නිසාය.සමන් චන්දන කුමාරසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>11</month>
      <day>10</day>
    </date>
    <link>http://www.silumina.lk/2013/11/10/_art.asp?fn=as1311104</link>
    <topic>ඔබාමාට පුටින් එක්ක හැරෙන්නවත් බෑ</topic>
    <author>සේමාලි කැල්ලපත</author>
    <content>ඔබාමාට පුටින් එක්ක හැරෙන්නවත් බෑරුසියානු ජනාධිපති ව්ලැඩිමිර් පුටින් දක්ෂ ක්‍රීඩකයකු බව කවුරුත් දනිති. කළු පටිධාරී ජූඩෝ ක්‍රීඩකයකු වන ඔහු ප්‍රතිවාදියා උස්සා බිම හෙළන්නේ කෙතරම් සංයමයකින්දැයි දන්නේ කීයෙන් කී දෙනෙක්ද? පුටින්ගේ ඒ නවතම අභියෝගය එල්ල වූයේ ලොව අනෙක් සුපිරි බලවතා වන ඇමෙරිකානු ජනාධිපති බැරැක් ඔබාමාටයලෝකප්‍රකට ෆෝබ්ස් සඟරාවේ වාර්ෂික වාර්තාව අනුව අද ලෝකයේ වඩාත්ම බලවත් පුද්ගලයා ලෙස ප්‍රථම වරට ප්‍රථම ස්ථානයට පැමිණ සිටිනු‍ෙය් රුසියානු ජනාධිපති පුටින්ය. 2010 වසරේ දී හැරුණු කොට වසර ගණනක් මේ ස්ථානය අත්පත් කරගත්තේ ඇමෙරිකානු ජනාධිපති බැරැක් ඔබාමාය. 2010 වසරේදී පමණක් ෆෝබ්ස් වාර්තාවට අනුව ලොව බලවත්ම පුද්ගලයා ලෙස වාර්තා වූයේ චීන ජනාධිපති හූ ජින්ටාඕ ය.ලෝක බලවතුන් සිය පාලන බලය මෙහෙයවන ආකාරය පිළිබඳව ෆෝබ්ස් සඟරාව මෙහිදී සිය අවධානය යොමු කර ඇත්තේය. ඒ අනුව ඔබාමා යටපත් කරමින් පුටින් ඉස්මතු වීමට හේතු වී ඇත්තේ පුටින් සිය රට තුළ සිය බලය මෙහෙයවන ආකාරයයි. ඇමෙරිකාව යනු රුසියාවට වඩා විශාල ආර්ථිකයක් හා හමුදා ශක්තියකින් යුතු රටකි. එසේ වුවද ඔබාමා සිය රට තුළ බලය පතුරුවනවාට වඩා වැඩියෙන් රුසියාව තුළ පුටින් සිය බලය නිසි ලෙස භාවිතා කරන බව ෆෝබ්ස් සඟරාව සඳහන් කරයි. මෙයට උදාහරණයක් ලෙස ෆෝබ්ස් සඟරාව පුටින් මෑතකදී සිය රටේ ධනවත්ම පුද්ගලයා පවා හිරගෙට යැවීම සඳහන් කරයි.ජාත්‍යන්තරයෙන් පවා කෙතරම් හෙළාදැකීම් තිබුණ ද පුටින් නොබියව තම රටේ කෝටිපතියා හිරගෙට යැවූ බව සඟරාව පවසයි. එපමණක් නොව ඇමෙරිකානු බුද්ධි රහස් හෙළි කළ හිටපු සී.අයි.ඒ. සේවක එඩ්වඩ් ස්නෝඩන්ට් සිය රටේ රැකවරණය දීමට තරම් රුසියානු ජනාධිපතිවරයා නිර්භය විය.අද මුළුමහත් ලෝකයම ඇමෙරිකාව තම රටවල ඔත්තු බැලීම් පිළිබඳව කතාකරන්නේය. ඇමෙරිකාව ලෝක ප්‍රධානීන්ගේ දුරකථනවලට රහසේ සවන්දීම පිළිබඳ එල්ලවෙන විරෝධයේ ප්‍රතිඵලයක් ලෙස පසුගියදා බ්‍රසීලය හා ජර්මනිය එක්ව එක්සත් ජාතීන්ගේ සංගමයට යෝජනා කෙටුම්පතක් ඉදිරිපත් කළේය. ඉදිරියේ දී මේ පිළිබඳ සිදු කෙරෙන ඡන්ද විමසීමේදී සියලුම රටවල් ඊට සහාය දෙනු ඇතැයි වාර්තා විය. මේ පිළිබඳ අදහස් පළකරන විවේචකයන් පවසනුයේ ඔබාමාට සිය රට තුළ සිටින සී.අයි.ඒ. ඔත්තුකරුවන් හසුරුවා ගැනීමේ හැකියාවක් නොමැති බවයි. ‍ ෆෝබ්ස් වාර්තාව සිය වර්ගීකරණයේ දී මේ කරුණු ද සැලකිල්ලට ගෙන ඇත්තේ ඔබාමාගේ පාලනය තුළ ද වෙනම පාලනයක් ලෙස සී.අයි.ඒ. ඔත්තුකරුවන්ගෙ පාලනයක් පවතින බවට නැ‍ඟෙන චෝදනා මධ්‍යයේය.ඔබාමා දෙවැනි තැනට පත්වීමට තවත් හේතුවක් ලෙස සැලකුණේ ඔහුගේ ප්‍රතිරූපය ජාත්‍යන්තර ලෙස ද මඳක් පිරිහීමය. පුටින් ලෝක සාමයට අත දිගු කරද්දී ලෝක පොලිස්කාරයා ලෙසින් තමන් හඳුන්වා ගන්නා ඇමෙරිකාව ලෝකයේ බොහෝ රටවල අභ්‍යන්තර ප්‍රශ්නවලට පවා අත දමයි. මෙහි මෑතකම සිද්ධිය ලෙස පකිස්ථානය කරන චෝදනා සඳහන් කළ හැකිය. තලේබාන් නායකයා ඝාතනය කිරීමෙන් ඇමෙරිකාව සිය රටේ සාම සාකච්ඡා බිඳ දැමුවා යැයි පකිස්ථානය පසුගියදා ඇමෙරිකාවට චෝදනා කළේය.ඔබාමා නිතරම ඩෝනා ප්‍රහාර සාධාරණීකරණය කරමින් පසුගියදා තමා මිනිසුන් ඝාතනය කිරීමේ අතිදක්ෂයකු යැයි ප්‍රකාශ කර ඇතැයි ලෝක මාධ්‍ය වාර්තා ප්‍රකාශ කර තිබිණි.මෙවැනි ප්‍රකාශ මඟින් ද ඔබාමා ලෝකයේ සාමය සඳහා වක්‍රාකාරව අකුල් හෙළන්නකු ලෙස අද ලෝක ප්‍රජාව අතර අප්‍රසාදයට පත්වෙමින් සිටී. ෆෝබ්ස් වාර්තාවෙන් ඔබාමා දෙවැනි තැනට පත්වූ තෙවැනි අවස්ථාව මෙය වෙයි. ‍ෙම් ගැන මත පළ කරන විවේචකයන් පවසන්නේ ඔබාමා සිය දෙවැනි ධූර කාලයේ දී පළමු ධූර කාලය තරම් සාර්ථක නොවූ බවයි. ඔබාමා සිය රටේ ආර්ථිකය සඳහා පෙර නොවූ ආකාරයේ විධායක නියෝග නිකුත් කරමින් සිය අරමුණ සාක්ෂාත් කර ගැනීමට උත්සාහ දැරූ බව ද ෆෝබ්ස් පෙන්වා දෙයි. ඔබාමා ගේ රජය ඉදිරිපත් කළ සෞඛ්‍ය ආරක්ෂණ ප්‍රතිපත්තිය නිසා එරට ආර්ථිකය දස දිනක් තිස්සේ කඩාවැටීම මෙයට උදාහරණයකි.පුටින් දීර්ඝකාලීන උපාය මාර්ග ඔස්සේ රුසියාවේ ආර්ථිකය ඉදිරියට ගෙන යෑමට උත්සාහ දරද්දී ඔබාමා මෙලෙස දේශපාලන වශයෙන් දුර්වල වීම ද ෆෝබ්ස් වර්ග කිරීම්වලට හේතු සාධක වී ඇත්තේය. එසේම දෙවැනි ලෝක මහා යුද්ධයෙන් පසු බිහිවූ ඇමෙරිකානු ජනාධිපතිවරුන් අතරින් ජාත්‍යන්තර වශයෙන් දුර්වලම ජනාධිපතිවරයා ඔබාමා බව ද ෆෝබ්ස් සඟරාව පවසයි.ලෝකයේ ත්‍රස්තවාදය පතුරුවන්නා ලෙස ඇමෙරිකාව හංවඩු ගැසෙද්දී රුසියාවේ පුටින් පසුගියදා ත්‍රස්තවාදය වැළැක්වීමේ දැඩි නීති සමුදායක් සඳහා අනුමැතිය දුන්නේය. ඒ නීති සමුදාය අනුව රුසියාව තුළ දී කවුරුන් හෝ ත්‍රස්ත ක්‍රියා සඳහා පුහුණුවීම් කළේ ද ඔහුට ද දස වසරක් දක්වා සිර දඬුවම් හිමිවේ.‍ රුසියානු ජනාධිපති ව්ලැඩ්මීර් පුටින් හොඳ ජූඩෝ ක්‍රීඩකයකු බව අපි මුලදී සඳහන් කිරීමට හේතු වූයේ ඔහු ජූඩෝ ක්‍රීඩාව පිළිබඳ කර තිබූ ප්‍රකාශයක් ද පාදක කරගෙන ය .“ජූඩෝ ඔබට ආත්ම සංයමය උගන්වයි. ශක්තිය හා දුර්වලතා දැකීමට සලස්වයි. විශිෂ්ටතම ප්‍රතිඵල ළඟාකර දෙයි” යන්නය.පුටින් ජූඩෝ මල්ලව පොර ක්‍රීඩාව ප්‍රගුණ කර ඇත්තේ වයස අවුරුදු එකොළහේදීය. ඔහුගේ ප්‍රථම ජූඩෝ ගුරුතුමා වූයේඇනටෝලි රැක්ලින්ය. පුටින් ගේ ජූඩෝ ක්‍රීඩාවට හා ගුරුතුමා වෙත තිබූ ඇල්ම කෙතෙක් ද යත් ජනාධිපති ලෙස දිවුරුම් දෙන අවස්ථාව සඳහා සහභාගි වූ සුවිශේෂ හා අතළොස්සක් වූ පිරිස අතරට ඔහුගේ ජූඩෝ ගුරුතුමා ද වූයේය.පුටින් ගේ ජූඩෝ ගුරුතුමා පසුගියදා මියගිය අවස්ථාවේ පුටින් අවමඟුලට සහභාගි වී ඇත්තේය. සිය ගුරුතුමා අහිමිවීමේ සංවේගය කෙතෙක් වීද යත් පුටින් අවමඟුලෙන් පසු තනිවම මොස්කව් නගරයේ වීදියක් දිගේ හිස පහතට හරවාගෙන කල්පනාවෙන් බරව ඉබාගාතේ මෙන් ඇවිද ගිය බව වාර්තා විය. ඔහුගේ ආරක්ෂක‍යන් පුටින් පසුපස වීදිය දිගේ දුවගිය බව ද මාධ්‍ය වාර්තා කළේය.පුටින් මෙවර ලොව බලවත්ම පුද්ගලයා වූවා සේම ඉදිරියට ද වසර කීපයක් ම ඒ ස්ථානය රැකගනු ඇතැයි විචාරකයෝ මත පළ කරති.ෆ්ලොරිඩාහි කොංග්‍රස් සභිකයකු වූ ඇලන් වෙස්ට් මෑතකදී පුටින් ගැන සඳහන් කරමින් රුසියානු ජනාධිපතිවරයා ආත්මාරක්ෂක ශිල්පයේ දර්ශනය හා චර පුරුෂයකු ලෙස තමා සතු පළපුරුද්ද අනුව යමින් සිරියානු ප්‍රශ්නය සම්බන්ධයෙන් බැරැක් ඔබාමා අභිබවා ගිය බව සඳහන් කළේය.ඒ අනුව බලද්දී පුටින් ජූඩෝ ක්‍රීඩාව වෙතින් ලද ආත්ම සංයමය නිසා ඔහු ලෝකයේ ඉහළම ස්ථානයෙහි දීර්ඝ කාලයක් වැජඹීමට ද නොහැකි නොවනු ඇත්තේය.සේමාලි කැල්ලපතකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>11</month>
      <day>10</day>
    </date>
    <link>http://www.silumina.lk/2013/11/10/_art.asp?fn=as1311105</link>
    <topic>හෙළිදරව්වක් වෙනුවෙන් දිවි පිදු දෙදෙනෙක්</topic>
    <author>ටිරෝනි වෑවලගේ</author>
    <content>හෙළිදරව්වක් වෙනුවෙන් දිවි පිදු දෙදෙනෙක්දුහුවිල්ලෙන් වැසී ගිය කිඩාලි නගරයේ නිවසකින් පිටතට පැමිණි පුද්ගලයෝ දෙදෙනෙකි. මැදි වියේ කාන්තාවක් සහ පිරිමියකු වූ ඔවුන් දෙදෙනා මාර්ගයේ සිටි සෙසු පුද්ගලයන් අතරින් කැපී පෙනිණි. ඒ ඔවුන්ගේ සුදු හම නිසාවෙනි. ඒ ක්ලෝඩ් වර්ලන් සහ ගිස්ලානේ ඩූපොන්ට් ය. ඔවුහු ප්‍රංශයේ රේඩියෝ ෆ්‍රාන්ස් ඉන්ටර්නැෂනල් හි සේවය කළහ. අප්‍රිකානු කලාපයේ ප්‍රවෘත්ති වාර්තාකරණය සම්බන්ධ ව විශේෂඥයන් වූ මේ දෙදෙනා බටහිර අප්‍රිකානු රටක් වන මාලි දේශයේරාජකාරී කටයුතුවල යෙදී උන්හ. පසුගිය ඉරිදා මාලි අගනුවරට ඊශාන දිගින් පිහිටි කිඩාල් හි දී තම මාධ්‍ය ආයතනයට අවශ්‍ය කළ සම්මුඛ සාකච්ඡාවක් ලබා ගත් ඔවුහු යළි තම රථය වෙත පැමිණෙමින් සිටියහ.එක්වර ම මේ මාධ්‍යවේදීන් දෙදෙනාගේ ගමන් මග හරස් කරමින් අවි ගත් පිරිසක් කඩා වැදුණේ ය. ඔවුන් සංඛ්‍යාවෙන් හතරකි. අවි පෙන්වා තර්ජනය කරමින් මාධ්‍යවේදීන් දෙදෙනා රථයකට නංවා ගත් ඔවුහු දුහුවිලි විසිරුවමින් පළා ගියහ.යළිත් මේ මාධ්‍යවේදීන් ගැන තොරතුරක් ලැබෙන්නේ කිඩාල් ප්‍රදේශයේ දී ම වෙඩි තබා මරා දමනු ලැබූ ඔවුන් දෙදෙනාගේ සිරුරු හමුවීමත් සමගිනි. ඔවුන්ගේ සිරුරු හමු වූ ප්‍රදේශය ජන ශූන්‍ය විය. ඒ අසල අගුළු දැමූ ඔවුන්ගේ රථය ද විය. එහෙත් ඔවුන් පැහැරගත් කණ්ඩායම සම්බන්ධ කිසිඳු තොරතුරක් හෙළිවූයේ නැත.මේ සිදුවීමෙන් පසු මාලි රජය පමණක් නොව ප්‍රංශය ද බෙ‍හෙවින් කලබලයට පත් විය. මාලි යනු අතීතයේ ප්‍රංශ යටත් විජිතයක් වන අතර තවම ප්‍රංශ පාලනයේ සෙවැණැලි මාලි හි දැක ගැනීමට තිබේ. එවන් වූ වාතාවරණයක තම රට වැසියන් මහ මග මරා දමනු ලැබීම ප්‍රංශ ජනාධිපති හෝලන්ඩේ ගේ දැඩි ‍විවේචනයට පාදක විය. වහා ම දුරකථනයෙන් මාලි ජනාධිපති ඊබ්‍රාහීම් බොබ්කා කෙයිටා ඇමතූ හෝලන්ඩේ ත්‍රස්තවාදයට එරෙහිව ක්‍රියා කිරීමට ඔහුගේ සහයෝගය අපේක්ෂා කරන බව කීවේ ය.ප්‍රංශ මාධ්‍යවේදීන්ගේ මරණයට වග කිවයුත්තන් සෙවීමට මාලි රජය උපරිමයෙන් ක්‍රියා කරන බව කීවද මේ වන තුරුත් ඔවුන් පැහැරගත් කණ්ඩායම ගැන කිසිඳු තොරතුරක් සොයා ගැනීමට ඔවුන් අපොහොසත් ය. ලැබී ඇති උපරිම තොරතුරුවලින් කියවෙන්නේ අවි ගත් සතරදෙනෙකුගෙන් යුතු කණ්ඩායමක් මාධ්‍යවේදීන් දෙදෙනා පැහැර ගත් බව පමණකි. මාලි රජය කියා සිටින්නේ තම රටේ සිටින විදේශිකයන් ගැන වැඩි ආරක්ෂාවක් සැපයීමට ක්‍රියා කරමින් සිටින බව ය.කෙසේ වුව මේ සිදුවීමත් සමග ලොව පුරා මරා දැමුණූ මාධ්‍යවේදීන් අතරට තවත් දෙනෙකුගේ නම් ද එකතු විය. අනාගතයේ දී ඔවුන්ගේ මිනීමරුවන් සොයා ගැනීමට ද හැකි වනු ඇතැයි විශ්වාසය තැබිය නොහැකි වන්නේ මාලි යනු තවම නීතිය සහ සාමය නිසි පරිදි ආරක්ෂා වන රටක් නො වන නිසාවෙනි.ප්‍රංශ අධිරාජ්‍යයෙන් නිදහස ලැබූ පසු රට තුළ පැන නැගුණු විවිධ කැරලි කොලාහල මාලි දේශයේ සාමකාමී කාලයක් උදා වීමට ඉඩක් ලබා දුන්නේ නැත. එය කොතරම් මෑතක් දක්වා විහිද යන්නේ ද යත් පසුගිය වසරේ දී ද එරට හමුදා කුමන්ත්‍රණයක් වාර්තා විය.එහි දී ජනාධීපති බොබ්කා බලයෙන් පහ කෙරුණු අතර යළිත් එරට ප්‍රජාතන්ත්‍රවාදී මැතිවරණයක් පැවැත්වූයේ පසුගිය අගෝස්තු මාසයේ දී ය. එහිදී හිටපු ජනාධිපති බොබ්කා යළිත් බලය අත්පත් කර ගැනීමට සමත් වූයේ ය. එහෙත් මුස්ලිම් අන්තවාදීන් ද ඇතුළුව තවම රට පුරා සැරිසරන අවිගත් කණ්ඩායම්වල නම් කිසිඳු අඩුවක් වී නැත.මාලි යනු මුළුමනින් ම භූමියෙන් වට වී ඇති බටහිර අප්‍රිකාවේ විශාල රටකි. ගයනාව, ඇල්ජීරියාව, නයිජර්, බර්කිනා ‍ෆසෝ, සෙනගල් සහ මොරිටානියා එහි අසල්වැසි රටවල්‍ වේ. ජනගහනය මිලියන දා හතරකි. අප්‍රිකානු කලාපයේ තුන්වැනි විශාලම රන් සපයන්නා වුව එරටේ ජනගහනයෙන් අඩක් ම තවමත් සිටිනුයේ දුගී බවේ මායිමට පහළිනි.එසේ වීමට ප්‍රධාන හේතුවක් වී ඇත්තේ රට පුරා වරින්වර ඇතිවන කැරලිකෝලහල සහ අවිගත් කණ්ඩායම්වල ක්‍රියාකාරීත්වයයි.මේ ප්‍රංශ මාධ්‍යවේදීන් දෙදෙනාගේ ඝාතනයත් සමග මේ වසරේදී පමණක් ලොව පුරා මරා දැමුණු මාධ්‍යවේදීන් සංඛ්‍යාව හතලිස් පහ දක්වා ඉහළ ගොස් තිබේ. ඒ අතරට සිරියාවේ දී මරා දැමුණු මාධ්‍යවේදීන් අ‍ටක් ද, සෝමාලියාවේදී මරා දැමුණූ මාධ්‍යවේදීන් හතක් ද පකිස්ථානයේදී මරා දැමුණූ මාධ්‍යවේදීන් හයක් ද ඊජිප්තුවේ දී මරා දැමුණු මාධ්‍යවේදීන් හතරක් ද අයත් ය. ඉරාකයේ සහ බ්‍රසීලයේ දී මාධ්‍යවේදීන් තුන් දෙනා බැගින් මරා දමා ඇති අතර මෙක්සිකෝවේ, හොන්ඩියුරාස්, ඉන්දියාවේ සහ රුසියාවේදී මාධ්‍යවේදීන්දෙදෙනා බැගින් මරා දමා ඇතැයි වාර්තා වේ.ටිරෝනි වෑවලගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>11</month>
      <day>10</day>
    </date>
    <link>http://www.silumina.lk/2013/11/10/_art.asp?fn=as1311106</link>
    <topic>සිංහ රැළකට සෙල්ලම් පෙන්වූ කුඩා මුගටියා</topic>
    <author/>
    <content>සිංහ රැළකට සෙල්ලම් පෙන්වූ කුඩා මුගටියාමේ කතාව පුංචි ඩේවිඩ් හා ‍ගොලායත්ලා හත්දෙනකු අතර සටනක් හැටියටත් පෙන්වා දිය හැකිය.පුංචි මුගටියා දුටු තරුණ සිංහයින් තුන්දෙනකු හා සිංහ ධේනුන් හතර දෙනා ඌ පිටුපස දිවගියේ මරාගෙන අනුභව කිරීමටය.එහෙත් තමන්ට වඩා 36 ගුණයක් බරැති සිංහයින් හත්දෙනා සමඟ කරට කර සිට සටන්කිරීමට මුගටියා සූදානම් වූයේ ජීවිතය පරදුවට තබාය.සිංහයින් හත්දෙනාට මුගටියා සෙල්ලම් බඩුවක් ලෙස පෙනුණ ද මුගටියා දත් හා නියපොතු විලිස්සාගෙන සටනට එළඹියේය.මේ අසාධාරණ සටන් බිම සුප්‍රකට ඡායාරූප ශිල්පී මනෝජ් ශා ගේ කැමරා කාචයට අසුවුණේ අහම්බෙනි. කෙන්යාවේ මසායි මාරා වනෝද්‍යානයේ අසිරිය නරඹමින් සිටි මනෝජ් ශා වහාම තම කැමරාව ක්‍රියාත්මක කළේය.ඒ වෙද්දී හොඳින් ආහාර ගෙන සිටි සිංහයින් මේ කුඩා මුගටියා අනුභව කිරීම පිළිබඳව එතරම් උනන්දුවක් නැති නිසා මුගටියා සමඟ සෙල්ලම් කිරීමට සූදානම් වූවා විය හැකිය.එහෙත් මුගටියාට මෙය ජීවිතයත් මරණයත් අතර සටනක් වූ බැවින් සිංහයින් ගේ උනන්දුව නැතිව යෑමත් සමඟ මනෝජ් ශා ඇතුළු පිරිස ගමන් කළ ජීප් රථය යටට දිවගොස් ජීවිතය බේරා ගැනීමට සමත් විය. ඉන්පසු ඌ උගේ දරුවන් සිටි ගුහාවට ඇතුළු වී අතුරුදහන් විය.බ්‍රිතාන්‍ය ජාතික ඇලන් බානට් පරෙවියන් පියාඹන තරග සඳහා යොදවන අයෙකි. එය ඔහුගේ විනෝදාංශයක් සේම ආදායම් මාර්ගයක් ද විය.ඔහු තමාගේ පරෙවියන් අතරෙන් වඩාත්ම ආදරය කළේ ලයිලි නමැති පරෙවියාටයි. එහෙත් හිටිහැටියේම ලයිලි ගේ අතුරුදහන් වීම ඔහුට මහත් දුකක් විය.එහෙත් අවුරුදු දෙකකට පමණ පසු අද්භූත පරෙවියකු ඔහුගේ පරෙවි කූඩුවට පැමිණීම ඔහුට මහත් ප්‍රහේලිකාවක් වූයේ එසේ පැමිණියේ ඔහු‍ෙග් සුරතල් ලයිලි බව හඳුනා නොගත් හෙයිනි.ඔහු වහාම රාජකීය පරෙවි ධාවන සංගමයට දුරකථනයෙන් කථා කොට ලයිලිගේ කකුලක ඇති මුද්දේ සඳහන් නොම්මරය දැක්වීම නිසා ඒ පරෙවියා තමාගේ ලයිලි බව සනාථ කර ගත්තේය.“අනේ පව් ඌ හරියට දුක් විඳල තියෙන පාටයි. මම හිතාගෙන හිටියේ උකුස්සෙකු ඔහුව ඩැහැගෙන යන්න ඇති කියල. දැන් මට වැටහෙන ලෙසට කවුදෝ කෙනෙකු ලයිලිව සිරකර ගෙන තිබෙනවා. එයින් පැනගෙන වසර දෙකකට පසු නිවස සොයාගෙන එන්න හැකිවීම මට හිතාගන්නවත් බෑ” යැයි බානට් පැවසුවේ මහත් සතුටිනි.මිනිසාට ළඟින්ම සිටින මිනීමරු ජලජ සත්වයා ලෙස වාර්තාවන්නේ කිඹුලාය. ඉන් ඔබ්බට ගිය කල මිනීකන මෝරාය. එහෙත්, පසුගියදා අප්‍රිකානු ගංගාවකදී මිනිසුන් හා කිඹුලන් ද මරා කන යෝධ මාළුවකු බ්‍රිතාන්‍ය ජාතික මසුන් මරන්නකු විසින් දැලට හසුකර ගෙන ඇත.‘ටයිගර් ෆිෂ්’ වර්ගයට අයත් මේ මාළුවා මුහුදේ සිටින යෝධ සුදු මෝරකු තරම් විශාලත්වයෙන් යුතුවේ. ලොව විශාලතම මිරිදිය මාළු අතරින් එකකු වන මේ මාළු‍න්ට ඉතා තියුණු දත් 32ක් වෙයි. අඟලක් තරම් දිගු ඒ දත්වලින් කිඹුලන් හා මිනිසුන් ඉරා දැමීමේ හැකියාව පවතී.මේ මසුන් වර්ගය මිරිදියේ සිටින පිරන්නා නමැති මාංශභක්ෂක මාළුන්ටත් වඩා භයානක බව ද කියති.අප්‍රිකාවේ කොංගෝ ගංගාවේ දී අල්ලා ගන්නා ලද මේ යෝධ මිරිදිය මාළුවා දිගින් අඩි 5ක් හා බරින් රාත්තල් 154කි. එහෙත් ඊටත් වඩා විශාල මේ වර්ගයේ මාළුන් අප්‍රිකාවේ ලුආලාබා, උපෙම්බා සහ ටැන්ගැන්යිකා ගංගාවල වෙසෙතැයි වාර්තා වේ.මේ මාළුන් සිය ශක්තිය දඩයම සඳහා මිස වර්ගයා බෝ කිරීම සඳහා වැය කිරීමට උනන්දු නොවන බැවින් මේ මසුන් බෝවීම අඩු බවද පැවසේ. එනිසා මේ මාළු විශේෂය සංරක්ෂණය කිරීම අත්‍යවශ්‍ය බව සත්වවේදීහු පවසති. නොඑසේ නම් වැඩි කල් යෑමට පෙර උන් දැක බලාගත හැකි වනුයේ කෙටි වාර්තා චිත්‍රපටවලින් පමණක් බව ද කියති.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>11</month>
      <day>10</day>
    </date>
    <link>http://www.silumina.lk/2013/11/10/_art.asp?fn=as1311107</link>
    <topic>දෙයියනේ මේ මගේ අම්මාද?</topic>
    <author/>
    <content>දෙයියනේ මේ මගේ අම්මාද?උත්සව ශ්‍රීයෙන් ඇලළුණු කුඩා නෞකාවක් සයුරු රළ මත පාව යන්නාක් මෙන් සීරුවෙන් හා ලාලිත්‍යයෙන් පිය නඟන ලාලනී සායම් තැවරූ දෙතොල විහිදා හිනැහුණා ය. ඒ හිනාවේ පවා නොමඳව දක්නට ලැබෙන්නා වූ ව්‍යාජය විසින් නදී ගේ මුහුණ කනස්සල්ලෙන් බර කළේය. එහෙත් ඒ බව සඟවා ගන්නට වෙර දැරූ ඇය සතුටු සිනාවක් පාන්නට දෙතොල සලිත කළා ය. අලංකාර ගවොමත්, විලවුන් ආලේපන ආදියත් නිසා සුරඟනකගේ සිරි උසුලන චාපා ඇගේ සිනාව සොරා ගනියි.“ඒ ලස්සන පුංචි කෙල්ල මගේ නංගි. මගේ එක ම නංගි... ඉතින් ඇයි මට සතුටු වෙන්න බැරි? ඇයි මං දුකෙන්? තරහෙන්...? ඉරිසියාවෙන් ද මං මේ පුපුරු ගහන්නෙ?”නොකඩවා පැන නඟින සිතිවිලි මැඬ ගන්නට මෙන් නදී වහ වහා ඇසිපිය සැලුවා ය. අම්මාගේ සාදර ආරාධනාව අනුව එක්රොක් වූ පිරිස තමාගේ හැඟීම් කියවන්නට සමත් වී නම්! ලැජ්ජාවෙන් පැකිළෙමින් ඇය සිය පියා දෙස බැලුවාය. ඔහු අත බැඳි ඔරලෝසුව දෙස බලා ගත් වන ම හිඳින්නේ නැකත් වේලාව ආසන්න බැවින් විය යුතු ය.“ඔන්න අපිත් ආවා...”ඒ පහත් හඬින් තිගැස්සුණු ඇය වහා හැරී බැලුවාය.“සුජිත් අයියා...?”විස්මයෙන් විසල් වූ දෙනෙත අබිමුව පෙම්වත් සිනා පාමින් ඔහු උස්ව හා මනහරව නැඟී සිටියි.“මොකද මේ බයවෙලා?”ඔහු පැමිණ සිටින්නේ අනාරාධිතව විය හැකි ය. එහෙත් තමා නිසා වුව ඔහු එවන් අවිනීත ක්‍රියාවක නිරත වනු ඇතැයි අදහන්නට ඇය මැලි වූවා ය.“බයවෙන්න එපා. ඔයාලගෙ අම්මා මට ඉන්වයිට් කළා...”ඇගේ සිතැඟි හැඳිනගත් කලෙක මෙන් හෙතෙම සැහැල්ලුවෙන් හිනැහුණේ ය.“බොරු...”ඒ කියුම පිළිනොගත් යුවතිය හිනැහෙන්නට වෑයම් කළාය.“අම්මව මට ටවුන් එකේදි මුණ ගැහුණා. මාත් ඉතින් පැනල කතා කළා... දැන්ම නැන්දම්මව ෂේප් එකේ තියාගන්න එපැයි...”ඇය වටපිට බැලුවේ කිසිවෙකුට ඒ කතාව ඇසුණේදැයි තැති ගනිමිනි. එහෙත් කඩ කාමරය ඉදිරිපිට රැස්ව සිටින පිරිස බලා සිටින්නේ පීත්ත පටිය කපන චාපා දෙස ය.“ඔයා ඇයි මෙතන? ඔයා ඉන්න ඕන අතන නේ...”සුජිත්ගේ අවධානය යොමු වූයේ ද කඩ කාමරයේ දොරටුව අබියස සිටින ලාලනී, විමල් සහ චාපා වෙත ය.නිරුත්තර වූ නදී “දෙයියනේ” යි මිමිනුව ද සුසුමක් හෙළන්නටවත් සමත් නොවූවාය. ඇගේ හද දැවී ගියේය.“එන්න චූටි දූ එන්න” යි අම්මා චාපාගෙන් ඉල්ලා සිටියා මතක ය.“එන්න නදී... මෙහෙට එන්න. ඉක්මන් කරන්න” යි ඇය නොකියූ බව ද මතක ය. තමා මෙතෙක් වේලා බලාපොරොත්තු වූයේ ඒ ආරාධනාව ද? ඇය වටපිට බලා තමා සොයනා බවට උපන් විශ්වාසයෙන් ද මෙ'පමණ වේලා රැඳුණේ...? එහෙත් ඇය වටපිට නොබැලුවා ය. “නදී” යි හඬ ගෑවේ ද නැත. ඇයට තමා අමතක වූ ගාණ ය. එසේ විය හැකි ද? මවකට තමාගේ වැඩිමලී අමතක වීම ඇදහිය ‍හැකි ද?“මං එනකම් ද බලා හිටියෙ...?”සුජිත් ඇයට තවත් ළංවෙමින් පහත් කෙඳිරිලි හඬින් ඇසුවේ ය. ඇය බලා සිටියේ තාත්තා දෙස ය. කඩයට ඇතුළු නොවී ඔහු වටපිට බලයි. ඔහු සොයන්නේ වැඩිමලී විය යුතු ය. එහෙත් ඇයට සැනසෙන්නට ඒ විමසිලිමත් බැල්ම නොසෑහිණ.“ඔයාටත් මාව මතක් වුණේ දැන් ද තාත්තේ...?” යි හඬ නඟා අසන්නට ‍පොපියන මුව අතකින් වසාගත් යුවතිය තවත් පසුපසට ඇදුණා ය.“නදී...”සුජිත් විමතියෙන් හඬ ගෑවේ ය.“ඔයා බලාගෙන හිටියෙ මං එනකම් ද?” යි ඔහු නැවතත් ප්‍රශ්න කළේ මහත් සෙනෙහසිනි. ඇය හිස නඟා ඔහුගේ සිහින් දෙනයන දෙස බලා සිටියාය. ඒ ප්‍රේමාන්විත බැල්මෙන් වුව ඇගේ ශෝකය පහ ව නොගියේ ය.“ඇයි මේ?”ඔහුගේ උණුසුම් සුසුම් ද ගත ගැල්වූ විලවුන් සුවඳ ද ඉවසිය නොහැකිවාක් මෙන් ඇය ආපසු හැරුණා ය.“නදී...?”ඇය නිවස වෙත දිව ගියේ ඔහුගේ උච්ච ස්වරයෙහි ගැබ් වූ විමතිය ද වේදනාව ද ස්නේහය ද බිඳකුදු නොතකා හරිමිනි. ඇය හඹා යන්නට උපන් බලවත් හැඟීම යටපත් කර ගැන්ම පහසු නොවීය. කිසි සේත්ම අපේක්ෂා නොකළ ඒ හැසිරීමෙන් වික්ෂිප්ත වූ තරුණයා සෙල් රුවක් සේ නොසැලී බලා සිටියේ ය.කාමරයට රිංගා ඇ‍ඳේ වැතිර හඬා වැටෙන්නට සිත් වුව ද නදී දිව ගියේ ගබඩා කාමරයටය. හුස්ම හිර කරවන ගන්ධය ද මීයන් සහ කැරපොත්තන් ද මුළුමනින් ම අමතක කළ ඇය රෙදි පෙට්ටිය වෙත නැඹුරු වූවා ය. එය අවුස්සා ඡායාරූපය දෑතින් ම ගත් ඇය බිම හිඳ ගත්තා ය. අඩ අඳුරේ හරියාකාරව නොපෙනුණ ද ඇය ඡායාරූපය දෙස බලා සිටියා ය.“මොකක්ද මේකෙ තේරුම? කාගෙන් ද මං අහන්නෙ? මට මේක තවත් උහුලගන්න බෑ” යි කොඳුරමින් ඇය කඳුළු සලන්නට වූවා ය. සුරංගනා කතාවකදී නම් දුක්ඛිත දැරිය සනසන්නට සුරංගනාවක් පැමිණේ. එහෙත් මේ අඳුරු ගබඩා කාමරය තුළ ඔබමොබ දිව ගියේ ඇගේ ආගමනයට එරෙහි වූ මීයන් සහ කැරපොත්තන් පමණි.“නදී... ලොකු”පියාගේ හඬ කන වැකුණෙන් ඇය යටිතොල විකා ගත්තා ය. ඔහු තමා සොයන බව දැනගන්නට ලැබීම සතුටකි. එහෙත් ඇය බලාපොරොත්තු වන්නේ අම්මාගේ හඬයි...“නදී... ඔයා කොහෙද පැටියෝ... අනේ එන්නකෝ...” යි ඇය හඬ ගාන්නේ නම් ඇය වෙත එක පිම්මට දිව යෑමට නදි නොඉවසිල්ලෙන් බලා හිඳියි.“කඩේ විවෘත කරන්න ඕන චූටි දූ නෙමේ... ලොකු දුව”විමල්ගේ හඬ කෝපයෙන් ද ශෝකයෙන් ද සැලෙයි.ඡායාරූපයත් ළයට තුරුලු කරගත් වනම නදී සෙමින් නැගී සිටියාය. ඔහුගේ හඬ මේ තරම් පැහැදිලිව ඇසෙන්නේ ඔහු නොදුරේම සිටින නිසා විය යුතු ය.“මැහුම් වැඩ නදී ගෙ ඔළුවට දාපු ඔයා කඩේ විවෘත කරන්න චාපාට දුන්නෙ මොන එහෙකට ද?”නදීගේ ළය ගැහෙන්නට විය. ඒ ප්‍රශ්නයට පිළිතුර වඩා හොඳින් ශ්‍රවණය කරගැනීම සඳහා ඇය ගෙල දිගු කළා ය.“මෙච්චර හොඳ දවසෙ මා එක්ක රණ්ඩු කරන්න එපා අනේ... අර මිනිස්සුන්ට සලකන්න ඕන නේද? අම්මටයි තාත්තටයි පුළුවන් ද ඒ හැම දේම කරන්න...? අපි එතන ඉන්නම ඕනනේ”ලාලනීගේ බැගෑබර හඬ නදීගේ සිත තවත් රිදවයි.“ලාලනී... මගෙ යකා අවුස්සන්න එපා හොඳ ද... මම ඔය පැත්ත පළාතෙ එන්නෙ නෑ මං අහන ප්‍රශ්නෙට මට උත්තරයක් නොදුන්නොත්...”“ඔයා උත්තරේ දන්නවානෙ විමල්... ඇයි ඉතිං මේ තවත් හාර හාර අහන්නෙ...?”ලාලනීගේ හැඬුම්බර හඬ ඉවසිය නොහැකිව නදී පයක් පෙරට තැබුවාය. එහෙත් ඒ හා ම විමල් ඇය බිත්තියට අලවා තබන්නට සමත් විය.“ඔයා මට දිවුරලා පොරොන්දු වුණා ලාලනී... ඒ හින්දයි, මං ඔයත් එක්ක අලුත් ජීවිතයක් පටන්ගන්න කැමති වුණේ... මං බයෙන් හිටියෙ මගෙ කෙල්ල ගැන... මට නිර්මලා දීල ගියේ එච්චරයි... ඒ අහිංසක ගෑනිට මේව ඇහෙනව පේනවා නම් පපුව පැළෙන්නෙ නැද්ද ලාලනී?”බිත්තියට ඇලී හුන් යුවතියගේ දෙනෙතින් කඳුළු රූරා හැලිණ.“අම්මව මරාගෙන උපන්න කෙල්ලෙකුට මේ වගේ සුබ කටයුත්තක් බාර දෙන්න බෑ කියන එක ඔයාට තේරෙන්න ඕන විමල්...”“වහපං කට”විමල් ගිගිරුවේය.“නිර්මලා මැරුණෙ නදීගෙ කාලකණ්ණිකම හින්ද නෙමේ... ඒක මගේ අවාසනාව... මගේ අවාසනාවට මේ අහිංසක ළමය පළි නෑ ලාලනී...”ක්ලාන්ත වන්නට එන්නාක් මෙන් හැඟී ගියෙන් නදී හෙමින් සීරුවේ හිඳගත්තාය. දෑතින් දෙකන වසා ගනිමින් බිම වැතිර වකුටු වූවා ය.“එතකොට මේ මගේ අම්මා නෙමේ... මගේ අම්මා මැරිලා... අනේ දෙවියනේ... දෙවියනේ... මොනවද මං මේ අහන්නෙ?” යි විලාප දෙන්නට මුව විවර කළාය. එහෙත් වියැළුණු දෙතොල් අතරින් එකදු වචනයක් හෝ නොගිලිහුණේ ය.“ලක්ෂ ගාණක් වියදම් කරල පටන්ගත්ත බිස්නස් එක චාපගෙ අතින් ඕපන් කළාම මොකද වෙන්නෙ...? ඒ ළමයත් ඔයාගෙ දරුවෙක්...”පිළිතුරක් නොඇසිණ.“නදී විතර ද ඔයාගෙ දරුවා? චාපා ඔයාගෙ දරුවෙක් නෙමේ ද...?”ලාලනී හඬ නඟා ඇසුවේ ඉක්මන් ගමනින් පිට ව යන සැමියා ලුහුබඳිමිනි.“අනේ අම්මේ ඇයි ඔයා විතරක් ගියේ? මාවත් එක්ක යන්න තිබ්බනේ...”නදී උඩුකය කෙළින් කළේ ඡායාරූපය දෙස වඩාත් හොඳින් බලන්නට උවමනා වූ නිසා ය. අවිහිංසක මනාලියගේ ප්‍රීතිමත් මුහුණ දෙස ඇය කඳුළු පිරි දෑසින් බලා සිටියාය.“අම්මේ...” යි බිඳුණ හඬින් කොඳුළා ය.“මං මෙච්චර කල් අම්මා කියල කීවේ මගෙ අම්මට නෙමේ... අනේ ඇයි තාත්තේ ඇයි මගෙන් මේ හැම දෙයක් ම හැංගුවේ...? ඔයාට තිබ්බා මට ඇත්ත කියන්න...”පියාට පවා දෝෂාරෝපණය කරන්නට මැළි ‍නොවූ ඇගේ දෑසින් ගලා ආ කඳුළක් ඡායාරූපය මත පතිත විය.තවත් කොටසක් ලබන සතියේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>11</month>
      <day>10</day>
    </date>
    <link>http://www.silumina.lk/2013/11/10/_art.asp?fn=as1311108</link>
    <topic>නෙළුම්විල</topic>
    <author/>
    <content>නෙළුම්විලමා කොළඹ විශ්‍රාම වැටුප් දෙපාර්තමේන්තුවට ගියේ දෙවන වතාවට ය. ඒත් එක ම කාරණයකට ය. කලින් ගමන පලක් නොවූයේ එය මහජන දිනයක් නොවූ බැවිනි. එහෙයින් දෙවන වර මා ගියේ නියමිත මහජන දිනයේ ය.‘ඔයාගෙ ෆයිල් එක මැඩම්ට දාලයි තියෙන්නෙ. නුවර ඉඳල දවස් දෙකක් ම ආපු හින්ද මැඩම්ව හම්බවෙලා ම ගියොත් නේද හොඳ’ විෂය භාර ලිපිකාර මහත්මිය සුහදශීලීව කීවා ය.මම මැඩම් ගේ නිල කුටිය වෙත ගියෙමි. ඇය තමා ඉදිරිපිට හිඳ සිටි දෙදෙනකු සමඟ සාකච්ඡාවේ යෙදී සිටියා ය. ඉතිරි පුටුවල ද තවත් අය හිඳ සිටියහ.මා දුටු මැඩම් හිඳ ගන්නා ලෙස අතින් සන් කළා ය.මම ද අසුන් ගතිමි.මැඩම් ගේ සාකච්ඡාව මට හොඳින් ම ඇසෙයි.‘මේ බලන්න අම්මා’, මැඩම් තමා ඉදිරියේ හිඳ සිටි වියපත් තැනැත්තියට කීවා ය. ‘මේ ෆයිල් එකේ තියන මේ ලියුමෙ එක පැත්තයි පොටෝ කොපි කරල තියෙන්නෙ. ඒ කට්ටියට අනිත් පැත්ත පොටෝ කොපි කරන්න අමතක වෙලා! අපි මේක නැවත යවල, දෙපැත්තෙන් ම පො‍ටෝ කොපි ගහල ගෙන්න ගන්නං. ආයි අම්ම මේ පැත්තෙ එන්න ඕනෑ නෑ‍. එන්න ඕනෑම වුණොත් මේ දුව එවන්නකො. අම්මට වයස නිසා එන්න අමාරුයිනෙ’ මැඩම් වියපත් කත අසල හිඳ සිටි තරුණිය දෙස බැලුවා ය.වියපත් කත සිය දියණිය සමඟ ආපසු ගියේ කිසියම් සැනසිල්ලකින් යැයි මට සිතිණ.ඊළඟට මැඩම් තමා ඉදිරියේ හිඳ ගත් තවත් කෙනකුගේ ලිපි ගොනුව පිරික්සුවා ය.‘මේ බලන්න! මේ ෆයිල් එකේ අවශ්‍යම ලියුම තමයි අපට එවල නැත්තෙ. ඒක නැතුව අනුමත කරන්න බැහැනෙ. අපි ඒක ඉක්මනින් ගෙන්ව ගන්නම්. ඔයත් ඒක මතක් කරන්න, එතෙන්ට යනව නං එතන ඉන්නව මගෙ යාළුවෙක්. නම ........ එයාට කියන්න මං එව්ව කියල. එතකොට උදව් කරාවි.’තුන් වැන්නාගේ වාරයේ දී ද එබඳු ම සාකච්ඡාවක් සිදු විය.‘... එතුමා කිව්ව කියල බැහැනෙ. අවශ්‍ය ම ලියුම් දෙකක් නැතුව මට අස්සන් කරන්න බැහැනෙ. මගෙ අස්සන දැම්මොත් ජීවිත කාලෙට ම මේක ගෙවන්න අවසර දුන්න වෙනවනේ. අපි ඒ ලියුම් දෙකත් ගෙන්වගෙන ඉක්මනට මේක අනුමත ‍කරල එවන්නං’සෙසු අයට ද සිදු වූයේ මේ සමාන ගැටලුවලට මුහුණදීමට ය.මගේ වාරය ආවේ ය. අදාළ ප්‍රාදේශීය ලේකම් කාර්යාලයෙන් මවෙත යොමු කොට තිබූ ලිපිය ඉදිරිපත් කළෙමි. ඒ කියවූ ඇගේ මුහුණෙහි ඇඳුණේ සිනාවකි.‘මේක මෙහාට එවන්න තරම් දෙයක් නෙමෙයි. ප්‍රාදේශීය ලේකම් කාර්යාල මට්ටමෙන් විසඳගන්න තිබුණු දෙයක්. ආයෙමත් ඔය මහත්මය මෙහාට එන්න ඕනැ නෑ. මම ඉක්මනින් පිළිතුරක් යවන්නං.’ඇය ඒ මොහෙ‍ාතේ ම මගේ ලිපියේ ඡායා පිටපතක් ගෙන එහි සටහනක් යෙදුවා ය.මා මෙහි සඳහන් කළේ පැය කාලක දී පමණ සිදුවූ දෑ ය. ඇතැම් විට ඉදිරියේ දීත් දැකගනු හැකි වනුයේ එබඳු ම දෑ විය හැකි ය. මා මෙහි ආයේ මට අදාළ ලිපියට මාස දෙකක් තිස්සේ ම පිළිතුරු නොලැබීම නිසා ය. ප්‍රාදේශීය ලේකම් කාර්යාල සහ අනෙකුත් ආයතන මෙවැනි අඩුපාඩු ඇති ලිපි ගොනු විශ්‍රාම වැටුප් දෙපාර්තමේන්තුවට යොමු කළහොත් පිළිතුරු පමාවීම පුදුමයක් නොවේ.මගේ ගැටලුව ඊට ඇති හොඳ ම නිදර්ශනයකි. මිය ගිය මා බිරියගේ වැන්දඹු පුරුෂ හා අනත්දරු විශ්‍රාම වැටුප ලබා ගැනීමට අදාළ ලිපි ගොනුව විශ්‍රාම වැටුප් දෙපාර්තමේන්තුවෙන් අදාළ ප්‍රාදේශීය ලේකම් කාර්යාලයට යොමු කර ඇත්තේ ඉකුත් ජනවාරියේ ය. මගේ සහ බිරියගේ නම්වල වෙනස්කම් ඇති බව දන්වා, ඊට අදාළ උපදෙස් ඉල්ලා ලිපි ගොනුව නැවත දෙපාර්තමේන්තුවට යවා ඇත්තේ මැයි මාසයේ ය. මට එවා තිබුණේ එහි ආවරණ ලිපියේ පිටපතකි. මා මෙහි ආවේ ජූලි වනතුරුත් පිළිතුරක් නොලද නිසා ය.මේ ඇසුරින් මා ලද අවබෝධය මෙසේ ය.ඒ ඒ ආයතන විශ්‍රාම වැටුප් දෙපාර්තමේන්තුවට යැවිය යුත්තේ අඩු පාඩු නැති පරිපූර්ණ ලිපි ගොනු ය. එවිට එහි ලිපි ගොනු ලක්ෂ ගණනින් ගොඩ නොගැසෙනු ඇත‍.ලිපි ගොනු පිරික්සන අතරවාරයේ එන ඇමතුම්වලට ද පිළිතුරු දෙමින් ගැටලු කාරුණිකව, ඉක්මනින් විසඳා දීමට වෙහෙසෙන මැඩම්ට තුති පුදා මම ආපසු හැරුණෙමි.මගේ මතකයේ හැටියට ඇය සහකාර අධ්‍යක්ෂිකා මහේෂිකා කොඩිප්පිලි ආරච්චි ය‍‍. අධ්‍යක්ෂිකාවනි, ඔබට තව තවත් ශක්තිය හා ධෛර්යය ලැබේවායි පතමි.මහනුවර ප්‍ර‍දේශයේ ‘සිළුමිණ’ පාඨකයකු විසින් යොමු කරන ලද ලිපියක් ඇසුරින්. තම ලිපි ගොනුවේ වැඩ තවමත් අවසන් නැති නිසා අනන්‍යතාව සඟවා තබන ලෙස ඉල්ලා ඇත. මා දියණියගේ විවා මඟුල නුවර නෑයන්ට කියනු පිණිස ගෙයින් නික්මුණෙමි.මා කුරුණෑගල බස් පොළට ආයේ නුවරට ඉක්මනින් යෑමේ අරමුණිනි.මගීන් පුරෝගත් පෞද්ගලික බසයක් පිටත්ව යෑමට ඔන්න මෙන්න කියා තිබිණ. හදිසිය කොතෙක් තිබුණ ද මා ඉස්සූ පය ආපසු බිම තිබ්බේ සින්දු කරච්චලය මට එහි ගමන එපා කළ නිසා ය. එවැනි කරච්චල් විඳ විඳ ගිය මෙවැනි හදිසි ගමන් කෙළවර වී තිබුණේ හිසේ රදයෙනි.අනේ සහෘදයනි, (සම හිත් ඇත්තනි) මා සංගීතය ප්‍රිය නොකරන්නෙකැයි නොසිතනු මැනවි‍. සංගීතය, සාහිත කලාව ප්‍රිය නොකරන්නා මහීෂයෙකැයි යන කියමනක් ද තිබේ. එහෙත් මා නම් එවැන්නෙකු නොවේ. මා වූ කලි දිනකට හොඳ ගීයක් දෙකක් නෑසුවොත් දවාලට නොකෑවා වැනි හැඟීමක් ඇත්තෙකි. එබැවින් මම ඊළඟට නුවරට යන ලංගම බසයට ගොඩවීමි.මා එහි නගින විට මගීන් සිටියේ ආසන ගණනට මෙනි. මගීන් පි‍රුණේ මාවතගම පසු කළ විට ය. අප ‍ගලගෙදර කන්ද හැල්මේ නැග්ගේ හීතල සුළඟ විඳිමිනි. සැප වාහන අප පසුකර ගියේ ‍උජාරුවෙනි.රියැදුරු තලතුනා අයකු වූ අතර කොන්දොස්තර ජවසම්පන්න තරුණයෙක් විය.හ‍ෑදෙණිය පසු කරනවාත් සමඟ බසය තුළ කලහකාරී තත්ත්වයක් ඇති විය.‘රුපියල් 52 ට 62 ක්? ඒ කොහොමද?කොන්දොස්තරගෙන් ප්‍රශ්න කළේ ඔහු බඳු ම ජවසම්පන්න තවත් තරුණයෙකි.‘ගමනෙ හැටියට තමයි ටිකට් එක!’ කොන්දොස්තර ක‍ීවේ ය.‘‍ඔයාට පිස්සු ද? මං හැමදාම දෙන්නෙ 52 යි. ප්‍රයිවෙට්කාරයො වාගෙ පටන් ගත්ත ද?’මගී තරුණයා සාම්ප්‍රදායික මගියා මෙන් බියගුලු නොවී නැගී සිටියේ ය.‘ඇයි අතපය දාන්ඩද හදන්නෙ? ඒවට එන්ඩ එපා!’‘ඇයි බැරිද? හොරට සල්ලි අරං ලෝ කතා කරනව.’දෙදෙනා ‍උනුන් අබිමුවට ආහ. සිදු වන්නට යන්නේ සුළුපටු දෙයක් නොවන බැවින් මම සැලී ගියෙමි.ගැටුම වළකනු රිසින් මා ඔවුන් දෙදෙනා මැදට යත් ම මා අනුව යමින් බසයේ පිටුපස සිටි මහත්මයෙකු ද පැමිණියේ මට සහායට මෙනි. ඉන් දිරිමත් වූ මම පොර කුකුළන් දෙදෙනා මැද්දෙට පැන්නෙමි.‘ඔය දෙන්න ඕක නීතියෙන් බේර ගන්ඩ‍. මෙතන ගෝරි දාගත්තම අපිට කරදරයි. බලන්ඩ කොච්චර සෙනඟ ඉන්නවද කියල’ මගේ සහායට ආ මහතා කෑගැසුවේ ය. ඔහු මුස්ලිම් අයකු බව වචන උච්චාරණයෙන් වැටහිණ.අපි දෙන්නා මහත් වෑයමින් පොර කුකුළන් දෙන්නා දෙපසට කළෙමු.මගී තරුණයා ඉදිරි නැවතුමකින් බැස්සේ ‘උඹව මං අල්ලගන්නං’ කියමිනි.‘උඹ ගහපං මගෙ පොටෝ එකට’ කොන්දොස්තර තරුණයා ද බජාර් උත්තරයක් දුන්නේ ය.එතැන් පටන් බසය සුපුරුදු ගමන ගියේ ය. මගීන් ඔහේ බලා සිටියේ කිසිත් නොවූ ගානට ය. අප කවුරුත් ආත්මාර්ථකාමී බව සැබෑවකි. එහෙත් සුළු ලාභ ප්‍රයෝජනයකට මිනිස්කම යටපත් කර දැමීම හරි නැතැයි මම සිතමි.සිංහල තරුණයන් දෙදෙනකු විපතට වැටෙන මේ ආරවුල නොදුටුවා සේ සිටි සිංහල මගී වැඩිහිටියන් ගැන මට දුක සිතේ. නාඳුනන මුස්ලිම් සහෝදරය, මම ඔබෙන් අල්ලා දෙවියන් දුටිමි. ඔබට යහපත සැලසේවා!වාරියපොළ, තඹරව, මලගනේ, සෝමපාල කරුණානායක මහතා විසින් යොමු කරන ලද ලිපියක් ඇසුරිනි. අනුරපුර සාරානන්ද පිරිවෙන් ප්‍රාකාරයේ සුනඛ රූපයක් සහිතව ප්‍රදර්ශනය වෙමින් තිබූ පුවරුවකට මගේ නෙක සිත ඇදී ගියේ ඉබේ ම ය.‘සුනඛ මිතුරු නිවහන!’අයාලේ ගිය අසරණ සුනඛයන් 350 කට වැඩි පිරිසක් සුනඛ මිතුරු නිවහනේ වෙසෙන බව එය බලා කියා ගන්නා වෛද්‍ය පද්මා බණ්ඩාර මෙනෙවිය ගෙන් දැන ගත් වේලේ මට ඇති වූ මුල් ම හැඟීම වූයේ උන් දැකබලා අහර වේලක් ලබා දිය යුතු බව ය. ඔවුනට වැස්සෙන් පින්නෙන් බේරීමට හිසට සෙවණක් ඇවැසි බව වෛද්‍යවරිය කී මොහොතේ මට මතක් වූයේ සතුනට සෙනෙහස දක්වන නාත්තණ්ඩියේ මා මිතුරු ශිරානිත් ඇගේ සැමියාත් ය.“ශිරානි, ගවයො නිදහස් කරනව වගේ ම කරන්ඩ තවත් පින්කමක් තියනව.” මම එවෙලාවේම ඇය ඇමතීමි.‘කියන්ඩ! කියන්ඩ! ඒ වැඩේට වෙන් කරපු සල්ලිත් තියනව.’ ඇය ගත් කටටම කීවා ය.‘අනුරාධපුරේ නෙල්ලිකුලමෙ ‘සුනඛ මිතුරු නිවහන’ නන්නත්තාර වෙච්ච සුනඛයො රැක බලා ගන්න තැනක්. මේ සුනඛයන්ගෙ හිසට නිවහනක් හදා ගන්න එක තමයි ප්‍රශ්නයක් වෙලා තියෙන්නෙ’ මම කීමි.‘මං රුපියල් විසි පන්දහක් දෙන්නං. අපි ඒක ඒ ගිණුමට දාමු. අනේ අපි යමු එහේ’ ඇය කීවේ උතුරා යන සතුටිනි.‘ඔයාල අනුරාධපුරේ එම්. ඕ. එච්. කාර්යාලෙ ළඟට ආවහම මං ඔයාලව සුනඛ නිවහනට එක්කගෙන යන්නම්’ වෛද්‍යවරිය කීවා ය.වෛද්‍යවරිය මා කැඳවාගෙන එහි ගියා ය. අප වාහනය එහි ළඟා වන විට ම සුනඛ මිතුරෝ කලබල කරන්නට වූහ.‘එයාල වාහනේ අඳුරනව. ඒකයි ඔය දඟලන්නෙ’ වෛද්‍යවරිය කීවා ය.වෛද්‍යවරිය රියෙන් බසින විට ම සුනඛ මිතුරෝ ආ ඌ ගාගෙන ඇගේ ඇ‍ඟේ එතෙන්නට වූහ. සමහරු ඇගේ සාරියෙන් ඇද්දහ.ඒ අතර කුඩා ම උන් රංචුවක් අප වෙත දිව ආහ.ඒගොල්ලන්ව ගෙනත් දාල තිබුණෙ ඊයෙ හවස’ වෛද්‍යවරිය කීවා ය. ඔවුන් පුංචිකමට කළේ අප සෙල්ලමට ඇද ගනිමින් අපේ ඇඳුම් ඉරීම ය.කිරි බිවූ පැංචන් කිරි බඳුන් වටා ම නිදා ගන්නට වූයේ ඒවා හැර නොයන පෙරේතකමකිනි.එක චණ්ඩියකු එළවළු මුසු බත් බඳුන මත නිදාගෙන සිටියේ විරෝධය පාන්නට මෙනි.මේ සුනඛ සමූහයාට ආහාර සැපයෙන්නේ හමුදා කඳවුරකිනි. නොලැබෙන දිනයක ඒ වගකීම වැටෙන්නේ වෛද්‍යවරියගේ උර මත ය. මේ අය හාල් කිලෝ තිහක් හතළිහකට සහ මාළු සෑහෙන ප්‍රමාණයකට වග කියන බව දැන ගතිමි. ඔවුනට බෙහෙත් එන්නත් කෙරෙන අතර සාත්තු සප්පායම් ද කෙරෙයි.මිනිස් ඇසුර මොවුනගේ සතුටට‍ හේතු වෙයි. අහර වේලක් පිටතින් පිරිනැමෙන දවසට ඔවුන් සතුටින් උද්දාම වන බව පැවසෙයි.අප රටට ආවේණික මේ සුනඛයා කළගුණ දන්නා සතෙකි. ඌ අනාදිමත් කාලයක සිට මේ බිමේ එක් හිමිකරුවෙකි. කුවේණිය සමඟ සිටි බැල්ල ද මොවුන්ගේ සංකේතයකි. මෙබඳු සතුන් හව්හරණක් නොලැබ මංමාවත්හි දුක් විඳිනු දකින සියුම් මිනිස් සිත් සසල වෙයි. සුනඛ මිතුරු නිවහන පිළිබඳ හැඟීම ද මෛත්‍රීපාල සිරිසේන අමාත්‍යවරයාගේ හිතේ පහළ වී ඇත්තේ එනිසා විය යුතු ය.වැලිවිට සඟරජ හිමියන්ගේ සුප්‍රකට බලු කපුටු දානය ද, කැලණි මහ වෙහෙරෙහි සිතුවම් ඇඳි සෝලියස් මැන්දිස් කලාකරුවා පින්සලට සමු දී තම ගෙවත්තේ සුනඛ රෑනක් ඇති දැඩි කළ කතාව ද මතකයට නැ‍ඟේ.අහිංසක සතුන් වෙනුවෙන් දයාව දක්වන පද්මා බණ්ඩාර වෛද්‍යවරියට සංසාරයෙන් එතෙර වීමට මේ පිනම සෑහේ යැයි සිතමි.සුනඛ මිතුරු නිවහන දැක බලා ගැනීමට කැමති අයට 0252222278 අංකය ඇමතීමෙන් අවස්ථාවක් ලබා ගත හැකි බව ද ලියමි.නාත්තණ්ඩියේ පද්මිණී පෙරේරා මහත්මිය විසින් යොමු කරන ලද ලිපියක් ඇසුරිනි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>11</month>
      <day>10</day>
    </date>
    <link>http://www.silumina.lk/2013/11/10/_art.asp?fn=av1311102</link>
    <topic>සිකුරාදා හැන්දෑව</topic>
    <author/>
    <content>සිකුරාදා හැන්දෑවජී. බී. සේනානායක සොයාවිශාඛාවත්තට ගිය ගමනඅතිවිශිෂ්ට සාහිත්‍යධරයකු වූ ජී. බී. සේනානායකයන් හමුවී සම්මුඛ සාකච්ඡාවක් කරන්ට ලැබීම මාධ්‍යවේදියකු ලබන විරල වූත් ඒ නිසාම සුවිශේෂ වූත් අත්දැකීමක්. ඒ අත්දැකීම 1981 දී මා ලැබුවා. මා ජී. බී. සේනානායකයන් සම්මුඛ සාකච්ඡාවකට හසුකරගත්තේ ‘දෙසතිය’ පුවත් සඟරාවේ පළවූ ‘එදා මෙදා තුර’ නම් වූ විශේෂාංගය වෙනුවෙන්.මා කුඩා කල කියවූ ‘රණරාල’ නම්වූ යොවුන් නවකතාව ජී. බී. ලියුවක්. එසේම මා ලෝක සාහිත්‍යය පළමුවරට හඳුනාගත්තේ ඔහුගේ ‘සාහිත්‍ය සේසත්’ නමැති කෘතියෙන්. පසු කලෙක මා ජී. බී. ගේ කෙටිකතා කියැව්වේ මහත් ආසාවෙන්. ඒත් කුමක් දෝ හේතුවකට ඔහුගේ නවකතා මා සිත්ගත්තේ නැහැ. කවිය කවදත් මගේ වින්දන මාධ්‍යයක් වුණේ නැහැ.ජී. බී. ලියු ‘නිධානය’ කෙටිකතාව ඔහු අතින් ලියැවුණු විශිෂ්ටතම කෙටිකතාව වන්නා සේම එතෙක් මෙතෙක් සිංහලෙන් ලියැවුණු කවර හෝ ලේඛකයකුගේ අග්‍රගණ්‍ය කෙටිකතා නිර්මාණයක් වෙනවා. එය නිසැක වශයෙන්ම ලෝක සාහිත්‍යයේ ප්‍රමිති අතර රැඳවෙන කෙටිකතාවක්.මේ කෙටිකතාව ඇසුරෙන් තැනුණු ‘නිධානය’ චිත්‍රපටයත් ශ්‍රේෂ්ඨ සිනමා කෘතියක්. එය මගේ ප්‍රියතම චිත්‍රපටය. එසේම සිංහල සිනමාවේ අග්‍ර කෘතිය.ආචාර්ය තිස්ස අබේසේකර ඉංග්‍රිසියෙන් ලියු ‘නිධානය’ තිර රචනයේ අත්පිටපත ද මා කියවා තිබෙනවා. (එකිනෙකා අතින් අත ගොස් අද එය අස්ථානගතව තිබෙනවා)ජී. බී. ම කියා ඇති ආකාරයට ‘නිධානය’ කෙටිකතාවේ කොටස් තුනක් තියෙනවා. එක: ගැහැනියක බිලි දි නිධානයක් ලබා ගැනීමේ අරමුණ. දෙක: ඒ ගැහැනිය විවාහ කර ගැනීමෙන් පසු ඇය කෙරෙහි ප්‍රේමයක් ජනිතව නිධානය ගැනීමේ අදහස යටපත් වීම. තුන: ආර්ථික අර්බුදය උග්‍ර වීමත් එක්ක යළි නිධානය ගැනීමේ අරමුණ සියල්ල මැඩලාගෙන ඉස්මතු වීම.එසේම මේ කෙටිකතාව දෙආකාරව විග්‍රහ කරන්න පුළුවන්. එකක් මිනිස් සිතක හැටි විවරණය කිරීම. මිනිස් සිත මුහුදේ පාවෙන අයිස් කන්දක් වගේ. එහි 3/4 ක් තියෙන්නේ මුහුද යට. අපිට පේන්නේ ඉතිරි ටික විතරයි. අනික් එක මිනිසා අවස්ථාවේ ගොදුරක්. ඒ ගොදුර තුළ අහිංසක මිනිහෙක් අංගුලිමාල කෙනෙක් වෙන්න පුළුවන්.අනිත් කාරණය සමාජාර්ථික බලවේගත් එක්ක මිනිසාගේ තියෙන ගැටුම. ‘නිධානයේ’ කතා නායකයාට නිධානය වැදගත් වන්නේ ඔහු කර වටක් ණය බරින් වෙළී සිටින නිසයි. ඉන් නිදහස් වෙන්නයි ඔහු තම බිරියව බිල්ලට දෙන්නේ. මෙතැන සමාජමය ප්‍රකාශනයකුත් තියෙනවා. ඒ නිසා තමයි ‘නිධානය’ චිත්‍රපටය විචාරය කරපු ප්‍රංශ මාක්ස්වාදි විචාරකයන් එය මහත් ඉහළින් අගය කළේ.‘නිධානය’ කෙටිකතාව හැරුණුකොට ජී. බී. ගේ තවත් කතා දෙකක් සිනමාවට නැඟි තිබෙනවා. ඒ දෙකම නවකතා. එකක් ‘එකට එක'. (එය චිත්‍රපටගත වුණේ ‘දුවට මවක මිස’ යන නමින්) අනික ‘අවරගිර'.මා 1981 දී ජී. බී. හමුවන්ට ගිය ගමනින් මේ තීරුව නිමා කරනවා. මට ඔහු සිටින තැන පිළිබඳ හෝඩුවාව දුන්නේ ප්‍රවීණ සිනමා කලා විචාරකයකු වූ ලෙස්ලි බොතේජු. ඇත්තටම ලෙස්ලි විසූ ජාඇළ - විශාඛා වත්තෙමයි ජි. බී. හිටියෙත්, මා ජී. බී. හමුවන්ට ගියේ මා මිත්‍ර ප්‍රියන්ජන් සුරේශ් ද සිල්වා සමඟින්. ජී. බී. අපව සුහද සිතින් පිළිගත්තත් සම්මුඛ සාකච්ඡාවක් දීමට කැමැත්තක් දැක්වූයේ නැහැ. ඔහු තර්කානුකූලව කියා සිටියේ වෛද්‍යවරයෙක් හෝ පෙරකදෝරුවෙක් තම වෘත්තිය දැනුමට මිලක් නියම කරන බවත් තමා මහත් වෙහෙසක් දරා ලබාගත් දැනුම පුවත්පත්, සඟරා සඳහා නොමිලේ ලබාදීමට සූදානම් නැති බවත්ය.පොත් ප්‍රකාශන ආයතනත් පත්තර කන්තෝරුත් තමාගේ ශ්‍රමය සූරාකෑ බව ජී. බී. අවධාරණය කළේ කෝපයෙන්. කෙසේ වෙතත් ජී. බී. අවසානයේදී අපට සම්මුඛ සාකච්ඡාව ලබා දුන්නා. ඒ මොහොතේ ඔහු කියා සිටියේ යළි සාකච්ඡාවකට පැමිණෙතොත් අඩුම ගාණේ රුපියල් 300 ක්වත් තමාට ගෙවිය යුතු බවයි. (‘කල්පනා’ සඟරාව ජී. බී. ට මුදල් ගෙවා සම්මුඛ සාකච්ඡා කළේ ඊට පසුවයි)ජී. බී. සමඟ මා සාකච්ඡා කොට සකස් කළ ලිපිය ‘දෙසතිය’ සඟරාවේ 1981 නොවැම්බර් 30 කලාපයේ පළවුණා. ඒ ‘රුක් සෙවණැලි අතර දැල්වෙන පළිඟු පහනක්’ යන මාතෘකාවෙන්.සු. මි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>11</month>
      <day>10</day>
    </date>
    <link>http://www.silumina.lk/2013/11/10/_art.asp?fn=av1311103</link>
    <topic>සිහින සඳැල්ල</topic>
    <author>ජෝජ් රොබ්සන් ද සිල්වා</author>
    <content>සිහින සඳැල්ලඔබේ නවතම ගී “සිහින සඳැල්ලේ” පළ කරවා ගැනීමට එවිය යුතු විුත් ලිපිනය සහ ගීත ඉල්ලා එස්. එම්. එස්. එවිය යුතු දුරකථන අංකය මෙසේ ය. george.robsondesilva@gmail.com 077-6974226.සිංහල චිත්‍රපට ගීතාවලියෙන් මතකයේ රැඳුණු ගීතයක්පසුගිය 06 වැනිදාට යෙදුණු කේ. ඩී. කේ. ධර්මවර්ධන ගී පද රචකයාණන්ගේ අනුස්මරණය වෙනුවෙන් මේ ගීතය පළ කරමු.කොහේ සිට ඔබකොහේ සිට ඔබ පැමිණියේ දෝ සිහිනයේ රැඳුණු ඒ අප්සරා මගේ ඉරබටු තාරකා ඔබට ගැයෙනා නැවුම් කුලුඳුල් ප්‍රේම ගීයයි මේ කොහේ සිට ඔබ පැමිණියේ දෝදෙනෝ දාහක් අවට සිටිය ද තනිවෙලා වේදනා වින්දෙමි මම් නුවන් දාහක් අවට දුටුව ද දෙනෙත නළවන නෙතක් නුදුටිමි මම් කො‍ෙහ් සිට ඔබ පැමිණියේ දෝපාළු ගණඳුරු රුදුරු රෑ මැද නෙත වසා ආදරේ පැතුවෙමි මම් මගේ සුසුමන් දැනෙන තරමට ඔබට ළං වී කෙදින හිඳිමි ද මම් කොහෝ සිට ඔබ පැමිණියේ දෝ  පද රචනය - කේ. ඩී. කේ. ධර්මවර්ධනසංගීතය සහ ගායනය - ආචාර්ය වික්ටර් රත්නායකචිත්‍රපටය - “පොඩි මල්ලී” (1979)*********************************************************************කළුතර - ක්‍රිෂානි සිතුමිණි, ගුණරත්න, කහවන්දල - ක්‍රිෂාණි වත්සලා, බොරැල්ලේ - තක්ෂිලා, කන්දගහවිල - චානුක ප්‍රභාත්, නිට්ටඹුවේ - ඉසුරි ඉල්ලූ ගීතයයි මේ.මිස් කෝල් එකක්මිස් කෝල් එකක් තරමටවත් මා නොවටින බව දැනුණා හිස් කොළයක් ගෙන එහි පිරෙනා තුරු ඔබෙ නම එහි ලිව්වා මගෙ දෑස පුරා ඔබ සෙව්ව කතා බොරු බව මට හැඟුණා ඔබ යන්න ගියත් මට දුක නෑ එක පාරක් මුණ ගැහිලා එක පාරක් මුණ ගැහිලා මා ඔබට දුන්නු ඒ රතු කුඩයේ ඇතුළේ තුරුලු වෙලා අද ඔබ යනවා වෙනකෙකු බදා මා වැස්සේ තනි කරලා කවුරුත් දන් නෑ මම දුකෙන් කියා මම රහසින් දුක් වින්දා තවමත් මට ඔබ ගැන සිහිවීලා රෑ නින්දෙන් ඇහැරෙනවා රෑ නින්දෙන් ඇහැරෙනවා තරුවක් වීලා ඔබ දිලිසෙනවා ඒ එළියට මා මැකුණා අහසට නැගලා ඔබ ඉගිලෙනවා මා පොඩියට බිම හිටියා කවදා හරි අත්තටු කැඩිලා යළි මා ළඟටම එනවා ආවත් ඔබ යළි සිනහ වෙලා මා ඈතට දුව යනවා මා ඈතට දුව යනවා  පද රචනය - මනුරංග විජේසේකරසංගීතය - රදීෂ් වැන්දබෝනාගායනය - චරුද් ගුණරත්න*********************************************************************මහ රිදී නදීමහ රිදී නදී ගල ගලා බසී මිණි රුවන් කෙතයි ලංකා ගිරිකුලෙන් හැළී පෙණ මලින් දිලී හැඩ මනාලියයි ලංකා මිග වනේ රජුන් අවි බිමින් තබා පන්සලක් කළා ලංකා සීගිරේ උපන් රූ ළඳුන් සිනා සුර ලොවක් කළා ලංකා විරු ගැමුණු පුතා දස සෙනෙවි සබා එක ගෙයක් කළා ලංකා වැව් දහස් ගණන් සැදු උතුම් රජුන් සරු කෙතක් කළා ලංකා  පද රචනය - ස්වර්ණකාන්ති රාජපක්ෂසංගීතය - විශාරද නීලා වික්‍රමසිංහගායනය - විශාරද නීලා වික්‍රමසිංහ සමඟ ළමා පිරිසසංයුක්ත තැටිය - “බෝනික්කෝ”*********************************************************************තරුණ ජීවිතේතරුණ ජීවිතේ අපේ විනෝදයෙන් ගෙවන්න ඕන සතුරු නොවී සාමයෙන් මිතුරු මිතුරියන් ලෙසේ අපි හොඳින් එන්න ප්‍රීතිවන්න සැවොම දැන් ඉතින් සැලෙන මඳ පවන් පිනවන්න සිත් සතන් නොදුවන්න අප වෙතින් තරහයි ගියොත් ඉතින් සුකොමළිය බොළඳය තරුණ ලළන කොමළය සිවුමැලිය සොඳුරුය ඔය ගමන කදිමයපද රචනය සහ සංගීතය - නොයෙල් රණසිංහගායනය - ලා සිලොනියන්ස්*********************************************************************සත් මහ සයුරසත් මහ සයුර වගේ - ඉම නිම නැතැයි කියූ සෙනෙහස කෝ ඔබගේ - ගිලුණි ද සත්සයුරේ වියලුණු වැලි කතරේ - කෙම් බිම් පෙත් අතරේ දිය බින්දුවයි කියූ - මවෙතින් ලැබුණු සෙනේ මිහිරාවියේ මගේ - නැතුවත් නුඹට අගේ තවමත් එදා වගේ - නොසිඳී ඇත එලෙසේ සෝ දුක් අසනි වැහී - ආවා තරග වැදී ඒ හැම දරනු හැකී - මට මිහිතලය වගේ දියකඳ සාගරයේ - දිය බිඳ වැලි කතරේ සසඳනු බැරිව මෙසේ - වැලපෙමි අද තනියේ  පද රචනය - අයිරාංගනී මද්දුම බණ්ඩාරසංගීතය සහ ගායනය - සේනානායක වේරලියද්දසංයුක්ත තැටිය - “සත් මහ සයුර වගේ”*********************************************************************මගේ හීනේ හඬවාමගේ හීනේ හඬවා දුරක ඔබ ගියා මගේ ගාව නෑ ඔයා මතක පාරලා හදේ සුසුමේ පාවුණාවේ සදා සිහින මා නෙතේ කඳුළු යයි ගලා මහද හඬවලා ඉස්සර වාගෙම ළඟටම වීලා ඉන්න හිතෙනවා ඈතක යාවිද පෑව සිනා සිහින බොඳ වෙලා - මසිත රිදවලා රෑ තනි යහනේ සිහිනෙක පායා සිතට එඹෙනවා මා සිත පාළුයි නෑ ඔයා එන්න මා සොයා - හිඳිමි දිවිතුරා  පද රචනය - නිලන්ති ප්‍රනාන්දුතනුව - ගැමුණු ප්‍රනාන්දුසංගීතය - චතුරංග ගමගේගායනය - උපුල් ශාන්ගී ඉල්ලා මේ අයත් එස්. එම්. එස්. එවා තිබුණාකුරුණෑගල - අනුරාධ, අකරවිට - මාරියෝ දෙනිපිටිය, කළගෙඩිහේනේ - තිළිණ දිල්ශාන්, මාකඳුරේ - හර්ෂා, විරාජ්, මීගමුවේ - ෂෙනෝලි, බළන්ගොඩ - ඉනෝකා සංජීවනී, අනුරාධපුර - රුවනි, කන්දෙණියේ - තනූජා තරංගනී, රත්නපුර - ටානි, පාණදුර - උමානි දේවන්ගා, කුඹුකේ - සංජය, බුලත්වැල්දෙණියේ - නුවන්තිකා, හොරණ - තිළිණි මධුෂිකා, ගාල්ලේ - ඉනෝකා, සල්ගස්තැන්නේ - බිනුක චමෝද්, කුලීගොඩ - චමීර උදයංග, ත්‍රිකුණාමලයේ - රොෂාන්ති, ධම්මතිස්ස මාවතේ - අසංක රණසිංහ, අංගොඩ - නිපුණ, පරකඩුවේ - හෙලනි, අහුංගල්ලේ - චාන්දනී ද සිල්වා, මදුරන්කුලියේ - නිරෝෂා, කඩුවෙල - නිෂූ පෙරේරා, එළමල්දෙණියේ - ෂෙහන්ෂා නෙත්සරණි.ජෝජ් රොබ්සන් ද සිල්වා කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>11</month>
      <day>10</day>
    </date>
    <link>http://www.silumina.lk/2013/11/10/_art.asp?fn=av1311104</link>
    <topic>මං හිතට එකඟව වැඩ කරන කෙල්ලක්!</topic>
    <author>ගාමිණී සුසන්ත</author>
    <content>මං හිතට එකඟව වැඩ කරන කෙල්ලක්!අනර්කලී ආකර්ෂාකොහොමද අනර්කලී මොනවද තොරතුරු?හොඳින් ඉන්නවා. වැඩ කීපයකම යෙදිල ඉන්නවා. සංජය නිර්මාල්ගේ 'ජූලි 7 යි' චිත්‍රපටයේ රූපගත කිරීම් වලට සහභාගි වෙනවා. ප්‍රධාන වශයෙන් ම ‘දෙරණ City of dance’ වැඩසටහනට පසුගිය දිනවල සහභාගි වුණා. ඒ ‍වගේ ම දේශපාලන කටයුතුවලත් මගේ ව්‍යාපාරික කටයුතු වලත් යෙදිල ඉන්නවා.“දෙරණ City of dance’ වැඩසටහනේ ඔ‍බේ නිවේදන කටයුතු වලට ලැබුණු ප්‍රතිචාර කො‍ෙහාමද?මම කිසියම් වැඩක් බාරගන්නේ ඒ වැඩේට මම ආදරයක් ඇති වුණොත් පමණයි. ඒ වගේ ම ඒ වැඩේ හොඳින් කරගෙන යන්න මට ලැබෙයි කියලා හිතුණොත් දැනුණොත් පමණයි. නර්තනයටත් සංගීතයටත් ඉතා ම ආදරය කරන මම දෙරණ City of dance වැනි වැඩසටහනකට දායක වෙන්න ලැබීම ගැන සතුටු වෙනවා‍. මේ වැඩසටහන අපේ යොවුන් පරපුරට හොඳ ආදර්ශයක් මඟ පෙන්වීමක් ලබාදෙන වැඩසටහනක්. මේ වැඩසටහනට ලැබෙන ප්‍රතිචාර අනුව මට පැහැදිලි වෙනවා මේ වැඩසටහන සමාජයේ කොතරම් ජනප්‍රිය ද කියලා.අපේ රටේ යොවුන් කලාකරුවන්ගේ කලා කාරිනියන්ගේ නර්තන හැකියාවන් මතු කරගන්න අවස්ථාවක් තිබුණේ නෑ. ‘දෙරණ City of dance’ වැඩසටහනෙන් ඒ අවස්ථාව ලැබුණා. මෙයින් තමයි ප්‍රේක්ෂකයින්ට දැනගන්න ලැබුණේ අපේ ර‍ෙට් ඉන්න තරුණ කලාකරුවන්ට හොඳට නටන්න පුළුවන් කියලා.ඔබට මොනවද හිතෙන්නේ අපේ තරුණ කලාකරුවන්ගේ නර්තන හැකියාවන් ගැන.ඇතැම් අය කියන කතාවක් තමයි, අපේ රටේ රංගන ශිල්පීන්ට ශිල්පිනියන්ට නටන්න බැහැයි කියන එක. නමුත් ‍මම නම් ඉස්සර ඉඳලම දන්නවා අපේ තරුණ කලාකරුවන්ගේ නර්තන හැකියාවන් ගැන. ‘දෙරණ ලිට්ල් ස්ටාර්’ වැනි වැඩසටහන්වලින් අපේ රටේ කුඩා දරුවන්ගේ පවා නර්තන හැකියාවන් ඉස්මතු කරන්න ‍උත්සාහ ගන්නවා. ඒ නිසා නර්තනයට අද ගොඩක් දෙනෙක් යොමුවෙලා තියෙනවා.දෙරණ City of dance’ අවසන් වැඩසටහනට මම සහභාගි වුණේ හරිම අමාරුවෙන්. කකුලක ආබාධයක් නිසා ඒ කකුල ඉදිමිලා ඇවිදගන්නවත් බැරිව තිබුණා. මම හිතුවේ එදා වැඩසහන කරගන්න බැරි වෙයි කියලා. මේ වැඩසටහනට තියෙන ආදරය නිසා ම කොහොම හරි වැඩසටහනට සහභාගි වෙලා මගේ උපරිම දායකත්වය ලබාදුන්නා.තවත් මෙවැනි වැඩසටහනක් මෙහෙයවන්න ආරාධනයක් ලැබුණොත් එය ඔබ බාරගන්නවා ද?හොඳ තත්ත්වයක තිබෙන වැඩසටහනක් නම් ඒක අලුත් දෙයක් නම් මම අනිවාර්යයෙන් ම බාර ගන්නවා.දැන් ඔබ ටෙලිනාට්‍යවල වැඩිපුර දකින්න නැත්තේ ඇයි?ඔව් මම දැන් ටෙලිනාට්‍යවලට වැඩිපුර දායක වෙන්නේ නෑ. මම ප්‍රමුඛත්වය දීල තියෙන්නේ චිත්‍රපට වලට. හැබැයි හොඳ පිටපතක් ලැබුණොත් මම ඒ ටෙලිනාට්‍ය බාරගන්නවා.කොහොමද ‍ඔබේ දේශපාලන කටයුතු?දේශපාලන කටයුතු හොඳින් කරගෙන යනවා. ලබන අවුරුද්දේ දකුණු පළාතේ ඡන්දයක් තියේවි.දකුණු පළාතේ මට ඡන්දය දුන්නු ජනතාව වෙනුවෙන් මට කරන්න ලැබුණු වැඩකටයුතුත් එක්ක මම ලබන පළාත් සභා ඡන්දයට ඉදිරිපත් වෙනවා. දේශපාලනය තුළ මගේ බලාපොරොත්තුව පාර්ලිමේන්තුව නියෝජනය කිරීමයි. ඒ මොකද, අපේ රටේ කාන්තාවන් සහ තරුණ පරපුර වෙනුවෙන් කිසියම් වැඩක් කරන්න මට ලොකු ආශාවක් තියෙනවා. ඒ සඳහා සුදුසු ම තැන තමයි පාර්ලිමේන්තුව.දැන් නිර්මාණය වන ටෙලිනාට්‍ය ඔබ නරඹනවාද?ඒ නිර්මාණ ගැන ඔබට දැනෙන්නෙ මොනවද?මට ඉඩ ලැබෙන වෙලාවට මම ටෙලිනාට්‍ය නරඹනවා. හොඳ ඒවත් තියෙනවා නරක ඒවත් තියෙනවා.කවුරු මොනවිදියේ ටෙලිනාට්‍යයක් නිෂ්පාදනය කළත් අධ්‍යක්ෂණය කළත් හොඳ නිර්මාණ පමණක් විකාශය කිරීමේ වගකීම තියෙන්නේ රූපවාහිනි නාළිකාවලට.නව පරපුරේ රංගන ශිල්පීන් ශිල්පිනියන්ගේ හැකියාවන් ඔබ කොහොමද දකින්නේ?ගොඩක් දක්ෂතා තියෙන අය නව පරපුරේ ඉන්නවා‍. ඔවුන්ට එළියට එන්න අවස්ථාවක් තමයි නැත්තේ. ඉන්දියාවේ තරුණ නළු නිළියන්ට අපේ රටේ නිර්මාණවලට අවස්ථාව දෙනවාට වඩා අපේ රටේ තරුණ පරපුරට එම අවස්ථාව ලබාදෙන්න කියල මම අපේ රටේ අධ්‍යක්ෂවරුන්ගෙන් සහ නිෂ්පාදකවරුන්ගෙන් ඉල්ලා සිටිනවා.ඒ මොකද මේ පරපුර මේ අවස්ථාවේ නිර්මාණවලට දායක කරගන්නේ නැතිනම් ඔවුන්ට ඉදිරියට එන්න තරුණ කාලේ අවස්ථාවක් දුන්නේ නැතිනම් ඔවුන් වයසට ගියාට පස්සේ ඒ අවස්ථාව ලැබීම වැඩක් නෑ.ඔබ ඔබේ කාලයෙන් වැඩි ප්‍රමාණයක් යොදවන්නේ කලා කටයුතුවලට ද දේශපාලන කටයුතු වලට ද?වැඩි කාලයක් යොදවන්නේ කුමකට ද කියලා මට කියන්න අමාරුයි. නමුත් මම මූලිකත්වය දෙන හැම දේටම මම කැපවෙනවා. අද කාලෙ එක පුද්ගලයෙකුට එක වැඩක් පමණක් කරල සෑහෙන්නේ නෑ. වැඩ දෙක තුනක් එකවර කරන්න සිදුවෙනවා.ධෛර්ය කැපවීම තියෙනවා නම් කාලය බෙදාගෙන ඒ වැඩ කරන්න පුළුවනි. මම මගේ කාලය කළමනාකරණය කරගෙන දේශපාලන කටයුතුත් කලා කටයුතුත්, ව්‍යාපාරික කටයුතුත් සාර්ථකව කරගෙන යනවා. ක්ෂේත්‍ර ගණනාවක වුණත් එකවර අභියෝග බාරගන්න පුළුවන් කෙනෙක් මම.අනර්කලී ආකර්ෂාට තිබෙන මේ සමාජ ආකර්ෂණය කුමක් නිසා කියල ද ඔබ හිතන්නේ?අපේ රටේ ගොඩක් ප්‍රවීණ කලාකරු­‍වෙක් ළඟදී මට එක් කතාවක් කිව්වා. ඒ කතාව මට සම්මානයකට වඩා වටිනවා. “අනර්කලී ඉදිරිපත් කරන සෑම වැඩසටහනක්ම හරිම ලස්සනයි. ඒ මොකද ප්‍රේක්ෂකයින් දන්නවා අනර්කලී කතා කරන්නේ හදවතින් ම තමයි කියලා. “ඒකයි ඒ ප්‍රවීණ කලාකරුවා කිව්ව කතාව. ඒ කතාව සත්‍යයක්. මම හිතන්නේ මගේ රසික රසිකාවියන්ට තේරෙනවා ඇති, මම හැම දෙයක් ම කරන්නේ හදවතින්මයි කියලා.මම බොරු කියන්නේ නෑ. මම කෙළින් කතා කරන කෙනෙක්. මම රසික රසිකාවියන්ට දක්වන ආදරය එයාලට දැනෙනවා ඇති. ඒ නිසා වෙන්න ඇති මට මෙවැනි සමාජ ආකර්ෂණයක් තියෙන්නේ.ගාමිණී සුසන්තකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>11</month>
      <day>10</day>
    </date>
    <link>http://www.silumina.lk/2013/11/10/_art.asp?fn=av1311106</link>
    <topic>ආදර සුවඳින් සිත නළවන ‘රන් තරු’</topic>
    <author>ඉනෝකා පෙරේරා බණ්ඩාර</author>
    <content>ආදර සුවඳින් සිත නළවන ‘රන් තරු’සුජීව ප්‍රසන්න ආරච්චිගේ ‘රන් තරු’ නවකතාව ඇසුරින් ආචාර්ය උපුල් ජයසිංහ නිෂ්පාදනය කළ, ‘රන්තරු’ ටෙලි නාට්‍යය දැන් සතියේ දින ප‍ෙහ්ම රාත්‍රි 8.30 ට ස්වාධීන රූපවාහිනිය ඔස්සේ විකාශය වේ.සඳුන් රාජකරුණා‍ෙග් අධ්‍යක්ෂණයෙන්, ‘රන්තරු’ රූපවාහිනියට රචනා කොටඇත්තේ අරුණ ප්‍රේමරත්න විසිනි. විශ්වනාත් කොඩිකාර, බුද්ධදාස විතානච්චි, ඉෂාරා සඳමිණී, ජනක ප්‍රේමලාල්, සංකේත් වික්‍රමගේ, මාධනි මල්වත්ත, ලාල් කුලරත්න, භාග්‍යා හෙට්ටිආරච්චි, ගාමිණි හෙට්ටිආරච්චි, ප්‍රියන්ත සෙනෙවිරත්න, හේමන්ත ඊරියගම, ධර්මප්‍රිය ඩයස්, චරිත් සේනානායක, තුෂාරි වේහැල්ල, බන්දුල විතානගේ, සංගීත් සතරසිංහ යන නළු නිළියන් චරිත මවන ‘රන් තරු’ හි කතා සාරාංශය මෙසේයි.‘රන්තරු’ කේක් නිෂ්පාදන ආයතනයේ හිමිකරු වන මුදුන්කොටුව මුදලාලි සිය පුත්‍රයා විදේශ අධ්‍යාපනය නිම කර පැමිණි පසු සේවයෙන් විශ්‍රාම ගන්නට තීරණය කරයි. ඔහුගේ පුත්‍රයා වන සසංක ව්‍යාපාර කළමනාකරණය පිළිබඳ ඉහළ අධ්‍යාපනය ලබා තිබේ. ඔහු සිය පියාගේ ව්‍යාපාරය දෙස බලන්නේ අවඥා සහගත ආකල්ප‍යකින්. ඔහුගේ අරමුණ වඩාත් නූතන ව්‍යාපාර වෙත ගමන් කළ යුතු බවයි. එහෙත් මුදුන්කොටුව මුදලාලිගේත්, සිය සොහොයුරිය වන සසංකාගේත් බලවත් ඉල්ලීම නිසා ඔහු ‘රන්තරු’ ආයතනය වෙත යන්නේ පියාගේ රෝගී තත්ත්වය සමහන් වන තුරු එහි වැඩ කටයුතු බලා කියා ගැනීමේ අරමුණෙනි.‘රන්තරු’ ආයතනය වෙත පැමිණෙන ඔහුට දක්නට ලැබෙන්නේ දැඩි අරාජික බවකි. කිසිවෙක් සිය කාර්යයන් හරි හැටි ඉටු කරන බවක් පෙනෙන්නේ නැත. එක් තරුණියක් පමණක් අන් අයට වෙනස් ලෙසින් දැඩි උනන්දුවකින් හා ක්‍රියාශීලීබවකින් වැඩ කරන බවක් ඔහු දකියි. ඇය ගැන කුතුහලයෙන් ඇය දෙස බලා සිටින සසංක ඇගේ අවධානයට ලක්වන අතර ඇය ඔහුව හඳුනා ගන්නේ සම්මුඛ පරීක්ෂණයක් සඳහා පැමිණි තරුණයෙකු ලෙසයි.වන්දනා නමැති මේ තරුණිය තම පියා ගැනත් ආයතනය ගැනත් සැබෑ ආදරයකින් හා භක්තියකින් ක්‍රියා කරන බව සසංකට වැටහේ. තරුණිය නිවැරැදි නොකරන ඔහු අසංක දිසානායක යන නමින් පෙනී සිටිමින් දුර බැහැර පළාතකින් පැමිණි බවක් පවසනවා. අහඹු ලෙස තම අනන්‍යතාව වෙනස් වීම පියාගේ ආයතනය ගැන සැබෑ තොරතුරු සොයා ගැනීමට කදිම මාර්ගයක් බව ස්වල්ප වේලාවකින් ම සසංකට වැටහේ. පියා අමතන ඔහු මෙම රඟපෑම දිගටම පවත්වාගෙන යන්නට සහාය පතයි. මුදුන්කොටුව මුදලාලි සිය පුත්‍රයා ව්‍යාපාරය කෙරෙහි බැඳීම ගැන සතුටු වෙමින් මෙයට ඉඩ සලසා දෙයි.ගිණුම් අංශයේ ලිපිකරුවෙක් ලෙස සේවයට බැ‍ඳෙන අසංක වන්දනා සමඟ සමීප මිත්‍රත්වයක් ගොඩනගා ගනී. වන්දනා ඔහුට සලකන්නේ අනුකම්පාව මුසු හැඟීමකින්. ආර්ථික දුෂ්කරතාවලින් පෙළෙන බෝඩිමක දුක සේ ජීවත්වන තරුණයෙක් ලෙස පෙනී සිටින අසංකට වන්දනා හැකි සෑම අයුරින්ම උපකාර ද කරන්නේ ඇගේ කාරුණිකත්වයද ඔහුට පසක් කරමිනි.මේ රඟපෑම අසංකට මහත් ආස්වාදජනක කාර්යයක්ද වේ. එසේම කාර්යාලය පිළිබඳ සියලු තතුද ඔහු අනාවරණය කර ගනී. සිය පියාගේ විශ්වාසය දිනා ගනිමින් සේවය කළ ඉහළ නිලධාරීන්ගේ පටන් සුළු සේවකයා දක්වා සියල්ලන්ම පාහේ තමන්ගේ පටු වාසි තකා ව්‍යාපාරය පාවා දෙන ආකාරය අසංකට සිය දෑස් ඉදිරිපිටදීම දැක ගන්නට ලැබෙනවා.වන්දනා මේ සියල්ලන්ටම වෙනස් වන්නේ හෘදය සාක්ෂියට ගරු කරමින් ලද දෙයින් සතුටු වෙමින් ඒ අනුව සරල දිවි පැවැත්මකට හුරු වී සිටින තරුණියක් නිසයි. අන් අය යෙදී සිටි තරගකාරී දිවි පැවැත්ම ඇය ප්‍රතික්ෂේප කරයි. ඇයගේ අවංකභාවය අන් අයගේ විහිළුවට පවා ලක්වේ. එහෙත් ඇය නොසැලී සිය ප්‍රතිපත්ති රැකගන්නවා. මේ ගුණාංගය සසංකගේ දැඩි ආකර්ෂණයට හේතුවේ. ඇය ගැන සොයා බැලීමේදී සසංක දැන ගන්නේ ඇය සිය පියාත් සමඟ හුදකලාව ජීවත්වන තැනැත්තියක් බවයි. සසංක දිගින් දිගටම ‘රන්තරු’ ආයතනයේ රැ‍ඳෙන්නේ වන්දනා කෙරෙහි ඇතිවන ආකර්ෂණය නිසයි. වන්දනාගෙන් දුරස් වීමට සිදුවෙතැයි යන බිය නිසා සිය රඟපෑම නවතා දමන්නටද ඔහු සූදානම් නැත.සිය පුත්‍රයා බලාපොරොත්තු විරහිත ලෙස සිය ව්‍යාපාරය කෙරෙහි ආසක්තව සිටීම මුදුන්කොටුව මුදලාලිගේ සතුටට හේතුවේ. මේ අතර මුදුන්කොටුව මුදලාලිගේ නැඟණිය වන සුජාතා මේ පවුලට සමීප වන්නේ සිය දියණිය චාරුනි ළඟදීම ආපසු පැමිණෙන නිසයි. මෙතෙක් කලක් ක්‍රියාශීලී ලෙස සහභාගි නොවුවද සිය දියණිය සසංකට විවාහ කර දීම මගින් ව්‍යාපාරය වෙත ළං වන්නට ඇය මාන බලයි. චාරුනිගේ සංකර ව්‍යාජ ගති පැවතුම් දකින සසංක ඇය කෙරෙහි කලකිරීමක් ඇති කර ගනී.එහෙත් චාරුන‍ිගෙන් ගැලවීම ඔහු සිතන තරම් පහසු වන්නේ නැත. වන්දනා කෙරෙහි ඔහුගේ සිත තුළ ආදරයක් ජනිතවේ. ඔහු වන්දනා වෙත සමීප වන අතර ඇය මුලින් ඔහුගේ යෝජනාව පිළිගන්නේ නැත. එහෙත් ඔහු තමාගේ සිත තුළ ඇය කෙරෙහි ජනිත ප්‍රේමය ගැන ඇයට අවබෝධ කරවීමෙන් පසු ඇය ඔහුගේ ආදරය පිළිගනී. එහෙත් ඇය තවමත් සිතා සිටින්නේ අසංක යනු දුප්පත් තරුණයෙකු බවයි.චාරුනී තමාගේ පුත්‍රයාට නොගැළපෙන බව මුදුන්කොටුව දැන සිටී. එහෙත් සිය සොහොයුරිය හමුවේ ඔහු අසරණය. සිය පුත්‍රයා වන්දනාට සමීප වීම ඔහුගේ සතුටට හේතු වුවද එයට ප්‍රසිද්ධියේ ආශිර්වාද කරන්නට ඔහුට හැකියාවක් නැත. මේ අතර සසංක වන්දනාගේ පියා හමුවී තමා පිළිබඳ සත්‍ය හෙළි කරන්නේ එය වන්දනාට නොපවසා සිටීමේ පොරොන්දුව සමඟයි. වන්දනා තමා ගැන ඇත්ත දැන ගතහොත් තමා වෙතින් දුරස් වේ යැයි ඔහු බියට පත්වේ.අසංක නමැති දුප්පත් ලිපිකරු තරුණයා ලෙස පෙනී සිටිමින් වන්දනාගේ ආදරය දිනාගත් සසංක මේ අභියෝග හමුවේ සිය අරමුණ කරා යන ගමන නාට්‍යයෙන් නිරූපණය වේ. සිය ආදරයත් දිනා ගනිමින් ආයතනයත් ඉහළ තැනකට ගෙන ඒමට ඔහු අවසානයේ සමත් වේ.ලලිත් වසන්ත සහ නීල් රුක්මන් විධායක නිෂ්පාදනයෙන්, මංජුල රොෂාන් අඹේපිටිය කැමරාකර‍ණයෙන්, නිශාන්ත ප්‍රියදර්ශන සංස්කරණයෙන්, ශාන්ත ජයලත් තිසේරා සංගීත අධ්‍යක්ෂණයෙන්, සම්පත් වන්නිආරච්චි කලා අධ්‍යක්ෂණයෙන්, ජයන්ත අබේරත්න සහාය අධ්‍යක්ෂණයෙන්, බන් ලලිත් පෙරේරා නිෂ්පාදන කළමනාකරණයෙන් සහ අමිලා නදීශානි තේමා ගී ගායනයෙන් ‘රන්තරු’ ඔපවත් වේ.ඉනෝකා පෙරේරා බණ්ඩාරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>11</month>
      <day>10</day>
    </date>
    <link>http://www.silumina.lk/2013/11/10/_art.asp?fn=av1311107</link>
    <topic>යාත්‍රා</topic>
    <author>තුෂාරි වික්‍රමසිංහ</author>
    <content>යාත්‍රාප්‍රසංග වේදිකාවේ නැතිවම බැරි ගායකයෙක් විදිහට සුරේන්ද්‍ර පෙරේරා හඳුන්වන්න පුළුවන්. ඔහුගේ ජනප්‍රියත්වය මෙතෙර වගේම එතෙරත් එහෙමමයි. එ් තරමටම සුරේන්ද්‍රට එතෙර සංචාරවලින් අඩුවක් නැහැ. සංගීත ප්‍රසංග වෙනුවෙන් නිතර නිතර විදේශගත වෙන සුරේන්ද්‍ර පසුගිය දවසක ලෙබනන් සංචාරයක දී අපූරු අත්දැකීමකට මුහුණ දුන්නා. ඒ ගැන සුරේන්ද්‍ර මතක් කරන්නේ තවමත් හිනාවෙමින්.“මමත් තවත් ගායිකාවන් කීප දෙෙකුත් ගායන සහ නර්තන ප්‍රසංගයක් වෙනුවෙන් ලෙබනන් ගියා. මට මතක විදිහට මම විතරයි පිරිමි යෙකුට හිටියේ. කොහොම හරි අපේ අනෙක් කාන්තා පිරිස තේ හදලා මට තේ බොන්න බැල්කනියට එන්න කියලා ආරාධනා කළා. මුතු තරංගාත් එතැන හිටියා. අපි නවාතැන් ගෙන සිටි නිවෙසට අල්ලපු වත්තේ දොඩම් ගස්වල දොඩම් පිරිලා. කවුරුත්ම කඩලා නැහැ. ඉතින් මමත් මුතූත් කතා වුණා වත්තට පැනලා දොඩම් කඩමු කියලා. ඉතින් අපි දෙන්නම දොඩම් වත්තට ගිහිල්ලා දොඩම් කැඩුවා. ඇවිත් ලෙලි ඇරලා කන්න බලනකොටම ලෙලි ගහන හැම දොඩම් ගෙඩියකම පණුවෝ විදලා. අපොයි දෙයියනේ එතකොට තමයි කාරණය වැටහුණේ. ඒ දොඩම් කවුරුවත් කඩන්නැතුව එහෙම තියලා තියෙන්නේ දොඩම් ගෙඩිවල පණුවෝ නිසයි.  කලා ක්ෂේත්‍රයේ ප්‍රවීණ රංගන ශිල්පියෙක් විදිහට සනත් ගුණතිලක හැමදාමත් කැපී පෙනෙනවා. පසුගිය දවසක සනත් ඔහුගේ උපන් දිනය සැමැරුවා. ඒ අතරම ඔහු පසුගිය දිනෙක රසඳුන ‘යාත්‍රා’ තීරයට කළ ප්‍රකාශයක් නිසා යම් අකරතැබ්බයකට මුහුණ පෑ පුවතකුත් අපිට දැනගන්නට ලැබුණා. මේ හැමදේම නිවැරැදිව දැනගන්න අපි යළිත් වරක් සනත්ට කතා කළා.“පසුගිය දවසක මගේ උපන් දිනය යෙදී තිබුණා. මට මුලින්ම සුබ පැතුම් එක් කළේ මේ රටේ මුල් පුරවැසියා වන ජනාධිපති මහින්ද රාජපක්ෂ මැතිතුමා. එතුමාට මම මුලින්ම ඒ වෙනුවෙන් ස්තූතිවන්ත වෙනවා. ඒ වගේම මගේ උපන් දිනය එක්තරා කාන්තා පුවත්පතක පළ වී තිබුණා. මේ නිසා මට රසික රසිකාවියන් ගෙන් බේරිල්ලක් නැතිවම සුබ පැතුම් ලැබුණා.මේ හැමදේම සතුටින් සිදුවන අතරේ මම නොහිතපු විදිහට මට එක්තරා දුරකථන ඇමතුමක් ලැබුණා. ඒ ඇමැතුමෙන් කියවුණේ පසුගිය දවසක ‘රසඳුන’ ‘යාත්‍රා’ තීරයට ප්‍රවීණ නළු ජෝ අබේවික්‍රම මහත්මයා පිළිබඳව කළ ප්‍රකාශයක් ගැනයි. එතැනදී මම ප්‍රකාශ කළේ දයා අල්විස් ජෝ අබේවික්‍රම මහත්මයාගේ ඇස් ඔපරේෂන් කළ අවස්ථාවේ ළඟටම වී උදව් උපකාර කළ බවයි. නමුත් ජෝ අබේවික්‍රම මහතා ගැන හොදින්ම දන්නා ළඟම හිතවතුන් දෙපළක් මට දුරකථනයෙන් කතාකොට මා කළ ප්‍රකාශය නිවැරැදි නොවන බව මට දැන්වූවා. මම ඒ ප්‍රකාශය කළේ මට දැනගන්න ලැබුණු ආකාරයටයි. මම නොදැනුවත්ව කළ ප්‍රකාශය ගැන ඒ දෙපාර්ශ්වයෙන්ම සමාව අයැද සිටිනවා.  ලෝකයේ හොඳම නළුවා විදිහට සම්මාන ලැබු ජගත් චමිල පසුගිය දවසක විවාහ මංගල උත්සවයකට සහභාගි වුණා. මනාල යුවළට සුබ පතන්නට ජගත් පැමිණ සිටියේ සුදු කමිසයකින් සහ ඩෙනිම් කලිසමකින් සැරසිලා. ඔහුගේ මේ ඇඳුම දුටු ටයිකෝට් ඇඳගෙන මහේශාක්‍ය ලීලාවෙන් සිටි අනෙක් පිරිස අතරින් අනේ! ජගත් ලෝකෙ හොඳම නළුවා විදිහට සම්මාන ලබලත් මේ තරම් ජනප්‍රියත්වයක් දිනාගෙන ඉඳලත් මේ වගේ තැනකට එන්නේ මේ විදිහටනේ කියලා කසුකුසු නැගෙන්න පටන් ගත්තා. ලෝකේ හොඳම නළුවා වුණත් මොන සම්මාන කීර්ති ප්‍රසංශා ලැබුණත් එදා සිටි ජගත් චමිලම තමයි අදත් ඉන්නේ. නිහතමානීත්වය, අව්‍යාජත්වය, තමයි ඔහුගෙන් ඉස්මතු වන්නේ. ඒ පිරිස අතරින් කවුරුදෝ කියන හඬ ඇසුණා.  නවක ශිල්පිනියක් තමයි, අශිකා මතසිංහ. අශිකා රංගනයට පිවිස ඉතා කෙටි කලෙකින්ම ඇගේ ඇති සුන්දරත්වය දක්ෂතාව නිසාම ජනප්‍රියත්වයට පත්වුණා. අශිකාත් ඇගේ සැමියාත් දරුවන් දෙදෙනාත් පසුගිය දවසක සංචාරයක නිරත වුණා. මෙහිදී ඔවුන් ඔවුන්ගේ ඥාති නිවෙසකටත් ගොඩවැදී යන්නට අමතක කළේ නැහැ. සුපුරුදු විදිහට අශිකාත් සැමියාත් දරුවනුත් ඔවුන් සමඟ කතාබහ කරමින් තොරතුරු සුවදුක් විමසමින් සිටියා. ඥාතිවරිය අශිකාගෙන් දරුවන්ගේ තොරතුරු විමසා ඇසු ප්‍රශ්නයක් නිසා අශිකාට එය පිළිතුරු දීමට නොහැකි වුණා. ඒ ගැන අශිකා අපිත් එක්ක කතා කළේ මෙලෙසින්.“මගේ ඥාතිවරිය මගෙන් විමසුවා දරුවන් දෙදෙනා රාත්‍රී නිදා ගන්නේ කීයට ද කියලා. ඇත්තටම මම ඒ දෙන්න කීයට නිදා ගන්නව ද දන්නෙ නැහැ. මොකද මම දවල් කාලයේ දරුවන්ගේ සියලු වැඩකටයුතු කරනවා. උයලා පිහලා සවස 6.00 වෙනකොට රැකියාව නිම වී මගේ සැමියා නිවෙසට එනවා. මට හොඳටම මහන්සියි. මොකද දවල් කාලයේ ඉඳලම දරුවන් සමඟ නිවෙසේ වැඩ කටයුතු වගේම රංගන වැඩ කටයුතුවල නිරත වෙලා. ඒ නිසා මගේ සැමියා රැකියාවට ගොස් නිවෙසට පැමිණි විගස දරුවන් දෙදෙනා එයත් එක්ක තමයි කාලය ගත කරන්නේ. නිදා ගන්නේ. මම ඒ හැමටම කලින් නින්දට යනවා. දරුවන්ගේ වැඩ කටයුතු හැම දෙයක්ම නොපිරිහෙළා ඉටුකරලා තමයි මම නින්දට යන්නේ. අශිකා සිනහවෙමින් පැවසුවා.  නන්දා මාලිනිය කියන්නේ හැමදාමත් අපේ රටට වටිනා සම්පතක්. ඇය තම වෘත්තිය වෙනුවෙන් තම දහඩිය කඳුළු නිබඳවම කැප කළ ප්‍රවීණතම ගායිකාවක්. දේශයේ දරු පරපුර වෙනුවෙන් “හඳහාමී”, “සින්දු හෝඩිය”, “පුංචි සින්දු” වැනි නිර්මාණ රැසක් ඇය දායාද කළා. සංගීත විශාරද නන්දා මාලිනිය මෙකී අනාගත දරු පරපුර වෙනුවෙන් තම ශිල්ප ඥානය බෙදා හදා දීමට ඇගේ සංගීත ආශ්‍රමයට බැඳීමට දරු දැරියන්ට මෙවරත් අවස්ථාව උදාකර ඇති බව අපට දැනගන්නට ලැබුණා.තුෂාරි වික්‍රමසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>11</month>
      <day>10</day>
    </date>
    <link>http://www.silumina.lk/2013/11/10/_art.asp?fn=av1311108</link>
    <topic>සුවදායි නින්දක් නොමැති නම් ඇස් යට කළු වෙන්න පුළුවන්</topic>
    <author> </author>
    <content>සුවදායි නින්දක් නොමැති නම් ඇස් යට කළු වෙන්න පුළුවන්ඇස් යට කළු වීම සම්බන්ධයෙන් අපි දීර්ඝ වශයෙන් කරුණු සාකච්ඡා කළා ඔබට මතක ඇති. ඔබත් සතිපතා මේ ලිපි මාලාව කියවන කෙනෙක් නම් මෙහි අප සඳහන් කළ යම් යම් සරල ප්‍රතිකර්ම විධි දැනටමත් ඔබ අනුගමනය කරනවා වන්නට පුළුවන. අපි අපේ එදිනෙදා දින චර්යාව, යහපත් සෞඛ්‍ය පුරුදු සමඟත්, සෞඛ්‍යාරක්ෂිත ආහාර වේල් පිළිබඳවත් සැලකිලිමත්ව යොදා ගන්නවා නම් ස්වාභාවිකව අපමට ලැබී තිබෙන රූපස්වභාවය ආරක්ෂා කර ගැනීම මහලොකු කාර්යයක් නොවේ.රූප ස්වභාවයට දැඩි ලෙසම බලපාන ඇස්යට කළුවීම වළකා ගැනීමට ඔබ අනුගමනය කළ යුතු තවත් සුවිශේෂී ක්‍රමෝපාය කීහිපයක් ගැන අදත් අපි ඔබට පැහැදිලි කරන්නම්. මේ තත්වය ඇතිවීම සඳහා විශේෂයෙන්ම බලපාන හේතුවක් තමයි නිදි වැරීම. එසේ නැතිනම් සුවදායක නින්දක් නොමැති වීම. ඔබ දන්නවා, යහපත් ලෙස සෞඛ්‍යය පවත්වාගෙන යාමට නම් පැය 08 ක නින්දක් අත්‍යාවශ්‍ය බව. නිදි වැරීම නිසා ඔබේ මුහුණේ සාමාන්‍ය ස්වරූපයට කිසියම් වූ වෙහෙසකර බවක් එක්වෙන අයුරු ඔබට අමුතුවෙන් පැහැදිලි කළ යුතු නොවේ.එය ඔබ අත්දැකීමෙන් ම දන්නවා ඇති. වැඩි කාලයක් නොවේ දින දෙකක් රාත්‍රි හරිහැටි නින්දක් නැතිව සිට පසුවදාට නැගිටිත් දී ඔබේ ඇස්දෙක වෙනදා මෙන් නිරෝගී නැති බව ඔබටම දැනේවි. දිගින් දිගටම මෙසේ නිදිවැරීම නිසා ඇස් යට ගිලුණු ස්වරූපයකුත් ඇස්වටේ කළුවුණු ස්වරූපයකුත් ඇතිවේ. එබැවින් ඇස් යට කළුවීම වළක්වා ගන්නට නම් අනිවාර්යයෙන් ම සුවදායී නින්දක් ඔබ ලැබිය යුතුය. පැය 06 - 07 ක නින්දක් නම් අනිවාර්යයෙන්ම අවශ්‍යයි.දීර්ඝව ඇස් වෙහෙස කිරීමත් මේ තත්වය සඳහා දැඩිව බලපාන බව ඔබ දන්නවාද? සමහර විට ඔබ අධ්‍යාපනය ලබන, නිතර පොත පත ඇසුරේ පාඩම් කරන යුවතියක් වන්නට පුළුවනි. අපි ඉතා හොඳින් අධ්‍යාපනය ලැබිය යුතු තමයි. පාඩම් කළ යුතු තමයි. නමුත් දීර්ඝ කාලීනව ඔබේ ඇස් පොත මත දිව යවමින් ඇස් වෙහෙසට පත් නොකරගෙන මේ ක්‍රමය අනුගමනය කරන්න. විනාඩි 15 ක් පොත් කියවූ පසු ඇස්දෙක ඉන් ඉවත්කරගෙන කිසියම් නිදහසක් ලබා දෙන්න. මනසත් නිදහස් කරගන්න. මේ ආකාරයට කළහොත් ඇස් දෙක අධික ලෙස වෙහෙසවන්නේ නෑ, අනිත් කාරණාව තමයි පරිගණක භාවිතය. වැඩි වේලාවක් පරිගණක තිරය දෙස බලා සිටීමද ඇස් යට කළුවීමට හේතුවක්. ඒ නිසා පරිගණක භාවිතයේදීත් වරින්වර තිරයෙන් ඇස් ඉවතට රැගෙන කිසියම් නිදහස් වීමක් ඇස් දෙකට ලබා දිය යුතුයි.මුහුණට නිතර නිතර මේක් අප් (mak-up) යොදන අයද ඇස් යට කළු වීම පිළිබඳ පරිස්සම් විය යුතුයි.සමහරවිට මුහුණට යොදන මේක් අප් ඇස්යට තැවරීමෙන් සම දුර්වර්ණ විය හැකිය. විශේෂයෙන්ම මුහුණට හා ඇස අවට ආලේපනය කරන ක්‍රීම් වර්ග under - eye ක්‍රීම් ආදිය මිලදී ගැනීමේදී නියම ප්‍රමිතියකින් යුතු ආලේපන වර්ග තෝරා ගැනීමටත්, ඒවා කල් ඉකුත් වී තිබේද යන්න ගැන හොඳින් පරීක්ෂා කර බලා ගැනීමටත් ඔබ සැලකිලිමත් විය යුතුය.එසේම කිසිම මොහොතක මුහුණට පාවිච්චි කරන ක්ලෙන්සර් ක්‍රීම්, ස්ක්‍රබ්, ටෝනර් ආදිය ඇස් යටට පාවිච්චි කළ යුතු නොවේ. ඒ සඳහා ඇස යට පවතින සියුම් සමට හානිදායක නොවන ක්‍රීම් වර්ග හා අනෙකුත් ආලේපන වර්ග වෙනම ඇත.       හේමාලිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>11</month>
      <day>10</day>
    </date>
    <link>http://www.silumina.lk/2013/11/10/_art.asp?fn=av1311109</link>
    <topic>Hollywood News</topic>
    <author>සුජීව තේවහෙට්ටිගේ</author>
    <content>Hollywood Newsගත් කර්තෘවරයෙකු වන මාක් එලියට් ලියූ අලුත් ම කෘතියකින් හොලිවුඩයේ ජනප්‍රිය නළු නිළි යුවළකගේ සැඟවුණු කරුණු හෙළිකර තිබෙනවා. ‘නිකල්සන්’ යනුවෙන් නම් කර තිබෙන මේ ග්‍රන්ථයෙහි ඇතුළත් වන්නේ ජනප්‍රිය නළු ජැක් නිකල්සන් ගේ ජීවිත කතාවයි.එහි එක් පරිච්ඡේදයක ජනප්‍රිය නිළි මෙරිල් ස්ට්‍රීප් සහ ජැක් නිකල්සන් අතර තිබූ හාදකමක් ගැන වගතුග සඳහන් කර ඇත්තේ ‘ලුණු ඇඹුල්’ සහිතවයි. මේ සබඳකම විස්තර කරන කතුවරයා පවසන්නේ 1987 දී තිරගත වූ ‘අයන්වීඩ්’ නම් වූ චිත්‍රපටයේ රූගත කිරීම් සිදුවෙද්දී ජැක් සහ මෙරිල් ස්ට්‍රීප් කැමරාවෙන් පසු පස හිඳිමින් ‘නිරූපණය කළ’ සැබෑ පෙම් ජවනිකා තමන්ට රහසක් නොවූ බවයි.කතුවරයා තවත් තැනක සඳහන් කරන්නේ ජැක් සහ මෙරිල් 1985 දී ‘හාට්බර්න්’ චිත්‍රපටය රූගත කරද්දී මුලින් ම එකිනෙකා හඳුනා ගත් බවයි. ඒ කාලයේ ජැක් ලැඟුම් ගත්තේ මෙරිල් ගේ හෝටල් කාමරයේ බවත්, එහෙත් ටික දිනකින් ම ඇය ඔහුව කාමරයෙන් පිටමන් කළේ ඔහුගේ ‘සීමාවක් නැති ප්‍රේම කිරීම’ ඇයට වධයක් වූ නිසා බවත්, මාක් එලියට් තවදුරටත් සඳහන් කර තිබෙනවා.ජැක් මේ වනවිට ඇන්ජලිකා හූස්ටන් සහ වෙරෝනිකා කාට් රයිට් යන නිළියන් දෙදෙනා සමඟ වරින් වර සම්බන්ධකම් පවත්වන්නේ යැයි ද කතුවරයා තම කෘතියෙහි සටහන් කර තිබෙනවා.හොලිවුඩ් සිනමා ලොව නම රැන්දූ ජනප්‍රිය නිළි, ජුලියා රොබට්ස් පසුගිය 28 දා 46 වැනි වියට පා තැබුවා. මේ වෙනුවෙන් සුපිරි උපන් දින සාද පවත්වන්නට ඇගේ කැමැත්තක් තිබුණෙ නැහැ. එදින සවස් වරුවේ සාමාන්‍ය අවන්හලක දී තම හිතවතුන් හිතවතියන් කිහිප දෙනෙකු වෙනුවෙන් පුංචි සංග්‍රහයක් පැවැත්ව‍ූවා. මේ වෙනුවෙන් ජුලියා ගේ සැමියා, ඩැනී මොඩර් ද එක් වී සිටියා.ජුලියා මෑතකදී රඟපෑ චිත්‍රපටය ‘ඊට්, ප්‍රේ ඇන්ඩ් ලව්'. ඇය රඟපෑ ‘බිට්රෙයල්’ චිත්‍රපටයේ මංගල දර්ශනය පසුගියදාක පැවැත්වුණා. ඒ සඳහා ද ඇය සහභාගි වී සිටියා. මයික් නිකලස් අධ්‍යක්ෂණය කළ මේ චිත්‍රපටයේ ඩැනියල් ක්‍රේග්, සහ රැචල් වීස් ද ප්‍රධාන චරිත නිරූපණය කරනවා.ජූලියා රඟපෑ තවත් චිත්‍රපටයක් ද ප්‍රදර්ශනයට සූදානම්. වේදිකා නාට්‍යයක කතාවක් පාදක කරගත් එය, ‘ඕගස්ට් ඕසේජ් කන්ට්‍රි'. ඒ චිත්‍රපටයේ ජූලියා සමඟ මෙරිල් ස්ට්‍රීප් සහ එවන් මැක්ග්‍රෙගර් ද රඟපානවා. මේ චිත්‍රපටය ළඟ එන නත්තල්දා තිරගත කිරීම අරඹනවා.ඩැනියෙල් රැබ්ක්ලිෆ්ට වෙනස් ආකාරයක චරිතයක් ලැබිලා. ඒ, කෙටිදුර ධාවන ශූරයකු වන ඔලිම්පික් රන් පදක්කම්ලාභී සෙබස්ටියන් කෝ ගේ චරිතය නිරූපණය කරන්නයි. ‘ගෝල්ඩ්’ යනුවෙන් නම්කර ඇති මේ චිත්‍රපටයේ තිර රචනය, සුප්‍රකට ‘ස්ලම්ඩෝග් මිලියනර්’ චිත්‍රපටයේ තිර රචක සයිමන් බීෆෝයි සහ විල් ඩේවිස් ගෙන් චිත්‍රපටය අධ්‍යක්ෂණය කරන්නේ ජේම්ස් වට්කින්ස්. ඔහු මීට කලින් අධ්‍යක්ෂණය කළ ‘වුමන් ඉන් බ්ලැක්’ චිත්‍රපටයේ ද ඩැනියෙල් ප්‍රධාන චරිතයක් රඟපෑවා.‘ගෝල්ඩ්’ චිත්‍රපට කතාව නිර්මාණය වී ඇත්තේ 1980 දී එවකට සෝවියට් දේශයේ මොස්කව් නුවර පැවැත්වූ ඔලිම්පික් උලෙළ පසුබිම් කරගනිමින්. පැට් බුචර් විසින් රචනා කරන ලද ‘ද පර්ෆෙක්ට් ඩිස්ටන්ස්’ නම්වූ කෘතිය පදනම් කරගෙනයි ‘ගෝල්ඩ්’ චිත්‍රපට කතාව නිර්මාණය වුණේ.ඇමෙරිකානු ප්‍රේක්ෂකයන් අතර ජනප්‍රියත්වයට පත්ව තිබෙන ‘ඇමෙරිකන් අයිඩ්ල්’ නම්වූ රූපවාහිනි රියැලිටි වැඩසටහනේ විනිශ්චය මණ්ඩල සාමාජිකාවක ලෙස සුපිරි ගායිකා ජෙනිෆර් ලෝපේස් ද කටයුතු කළා. ඒත් පසුගිය මාස කිහිපය තුළ ඇය, මේ වැඩසටහනේ විනිශ්චයන්ට එකතු වුණේ නැහැ.‍ දැන් නැවතත් ඇය ‘ඇමෙරිකන් අයිඩ්ල්’ 13 වැනි වැඩසටහන් මාලාවට එක්වෙලා. මීට පෙර ඇගෙන් දිස්වුණාට වඩා වෙනස් ස්වරූපයකිනුයි ඇය මේ වැඩ සටහන් මාලාවට එක්වී ඇත්තේ‍.ජෙනිෆර් බොහෝ විට ඇඳුම් ඇන්දේ සිරුර මඳක් නිරාවරණය වන අයුරින්. ඒත් දැන් ඇය ‘ඇමෙරිකන් අයිඩ්ල්’ හි පෙනී සිටින්නේ සිරුර හොඳින් ආවරණය වූ ඇඳුමක් ඇඟලාගෙනයි. මේ වනවිට 44 වැනි විය පසු කරමින් සිටින ඇය දරු දෙදෙනෙකුගේ මවක් ද නිසා මෙලෙස තම ස්වරූපය වෙනස් කර ගත්තා දැයි සමහරු විමසනවා. ජෙනිෆර් නැවතත් ‘ඇමෙරිකන් අයිඩ්ල්’ වෙත පිය නැගුවේ ඇගේ ගාස්තුව ඇමෙරිකන් ඩොලර් මිලියන 20 ක් වූ නිසා දැයි මේ අතර තවත් සමහරුන් ප්‍රශ්න කරනවා.මෑතකදී දෙදරා ගිය ක්‍රිස්ටින් ස්ටුවර්ට් සහ රොබට් පැටින්සන්ගේ ප්‍රේම වෘත්තාන්තයට දැන් ආයෙමත් පණ ඇවිත්. මීට මාස කිහිපයකට පෙර වෙන් වුණු මේ දෙදෙනා ආයෙමත් ළං වෙලා. ක්‍රිස්ටීන් පසුගිය සතියේ හිටිහැටියේ ම රොබට් ගේ නි‍ෙවසට ගිය බවයි ආරංචි. ඔහුගේ නෛවස පිහිටා ඇත්තේ බෙවර්ලි හිල්ස් ප්‍රදේශයේයි. ඇය එහි ගියේ තමන් සතු ටොයෝටා පිකප් රථයෙන්.රොබට්ගේ නි‍ෙවසට ගිය ඇය, එහි පැය කිහිපයක් ම රැඳී සිට නැවතත් වාහනය පදවාගෙන ගිය බව බොහෝ දෙනෙකු දැකලා. ඇගේ වාහනය පිටුපසින් රොබට් ගේ වාහනයත් ධාවනය වී තිබෙනවා. මේ රථ දෙකම ධාවනය කෙරුණේ ක්‍රිස්ටීන්ගේ න‍ෙවස දෙසටලු. ඒත් කිලෝ මීටර් කිහිපයක් එලෙස ධාවනය වූ වාහන දෙක හදිසියේ ම ධාවන මාර්ගය වෙනස් කළ බවත් පැවසෙනවා.සුජීව තේවහෙට්ටිගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>11</month>
      <day>10</day>
    </date>
    <link>http://www.silumina.lk/2013/11/10/_art.asp?fn=av13111011</link>
    <topic>අතේ තිබුණු කෝටි ගාණක් නැත්තටම නැති වුණා</topic>
    <author>ජෝර්ජ් රොබ්සන් ද සිල්වා</author>
    <content>අතේ තිබුණු කෝටි ගාණක් නැත්තටම නැති වුණාකීර්ති පැස්කුවල්කීර්තිගේ ගී ප්‍රසංගය සමඟ 'තව දවසක්' ගී තැටිය 24 වැනිදා එළිදකීතව දවසක් හමු වී ඉමු මේ භවේ එක සැරයක් දුටුවත් ඇති දෑස් ඔබේ...!(පද - සජිත් වී. චතුරංග)වසන්තයේ දී මෙන්ම ගිම්හානයේදී ද ගීතලෝලී සිත් ආකර්ෂණය කරගන්නා අපේ සංගීත ක්ෂේත්‍රයේ “ළයාන්විතයා” වන කීර්ති පැස්කුවල් ගයන නවතම ගීතයක් ගුවනේ පාවී එයි. වසරේ සෑම සෘතුවකටම ගැළපෙන හඬක් (voice for all season) හිමි ගායන ශිල්පියෙකු වන කීර්ති මේ වසර මුලදී එනම් ජනවාරි 27 වැනිදා “රසඳුන” සමඟ කළ කතාබහකදී “මේ අවුරුද්ද අවසානයට පෙර මගේ ගීත ප්‍රසංගයක් පවත්වනවා. එදාට මගේ අලුත්ම ගීත තැටියත් එළිදක්වනවා” යයි කී අයුරුම එය ඉටු කරන්නට මේ දිනවල සූදානම් වේ.ඒ, ලබන 24 වැනිදා සවස 6.45 ට නවිකෘත කොළඹ බණ්ඩාරනායක අනුස්මරණ ජාත්‍යන්තර නව සම්මන්ත්‍රණ ශාලාවේදී ය. එහිදී කීර්තිගේ සජිවි ඒක පුද්ගල ගීත ප්‍රසංගය වන Keerthi Acoustica Unplugged Live Concert පැවැත්වීමටත් ඒ හා සමගාමීව ඔහුගේ නවතම ගීත ඇල්බමය වන “තව දවසක්” එළිදැක්වීමටත් නියමිත ය. ඒ නිමිත්තෙන් මෙවර “ස්වර වර්ණ” සිය සිතුවිලි වලින් වර්ණ ගන්වන්නට අපි කීර්තිට ආරාධනා කරමු.“මගේ ඒක පුද්ගල ගීත ප්‍රසංගයක් මේ පැවැත්වෙන්නේ අවුරුදු පහළොවකට පස්සේ. මගේ ප්‍රසංගයට මේ නම යොදලා තියෙන්නේ මෙහිදී පාවිච්චි කරන එකෝස්ටික් සංගීත භාණ්ඩ නිසායි. ඉලෙක්ට්‍රොනික් භාණ්ඩ යොදා ගන්නේම නැහැ. වාදකයින් 25 දෙනෙක් මෙහි වාදනයේ යෙදෙනවා. මෙය සංගීතවත් කරන්න සංගීත අධ්‍යක්ෂවරු හතර දෙනෙකුට මං ආරාධනා කර තියෙනවා. සංගීතයේ වෙනස් ම වූ රසමුසු අත්දැකීමක් ගීත රසිකයින්ට ලබා දීමේ හැඟීමෙන් තමයි මෙහෙම සංගීත භාණ්ඩ වල සහ සංගීත ශිල්පීන්ගේ වෙනසක් ඇති කළේ. විශේෂයෙන් සංගීත භාණ්ඩ සංකලනයෙන් උත්පාදනය කළ හැකි උපරීම රසය ප්‍රේක්ෂකයින්ට ලබා දීමට මම මෙහිදී උත්සාහ කරනවා.”. සංගීත භාණ්ඩ වෙනස් කර වැඩි සංගීත ශිල්පීන් පිරිසක් යොදා ගත් පමණින් ප්‍රේක්ෂකයින්ට නැවුම් රසයක් ලබා දීමට හැකිවේ ද...?“සංගීත භාණ්ඩ සහ ශිල්පීන්ගෙන් පමණක් නෙමේ මේ ප්‍රසංගයට නැවුම් රසයක් එක් කරන්නේ. රසිකයින් අසා පුරුදු මගේ ජනප්‍රිය ගී තනු වෙනස් නොකර නව නිර්මාණ ලෙස සංගීතවත් කෙරෙනවා. මා මෙහිදී ගයන ගීත විසි හයෙන් දහයකට වැඩි ප්‍රමාණයක් එලෙස ගයනවා. මගේ අලුත්ම ගීත කිහිපයකුත් ගායනා කරනවා. භාවනායෝගීව මෙන් ගීතය විඳින්න මගේ ප්‍රේක්ෂකයාට අවස්ථාව සලසා දීම තමයි මගේ අරමුණ.. ගීත ප්‍රසංගයට සමගාමීව එළිදක්වන ඔබේ අලුත්ම ගීත ඇතුළත් ‘තව දවසක්’ සංයුක්ත තැටියේ නිර්මාණ දායකත්වය කාගෙන් ද...?“මගේ ‘තව දවසක්’ ගීත ඇල්බමයට ගී පද රචනයෙන් සහ තනු නිර්මාණයෙන් අලුත් නිර්මාණකරුවන් වැඩි පිරිසකගේ නිර්මාණ මම දායක කර ගත්තා. නිර්මාණය හොඳ නම් නවකයෙකුගේ වුණත් මම ගායනා කරනවා. ඒකට උදාහරණයක් තමයි මගේ ‘කඳුළ’ ගීතය. ඒ නිර්මාණයට දායක වූ දෙදෙනාම නවකයින්. ඒ ගීතයට තවමත් හොඳ ප්‍රතිචාර ලැබෙනවා. මම කිසිම විටෙක ප්‍රවීණයින්ගේම ගීත භාවිත කළ යුතුයි කියන මතයේ නැහැ. නිර්මාණය හොඳ නම් මම සතුටෙන් එය බාර ගන්නවා. ගීත 16 ක් මේ තැටියට ඇතුළත් කරනවා. තවමත් ගීත තැටිගත කිරීම් කරගෙන යනවා. ප්‍රසංගය දා වන විට සියලු කටයුතු අවසන් කරගන්න පුළුවන් වෙයි කියා මං හිතනවා. ඒ වගේම එදාට මගේ තොරතුරු සහ ගීත ඇතුළත් නිර්මාණාත්මක සමරු කලාපයකුත් මගේ සෑම රසික රසිකාවියකටම ලබා දෙන්නත් මම අදහස් කරගෙන ඉන්නවා.”. ඔබ මේ ගීත ප්‍රසංගය පවත්වන්නේ කිසියම් සුවිශේෂ සද්කාරයක් උදෙසා දායක වීමේ අරමුණින් නේද...?“විශේෂයෙන්ම මම දැන් අවුරුදු 15 ක පමණ කාලයක් පුරා කෝට්ටේ ශ්‍රී වජිර ළමා නිවාසය සමඟ කටයුතු කරනවා. සුනාමි ව්‍යසනයෙන් පසුව එහි ළමයි 380 ක් පමණ උන්නා. දැන් ළමයි 190 ක් පමණ එහි ඉන්නවා. පසුගිය කාලය පුරාවටම මම ඔවුන් සමඟ දානමාන, තෑගිබෝග, ගීත ප්‍රසංග වැනි විවිධ ක්‍රියාකාරකම් කළා. මෙවැනි දරුවන් වෙනුවෙන් මගේ සංකල්පයකට අනුව ‘The Child සුබ සාධක පදනම’ නමින් පදනමක් ද පිහිටුවා තිබෙනවා. පසුගිය මගේ උපන් දිනය දාත් (ජනවාරි 29 වැනිදාත්) මම ‘නිල් ආකාසේ’ නමින් ළමා ගීත තැටියක් එළි දැක්වූවා. 2005 දී බණ්ඩාරනායක සම්මන්ත්‍රණ ශාලාවේදී මා දරුවන් වෙනුවෙන් පැවැත් වූ ගීත ප්‍රසංගයේ දීත් මේ ළමා නිවාසයේ ළමයින් වැඩි දෙනෙකු සහභාගි කරවා ගෙන ගීතයක් ගායනා කළා. මේ දරුවන්ට පාසලක් පැවැත්වෙන්නෙත් මේ ළමා නිවාසය ඇතුළේමයි.එම පාසල අහවර වෙලා හවස් වරුවේ දරුවන්ට සංගීත පාසලක් පවත්වන්න මං කටයුතු කරගෙන යනවා. ඒ සඳහා සුදුසු සංගීත ආචාර්යවරයකු පත් කරලා වැටුප් ගෙවන්න, සියලුම සංගීත භාණ්ඩ සහ උපකරණ ලබා ගන්න වගේම ඉදිරි නඩත්තු කටයුතු කරගෙන යාමට මේ ප්‍රසංගයෙන් ලැබෙන ආදායමෙන් යම්කිසි කොටසක් යොදවන්න මං අරමුණු කරනවා. ඒ තුළින් අධ්‍යාපනයට අමතරව සිහින එහෙම නැත්නම් කලාත්මක සිතුවිලි මේ දරුවන්ගේ සිත්වලට ඇතුළු කරලා ඔවුන් හොඳ පුරවැසියන් බවට පත් කිරීමට හැකිවෙයි කියා මං බලාපොරොත්තු වෙනවා. විශේෂයෙන්ම මේ දෙමවුපියන්, ඥාතින් අහිමි වී ඉන්න දරුවන්ට මානසික වින්දනය සහ සුවය ලැබෙන විට ඒ අයට යම්කිසි සෞන්දර්යාත්මක චින්තනයක් පහළ වේවි කියා මං විශ්වාස කරනවා.”. ඔබ සංගීත චිකිත්සාව හා සම්බන්ධ සද්කාරයකටත් සූදානම් වෙන බව ආරංචියි.“ඔව්. දැනට ලෝකය පුරාම ප්‍රචලිත වෙමින් පවතිනවා වෛද්‍ය විද්‍යාවේ බේත්හේත් වලට අමතරව 40% ක පමණ රෝග සුවයක් සංගීතයෙන් කරන්න පුළුවන් කියන මතය. ඊට අදාළව සංගීත චිකිත්සාව (music therapy) නමින් වැඩමුළු පැවැත්වෙන අතර හෘදයාබාධ, අධි රුධිර පීඩන, දියවැඩියා, පිළිකා සහ මානසික රෝගීන් එම වැඩමුළුවලදී සුවය අත්දකින ප්‍රවණතාව වැඩි වී තිබෙනවා. 1952 සිට තමයි මෙම සංගීත චිකිත්සාව ඇරඹුණේ. දැන් ලංකාවෙත් සිදු කෙරෙනවා. ඉතින් මමත් තව සංගීත ශිල්පීන් හතර දෙනෙකුත් වෛද්‍යවරයෙකුත් එකතු වෙලා මේ කටයුත්ත ආරම්භ කරන්න කටයුතු සූදානම් කරගෙන යනවා. අපි විවිධ ආරෝග්‍ය ශාලා, වැඩිහිටි සහ ළමා නිවාස, අධ්‍යාපන ආයතනවලට ගොස් සංගීත චිකිත්සාවෙන් යම් යම් රෝගාබාධවලට ලක් වී ඉන්න රෝගීන්ට සේවයක් සලසන්න අදහස් කරනවා.”. මෙතෙක් ගායන සහ වාදන ශිල්පියෙකු ලෙස අප හඳුනා ගෙන සිටි “කීර්ති පැස්කුවල්” ඉදිරි දවසකදී “සංගීත වෛද්‍යවරයෙකු” ලෙසින් අපට හමුවේවි ද...?“යම්කිසි විදිහක සංගීත වෛද්‍යවරයෙකු හැටියට තමයි සංගීතය තුළින් මෙම කටයුත්තේ නියැළෙන විට ඔබට මා හමු වෙන්නේ. ‘කොහොමද සංගීත චිකිත්සාවෙන් රෝග සුව කරන්නේ’ කියලා සංගීත ශිල්පියෙකු ලෙස මමත් අධ්‍යයනය කරනවා. සංගීත ශිල්පියෙකු ලෙස මා ලද අත්දැකීම් මම මෙහිදී යොදවන්න බලාපොරොත්තු වෙනවා. මගේ සංගීත ශෛලිය කිසියම් මානසික සුවයක් ලබා දීම පිණිස ගැළපෙන බව මම විශ්වාස කරනවා. මා ලබා ගත් දැනුමෙන් සමාජයට යම්කිසි දෙයක් දිය යුතුයි කියා මම හිතනවා. අපි අද කලාකරුවන් බවට පත්වෙලා යම් ස්ථාවර ජීවන තත්ත්වයක ඉන්නේ සමාජය අපිව පිළිගත් නිසයි. ඉතින් ආපසු සමාජයට වටිනා වැදගත් දෙයක් දීමේ අරමුණින් තමයි මම මේ සංගීත චිකිත්සාවට දායක වෙන්නේ.”. “සංගීත චිකිත්සාව” අපේ සංගීත ක්ෂේත්‍රයේ නව ප්‍රවණතාවක් වේද...?“එය එසේ වුවහොත් එය ඉතාම යහපත් ප්‍රවණතාවක් වේවි. හැබැයි නිවැරදිව මේ කරුණු කාරණා තෝරා බේරාගෙන සුදුස්සන් පමණක්ම ඉතාම වගකීමෙන් යුතුව මේ කටයුත්තේ නියැළෙන්න ඕනේ. අපේ වැඩමුළු හා සමඟ බොහෝ දුරට මෙය අපේ රටේ ව්‍යාප්ත වෙලා යාවි. ඒ සේවය මේ රටේ ඉන්න විවිධ රෝගාබාධ වලට ලක්වෙලා ඉන්න රෝගීන්ට ලොකු සේවාවක් වේවි.. මෙහිදී සංගීතයෙන් හා ගීත ගායනයෙන් මෙහෙවරක් වෙන්නේ කුමන අරුතෙන් ද...?“අනිවාර්යෙන්ම රෝග සුව කිරීමට යම් තරමක (40% පමණ) දායකත්වයක් සැපයීමෙන් එය පැහැදිලි වෙනවානේ. හෘද රෝග විශේෂඥ රුවන් ඒකනායක මහතාත් මෙම සංගීත චිකිත්සාව එතුමන්ගේ රෝගීන් සඳහා යොදා ගන්නවා. එතුමාත් කියනවා - ‘බේත් හේත් කොච්චර දුන්නත් සංගීතයෙන් කෙරෙන බලපෑම් තුළින් ලැබෙන මානසික සුවයෙන් රෝගීන්ව 40% ක් සුව කරන්න පුළුවන්’ කියලා. මෙහිදී මට මතක් වෙන්නේ වජිර ළමා නිවාසයේ ස්වාමින් වහන්සේ වරක් මට පැවසූ මේ කරුණයි.‘අපිට කෑම බීම, ඇඳුම්, ගොඩනැඟිලි, තෑගි බෝග, වෙනත් පහසුකම් හැමදේම ලැබෙනවා. ඒත් අවුරුදු පහළොවක්ම සංගීතයෙන් දානේ දුන්නේ මහත්මයා තමයි.’ ඉතින් එයින් දරුවන්ට ලැබෙන වින්දනය හා සතුට නිසා ඔවුන්ගේ ජීවිත වලට නව පණක් දෙනවා වගේ ඔවුන් ප්‍රබෝධයක් ලබා අධ්‍යාපනයට ඕනෑ කරන මානසික මට්ටමට එනවා. මේ සියල්ලක්ම හරහා මං හිතන්නේ සංගීතයේ පුදුම බලයක් තියෙනවා කියලයි.”. අවුරුදු කිහිපයකට පෙර නවසීලන්තයේ දී ඔබත් කිසියම් මානසික පීඩනයකට ගොදුරු වී සිටියා. එම තත්ත්වයට මුහුණ දීමේ දී සංගීතයෙන් ඔබට වාසියක් වීද...?“සැබැවින්ම ඔව්. මේ සංගීත ක්ෂේත්‍රයේ මං වගේ කවුරුත්ම නැතුව ඇති නැඟීම්, ගැටීම්, තැලීම්, වැටීම් හා ආපසු නැඟිටීම් වැනි ජීවිතයේ විවිධාකාර වූ අත්දැකීම් සහ පීඩනයන්ට මුහුණ දුන්. මගේ අතේ කෝටි ගණන් සල්ලි තිබුණා. ඒවා නැත්තටම නැතිවෙලා මම යාචකයෙකු හා සමාන තත්ත්වයට පත්වුණා. ඒත් මම නැවත ඔළුව ඉස්සුවා. සියල්ලට මුහුණ දෙන්න මට මානසික ශක්තිය, ආත්ම විශ්වාසය සහ ආත්ම ශක්තිය ලැබුණු පසුබිම සංගීතයයි. කවදාවත් මම සැලෙන්නේ නැහැ.මං අඬන්නේ නැහැ. වේදනාවෙන් ඔළුව ගහගෙන හෝ ඔළුව කැක්කුම් හැදිලා විඳව විඳවා ඉදලා නැහැ. මම නිවුණු මනුස්සයෙක්. මට කේන්ති යන්නේ නැහැ. මම ආවේගශීලී වෙන්නේ නැහැ. කවුරුන් හෝ සමඟවත් දබරයට යන්නේ නැහැ. මම කවුරුන් ගැන හෝ ඊර්ෂ්‍යාවෙන් කතා කරන්නේ නැහැ. ද්වේශයක් නැහැ කා කෙරෙහිවත්. ඒ නිසාම මට තරහාකාරයෝ නැහැ. මේ සියල්ලක්ම සංගීතයෙන් මට ලැබුණු දායාද ලෙස මං විශ්වාස කරනවා. දරා ගැනීමේ ශක්තිය මට තියෙනවා. ඒ සංගීතය හරහා මට ලැබුණු හික්මීම නිසා. ශ්‍රී ලාංකිකයෙක් හැටියට ඕනෑම තැනක මාව පිළිගන්නවා. මිනිස්සුන්ගේ හදවත් තුළ මං ජීවත් වෙනවා. මට යම්කිසි දෙයක් මේ සමාජයට කරන්න පුළුවන්කම ලැබී තියෙනවා. ඒ දේ මම මගේ සංගීත කලාවෙන් කරනවා.”ජෝර්ජ් රොබ්සන් ද සිල්වාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>11</month>
      <day>10</day>
    </date>
    <link>http://www.silumina.lk/2013/11/10/_art.asp?fn=av13111012</link>
    <topic> විජේ මල්ලිගෙ කොලොම</topic>
    <author/>
    <content> විජේ මල්ලිගෙ කොලොමවිජේ මල්ලිගෙ වීක් එන්ඩ් එක නම් නියමයි කියන්නෙ පට්ට. පට්ට පට පට වගේ. ෆ්‍රයිඩේ හවස මහරගම. සැටර්ඩේ හවස මොඩිෆයිඩ් බීඑම්අයිසීඑච්. කපල පුරවල වරුසාව. ෆ්‍රයිඩේ හවස නම් ෆුල් අනාථයි. එහෙන් වරුසාව. මෙහෙන් මහරගම ටවුමට එන්ටර්වෙන මේන් රෝඩ්ස්වල කන්න වෙන කට්ට. යූෂුවල් ට්‍රැෆික් ජෑම්. සාමාන්‍ය වාහන තද බදේ. වැස්ස කියලා, ට්‍රැෆික් ජෑම් තිබුණා කියලා හංසවිලට නොගිහින් ඉන්නයැ.මාස්ටර් ගෙ සීන් එක අන් සීන්වෙලා ෆයිව් ඉයර්ස් ගියා කියලා අපි කාටවත් නෑ අයිඩියා එකක්. මෑන්ස් අපි අතරෙම ජීවත්වෙනවා වගෙයි කියලයි අපි කාට කාටත් හිතෙන්නෙ. මාස්ටර් කේමදාස, ඩොක්ටර් ප්‍රේමසිරි ‍ෙක්මදාස ඔය මොන නමෙන් කිව්වත් එයා මාස්ටර්ම තමයි. මාස්ටර් ඔෆ් සෙරමනීස් කිව්ව වගේ මෙයත් මාස්ටර් ඔෆ් මාස්ටර්ස්. මාස්ටර් ඔෆ් ද නිව් ඊරා ඔෆ් සිංහල ෆිල්ම් මියුසික්. ඒ අඩුව රිප්ලේස් කරන්න තාම පොඩි මාස්ටර් කෙනෙක් වත් පේන්න හිටියෙ නෑ.හිටිය නම් විජේ මල්ලිට මීටර් වෙන්න එපායැ. මාස්ටර්ගෙ සින්දු, මාස්ටර්ගෙ මියුසික් ට්‍රැක්ස්, සිම්ෆනි, ඔපෙරාවල අපිට ඇහිච්ච මාස්ටර් පීසස්, අවුරුදු පහකින් නෙවෙයි අවුරුදු සිය දහස් ගණනකින් වත්, ඒවට ආ‍දරේ කරන ඕඩියන්ස්වලින් මැකිල යන්නෙ නෑ. ඒව ඒ තරමටම යුනික් මාස්ටර් පීසස්ම තමයි. ගොළු හදවතේ තීම් මියුසික් එක, හන්තානෙ, බඹරු ඇවිත්, නිධානෙ වගේ ෆිල්ම්ස්වල මියුසික් ද සින්දු ද මෙලඩීස් ද කියල වැඩක් නෑ. ගොළු හදවත හරි නිධානෙ හරි මියුසික් ‍ස්කෝර් එකට ගහන්න පුළුවන් මියුසික් තියෙන්නෙ අපේ මොන බයස්කෝප් එකේද කියලා පුළුවන් නම් කියන්නකො කට්ටියගෙන් කවුරු හරි.ඕන්න ඉතින් ලාස්ට් ෆ්‍රයිඩේ හැන්දෑවෙ යූත් එකේ හංසවිලට ගියාමයි විජේ මල්ලිට මතක් වුණේ හංසවිලට, ඇවිත් හිටියෙ මාස්ටර්ට ඇත්තටම ලව් කරන කට්ටිය කියලා. කේමදාස ෆවුන්ඩේෂන් කියල එකක් ඒ දවස්වල තිබුණට මාස්ටර් නැති වෙච්ච සීන් එකත් එක්ක ඒකත් අභාවප්‍රාප්ත වුණා ද කියල මියුසික් ලවර්ස්ලට හිතුණෙ. එහෙම වෙලා නැති බව එදා පළවැනිද හවස මහරගම යූත් එකේ තිබිච්ච හංසවිල මියුසිකල් ෂෝ එක ටොප් එකට පෙන්නුව. මාස්ටර් මියුසික් කරපු ටෙලීස්, ෆිල්ම්ස්, ඊළඟට මාස්ටර් හදපු සින්දු, ෂිහ් කියල වැඩක් නෑ. නන්දා මාලනී නෝන අම්මාවරුනේ කියනව අහන්න එදා ‍කේමදාස මාස්ටර් හිටියෙ නෑ නේ.දේශපාලනේ වගේම කලාවෙත් සංගීතයෙත් සදාකාලික හතුරො නෑ කියන එක ඔප්පු කළා වගේ නන්දා, මාස්ටර් හදපු, ගමගේ අයිය ලියපු අම්මාවරුනේ කිව්වම. ඒ වගේ සනීපයක්. අපේ කාලයේ මහා ගායකයා අමරදේව ලොක්කා අපේ කාලයේ මහා සංගීතඥයගෙ මියුසික්වලට කියපු සින්දු කියනව අහගෙන හිටපු ඕනම කෙනකුගෙ ඇහැට කඳුළක් එන්න ඇති. මාස්ටර් අමතක නොකර, අවුරුදු පහක් ගිය තැන හරි හංසවිලකට අපිව ගෙන ආපු සිරසටත්, මේ සීන් එකේ යෝධ ශක්තිය වෙලා ඉන්නව පෙනුණු ගායිකා ප්‍රදීපා ධර්මදාසටත් හැට්ස් ඕෆ් කරනවා. මොන පොලිටිකල් ග්‍රජස් තිබුණත් වීරවංශ සහෝදරයත්, ඩලස්, ඩිලාන් වගේ මිනිස්ටර්ස්ලත්, අනිත් වීඅයිපීස්ලත්, හංසවිලට දීපු සප් එකට ඕන් තෑන්ක්ස් යූ එකක් විජේ මල්ලිගෙන්. ලංකාවට මාස්ටර්ල දෙන්නෙක් නෑ. ඉතින් ඩේ ඇන්ඩ් ගෝන් කේමදාස මාස්ටර්ට වැඩිය අද මතක් වෙන මාස්ටර් මොන වගේ යෝධ වීරයෙක් ද කියල විජේ මල්ලි ආපහු මතක් කරන්න ඕන නෑනේ ඔයාලට. ප්‍රදීපා රියල් ආටිස්ට් කෙනෙක් විදියට මාස්ටර් හදපු එක සින්දුවක් කියපු එකම වුණත් ඇති එදා හංසවිලට සින්ග් කරන්න ආපු අනිත් ඔක්කෝමලට දැකගන්න ප්‍රදීපා කවුද කියලා. මාස්ටර්ගෙ නමට සින්ග් කරපු ඕල්ඩ් ජෙනරේෂන් එකේ අමරදේව ලොක්කා, නන්දා, සනත් නන්දසිරි, ටී.එම්., නීලා, ලතා වල්පොල, වගේම අලුත් ටීම් එකේ ඉන්දිකා, ප්‍රදීපා, සමන්ත, අමල්, අමිත්, නියමෙට ජොබ් එක කළා. වෙල්ඩන්. මාස්ටර් අවුරුදු පහකට පස්සෙත් ජීවත්වෙලා ඉන්න වග පෙනු‍ණා කට්ටියටම. සුරේෂ් ළමයත් වැඩේ තිතටම කළා. තෑන්ක් යූ.වීක්එන්ඩ් එකේ එපිසෝඩ් ටූ තිබුණෙ සැටර්ඩේ හවස මොඩිෆයිඩ් බීඑම්අයිසීඑච් එකේ. නන්දා මාලනී ගී යාත්‍රා. මියුසිකල් ෂෝස් එකක් නම් ඕන්න අහන්න තිබුණ ගී යාත්‍රා. පැය දෙකකට වැඩි වේලාවක් තනියෙන් ලයිව් සින්දු විසිපහක් කියන්න පුළුවන් සෝන්ග්ට්‍රස්ල තවත් ඉන්නවද අපිට නන්ද වගේ කෙනෙක් ඇරුණම. නන්දගෙ වැඩේ සුපර්බ්. ලයින් අප් කරල තිබුණ සින්දුවලින් නයින්ටිෆයිව් පර්සන්ට්ම රියල් සෝන්ග්ස්. ඉඳහිට ඇහෙන සින්දුවල වුණත් කප්සුවහස් කල් වගේ සෝන්ග් එකක් ඇහෙනකොට, අර ලස්සන ඇස් දෙක සින්නක්කරේට දෙන්න කියල අ‍ඬෝවැඩියාවෙන් සින්දුද, මොනවද කියන ගායක මල්ලිලා ගැන විජේ මල්ලිට පව් කියල හිතෙනවා. ඩොක්ටර් රෝහණයි එයාගෙ සපෝට් එකට හිටපු සුරේෂ් ළමයයි ෂෝ එකේ මියුසික් පාට් එක නි‍යමෙටම කිව්වා. නන්දා පුරුදු විදියට යාත්‍රාව පැදගෙන අපේ අවුල් වෙච්ච හිත්වලට සීතල දිය පොදක් ඉහගෙන හෙමින් හෙමින් ඉවුර දිගේ ගියේ අපේ හිත්වල කොතනක හරි හැංගිච්ච එයාගෙ සින්දුවල සුවඳ අවුස්සමින්. අපි ඒ සුවඳට හැමදාමත් ආසයි කියලයි විජේ මල්ලි කියන්නම්කො.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>11</month>
      <day>10</day>
    </date>
    <link>http://www.silumina.lk/2013/11/10/_art.asp?fn=av13111013</link>
    <topic>චිත්‍රපට දුවනවා නම් හැම යුගයක් ම ස්වර්ණමයයි</topic>
    <author>දිනේෂ් ප්‍රියසාද්</author>
    <content>චිත්‍රපට දුවනවා නම් හැම යුගයක් ම ස්වර්ණමයයිදිනේෂ් ප්‍රියසාද්අප රටට චිත්‍රපට වැඩිම සංඛ්‍යාවක් දායාද කළ අධ්‍යක්ෂවරුන් අතරින් දිනේෂ් ප්‍රියසාද්ට ලැබෙන්නේ පස්වැනි ස්ථානය. ඒ ඔහුගේ 18 වැනි සිනමා නිර්මාණය වන ‘ඩබල් ට්‍රබල්’ තිරගත වීමත් සමඟයි. අති සාර්ථක අන්දමින් තුන්වැනි සතියට පා තබන ‘ඩබල් ට්‍රබල්’ ගැනත් සිනමා ‍ක්ෂේත්‍රය පිළිබඳවත් ඔහුගේ අදහස් මෙසේ දැනගමු.ඔබේ දහ අට වැනි චිත්‍රපටයට තේමා වන්නේ මොනවගේ කතාවක් ද?මේ චිත්‍රපටය කුඩා දරුවකු වටා ගෙතුණු කතාවක්. මවුපිය ආදරය නිසි ලෙස නොලබන දරුවකුගේ සිතුවිලි ප්‍රකාශ කර ගැනීමට කිසිවකු නැතිව දඩබ්බර වන දරුවා මේ සමාජයට පේන්නේ ‍රෝගියකු ලෙසයි. අම්මා නැතිවීමත් සමඟ ආරක්ෂාව හෝ නිසි දින චර්යාවක් නැතිව වැඩෙන ළමයාගේ මුරණ්ඩු ගති පැවතුම් නිසා මනෝ වෛද්‍යවරයකු ළඟ නතර කරන දරුවා ඔවුන්ටත් කරදරයක් වනවා. අවසානයේ ඒ මනෝවෛද්‍ය මහාචාර්යවරයා දරුවාගේ පියාට බැණ වදිනවා. එය ඇසෙන දරුවා මනෝ වෛද්‍යවරයාටත් පියාටත් ඔබටත් ඔහු‍ෙග් කතාව කියන ආකාරය තමයි මේ චිත්‍රපටයේ දැක්වෙන්නේ.කොහොමද ප්‍රේක්ෂක ප්‍රතිචාර?ඉතාමත් ඉහළයි. ඔවුන් කැමැතියි මේ දරුවාගේ රඟපෑම්වලට. ඒ වගේම දරුවා අවසානයේ කියන කතාව අසන ප්‍රේක්ෂකයින් කඳුළු පිරුණු දෑසින් බලා සිටි බව අපට කීවා.චිත්‍රපටයක් බලලා ප්‍රවේශපත්‍රය පමණක් නොවේ යම් ආදර්ශයක් රැගෙන යන්න මේ චිත්‍රපටය හේතු වුණා කියා ප්‍රේක්ෂකයින් අපට ස්තුති කළා.ඔබ හිතන්නේ ඔබේ චිත්‍රපටය ළමා චිත්‍රපටයක් කියා ද?ළමා චිත්‍රපට කියා දෙයක් ලෝකේ නෑ. ටයිටස් තොටවත්තයන්ගේ ‘හඳයා’ චිත්‍රපටයේ තාත්තා සිගරට් අරක්කු බොනවා. ඒත් අවසානයේ කියන කතාව අනුව එය ළමයින්ට සුදුසු චිත්‍රපටයක්. අප ළමා චිත්‍රපට කියන්නේ ළමා නළු නිළියන් යොදාගෙන කරන චිත්‍රපටවලටද? එය වාණිජ පරමාර්ථයෙන් හදාගත් වර්ගීකරණයක් විතරයි.ඩබල් ට්‍රබල් චිත්‍රපටයත් ළමයකු ප්‍රධාන කරගත් එකක්. මෙය ළමයින්ට මෙන්ම මවුපියන්ටත් වැදගත් චිත්‍රපටයක්.චිත්‍රපට වර්ගීකරණය ගැන ඔබ කීවා. කලාත්මක, වාණිජ, ජනප්‍රිය වගේ චිත්‍රපට ගැන ඔබ මොකද හිතන්නේ?සෑම චිත්‍රපටයකටම වාණිජ අරමුණක් තිබෙනවා. එහෙම නැත්නම් චිත්‍රපට හදන එකේ තේරුමක් නෑ කියලා මම කියනවා. අනෙක චිත්‍රපට කලාත්මක වුණත් ජනප්‍රිය වුණත් චිත්‍රපටමයි. කලාත්මක චිත්‍රපටයක් වුවත් ජනප්‍රිය වෙන්න පුළුවන්.ඔබ තෝරාගෙන තිබෙන්නේ මින් කුමන වර්ගයද?මම තෝරාගෙන තිබෙන්නේ ජනප්‍රිය සිනමාව. සම්භාව්‍ය සිනමාවක් නිර්මාණය කිරීම පහසුයි. එය මට අභියෝගයක් නොවේ. මම හිතන්නේ කලා කෘතියක් කළ යුත්තේ ප්‍රේක්ෂකයා අරභයා මිස සම්මාන අරභයා නොවේ.ඇයි සම්මානයක් ලැබීම වැදගත් නැද්ද?ලෝකේ කිසිම සැබෑ කලාකරුවකු තමන්ගේ නිර්මාණය කරන්නේ සම්මාන බලාපොරොත්තුවෙන් නොවේ. එය මහජනයා වෙනුවෙන් කළ යුතු දෙයක්. අප කලා කෘතියක් හදන්නේ මිනිසුන් 14 ක් 15 ක් ඉන්න ජූරියකට නම් මට එවැනි චිත්‍රපට හිටගෙන හදන්න පුළුවන්.ඉන්දියාවේ විතරක් සම්මාන උලෙළ දෙදහස් ගණනක් තිබෙනවා. ඒ නිසා ඒ ජූරි සභිකයන් කැමැති විදිහට චිත්‍රපටයක් හදලා සූට්කේස් එකක චිත්‍රපටය දාගෙන ගිහින් සම්මානයක් ගැනීම ලොකු දෙයක් නොවෙයි. මම නම් කියන්නේ මහජනතාව කලාවෙන් බලාපොරොත්තු වන දේ සපයන්නට හැකිවීමයි නියම දක්ෂතාව.චිත්‍රපට පිටපත් 35 - 55 ගැන ඔබේ ආකල්පය?ඉතා සරලයි. පිටපත් 100 ක් වුණත් ලබා දෙනවට මම කැමැතියි. ලෝකේ සිදුවෙන්නෙත් එහෙමයි. ඒත් 1983 න් පසු සිනමාහල් පුච්චා දමා අපට ඒවා අහිමි වුණ නිසයි මේ ප්‍රශ්නය. සිනමාවට ආදරය ඇති අයයි මේ කර්මාන්තය කොහොම හරි ගැටගහගෙන යන්නේ. ඒ නිසා 35 කතාව තාවකාලික විසඳුමක් පමණයි. අද ප්‍රචාරය විද්‍යුත් මාධ්‍ය ආදියෙන් පවා හොඳින් ලැබෙන නිසා රට පුරා චිත්‍රපට පෙන්වන්න පුළුවන්. ඒ සඳහා පිටපත් වැඩි සංඛ්‍යාවක් තිබීමයි හොඳ.සමහරු කියන්නේ චිත්‍රපට කර්මාන්තයට ආපසු ස්වර්ණමය යුගයක් එන එකක් නැහැ කියායි?මොකක්ද ඔය ස්වර්ණමය යුගය? 1960 - 70 ගැනනේ ඔය කියන්නේ. 70 දශකයේ මමත් සිනමාකරණයේ හිටියා. ‘ජීවිතයෙන් ජීවිතයක්’ චිත්‍රපටය කළේ විශේෂ දර්ශන ප්‍රයෝග ශිල්පියකු ලෙසයි. එදා ස්වර්ණමය යුගය ලෙස හැඳින්වූයේ චිත්‍රපට ‘දුවන’ නිසයි. හැබැයි එදත් අසාර්ථක වුණු චිත්‍රපට තිබුණා. මගේ රන් පුතා, ඇස් ඉදිරිපිට, වැහිළිහිණී, දිවි තිබෙන තුරු, හිතක පිපුණු මල් ආදි වශයෙන් චිත්‍රපට ගණනාවක් එදා අසාර්ථක වුණා. නමුත් ඊට සාපේක්ෂව චිත්‍රපට බොහොමයක් සාර්ථකව ප්‍රදර්ශනය වුණා. කවදත් චිත්‍රපට දුවනවා නම් ඒ ස්වර්ණමය යුගයක් තමයි.අද ස්වර්ණමය යුගයක් නොවන්න, චිත්‍රපට දුවන්නේ නැති වන්න හේතුව?ජනප්‍රිය සිනමා නිර්මාණකරුවන් හිඟකම. අද චිත්‍රපට 10 ක් හැදුවොත් 4 යි හරියට දුවන්නේ. කලාගාරවල රාක්කවල තබන්න චිත්‍රපට කළාට මදි. සිනමාශාලා ඇරිලා තියෙන්න නම් හොඳට ආදායම් ලබන චිත්‍රපට තිබිය යුතුයි. ඉන්දියාවේ සත්‍යජිත් රායි වගේ අධ්‍යක්ෂවරුන්ගේ චිත්‍රපට පෙන්නුවේ රාජ් කපූර් වැනි අය ජනප්‍රිය සිනමාවත් සමඟ චිත්‍රපට ශාලා විවෘතව තැබූ නිසයි.ජනප්‍රිය සිනමාව අද ප්‍රමාණයෙන් අඩුවන්න හේතුවක් තිබෙනවාද?ඊනියා විචාරකයන් කරන පණ්ඩිත වැඩ නිසයි මේවා වෙන්නේ. අපේ සමහර විචාරකයන් වැඩක් කරන්න පුළුවන් කෙනකු දැක්කාම ඒ මනුස්සයාගේ මොළේ කාලා සම්භාව්‍ය කරන්න හදනවා. ‘සන්දේශය’ පිටපත් 316 නිකුත් කළ ජනප්‍රිය සිනමා කෘතියක් තැනූ ආචාර්ය ලෙස්ටර් ජේම්ස් පීරිස් මහතා පවා සම්භාව්‍ය සිනමාවට කොටු වුණේ මේ වැනි ඊනියා විචාරකයන් නිසයි. ඔහුට ඒ සිනමාවේ රැ‍ඳෙන්න එපා කීවේ විචාරකයන්. එසේ බොහෝ දෙනාගේ ජනප්‍රිය සිනමා හැකියාව මේ ඊනියා විචාරකයන් කප්පාදු කළ එකේ ප්‍රතිඵල තමයි මේ.ඉදිරියේ සිනමා තාක්ෂණයේ ලොකු වෙනසක් සිදුවීමට නියමිතයි. අපේ රට එයට සූදානම් කියා ඔබ සිතනවාද?මම 1999 වසරේ තමයි මේ දේවල් ගැන කෑ ගැහුවේ. ‘මහදැන මුත්තයි ගෝලයෝ රොත්තයි’ මම ඩිජිටල් කැමරාවෙන් හැදුවේ එදා. ඉන්පසු උදයකාන්ත වර්ණසූරිය මා සමගත් කතා කරලා ‘බහුබූතයෝ’ ඩිජිටල් තාක්ෂණයෙන් කළා. ඒ දවස්වල අපේ අය කිහිපදෙනයි මේ තාක්ෂණ විපර්යාසය ගැන කීවාම පිළිගත්තේ. දැන් කඩිකුලප්පුව හැදිලා වලිගෙ ගිනි අරගෙන වගේ දුවනවා.කොහොම වුණත් 2016 වෙද්දි දළ සේයාපාට ක්‍රමය නතර වනවා. මේ වනවිටත් ෆූජි ආයතනය වසා දමා අවසන්. කොඩැක් ආයතනයෙත් තව වසර 2 ක් පමණයි මේ ක්‍රමය පවත්වන්නේ. එවිට අපේ ප්‍රක්ෂේපණ යන්ත්‍ර ඩිජිටල් ක්‍රමයට මාරු විය යුතුමයි. ඒ සඳහා සමහර සිනමා ශාලා සූදානම් නෑ. පනත සංශෝධනය වීමත් සිදුවන්නේ ඉබි ගමනින්. නමුත් සිනමාහල් හිමියන් මේ වෙනසට කැමැති නිසා ක්ෂණිකව තීරණ ගත යුතු අවස්ථාවක් මෙය.චිත්‍රපට සංස්ථාව ක්‍රියාශීලී මදි කියාද ඔබ කියන්නේ?චිත්‍රපට සංස්ථාව උත්සහ කරනවා. නමුත් මේ වැඩේ සිදුවන්නේ හෙමින්. සභාපතිවරයා සිනමා ශිල්පීන්ගෙන් උපදෙස් ගන්නවා. මමත් ලිඛිතව කරුණු දන්වා තිබෙනවා. නමුත් කරගන්න බැරිවෙලා තිබෙන්නේ ඇයි කියා තේරෙන්නේ නෑ. මේවා කරන්න නොදෙන පිරිසකුත් මේ රටේ ඉන්න බව අප දැනගත යුතුයි. ඒ නිසා මා ඉල්ලා සිටිනවා ජනාධිපතිතුමාගෙන් මෙයට ඉතා ඉක්මනින් විසඳුමක් ගෙන ඒමට මැදිහත් වන්න කියා. එහෙම නොවුණොත් අපට ජාතික සිනමාවක් නැති වී යාවි.අරුණි මුතුමලිඡායාරූප - සුදම් ගුණසිංහ කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>11</month>
      <day>10</day>
    </date>
    <link>http://www.silumina.lk/2013/11/10/_art.asp?fn=av13111014</link>
    <topic>ක්‍රිකට් පිටියේ හංස ගීතය ගයන ඉන්දියාවේ ජීවමාන දෙවියා</topic>
    <author>ෆවුස් මොහොමඩ්</author>
    <content>ක්‍රිකට් පිටියේ හංස ගීතය ගයන ඉන්දියාවේ ජීවමාන දෙවියාමේ ගෙවී යන්නේ කෝටි සංඛ්‍යාත ඉන්දියා ක්‍රීඩාලෝලීන්ගේ ජීවමාන දෙවියා ලෙස පූජනීයත්වයට පත් ලෝක ක්‍රිකට් පිටියේ අසහාය පිතිකරු ‘මාස්ටර් බ්ලාස්ටර්’ සචින් රමේෂ් තෙන්ඩුල්කර්ගේ ක්‍රිකට් දිවියේ අවසන් දින කීපයයි. සිය 25වසරක ක්‍රිකට් දිවියට සමුදෙමින් ලබන 14දින සිට 18 දක්වා තම උපන් බිම වන මුම්බායි නුවර දී බටහිර ඉන්දියා කොදෙව් පිලට එරෙහිව පැවැත්වෙන දෙවැනි ටෙස්ට් තරගයේදී ඔහු සිය ක්‍රිකට් දිවියේ හංස ගීතය ගැයීමට නියමිතය. එය ඔහුගේ 200 වැනි ටෙස්ට් තරගය ද වේ.1988 දී එවකට 16හැවිරිදි යෞවනයකු ලෙස පාකිස්තානයට එරෙහිව අන්තර් ජාතික ක්‍රිකට් දිවිය ආරම්භ කළ සචින්ගේ පිත්තෙන් එදා මෙදා තුර ගැලූ ලකුණු සංඛ්‍යාව අන්තර් ජාතික ක්‍රිකට් කරළියේ වාර්තා පිට වාර්තා බිහිකිරීමට සමත්විය. ක්‍රිකට් වංශ කතාවේ නව පරිච්ඡේදයක් සනිටුහන් කළ 40හැවිරිදි සචින්ගේ සමුගැන්ම නිමිත්තෙන් ඔහු වෙනුවෙන් නිර්මාණය වූ විවිධ සිහිවටනවල නිමක් නැත.කල්කටා නුවර ඊඩ්න් ගාඩ්න් හී කොදෙව් පිල සමග දැන් පැවැත්වෙන සචින්ගේ 199වැනි ටෙස්ට් තරගය ආරම්භයේ දී ඔහුගේ ජීවමාන ප්‍රමාණයේ ඉටියෙන් තනන ලද රූපයක් එහි ක්‍රීඩා විවේකාගාරය ඉදිරිපිට දී නිරාවරණය විය. මේ ශ්‍රේෂ්ඨ ක්‍රීඩකයාගේ ක්‍රිකට් දිවියේ මතක සටහන් ඇතුළත් ඡායාරූප 100ක් ඇතුළත් ප්‍රදර්ශනයක් ද මේ සැමරුම් උත්සවයට ඇතුළත් විය. සිය අසහාය ක්‍රිකට් වීරයා ඊඩ්න් ගාඩ්න් පිටියේ අවසන් වරට ක්‍රීඩා කරනු දැකබලා ගැනීමට පිටියට රැස්වූ අතිවිශාල ජනකාය පාලනය කිරීමට පොලිසියටවත් නොහැකිවිය. ලබන 14දා මුම්බායි නුවර වෙන්කඩේ පිටියේ ඇරැඹෙන සචින්ගේ අවසන් ටෙස්ට් තරගය නැරැඹීමට මීටත් වඩා ක්‍රීඩා‍ලෝලීන් පිරිසක් එක්රොක් වනු ඇතැයි වාර්තා වේ.එදින තරගයට ක්‍රීඩා කිරීමට සචින්ට විශේෂ ක්‍රිකට් පිති දෙකක් තෑගි කිරීමට ඔහුට අතීතයේ සිටම ක්‍රිකට් පිති නිර්මාණය කළ ආයතනය ඉදිරිපත්ව සිටියි. ඊට අමතරව ඔහු වෙනුවෙන්ම නිර්මාණය කළ ක්‍රිකට් අත්වැසුම් යුගලක් ද සිය අවසන් තරගයේ දී සචින් පළඳනු ඇත. තරගය පැවැත්වෙන දින පහ පුරාම ක්‍රීඩාංගණය අවට ඔහුගේ ක්‍රීඩා ඉරියව් ඇතුළත් අතිවිශාල ප්‍රමාණයේ කටවුට් රාශියක් සවි කිරීමට ද නියමිතය.රාජ්‍ය ගෞරව සහිතව සිය අවසන් ටෙස්ට් තරගයට ක්‍රීඩා කරන සචින් වෙනුවෙන් විශේෂයෙන් නිර්මාණය කරනු ලැබූ රන් කාසියක් එදින කාසියේ වාසිය සඳහා දෙපිලේ නායකයන් භාවිතා කිරීමට නියමිතය. එහි කොටා ඇත්තේ සචින්ගේ රුවය. මේ නිමිත්තෙන් සචින් සමරු මුද්දරයක් නිකුත් කිරීමට ඉන්දියා රජය පියවර ගෙන ඇති අතර එය අවසන් ටෙස්ට් තරගය ආරම්භයේ දී නිකුත් වේ.වසර විසිපහක් ඉන්දියාව වෙනුවෙන් ක්‍රීඩාවේ නිරතවූ මේ ශ්‍රේෂ්ඨ පිතිකරුට සිය ගරුබුහුමන් දැක්වීමට ඉන්දියා පාර්ලිමේන්තු මැති ඇමැතිවරුන්, නළු නිළියන්, ව්‍යාපාරිකයන් හා විවිධ තරාතිරමේ පුද්ගලයන් රැසක් වෙන්කඩේ ක්‍රීඩාංගණයට රැස් වීමට නියමිතය.ඔහු‍ගේ ක්‍රීඩා දිවිය තුළ සචින් ලැබූ සම්මාන අපමණය. ඒ අතර ඉන්දියා රජය මගින් එරට උසස් පුරවැසියන්ට පිරිනැමෙන පද්ම විභූෂණ සම්මානය ද වේ. ඉන්දියා පාර්ලිමේන්තුවේ රාජ්‍ය සභා මන්ත්‍රීවරයකු ලෙස ඔහුට පත්වීමක් ලබාදෙමින් ඉහළම ගෞරවය ලබා දීමට ද ඉන්දියා රජය අමතක නොකළේය. ඊට අමතරව ඔහු එරට ගුවන් හමුදාවේ ගෲප් කපිතාන් තනතුරකට ද පත්වී සිටියි.අංක 4 ස්ථානයෙන් පිටියට පැමිණ ශතක පිට ශතක රැස් කළ සචින් තෙන්ඩුල්කර්ගේ අඩුව පිරවීමට සමත් ක්‍රීඩකයකු යළිත් බිහිනොවනු ඇතැයි අන්තර් ජාතික ක්‍රිකට් විචාරකයෝ පවසති. එය ඉන්දියා ක්‍රිකට් ක්ෂේත්‍රයේ දොම්නසට කරුණක් වූවද ප්‍රතිවාදී කණ්ඩායම්වල නම් සොම්නසට හේතු‍වකි.කෙසේවූවත් සචින් තරම් ප්‍රතිවාදී ක්‍රීඩකයන්ගේ පවා පැසසුමට ලක්වූ තවත් පිතිකරුවකු අනාගතයේ දී බිහිනොවන බව නම් ඉඳුරාම කිව හැකිය.ෆවුස් මොහොමඩ්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>11</month>
      <day>10</day>
    </date>
    <link>http://www.silumina.lk/2013/11/10/_art.asp?fn=av13111015</link>
    <topic>අවසර නැතිව මිල්ටන්ගේ සින්දු කීම තහනම්</topic>
    <author>ජෝජ් රොබ්සන් ද සිල්වා</author>
    <content>අවසර නැතිව මිල්ටන්ගේ සින්දු කීම තහනම්මිල්ටන් මල්ලවආරච්චිගේඇටෝර්නි බලකරු, ෂෙල්ටන් වීරරත්න කියයි.මිල්ටන් මල්ලවආරච්චි ගායන ශිල්පියාණන්ගේ ගීත අන් සතු කෙරෙමින් පවතින මෙවන් වකවානුවකදී ඔහුගේ ගීත රැකගැනීම පිණිස ඇටෝර්නි බලකරුවෙකු ක්‍රියාකාරී වීම ශ්‍රාවක ඔබගේ සතුටට හේතු වෙන කරුණක් වනු ඇත.ඔහු - ප්‍රවීණ ගී පද රචකයෙක්, සාහිත්‍යවේදියෙක් සහ මාධ්‍යවේදියෙක් වන ෂෙල්ටන් වීරරත්නයි. නැසී ගිය ගායන ශිල්පි මිල්ටන් මල්ලවආරච්චි ගේ පාර්ශ්වයෙන් අංක - 41 දරන විශේෂ ඇටෝර්නි බලපත්‍රය මඟින් මින් ඉදිරියට මිල්ටන්ගේ ගීත සම්බන්ධයෙන් කටයුතු කිරීම සඳහා ඇටෝර්නි බලකරු ලෙස පත් කර ඇති ෂෙල්ටන් සමඟ අපි මේ කතාබහ කරමු.. කණ්ඩායම් සංගීතය අරබයා ප්‍රශස්ත කෘතියක් නොබෝදා එළිදැක්වූ ඔබ මේ අතගසා තිබෙන භාරදූර කාර්යයේ අරමුණ කුමක් ද...?මිල්ටන් මල්ලවඅාරච්චි කියන්නේ කුමන ආකාරයෙකින් මැන බැලූවත් මේ රටේ බිහි වූ සාතිශය ජනප්‍රිය ගායන ශිල්පී ලැයිස්තුවේ මුල්ම අතළොස්ස අතරේ සිටි, තවමත් සිටින අමරණීය ගායකයෙක් වන බව අප අවිවාදයෙන් පිළිගත යුතුයි. එහෙම නම් මේ අසහාය ශිල්පියාගේ හඬ මාධූර්යය තවත් චිරාත් කාලයක් අනාගත පරම්පරාවටත් එලෙසින්ම ශ්‍රවණය කරන්න විඳගන්න අවසරයක් තිබිය යුතුයි. ඒ වෙනුවට වෙනත් පරපෝෂිතයන්ගේ හඬ ඔස්සේ මේ ගායනා දෝරේ ගලා යන්න ඉඩක් නොතැබිය යුතුයි. මෙන්න මේ කරුණ අරබයා ක්‍රියාත්මක වෙන්නයි අපේ අරමුණ.. ඒ සඳහා ඔබට නීත්‍යානුකූල අවසරයක් හෝ බලයක් හිමි වී තිබෙනවා ද...?ඔව්, ඕස්ට්‍රේලියාවේ සිට මෙහි පැමිණි මිල්ටන් මල්ලවාරච්චි ප්‍රිය බිරිය ස්වර්ණා සහ පුතා රනිල් ඇතුළු පවුලේ සියලු දෙනා මේ කරුණ අරබයා අප සමඟ දීර්ඝ වශයෙන් සාකච්ඡා කළා. එහිදී ඔවුන් එකහෙළාම කළ ඉල්ලීම පරිදි මේ භාරදූර වගකීම භාර ගැනීමට මා එකඟතාව පළ කළා. ඒ අනුව සියලු නීතිමය කටයුතු සම්පාදනය කෙරුණා. ස්වර්ණා මල්ලවආරච්චි මහත්මිය මේ වන විට ඕස්ට්‍රේලියාවේ නිත්‍ය පුරවැසියෙක් වන බැවින් ඇගේ නීත්‍යානුකූල පැවැරුම් සහතිකය එහි නීතිපති දෙපාර්තමේන්තුවේ නිල මුද්‍රාව යටතේ නිකුත් කළ යුතුව තිබුණා. එම කටයුතු සියල්ල නිසි ආකාරව සිදුකොට අපේ නීතිඥ මහතා වෙත ලබාදීමෙන් අනතුරුව ඇටෝර්නි බලපත්‍රය අප නමින් නිකුත් කිරීමේ කටයුතු සිදු කෙරුණා. මේ සඳහා දිගු කාලයක් වැය වුණත් 2013 මාර්තු 15 වන දින සිට බලපවත්වන පරිදි අංක 41 දරන විශේෂ ඇටෝර්නි බලපත්‍රය මඟින් මිල්ටන් මල්ලවආරච්චිගේ ගීත පිළිබඳ කටයුතු කිරීමට නීත්‍යානුකූල අවසරයත් බලයත් මා වෙත පැවරී තිබෙනවා.. බුද්ධිමය දේපළ පනතට අනුව කිසියම් ගීතයක නිර්මාණ කර්තෘත්වයේ හිමිකම් අයත් වන්නේ පළමුව ගී පද රචකයාටත්, දෙවනුව ගී තනු නිර්මාණකරුවාටත් පමණයි. ඒ අනුව ගායන ශිල්පියෙකුට කිසියම් හෝ අයිතියක් නැහැ නේද...?පළමුවෙන්ම මා ඔබට පහදා දිය යුතු කරුණු කිහිපයක් තිබෙනවා. මිල්ටන් මල්ලවආරච්චි කිව්වාම අප කවුරුත් දන්නේ සංවේදනාත්මක ගීත වැඩි වශයෙන් ගයා තාරුණ්‍යයේ හදවත් ස්පර්ශ කළ ගායකයෙක් විදිහටයි. ඒක හැබෑවක් තමයි. නමුත් ඔහු අතිදක්ෂ ගී තනු නිර්මාණකරුවෙක් බව බොහෝ අයට අමතකයි. ඔහුගේ ගී තනු නිර්මාණ හදවත් පත්ළටම කිඳාබසින තරමට ඉතාම සංවේදීයි. අතිශය මිහිරියි. එවැනි නිර්මාණ බිහි කිරීමේලා ඔහු දක්ෂයෙක් ‍වන්නේ උපන් දා පටන් අත් විඳි කඨෝර දුක්ඛ දෝමනස්ස තුළින් ඔහු ලැබූ සැබෑ අත්දැකීම්වලින් පිරි අවබෝධයයි. ඒවා ඔහුටම ආවේණික වූ ඔහුටම අනන්‍ය වූ අපූර්ව අත්දැකීම් මුසු භාව ප්‍රකාශන විදිහටයි අපට හඳුන්වා දිය හැක්කේ. ගායකයෙක් වශයෙන් ඔහුට බුද්ධිමය දේපළ හිමිකාරිත්වයක් නොතිබුණත් ගී තනු නිර්මාණකරුවෙක් වශයෙන් ඔහුට පැහැදිලි ශුද්ධ අයිතිවාසිකමක් එම ගීත සඳහා තිබෙනවා. මේවායේ අයිතිය සුරක්ෂා කිරීමට මා බැඳී සිටිනවා.. මිල්ටන් මල්ලවආරච්චි විසින් තනු නිර්මාණය කොට ගායනා කළ එවැනි ගීත කොපමණ සංඛ්‍යාවක් තිබෙනවා ද. ඒවා ඔහුගේම නිර්මාණ බවට තහවුරු කරන්නට ඇති සාක්ෂි හා සාධක මොනවා ද...?ඔහුගේ ප්‍රසිද්ධ සංගීත ජීවිතය ආරම්භ කළ 1969 අප්‍රේල් සිට ජීවිතයෙන් නික්ම ගිය 1998 මාර්තු දක්වා 29 වසරක් පුරා 500 කට ආසන්න ගී සමුදායක් රසිකත්වයට පූජා කළ ඔහුගේ සංගීත දිවියේ විශේෂිත පටිගත කිරීම් (තැටි / කැසට් / සංගත තැටි) වලදී පමණක් අනිවාර්යයෙන්ම සිය අත්දැකීම් මුසු ගී තනු එකතු කිරිමට ඔහු මනාපයක් දැක්වූවා. ඒ ආකාරව ගී තනු 30 ක් පමණ ඔහු වෙතින් නිර්මාණය වී තිබෙනවා. ඒ වගේම එම නිර්මාණ මුල් කෘති බොහොමයක ගී තනු ඔහුගේ බවට සටහන් වී තිබෙනවා. ඒ වගේම මිල්ටන් මල්ලවආරච්චි වෙනුවෙන් පවත්වන ලද ප්‍රණාම උලෙළවලදී තම ගී තනු නිර්මාණ පිළිබඳ ඔහු සඳහන් කළ අවස්ථාවල කළ හඬ පට ද අප සතුව තිබෙනවා. එමඟින් ඔහුගේ ගී තනු නිර්මාණවල අයිතිය තහවුරු කරන්න පුළුවනි. ඉදිරියේදී ඊළඟ පියවර තැබීම පිණිස දැනට මේ ගීත පදමාලා ද සමඟ ලැයිස්තුගත කෙරෙමින් තිබෙනවා.. මිල්ටන් මල්ලවආරච්චි ගේ ගීතවලට සංගීත අධ්‍යක්ෂවරු බොහෝ පිරිසක් දායක වී තිබෙනවා. මේ අනුව ඔවුන් සංගීතවත් කළ ගීතවලට අයිතිවාසිකම් පෑමට ඔවුන්ට අයිතියක් නැද්ද...?කිසියම් ගීතයක අයිතිය එකම පුද්ගලයෙක් සතු විය හැකියි. ඒ ඔහු පද රචකයා, තනු සම්පාදකයා සහ ගායකයා වශයෙන් ද සමස්ත නිර්මාණයේම හිමිකරුවා වන බැවින්. නමුත් ඇතැම් ගීතයක පාර්ශ්වකරුවෝ දෙදෙනෙක් හෝ තිදෙනෙක් සිටිය හැකියි. 2003 අංක 36 දරන බුද්ධිමය දේපළ පනත ප්‍රකාරව පාර්ශවකරුවන් පිරිසකගේ හෙවත් හවුල් කර්තෘත්වයකින් බිහි කෙරෙන එවැනි කිසියම් බුද්ධිමය නිර්මාණයකදී එහි පරම අයිතිය තහවුරු කෙරෙන්නේ පළමුවන අයිතිය පද රචනය සඳහාත් දෙවැනි අයිතිය ගී තනු නිර්මාණය සඳහාත් බව පැහැදිලිව දැක්වෙනවා. එහිදී රචකයාත් තනු සම්පාදකයාත් නොවන තුන් වැන්නෙක් එම නිර්මාණය සඳහා දායකත්වය ලබ‍ාදේ නම් (මෙමඟින් අදහස් වන්නේ ගායකයා යන්නයි) ඔහුට ඇත්තේ සදාචාරාත්මක අයිතියක් වන බව පැහැදිලි කෙරෙනවා. ඒත් කිසියම් ගීතයක රචකයාත්, තනු සම්පාදකයාත් නොවී සංගීත අධ්‍යක්ෂණයෙන් සහභාගි වූ පමණින් ඔහුට ගීතයක කිසිදු අයිතිවාසිකමක් හිමිවන්නේ නැහැ.”. මිල්ටන් මල්ලවආරච්චි තනු සම්පාදනය කළ ගීත මේ වන විට ඔබෙන් හෝ ඔහුගේ පාර්ශ්වයේ කිසිවෙකුගේ අවසරයකින් තොරව වෙනත් ශිල්පීන් ලවා ප්‍රති නිර්මාණය කෙරී තිබේ නම් ඉදිරියේ දී කුමන පියවරක් ගැනීමට බලාපොරොත්තු වෙනවා ද...?දැනට අප හඳුනාගෙන ඇති ගීත 30 කට ආසන්න ප්‍රමාණයක් තිබෙනවා. ඒවා පෙළගස්වතොත් ‘මධුමල ලෙස’ - ‘පායා ආ සඳ’ - ‘පියාපත් සලා’ - ‘ගමනේ ගිම් නිවූ’ - ‘සිහිනෙන් ඔබ මට’ - ‘එදා රෑ’ - ‘මා හා සෙනෙහස පාලා’ - ‘දෑසින් කියූ’ - ‘අවසර නැත මට’ - ‘ආවා ආදරෙන්’ - ‘රන්මසු නෑ කියා’ - ‘ඉවුරු තලා’ - ‘ඔබ වෙනුවෙන් මා’ - ‘සඳ උතුරා’ - ‘ඔබයි මමයි’ - ‘දෙඅදර විළිකුන්’ - ‘සුන්දරත්වයෙන් පිරි’ - ‘සයුරු තෙරේදී’ - ‘මා හා එදා’ - ‘පැරදීලා’ - ‘ඈත රන් කැලුම්’ - ‘සුළ‍ඟේ පාවී’ - ‘පෙම් රජදහනේ’ - ‘මා නිසා ඔබ’ - ‘රණඹර ඉඳුදුණු’ - ‘ඔබෙ නිල් නුවන් තලාවේ’ - ‘කෙසේ කියන්න ද’ යන ගීත පෙළ ස්ථිර වශයෙන්ම තහවුරු කොට ගෙන තිබෙනවා. තවත් ගීත කිහිපයක තනු නිර්මාණ පිළිබඳ නිවැරදි දත්ත එක්රැස් කරමින් සිටිනවා. ඒ සියලු විස්තර ඉදිරියේදී පුවත්පත් මඟින් ප්‍රකාශයට පත්කිරීමට අප බලාපොරොත්තු වෙනවා. මෙහි සඳහන් ගීත කිසිවෙකු හෝ අනවසරයෙන් භාවිත කොට ඇත්නම් අනිවාර්යයෙන්ම බුද්ධිමය දේපළ පනත යටතේ නඩු පැවැරීමට කටයුතු කරන බව කිව යුතුයි.. ඔබ සඳහන් කරන පරිදි එතරම් සුළු ගීත ගණනක අයිතිය පමණ ද මිල්ටන්ට තිබෙන්නෙ...?මිල්ටන් මල්ලවආරච්චිගේ වෘත්තිය ගායන ශිල්පය වුණත් ඔහු ගී තනු සම්පාදකයෙක් වෙන්න උත්සාහයක් ගත්තෙ නැහැ. නමුත් ඔහු බෙහෙවින් සංවේදී වූ අවස්ථාවන්හිදී ගිටාරය හඬවන්නට පෙලඹෙන පුරුද්දක් තිබුණා. එවැනි හැඟුම්බර අවස්ථාවන්හිදී නිරායාසයෙන් ගිටාරය පිරිමදිමින් (strum) කිසියම් ළගන්නා තනුවක් ගොඩනඟන්න ඔහු සමත් වුණා. අන්න ඒ අවස්ථාවල අප කවුරුන් හෝ සමීපයේ සිටියොත් තාලානුරූපව බොරු වදන් පෙළක් යොදා එය ගීත ආකෘතියක් බවට පත්කළා. මේ විදිහට තමයි ඔහුගේ ජනකාන්ත ගී රාශියක් සමාජගත වුණේ. මා මුහුණ දුන් එවැනි අවස්ථාවක තමයි ‘මා හා සෙනෙහස පාලා’ නමැති අද බෙහෙවින් ජනප්‍රිය ගීතය නිර්මාණය කෙරුණේත්. ඇත්තෙන්ම එහි ඇත්තේ එදා යෙදු බොරු වදන් පෙළමයි. ඔහු ඒ වදන්වලට ප්‍රිය කළ නිසා වෙනසක් නොකොට එසේම ගායනා කළා.ඒ වගේ ඔහුට ගී තනු නිර්මාණයක යෙදෙන්න වෙලාවත්, කලාවත් සහ මනෝ භාවයත් (mood) තිබුණා. ඒ තුළින් තමයි ඔහු ප්‍රශස්ත ගී තනු අතළොස්සක් පමණක් නිර්මාණය කළේ. අවන්හලක කොත්තු රොටී හදන්නාක් සේ තනු සම්පාදනයකට ඔහු පෙලඹුණේ නැහැ. අනෙකුත් සියලුම ගීතවල ගායන ශිල්පියා වශයෙන් සදාචාරාත්මක අයිතියක් ඔහුට හිමියි. ඒ අනුව කටයුතු කිරීමේ ප්‍රතිපාදන බුද්ධිමය දේපළ පනත යටතේ හිමිවී ඇත්දැයි අප සොයා බලනවා. වෙනත් අනුකාරකයන් ලවා ඒවා ගායනා කරවීමත්, ගායනා කිරීමත් කොතෙක් දුරට සදාචාර සම්පන්නදැයි සිතා බැලීම එවැනි අශීලාචාර ක්‍රියාවල යෙදෙන පුද්ගලයන්ට බාරයි.. මිල්ටන් මල්ලවආරච්චි නමැති ගායනවේදියාගේ ඇටෝර්නි බලකරු වශයෙන් ඔබට පැවැරි ඇත්තේ ඔහුගේ ගීත නිර්මාණ සුරැකීමේ අයිතිවාසිකම් පමණක් ද...?නැහැ. මේ වැදගත් පැනයේදී මා විශේෂයෙන් මතක් කළ යුතු කරුණු කීපයක්ම තිබෙනවා. වර්තමානයේ බොහෝ නගර ගම් දනව්වල සංවිධානය කෙරෙන ගායනා තරග උත්සව ආදි තැන්වලදී ඔහුගේ ගීත පමණක් නොව මිල්ටන් මල්ලවආරච්චි යන කීර්තිමත් නාමයත් ඔහුගේ විසල් ඡායාරූපත් යොදාගත් අවස්ථා රාශියක් පිළිබඳ බොහෝ තොරතුරු අපට ලැබී තිබෙනවා. එපමණක් නොවෙයි විශේෂයෙන් ශ්‍රව්‍ය හා දෘශ්‍ය විද්‍යුත් මාධ්‍ය මඟින් දැනට සිදු කෙරෙන රියැලිටි වැඩසටහන් සඳහා සහභාගි වන්නන් ඉහත සඳහන් ගීත අතරින් කවරක් හෝ ගායනා කිරීමට බලාපොරොත්තු වෙනවා නම් අවසර ගත යුතු බව මතක් කරන්න අවශ්‍යයි. මේ පිළිබඳ ඉදිරියේදී සියලු මාධ්‍ය ආයතන වෙත දැනුම් දීමට බලාපොරොත්තු වෙනවා.මෙතෙක් හිතුමතේ අනවසරයෙන් සිදු කෙරුණු එවැනි කටයුතු ඉදිරියේදී අහුරා දැමීමට (තහනම් කිරීමට) ක්‍රියා කරන බව මතක් කර දිය යුතුයි.ජෝජ් රොබ්සන් ද සිල්වාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>11</month>
      <day>10</day>
    </date>
    <link>http://www.silumina.lk/2013/11/10/_art.asp?fn=av13111016</link>
    <topic>මගේ ජීවිතය වෙනස් කළේ SB</topic>
    <author>කුමාර සිරිවර්ධන</author>
    <content>මගේ ජීවිතය වෙනස් කළේ SBලෝකප්‍රකට නායකයෝ තහනම් අඩවි වෙත පිවිස තහනම් ගෙඩි කෑහ. ඉන් එක් අයකු වූ ඉතාලියේ හිටපු අගමැති හා කෝටිපති සිල්වියෝ බර්ලුස්කෝනිගේ කෙරුම් ගැන ලියැවෙන ලිපි පෙළක තෙවැන්නයි මේ.ඉතාලි සම්භවයක් ඇති මාරියා බෙලේන් රොඩ්‍රිගුරයස් කොසානි නර්තන හා නිරූපණ ශිල්පිනියක, ගායිකාවක , නිළියක හා රූපවාහිනී ශිල්පිනියක වූ අතර ආර්ජන්ටිනාවේ බුවනෝස් අයර්ස් හිදී ඇය උපන්නේ 1984 සැප්තැම්බර් 20 දාය. ආර්ජන්ටිනාවෙන් ඉතාලියට ආ සුරූපී මාරියා ඉතාලියේ ප්‍රකට නිළියක බවට පත්වූවාය.සිල්වියෝ බර්ලුස්කෝනිගේ මන්දිරයක ඇය එක් රැයක් හෝ ගෙවූ බව පැවසෙයි. එහෙත් බර්ලුස්කෝනි තම මිතුරකුට පවසා තිබුණේ තමන් ඇයව තම යහනට නංවා නොගත්තේ ඇය තමන් සතු පාපන්දු කණ්ඩායමේ ක්‍රීඩකයකුගේ පෙම්වතිය වූ නිසාය කියායි.බර්ලුස්කෝනිගේ මන්දිරයන්හි සෑම රැයකම පාහේ සාද පැවැත්විණි. ඒවාට ඔහුගේ ධනපති මිතුරන් සහභාගි වූ අතර ඔවුන් පිනවීමට ඉතාලියේ හා විවිධ රටවල සුරූපිනියන් ගෙන්වීම ද බර්ලුස්කෝනිගේ පුරුද්දක් විය. බොහෝ විට ඔහුගේ පෙම්වතියන් බවට පත්වුයේ ද එසේ පැමිණි සුරූපිනියන්ය. දේශපාලන බලය මෙන්ම මාධ්‍යයන් ගේ බලය ද බර්ලුස්කෝනිට තිබිණි. රූපවාහිනී ආයතන ඔහු සතු වූයේය. එහෙයින් මාධ්‍ය ලෝකයේ හා දේශපාලන ලෝකයේ දුර ගමන් යාමට මේ සුරූපිනියන් බර්ලුස්කෝනි ගේ සුරතලියන් වන්නට ඇත.සබීනා බෙගෙනවික් යන නම ද බර්ලුස්කෝනිගේ නම හා පැටලු‍ණකි. බොස්නියා සම්භවයක් සහිත වූ ජර්මන් පුරවැසිභාවය ලැබූ ඇය ජීවත්වූයේ ඉතාලියේය. ඇගේ එක් පාදයක වළලුකරේ සමනලයකුගේ රුවක් සමඟ මෙම වැකිය පච්චා කොටා ති‍බිණි. “මගේ ජීවිතය වෙනස් කළ පුද්ගලයා එස්.බී‍” ස්කයි ඉටලියා යන රූපවාහිනී සේවය ඔස්සේ විකාශය වූ වැඩ සටහනකදී සබිනා පැවසූවේ එම පච්චයේ එස්.බී. යන අකුරුවලින් හැඟවෙන්නේ සිල්වියෝ බර්ලුස්කෝනි යන්න බවයි. සබිනා බර්ලුස්කෝනිගේ ‘බුන්ගා බුන්ගා’ සාදවලට නිතර සහභාගි වූ තැනැත්තියකි.2012 දී අත්අඩංගුවට ගැනුණු ගියම්පැඕලෝ ටරන්ටිනිට නැඟී තිබූ එක් චෝදනාවක් වූයේ හිටපු අගමැති ගේ සාදවලට ගායිකාවන් හා සුරූපිනියන් සැපයීමයි. තමාගේ එම කටයුතුවලට සබිනාගේ උදව් උපකාර ලැබුණු බව ඔහු පැවසුවේය.“මම බර්ලුස්කෝනිට හුඟාක් ආදරෙයි” සබිනා වරෙක පවසා තිබිණි. “මට එයාගෙන් දරුවකු අවශ්‍යයි”ඇය එසේ කීවේ 2012 මැයි මාසයේ දී ය. ඊට මාස තුනකට පසු ඇය පැවසුවේ මෙවැන්නකි.“මම සිල්වියෝ නිසා ගැබ් ගත්තා. මම ඔහුගේ දරුවකුට උපත ලබා දීමේ ආසාවෙනුයි හිටියේ. ඒත් අවාසනාවකට ගබ්සාවක් සිදුවුණා.ඇය පැවසූයේ සත්‍යයක් ද යන්න ඇයම මිස අන් කිසිවකු දන්නේ නැත.අගමැති ධූරයෙන් පහ කෙරුණායින් අනතුරුව සිල්වියෝ බර්ලුස්කෝනිගේ මන්දිරයන්හි පැවැත්වුණ ‘බුන්ගා බුන්ගා’ සාද පිළිබඳ නඩු විභාගයක් ද සිදුකෙරිණි. අධිකරණයේ දී හෙළිවුයේ එම සාදවලදී බර්ලුස්කෝනි අඩුම තරමින් සුරූපිනියන් 34 දෙනකු තම යහනට නංවා ගෙන ඇති බවයි. සිය ජීවිතයේ මුල් දශක හය හත සාමාන්‍ය ආකාරයට ගත කළ සිල්වියෝ ඉන්පසු මහලු වියේ දී එකවර අධි කාමභෝගී ජීවිතයකට යොමු වූ‍ෙය් මන්ද?තම දෙවැනි බිරිය වෙරෝනිකා ලැරියෝගෙන් නීත්‍යානුකූලව වෙන්වීමෙන් අනතුරුව බර්ලුස්කෝනි පැවසුවේ තමන්ට ස්ථිර පෙම්වතියක සිටිනවා කියාය. එහෙත් ඔහු එම පෙම්වතියගේ නම හෙළිදරව් කළේ නැත. එහෙයින්ම විවිධ කටකතා පැතිරිණි. මාධ්‍යය ද බර්ලුස්කෝනිගේ නිත්‍ය පෙම්වතිය කවුරුන්දැයි සොයා බලන්නට අපමණ වෙහෙසක් දැරුවේය. අවසානයේ මාධ්‍ය ප්‍රකාශ කළේ එම පෙම්වතිය අන් කවරකුවත් නොව ඉතාලියේ ටියුරින් හි උපත ලැබූ රොබර්ටා බොනාසියා කියාය. ඉතාලි රූ රැජන තරගයට සහභාගි වූ රොබර්ටා කිසි විටෙක තමන් බර්ලුස්කෝනිගේ පෙම්වතියය යන්න පිළිගත්තේ හෝ ප්‍රතික්ෂේප කළේ නැත. 2011 වසරේ මාස ගණනක් ඇගේ නම පුවත්පත්වල ප්‍රධාන ශීර්ෂ පාඨයන්ට එක්වූ නමුත් ඇය කිසි විටෙක ප්‍රසිද්ධියේ මාධ්‍ය හමුවට බර්ලුස්කෝනි සමඟ පැමිණියේ නැත. අවසානයේ බර්ලුස්කෝනිගේ නිත්‍ය පෙම්වතිය ෆ්‍රැන්සෙස්කා පැස්කාලේ යැයි පැවසෙන විට සියලු දෙනාට රොබර්ටා අමතකව ගියේය.බර්ලුස්කෝනිගේ පෙම්වතියන්ගේ නම් ලැයිස්තුව ඉතා දීර්ඝ වූවකි. එවෙලිනා කාර්මෙලා රෝමයේ උපන්නියක වන අතර ප්‍රකට වූයේ රූපවාහිනී නිළියක ලෙසිනි. ඇයට ප්‍රධාන චරිත ලබා දෙන ලෙස දුරකථනයෙන් බර්ලුස්කෝනි විවිධ රූපවාහිනී මාලා ටෙලිනාට්‍ය අධ්‍යක්ෂවරුන්ට හා නිෂ්පාදකවරුන්ට දුරකථන ඇමතුම් ලබා දී ඇති බව ඉතාලි පොලිසිය පවසයි. ඔවුන් එම දුරකථන සංවාද කිහිපයක් පටිගත කර අධිකරණයට ද ඉදිරිපත් කර තිබිණි.ඇමෙරිකාවේ ප්‍රකට ‘ප්ලේ බෝයි’ සඟරාවට උඩුකය නිරුවත් ඡායාරූප ලබා දුන් ‍එවෙලිනා එම ඡායාරූප සමඟ පළ වූ සම්මුඛ සාකච්ඡාවේදී පවසා තිබුණේ බර්ලුස්කෝනිට සත්‍ය වශයෙන් ම හදපත්ලෙන්ම ආදරය කරන්නේ තමාය කියායි.බර්ලුස්කෝනි සිය දේශපාලන කටයුතුවලට ද කාන්තාවන් හා ඔවුන්ගේ රූමත් බව ඈඳා ගත්තේය. ප්ලාස්ටික් ශල්‍ය වෛද්‍යවරයකු හා විවාහ වී සිටි ඩැනියෙලා සැන්ටාන් චේ හා බර්ලුස්කෝනි අතර පෙම් සබඳතාවක් තිබූ බවක් කිසි විටෙක පැවසෙන්නේ නැත. ඇය බර්ලුස්කෝනිගේ පක්ෂය නියෝජනය කළ ඉතාලි පාර්ලිමේන්තු මන්ත්‍රීවරියක වූවාය. රූපවාහිනී වැඩ සටහන් බොහොමයට සහභාගි වෙමින් ඇය බර්ලුස්කෝනි ආරක්ෂා කරමින් අදහස් දැක්වූවාය. වරෙක බර්ලුස්කෝනි තම පක්ෂයේ මන්ත්‍රීවරියන් ගැන කීවේ මෙ‍වැන්නකි.“අපේ පක්ෂයේ කාන්තාවන් රූමතියන්. විරුද්ධ පක්ෂයට කිසිම රසඥතාවක් නැහැ. අඩු තරමින් කාන්තාවන්ගේ රූමත් බව විඳින්නවත් ඔවුන් දන්නේ නැහැ. ජනතාව ඩැනියෙලා සන්ටන්චේට ඡන්දය දුන්නේ ඇයට සුන්දර තට්ටම් යුගලක් හිමි නිසා...”බර්ලුස්කෝනිගේ සාදවලට සහභාගි වූ රූමතියන්ට ඉතා වටිනා තිළිණ මුදල් හා දේශපාලනමය වරප්‍රසාදද හිමිවූ බව මේ වන විට හෙළි වී තිබේ. 2010 සැප්තැම්බරයේ රැයක පැවැති ‘බුන්ගා බුන්ගා’ සාදයකට සහභාගි වූ ෆ්‍රැන්සෙස්කා සිප්‍රියානි ඩිඅල්ටෝරියෝ තම මිතුරියකට යැවූ එස්.එම්.එස් පණිවුඩයක සඳහන්ව තිබුණේ ඇය බර්ලුස්කෝනි වෙතින් ලැබූ තිළිණ පිළිබඳව.“ඔහු මට රත්තරන් අත් පලඳනාවක් දුන්නා. හැම කෙල්ලකටම යූරෝ දෙදහස ගණනේ ගෙව්වා.”පසු කලෙක ෆ්‍රැන්සෙස්කා පිළිගත්තේ බර්ලුස්කෝනි ප්‍රකට හොලිවුඩ් නිළි ජෙනිෆර් ලෝපෙස් ගේ පියයුරුවලට ප්‍රිය කළ හෙයින් තමාද ඒ හා සමාන පියයුරු ලබා ගනු පිණිස ප්ලාස්ටික් සැත්කමකට භාජන වූ බවයි. එහෙත් එම සැත්කමින් නිසි හැඩයේ පියයුරු ලබා ගත නොහැකි වූ නිසා ඇය ප්ලාස්ටික් ශල්‍යකර්මය කළ වෛද්‍යවරයාගෙන් යූරෝ ලක්ෂ 150ක් වන්දි ඉල්ලා නඩු පැවරුවාය.අවසන් කොටස ලබන සතියේකුමාර සිරිවර්ධනකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>11</month>
      <day>10</day>
    </date>
    <link>http://www.silumina.lk/2013/11/10/_art.asp?fn=av13111017</link>
    <topic>උඹට හොඳක් වෙන්නෑ මේ කරපු අපරාදෙට..</topic>
    <author/>
    <content>උඹට හොඳක් වෙන්නෑ මේ කරපු අපරාදෙට..“මට බනින්න. ඒක මට ඉවසන්න පුළුවන්.”“උඹට හොඳක් වෙන්නෑ මේ කරපු අපරාදෙට.”නිල්මිණිගේ සුදුමැලි වූ මුහුණේත් යටට ගිලී ගිය දෙනෙත්වලත් රැඳී ඇති ශෝචනීය බව ධනුකගේ හදවත දවා උණු කිරීමට සමත් විය. ඇය කෙතරම් රූබර යුවතියක්ව සිටියාද? ඔහු සන්සුන්ව ඇගේ යහන මත වාඩි වූවේය. ඇය කෝපයෙන් ඔහු අමතා හිස කෙළින් තබා සිටීමට තැත් කළද ‍මොහොතකින් ඒ අසරණ සිරුර අප්‍රාණික විය. ඇයගේ ආශ්වාස ප්‍රාශ්වාසය වේගවත් වීමත් සමඟ ධනුකට දැඩි බියක් දැනිණි.ඇය මිය ගියොත්...?ඔහු ඇගේ ළය මත සුරත තැබුවේ ඒ දුක්බර උවන දෙස තවත් බලා සිටීමට නොහැකි නිසාය.“නිල්මි...”ඔහු ඉතා සෙමින් කොඳුළේය. විවර වන දෙනෙත්වලට හසුවීමට ඇති බිය නිසාම ධනුක ඇගේ දෙනෙතට හසු නොවන ලෙස ඉහ ඉද්දරට වූවේය. ඇය මඳක් හිස ඇල කර ඒ හඬ සෙව්වාය.“නිල්මි... මට සමාවෙන්න...”ධනුක ඇගේ දුබල සුරත අත්ල මතට ගත්තේය. පරඬල්පතක් මෙන් වූ ඒ සුරත දෙතොල මත තබා ජීවිතයේ කිසිම දිනක කිසිවකුටත් නොපෙන්වූ.. නොදැනුණ සෙනේහයකින් එය සිප ගත්තේය.“මට සමාව දෙන්න මගෙ රත්තරං වස්තුවේ” කනට ඇසෙන උණුසුම් හඬ මිස එහි අරුත හඳුනාගත නොහැකි ලෙස නිල්මිණි එලෙසම ඔහේ වැතිර සිටියා පමණි. ධනුක ඉන් සෑහීමකට පත්වූවේ කලබලයක් හෝ දැඩි බවක් නොපෙන්වූ නිසාය. ඇගේ නිහඬ බව ඔහු වරදවා තේරුම් ගත් පන්නරයක් විය.නිල්මිණිගේ හිස පිරිමදිමින් ඇගේ උණුසුමට ළංවී බොහෝ වේලාවක් ගත කිරීමට ලැබීම ධනුකට අදහාගත නොහැකි සතුටක් ‍හා ජයක්ය. මුළු ජීවිතය පුරාම සෙවූ ආදරය සෙනෙහස හා පිය පාදපරිචාරිකාව ඇයම පමණක් බව ඔහු පිළිගත්තේය.“මං ඔයාට මගෙ පණට වැඩිය ආදරෙයි නිල්මි.. ඔව් ඒක ඇත්තම බව ඔයාගේ ළඟ විතරක් නොවෙයි.. දළදා හාමුදුරුවෝ ඉදිරිපිටත් මට කියන්න පුළුවන්...”“මට එයාව බලාගන්න පුළුවන්...”ඔහු මිත්‍ර වෛද්‍යවරයාට පැවසුවේය. ඇය තමාට අකැමැති නොවේය යන හැඟීම ඔහු තුළ ලියලමින් තිබුණි.“ඒක එහෙම වෙයි කියල ෂුවර්ද ඔයාට?”“ඔව්..”ධනුකගේ හඬ ඉතා පහත්විය. ඔහු යළි නිල්මිණි දෙස බැලුවේ ස්ථිර හදවතකින්ය.“ඔයා හිතන තරම් පහසු දෙයක් නෙවෙයි මේක. තාම නිල්මිණිට හොඳ කල්පනාවක් නැති බව ධනුක පිළිගන්නවද?”“ඔව්.. ඒක මට පහසුවක් ඩොක්ටර්. මම එයා ළඟම ඉන්නවා. බලා ගන්නවා. නිල්මිණි මට අවනත වේවි...”“ඒක හොඳ අදහසක් ධනුක. නමුත් හොඳ රැකවරණයක් තිබෙන්න ඕනේ. තවමත් පුංචි ඉඩක් ලැබුණොත් ඈ පැනලා යාමට ඇති අවස්ථා හා ජීවිත හානි කර ගැනීමට ඇති අවස්ථාව වැඩියි.”“මම ඒක දන්නවා. මම ඈව ආරක්ෂා කරනවා.”“ඒක එහෙම වුණොත් හොඳයි..”ධනුකට පිළිතුරක් ලෙස පැවසුවද ඈ ඉතා රුවැති බව ඔහුගේ යටි සිත මුර ගෑවේය. ධනුක වැනි සල්ලාලයකුට හිමි නොවිය යුතු නැවුම් කුසුමක් ඔහුට අයිතිවීම තමාගේ යටි සිතට සියුම් ඊර්ෂ්‍යා සහගත හැඟීමක් එක් කරන්නට ද විය.පහසුකම් සහිත කුඩා ඇනැක්සිය නිල්මිණිගේ ආරක්ෂාවට ඉතාම සුදුසු යැයි ධනුක විශ්වාස කළේය. ඈ වෙනුවෙන් දැනටමත් විශාල මුදලක් විය පැහැදම් වී තිබුණද ධනුක එය තමාගේ බිරිය වෙනුවෙන් කළයුතු යුතුකමක් ලෙස භාර ගත්තේය.අත්‍යවශ්‍ය ගෘහ භාණ්ඩ සියලුම දේ සපයා ගැනීමට ඉවෝන් දුන් සහයෝගය නොවේ නම් ධනුක අපහසුතාවයට පත්වනු ඒකාන්තය. නිල්මිණිගේ ආරක්ෂාවට හා සේවයට මල්ලිකා සොයා දුන්නේ ද ඉවෝන්මය.“මල්ලිකා කිසිම වෙලාවක යතුර නෝනට අහුවෙන්න තියන්න එපා.. මතකයිනේ එහෙම වුණොත් අපි ලොකු කරදරයක වැටෙනවා...”ඉවෝන් හා ධනුක විසින් කර තිබෙන උපකාර දෙස බලන විට මෙය ඉතාම සුළු ප්‍රති උපකාරයකි. එම හැඟීමෙන් මල්ලිකා සිය මෙහෙවර අකුරටම ඉටු කිරීමට වග බලා ගත්තාය.නිල්මිණිට ආහාර පිළියෙල කිරීමටවත් මල්ලිකාට ඉඩක් නොතැබූ ඉවෝන් සියල්ල සාමාන්‍ය තත්ත්වයකට පත්වෙනතුරු සියලු වගකීම් තමා වෙත පවරා ගත්තාය.දෙදිනක් ගතවෙන විට මල්ලිකාගේ සාත්තු සප්පායම් මත නිල්මිණි මඳ වශයෙන් සුවයක් ලබා සිටියාය. හඬා වැටීම හෝ කලබල කිරීමෙන් තවදුරටත් ප්‍රයෝජනයක් නොලැබෙන බව ඈ අවබෝධ කර ගත්තා විය හැකි බව ධනුක කල්පනා කළේය.සෑම දිනකම රාත්‍රියේ ඇගේ කුටියේ පසෙක තබන ලද යහනක වැතිරී නිදි වරමින් ඈ දෙස බලා සිටීමෙන් ධනුක විශාල තෘප්තියක් හා සැනසීමක් ලැබුවේය. ඈ නඟන ඉතා සිහින් කෙඳිරිලි හඬකින් තිගැස්සී ඇය වෙත දිව යන ධනුක ඇගේ හිස පිරිමදිමින් ටික වේලාවක් ඈ අසල රැ‍ඳෙන්නේය. ප්‍රකෘති සිහිය හා හැඟීම් දැනෙන්නට පටන් ගත්තද නිල්මිණි උපේක්ෂාවෙන් සියල්ල දරා ගත්තාය. රාජකාරිය සඳහා නිවෙසින් පිටත්වන විට ඇගේ උදය ආහාරය සකස් කර මල්ලිකා එය කවන්නට සූදානම් වන්නීය. කිරි, මිල අධික විටමින් වර්ග, පෝෂ්යකදායී ආහාර වලින් එහි කිසිම අඩු පාඩුවක් නුවූවේය.“ඇයි නෝනා මහත්තෙයට කන්න බැරි? අපේ මහත්තය නෝනට ගෙනත් තියෙන කෑම බීම කන්දරාව...”මල්ලිකා පවසන්නේ සත්‍ය වශයෙන් සිදුවී ඇති දෑ නොදැනය. නිල්මිණි උනන්දුවකින් සවන් නුදුන්නද ඒ දේවල් වටහා ගැනීමට හැකි ශක්තියකින් සිටින්නීය.“නෝනට කිසිම වෙලාවක දොරවල්වල යතුරු අහුවෙන්න තියන්න එපා තේරුණාද?”ධනුක මල්ලිකාට රහසින් සියලු උපදෙස් දී ඇත. යාබද නිවෙසේ කිසිවකු දැනට පදිංචි වී නොමැත. හතර වටින් උස තාප්ප බැඳ විශාල ගේට්ටුවට අල්ලක් පමණ විශාල ඉබ්බෙක් දමා ඇත. මේ කිසිවක් තේරුම් බේරුම් කරගත නොහැකි නමුත් මල්ලිකා නිල්මිණ‍ිගේ ප්‍රිය මනාප රූපයටත් අහිංසක බවටත් සිතින් ආදරය කළාය.“නෝනා හරිම ලස්සනයි. ඒත් මට තේරෙන්නෙ නෑ අලුත බැඳපු ජෝඩුවක් ඇයි මෙහෙම ඉන්නෙ කියලා..”උඩට ගත් හුස්ම පහළ හෙළාගත නොහැකිව නිල්මිණිට හීල්ලුණාය. කුඩා අවදියේ සිටම පොදි බැඳන් ආ සිහින මාලිගාවට කුමක් සිදුවීද? සවසට ධනුක නිවෙසට ගොඩවන විට නිල්මිණිට තරමක සතුටක් දැනෙන්නේ අන් කිසිවක් නිසා නොව වත් මනුෂ්‍ය ආත්මයක් දකින්නට ලැබෙන නිසාය. බිත්ති හතරකට කොටුවී හිරවී කාලය කා දමන විට ඇයට දැනෙන මානසික අසහනය අපමණය.“කොහොමද නෝනා කෑවද?”ධනුකගේ පළමු ප්‍රශ්නය මල්ලිකා දැන් හොඳින් හඳුනයි.“අද නම් බත් ඩිංගක් කෑවා. උණු වතුර රත්කරල මම ඇඟත් සේදෙව්වා...”“ඇත්තට... ෂෝක්නේ..”ධනුක මිදි පොකුරක් බහාලු බෑගය රැගෙන නිල්මිණි සොයා කාමරයට දිව යන්නේ සතුට දෝරේ ගලා යන්නට ඉඩ දෙමින්ය. ශබ්ද නොනඟින සේ දොර වසා නිල්මිණි සමීපයේ යහන මත වාඩිවී ඔහු සුපුරුදු ආදරණීය වදන් පවසන්නට පටන් ගත්තේය.ධනුකගේ තමාට කිසිදා ගැලවීමක් නොලැබෙන බව නිල්මිණි දැන් දන්නීය. ඔහු හා වාද කිරීමෙන් හෝ මුරණ්ඩුව සිටීමෙන් සිදුවන එකම ප්‍රතිඵලය තමා ජීවිත අවදානමකට ලක්වීම පමණි. එහෙත් සිත තුළ බුර බුරා ඇවිලෙන වෛරය මුදා හැර ඔහු හා වචනයක්වත් දොඩන්නේ කොයි ආකාරයකින්දැයි ඇයට සිතාගත නොහැකිය.“නිල්මි.. දැන් ඔයාට හොඳටම හොඳයි නේද?...‍නිල්මිණි නිහඬව ඉවත බලා සුසුම්ලන්නේ දරා ගත නොහෙන ශෝකයකින්ය.“රත්තරනේ.. කතා කරන්නකො එක වචනයක් කියන්න. මට බනින්න ඒක මට ඉවසගන්න පුළුවන් නිල්මි...”ඔහු ඇගේ සුරත දෙතොල මත තබා සිපගන්නේ උතුරන සෙනෙහසකින්ය.“මට යන්න දෙන්න මහත්තයා...”ඇගේ වෙව්ලන ස්වරයෙන් ඔහු මහා ජයග්රේහණයක් ලැබුවේය.“තමන් පණටත් වඩා ආදරය කරන වස්තුවක් තව තවත් ළං කර ගන්නවා මිස, අත්හරින්නෙ මොන මෝඩයද රත්තරනේ?”“මගේ අම්ම අප්පච්චි මාව හොයනව ඇති. සුරංග... මං එනතුරු...”“නෑ රත්තරං එයාල දන්නව මං ඔයාව මැරි කළා කියලා...”“දෙයියනේ උඹට හොඳක් වෙන්නෑ මේ කරපු අපරාදෙට.. මගේ ඇහැට පේන්න එන්න එපා..”“මට ඕන තරම් බනින්න නිල්මි.. මම ලොකු වරදක් කළා තමයි. නමුත් ඒ වැරැද්දට වඩා මං ඔයාට ආදරෙයි නිල්මි..”“තමුසෙගෙ කෙහෙල්මල් ආදරේ..”නිල්මිණි දෙනෙතින් කඩා වැටුණ ලොකු කඳුළු කැට දෙක පිටි අත්ලෙන් පිස දැම්මාය.“ඔයා දැන් මගෙයි නිල්මි.. සුරංගට වඩා මම ඔයාට ආදරෙයි.. සුරංගට හිතන්න බැරි තරම් මම ඔයාට රජ සැප දෙනවා..”“මගෙ සුරංග.. හාමුදුරුවෝ කිව්ව අපලය නේද අපට මේ සාප කළේ?”නිල්මිණි අත ගසා දමා මුණින් තලා වූවේ හඬමින්ය.මතු සම්බන්ධයිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>11</month>
      <day>10</day>
    </date>
    <link>http://www.silumina.lk/2013/11/10/_art.asp?fn=av13111018</link>
    <topic>ගෙදර නිදහස නොතිබෙන්න මේ ධර්ම සේවාව කරන්න බැහැ</topic>
    <author>ඉනෝකා පෙරේරා බණ්ඩාර</author>
    <content>ගෙදර නිදහස නොතිබෙන්න මේ ධර්ම සේවාව කරන්න බැහැමඩුළුගිරියේ විජේරත්නලේඛකයකු, දෙමළ භාෂා පරිවර්තකයකු, ගිහි බණ දේශකයකු මෙන්ම ජ්‍යෙෂ්ඨ බැංකු නිලධාරියකු ද වන මඩුළුගිරියේ විජේරත්නයන් පසුගියදා විශේෂ ඇගැයීමකට ලක්විණි.එනම්, බෞද්ධ සම්මේලනය, බුද්ධ ශාසන හා ආගමික කටයුතු අමාත්‍යාංශය එක්ව පැවැත්වූ බෞද්ධ සාහිත්‍ය උත්සවයේදී ඔහු වෙත විශේෂ සමරු ඵලකයක් පිළිගැන්විණි.ඒ, මඩුළුගිරියේ විජේරත්නයන් විසින් බෞද්ධ ග්‍රන්ථකරණය හා දෙමළ භාෂීය ධර්ම සන්නිවේදනය අළලා කරන ලද විශිෂ්ට සේවය අගයනු පිණිසය.එසේම පසුගියදා පැවැති 9 වැනි රාජ්‍ය සාහිත්‍ය සම්මාන උළෙලේ හොදම පරිවර්තන යොවුන් නවකතාවට (දෙමළ) හිමි සම්මානයද ඔහු පරිවර්තනය කළ 'පොන්තාමරෙයිකුලම්' කෘතියට හිමිවිය. එහි මුල් කෘතිය වූයේ 2007 වසරේ රාජ්‍ය සාහිත්‍ය සම්මාන දිනූ කමල් පෙරේරාගේ 'රන් නෙළුම් පොකුණ' යොවුන් නවකතාවයි. මේ කතාබහ ඒ පිළිබඳ විමසන්නටය.. මේ ඔබේ නිහඬ සේවය ඇගැයූ මොහොතක්...ඇත්තටම මගේ මේ ධර්ම සේවාව අගයල, දෙස් විදෙස් සම්මාන උපහාර රැසක් ලැබිලා තියෙනවා. නමුත් මේ තමයි මා ලැබූ උපරීම ඇගැයීම. මොකද මොනතරම් විදෙස් සම්මාන ලැබුවත් තමන්ගේ රටෙන් අවධානයක් ලැබෙනවා කියන්නේ කෙනකුට විශාල ගෞරවයක්. ලෝකෙම නමක් තියෙන බෞද්ධ මහා සම්මේලනයත් මීට මැදිහත් වීමයි වැදගත්ම දේ. මේ උපහාරය මට මේ තරමට වටින්නේ ඒ නිසයි.. ඒ කියන්නේ මේ උපහාරයෙන් ඔබේ ජීවිතය ප්‍රබෝධවත් වෙලා...ඇත්තටම ඔව්. මා ගොඩනඟා ගත් සිල්වත් ජිවිතයට මේ ලැබුණේ විශාල රුකුලක්. ඒ සිල්වත් ජීවිතය ඉබේ ඇතිවූ එකක් නෙවෙයි. පුංචි කාලේ මා හැදුණු වැඩුණු මඩුකන්ද ගමේදී පටන් ඇතිකර ගත් ජීවන පුරුද්දක් මේ. අද මා ජීවත්වන කොස්ගම ප්‍රදේශයේ ශ්‍රී සුදර්ශනාරාමය ඇසුරේ ගෙවන්නේත් එවැනි දිවි පෙවෙතක්.අනික ඒ දෙමළ සමාජයෙන් මා ගත් දෙය තමයි, අද සිංහල සමාජයට මා දායාද කරන්නේ. ඒ ප්‍රසන්න භාෂාවෙන්ම පුළුවන් ජාතින් අතර සහයෝගීතාව ඇති කරන්න. දේශයේ සාමය ඇති කරන්න.සිංහල හා දෙමළ සමාජය අතර අද මං පණිවුඩකරුවෙක් වෙලා. ඔවුන්ගේ නොමඳ ආදර ගෞරවයට පාත්‍රවෙලා. හැබෑවටම මම යම් මෙහෙවරක් කළා කියලා දැනෙන එක විශාල ආත්ම තෘප්තියක්. ජීවිතය ප්‍රබෝධවත් වෙන්න, සතුටින් ගෙවන්න මේ හේතු කාරණාම ඇති.මේ උපහාර සම්මානය ලැබිලා දවස් තුනක් යන්න මත්තෙන් මියන්මාරයේ විශ්ව විද්‍යාලයකින් මට ආරාධනාවක් ලැබුණා, ලක්ෂ පහක් පමණ දෙමළ බෞද්ධයෝ වෙසෙන මියන්මාරයේ දෙමළ බසින් පැවැත්වෙන බෞද්ධ මහා සම්මේලනය අමතන්න. දෙමළ බසින් බණක් කියන්න. දෙමළ බසින් මේ කියන ගිහි බණ ලංකාවට විතරක් සීමා නොකොට හැකි පමණින් ලෝකය පුරා දේශනා කිරීමයි මගේ අරමුණ. බලාපොරොත්තුව.. ඔබ වෘත්තියෙන් රාජ්‍ය බැංකුවක ඉහළ කළමනාකාරිත්වයේ නියැළී කෙනෙක්. කොහොම ද මේ ධර්මානුකූල ජීවිතය සමබර කරගන්නේ...රාජකාරි වෙලාවෙදි 100% ක් මං කරන්නෙ රාජකාරිය පමණමයි. නිවාඩු දවස් ටික තමයි, සියලු සමාජ සේවා, ධර්ම දේශනා හා ලේඛන කටයුතු වෙනුවෙන් වැය කරන්නේ.හැම මාසෙම පෝය දවස මා සිල්ගන්නා දවස. ධර්ම කටයුතු හැර වෙන කිසිදු රාජකාරියක් එදාට මං කරන්නෑ. මගේ පවුලේ උදවියත් දැන් මේ ජීවිතයට හුරු වෙලා. අපි පවුලම එදාට සිල් ගන්නවා. ඒ අයට ගන්න බැරි වුණොත් මං සිල් අරගෙන, දානෙ වලඳන්න නිවෙසට යනවා. ඒ අය මට දානේ පිළිගන්වද්දි මං ඔවුන්ට පින් පෙත් පමුණුවනවා. ඔවුන් මට සලකන්නෙත් සිල්වතකුට සලකන ආකාරයටයි. පන්සල් නොගියත් ඔවුනුත් එයින් පිනක් අත්කර ගන්නවා.මගේ දුවයි පුතයි බිරියයි තුන්දෙනාගෙන් ලැබෙන සහාය නිදහස නොවන්නට මට මේ වගේ ධර්ම සේවාවක් රටට, ලෝකෙට කරන්න ලැබෙන්නෙ නැහැ. ඒ අතින් මං වාසනාවන්ත කුටුම්බයක හිමිකරුවෙක්.. ඔබ දවසක මහණ දම් පුරයි ද...ඇත්තටම මං පොඩි කාලේ මහණ වෙන්න ආසාවෙන් හිටි කෙනෙක්. ඒත් ඒ කාලේ මට ඒක කරන්න බැරිවුණා. දැන් පවුල - දරුවෝ නිසා ඒක කරන්න අමාරුයි. නමුත් අපි පවුලක් හැටියට එකට බුදුන් වඳිනවා. පින් දහම් කරනවා. පවුල දරුවො අතෑරලා ඒ ගමන යනවට වඩා අපි හැමෝම එකතු වෙලා මේ ධාර්මික ගමන යනවා.. ඔබ මේ කටයුත්තේ නියැළෙන්නේ...1987 පටන්. මේ වන විට බණ දේශනා 1600 ක් පවත්වා තිබෙනවා. ඒ කිසිදු ගමන් ගාස්තුවක් හෝ නොගෙන. මං ඒ දේවල්වලට යන්නේ බොහොම කැමැත්තෙන්. ඉන් මා ලබන තෘප්තිය අපමණයි. රටේ කොතැනක හෝ ලැබෙන ආරාධනාවක් මා ප්‍රතික්ෂේප කරන්නෑ. මගෙන් යමක් රටට කරන්න පුළුවන් ද කියලයි හැම වෙලාවෙම මං හිතන්නේ.ඒ නිසා රාජකාරිය මොන තරම් වෙහෙසකර වුණත් මේ කටයුත්තේ නියැළෙන්න මට ශක්තිය - ධෛර්ය - ජවය - ප්‍රබෝධය තිබෙනවා. මේ දිනවල බෞද්ධයා නාළිකාවේ සෑම ඉරු දිනකම මගේ බණක් විකාශය වෙනවා. විවිධ රූපවාහිනි සහ ගුවන්විදුලි නාළිකාවල කෙරෙන බණ දේශනාවලට සහභාගි වීමයි මේ දිනවල වැඩිපුර කෙරෙන්නේ.ඉනෝකා පෙරේරා බණ්ඩාරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>11</month>
      <day>10</day>
    </date>
    <link>http://www.silumina.lk/2013/11/10/_art.asp?fn=av13111019</link>
    <topic>අසිරිමත් සිනමාව - 3</topic>
    <author/>
    <content>අසිරිමත් සිනමාව - 3එක්තරා කාලයකදි (පහන - හැට දෙදශකයේ දී) අපේ රටේ සිටි ජනප්‍රියම සිනමා විචාරකයා වුණේ ජයවිලාල් විලේගොඩ. වර්තමානයේ සිටින ජනප්‍රියම සිනමා විචාරකයා කවුදැයි යන්න පිළිබඳ කිසියම් සමීක්ෂණයක් කළහොත් වැඩි ලකුණු ප්‍රමාණයක් ගාමිණි වේරගම හිමි කරගනු ඇතැයි මා සිතනවා.වේරගම මෙරට සිනමා විචාරයේ තුන්වැනි පරපුර නියෝජනය කරන්නෙක්. ගුණසිරි සිල්වා, අජිත් සමරනායක, තුසිත ජයසුන්දර අයත් වන්නෙත් මේ පරපුරට. වේරගම, ගුණසිරි සිල්වා මෙන් මාක්ස්වාදි ආස්ථානයක පිහිටා කලා විචාරය කරන්නෙක් නෙමෙයි. ඔහුගේ පදනම සෞන්දර්යවේදයයි.වේරගම සිනමා විචාරයේදී වඩාත්ම යැපෙන්නේ චිත්‍රපටයේ කතාපුවත මත බව පේනවා. එහි යථාර්ථවාදි බව, හේතුඵල සම්බන්ධය, මානුෂික සබඳතා ඔහු විශේෂ සැලකිල්ලට හසුකර ගන්නවා. වේරගම සිනමා විචාර ලියන්නේ පුවත්පතකට බැගින් එහි යම් යම් සීමාවන්ට යටත්වන්න ඔහුට අවිඥානිකවම සිදුවන දෙයක්. උදාහරණ වශයෙන් ‘උප්පලවණ්ණා’ වැනි විචාරකයන් අනවශ්‍ය ලෙස පුම්බා උඩදැමූ අසාර්ථක චිත්‍රපටයක් එහි අධ්‍යක්ෂවරයාවත් බේරලා පෞද්ගලිකව තමනුත් බේරී විචාරය කරන්නට ඔහු වගබලා ගන්නවා.අනිත් කාරණය පුවත්පත් සිනමා විචාරය කොයිතරම් දුරට සමාජය කෙරෙහි තීරණාත්මකව බලපාන්නේ ද යන ගැටලුවයි. බොහෝවිට විචාරයක් පළවන්නේ චිත්‍රපටය අඩුම ගණනේ දින 50 ක්වත් තිරගත කිරීමෙන් ඉනික්බිතිවයි. එය හසුරුවනු ලබන්නේ වෙළෙඳ දැන්වීම් විසින්. එවිට විචාරයේ උපයෝගිතා වටිනාකමක ගිලිහී යනවා. විචාරය පළවෙද්දි අදාළ චිත්‍රපටය නැරඹිය යුතු ද නැද්ද යන්න පිළිබඳ රසිකයා තීරණය ගෙන අවසන්. එවිට සිදුවන්නේ රසිකයාට එකී විචාරය පශ්චාත් මරණ පරීක්ෂණයක් සේ භාර ගැනීම පමණයි.මා මෙකී කරුණු ගෙනහැර පෑවේ වේරගමගේ ‘අසිරිමත් සිනමාව - 3’ ග්‍රන්ථය කෙරෙහි අවධාරණය යොමු කරන්නයි. 2002 වසරේ සිට 2010 දක්වා වූ කාලාන්තරය තුළ ඔහු ලියූ සිනමා විචාර 35 ක් එයට ඇතුළත්. ඒ අතර විවිධ මට්ටමේ චිත්‍රපට (සම්භාව්‍ය / සමාන්තර හා ජනප්‍රිය යනාදි වශයෙන්) තිබෙනවා.මෙබඳු විචාර ලිපි සංග්‍රහයක් පළකිරීමේ අරමුණ ලෙස වේරගම සඳහන් කරන්නේ මේ විචාර ඇසුරු කර ගනිමින් හරවත් සංවාදයක් බිහිකිරීම. එහෙත් අවාසනාවකට මෙන් එවැන්නක් සිදුවී නැහැ. එහෙයින් මෙය හුදෙකලා ප්‍රයත්නයක් ලෙස ලඝු වී තිබෙනවා. හරවත් සංවාදයක් ඇතිවන්ට නම් පෝෂිත සිනමා සංස්කෘතියක් තිබෙන්න ඕනෑ, එදා ජයවිලාල්ට එබඳ සංස්කෘතියක පසුබිමක් තිබුණා.වේරගම තම විචාරයෙහිලා උපයුක්ත කර ගන්නා භාෂාව ගැනත් යමක් කිවයුතු වෙනවා. එය ව්‍යක්ත භාෂාවක්. ශාස්ත්‍රීය විග්‍රහයකට වුව එය ප්‍රමාණවත්. එහෙත් එය පාඨකයන්ට අගෝචර නොවීම සාධනීය කාරණාවක්.සිනමා විචාර වශයෙන් හෝ තීරු ලිපි වශයෙන් හෝ චිත්‍රපට අළලා ලියැවෙන ලිපිවල නව මතවාදි දැක්මක් පෙනෙන්නට තිබෙනවා. චින්තන ධර්මදාස, ප්‍රියාන් ආර්. විජේවර්ධනගේ ලිපි ඊට උදාහරණ. එය වේරගම ප්‍රමුඛ තුන්වැනි පරපුරේ විචාරකයන් සමතික්‍රමණය කරන්නක්.කෙසේ වෙතත් ‘අසිරිමත් සිනමාව - 3’ සිනමා සාහිත්‍යයේ අභිවර්ධනයට ඉවහල් වන්නාවූ ග්‍රන්ථයක් ලෙස හඳුන්වා‍ දෙන්න කැමැතියි. අනාගතයේ කිසියම් කලෙක එක්තරා යුගයක පැවති සිනමාව පිළිබඳ මාපකයක් ලෙස ගැනීමට මෙවැනි ග්‍රන්ථ ඉවහල් වෙතැයි මා සිතනවා. ‍‍සු.මි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>11</month>
      <day>10</day>
    </date>
    <link>http://www.silumina.lk/2013/11/10/_art.asp?fn=av13111020</link>
    <topic>Bollywood News</topic>
    <author>සුජීව තේවහෙට්ටිගේ</author>
    <content>Bollywood Newsඋදෑසන හිරු උදා වූ පසුව සහ සන්ධ්‍යාවෙහි සඳ නැඟී එන තුරු තම සැමියන් වෙනුවෙන් බිරින්දෑවරු එක් දිනක් නිරාහාරව ගතකරන චාරිත්‍රයක් උතුරු ඉන්දියාවේ පැවැත්වෙනවා. සෑම වසරකම ඔක්තෝබර් මාසයේ අවපස සඳ පායන දිනයකදී මේ චාරිත්‍රය ඉටු කරන්නේ හින්දු කාන්තාවන් පමණයි. තම සැමියාගේ ආරක්ෂාව සහ ඔහුට දීර්ඝායුෂ පතමින් සිදු කෙරෙන මේ කටයුත්ත සිදුවන දිනයේ දී ‘කර්වා චෞත්’ නමින් උත්සවයක් ද පැවැත්වෙනවා.ජනප්‍රිය නිළි කාජල් ද මේ චාරිත්‍රය ඉටු කළේ මුළු හදවතින්ම තම සැමියා (අජේ දේව්ගන්) ගේ චිර ජීවනය පතමින්. පසුගිය මාසයේ 21 දා පැවැත්වුණු ‘කර්වා චෞත්’ උත්සවයට සහභාගිවීමේ බලාපොරොත්තුවෙන් ඇය ද ලක ලැහැස්ති වන්නට පටන් ගත්තා. ඉතාම සතුටින් වටිනා සාරියකින් සැරසුණු ඇය, තමන්ගේ ආභරණ තැන්පත් කර ඇති අල්මාරිය අසලට ගියා. අල්මාරිය කිසිවෙකු විවෘත කර ඇති බවක් ඇය දුටුවා. යතුරු දමා හොඳින් වසා තිබුණු එය, කඩා විවෘත කර ඇති බව වටහා ගන්න ඇයට අපහසු වුණේ නැහැ. අල්මාරියේ දොර විවෘත කළ කාජල්, තුළ තිබෙන රන් ආභරණ තැන්පත් කර ඇති ලාච්චුව ඇද්දේ සැකමුසුවයි. ඇගේ සැකය නිවැරදියි. කිසිවෙකු එහි තිබූ රන් වළලු 17ක් ම සොරකම් කරලා. ඉතිරි රන් ආභරණ අපිළිවෙළකටයි එහි දමා තිබ‍ුණේ. සොරකම් කළ වළලු වලින් කිහිපයක්ම ඇයට තිළිණ කළේ අජේයි. මේ රන් වළලු 17 ඉන්දීය රුපියල් ලක්ෂ 5ක් පමණ විය හැකි බව ඇයට සිහිපත් වුණා.කාජල්ගේ සිතට දැඩි ශෝකයකුත් දුකකුත් ඇති නොවුණා නම් පුදුමයක්. ඇය මේ බව සැමියා අජේට දැන්වූවා. ඉන්පසුව ඉක්මනින්ම පිටත්ව ගියේ පොලිසියටයි. ඇය මේ බව පොලිසියට පැමිණිලි කළා.අජේ සහ කාජල්ගේ ‘මැන්ෂන්’ නිවස පිහිටා තිබෙන්නේ ජූහු ප්‍රදේශයේ. එහි පිහිටා ඇති පොලිස් ස්ථානයටයි, කාජල් තමන්ගේ පැමිණිල්ල ඉදිරිපත් කළේ. පැමිණිල්ල ලැබුණු හැටියේම ජූහූ පොලිසිය වහාම ක්‍රියාත්මක වුණා. මීට කලින් 2008 දීත් අජේ - කාජල් නිවස තුළ මෙවැනිම සොරකමක් සිදුවූ බව‍ පොලිස් නිලධාරීන් දැන සිටියා. ඒ මොහොතේ අත්අඩංගුවට ගැනුණේ නිවසෙහි සේවය කරමින් සිටි සේවකයෙක්. ඒ නිසා පොලිසි‍යේ සැකය මෙවර ද යොමු වුණේ ‘මැන්ෂන්’ නිවසේ ගෘහ සේවක සේවිකාවන් වෙතටයි.අවසන් වතාවට කාජල්, තමන්ගේ රන් ආභරණ ලාච්චුව විවෘත කර ඇත්තේ ඔක්තෝබර් 15 දා බව පැමිණිල්ලේ සටහන් ව තිබුණා. පොලිසිය ගෘහ සේවක පිරිසගෙන් ප්‍රශ්න කර ඔක්තෝබර් 15දාට පසුව කාජල් ගේ කාමරය පිරිසිදු කරන්නට ගිය ගයත්‍රි දේවේන්ද්‍ර නම් වූ 22 හැවිරිදි තරුණියගෙන් ප්‍රශ්න කළා. ඇගෙන් බලාපොරොත්තු වූ ප්‍රතිචාර නොලැබෙද්දී ‘පොලිග්‍රාෆ්’ නම් වූ උපකරණයක් භාවිතා කරන්නට පොලිසිය තීරණය කළා. මේ උපකරණය භාවිතයෙන් කිසියම් අයෙකුගේ කායික ලක්ෂණ වෙනස් වන අයුරු හොඳින් හඳුනා ගත හැකියි.‘පොලිග්‍රාෆ්’ උපකරණය නිසා ගයත්‍රි පොලිසියට කොටුවුණා. ඇගෙන් දිගින් දිගටම ප්‍රශ්න කෙරුණා. අන්තිමේදී ඇය පාපොච්චාරණයක යෙදුණා. කාජල්ගේ රන් වළලු 17 සොරකම් තළේ තමන් බව ඇය ප්‍රකාශ කළා. ඒවා, ජූහූ ප්‍ර‍දේශයේ නේරු නගර් හි වෙසෙන සන්තෝෂ් පාන්ඩේ නමැත්තා ළඟ තිබෙන බවත් ඇයගෙන් ප්‍රකාශ වුණා. ඉන්පසුව සන්තෝෂ්ව අත්අඩංගුවට ගන්නට අපහසු වුණේ නැහැ. 33 වියැති මේ පුද්ගලයා ළඟ තිබී, නැතිවූ වළලු වලින් 4ක් සොයා ගැනුණා. ඉතිරි වළලු සියල්ලම උණු කළ බවයි ඔහු පොලිසියට ප්‍රකාශ කළේ. දැන් මේ දෙදෙනාම රිමාන්ඩ් භාරයෙහි පසුවෙනවා.සන්ජේ දත් දැන් සිරකරුවෙක්. 1993 මුම්බායි නුවර බෝම්බ පිපිරීම් වලින් පසුව ඔහුටත් චෝදනා එල්ල වුණා අනවසර ගිහි අවි ළඟ තබා ගත්තැයි ඔහුට චෝදනා නැඟී නඩු විභාග දිගින් දිගටම පැවැත්වුණා. එහි අවසානයට සිදුවුණේ සන්ජේට පස් අවුරුදු සිර දඬුවමක් නියම වීමයි. ඒ අනුව ඔහු බන්ධනාගාර ගත කෙරුණා.යෙරවාඩා මධ්‍යම බන්ධනාගාර‍ෙයහි සිර දඬුවම් විඳිමින් සිටියත් ඔහු තවත් සිරකරුවකු වුණේ නැහැ. සෙසු සිරකරුවන් සමඟ නොයෙකුත් කලා කටයුතුවලට සහභාගි වුණා. ඒවා මෙහෙයවන්නට නොපැකිලව ඉදිරිපත් වුණා.ඒත් සන්ජේ තරමක අසනීප තත්ත්වයෙන් පසුවූ බව බන්ධනාගාර නිලධාරීන්ට වැටහුණු නිසා ඔහුට ‍ෙවෙද්‍ය ප්‍රතිකාර ලබාදීමට සිදුවුණා. ඒ වෙනුවෙන් සන්ජේට මාසයක තාවකාලික නිදහසක් ලැබුණා. යහපත් කල්ක්‍රියාවෙන් ගත කර වෛද්‍ය ප්‍රතිකාර ලබා නැවත බන්ධනාගාරයට පැමිණෙන පොරොන්දුව මත සන්ජේ නිදහස් වී නිවසට පැමිණියා. ඔක්තෝබර් 01 දා නිවසට පැමිණි සන්ජේ ඔක්තෝබර් 30 දා නැවතත් බන්ධනාගාර ගත වුණා. නිවසට පැමිණි කෙටි කාලය තුළ ඔහු, තම නිවුන් දරු දෙදෙනා සහ බිරිය මන්යාටා සමඟ කාලය ගතකළා. ඒ අතරේදී වෛද්‍ය ප්‍රතිකාර ද ලැබුවා.සන්ජේට ලැබුණු මේ තාවකාලික නිදහසත් සමඟම පැතිරුණු කටකතාවලින් කියවුණේ ඔහුගේ සිරදඬුවම අවලංගු කෙරෙන බවයි. ඒත්, යෙරවාඩා බන්ධනාගාරය පිහිටි මහාරාෂ්ට්‍ර ප්‍රාන්තයේ මහ ඇමැති ආර්.ආර්.පටිල් කීවේ එම ආරංචිවල කිසිදු සත්‍යයක් නැති බවයි. මේ පිළිබඳව ඉන්දීය මධ්‍යම රජයෙන් දැනුම්දීමක් සිදුවී නැති බවත් ඔහු පැවසුවා. සන්ජේට නිදහස ලබා දෙන්නැයි ඔහුගේ නැඟණිය, පාර්ලිමේන්තු මන්ත්‍රීවරියක වන ප්‍රියා දත් පවා ඉල්ලීමක් කර නැතැයි ද මහ ඇමැතිවරයා පැවසුවා.සුජීව තේවහෙට්ටිගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>11</month>
      <day>10</day>
    </date>
    <link>http://www.silumina.lk/2013/11/10/_art.asp?fn=am1311101</link>
    <topic>අම්මලාට වරදින තැන්...</topic>
    <author>රමණී සුබසිංහ</author>
    <content>අම්මලාට වරදින තැන්...ලේවහනය නැවැත්වීමට අත් බෙහෙත් කිරීම නුසුදුසුයි. එවැනි දෙයක් ආලේප කළ විට මැහුම් දැමීම කළ නොහැකියි. එයින් සිදු වන්නේ තුවාලය සුව වීමට වැඩි කාලයක් ගත වීමයි.මවුපියන්ගේ ආදරය, රැකවරණය අසීමිතව ලැබුණත් අපේ රටේ දරුවන් මේ තරමට හදිසි අනතුරුවලට ලක්වන්නේ ඇයි? දිනපතා ආරෝග්‍යශාලා වෙත එන රෝගීන් දෙස බැලීමෙන් මාධ්‍යවලින් වාර්තා වන අනතුරු දෙස බැලීමේදීත් බොහෝ දෙ‍නකුගේ අවධානයට යොමු වන බරපතළ ප්‍රශ්නයකි ඒ.ඊට පිළිතුර අතපසුවීම්.ඇස් දෙක වගේ දරුවන් රැක බලා ගත්තත්, බොහෝ විට මවුපියන් ඒ අනතුරුවලට වගකිව යුතු වන්නේ ඔවුන් අතින් සිදුවෙන, සුළුවෙන් සිතා බැහැර කරන, එහෙත් භයානක විපත් ඇති කළ හැකි අතපසුවීම් නිසයි.අවධානයට ලක් නොවුණත් ඕනෑම නිවෙසක, ගෙවත්තක දරුවකු අනතුරට ලක් විය හැකි සාධක බොහෝ තිබිය හැකියි. අනාරක්ෂිත ළිඳක්, ජලය පිරුණු වළක්, උදාහරණ ලෙස දැක්විය හැකියි. මවුවරුන්ගේ සුළු අත්වැරදීමක් නිසා ළිඳකට වැටී මියගිය වයස අවුරුදු එකහමාරක දරුවකුගේ ශෝකජනක කතාව, පොරවනය ගෙලවටා එතී මියගිය මාස තුනක සිඟිත්තියකගේ කතාව මීට සති කිහිපයකට පෙර අප කම්පනයට පත් කළ සිදුවීම් දෙකක්.එවැනි අනතුරු නිසා රටට අහිමිවන, එසේත් නැතිනම් ජීවිත කාලයම ආබාධිත වන දරුවන් අපේ රටේ ඉතාම සුලබයි. අනතුරකින් වළකින්නට නම් පෙර සූදානම, එනම් ඒ සඳහා අවම වශයෙන් බාධක ‍තුනක් හෝ යෙදීම අත්‍යවශ්‍ය බව මෙතෙක් කරන ලද අධ්‍යයනවලින් පැහැදිලි වී තිබෙනවා.අනාරක්ෂිත ළිඳක් වටා වැටක් ගැසීමෙන් දරුවා ඊට වැටීමෙන් වළක්වා ගත හැකි බව බොහෝ දෙනකුගේ විශ්වාසයයි. වැට නිසා දරුවා ආරක්ෂිත බව තහවුරු කර ගන්නා සමහර වැඩිහිටියෝ එතැනින් ඔබ්බට සිදුවිය හැකි අනතුර ගැන නොසිතති.දරුවා මේ වැටෙන් පනියිද? රිංගා යයි ද? වැට ඉනි ගලවාගෙන ළිඳට සමීපවේද? කුඩා දරුවාට ඒ තරමින් හපන්කමක් කළ නොහැකි යැයි සිතුවත් එසේ කිරීමේ හැකියාව සියයට 90කටත් වඩා වැඩියි. සරලව කියනවා නම් ළිඳක් වටා වැටක් ගැසූ පමණින් දරුවා ළිඳට වැටීමෙන් විය හැකි අනතුරෙන් මිදුණා සේ සැලකිය නොහැකියි. එවැනි අනතුරකින් දරුවා ආරක්ෂා කර ගත හැකි පහසුම මඟ කුමක්ද?දරුවා සමීපයේ ම රැඳී සිටීම දහසකුත් එකක් වැඩ හමුවේ මවකට කිසිසේත් කළ නොහැකි දෙයක්. ඇය දරුවාගේ ආරක්ෂාව තහවුරු කරන්නට නම් කළ යුතු වන්නේ දරුවා වෙසෙන පරිසරය ගැන මනා අවබෝධයකින් යුතු වීමයි. අනාරක්ෂිත ළි‍ඳෙන් ආරක්ෂා කරගැනීමේ පළමු පියවර එයයි.මුලින්ම දරුවා සිටින කාමරය ගැන ඇය හොඳ අධ්‍යයනයක් කළ යුතුයි. දරුවාගේ ඇස ගැටෙන මානයේ, අත පෙවිය හැකි ආකාරයේ විදුලි පරිපථ ඇත්නම් ඒවා ආවරණය කිරීම, දරුවාට සමීප විය හැකි, අනාරක්ෂිතව මේස හෝ පුටු උඩ තබා ඇති ගෘහ උපකරණ ඉවත් කිරීම අත්‍යවශ්‍යයි. නැතහොත් ආරක්ෂාව පතා කාමරයට කොටු කරන දරුවා විපතක් කරගත හැකියි.කාමරය තුළ ආරක්ෂාව තහවුරු කළ පසු දරුවාට ඉන් පහසුවෙන් පිට විය නොහැකි සේ කුඩා වැටක් සවි කළ යුතුයි. ඔබ මේ ක්‍රියාත්මක කළේ දරුවාට අනාරක්ෂිත ළිඳකින් විය හැකි අනතුර වැළැක්වීමේ පළමු පියවරයි. දෙවැනි පියවර කුමක්ද? කාමරයේ වැටෙන් රිංගා එළියට එන දරුවා ඉන්පසු යා හැකි ප්‍රධානතම තැන ප්‍රධාන දොරයි. ඉන් පිටවන ඔහු කවර තැනකට යා හැකි දැයි නිශ්චය කළ නොහැකියි. ඒ නිසා ප්‍රධාන උළුවස්ස ද වැටකින් ආවරණය කළ යුතුයි.යම් හෙයකින් දරුවා ඒ කඩඉම ද පැනගත්තේ නම් අනතුර වළක්වා ගැනීමේ ඊළඟ බාධකය ළිඳ වටා ද ශක්තිමත් වැටක් සවිකිරීමයි. මේ බාධක තුනම නිසියාකාරව ක්‍රියාත්මක කළේ නම් දරුවා ළිඳට වැටීමේ අවදානමෙන් සියයට 80ක් මිදී ඇති බවට ඔබට සෑහීමට පත්විය හැකියි.දරුවන් ආරක්ෂා කර ගන්නට මෙවැනි සරල උපක්‍රම තිබියදීත් ඔවුන් අනතුරට වැටෙන්නේ විශේෂයෙන් මවුපියන් දුර දිග නොබැලීම හේතුවෙන්.“මීට කලින් දරුවො දෙන්නෙක් උස්මහත් කළා. දෙයියන්ගෙ පිහිටෙන් මේ ළි‍‍ෙඳන් කාටවත් කරදරයක් වුණේ නෑ.”“දරුවාට අවුරුදු තුනක් ගෙවිල ගියා. අපිට හොරෙන් ළිඳ ළඟට නොගිය දරුවා දැන් එතැනට යන එකක් නෑ.” එසේ සිතමින් තමන්ගේ හිත රවටා ගන්නා වැඩිහිටියන්ට සත්‍ය අවබෝධ වන්නේ තත්පර කිහිපයකින් මහා විනාශයක් වීමෙන් පසුවයි.සත්‍ය තොරතුරු ඉදිරිපත් නොවීම නිසා සංඛ්‍යාත්මකව ඔප්පු කළ නොහැකි වුණත්, වැටීම්, තැලීම් හා අතපය බිඳීම් නිසා රෝහල්ගත වන දරුවන් ගේ ප්‍රමාණය ඉහළ යාමට ප්‍රධානතම හේතුව රිය අනතුරු.අපේ රට හා සාපේක්ෂව බලන කල ඇමෙරිකාව වැනි රටවල දරුවන් රිය අනතුරුවලට ගොදුරු වන්නේ ඉතාම අවම මට්ටමින්. ඊට ප්‍රධානතම හේතුව ඒ අනතුරු වැළැක්වීමට ඇති බාධක. පාසල් බස් රථයකින් දරුවන් බැස යන අවස්ථාවක පසුපසින් එන කිසිදු වාහනයකට ඊට ඉස්සර කළ නොහැකියි. විනාඩි පහක් හෝ දහයක් වැනි කාලයක් ගෙවුණ ද දරුවන් ආරක්ෂිතව බසයෙන් බැස යන තුරු පිටුපසින් එන වාහනවලට ඉවසීමෙන් බලා සිටින්නට සිදු වෙනවා.සියයට සියයක් නීතිය පිළිපදින නිසාත් නීතිය අකුරට ක්‍රියාත්මක වන නිසාත් ඒ බාධක දරුවන් ගේ ආරක්ෂාවට බොහෝ ප්‍රයෝජනවත්. එහෙත් අපේ රටේ එවැනි නීති නැත. බොහෝ රියදුරන් දරුවන් ගේ ජීවිත බිලිගන්නේ කලබලකාරී මානසිකත්වය හා නොසැලකිලිමත් බව නිසයි. ඒ නිසා මවුපියන්ට දරුවන් ගැන වැඩි සැලකිල්ලක් යොමු කිරීමට සිදු වෙනවා.කුඩා දරුවෙකු වඩාගෙන දිය නාන්නට ජලාශයකට බසින තාත්තා ගැන මවකට දැනෙන්නේ බොහොම ආරක්ෂාකාරී හැඟීමක්. ‘දරුවා ඉන්නේ තාත්ත අතේනේ, බය වෙන්නේ මොනවට ද?’ වැඩි දෙනෙක් හිතන්නේ එලෙසින්. ඒත් එතැන දරුවාට අනතුරක් නැති බවට සහතික විය හැකිද? යම් හෙයකින් දිය මත දී පියා ගේ පාදයක් ආබාධයකට ලක්වුණේ නම්, කෙණ්ඩ පෙරළීමක් හෝ හදිසි රෝගාබාධයක් ඇති වුණේ නම් ඔහු අත සිටින දරුවාට කුමක් සිදුවේද? ඒ අනතුර වළකා ගැනීමට බාධක නොවුණේ නම් පියාට මෙන් ම දරුවාට ද වන විපත භයානකයි.දරුවා ජීවිතාරක්ෂක ටියුබුයක් තුළ සිටීම ඊට හොඳම විසැඳුමයි. දියට බැස සිටින අය පිළිබඳ දැනුම් තේරුම් ඇති අයකු ගේ දැඩි අවධානය මෙහිදී අත්‍යවශ්‍යයයි. මොනතරම් දැනුම්වත් කළත් දියේ ගිලීමෙන් දරුවන් අනතුරුවලට ගොදුරු වන්නේ නම් බාධක පිළිබඳ සංකල්පය නැති නිසයි.දඟකාරකම් කරන, දුව පැන සෙල්ලම් කරන දරුවෙකු වැටීම්, තැළීම්, කැපීම් හා තුවාල සිදු කර ගැනීම වැළැක්වීම අසීරුයි. එවැනි අවස්ථාවක හෝ වෙනයම් හදිසි අනතුරක දී වන රුධිරය වහනය වන තුවාලයක් දුටු සැණින් වැඩිහිටියන් ගේ අවධානය යොමු වන්නේ අත්බෙහෙත්වලට.කෝපි කුඩු, කහ කුඩු එසේත් නැතිනම් විවිධ පැළෑටිවල යුෂ ආදිය තුවාලය සිදු වූ තැන ඇතිරීමෙන් පසුවයි ඔවුන් වෛද්‍ය ප්‍රතිකාර සඳහා යොමු වන්නේ. එහෙත් තුවාල ලත් ඔබගේ දරුවා වෛද්‍යවරයකු වෙත ගෙන යනතුරු කළ යුතු එකම ප්‍රතිකාරය වන්නේ දරුවා සුව පහසු ලෙස තබා රුධිරය වහනය වන තුවාලය පිරිසුදු රෙදි කැබැල්ලකින් හෝ ගෝස් කැබැල්ලකින් තද කර තැබීම පමණයි. පිරිසුදු පුළුන් පවා ඊට නුසුදුසුයි. ලේ වහනය නැවතීමට සිතා අත් බෙහෙත් කිරීම සුදුසු නොවන්නේ එවැනි දෙයක් ආලේප කිරීමෙන් පසු තුවාලයට කිසි ලෙසකින් හෝ මැහුම් දැමීමක් සිදු නොකරන නිසයි. වෛද්‍ය විද්‍යාත්මක පදනම එයයි. මැහුම් නොදැමූ තුවාලය සුව වීමට ගතවන කාලය ඔබ සිතුවාට වඩා දීර්ඝ විය හැකියි.ඔබගේ දරුවා තියුණු ආයුධයකින් අත කපා ගත්තා යැයි සිතන්න. ලේ වහනය වළක්වනු පිණිස තුවාලයට ඉහළින් අත රෙදිපටියකින් ගැට ගැසීමට ඔබ අවට සිටින්නන් අවවාද කළ හැකියි. ගලා යන රුධිරයට බියවන ඔබ ද ඒ අවවාද පිළිගත හැකියි. එහෙත් එයද කිසිසේත් ම නුසුදුසු ක්‍රියාවක් වන්නේ එමඟින් තවත් අතුරුවිපාක සිදුවිය හැකි නිසයි. කැපීමක දී වැටීමක දී තුවාලයකින් වහනය වන රුධිරය ස්වභාවිකවම කැටි ගැසෙනවා. එහෙත් වෛද්‍ය උපදේශයකින් තොරව, හිතුමතයේ එසේ කරන්නට යාමෙන් වැළකී සිටිය යුතුයි.සෙම්ප්‍රතිශ්‍යාවට, කැස්සට ප්‍රතිකර්ම ලෙස සමහර වැඩිහිටියන් තමන්ගේ දරුවන්ට හුමාලය ඇල්ලීම සුලබ සිදුවීමක්. එසේ හුමාලය ඇල්ලීම නිසා එම රෝගී තත්ත්වයන් සුව වන බවට හෝ සුවවීම ඉක්මන්වන බවට හෝ මෙතෙක් වෛද්‍ය විද්‍යාත්මකව සොයා ගෙන නැහැ. සිදුවන්නේ දරුවාට යම් සහනයක් ලැබීම පමණයි.එහෙත් ඒ ක්‍රියාව වඩාත් බරපතළ වන්නේ දුම් දමන භාජනයකින් දරුවාට සිදුවිය හැකි අනතුර වඩාත් බලවත් නිසයි. එවැනි උණුවතුර පිරි බඳුන්වලට වැටී මුහුණ පමණක් නොව මුළු සිරුරම පිච්චී ගිය රෝගීන් ළමා රෝහලට නම් සුලබ දසුනක්. උණු හුමාලය නිසා ඇස්වලට හානි කරගත් දරුවන් ද ඕනෑ තරම්.අනතුරකට ලක් වූ දරුවෙකු රෝහල් ගත කිරීමට පෙර උපකාරයට එන අය නිසා වන ඇතැම් ක්‍රියාකාරකම් හේතුවෙන් ද දරුවාට බරපතළ තත්ත්වයකට මුහුණ දීමට සිදුවිය හැකියි. විශේෂයෙන් රිය අනතුරකදී සිරවී සිටින අය එළියට ගැනීමේදී අනතුරේදී සිදුවූවාටත් වඩා බරපතළ හානියක් සිදුවිය හැකියි. ඒ නිසා අනතුරක් දුටු සැණින් උදව්වට ඉදිරිපත් වන අය ඒ පිළිබඳව වඩාත් සැලකිලිමත් විය යුතුයි.විශේෂයෙන් අනුන්ගේ විපතක දී උණුවන හදවත් ඇති මිනිසුන් බහුල අපේ රටේ මහ මඟ නිතර එහා මෙහා යන ත්‍රිවිල් රියදුරන් වැනි අයට ඒ පිළිබඳව යම් පුහුණුවක් ලබාදීම ද කාලීන අවශ්‍යතාවක්.විපතේ දී මුදල් නොබලා උපකාරයට එන ඔවුන්ට අනතුරකට ලක් වූවන් බේරා ගන්නා සැටි පිළිබඳව සරල පුහුණුවක් ලබාදීම ද රිය අනතුරුවලට ගොදුරු වන අය තව තවත් හානියට පත්වීම වළක්වා ගැනීමට හේතු වනවා.කවර හෝ අනතුරක්, රෝගයක් නිසා රෝහල් ගතකරන දරුවකුට ප්‍රතිකාර කරන්නට වෛද්‍යවරුන් කැප වී සිටිනවා. එහෙත් දරුවා රෝහල්ගත කොට දින දෙකක් ඉක්ම ගියත් තවම දුන්නේ වේදනා නාශක පෙති පමණක් බව පවසමින් ඇතැම්විට සමහර මවුපියන් මැසිවිලි නඟනවා. බලාපොරොත්තු සුන් වූ තත්ත්වයට පත්වෙනවා.මෙහිදී ඔබගේ අවධානයට යොමු විය යුතු වැදගත් කරුණක් තිබෙනවා. වෛද්‍යවරයෙකු ප්‍රතිකාර නියම කරන්නේ රෝගියාගේ ‍රෝගී තත්ත්වය අනුවයි. රෝහල්ගතව සිටින දරුවාගේ තත්ත්වය ගැන වෛද්‍යවරයා නිරන්තරයෙන් විමසීමට ලක් කරනවා. කවර හේතුවක් නිසා හෝ අනවශ්‍ය ලෙස ඖෂධ ලබාදීම් නොකරන අතර අවශ්‍ය වූ වහාම ඖෂධ ලබා දීමට ද ඔවුන් ඇප කැප වී සිටිනවා.ඔබ යම් රෝගයකට වෛද්‍ය මධ්‍යස්ථානයකින් ප්‍රතිකාර ගන්නා අවස්ථාවක වෛද්‍යවරයා ඖෂධ කිහිපයක් නියම කරන්නේ ඔබ තවත් පැය හයකින්, එසේත් නැතිනම් දිනකින් එහි නොපැමිණෙන නිසාත් නිවසට ගිය පසු රෝගී තත්ත්වයේ යම් වෙනසක් සිදුවිය හැකි නිසාත්. මේ නිසා රෝහල් ගතවීමෙන් කරන ප්‍රතිකාරත්, බාහිර ප්‍රතිකාර ගෙන පිටවී යාමේදී ලබා ගන්නා ප්‍රතිකාර ක්‍රමත් ගැන කලබල නොවිය යුතුයි. ඒ කලබලකාරී බව ද රෝගී තත්ත්වයට අහිතකර බලපෑමක් ඇති කළ හැකියි.රමණී සුබසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>11</month>
      <day>10</day>
    </date>
    <link>http://www.silumina.lk/2013/11/10/_art.asp?fn=am1311102</link>
    <topic>දූවිලි පොදක් වැහි පොදක් නොගැටෙන සේ ළමයින් හැදුවොත්...</topic>
    <author>මනෝ විද්‍යා උපදේශක</author>
    <content>දූවිලි පොදක් වැහි පොදක් නොගැටෙන සේ ළමයින් හැදුවොත්...මගේ දුවව මං පොඩි කාලේ ඉඳලා මලක් වගේ හැදුවේ. කිසිම දුකක් එයාට දීලා නෑ. හැම දේම දීලා හොදින් උගන්වලා විශ්ව විද්‍යාලයට යැව්වා. එහිදී මගේ දුව ලස්සන දක්ෂ ළමයෙක් කියලා යාළුවො මගේ දුවට වෙනස්කම් කරන්න පටන් ගත්තා. ඒ මදිවාට රණ්ඩුත් කරලා. හැමෝගෙම වැරදි වලට අහු කරන්නෙ දුව තමයි. දැන් හැමෝම දුවත් එක්ක ගොඩක් ඊර්ෂ්‍යාවෙන් ඉන්නෙ.ඉතින් අපි දරුවාව විශ්ව විද්‍යාලයේ නේවාසිකාගාරයෙන් අයින් කරලා හිතවත් ළමයි දෙන්නෙකුත් එක්ක වෙනම තැනක නැවැත්තුවා. බලාගෙන යනකොට ඒ ළමයිනුත් ගොඩක් දුවට වෙනස්කම් කරලා. ළමයි දුවත් එක්ක රණ්ඩු කරලා විශ්ව විද්‍යාලයේ පාලන අධිකාරියට කියලා තියනවා මගේ දුවට පිස්සු එයත් එක්ක පන්තිවල ඉන්න බෑ කියලා. ඉතින් ඒ මහත්තුරු ගත්තෙත් අර ළමයින්ගේ පැත්තයි. දුවට හොඳ වෙනකල් නැවත පන්ති එන්න එපා කිව්වා. මගේ දුව හරිම කලකිරීමෙන් ඉන්නෙ. එයාට ඇති මොන අසනීපයක්වත් නෑ.”මේ ආකාරයට තම කතාව එක දිගටම පවසාගෙන ගිය ධනවත් මැදිවියේ, උගත් කාන්තාව අසල ඉතා ප්‍රියමනාප ලස්සන තරුණ යුවතිය ද වාඩි වී සිටියාය. මවගේ දැනුවත් කිරීම්වලින් පසු ඇය සමඟ කතාබහ කිරීමේදී දැනගන්නට ලැබුණේ තමාලි පවුලේ එකම දරුවා වන බවත්, කවුරුත් ඇයට මහත් සේ ආදරය කළ බවත්ය. කුඩා කල සිටම මහත් සැප සම්පත් මැද තමාලී හැදී වැඩි ඇත. කුඩා කාලයේ වුව ද ඇයට යහළුවන් සමඟ කතාබහ කිරීමට හා සෙල්ලම් කිරීමට ඉඩකඩ ලැබුණේ තෝරා ගත් පිරිසුදු ස්ථානවල පමණි. වැල්ලේ, වැස්සේ, අව්වේ සෙල්ලම් කිරීමට ඇයට අවස්ථාවක් ලැබුණේ නැත.ඕනෑවටත් වඩා විෂබීජවලින් හා ලෙඩ රෝගවලින් මවුපියන් ඇයව ආරක්ෂා කොට තිබිණි. නිවසේදී පවා ඇයට වෙනම කාමර, ඇඳ ඇතිරිලි, කෝප්ප පිඟන් ආදිය ලබා දී තිබිණි. කිසි දින කිසිවෙකු පාවිච්චි කළ කෝප්පයක් පිඟානක්වත් ඇය පරිහරණය කර නැත. බස් රථයක වුවද ගමන් කර ඇත්තේ ඉතා කලාතුරකින් වන අතර ගමන් කර පැමිණි වහාම නාගෙන පිරිසුදු වීම ඇගේ පුරුද්දය.ඈ නිවස හා කාමරය පිරිසුදුව පිළිවෙළකට තබා ගැනීමට මහත් උත්සාහයක් දැරුවාය. ඇය මේ දේවල් පැවසුවේ තමා හොඳ පිරිසුදුව සිටින පිළිවෙළට වැඩ කරන හොඳ කීකරු ළමයෙක් ලෙසයි. ඇගේ මෙම තත්ත්වය වෙනස් වූයේ උසස් අධ්‍යාපනය සඳහා විශ්ව විද්‍යාලයට ඇතුළු වී අනෙකුත් සිසුන් සමඟ නේවාසිකාගාරයට ඇතුළු වීමත් සමඟය.ඉහත කරුණු දැන ගැනීමෙන් පසු මම තමාලි දෙසට හැරුණෙමි. ඇය පැවසූ දේ මෙසේය.“ගෙදරදි මම තනියම හොඳ පිරිසුදු කාමරයක හිටියා. දැන් මගේ කාමරේ ඉන්න යාළුවො හරිම අපිරිසුදුයි. ඇදුම් හැම තැනම. පිළිවෙළකට සෙරෙප්පු තියන්නෙත් නෑ. මම කොච්චර පිළිවෙළට පොත් මේසෙ තිබ්බත් එයාලා ඇදලා දානවා. එතකොට ඉතින් මට ගොඩක් කේන්ති යනවා. මට බැහැ එයාලත් එක්ක එකට ඉන්න. ඒ දේවල්වලට මම එයාලාට බණිනවා. රණ්ඩු වෙනවා. ඒත් එයාලාට පේන්නෙ මගෙ වැරදි. කැන්ටිමට මම මගේ කෝප්පෙ අරගෙන තේ බොන්න ගියහම යාළුවො මට කියනවා හැමෝම බොන කෝප්පවලින් බොන්න පුරුදු වෙන්න කියලා. මට හරිම අප්පිරියයි.දේශනවලට ගියහමත් සමහර ළමයි සෙල්ලම් කරලා දාඩිය පිටින් ඇවිත් මගෙ ළගින් වාඩි වෙනවා. මම එතනින් යන්න කිව්වහම එයාලා මට බණිනවා. උඹට පිස්සු කියලා බණිනවා. මට ඒක ඉවසන්න බෑ. එහෙම කියපු කිහිප දෙනෙක් එක්ක මම ගහගත්තා. ඊට පස්සෙ තමයි මට පන්ති තහනම් කළේ. මම දන්නෙ නෑ මට මොනවා වුණා ද කියලා.” තමාලි ඒ ආකාරයට තමා පිළිබඳව ස්වයං විවේචනයක යෙදුණාය.මා හට පැහැදිලි වූයේ ඇය ග්‍රස්තිය නම් වූ නිවුරෝෂියා මානසික රෝගයේ රෝගී තත්ත්වයකින් පෙළෙන බවයි. මෙම රෝගය හටගැනීමට ජානමය රසායනික මෙන්ම පරිසරය සමාජීය හේතූන් ද බලපානවා. මෙම රෝගයේදී සිදු වන්නේ වෙනත් රසායනික වෙනස් වීමක් නිසා ක්‍රියාවකට හෝ සිතුවිල්ලකට පාලනයකින් තොරව යොමු වීමයි. එවන් අය අවට සමාජය සමඟ නොගැටෙන අතර ප්‍රශ්න ඇති කර ගනී. එම ප්‍රශ්න දුර දිග ගියහොත් වෙනත් මානසික කඩා වැටීම්වලට ලක් විය හැකිය. තමාලි හට මේ තත්ත්වය ඇති වීමට බලපා තිබුණේ ජානමය තත්ත්වයකට වඩා ඇයව කුඩා කල සිට මවුපියන් හා සමීපතමයන් හදා වඩා ගත් ආකාරයයි.එනම් ඇයට කුඩා කාලයේ සිට දූවිලි ඇල්ලීමේ අවස්ථාව ලැබී තිබුණේ නැත. අද ඇය වැලි දුටු විට විෂබීජ ලෙස සිතයි. අන් අය සමඟ සමාජශීලීව භාණ්ඩ පරිහරණය කිරීමට ඇය කැමැත්තක් දක්වන්නේ නැත. ඇයට කුඩා කාලයේදී එවැනි අත්දැකීම් ලැබී නැත.අන් අය පරිහරණය කරන භාණ්ඩ විෂබීජ ගොඩක් සේ ඇයට දැනෙයි. දොරගුලක් හෝ ජනේලයක අගුලක් ඇල්ලු විට ඇය හොඳින් සබන් දා අත් සෝදා ගන්නේ කුඩා කාලයේ සිටය. මවුපියන් විසින් ඇයට ඕනෑවට වඩා පිරිසුදුකම ගැන හා පිළිවෙළ ගැන උගන්වා යථාර්ථයෙන් තොර තැනකට ඇගේ මනස යොමු කොට ඇයව අනවශ්‍ය ලෙස බිය වද්දා තිබිණි.කුඩා කල සිටම එසේ තම යටි සිතේ තැන්පත් වී තිබූ දේ ඇය නොදැනුවත්වම දැන් අනිවාර්ය දෙයක් ලෙස ක්‍රියාත්මක වෙමින් පවතී. පාසල් යන කාලයේදී ඇයට එතරම් ප්‍රශ්න පැන නැඟුණේ නැත්තේ ඇය නේවාසිකව නොසිටි බැවිනි. එහෙත් විශ්ව විද්‍යාලයේ අනෙක් ළමයින් සිතන පතන දේ වලට වඩා වෙනසක් පෙන්නුම් කළ තමාලි අන් අය සමඟ නිතර නිතර ගැටුම් ඇති කර ගත්තාය. එම තිබූ කරුණු තමාලි හට නැවත නැවත වධ දෙමින් එය මානසික කඩා වැටීමකට ලක් විය.ඇයගේ රෝගී තත්ත්වය නිසි පරිදි හඳුනා ගැනීමෙන් පසු ඒ පිළිබඳව මවට හා තමාලි හට දැනුවත් කොට සංජානනීය චර්යා ප්‍රතිකාර ක්‍රම හා ඇයව සැහැල්ලුකරණයකට පත් කිරීම සඳහා මෝහන ප්‍රතිකාර ද යොදා ගන්නා ලදී. යථාර්ථය අවබෝධ කර ගැනීමට සමත් තමාලි ප්‍රතිකාර වාර කිහිපයකට සහභාගි වීමෙන් පසු ඇය සිතන පතන දක්ෂ සිසුවියක බවට පත් විය. මවුපියන් සිතට ගත යුත්තේ ඔබේ දරුවා අනවශ්‍ය ලෙස සමාජීය හා පාරිසරික සාධක වලින් ඉවත් වීමට උත්සාහ නොකිරීමට වග බලා ගැනීමයි.මනෝ විද්‍යා උපදේශකමේජර් සුසන්ත ද සිල්වා (විශ්‍රාමික)කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>11</month>
      <day>10</day>
    </date>
    <link>http://www.silumina.lk/2013/11/10/_art.asp?fn=am1311103</link>
    <topic>ඇහි බැම අතර නිලය තෙරපුවොත් හිස කැක්කුම කොහෙන් ගියා ද නෑ</topic>
    <author>ටෙක්ලා පද්මිණි කාරියවසම්</author>
    <content>ඇහි බැම අතර නිලය තෙරපුවොත් හිස කැක්කුම කොහෙන් ගියා ද නෑපැරණි සිංහලයා වේදනාව සමනය සඳහා විවිධ ඖෂධ භාවිත කළහ. බාහිර ආලේපන, දුම් ඇල්ලීම, තැවීම ආදිය සිදු කළහ. එහෙත් අද කාර්යබහුල සමාජයේ එවැනි කාර්යයන් සඳහා වේලාවක් සොයා ගැනීම අපහසුය.හිසේ කැක්කුමට සුදුහඳුන් හෝ අබ පැලැස්තරයක් දැමීමට එදා ගැමියෝ හුරුව සිටියහ. එහෙත් අද ලේසියටත් පහසුවටත් වේදනා නාශක තිබේ.වේදනා නාශක භාවිතයෙන් තොරව සිරුරේ ඇතිවන වේදනා සමනය කරගැනීමට නිල ප්‍රතිකාර භාවිත කළ හැකිය. ක්ෂණික ඉතා පහසු තමන්ටම කරගත හැකි නිල ප්‍රතිකර්ම රාශියක් තිබේ. එයින් අභ්‍යන්තර ඉන්ද්‍රියන්ගේ ක්‍රියාකාරිත්වයට හානියක් හෝ ස්නායු පද්ධතියේ ක්‍රියාකාරිත්වයට හානියක් සිදු නොවේ.කොත්තමල්ලි වෙනිවැල්ගැට ටිකක් තැම්බෙන තුරු ඉන්න බැරි නම් ඒ වෙනුවට භාවිත කළ හැකි නිල වෙදකම හඳුනා ගනිමු.මිනිස් සිරුරෙහි නිල ස්ථාන රැසකි. ඉන් ස්ථාන බොහෝමයක්ම එදිනෙදා දිවියෙහි ඇතිවන වේදනා සමනයට භාවිත කළ හැකිය.ඔබට තද හිස කැක්කුමක් ඇතිනම් ඇහි බැමි දෙක අතර ප්‍රදේශය මෘදුව තෙරපන්න. ඖෂධීය තෙල් භාවිත කරමින් තෙරපීම වඩාත් ප්‍රතිඵල දායකය.ඔබට පීඩා කරන දත් කැක්කුමක් හෝ කන් කැක්කුමක් හෝ තිබේ ද? නිකට හා යටි තොල අතරමැද මෘදු ලෙස තෙරපීමෙන් ඒ වේදනා සියල්ල සමනය කර ගැනීමට හැකිය.කාන්තාවන් පීඩා විඳින මාසික වේදනාව සමනය කර ගනිමින් පහසුවෙන් සිටීමට කැමැති ද? එසේනම් අතේ දබරගිල්ල සහ මාපටගිල්ල අතරමැද ප්‍රදේශය වක්‍රාකාරව මෘදුවට මදක් වේලා තෙරපමින් සිටින්න. නොසිතූ තරම් ඉක්මනින් ඔබේ අපහසුතා සමනය වී යයි.ඔබ ගිල දමන වේදනා නාශක පෙත්තක් රුධිරයට උරාගෙන ස්නායු පද්ධතිය දැනුවත් කොට වේදනාව සමනය කිරීමට යම් වේලාවක් ගතවිය හැකිය. එහෙත් නිල තෙරපීමෙන් වේදනා සමනය ක්ෂණිකව සිදුවේ.කාර්යාල සේවයෙහි නිරත වූවන් මෙන්ම කරබාගෙන වැඩ කරන බොහෝ දෙනෙක් බෙල්ලේ සහ උරහිස් හි වේදනාවන්ගෙන් පීඩා විඳිති. ඒ සඳහා උරහිස් දෙක හා ගෙල අතර හරි මැද ප්‍රදේශයෙහි ඇති විශේෂිත නිල ස්ථානය මෘදු ලෙස තෙරපීම කළ යුතුය. ඉන් ලැබෙන සුවය ක්ෂණිකය.නිල තෙරපීම හේතු කොටගෙන ස්නායු පද්ධතියේ සහ රුධිර සංසරණ පද්ධතියේ ක්‍රියාකාරිත්වය ක්‍රමානුකූල වෙයි.ශරීරයේ විවිධ ස්ථානවල ඇති නිල බාහිරව තෙරපීම මඟින් මොළයට අවශ්‍ය රුධිරය නිසි ලෙස සම්පාදනය වේ.මිනිස් සිරුරේ හෝමෝන ක්‍රියාකාරිත්වයට, රුධිරයේ මේද පාලනයට ද පළපුරුදු වෙදැදුරෝ අවශ්‍ය අවස්ථාවන් හිදී නිල තෙරපීම සිදු කරති.ඔබේ දෙපා දිගේ දිවයන වේදනාවක් සමනයට කළ යුත්තේ කොඳුනාරටියේ තුනටිය ප්‍රදේශයේ ඇති නැම්මේ හරි මැද නිලය මෘදු ලෙස තෙරපීමයි. තෙල් ස්වල්පයක් ආලේප කරමින් මාපටඟිල්‍ල ආධාරයෙන් කොඳු නාරටිය දෙපසට තෙරපීම මඟින් ද දෙපා දිගේ දුව යන වේදනාව සමනය කරගත හැකිය.සිරුරේ ඕනෑම ස්ථානයක ඇතිවන තදබල වේදනාවක් සමනයට විලුඹට මදක් ඉහළින් බලනහරය මත සිදු කරන මෘදු තෙරපීමකට හැකියාව ඇත.බොහෝ රෝග සමනය කරමින් සිරුරේ ඇතිවන වේදනාවන් දුරු කිරීමට දණහිසට වියතක් පහළින් ජංගාස්ථිය සහ අනු ජංගාස්ථිය අතර (ශරීරයේ පිට පැත්තෙ) ඇති නිලය යොදාගත හැකිය. එම නිලය නිසි ලෙස හඳුනාගෙන තෙරපීම මඟින් දීර්ඝායුෂ ලබා ගැනීමට ද අවස්ථාව ඇත.ඔබේ අත්පාවල හිරියක් ඇත්නම් දෑතේ සහ දෙපයේ ඇඟිලි අග ඇති නියකන්න මඳක් තෙරපීමෙන් එය සමනය කර ගැනීමට උත්සාහ කර බලන්න.යටි පතුලේ සහ අත්ලේ නිල ස්ථාන රැසක් ඇත. එම ස්ථාන නිසි ලෙස හඳුනාගෙන තෙරපීම මඟින් සි‍රුරේ අභ්‍යන්තර ඉන්ද්‍රියන් උද්දීපනය කළ හැකිය.දෑතින් රෙදි සේදීම ද, පාවහන් නැතිව මිදුලේ ඇවිද යාම ද නිලස්ථාන තෙරපීමකි. දරුවන්ගේ මොළයේ ක්‍රියාකාරීත්වය වර්ධනයට මැටි වැලි අනමින් සෙල්ලම් කිරීමට ඉඩ සලසා දීම ද මිදුලේ දුව පැන නැටීමට අවස්ථාව සලසා දීම ද කළ යුතු ය.රුධිර පීඩනය පාලනයට හා මානසික ආතතිය දුරුකර ගැනීමට ද දෙපාවල ඇඟිලි දිගේ විලුඹ දිශාවට තෙරපීම මඟින් හැකියාව ලැබේ.අකලට හිසකෙස් පැසීම හා අකලට කෙස් වැටීම නවතා ගැනීමට ද හිසේ වේදනා සමනයට ද හිස මුදුණේ වන නිල ස්ථාන සමත්ය. එබැවින් දිනකට කිහිප වර හිස පිරීම මඟින් එම නිල උත්තේජනය කර ගැනීමට හැකියාව ඇත.අපේ පැරැන්නෝ අලුත උපන් බිලිඳුගේ නාසය පිරිමදිමින්, කන්පෙති සකසමින් නළලත හා දෙපා මෘදු ලෙස පිරිමදිමින් ශරීරයෙහි අභ්‍යන්තර ඉන්ද්‍රියයන් උත්තේජනය කළහ.දඟ කරන දරුවන් ළඟට ගෙන කන් පෙති අත ගාමින් සිටියහ. දරුවන්, හා පැටවුන් සේ සන්සුන් කිරීම කන්පෙති වටා ඇති නිල ස්ථාන තෙරපීම මඟින් කළ හැකිය.මහලු වියේ සිටින අයගේ වේදනා සමනයට ද තෙල් ගා දෙපා පිරිමැදීම පිට පිරිමැදීම කළහ. ඉන් දුබල වූ අභ්‍යන්තර ඉන්ද්‍රියන් කාර්යක්ෂම වේ.වේදනාවක් කැක්කුමක් හැදුණු විට බෙහෙත් පෙති සොයා අල්මාරි අත්බෑග් පිරික්සීම අතහැර, ඔබේ සිරුරේ ඇති නිල ස්ථාන හඳුනාගතහොත් වේදනා නැසීම පමණක් නොව දීර්ඝායුෂ විඳීමට ද ඔබට පුළුවන.ටෙක්ලා පද්මිණි කාරියවසම්ඡායාරූපය - දුෂ්මන්ත මායාදුන්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>11</month>
      <day>10</day>
    </date>
    <link>http://www.silumina.lk/2013/11/10/_art.asp?fn=am1311104</link>
    <topic>මා කවරෙක්ද</topic>
    <author>සීබල් ජයකොඩි</author>
    <content>මා කවරෙක්දඒ ජනප්‍රිය ප්‍රශ්නයටපිළිතුරක් තිබේමිනිසා දිගු කාලයක සිටම වෙනස් වන දේවල් මත විශ්වාසය තබාගෙන සිටී.මා කවරෙක්ද මා මෙහි සිටින්නේ ඇයි? අනාදිමත් කාලයක සිට මිනිසා විසින් අසන ලද එම ප්‍රශ්නවලට පිළිතුරු දීමට නව අදහස් පැන නැඟී ඇති බව සාමය සැනසිලි සුවය පිළිබඳ ලෝ ප්‍රකට විද්වතකු වන ප්‍රේම් රාවන් මහතා පවසයි. ඒ ප්‍රශ්නවලට පිළිතුර ඇදහිලි පුදපූජාවලින් හෝ පොත්පත්වලින් සොයාගත නොහැකියි.මා කවරෙක්ද?ඒ බොහෝ කුතුහලය දනවන ප්‍රශ්නයකි. එයට පිළිතුර ඇත්තේ ඔබ තුළය. ඔබ, ඔබ ගැන වටහාගෙන ඇති ප්‍රමාණයට වඩා වැඩිමනත් පුද්ගලයෙකි.මම ඔබට පුංචි කතාන්දරයක් කියන්නම්. එක ඥානවන්ත පුද්ගලයෙක් නිහඬව වාඩි වී, සිතමින් සිටියා. ඔහුගේ ගම්පියසේ විසූ කීප දෙනෙකුට අවශ්‍ය වූයේ ඔහුගේ නිහැඬියාව බිඳ කොහෙත්ම පිළිතුරු දිය නොහැකි ප්‍රශ්නයක් අසා බාධා කිරීමටයි. ඉතින් ඔවුන් ඥානවන්ත පුද්ගලයාගෙන් මෙසේ ඇසුවා.“මේ නගරයේ කුරුල්ලන් කොපමණ සිටී ද?”“38043” ක්ඥානවන්ත තැනැත්තා මඳක් කල්පනා කොට පැවසුවා.“මිනිස්සු තුෂ්නිම්භූත වුණා. තිගැස්සුණා.”“ඔබ කොහොමද දන්නේ හරියටම ගණන 38043 බව?”“ඔබට මා විශ්වාස නැතිනම් ගිහින් ගණන් කර බලන්න.”ඥානවන්ත තැනැත්තා කීවා.“එම සංඛ්‍යාව ඊට වඩා අඩු නම් කෙසේ ද?” කෙනෙක් ඇසුවා.“එම සංඛ්‍යාව ඊට වඩා අඩු නම් ඒකෙන් අදහස් වෙන්නේ එම කුරුල්ලන් තමන්ගේ යාළු මිත්‍රයින් බැලීමට ගොස් ඇති බවය.”“ඊට වඩා වැඩි සංඛ්‍යාවක් ඇත්නම් කොහොමද?”“හොඳයි, එ‍සේ නම් ඔවුන්ගේ මිතුරන් ඔවුන්ව බැලීමට පැමිණ ඇති බවයි.” ඥානවන්තයා කීවා.එක් අතකින් බලන විට, රාවන් මහතා කියා සිටියේ, ඒ පිළිතුර සමඟ ඔවුන්ට වාද කිරීමට නොහැකි බවයි. මක්නිසාද යත්, කිසිවකුට, කිසිම ආකාරයකින් මෙවැනි තර්කයක් මත පිහිටා වාදකළ නොහැකි නිසාය. එයින් ඔවුන් ලබා ගන්නේ කුමක්ද?කිසිවක් නැහැ. හරයක් නැති මෝඩ ප්‍රශ්නයකට මෝඩ පිළිතුරක්.“මා කවරෙක්ද?”ඒ ජනප්‍රිය ප්‍රශ්නයට රාවන් මහතා මෙසේ පිළිතුරු දෙයි.“ඔබ අපේක්ෂාවේ සාගරයයි. ඔබ කරුණා මෛත්‍රියේ සාගරයයි. ඔබ ප්‍රීති ප්‍රමෝදයේ සාගරයයි. ඔබ තුළම ඇති ශාන්ත සන්සුන්භාවය ඔබ සදහටම අනාවරණය කරගන්න.”“මා කිසිවෙකුට මාව විශ්වාස කරන්නැයි නොකියමි. මට අවශ්‍ය ඔබ ඒ බව දැන ගැනීමයි.” ‍මේ මිහිතලය මත සාමය ගෙනදීම සඳහා මිනිසුන් අවුරුදු දහස් ගණනක් තිස්සේ ප්‍රයත්න දරා ඇත. එසේ වුවත් රාවන් මහතා යෝජනා කරන්නේ යම්කිසි වෙනසක් සඳහා උත්සාහ කිරීමට මේ කාලය බවයි. සමාජය මතම අවධානය යොමු නොකර සමාජයේ කොටස් වන එක් එක් පුද්ගලයා වෙත අවධානය යොමුකළ යුතු බවයි. සමාජය වෙනස් කිරීම ප්‍රායෝගිකව කළ නොහැක” යයි පවසන ඔහු කියා සිටින්නේ “අප එක් එක් පුද්ගලයා විසින් ම, සාමයට අවස්ථාවක් ලබා දිය යුතු බවයි.”මැටියෙන් සෑදූ බඳුනක් ඇත. එය අලංකාර සැරසිලිවලින් වර්ණවත්ව නො තිබිය හැකියි, නමුත් එය සෑම දිනකම වතුරෙන් හෝ කිරිවලින් හෝ ධාන්‍යවලින් හෝ පිරී ඇත. ඉතාමත් අලංකාරවූ තවත් බඳුනක් ඇත. එය ඇත්තේ කෞතුකාගාරයේය. බොහෝ දෙනෙක් අවුත් එය නරඹති. නමුත් එය නිතරම හිස්ය.ඔබ කැමති වන්නේ කුමන ආකාරයේ බඳුනකට ද? පිරුණු බඳුනකට ද? හිස් බඳුනකට ද? තේරීම ඔබ සතුය. මේ තේරීම කළ යුත‍්තේ ඔබ විසින්මය.සීබල් ජයකොඩිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>11</month>
      <day>10</day>
    </date>
    <link>http://www.silumina.lk/2013/11/10/_art.asp?fn=am1311105</link>
    <topic>දිවි මකුළු විස බස්සන මුඩ මහණ</topic>
    <author>ජයන්ත සේනානායක</author>
    <content>දිවි මකුළු විස බස්සන මුඩ මහණඅද මෙන් හිස මුඩු කළ පිරිස් අතීත ගිහි සමාජයේ නොසිටියහ. හිස මුඩු කළෝ නම්, ගිහි ගෙයින් නික්ම ගිය ශ්‍රමණ - පරිව්‍රාජික යන පූජ්‍ය දෙපක්ෂයටම අයත් වූවෝ වෙති. එමෙන්ම ජාතික සිරිතක් ලෙස හෝ හිස මුඩු කරන ලද වෙනත් ජාතියක් ලොව වෙනත් කිසිදු රටක සිටි බවට සාක්ෂියක් නැත.එදා හිස මුඩු කරන ලද්දේ දඬුවමක් වශයෙනි. හිස මුඩු කරන ලද අයෙකු දැකීම පවා පිළිකුලට භාජනය විය හැකි කරුණක් විය. එදා බොහෝ පිරිමි කොණ්ඩය බැන්දහ. එය ඔවුනට ආභරණයක් විය.අපේ සීයා කොණ්ඩය බඳින ලද පාරම්පරික වෛද්‍යවරයෙක් විය. බෙහෙත් පැළෑටි පිළිබඳව ඔහු තුළ තිබුණේ මහත් දැනුම් සම්භාරයකි. දිනක් අමුතුම මලක් සහිත පැළෑටියක් පෙන්වා මේ කුමක්දැයි විමසු කල “මේ පැළෑටියට කියන්නේ ‘මුඩ මහණ’ කියායි. ඔහු පිළිතුරු දුන්නේය.“මුඩ මහණ” කියන්නේ හිස මුඩු කළ හාමුදුරුවන්ට නේදයි විමසු කල මේ පැළෑටියට “මුඩ මහණ” ලෙස ව්‍යවහාරයට පැමිණීම පිළිබඳව අර්ථය පැහැදිලි කළේය.මේ පැළෑටියේ අඟල් තුන හතරක් ඉහළට ‍ඇදි තිබෙන නටුවල පිපෙන මල්වල මුදුන හිසකෙස් සම්පූර්ණයෙන් ඉවත් කළ හිසකට සමානයි. මෙය ඖෂධයක් වශයෙන් සොයා ගන්නා ලද කාලයේ හිස මුඩු කළ පිරිස් ලෙස සමාජයේ සිටියේ හිස මුඩු කළ ශ්‍රමණයන් වහන්සේ පමණක් බැවින් “මුඩ මහණ” ලෙසින් ව්‍යවහාරය පැමිණි බවත් සඳහන් කළේය.තව ද, මේ ඖෂධ පැළෑටිය වැඩි වශයෙන් වෙල් ආශ්‍රිත ප්‍රදේශවල වැඩි වශයෙන් දැකිය හැකි නිසා “වෙල් මුඩ” කියාත් ව්‍යවහාර වන බව ඔහු වැඩිදුරටත් පැහැදිලි කළේය.“මුඩ මහණ” - ‘වෙල් මුඩ’ යන නම් වලින් හැඳින්වෙන මේ පැළෑටියේ කොළ අබ කොළවලට මදක් සමානය. අඩි 1 1/2 ක් පමණ උසට වැඩෙන මේ පැළෑටියේ ගස දිගටම පිහාටු වැනි තුනී දාර සහිතය. මෙහි අඟල් තුනක් හතරක් පමණ උසට ඇදි තිබෙන නටුවල පිපෙන මල්වල මුදුන හිසකෙස් සම්පූර්ණයෙන් ඉවත් කළ හිසකට සමාන වේ.ඖෂධයක් වශයෙන් ගත් කල විශාල වටිනාකමක් ඇති, කට හාරවන සුලු තිත්ත රසයකින් යුත් පැළෑටියකි. අමාශය ශක්තිමත් කරන ශක්තිජනක ඖෂධයකි. බෙල්ලේ ගන්ථි ඉදිමීම, මුත්‍ර මාර්ගයෙන් සැරව පිටවීම ආදි රෝග සඳහා දේශීය වෛද්‍යවරයන් නියම කරන ඖෂධයකි. එමෙන්ම කුඩා දරුවන්ට හටගන්නා පාණ්ඩු රෝගයට ක්ෂණික ගුණ දෙන බව වෛද්‍යවරු පවසති.සංස්කෘත භාෂාවෙන් “වීෂදුෂණී” යනුවෙන් හැඳින්වීමෙන් විෂ නසන බලයක් මේ ඖෂධයට ඇති බව පෙනී යයි. එහෙත් කවර විෂක් නැති කරන්නේ දැයි විස්තර කර නැත.අපේ රහස් බෙහෙත් වට්ටෝරුවල දිවී මකුළු විෂට තිබෙන එකම ප්‍රත්‍යක්ෂ ඖෂධය මුඩ මහණ බව පණ්ඩිත කිරිඇල්ලේ ඤාණවිමල ස්වාමින් වහන්සේ ප්‍රකාශ කර තිබේ.මේ පැළෑටිය සම්පූර්ණයෙන් ගෙන හොඳින් සෝදා කොටා මිරිකා ගත් යුෂ වතුරට, වරකට පත බැගින් උදේ තුනක් පොවා, ඒ යුෂ මිරිකා ගත් රොඩු ටිකට කහ ලුණු දමා කොටා, මකුළුවා දෂ්ට කළ මුඛයේ දින තුනක් බැඳීමෙන් සම්පූර්ණයෙන්ම දිවි මකුළු විෂ බැස යන බව කියා තිබේ. මෙය අත්දුටු ප්‍රතිකාරයකි. මෙම පැළෑටියට “විෂ හරණ” යන සංස්කෘත නාමය යෙදී ඇත්තේ ද ඒ නිසා විය හැකිය.ජයන්ත සේනානායකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>11</month>
      <day>10</day>
    </date>
    <link>http://www.silumina.lk/2013/11/10/_art.asp?fn=ay1311101</link>
    <topic>අපි ගැන එහෙම හිතන්න එපා</topic>
    <author>අරුණි මුතුමලී</author>
    <content>මානෙල් මල් බරයි කියා ගෙලේ නොබැන්ද පුංචි නඟා රෑ වැඩ මුරය අවසන් වන කණිසමට පරවුණු මලක් විලස පෙනෙන්නට වුණේ ඇඳුමක මුවාවෙන් ජීවිතය මසන්නට පටන් ගත් දින සිටය.එහෙත් ඇගේ හදමල අපේක්ෂාවේ හිරු කිරණින් විකසිතව තිබෙනු දකින්නේ කවුරුන් ද?අනෝරා වැස්සක් ඇද හැලී පාරවල් උතුරන තරම් වුවද සවස පහ පසුවන විට මී මැස්සන් පොදියක් මෙන් ගේට්ටුවෙන් ආ තරුණියන් කඩිමුඩියේ තම තමන්ගේ බෝඩිං කාමර, චමරි වෙත ළඟා වූයේ රෑට කෑම ටික උයා පිහා ගන්නා අටියෙනි. ඒ එන විට හුළං පාරට ඇදවුණු තාර ෂීට් කෑල්ලෙන් බේරී ආ වැහි වතුරට හතරැස් අඩි දහයක් තරම්වත් නැති කාමර කෑල්ල දෝරේ ගලා ගොස් තිබිණි. කරන්නට දෙයක් නැත. මෙය ජීවිතයේ තවත් එක් සිදුවීමක් පමණය. ඉවසා වදාරගෙන මුව කට යන්තමින් දොවාගෙන හොද්දකුත් බතකුත් යන්තම් පිහා ගතහොත් ඉක්මනින් නින්දකට වැටිය හැකිය. ඒ ජීවිතයේ ලබන පරම සැපතය.තනිකඩ තරුණියන්ගේ ජීවිත එසේ වුවත් විවාහක කාන්තාවන්ට නම් තව බොහෝ රාජකාරි තිබේ. දරුවන්ගේ කටයුතු සැමියාගේ ඕන එපාකම් මහන්සිය නොබලා ඉටු කිරීමද අත්‍යවශ්‍යය. කුකුල් කූඩු වැනි තට්ටු තට්ටු පේළියට තැනූ කාමරවල කුලි ගෙවමින් ගත කරන මේ ජීවිතයේ නිමාව දකින්නට නම් සියල්ල ඉවසා කීයක් හෝ ඉතිරි කළ යුතුය.‘ගාමන්ට්’ කියූ පමණින් ඇතැමුන් ඇස් ගෙඩි රුවිතයට හරවා අමුතු විදිහට බැලුවද දහසකුත් එකක් දුක් ගැහැට විඳ ගනිමින් රටේ අපනයන ආදායමෙන් අඩකටත් වඩා උපයා දෙන්නේ මෙවන් පසුබිමක වෙසෙන අපේම සහෝදරියන් පිරිසක් බව සමහරුන්ගේ ඔළු ගෙඩිවලට වැටහී නැතුවා සේය.චීනය, ඉන්දියාව, බංගලාදේශය, පකිස්ථානය වැනි රටවල් සමඟ කරට කර තරග කරමින් මේඩ් ඉන් ශ්‍රී ලංකා නාමය ලොවට ගෙනයන මේ ශ්‍රම බළකාය ලක්ෂ හතරකට ආසන්නය.නූල් කෑලි, ගාමන්ට් කෑලි ලෙස හැඳින්වූ කාලය නිම වුවත් තවමත් බොහෝ දෙනා සිතන්නේ ඇඟලුම් ක්ෂේත්‍රයට අවතීර්ණ වන්නේ අධ්‍යාපනයක්, සුදුසුකමක් නොලද, බොළඳ රැවටිලිකාරයන්ට හසුවන කෙල්ලන් කියාය. එහෙත් ඇඟලුම් ක්ෂේත්‍රයේ මෙෂින් ඔප‍රේටර්වරියන් අතරින් සියයට 75 ක් පමණම ජාතික සාධන මට්ටම මනින අපොස සාමාන්‍ය පෙළ සමත් වූවෝය. බොහෝ තත්ත්ව පාලක තනතුරු දරන්නියෝ අපොස උසස් පෙළ සමත් වූවෝය. ඒ සියයට 10 ට වැඩි ප්‍රතිශතයකි.ඇඟලුම් රැකියාවක් යනු ජුකී මැසීම හෝ තත්ත්ව පාලනය පමණක් නොවන බව රහසක් නොවේ. එහි කළමනාකාරවරියන්, අධීක්ෂකවරියන්, කණ්ඩායම් නායකවරියන් වීමට නම් උසස් පෙළටත් වඩා අධ්‍යාපනයක් අවශ්‍යය. එසේම රට රටවල අත්දැකීම් පවා ලබා මෙරට සේවය කරන කාන්තාවෝ ඇඟලුම් ක්ෂේත්‍රයේ සිටිති.අපේ සමීක්ෂණයට අහඹු ලෙස තෝරාගත් ඇඟලුම් ශිල්පිනියන් වයස 18 ත් 50 ත් අතර වූවන්ය. රටේ ශ්‍රම බළකායෙන් සියයට 15ක් පමණ වන මොවුන්ගෙන් සියයට හැටක් පමණ වයස 22 ත් 35 ත් අතර අය වෙති.සමහර නමගිය රැකියාවලට වඩා හොඳ වැටුපක් ලබන්නට වාසනා කර ඇති මේ කාන්තාවෝ අතරින් සියයට 81 ක් පමණම රුපියල් 15000 ට වැඩි මාසික ආදායමක් ලබති.පුංචි කාලේ ගුරුවරියක වීමේ ආශාවෙන් සිටියවුන් ඇඟලුම් ක්ෂේත්‍රයේ නියැළින්නියන් තුනෙන් දෙකකට ආසන්නය. සමහරුන් සිතාගෙන සිටියේ හෙදියන් වීමටය. රජයේ කුමන හෝ රැකියාවක් ලබා ගැනීමට සිටිය ද ඇඟලුම් ක්ෂේත්‍රයට අවතීර්ණ වීමට සිදු වූ ඇත්තියන් සියයට 18 ක් පමණ වෙති.ඔවුන්ට මෙසේ තමන් කැමති රැකියාවකට යාමට නොහැකි වී ඇත්තේ බොහෝ විට පවුලේ ආර්ථික දුෂ්කරතා නිසාය.උසස් පෙළ සමත් වුවද විශ්ව විද්‍යාලයට යාමට නොහැකිව පවුලේ බර කරට ගත් තවමත් නාඹර වියේ පසුවන තරුණියන් ද ඇඳුම් මසන්නේ සිය පවුල වෙනුවෙන් අධ්‍යාපනය කැප කරමිනි.සිළුමිණ කර්තෘ මාණ්ඩලිකයන් විසින් කරන ලද සමීක්ෂණයක ප්‍රතිඵලයබොහෝ ඇඟලුම් සේවිකාවන්ගේ මවුපියන් අයත් වන්නේ රටට කන්නට හාල් පොල් තේ එළවළු කීර වගා කරන ගොවි පවුල්වලටය. නියඟයෙන් වැස්සෙන් බැට කන ගොවිතැන් නිසා ආර්ථික අපහසුතාවනට ලක් වූ මවුපියන්ගේ දූවරුන්ට තවත් ඉගෙන ගන්නවාට වඩා බඩ වියත රැකගැනීම වැදගත් වූ අවස්ථා එමටය.රස්සාවකට ආ පසු පරස්තාවක් ද පහසුවෙන් ලැබෙන නිසා අපේ සමීක්ෂණයට හසු වූ ඇඟලුම් සේවිකාවන් අතරින් සියයට 55 ක් පමණම විවාහකය.අවිවාහක තරුණියන් අතරින් පෙම්වතකු හෝ නොසිටියේ එහෙමත් කෙනකුට පමණි. ඒ ඇතැම්විට ප්‍රථම ප්‍රේමයෙන් පරාජය වීම නිසාය. එහෙත් ඔවුන් සියල්ලන්ම කීවේ කටුකත්වය මැදින් ආදරයේ සුන්දරත්වය දකින බවය.එසේ කියන්නට හේතු වූ ඇතැම් ප්‍රේම අන්දර, නවකතා ගැනද ඔවුහු පැවසූහ. විවේකයක් ලැබෙන සැමවිටම තනිකඩ අය පොත්, පත්තර කියවීමටත් රූපවාහිනිය නැරඹීමටත් කාලයක් ද සොයා ගනිති. එහෙත් දරුවන් සිටින අයට ඒ අවස්ථාව තරමක් මදය. කෙසේ වෙතත් රටේ ලෝකේ දේවල් දැන ගැනීමට ප්‍රවෘත්ති කියවන බලන පිරිස සියයට 70 ඉක්මවයි.පොත්පත්වල පවසන අන්දමේ පෙම්වතුන් සැබෑ ලෝකයේ සිටින බව ඔවුන් තේරුම් ගෙන ඇතුවා සේය. එයට හේතුව කොතරම් අඩු වයසින් රැකියාවට පැමිණියද කොල්ලෙකු තමන් පිටුපසින් එන්නේ කෙහෙල් පැළය කන්නටය යන ඉව තිබෙන බව බොහෝ තරුණියන් පැවසීමයි.අපට ඇඟලුම් ක්ෂේත්‍රය ගැන අසන්නට ලැබෙන ඇතැම් සිදුවීම් පිළිබඳ කනගාටුවෙන් කතා කරන ඔවුන් පවසන්නේ තමන් බුද්ධිමත්ව කටයුතු කරනතාක් කල් පිරිමින්ට රැවටෙන්නට හේතුවක් නැති බවය.ජීවිතයේ අනන්ත අප්‍රමාණ දුක් ගැහැට වින්දද සැමියාත් තමනුත් හරි හම්බ කරන මුදලින් අඩක් පමණක් යැපීමට ගෙන ඉතිරිය අනාගතය වෙනුවෙන් තබා ගන්නට වැර දරන බහුතරයක් විවාහකයින්ගේ කුඩා කුටි තුළ දරුවන් වෙනුවෙන් එකතු කළ අල්මාරි, පුටු සෙට්, විදුලි පංකා ආදිය අපි දුටිමු.සාමාජිකයන් අධික පවුල් පසුබිම්වලින් පැමිණි දුර පළාත්වල සේවිකාවන්ගේ ප්‍රතිශතය ආසන්න වශයෙන් සියයට 78 පමණ වේ. ඔවුන්ගේ එකම බලාපොරොත්තු තම දරුවන්ට හොඳින් උගන්වා දොස්තර නෝනා කෙනකු හෝ ඉංජිනේරු මහත්තයකු කොට සැප විඳිනා ජීවිතයක් ලබා දීමය.ඇඟලුම් ක්ෂේත්‍රයේම හෝ මේසන්, තීන්ත වැඩ, හමුදා සෙබළ , රියැදුරු වැනි ක්ෂේත්‍රවල නො යෙදෙන සැමියකු ලැබී ඇත්තේ බොහෝ සීමිත පිරිසකටය.ර‍ෙට් පවතින ආර්ථික තත්ත්වය යටතේ කාන්තාවක රැකියාව කිරීම අනිවාර්ය බව සමහරුන් පවසන්නේ දවසකට රුපියල් 500 ක් වත් ලැබිය හැකිව තිබියදී එසේ නොකිරීම අපරාධයක් බව පෙන්වා දෙමිනි.එසේම පිළිගත් ආයතනවල දක්ෂ ඇඟලුම් සේවිකාවන්ට නවාතැන්, ප්‍රවාහන, නිල ඇඳුම් මෙන් ම ආහාර වේල් දෙක බැගින් ලබා දී රැකියාවේ රැඳී සිටින ලෙස ඉල්ලීම් කරන්නට හාම්පුතුන්ට සිදු වී ඇති බවද සමහර ආයතන ප්‍රධානීන් පැවසුවේ ඇඟලුම් ක්ෂේත්‍රයේ රැකියාවල නිරතවන්නියන්ගේ ගරුත්වය අද කෙතරම් ඉහළ ගොස් තිබේදැයි දැක්වීමටය.චීනය, ඉන්දියාව, පකිස්තානය, බංගලාදේශය සමඟ තරග කරමින් ශ්‍රී ලංකා නාමය ලොව පුරා ගෙන යන ඇඟලුම් ක්ෂේත්‍රයේ නියැළෙන සේවිකාවන් නිසා රටේ සියල්ලන් මෙන් ම ලොවේ ගැහැනු පිරිමි භේදයකින් තොරව විලි වසාගන්නා බව එම සේවිකාවෝ අභිමානය පෙරටු කරගත් සිතින් පෙන්වා දෙති.බංගලාදේශයේ රානා ප්ලාසාහි එක්දහස් එකසියයක් පමණ ඇඟලුම් සේවක සේවිකාවන්ට මරු කැඳවූ සිදුවීමෙන් පසු ඒ රටේ මෙන් ම ලොව ඇඟලුම් කර්මාන්තයේ නියැළුණු බොහෝ රටවල් තම සේවක සුබ සාධනය ගැන දැඩි අවධානයක් යොමු කළ බව අපි දනිමු.ජීවිතයේ බොහෝ අභියෝගවලට මුහුණ දී ඇති මේ කාන්තාවන් ඒ සුබ සාධනයන් පිළිගන්නේ බොහෝ කෘතඥ පූර්වකවය.කෙසේ වුවත් කාන්තා භවයක් යනු ඉවසීම හා දරා ගැනීම උරුම කරගත් ශක්තිමත් ජීවිතයක් ලෙස පිළිගන්නා මොවුන්ගෙන් සියයට 88 ක් විවාහක වුවත් අවිවාහක වුවත් ඒ ශක්තිය තමන්ට අනූනව පවතින බව පවසන්නේ අභිමානයෙනි.තනිකමත් සමඟ වෙසෙන මොහොතක යම් අතපසුවීමක් සිදු වුවහොත් විනා ජීවිතය වරද්දා ගැනිමට කිසිම විටක ඉඩ නොතබන බව පවසන ඇඟලුම් සේවිකාවෝ ඒ අතපසුවීම නිසා හෝ සියදිවි හානි කර ගන්න තරම් මෝඩකමක් තමන්ගේ අතින් කිසිසේත්ම සිදු නොවන බවට ද සපථ කරති.එසේම රටේ ආර්ථිකය ශක්තිමත් කරන තමන්ගේ වෘත්තියට ගරු කරන සන්නාලියන් ජාතියේ අභිමානවත් කාන්තාවන් ලෙස අනාගතයේ අරුණලු දකින්නට සිය දහඩිය කඳුළු හෙළන්නේ යහපත් මවුවරුන් ලෙස උගත්, බුද්ධිමත් දූ දරුවන් රටට ජාතියට දායාද කරන මවුවරුන් වීමේ අපේක්ෂාවේ දෑස් දල්වාගෙනය.අරුණි මුතුමලීඡායාරූප - විමල් කරුණාතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>11</month>
      <day>10</day>
    </date>
    <link>http://www.silumina.lk/2013/11/10/_art.asp?fn=ay1311102</link>
    <topic>පෙම්පත</topic>
    <author/>
    <content>කුරුලු කිචි බිචි නද පවසයි අවදි වන ලෙද ශිල්ප කරවන සඳ දත යුතුයි ඔබ මෙයත් පිළිබඳපොත පතෙහි තමසිත තැබුම වෙයි ඔබ පිළිවෙත නොගොස් ඔබ වෙන අත ගුරුන් දෙගුරුන් දිනිය යුතු ඇතමා පිය දරන වැර මතකේ තබා හැම වර අලසකම් දුරු කර යා යුතුයි ඔබ ශිල්ප කෙළවරපෙම්පතට යන සිත තබයි සිප්මඟ පර්වත පාසලෙන් ගත යුත නොදැනුවත්වම ඔබෙන් ගිලිහෙතදොඩම්ගොඩ රවීන්ද්‍ර ජගත් වික්‍රමනායකඅවැසි දෙය නොඅවැසි දෙය පුරවා අටුව කර ඇත්තේ සිරසයි එම අටුව කඩා ඉවත් කර සුපිස් කර සැදුව යුත්තේ මනසයි.  හැඳල අ.ද. සුනිල්  “මේ .... ප්‍රියංගනී, අපි හරි මෝඩයි නේද ?”“අපි නෙවෙයි මම කියන්න. දැන් වත් තේරුම් ගිය එක ලොකු ‍ෙදයක්. මම නම් මෝඩ නැහැ ඔයා වගේ. ඒක නෙවෙයි හිටපු ගමන් මොකද හදිස්සියෙම පරණ මෝඩකම් ගැන මතක් වුණේ”“ඔන්න කිව්ව... ඔන්න කිව්ව... ඔයා ඉතින් මොනව හරි කිව්වම එල්ලෙන්නමනේ බලන්නෙ”“හරි හරි මම කට වහගෙන ඉන්නම් ඔයා කියන්නකො කියන්න ගිය දේ”“නෑ.... ඉතින් ... මම මේ .... කියන්න හැදුවේ අපි අපේ ශරීර සෞඛ්‍ය ගැන එහෙම පොඩ්ඩක්වත් හිතන්නෙ නැහැනේ කියන එකයි.”“මොකද ඔයාට හිටපු ගමන් ශරීර සෞඛ්‍ය ගැන මතක් වුණේ. ඊයෙ රෑ හීනයක්වත් දැක්කද?”“ඔය ඉතින්... ඔයාට මොනවත්ම කියන්න බැහැනෙ”“හරි හරි ඉතින් කියන්නකො”“නෑ.. මේ.. මම කිව්වෙ උදේට උදේට කොළ කැඳ ටිකක් එහෙම බොනව නම් ඇඟට කොච්චර හොඳද නේද? කොළ කැඳ බිව්වාම ශරීර ශක්තිය වැඩි වෙනවා. කෙස් වැවෙනවා, සුදු වෙනවා ඒ විතරක්යැ කොටින්ම කිව්වොත් ලස්සනත් වෙනවා. ඔය දොස්තරවරු නිතරම කියන්නෙ. අඩු ගාණෙ නිවාඩු දවස් වලටවත් එහෙම දෙයක් කරනවා නම් කොච්චර අගේද? කෝ ඉතින් ඒව හදන්න කොළ හොයන්න මහන්සි වෙන්න ඔයා කම්මැලියිනෙ.”“පිස්සුද මම කම්මැලි නැහැ. අන්න අද උදේට මම කොළ කැඳ හදලා ඇති. ගිහිල්ල දාගෙන බොන්න. ඕන තරම් කොළ ඔයා හැමදාම ගෙදරට ගේනවනෙ”“අප්පා.... වෙරි ගුඩ්... වෙරි ගුඩ්...”“අපේ නෝනට මම සැලකුව මදිනෙ. බලාගෙන ගියාම ඔයත් නියම බිරින්දෑ කෙනෙක් තමයි නේද?”“ඒක නෙමෙයි මොනවද ඔයා කැඳ හදපු කොළ ජාතිය වැල් පෙනෙලද, කරපිංච ද,හාතාවාරිය ද, නැත්නම් කළවම්ද?”“කළවම් ... කළවම්...”“එහෙනම් මරු පහට ඇති. මොනව වුණත් කමක් නැහැ. බොමු. බොමු. නිකම් ලැබුණ අශ්වයගේ දත් හොයන්නෙ මොකටද ආයෙත්”“වැල් පෙනෙල, කරපිංචා, හාතාවාරිය, ඔය කියන එකක්වත් නෙවෙයි. ඔයා පහුගිය දවස් ටිකේම ගෙනාපු කොළ ජාතිවලින් තමයි මම අද කැඳ හැදුවෙ”“මම ගෙනාපු කොළ...? මොන කොළද...? මම කොළ ගෙනාවෙ නැහැනෙ මේ ටිකේම”“ඔයාම ගිහිල්ල බලන්නකො”“තාත්ත දන්නවද? අම්ම හදල තියෙන කොළ කැඳ මොනවද කියල?”“මම කොහොමද ළමයො දන්නෙ. දැනගන්න කියන්න එපායැ”“ඔන්න එහෙනම් අහගන්න මම කියන්නම්. තාත්ත බඩු ගේන්න කියල හන්දියට යන ගානෙ පහුගිය දවස් ටිකේම ගෙනාපු ලොතරැයි කොළයි, රේස් කොලයි එකට දාලා තමයි අද අම්මා කළවම් කොළ කැඳ හදල තියෙන්නෙ”“මොනවා.. මොකක්ද කිව්වෙ ඔයා”“අම්මා කිව්වා ගෙදරට බඩු ගේන්න තියෙන සල්ලිවලින් තාත්තා හැමදාම ඒවා ගේන්නෙ ඇඟට වැඩියෙන් ගුණ තියෙන නිසයි කියලා ඒවා ඔක්කොම එකතු කරල අද කැඳ හදලා.”“දෙයියන්ටම ඔප්පු වෙච්චාවෙ. ඈ.. ළමයො අම්මට පිස්සු හැදිලද හැබෑටම?”“අම්මා නම් කිව්වෙ බඩු ගේන්න දෙන සල්ලිවලින් ඒව ගේන තාත්තට නම් ටිකක් ඒ වගෙයි කියලයි.”“මදැයි කළා... මාත් මේ ආසාවෙන් කොළ කැඳ බොන්න හිටිය මදැයි. වහ කෑව නම් මීට වැඩිය හොඳයි කියල හිතෙනවා දැන් නම්. නිකන් ඉඳල කට අවුස්සා ගත්ත මම. අද ඉතින් දවසම ගෙදර ඉඳල ඉවරයි. යන්න ඕනෙ හන්දිය පැත්තටවත් මේ කරදරෙන් ගැලවෙන්න.”අවිස්සාවේල්ලේ පියසෝම රුද්‍රිගු  මඳින්, මඳ දියව යන අයිස්කැට සේ, ඔබ මගෙන්, මඳින්, මඳ වෙන්ව යයිනිට්ටඹුව චමෝදි සත්සරා තිලකරත්න  ඔයා දැකපු මුල්ම දවසේ, මගේ හිත ගැස්සුණාම, මම හිතුවා ආදරය සුන්දරයි කියලා ඔයා මුලින්ම මාත් එක්ක කතාකළාම, මම හිතුවා ඔයා මට ආදරෙයි කියලා ඔයාගේ ඇස්, ම‍ෙග් ඇස්වලට හමුවෙන හැම වතාවෙම, මම හිතුවා ඒ ඇස්වල ආදරේ පිරිලා කියලා. ඔයා මගේ යාළුවා දිහා, බලන් ඉඳියාම මම හිතුවා මට වැරදුණා කියලා ඒත් මගේ යාළුවා, වෙන කෙනෙක්ගේ කියලා දැනුණාම මම හිතුවා, අපි දෙන්නම වැරදියි කියලා..බණ්ඩාරගම ඩී.නිසංසලාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>11</month>
      <day>10</day>
    </date>
    <link>http://www.silumina.lk/2013/11/10/_art.asp?fn=ay1311103</link>
    <topic>මගේ උණ බම්බු-පොල්අතු  රෙස්ටුරන්ට් එකට සංචාරකයෝ බුරුතු පිටින් ආවා</topic>
    <author>ඉනෝකා සමරවික්‍රම</author>
    <content>- සදර්න් ෆාම් විලා නිර්මාතෘ ජගත් ද සිල්වාවිද්‍යා අංශයෙන් උසස් පෙළ හැදෑරූ ඔහු අවසානයේ තෝරා ගත්තේ සංචාරක ව්‍යාපාරික ක්ෂේත්‍රයයි. එක්දහස් නවසිය අසූපහේදී අතේ රුපියල් විසිපන්දාහක් තබාගෙන සන්සෙට් නමින් රෙස්ටුරන්ට් එකක් ඇරඹි ඔහු පැමිණි ගමන තවත් දිරිය මිනිසකුගේ කතාවකි. බෙන්තොට ජගත් ට්‍රැවල්ස්, සදර්න් ෆාම් විලා හෝටලය අද ඔහුගේ ව්‍යාපාර අතර පෙරමුණ ගෙන සිටී.ව්‍යාපාරික ක්ෂේත්‍රයේ දැවැන්තයකු නොවූවද එම ක්ෂේත්‍රය පිළිබඳ පැහැදිලි ඉදිරි දැක්මක් ඇති ඔහු ජගත් ට්‍රැවල්ස් ආයතනයේ නිර්මාතෘ ජගත් ද සිල්වාය.කළුතර දිස්ත්‍රික්කයේ අලුත්ගම කළුවාමෝදර ගම්පියසේ අටදෙනෙකුගෙන් යුත් පවුලක පස්වැන්නාව උපන් ජගත් කුඩා කළ සිටම දුටුවේ තම අම්මා විනී ද සිල්වා හා තාත්තා එම් විල්බට් ද සිල්වා දරු පවුල පෝෂණය කිරීම සඳහා වෙහෙසෙන අයුරුය.වෘත්තියෙන් ඇඳුම් මසන්නකු වූ විල්බට් එවකට අලුත්ගම නගරයේ තමන්ගේ ව්‍යාපාරය කරගෙන ගියේය. කළුවාමෝදර විද්‍යාලයේත්, අලුත්ගම මාලෙන්බද්ද කනිෂ්ඨ විද්‍යාලයේත් ඉගෙනුම ලැබූ ජගත් වැඩිදුර අධ්‍යාපනය ලැබීම සඳහා හොරණ විද්‍යාරත්න පිරිවෙනට ඇතුළත් වූයේය.විද්‍යා අංශයෙන් අධ්‍යාපනය ලැබූ ඔහු විශ්වවිද්‍යාලයට ඇතුළත් වීමට එතරම් ම උනන්දුවක් නොදැක්වූයේය. එහෙත් ඒ වන විට තම දරුවන්ට හොඳ අධ්‍යාපනයක් ලබාදීමට තරම් විල්බට් ද සිල්වා යුවළ ආර්ථික අතින් ශක්තිමත්ව සිටියේය.“අපේ අම්මා දිරිය කාන්තාවක්. මට මතකයි අපේ අම්මා නිවසේ තවත් කාන්තාවන් පස් දෙනෙක් පමණ යොදාගෙන මැෂින් වලින් ලණු මලු හැදුවා. එක්දහස් නවසිය අසූගණන් විතර වෙනකොට අපේ ප්‍රදේශයේ සංචාරක කර්මාන්තය ව්‍යාප්ත වෙමින් තිබුණේ. ඒ කාලේ තමයි ලොකු අක්කා බතික් කර්මාන්තය ඉගෙන ගත්තේ. ඊට ටික කලකට පස්සේ අම්මයි අක්කයි එකතු වෙලා සුනෙත් බතික් කියලා බතික් වැඩපළක් පටන් ගත්තා. අක්කා තවත් ගැහැනු ළමයි කිහිපදෙනෙක්ම පුහුණු කරල වැඩට ගත්තා. අපේම බතික් වැඩපළක් තිබුණා.මමත් අක්කට අම්මට උදව්වට ගියා. අක්කා තරගවලින් ජයග්‍රහණය කෙරුවා. ඒ වගේම අපේ බතික් වැඩපළ බලන්න විදේශීය සංචාරකයෝ පවා ආවා. ටික කාලයකට පස්සේ සුනෙත් බතික් කියලා අලුත්ගම නගරයේ ‍වෙළෙඳ සලක් ආරම්භ කෙරුවා. මම ඇතැම් දිනවලට පන්ති යන ගමන් උදව්වට යනවා.සමහර අය අපෙන් බතික් නිර්මාණ රෙදිපිළි ගෙනිහිල්ලා විකුණගන්න ගත්තා. ඒ කාලයේම විදේශීය සංචාරකයෝ බෝට්ටුවල යන්න ගත්තා. ඒ බෝට්ටු මීගම තොටුපළේ ආඳාවල පන්සල ගාව නතර කරනවා. අපේ අම්මලා ඒ ස්ථානයෙත් වෙළෙඳ සලක් ඇරඹුවා. එහි නමත් සුනෙත් බතික්. ඒ වනවිට මම පාසල් අධ්‍යාපනය හමාර කරලා හිටියේ. මට සංචාරක ව්‍යාපාරය ගැන ආශාවක් ඇතිවුණා. මගේ ජීවිතය වෙනස් වුණේ එතැන ඉඳලයි.”ජගත් පවසන්නේ තමන් ගොනැගුණ අතීතය පිළිබඳවයි. ඔහුගේ ජීවිතය මුළුමනින්ම වෙනස් කිරීමට හේතුව වූයේ පින්ලන්තයේ සංචාරක නියෝජිත යුවළක් වන පෙක්කා සහ යටා හමුවීමත් සමඟ.“ඒ දෙන්නට එතරම්ම ඉංග්‍රීසි බැහැ. මටත් එච්චරම ඉංග්‍රිසි බැහැ. නමුත් මා ඔවුන් සමඟ කතා කළා. ඔවුන් අපේ ගෙදරට ආවා. ඔවුන් මට දුන්න අවවාදය තමයි සංචාරක ව්‍යාපාරය හොඳයි. නමුත් මට දිගින් දිගටම පාසල් යන්න යැයි අවවාද කළා. ‍‍‍මම සංචාරක ව්‍යාපාරයට නැඹුරු වුණේ ඒ විදිහට. මුලදි මටම කියලා වාහනයක් තිබුණේ නැහැ. එහෙත් වාහනයක් යොදාගෙන සංචාරක ව්‍යාපෘතිය ආරම්භ කළා. බෝට්ටු සංචාරයත් ‍ෙහාඳින් කෙරුණා. මට මතක හැටියට ව්‍යාපාරිකයෙකු ලෙස මම ජීවිතය ආරම්භ කළේ 1982 වසරේ. ඒ කාලයේ සංචාරකයෝ එනවා. ඔවුන් අපේ බතික් කර්මාන්තශාලාව නරඹනවා. එවැනි අත්දැකීම් නිසා මට මේ ක්ෂේත්‍රය පිළිබඳව විශේෂ ඇල්මක් ඇති වුණා.එදා සිටම මාත් සමඟ බොහෝම ළැදියාවෙන් පින්ලන්තය, ස්විඩනය, ඩෙන්මාර්කය ආදි රටවල සංචාරකයෝ තමයි හිටියේ. ජර්මන් සංචාරක පවුලක් මට එම රටට එන්න කියලා ආරාධනාවක් කළා. ඒ අනුව මම ජර්මනියට ගියා. එදා ජර්මනියට ගිය ගමනින් පසුව මම ලෝකයේ රටවල් දාහතකට මේ වන විට ගොස් තිබෙනවා.”ඒ ඔහුගේ යොවුන් වියයි. අලුත් අලුත් දෑ අත්හදා බලන්නට මෙන්ම නව අදහස් මත කටයුතු කරන්නටත් යන ගමන සාර්ථක කරගන්නටත් ඔහුට ඕනෑකම තිබිණි.ඒ සියලු උත්සාහයන් සිත්හි තබාගෙන ඔහු බෙන්තර ප්‍රදේශයෙන් පර්චස් අසූවක ඉඩමක් මිලදී ගත්තේය. ඔහු එම ඉඩමේ අඩු වියදමින් උණ බම්බු පොල් අතු ආදිය යොදා අවන්හලක් නිම කළේය. එකල මෙවැනි අවන්හල් අද මෙන් දකුණු පළාතේ නොවූ අතර සංචාරකයෝ ඒ සඳහා වඩාත් උනන්දු වූහ.“මම ඒ රෙස්ටුරන්ට් එක සන්සෙට් කියලා පටන් ගත්තා. අපට ඒ කාලේ හොඳ ඉල්ලුමක් තිබුණා. මුහුදු ආහාර, පොකිරිස්සන්, ඉස්සන්, දැල්ලන් වගේ ආහාරවලට සංචාරකයෝ වැඩියෙන් ආශා කළා. මගේ මේ අලුත් කාර්යයට අයියලාගෙන් වගේම මාපියන්ගෙන් ආශිර්වාදය ලැබුණා. මමත් නොහිතපු ලෙස ඒක ටික කලකින් සාර්ථක වුණා. ඊට පස්සේ මම ඒ රෙස්ටුරන්ට් එකට පිටුපසින් කාමර දාහතරක හෝටලයක් ගොඩනැඟුවා.”“ඒ කාලේ හරි ජනප්‍රිය ගීතයක් තමයි ලියතඹරා ගීතය. මගෙ කටෙත් තිබුණේ ඔය සින්දුවමයි. සින්දුවට තියෙන ආශාව නිසා මම “ලියතඹරා” කියලා හෝටලයට නම දැම්මා. පොත්පත්වලින් යහළුවන්ගෙන් අහලා බලලා නමේ තේරුමත් හොයා ගත්තා. නමුත් සංචාරකයන්ගේ කියවීමේ පහසුව ගැන හිතලා පස්සේ ඒකට සදර්න් ෆාම් විලා කියලා නම යෙදුවා.”ඔහු නැගී සිටියේ ස්වඋත්සාහයෙනි. හෝටල් ක්ෂේත්‍රයට පිවිසි ඔහු එහි ද සාර්ථකත්වය කරා ළඟා විය. පින්ලන්තය, ජර්මනිය, ස්විඩන්, ඩෙන්මාර්කය ආදි රටවල සංචාරක නියෝජිතයන්ගේ අතරමැදියෙකු ලෙස කටයුතු කරන ජගත් අද වන විට තම ඉලක්කය කරා පැමිණ සිටී. ඔහුගේ ව්‍යාපාරයට සංචාරක මණ්ඩලයේ අනුමැතිය ලැබී තිබේ. වසර තිහකට වැඩි කාලයක් ව්‍යාපාරික ක්ෂේත්‍රයේ රැඳී සිටින ඔහු තම ඉලක්කය කරා යන ගමනේදී ඒ ගමන බොහෝම සාධාරණව, යහපත්ව යාමට උත්සාහ කළ අයෙකි.අද අපේ රටේ යුද්ධය අවසානයි. දැන් පාරවල් හරි අපූරු ආකාරයට නිමවෙමින් පවතිනවා. වරාය, ගුවන්තොටුපොළ, පහසුකම් විශාලයි. ඒ නිසා අද සංචාරකයෝ අපේ රටට එනවා. සංචාරක කර්මාන්තය කියන්නේ අපේ රටට හොඳ ආදායම් මාර්ගයක්. වසර ගණනක් තිස්සේ මාත් සමඟ කටයුතු කරන ලෝකයේ බොහෝ සංචාරක නියෝජිත ආයතන තිබෙනවා. ඇතැම් නියෝජිතයන් සීසන් එකට ලංකාවට ඇවිත් මා සමඟ මගේ කාර්යාලයේ වැඩ කරනවා. අපිත් සමඟ සුහද බැඳීම් තිබෙන සංචාරකයෝ ඉන්නවා. එහෙම වෙලා තියෙන්නේ අපි ඔවුන්ව තළන්නේ පෙළන්නේ නැතිව සාධාරණ විදිහට මේ කර්මාන්තය කරගෙන යන නිසයි. මම සංචාරකයන්ට බොහෝම සාධාරණ පැකේජ හදලා තිබෙනවා. අසාධාරණ විදිහට මුදල් ඉපයීම නොවෙයි මගේ අරමුණ.ජගත් අතීතය වර්තමානය යා කරමින් අනාගතය පිළිබඳ සුබ සිහින දකින්නෙකි. ඉදිරියේ දී ඔහු බෙන්තොට ජගත් ට්‍රැවල්ස් නියෝජිත ආයතනයේ නව ගොඩනැඟිල්ල විවෘත කිරීමට බලාපොරොත්තුවෙන් හිඳී. තම බිරියගේ ද සහාය ඇතිව අංශ ගණනාවක් පුරා විසිරී ගිය සංචාරක ක්ෂේත්‍රයේ නියැළී සිටින ඔහු තමන් පැමිණි මඟ දෙස හැරී බලා පවසන්නේ මෙවැනි අදහසකි.“මම මේ ගමන ආවේ උත්සාහයෙන්. මම තනියම නෙමෙයි මේ ගමන ආවේ. අපේ පවුලේ සියලු දෙනාගේම සහභාගිත්වයෙන්. උදව්වලින්. මම විශ්වාස කරනවා අපි ‍ෙමාන දේ කළත් මේ රටට, ආගමට, රටේ සංස්කෘතියට වගේම අපේ කලාවට ආදරේ කරන්න ඕන කියලා. මම රටවල්වල සංචාරය කළාට ඒ රටවල නතර වෙන්නේ නැහැ. මම මගේ රටට ආදරෙයි. අන්න ඒ පදනමේ ඉඳගෙන තමයි මම මේ ව්‍යාපාරය කරගෙන යන්නේ. ඒ නිසා මට පුළුන්කම ලැබිලා තියෙනවා අපේ රටට එන අප ආයතනය හරහා එන සංචාරකයන්ට හොඳ සේවාවක් ලබාදීමට.”ඉනෝකා සමරවික්‍රමඡායාරූප - විමල් කරුණාතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>11</month>
      <day>10</day>
    </date>
    <link>http://www.silumina.lk/2013/11/10/_art.asp?fn=aj1311101</link>
    <topic>‘වොරන්ට්’ ආසන වෙන්කිරීම මොබිටෙල් දුරකථනයෙන්</topic>
    <author>තාරක වික්‍රමසේකර</author>
    <content>‘වොරන්ට්’ ආසන වෙන්කිරීම මොබිටෙල් දුරකථනයෙන්නිදහස් දුම්රිය ගමන් බලපත්‍ර හිමි රජයේ සේවකයන්ට මොබිටෙල් ජංගම දුරකථන ඔස්සේ ආසන වෙන් කර ගැනීමේ අවස්ථාව දැන් උදා වී ඇත.365 අංකය අමතා ඕනෑම දුර ගමන් සේවා දුම්රියක ආසන වෙන් කර ගැනීමට නිදහස් දුම්රිය ගමන් බලපත්‍ර හිමියන්ට අවස්ථාව උදාවන අතර ගමනේ යෝජිත දිනට දින 45 කට පෙර එසේ ආසන වෙන් කර ගත හැකි ය. බලපත්‍රය ලබාගත් පසු පහසුකම් ඇති දුම්රිය ස්ථානයන්ගෙන් හෝ මොබිටෙල් ශාඛාවන්ගෙන් ප්‍රවේශ පත්‍ර ලබාගත හැකි ය.මේ සඳහා වූ ගිවිසුම් පත් හුවමාරුව දුම්රිය සාමාන්‍යාධිකාරි බී.ඒ.පී. ආරියරත්න හා මොබිටෙල් නියෝජ්‍ය සාමාන්‍යාධිකාරි නාමල් රත්නායක මහත්වරුන් අතර පසුගියදා දුම්රිය මූලස්ථානයේදී සිදු කෙරුණු අවස්ථාව.තාරක වික්‍රමසේකරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>11</month>
      <day>10</day>
    </date>
    <link>http://www.silumina.lk/2013/11/10/_art.asp?fn=aj1311102</link>
    <topic>‘රිෆ්ලෙක්ෂන් ඔෆ් ශ්‍රී ලංකා වෙළෙඳ ප්‍රදර්ශනය 13 දා සිට</topic>
    <author/>
    <content>‘රිෆ්ලෙක්ෂන් ඔෆ් ශ්‍රී ලංකා වෙළෙඳ ප්‍රදර්ශනය 13 දා සිටපොදු රාජ්‍ය මණ්ඩලයී නායක සමුළුවට සමගාමීව රිෆ්ලෙක්ෂන් ඔෆ් ශ්‍රී ලංකා වෙළඳ - සංචාරක - ආයෝජන ප්‍රදර්ශනය මේ 13 දා සිට 17 දා දක්වා බත්තරමුල්ල පාර්ලිමේන්තු සංකීර්ණය අබියසදී පැවැත්වීමට කටයුතු සූදානම් කර ඇත.පොදු රාජ්‍ය මණ්ඩලීය නායක සමුළුවේ ව්‍යාපාරික හමුවට ශ්‍රී ලංකාවට පැමිණෙන විදේශීය ආයෝජකයින් හා ව්‍යාපාරිකයන්ට අමතරව විවිධ රටවලින් පැමිණෙන ගැනුම්කරුවන් හා වෙළෙඳ දූත පිරිස් ඉලක්ක කර ප්‍රදර්ශනය සංවිධානය කර ඇත. ශ්‍රී ලංකා ඉතිහාසයේ දැවැන්තම වෙළඳ ප්‍රදර්ශනය වන මේ ප්‍රදර්ශනයට ඉන්දියාව, චීනය, කැනඩාව, එක්සත් අරාබි එමීර් රාජ්‍ය, එක්සත් රාජධානිය, ඉරානය, පිලිපීනය, ඊජිප්තුව, පකිස්ථානය, සිංගප්පූරුව, දකුණු අප්‍රිකාව, සී ෂෙල්ස් රාජ්‍යය ඇතුළු රටවල් නියෝජනය කරමින් දහසකට අධික විදෙස් ගැනුම්කරුවන් පිරිසක් සහභාගි වීමට නියමිත අතර දේශීය ඍජු අපනයනකරුවන් 300 ක් සුළු හා මධ්‍ය පරිමාණ නිෂ්පාදකයින් 200 ක් විදේශ තාක්ෂණ සැපයුම්කරුවන් 100 ක් දේශීය යන්ත්‍ර නිෂ්පාදකයින් සිය දෙනෙක් වෙනුවෙන් ප්‍රදර්ශන කුටි 800 ක් වෙන් කර ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>11</month>
      <day>10</day>
    </date>
    <link>http://www.silumina.lk/2013/11/10/_art.asp?fn=aj1311103</link>
    <topic>අනාගත නායකයන් ගොඩ නංවන නොර්ත්වුඩ් විශ්ව විද්‍යාලය</topic>
    <author/>
    <content>අනාගත නායකයන් ගොඩ නංවන නොර්ත්වුඩ් විශ්ව විද්‍යාලයඇමෙරිකාවේ විශේෂිත ව්‍යාපාර අධ්‍යන ආයතනයක් වන නොර්ත්වුඩ් විශ්ව විද්‍යාලය ගෝලීය අනාගත නායකයන් ගොඩනැංවීම සහ පෝෂණය කිරීම කෙරෙහි අවධානය යොමු කර ඇති විශ්ව විද්‍යාලයක් වේ.ෆ්ලොරිඩා හි වෙස්ට් පාල්ම් බීච් මිචිගන් හි මිඩ්ලන්ඩ් සහ ටෙක්සාස් හි සෙචාර් හිල් යන නේවාසික විශ්ව විද්‍යාල තුන ද සමඟ නොර්ත්වුඩ් විශ්ව විද්‍යාලය සිසුන්ට අගනා අධ්‍යාපන අත්දැකීමකට අවස්ථාව උදා කර දේ. මේ අනුව චීනයේ නගර දෙකක, මැලේසියාවේ සහ ස්විට්සර්ලන්තයේ මෙන්ම ශ්‍රී ලංකාවේ පවතින ඒ එන් සී ඇතුළත්ව අන්තර්ජාතික වැඩසටහන් පිරිනමනා ශාඛාවන් පහක් පවතී. ඒ මඟින් ලොව ඕනෑම ප්‍රදේශයක සිසුන් හට නොර්ත්වුඩ් විශ්ව විද්‍යාලයේ විද්‍යාර්ථීන් බවට පත් විය හැකිය.“විශ්ව විද්‍යාලයේ ඉතිහාසය බලන කල එය තනිවම සිය සාර්ථකත්වය කරා පැමිණ ඇති බව පෙනෙනවා” යනුවෙන් නොර්ත්වුඩ් විශ්ව විද්‍යාලයේ ජාත්‍යන්තර වැඩසටහන් අංශයේ කුලපති මමිකෝ රීව්ස් පැවැසීය.“එය සුවිශේෂී අධ්‍යාපන ආයතනයක් වෙන්නේ අනාගත නායකයින් ගොඩ නැංවීමට සහ තනි ව්‍යවසායකයින් නිර්මාණය කිරීමට අපි ඔවුන්ගේ ව්‍යවසායකත්වය දියුණු කිරීම කෙරෙහි අවධානය යොමු කරන නිසයි. ඒ අනුව අප විශ්ව විද්‍යාලයෙන් උපාධිය ලබනා සිසුන් සියයට 35 ක් පමණ උපාධි ප්‍රදානෝත්සවයෙන් වසර 10 ක් පමණ තුළදී තමන්ගේම ව්‍යාපාරයක් ආරම්භ කරන්නට සමත් වෙනවා.අපේ උපාධිධාරීන් බොහෝ දෙනාට තමන්ගේම ව්‍යාපාර තිබෙනවා” යනුවෙනි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>11</month>
      <day>10</day>
    </date>
    <link>http://www.silumina.lk/2013/11/10/_art.asp?fn=aj1311104</link>
    <topic>ඩබ්.ඩී.කේ. ජයවර්ධන සෙලාන් බැංකුවට</topic>
    <author/>
    <content>ඩබ්.ඩී.කේ. ජයවර්ධන සෙලාන් බැංකුවටඩබ්.ඩී.කේ. ජයවර්ධන මහතා සෙලාන් බැංකුවේ විධායක නොවන අධ්‍යක්ෂ මණ්ඩල සාමාජිකයෙකු පත්කරනු ලැබ සිටී. ජයවර්ධන මහතා මෙලෙස සෙලාන් බැංකු අධ්‍යක්ෂ මණ්ඩලය පත්වීම් ලැබුවේ, මෙතෙක් බැංකුවේ අධ්‍යක්ෂ මණ්ඩල සාමාජිකයෙකුව සිටි අජිත් දේවසුරේන්ද්‍ර මහතාගේ ඉල්ලා අස්වීමෙන් ඇතිවූ පුරප්පාඩුව සඳහායි.මුල්‍ය කළමනාකරණය පිළිබඳ MBA උපාධිධරයෙකු වන ඒ මහතා බැංකුකරුවන්ගේ ආයතනයේ සාමාජියෙකි. එසේම ඔහු ලන්ඩනයේ පිරිවැය හා විධායක ගණකාධිකාරීන්ගේ ආයතනයේ සාංගමික සාමිකයෙක් ද වේ.ජයවර්ධන මහතා Citibank NA හි ශ්‍රී ලංකාවේ සහ මාලදිවයිනේ ප්‍රධානියා හා ප්‍රධාන විධායක නිලධාරීවරයා වශයෙන් කටයුතු කර පසුව LOLC සමූහය හා එක්ව තිබෙන අතර ඔහු ආයෝජන බැංකුකරණය, සම්බන්ධතා කළමනාකරණය, සංස්ථාපිත මූල්‍ය හා භාණ්ඩාගාර කළමනාකරණය යනාදී අංශ ගණනාවකම හසළ අත්දැකීම් ඇත්තෙකි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>11</month>
      <day>10</day>
    </date>
    <link>http://www.silumina.lk/2013/11/10/_art.asp?fn=aj1311105</link>
    <topic>සකසුරුවම් දිනයට ඉතිරි කිරීමේ බැංකුවෙන් රටපුරා වැඩසටහන්</topic>
    <author>රූපාන්ති බුලත්සිංහල</author>
    <content>සකසුරුවම් දිනයට ඉතිරි කිරීමේ බැංකුවෙන් රටපුරා වැඩසටහන්89 වෙනි ලෝක සකසුරුවම් හා ඉතිරිකිරීමේ දිනය වෙනුවෙන් ඉතිරිකිරීමේ පුරුද්ද ජනතාව අතර ප්‍රචලිත කිරීමට ජාතික ඉතිරිකිරීමේ බැංකුව දීප ව්‍යාප්ත වැඩපිළිවෙළක් ඇරැඹීය. එහිදී අදහස් දැක්වූ බැංකුවේ සභාපතිනිය ඩබ්ලිව්.ඒ. නාලිනී මහත්මිය සකසුරුවම හා ඉතිරිකිරීම ජනතාව අතර ප්‍රචලිත කිරීමේ වැදගත්කම පැහැදිලි කළාය.සමාරම්භක උත්සවය කොල්ලුපිටියේ ජාතික ඉතිරිකිරීමේ බැංකු ප්‍රධාන ශාඛාවේදී පැවැති අතර එහිදී සකසුරුවම හා ඉතිරිකිරීම පිළිබඳ පුවරු ප්‍රදර්ශනය කෙරිණි.රූපාන්ති බුලත්සිංහලඡායාරූපය - මහින්ද විතානච්චිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>11</month>
      <day>10</day>
    </date>
    <link>http://www.silumina.lk/2013/11/10/_art.asp?fn=aj1311106</link>
    <topic>PRO නිෂ්පාදන නව මුහුණුවරකින්</topic>
    <author/>
    <content>PRO නිෂ්පාදන නව මුහුණුවරකින්හේමාස් මැනුෆැක්චරින් සමාගම කඩවසම් තාරුණ්‍යය වෙනුවෙන් හඳුන්වා දෙනු ලැබු ප්‍රෝ ස්පෝර්ට් නිෂ්පාදන පෙළ ‘PRO’ ලෙසින් නව මුහුණුවරකින් එළිදක්වයි. ඒ යටතේ විලවුන්, හෙයාර් ජෙල් සහ ඩියෝඩ්‍රන්ට් බොඩි ස්ප්‍රේ යන කාණ්ඩවලට අයත් නිෂ්පාදන පෙළක් තාරුණ්‍යයට ගැළපෙන නව මුහුණුවරකින් හඳුන්වා දී තිබේ.නව මුහුණුවරකින් හඳුන්වා දුන් ‘PRO’ නව මානයන් ඔස්සේ ගෝලීය ජීවන රටාවන්ට සහ ප්‍රවණතාවන්ට ගැළපෙන පරිදි වර්තමාන පරපුර අතර බෙහෙවින් ජනප්‍රිය, නිරන්තරව වෙනස් වන නාගරික තාරුණ්‍යයේ ආකර්ෂණය සපිරි විලාසිතා සමඟ සැස‍ඳෙන යෞවනයේ කඩවසම් බව රැකෙන නිෂ්පාදන රැසක් මේ යටතේ හඳුන්වා දී තිබේ.නව PRO නිල ලාංඡනය හේමාස් මැනුෆැක්චරින් හි ජ්‍යෙෂ්ඨ කළමනාකාරීත්වය අතින් එළිදැක්වූ අතර එහිදී අදහස් දැක්වූ කළමනාකාර අධ්‍යක්ෂ රෝයි ජෝෂප් මහතා පැවසුවේ “PRO වෙළෙඳ නාමය යළි දියත් කරමින් අපි ශ්‍රී ලාංකීය තරුණයන් වෙත ඔවුනට තමන්ගේම කරගත හැකි පුද්ගල කඩවසම් බව ඔප්නංවන නව මාර්ගයක් විවර කළා. එය ආත්ම විශ්වාසය ජීවිතයේ සියලු කඩඉම් ජයග්‍රහණය කරා මෙහෙයවන අතර මනා පෞර්ෂයක් පවත්වා ගනිමින් තරගකාරී ලෝකය තුළ මෙම අභියෝග ජය ගැන්මට ඇති වේගවත්ම මාර්ගයයි” යනුවෙනි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>11</month>
      <day>10</day>
    </date>
    <link>http://www.silumina.lk/2013/11/10/_art.asp?fn=aj1311107</link>
    <topic>කොමර්ෂල් බැංකුව බිස්නස් ටුඩේ TOP 25 ලැයිස්තුවේ දෙවැනි තැනට</topic>
    <author/>
    <content>කොමර්ෂල් බැංකුව බිස්නස් ටුඩේ TOP 25 ලැයිස්තුවේ දෙවැනි තැනටශ්‍රී ලංකාවේ ප්‍රමුඛ ව්‍යාපාරික සඟරාවක් වන ‘බිස්නස් ටුඩේ’ විසින් තෝරා ගන්නා ලද මෙරට ලැයිස්තුගතව තිබෙන සමාගම් අතුරින් 2012 - 13 මූල්‍ය වසරේදී ඉහළම කාර්ය සාධනයක් පවත්වාගත් සමාගම් 25 අතර දෙවන ස්ථානයට පත්වීමට කොමර්ෂල් බැංකුව සමත් වී ඇත.ශ්‍රී ලංකාවේ විශාලතම පුද්ගලික වාණිජ බැංකුව වන කොමර්ෂල් බැංකුව මෙම වර්ගීකරණයේදී ගිය වසරේ ලබාගත් ස්ථානයට වඩා පියවරක් ඉදිරියට මෙවර පැමිණීමට සමත්වීම කැපී පෙනේ.මෙම වර්ගීකරණයේදී කාර්ය සාධනය මැනීම සඳහා භාවිත කළ මූල්‍ය මිණුම් ලෙස කොටස් පිරිවැටුම, ආදායම, බදු වලට පසු ලාභය, විකුණුම් ආදායමේ වර්ධනය, ලාභ වර්ධනය, කොටසකට අදාළ ලාභය, කොටසකට අදාළ ඉපැයුම්වල වර්ධනය, වෙළෙඳ පොළ ප්‍රාග්ධනීකරණය, ගනුදෙනු වූ කොටස්වල වටිනාකම සහ අගය එකතු කිරීම දැක්විය හැකිය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>11</month>
      <day>10</day>
    </date>
    <link>http://www.silumina.lk/2013/11/10/_art.asp?fn=aj1311108</link>
    <topic>අයඩෙක්ස් පිට පිට දෙවැනි වරටත් සම්මාන දිනයි</topic>
    <author/>
    <content>අයඩෙක්ස් පිට පිට දෙවැනි වරටත් සම්මාන දිනයිඅයඩෙක්ස් ආයුර්වේද බාම් මෙවර SLIM සම්මාන උලෙළේදී සම්මාන දෙකක් දිනා ගැනීමට සමත් විය.මෙරට අලෙවිකරණය සම්බන්ධ ප්‍රධානතම ආයතනය වන ශ්‍රී ලංකා අලෙවිකරණ ආයතනය මඟින් වාර්ෂිකව පවත්වනු ලබන මෙම සම්මාන උලෙළ ජාතික මට්ටමේදී සන්නාම විශිෂ්ටත්වය අගයන අතර විවිධ කාණ්ඩ යටතේ විශිෂ්ට අලෙවිකරුවන්ගේ උත්සාහයන් ඇගැයීමට ලක්කරයි.පිට පිට දෙවැනි වරටත් ‘වසරේ අන්තර්ජාතික වෙළෙඳ නාමය’ කාණ්ඩය යටතේ රිදී සම්මානය මෙන්ම ‘වසරේ නිෂ්පාදන වෙළෙඳ නාමය’ යන කාණ්ඩයේ ලෝකඩ සම්මානය ද දිනා ගැනීමට අයඩෙක්ස් සමත් විය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>11</month>
      <day>10</day>
    </date>
    <link>http://www.silumina.lk/2013/11/10/_art.asp?fn=aj1311109</link>
    <topic>මහතටත් හීනියටත් ඇඳිය හැකි පළමු පෑන ඇට්ලස් ෆෙල්ටා</topic>
    <author/>
    <content>මහතටත් හීනියටත් ඇඳිය හැකි පළමු පෑන ඇට්ලස් ෆෙල්ටාපාසල් දරුවන්ගේ නිර්මාණාත්මක කුසලතාව වඩාත් ඔප් නංවන ‘ඇට්ලස් ෆෙල්ටා’ සිහින් හා ඝනව ඇඳීමේ හැකියාවකින් යුතු මෙරට වෙළෙඳපොළෙහි අලෙවි කෙරෙන එකම ෆෙල්ට් පෑන වීමෙන් එය සිතුවම් ඇඳීම හා ලේඛන කාර්යයන් සඳහා වැඩි නම්‍යශීලීත්වයක් හා නිර්මාණශීලී බවක් එක්වීම විශේෂත්වයකි. එමෙන්ම එය ශ්‍රී ලංකාවේ ෆෙල්ට් පෑන් අතර වැඩිම දුරක් ලිවිය හැකි ෆෙල්ට් පෑන ද වේ.තීන්ත පිටතට ගැලීමක් සිදු නොවී අඛණ්ඩ ලිවීමක් සහතික කෙරෙන දීප්තිමත් වර්ණ 12 කින් ලබාගත හැකි මෙම ‘ඇට්ලස් ෆෙල්ටා’ පෑනෙහි සෙසු විශේෂත්වයන් වන්නේ එයට සෝදා හැරිය හැකි තීන්ත භාවිත කිරීමෙන් පාසල් දරුවන්ගේ ඇඳුම්වල තැවරීමෙන් හානියක් සිදු නොවීම හා ශරීරයට අහිතකර රසායනිකයන් කිසිවක් අඩංගු නොවීමය.ප්‍රධාන විධායක නිලධාරී, නිර්මාල් මදනායක මහතා පැවසුවේ, ‘ඇට්ලස් සමාගමේ දැක්ම වන්නේ ළමා පෞරුෂය හා මානසික වර්ධනයට ඔවුන්ගේ නිර්මාණාත්මක හැකියාව දැඩි බලපෑමක් සිදු කරන බවයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>11</month>
      <day>10</day>
    </date>
    <link>http://www.silumina.lk/2013/11/10/_art.asp?fn=aj13111010</link>
    <topic>කඳුරට කුඩ නව කම්හල පුස්සැල්ලාවේ</topic>
    <author/>
    <content>කඳුරට කුඩ නව කම්හල පුස්සැල්ලාවේකඳුරට කුඩ පෞද්ගලික සමාගම සිය නවතම කර්මාන්ත ශාලාව පසුගිය දා පුස්සැල්ලාවේදී විවෘත කරනු ලැබූ අතර උත්සවයට කළමනාකාර අධ්‍යක්ෂ එම්.ටී.එම්. නව්ෆල් මහතා ඇතුළු ආරාධිතයෝ රැසක් එක්ව සිටියහ.ඉහළම තාක්ෂණය යොදා ගනිමින් ජාත්‍යන්තර ප්‍රමිතියට අනුකූලව නිපදවනු ලබන කඳුරට නිෂ්පාදන අයි.එස්.ඕ. 9001/2008 ජාත්‍යන්තර ප්‍රමිති සහතිකයෙන් හා උසස් දේශීය නිෂ්පාදන සඳහා වන සූර්ය සිංහ සම්මානයෙන් ද පිදුම් ලබා ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>11</month>
      <day>10</day>
    </date>
    <link>http://www.silumina.lk/2013/11/10/_art.asp?fn=aj13111011</link>
    <topic>මත්තල ගුවන් තොටුපළ සහ අධිවේගී මාර්ගය කේන්ද්‍ර කරගත් සුපිරි සංචාරක හෝටලයක්</topic>
    <author/>
    <content>මත්තල ගුවන් තොටුපළ සහ අධිවේගී මාර්ගය කේන්ද්‍ර කරගත් සුපිරි සංචාරක හෝටලයක්මත්තල මහින්ද රාජපක්ෂ ජාත්‍යන්තර ගුවන් තොටුපළ සහ දක්ෂිණ අධිවේගී මාර්ගය කේන්ද්‍ර කොටගත් ශ්‍රී ලංකාවේ ප්‍රථම ව්‍යාපාර ආකෘතිය වශයෙන් අහුන්ගල්ල වෙරළ තීරයේ සුපිරි සංචාරක හෝටලයක් ඉදිකිරීමට එයිට්කන් ස්පෙන්ස් සමාගම සැලසුම් කොට ඇත. ඇමෙරිකානු ඩොලර් මිලියන 100 ක මුදලක් ඒ සඳහා ආයෝජනය කිරීමට නියමිතය.කාමර 500 කින් සහ මහල් පහකින් යුතු මෙම තරු පහේ දැවැන්ත හෝටල් සංකීර්ණය කළමනාකරණය කිරීම සඳහා ස්පාඤ්ඤය කේන්ද්‍ර කර ගත් ජාත්‍යන්තර හෝටල් ජාලයක් වන රියු හෝටල් සමාගම සම්බන්ධ වනු ඇත.මෙම හෝටල් සංකීර්ණය ඉදි කිරීම කාලෝචිත ප්‍රයත්නයක් බවත් දක්ෂිණ අධිවේගී මාර්ගය හම්බන්තොට තෙක් දිගු කිරීමේ ව්‍යාපෘතිය සම්පූර්ණ කෙරෙන විට එයට සමගාමීව මෙම හෝටල් සංකීර්ණය ඉදි කෙරෙනු ඇති බවත් මේ පිළිබඳ අදහස් දක්වමින් එයිට්කන් ස්පෙන්ස් සමාගමේ නියෝජ්‍ය සභාපති රාජන් බ්‍රිටෝ මහතා පැවසුවේය. මත්තල ජාත්‍යන්තර ගුවන් තොටුපළ පැවතීම මෙම ව්‍යාපෘතියට විශේෂ සවියක් වනු ඇති බව පැවසූ බ්‍රිටෝ මහතා රජයේ සංවර්ධන සැලසුම් කෙරෙහි පූර්ණ විශ්වාසය තබමින් මෙම නව ව්‍යාපෘතිය ආරම්භ කරන බව ද සඳහන් කළේය.දීර්ඝ සංචාර සඳහා මෙරටට පැමිණෙන ක්‍රය ශක්තියෙන් ඉහළ සංචාරකයන් විශේෂයෙන් අරමුණු කර ගනිමින් මෙම ව්‍යාපෘතිය අරඹනු ඇති බවත් රියු හෝටල් සමාගම රටවල් 16 ක් පුරා විහිදුණු අත්දැකීම් බහුල සමාගමක් බවත් එයිට්කන් ස්පෙන්ස් සමාගම සඳහන් කරයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>11</month>
      <day>10</day>
    </date>
    <link>http://www.silumina.lk/2013/11/10/_art.asp?fn=aj13111012</link>
    <topic>GSK සේවකයන් 16කට දීර්ඝ සේවා සම්මාන</topic>
    <author/>
    <content>GSK සේවකයන් 16කට දීර්ඝ සේවා සම්මානග්ලැක්සෝස්මිත්ක්ලයින් සමාගමට දිගු කාලයක් විශිෂ්ට සේවාවක් ලබාදුන් සේවකයෝ 16 දෙනෙක් දිගුකාලීන සේවය අගය කිරීමේ වාර්ෂික සම්මාන ප්‍රදානයේදී ඇගයීමට ලක් වූහ.මෙම සම්මාන ප්‍රදානය වෙනුවෙන් ගල්කිස්ස හෝටලයේ පැවති උත්සවයේදී මෙම සේවකයින් හා ඔවුන්ගේ පවුල්වල සාමාජිකයින් අමතමින් ග්ලැක්සෝස්මිත්ක්ලයින් ෆාමසූටිකල්ස් ශ්‍රී ලංකා හි, කළමනාකාර අධ්‍යක්ෂ ස්ටුවර්ට් චැප්මන් මහතා අවධාරණය කළේ දිගු කාලයක් ඉතාමත් පක්ෂපාතීව සමාගම වෙනුවෙන් සේවය කළ මෙම සේවකයින් අනිකුත් අයට අනුගමනය කිරීම සඳහා සිය පා සටහන් තබා තිබෙන බවයි. “සමාගම වෙනුවෙන් ඔබ දැක්වූ දායකත්වය බොහෝ කාලයක් පවතීවි,” යනුවෙන් ද ඔහු සඳහන් කළේය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>11</month>
      <day>10</day>
    </date>
    <link>http://www.silumina.lk/2013/11/10/_art.asp?fn=aj13111013</link>
    <topic>නිවසේ ඕනැම තැනක සිට විවෘත කළ හැකි ‘අමිල්’ ගේට්ටු</topic>
    <author/>
    <content>නිවසේ ඕනැම තැනක සිට විවෘත කළ හැකි ‘අමිල්’ ගේට්ටුඅමිල් ඉන්ඩස්ට්‍රීස් නිවසේ ඕනෑම තැනක සිට යතුරකින් විවෘත කළ හැකි ගේට්ටු දැන් මෙරට වෙළෙඳපොළට හඳුන්වා දී ඇත. නිවසේ පහසු තැනක සවි කළ හැකි උපාංගයක් මඟින් විවෘත කළ හැකි එම ගේට්ටුව මඟින් නිවසේ කාර්යබහුල ගෘහණියන්ට වැඩි පහසුවක් සැලසෙන අතර රාත්‍රීයේදී පවා විශේෂ ආයාසයකින් තොරව එය විවෘත කිරීමේ පහසුකම් සැලසේ.ලොව නවතම ගේට්ටු නිර්මාණකරුවන් හා වාස්තු විද්‍යාඥයන් නිර්දේශිත මෝස්තරයන්ට අනුකූලව, පාරිභෝගිකයාගේ රුචිකත්වය හා අවශ්‍යතාව මත අමිල් ඉන්ඩස්ට්‍රීස් සමාගම මෙම නව ගේට්ටු නිපදවන අතර එය මෝටර් කිරීම සඳහා ලොව ප්‍රචලිත ඉතාලියේ ජී. ආර්. සමාගමේ මෝටර භාවිත කෙරෙන්නේ රහස් අංකයකින් හා දුරස්ථ පාලකයකින් ක්‍රියා කළ හැකි ලෙසිනි.එයට අමතරව දෙවසරක වගකීම් සහතිකයක් සමඟ තේක්ක, කුඹුක් ලී හෝ යකඩ භාවිත කරමින් නිපදවන මෙම නවතම ගේට්ටු සඳහා පාරිභෝගික අවශ්‍යතාව මත විශේෂ අනතුරු ඇඟවීමේ විදුලි බල්බයක් සවි කර ගැනීමේ වැඩි පහසුකමක් හා ආරක්ෂාවක් සැලැසේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>11</month>
      <day>10</day>
    </date>
    <link>http://www.silumina.lk/2013/11/10/_art.asp?fn=aj13111014</link>
    <topic>SLIIT බ්‍රිතාන්‍ය - ඕස්ට්‍රේලියා උපාධි පාඨමාලා සඳහා නවක සිසුන් බඳවා ගනී</topic>
    <author/>
    <content>SLIIT බ්‍රිතාන්‍ය - ඕස්ට්‍රේලියා උපාධි පාඨමාලා සඳහා නවක සිසුන් බඳවා ගනීදශකයකට අධික කාලයක් පුරා තොරතුරු තාක්ෂණ, ව්‍යාපාර හා ඉංජිනේරු යන ක්ෂේත්‍රවලට අදාළව උසස් අධ්‍යාපන ‍අවස්ථා සලසා දෙමින් මෙරට සිසු පරපුර දැනුමින් පරිපූර්ණ උපාධිධාරීන් ලෙස අනාගතයට දායාද කිරීමේ ප්‍රමුඛතම උසස් අධ්‍යාපන ආයතනය ලෙස ශ්‍රී ලංකා තොරතුරු තාක්ෂණ ආයතනය (SLIIT) කිරුළු පැලඳ සිටියි.2006 වසරේ සිට SLIIT ආයතනය එක්සත් රාජධානිය, ඕස්ට්‍රේලියාව, ඇමෙරිකා එක්සත් ජනපදය හා කැනඩාව යන රටවල පිළිගත් විශ්ව විද්‍යාල හා උසස් අධ්‍යාපන ආයතන සමඟ සහයෝගීතාවයෙන් කටයුතු කරනු ලබයි.මෙරට සිසු සිසුවියන්ට SLIIT ආයතනය තුළ වසර දෙකක අධ්‍යයන කාලය අවසන් වූ පසු ලොව පිළිගත් විශ්ව විද්‍යාල අධ්‍යාපන වරම් ලබා ගැනීමට එම සහයෝගිතාවය මඟින් අවස්ථාව හිමි වේ.SLIIT ආයතනයේ පාර්ශවකාර විදේශ විශ්ව විද්‍යාලයක් ලෙස කටයුතු කරනු ලබන බ්‍රිතාන්‍යයේ Sheffield Hallam විශ්ව විද්‍යාලය හා ඕස්ට්‍රේලියාවේ Curtin විශ්ව විද්‍යාලය මඟින් ක්‍රියාත්මක කරනු ලබන පාඨමාලා සඳහා නවක ලියාපදිංචිය දැන් ආරම්භ වී තිබේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>11</month>
      <day>10</day>
    </date>
    <link>http://www.silumina.lk/2013/11/10/_art.asp?fn=aj13111015</link>
    <topic>මිලියනය ඉක්මවා කොටස් අලෙවි වන සමාගම් ගණන අඩු වෙයි</topic>
    <author>තාරක වික්‍රමසේකර</author>
    <content>මිලියනය ඉක්මවා කොටස් අලෙවි වන සමාගම් ගණන අඩු වෙයිපෙර සතිය අවසානයේ කොටස් ගනුදෙනු 7050 ක් වෙළෙඳ පොළේ  වාර්තා වූ නමුත්  සතිය ආරම්භක සඳුදා ගනුදෙනු සංඛ්‍යාව දැක්වුණේ 5659ක් ලෙසිනි.  එදින මිලියනය ඉක්මවා කොටස් අලෙවි වූයේ සමාගම් දෙකක පමණි. ලංකා සෙන්චුවරි (1135005), හා සියෙරා කේබල්ස් (1810591) එම සමාගම් විය.මිල ඉහළ යාම් අතුරින් සමාගම් එතරම් කැපී නොපෙනුණු අතර මිල පහළ යාම් අතුරින් කළම්ඹු සිටි (25.00),  කැපී පෙනුණි.පසුදින ගනුදෙනු යළිත් පහළ ගියේ ගනුදෙනු සංඛ්‍යාව  4112ක් බව පෙන්වමිනි. මිලියනය ඉක්මවා කොටස් අලෙවි වූයේ එක් සමාගමක පමණි.   විය. පී සී එච් හෝල්ඩින්ග්ස් (1114897) සමාගම එසේ මිලියනය ඉක්මවා කොටස් අලෙවි වූ සමාගම විය.දිනයේ මිල ඉහළ යාම් අතුරින් ඉන්ඩස්ට්‍රියල් ඒ එස් පී එච් (12.40) කැපී පෙනුණු අතර මිල පහළ ගිය සමාගම් අතර  හරිස්චන්ද්‍ර (89.80), එලායන්ස් (27.80)  දැක්වුණි.06 වැනිදා බදාදා ගනුදෙනු සංඛ්‍යාව යළිත් 3930 ක් දක්වා අඩු විය. එසේ වුවද  මිලියනය ඉක්මවා කොටස් අලෙවි වූ සමාගම් ගණන 04 ක් විය.  යුනයිටඩ් මෝටර්ස් (2404192),  ඔරියන්ට්  ගාමන්ට් (1261450),  පී සී එච් හෝල්ඩින්ග්ස් (6315850),  ටච්වුඩ් (2091422), එසේ මිලියනය ඉක්මවා කොටස් අලෙවි වූ සමාගම් ය.ඔටෝඩ්‍රොම් (8.30)  මිල ඉහළ යාම් අතුරින් කැපී පෙනුණි. මිල පහළ ගිය සමාගම් අතුරින් සෙලින්කෝ ඉන්ෂුවරන්ස් (10.00), ටී සර්විසස් (13.60) සෙරන්ඩිබ් ඉංජිනියරින් (19.10) කැපී පෙනුණි.කොටස් වෙළෙඳ පොළ සමස්ත කොටස් මිල දර්ශකය පසුගිය සතිය අවසානයේ දැක්වුණේ ඒකක 5954.36ක් ලෙසිනි. එය ආරම්භක සඳුදා ඒකක 5927.41ක් වූ අතර අඟහරුවාදා ඒකක 5912.91ක් ලෙසද දැක්වුණි බදාදා එම දර්ශකය දැක්වුණේ  ඒකක 5906.18 එස් ඇන්ඩ් පී එස් එල් 20 දර්ශකය පෙර සතිය අවසානයේ දැක්වුණේ ඒකක 3280.33ක් ලෙසිනි. එය සතිය ආරම්භක සඳුදා දැක්වුණේ ඒකක 3274.31ක් ලෙසිනි. අඟහරුවාදා එම අගය දැක්වුණේ ඒකක 3263.51ක් ලෙසිනි. බදාදා එම අගයදැක්වුණේ ඒකක 3254.89ක් ලෙසිනි.කොටස් වෙළෙඳ පොළ මේ දිනවල යම් පසුබෑමක් පෙන්නුම් කර ඇති අතර මේ සඳහා විවිධ හේතූන් බලපා ඇති බවට විචාරකයන්ගේ මතය වී ඇත. වෙළෙඳ පොළ මේ අයුරින් පසුබෑමක් ඇති වුවද බැංකු ක්ෂේත්‍රෙය්  එතරම් කැපී පෙනෙන පොළී අනුපාත දක්නට නැත.  ඇතැම් සමාගම් විසින් තම කොටස් හිමියන්ට කිසිදු ආකාරයක  දායකත්වයක් ලබා නොදීමද මේ ආකාරයට ආයෝජකයන් වෙළෙඳ පොළෙන් ඈත් වීමට හේතු වී ඇත.පෙර සතියේ ඩයලොග් සමාගමේ කොටස් කෝටි 5 ඉක්මවා අලෙවි  වුවද එම උනන්දුව මේ සතියේ ආයෝජකයන්ගෙන් දක්නට  නොතිබුණි. විශේෂයෙන් ම කිසිදු සමාගමක කොටස් අලෙවියේ විශේෂිත ප්‍රගතියක්චක්නට නොතිබීම මේ සතියේ දක්නට ලැබුණු විශේෂිතම සිදුවීම විය.බැංකු ක්ෂේත්‍රයේ මෙන්ම මූල්‍ය සමාගම්වල ස්ථාවර තැන්පතු පොළී මුදල් අඩු වන අවස්ථා වලදී කොටස් වෙළෙඳ පොළට ආයෝජකයන් වැඩි වශයෙන් ඇදී යාම සාමාන්‍ය  ක්‍රමවේදය වුවද මෙවර එවන් තත්ත්වයක්  දක්නට නොතිබීම විශේෂ සිදුවීමයි.පොදුරාජ්‍ය මණ්ඩල නායක සමුළුව මෙන්ම අයවැය ආසන්නයේදී වෙළෙඳ පොළ ඉහළ යන බවට අනාවැකි පළ වී තිබුනද මේ වන තෙක් එවැන්නක ලකුණු පෙනෙන්නට නැත.තාරක වික්‍රමසේකරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>11</month>
      <day>17</day>
    </date>
    <link>http://www.silumina.lk/2013/11/17/_art.asp?fn=aa1311171</link>
    <topic>දිළිඳුකම නැති කිරීමට මුල්තැන දිය යුතුයි</topic>
    <author> සුනිල් දයා අල්විස්, දයා ඩී. ෆොන්සේකා, ටිරෝනි වෑවලගේ</author>
    <content> සුනිල් දයා අල්විස්, දයා ඩී. ෆොන්සේකා, ටිරෝනි වෑවලගේපොදු රාජ්‍ය මණ්ඩල රාජ්‍ය නායක සමුළුව අමතා මහින්ද රාජපක්ෂ ජනාධිපතිතුමන් කළ කතාව මගින් දශක තුනක යුද්ධයකින් විනාශ වෙමින් තිබූ රටක් මානව නිදහස රැකුණ රටක් ලෙස යළිත් ගොඩනැඟීමේ පණිවුඩය එම සියලු රාජ්‍ය නායකයන් වෙත ගෙන යාමට සමත්වූ බව දේශපාලන නිරීක්ෂකයෝත් විද්වත්හුත් පෙන්වා දෙති.එතුමා තම කතාවේදී පොදු රාජ්‍ය මණ්ඩල සමුළුව හුදු කතා සාප්පුවක් වනු වෙනුවට ජනතාවගේ දැවෙන ප්‍රශ්න ගැන අවධානය යොමු කරන ක්‍රියාකාරී ආයතනයක් විය යුතු බවට කොමන්වෙල්ත් (පොදුධනය) ගැන කතා කිරීමට පෙර කොමන් පවර්ටි (පොදු දිළිඳුකම) ගැටලුව විසඳීම ගැන අවධාරණය කරමින් තුලනාත්මක ජනතාවාදී කතාවක් කැර ඇතැයි ද ඔවුහු පෙන්වා දෙති.ශ්‍රී ලංකාවේ සත්‍ය තත්ත්වය මැනවින් පැහැදිලි කරමින් පොදු රාජ්‍ය මණ්ඩල සමුළුව ගමන් ගත යුතු අනාගත ගමන් මඟද හොඳින් පෙන්වා දීමට ජනාධිපතිතුමා සිය කතාවෙන් සමත්ව ඇතැයි ඔවුහු පෙන්වා දෙති.අවුරුදු 60 ක් පැරැණි ලෝකයේ වැදගත් ම සමුළු දෙක තුනෙන් එකක් වන පොදු රාජ්‍ය මණ්ඩල සමුළුවේ සභාපති ධූරයට මහින්ද රාජපක්ෂ ජනාධිපතිතුමන්ගේ පත්වීම ද සුළු පටු එකක් නොවන බව ද එය රාජ්‍ය නායකයකුට කලාතුරකින් ලැබෙන අවස්ථාවක් බව ද දේශපාලන නිරීක්ෂකයෝ පෙන්වා දෙති.කොළඹ විශ්ව විද්‍යාලයේ කළමනාකරණ හා මූල්‍ය පීඨයේ පීඨාධිපති මහාචාර්ය එච්.ඩී. කරුණාරත්න මහතා කියා සිටියේ අපේ ජනාධිපතිතුමා සමුළුව අමතා කළ කෙටි දෙසුම යුගයේ අවශ්‍යතා සලකා කළ සාර්ථක කතාවක් බවයි. එය ආර්ථික විද්‍යා හා කළමනාකරණ ඇසකින් බැලුව ද අනාගත සංවර්ධන හා නව දැනුමත් ඒ සඳහා එක්කැර ගැනීම ගැනත් අවධානය යොමු කළ කතාවක් බව ද කීය.ජනාධිපතිතුමා කළ කතාව විශිෂ්ට රාජ්‍ය තාන්ත්‍රිකයකුගේ කතාවක් මෙන් ම පොදුරාජ්‍ය මණ්ඩලයේ රටවල නිවැසි කෝටි සංඛ්‍යාත ජනතාවගේ ප්‍රශ්න ගැන ද හොඳින් අවධානය යොමුකර කළ කතාවක් බව ද මහාචාර්යවරයා පෙන්වා දුන්නේ ය.පේරාදෙණිය විශ්වවිද්‍යාලයේ දේශපාලන විද්‍යා අධ්‍යයන අංශයේ මහාචාර්ය ගාමිණී සමරනායක මහතා පැවසුවේ ජනාධිපතිතුමා දේශපාලන සංකල්ප උච්චාරණය කිරීම වෙනුවට පොදුවේ පොදු රාජ්‍ය මණ්ඩලයට අයත් ජනතාව මුහුණ දෙන ගැටලු පිළිබඳවත් ඒවාට විසඳුම් සොයා බැලීමට සාමූහිකව කටයුතු කිරීමේ වැදගත්කමත් අවධාරණය කර ඇති බවය.මේ රටේ මිලියන 22 ක ජනතාවගේ ජීවත්වීමේ අයිතිය රැක දුන් රාජ්‍ය නායකයා මානව අයිතීන් රැකීමේ ප්‍රායෝගික වැදගත්කම ලොවටම පෙන්වා දී තිබෙන බව ද සමරනායක මහතා තවදුරටත් පැවැසීය.කාන්තාවන් හා ළමයින්ගේ අයිතිවාසිකම් මෙන්ම ගෝලීයකරණය හා දේශීය වශයෙන් නවීකරණයේ ප්‍රතිඵලයක් ලෙසට හුදෙකලා කරනු ලැබු කොටස් සමාජ ක්‍රියාවලියට අවශෝෂණය කරගැනීමේ වැදගත්කම ද පොදු රාජ්‍ය මණ්ඩලයේ සෑම නායකයකුටම හොඳින් පෙන්වා දී තිබෙනවා. පොදු රාජ්‍ය මණ්ඩලය ඉදිරිපිට තිබෙන ප්‍රධානතම ගැටලුව නම් සමානාත්මතාවය මත පදනම් වී ඇති එම මණ්ඩලයේ අසමානාත්මතාවට පත්වී ඇති සියලු සාමාජික රටවල් වෙනුවෙන් හඬක් නැඟීමයි.එම යුගයේ අවශ්‍යතාව ජනාධිපතිතුමන්ගේ කතාවෙන් පැහැදිලි ලෙසම උද්දීපනය කර ඇති බව ද මහාචාර්යවරයා කීය.පොදු රාජ්‍ය මණ්ඩල සමුළුවේදී හිටපු පොදු රාජ්‍ය මණ්ඩල සභාපති ලෙස ඔස්ට්‍රේලියානු අගමැති ටෝනි ඇබට් මහතා කළ කතාව ද විශේෂයෙන් වැදගත් වන අතර අගමැතිවරයා සමුළුව අමතමින් අද දිනය ශ්‍රී ලංකාවේ පෙර දිනයට වඩා යහපත් දිනයක් බවත් අද දිනයටත් වඩා හොඳ හෙට දිනයක් ශ්‍රී ලංකාවට අත්වනු ඇති බවත් සමුළුවට සහභාගි වූවන්ගේ අත්පොළසන් හඬ මැද කියා සිටියේය.ජනාධිපතිතුමාගේ කතාව සමුළුවට සහභාගිවූ රාජ්‍ය නායකයන්ගේ ද පැසසුමට ලක්විය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>11</month>
      <day>17</day>
    </date>
    <link>http://www.silumina.lk/2013/11/17/_art.asp?fn=aa1311172</link>
    <topic>පොදු රද සමුළු සැසිවාරය මහත් අභිමානයෙන් ඇරැඹේ</topic>
    <author/>
    <content>පොදු රාජ්‍ය මණ්ඩලීය රාජ්‍ය නායක සමුළු සමුළුවේ 22 වැනි මහ සැසිවාරය කොළඹ නෙළුම් පොකුණ මහින්ද රාජපක්ෂ රඟහලේදී ශ්‍රී ලාංකික අභිමානය ලොව හමුවේ සනිටුහන් කරමින් උත්කර්ෂවත් අන්දමින් පැවැත්විණ.මේ සමුළුවට පැමිණි ජනාධිපතිවරු, උප ජනාධිපතිවරු, අගමැතිවරු විදේශ ඇමැතිවරු සහ රාජ්‍ය නායකයාගේ විශේෂ නියෝජිතයන් ශාලා දොරටුව අභියසදී පිළිගනු ලැබුවේ මහින්ද රාජපක්ෂ ජනාධිපතිතුමා සහ ශිරන්ති රාජපක්ෂ ආර්යාව ද පොදු රාජ්‍ය මණ්ඩලීය මහලේකම් කමලේෂ් ෂර්මා සහ එම මහත්මිය ද විසිනි.මේ අභිමානවත් උත්සවයට ජනාධිපතිවරු, උප ජනාධිපතිවරු, අගමැතිවරු, විදේශ ඇමැතිවරු සහ විශේෂ නියෝජිතයෝ සහභාගි වූහ.සියලු නියෝජිතයන් පැමිණියාට පසු පොදු රාජ්‍ය මණ්ඩලයේ නායිකාව වන බ්‍රිතාන්‍යයේ දෙවන එළිසබෙත් මහ රැජන වෙනුවෙන් ප්‍රධාන ආරාධිතයා ලෙස බ්‍රිතාන්‍යයේ ඔටුන්න හිමි චාල්ස් සහ කැමිලා ආදිපාදවරිය සියලු දෙනාගේම උණුසුම් පිළිගැනීමකට ලක්විය.කොඩි සහ සේසත් රැගත් පිරිස් රාජ්‍ය නායකයින් එන මග දෙපස රැස්ව සිටියදී භේරී වාදන මධ්‍යයේ රාජ්‍ය අමුත්තෝ නෙළුම් පොකුණ රඟහලට පිවිසුණහ.දැරියන් පිරිසක් ජාතික කොඩි වනමින් චාල්ස් කුමරු හා ආදිපාද වරිය පැමිණෙන විට චාල්ස් කුමාරයා දැරියක අත තිබූ කොඩිය දෙසට අත දිගු කොට යමක් කියා සිටියේ සිනාමුසුවය.පොදු රාජ්‍ය මණ්ඩලීය මහලේකම් කමලේෂ් ෂර්මා පොදු රාජ්‍ය මණ්ඩලයේ මෙම මහ සමුළු වාරය දක්වා සභාපති ධුරය දැරු ඔස්ට්‍රේලියානු අගමැති ටෝනි ඇබට්, චාල්ස් කුමරු ද සභාව ඇමැතූකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>11</month>
      <day>17</day>
    </date>
    <link>http://www.silumina.lk/2013/11/17/_art.asp?fn=aa1311173</link>
    <topic>වෙළෙඳපොළ එතෙර ඇසට හොඳ අවස්ථාවක්</topic>
    <author>රමණී සුබසිංහ</author>
    <content>රමණී සුබසිංහශ්‍රී ලංකාව තුළ වෙළෙඳ පොළ අවස්ථා විවෘත කර විශාල ආර්ථික පරිවර්තනයක් ඇති කිරීමට පොදුරාජ්‍ය මණ්ඩලයීය නායක සමුළුවට සමගාමීව පැවැත්වෙන ව්‍යාපාරික සමුළුව මහත් පිටිවහලක් වනු ඇතැයි අග්‍රාමාත්‍ය ආචාර්ය දි.මු. ජයරත්න මහතා පවසයි. රටේ ආර්ථිකයට ඍජුව බලපාන ආයෝජන අවස්ථා උදාවනු ඇතැයි ද දැනටමත් සාමාජික රටවල් මෙන් ම සාමාජික නොවන රටවල් ද මෙරට ආයෝජනයන්ට උනන්දුවක් දක්වන බව අගමැතිවරයා පෙන්වා දෙයි.යටිතල ප්‍රවර්ධනයේ ඇති වූ ශීඝ්‍ර සංවර්ධනය මෙන් ම උදාවී ඇති සාමයේ අරුණැල්ල ආයෝජන අවස්ථාවන්ට විශ්වාසනීය පරිසරයක් ඇති කර ඇති නිසා ලංකාවේ වෙළෙඳ පොළ අවස්ථා විවර කළ හැකි බවත් ලංකාවට පැමිණ සිටින ව්‍යාපාරික ප්‍රජාව මෙරට ආයෝජනයන්ට පොලඹවා ගැනීමට මෙවැනි අවස්ථාවක් තවත් නැති තරම් වන බවත් අගමැතිවරයා පෙන්වා දෙයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>11</month>
      <day>17</day>
    </date>
    <link>http://www.silumina.lk/2013/11/17/_art.asp?fn=aa1311174</link>
    <topic>‘අයිසෙන්’ වල්ගා තරුව නැ‍ඟෙනහිර අහසේ</topic>
    <author>නිහාල් පී. අබේසිංහ</author>
    <content>නිහාල් පී. අබේසිංහ21 වැනි සියවසේ දිස්වන ප්‍රථම අසිරිමත් වල්ගාතරුව ‘අයිසෙන්’ වල්ගා තරුව 17 වැනිදා සිට 23 වැනිදා දක්වා ශ්‍රී ලාංකිකයන්ට අලුයම නැ‍ඟෙනහිර අහසින් බලාගත හැක. කොළඹ විශ්ව විද්‍යාලයේ භෞතික විද්‍යා අංශයේ මහාචාර්ය චන්දන ජයරත්න මහතා පවසයි.ඒ අනුව 17 වැනිදා අලුයම 5 ට පමණ නැ‍ඟෙනහිර අහසේ අංශක 25 ක් ඉහළින් බලාගත හැකි බව ද මහාචාර්යවරයා පවසයි. 18, 19, 20 දිනවලදී මෙම වල්ගා තරුව නැ‍ඟෙනහිර අහසේ අංශක 11 - 15 අතර උසකින් බලාගත හැකි බව ද චන්දන ජයරත්න මහතා පවසයි.මේ පිළිබඳව වැඩි විස්තර නවීන තාක්ෂණ පිළිබඳ ආතර් සී‍. ක්ලාක් මධ්‍යස්ථානය මගින් දැනගත හැකි ය. මෙම වල්ගා තරුව නැරැඹීමට කඳවුරු කීපයක් ද සංවිධානය කර තිබේ. වැඩි විස්තර 0112651566 දුරකථන අංකය මගින් දැනගත හැකි ය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>11</month>
      <day>17</day>
    </date>
    <link>http://www.silumina.lk/2013/11/17/_art.asp?fn=aa1311175</link>
    <topic>දුවන ‍කෝච්චියට නැග්ගොත් වැඩ වරදී</topic>
    <author>තාරක වික්‍රමසේකර</author>
    <content>තාරක වික්‍රමසේකරධාවනය වන දුම්රියවල‍ට ගොඩවීමට උත්සාහ ගන්නා මඟීන්ට එරෙහිව නීති මඟින් කටයුතු කර අධිකරණය හමුවට පැමිණවීමට පියවර ගෙන ඇතැයි දුම්රිය සාමාන්‍යාධිකාරි බී.ඒ.පී.ආරියරත්න මහතා සිළුමිණට කීය.දුම්රිය ගමන් ආරම්භ කිරීමට ප්‍රථම දුම්රිය ස්ථානයට පැමිණීමට මඟීන් වගබලාගත යුතු බව පවසන ඒ මහතා ඇතැමුන් ධාවනය අරඹන විට දුම්රියට ගොඩවීම පුරුද්දක් කර ගෙන ඇති බව කීය.ජාඇළ ප්‍රදේශයේ දී පාසල් සිසුවකුට පාදය අහිමිවූයේ ගමන් අරඹන තුරු සිට දුම්රියකට ගොඩවීමට යාමේදී බවත් මේ හැරුණු විට දුම්රිය මාර්ගයේ ගමන් ගන්නා මඟීන් මෙන්ම දුම්රිය ගේට්ටු වසා ඇති විට ඒ හරහා ගමන් ගන්නා පදිකයන්ට ද එරෙහිව නීති මඟින් කටයුතු කිරීමට පසුබට නොවන බව ද කීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>11</month>
      <day>17</day>
    </date>
    <link>http://www.silumina.lk/2013/11/17/_art.asp?fn=aa1311176</link>
    <topic>ජනපති පදවි ප්‍රාප්තියට ආශිර්වාද පතන ප්‍රධාන පින්කම් අනුරාධපුරයේ දී</topic>
    <author>නිහාල් පී. අබේසිංහ</author>
    <content>නිහාල් පී. අබේසිංහමහින්ද රාජපක්ෂ ජනාධිපතිතුමාගේ උපන් දිනය පදවි ප්‍රාප්තිය හා පොදු රාජ්‍ය මණ්ඩලයේ සභාපති ධුරයට පත්වීම වෙනුවෙන් පවත්වන ආශිර්වාද පින්කම හා ප්‍රධාන ආගමික උත්සවය 23 වැනිදා පස්වරුවේ සිට 24 දහවල් දක්වා අනුරාධපුර ජය ශ්‍රී මහා බෝධිය හා රුවන්වැලිසෑය අභියසදී පැවැත්වෙන බව නියෝජ්‍ය ඇමැති එස්. එම්. චන්ද්‍රසේන මහතා කීය.23 වැනිදා පස්වරුවේ මහින්ද රාජපක්ෂ ජනාධිපතිතුමාගේ ප්‍රධානත්වයෙන් ශ්‍රී මහා බෝධිය අසල ගිලන්පස බුද්ධ පූජාව ආරම්භ වන අතර රාත්‍රියේ සර්ව රාත්‍රික පරිත්‍රාණ ධර්ම දේශනයක් ද පසු දින දහවල් ශතාධික මහා සංඝරත්නය විෂයෙහි සපිරිකර සහිත සංඝගත දක්ෂිණාවක් පැවැත්වේ.අටමස්ථානාධිපති පල්ලේගම සිරිනිවාස නාහිමියන්ගේ හා නුවර කලාවිය ප්‍රධාන සංඝනායක පල්ලේගම හේමරතන හිමිපාණන්ගේ අනුශාසනා පරිදි පවත්වන මෙම ආගමික වැඩ සටහන් මාලාව ආර්ථික සංවර්ධන නියෝජ්‍ය ඇමැති එස්. එම්. චන්ද්‍රසේන, උතුරුමැද ප්‍රධාන අමාත්‍ය එස්. එම්. රංජිත්, ජනාධිපති කාර්ය මණ්ඩල ප්‍රධාන ගාමිණි සෙනරත් මහතා ඇතුළු ජනාධිපති කාර්යාලයේ නිලධාරීන් හා සේවක පිරිසගේ පූර්ණ අනුග්‍රහය හා සහාය ඇතිව පැවැත්වේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>11</month>
      <day>17</day>
    </date>
    <link>http://www.silumina.lk/2013/11/17/_art.asp?fn=aa1311177</link>
    <topic>ඉල් පෝය අද</topic>
    <author>රමණී සුබසිංහ</author>
    <content>රමණී සුබසිංහශාසන ඉතිහාසයේ සුවිශේෂී සිදුවීම් රැසක ආරම්භය සිදුවූ ඉල් පුර පසළොස්වක පොහොය අදයි.බරණැස ඉසිපතනයේ දී දහම් අසා ප්‍රථමයෙන් රහත් බවට පැමිණි පස්වග තවුසන් හා පසුව රහත් වූ යසකුල පුතු ඇතුළු යහළුවන් පනස් දෙනා ඇතුළත් ප්‍රථම රහත් සැට නම අමතා අවවාද දී බුදුරජාණන් වහන්සේ විසින් ප්‍රථම වරට ධර්මදූත සේවය අරඹන ලද්දේ අද වන් පෝ දිනකය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>11</month>
      <day>17</day>
    </date>
    <link>http://www.silumina.lk/2013/11/17/_art.asp?fn=aa1311178</link>
    <topic>ආශිර්වාද බෝධි පූජාව හා සෙත් පිරිත් සජ්ජායනය බෙල්ලන්විලදී</topic>
    <author/>
    <content>මහින්ද රාජපක්ෂ ජනාධිපතිතුමාගේ ජන්ම දිනය, පදවි ප්‍රාප්ති සැමරුම සහ ඉදිරි දෙවර්ෂයක කාලය සඳහා පොදු රාජ්‍ය මණ්ඩල සභාපති ධුරයට පත්වීම යන කරුණු මූලික කොට ගෙන නොවැම්බර් මස 18 වන සඳුදා සවස 6.30 ට ආශිර්වාද බෝධි පූජා පින්කමක් හා මහ පිරිත් සජ්ජායනයක් බෙල්ලන්විල රාජමහා විහාරස්ථානයේ දී පැවැත්වීමට කටයුතු යොදා ඇත.බෙල්ලන්විල රාජමහා විහාරාධිකාරී ශ්‍රී ජයවර්ධනපුර විශ්ව විද්‍යාලයේ කුලපති මහාචාර්ය බෙල්ලන්විල විමලරතන අනුනායක ස්වාමීන්වහන්සේගේ අනුශාසකත්වයෙන්, කැස්බෑව ශ්‍රී ලංකා නිදහස් පක්ෂ ප්‍රධාන සංවිධායක කම්කරු හා කම්කරු සබඳතා අමාත්‍ය ගාමිණී ලොකුගේ මැතිතුමාගේ හා ජනාධිපති කාර්යාලයේ සංවිධායකත්වයෙන් සිදුකෙරෙන මෙම මාහැඟි පුණ්‍ය කර්මයට සහභාගී වන මෙන් සියලු දෙනාටම සංවිධායක කමිටුව ගෞරවයෙන් ආරාධනා කර සිටී.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>11</month>
      <day>17</day>
    </date>
    <link>http://www.silumina.lk/2013/11/17/_art.asp?fn=ab1311171</link>
    <topic>පසුගිය සිවු වසරේ ශ්‍රී ලංකාවේ කොතැනක හෝ කිසිදු ත්‍රස්තවාදයක් තිබුණේ නැහැ</topic>
    <author/>
    <content>- ජනපතිපොදු රාජ්‍ය මණ්ඩලයේ ශක්තිය රැදී තිබෙනුයේ හවුල් කාරිත්වය ජීව ගුණයෙන් යුතුව එකිනෙකාට උපකාර කිරීමෙන් සාමාජික රටවල් එකට තබා ගැනීමෙන් බවත් පොදු රාජ්‍ය මණ්ඩලය සුවිශේෂ ආයතනයක් වනුයේ එවිට බවත් 22 වැනි පොදු රාජ්‍ය මණ්ඩලයීය රාජ්‍ය නායක සමුළුවේ සමාරම්භක උත්සවය අමතමින් මහින්ද රාජපක්ෂ ජනාධිපතිතුමා පැවැසීය.එහිදී ජනාධිපතිතුමා කළ සම්පූර්ණ කතාව මෙසේ ය.විසි දෙවන පොදුරාජ්‍ය මණ්ඩලයීය රාජ්‍ය නායක සමුළුවේ ආරම්භක උත්සවයට ඔබ සාදරයෙන් පිළිගනිමි. වේල්ස් කුමරුනි, කෝන්ඩොල් ආදිපාදතුමියනි, රාජ්‍ය නායකවරුනි, විදේශ ඇමැතිවරුනි, සම්භාවනීය විදේශීය නියෝජිතයන්ගේ ආර්යාවනි, දූත මණ්ඩල සාමාජිකයිනි, විශේෂ ආරාධිතයිනි, ශ්‍රී ලංකාවට පැමිණි ඔබ සැම පිළිගැනීම මට ඉමහත් සතුටකි.පොදු රාජ්‍ය මණ්ඩලයේ නායකත්වය හොබවන දෙවන එළිසබෙත් මහ රැජන නියෝජනය කරමින් පැමිණි වේල්ස් කුමරුනි, ඔබ අප‍ දේශයට ආගන්තුකයකු නොවේ. කුමරුනි, ඔබේ නාමයෙන් ඇති පදනම මෙරට සමාජ සංවර්ධන ව්‍යාපෘති ගණනාවකට අරමුදල් සම්පාදනය කර ඇත.ඔබතුමා අප රටේ කරන චාරිකාවේ දී අත්විඳින සොඳුරු මතකයන් සිය රට ගෙනයනු ඇතැයි මම විශ්වාස කරමි. මෙවර පොදු රාජ්‍ය මණ්ඩලයීය නායක සමුළුව සාර්ථක කර ගැනීමට දුන් සහයෝගය පිළිබඳව ඉවත්ව යන ඕස්ට්‍රේලියාවේ සභාපතිතුමාට ස්තුතිය පුදකිරීමට මම කැමැත්තෙමි.ආසියාවට ගෞරවයක්සමුළුව පැවැත්වීම ශ්‍රී ලංකාවට ඓතිහාසික අවස්ථාවක් වනවා සේ ම සමස්ත ආසියාවට ම ගෞරවයක් වන්නේ විසි හතර වසරකට පසු චෝගම් සමුළුව යළි මෙම මහාද්වීපයට පිවිසි ඇති බැවිනි. න‍ූතන පොදු රාජ්‍ය මණ්ඩලයේ ආරම්භක සාමාජිකයන් අට දෙනාට අයත් වන ශ්‍රී ලංකාවට මේ සමුළුවේ සත්කාරක දේශය වීමට ලැබීම ඉමහත් ගෞරවයකි.ශ්‍රී ලංකාවේ පශ්චාත් ගැටුම් යුගයේදී තිබූ සංකීර්ණ ප්‍රශ්නවලදී පොදුරාජ්‍ය මණ්ඩලයීය සාමාජික ජාතීන් දැක්වූ සහාය සහ අවබෝධය ගැන මම කෘතඥ වෙමි. ඔවුන් මගේ රට කෙරෙහි දැක්වූ විශ්වාසය පොදුරාජ්‍ය මණ්ඩලයේ ජනතාවගේ උපරිම යහපතට හේතුවන ලෙස මෙම සංවිධානය මෙහෙයවීමට මට ලැබුණ සවියකි.දශක තුනකට ආසන්න ත්‍රස්තවාදයේ ශාපය නිසා මගේ ජනතාවට දිගුකලක් අහිමිව තිබූ සාමය, ස්ථාවරත්වය සහ අලුත් ආර්ථික ඉඩප්‍රස්ථා සහිත නව යුගයකට ශ්‍රී ලංකාව දැන් පිවිසෙමින් සිටී. 2009 දී ත්‍රස්තවාදය අවසන් කිරීමෙන් ශ්‍රේෂ්ඨතම මානව අයිතිය එනම් ජීවත්වීමට ඇති අයිතිය අපි සහතික කළෙමු. ගත වූ සිව් වසර තුළ දී ශ්‍රී ලංකාවේ කොතැනක හෝ ත්‍රස්තවාදයට සම්බන්ධ එකද සිදුවීමක් හෝ නොවූ බව ප්‍රකාශ කිරීමට මම සතුටු වෙමි.ජය ගැනීමේ මාර්ගඅපේ ජාතීහු අද සමාජ ආර්ථික අස්ථාවරත්වය නිසා උද්ගත බහුවිධ ගෝලීය අභියෝග රැසකට මුහුණපා සිටිති. අප කැමැත්තෙන් පිළිගෙන ඇති වටිනාකම් ආරක්ෂා කිරීම පිණිස මේ අභියෝග ඵලදායි ලෙස ජයගැනීමේ මාර්ග පොදුරාජ්‍ය මණ්ඩලයේ අපි සාමූහිකව හඳුනාගත යුත්තෙමු.මෙවර පොදු රාජ්‍ය මණ්ඩලයීය නායක සමුළුවේ තේමාව ලෙස “සමානාත්මතාව සමඟ වර්ධනය - පරිපූර්ණ සංවර්ධනය” යන්න ශ්‍රී ලංකාව යෝජනා කළේ අපේ ජනතාවන්ගේ ජීවිත කෙරෙහි සෘජුවම බලපාන්නා වූ වර්ධනය හා සංවර්ධනය සමඟ බැඳුණු දැවෙන ප්‍රශ්න නිරාකරණය හදිසි අවශ්‍යතාවක් ලෙස හඳුනාගත් බැවිනි.මේ තේමාව සමස්ත පොදුරාජ්‍ය මණ්ඩලයට පෘථුල ලෙස අදාළ බවත්, ධනය සහ ආර්ථික ප්‍රතිලාභ බෙදී යාමේ වත්මන් විෂමතා විශේෂයෙන් සලකන කල ආර්ථික සංවර්ධනයෙහි සමානාත්මතාවට ඇති වැදගත්කම හුවා දක්වන බවත් අපි විශ්වාස කරන්නෙමු. පරිපූර්ණ සංවර්ධනය සමාජ ප්‍රගමනය ප්‍රවර්ධනය කරන අතර, සහශ්‍රක සංවර්ධන අභිමතාර්ථ සාක්ෂාත් කර ගැනීමට දායක වෙයි.මහින්ද චින්තන ඉදිරි දැක්මවත්මන් ශ්‍රී ලංකාවේ ප්‍රතිපත්ති න්‍යාය පත්‍රය වන “මහින්ද චින්තන ඉදිරි දැක්ම” ආර්ථික හා සමාජ ප්‍රතිලාභ සමාජයේ සෑම ස්ථරයකටම අත්වන බව සහතික කරමින් අපේ ජනතාවගේ ජීවනෝපාය වැඩි දියුණු කිරීමේ සහ විශේෂයෙන් ශ්‍රී ලංකාව “ආසියාවේ ආශ්චර්යය” බවට පත් කරනු වස් ඉදිරියට ගෙන යන්නා වූ නිශ්චිත උපායමාර්ග ඇතුළත්කොට ගනී.පහළ මධ්‍ය ආදායම් රටක් වුව ද ශ්‍රී ලංකාව සහශ්‍රක සංවර්ධන අභිමතාර්ථවලට ඇතුළත් සමාජ දර්ශක සමූහයක් සාක්ෂාත් කර ගැනීමට සමත්ව ඇති බව මා සඳහන් කරන්නේ සතුටිනි. 2007 දී 15.2% ක් වූ ශ්‍රී ලංකාවේ අන්ත දරිද්‍රතාව සහශ්‍රක අභිමතාර්ථවල මධ්‍ය ඉලක්ක ඉක්මවා යමින් 2012 වන විට 6.5% දක්වා පහත වැටිණ. අපේ ජනතාවගේ සියලු අවශ්‍යතා සපුරාලන අතර, රජය පශ්චාත් ගැටුම් අවදියේ ප්‍රතිසංවර්ධනය හා ප්‍රතිසන්ධානය අරභයා පූර්ව ක්‍රියාකාරී ප්‍රවේශයක් ගත්තේ ය.දුෂ්කර අභියෝගයනට මුහුණපා සිටින්නා වූ අප අපෙන්ම ප්‍රශ්න කිහිපයක් ඇසිය යුතු ය.පළමුවනුව, මූලික පහසුකම්, සෞඛ්‍ය සේවා, අධ්‍යාපනය, ඵලදායී සේවා නියුක්තිය, ආහාර සහ සුරක්ෂිත පානීය ජලය ලබා ගැනීමේ පහසුව, දිළිඳුකම හා සාගින්න පිටුදැකීම, දේශපාලන වුවමනාවන් තරම් වැදගත් නැතැයි අපට යථාර්ථවාදීව ප්‍රකාශ කළ හැකි ද?දෙවනුව, පොදු රාජ්‍ය මණ්ඩලය තම සාමාජිකයනට ආර්ථික ප්‍රතිලාභ නෙළා ගැනීමට හැකි වන පරිදි සංවර්ධන අභිමතාර්ථ ජය ගැනීම සඳහා සාමූහිකය ක්‍රියාකළ යුතු නොවන්නේ ද?තුන්වනුව, අප “පොදු ධනය” ගැන කථා කිරීමට පෙර “පොදු දිළිඳුකම” පිළිබඳ ගැටලුව විසඳීමට වඩාත් වෙහෙසී ක්‍රියාකළ යුතු නොවන්නේ ද?සංවර්ධන අභියෝගපොදු රාජ්‍ය මණ්ඩලයේ අපි ප්‍රමුඛතාවක් සේ ගෙන අපේ සාමාජික ජාතීන්ගේ බහුතරය මුහුණපා සිටින සංවර්ධන අභියෝග කෙරෙහි අවධානය යොමු කළ යුතුය. පොදු රාජ්‍ය මණ්ඩලයේ ඉරණම් මෙහෙයවන පිරිස ආර්ථික, සමාජ ගැටලු නිරාකරණය සඳහා ප්‍රායෝගික විධි ක්‍රම ගැන ගැඹුරින් කල්පනා කිරීමේ ප්‍රබල අවශ්‍යතාවක් ඇතැයි මම දකිමි.මෙය පොදු රාජ්‍ය මණ්ඩලයේ වටිනාකම සහ අදාළ බව බොහෝ සෙයින් වර්ධනය කිරීමට ඉවහල් වනු ඇත.ස්ත්‍රීන් සහ ළමයින්ගේ අභිවෘද්ධිය කෙරෙහි විශේෂ අවධානය යොමු කිරීම අවශ්‍ය වෙයි. එසේම සන්නිවේදන තාක්ෂණයේ ශක්‍යතාව මෙන්ම අවදානම් පාර්ශ්වය කෙරෙහි ද දැනුම්වත් වී සිටීම ප්‍රමුඛ අවශ්‍යතාවකි.ආර්ථික ප්‍රමුඛතා මුල්තැන ගන්නා නමුදු අපේ ජාතීන් සතු ශ්‍රේෂ්ඨතම ධනය ජනතාව බව අප අමතක නොකළ යුතු ය. මානව ප්‍රාග්ධනයේ ගුණාත්මක අගය ශක්තිමත් කිරීම ධරණීය වර්ධනය අත්කර ගැනීම රටවලට උපකාරී වෙයි. පොදු රාජ්‍ය මණ්ඩලයට අයත් ජාතීන් ඇතුළත වඩා පුළුල් ජනතා සම්බන්ධතා මෙන්ම පොදු රාජ්‍ය මණ්ඩලයේ පරමාර්ථ අපේ ජනතාව‍න්ගේ ඉතා දුරස්ථ කණ්ඩායම් වෙත ගෙන යාම ද එක සේ වැදගත් ය.2013 පොදු රාජ්‍ය මණ්ඩලයීය නායක හමුව සංවර්ධන අභිමතාර්ථ සාක්ෂාත් කර ගැනීමෙහිලා පොදු රාජ්‍ය මණ්ඩලය ලබා ඇති ප්‍රගතිය තක්සේරු කිරීමට අපට අවස්ථාව සලසා දෙයි. පොදු රාජ්‍ය මණ්ඩලය සාමාජික රටවලට අදාළ ආයතනයක් ලෙස දිගටම පැවැතීමට නම් සංවිධානය දඬුවම් දෙන හෝ තීන්දු දෙන මෙවලමක් බවට පත් වීමට ඉඩ නොදී සිය ජනතාවන්ගේ අවශ්‍යතාවනට සංවේදී ලෙස ප්‍රතිචාර දැක්විය යුතු ය.ප්‍රායෝගික ප්‍රතිලාභපොදු රාජ්‍ය මණ්ඩලයේ සම්ප්‍රදායයන් සහ ඒකමතික භාවය විකෘති කරමින් බහු පාර්ශ්වික න්‍යාය පත්‍ර සංවිධානයට හඳුන්වා දීමට එරෙහිව අප සාමූහිකව ක්‍රියා කළ යුතු ය.සංවිධානයේ ශක්තිය රැඳී තිබෙනුයේ හවුල්කාරිත්වයේ ජීව ගුණයෙන් යුතුව එකිනෙකාට උපකාර කිරීමෙන් සාමාජික රටවල් එකට තබා ගැනීමෙනි. පොදු රාජ්‍ය මණ්ඩලයේ සුවිශේෂ ආයතනයක් වනුයේ එවිට ය.අප කොළඹ දී කරන සාකච්ඡා පිළියම් නිර්දේශ කරන හා භේදකාරී එකක් වෙනුවට හවුල්කාරීත්වයෙන්, සහයෝගයෙන් සහ එක්සත් භාවයෙන් සලකුණු වූ අලුත් පොදු රාජ්‍ය මණ්ඩලයක ජනතාවන් උදෙසා වැඩිම ප්‍රායෝගික ප්‍රතිලාභ අත්කර දීමට ඉවහල් විය යුතු ය.සංවිධානයේ සියලු සාමාජිකයන් පිළිගන්නා වූ වටිනාකම් සහ අභිලාෂයන් ඇතුළත් පොදු රාජ්‍ය මණ්ඩලයීය ප්‍රඥප්තිය පසුගිය දෙසැම්බරයේ අනුමත කර ගන්නා ලදී.අප දැන් නව යුගයක් උදා කරමින් සිටින නිසාත්, ශ්‍රී ලංකාවේ ජනයා අදහන සියලු ආගම් උතුම් මානව වටිනාකම් සුරකින ලෙස උගන්වන නිසාත් වත්මන් ශ්‍රී ලංකාවේ අපට ඒවායේ අඛණ්ඩ වලංගුතාවක් පවතී.අවසාන වශයෙන් බුදුන් වහන්සේගේ ධර්ම පාඨයක් උපුටා දැක්වීමට කැමැත්තෙමි.“න පරේසං විලෝමානි - න පරේසං කතාකතං අත්තනෝව අවෙක්ඛෙය්‍ය - කතානි අකතානිච”“අනුන්ගේ රළු පරළු කථාත්, අනුන් කළ නොකළ දේත් නො සෙවිය යුතු ය. තමා (ගේ) ම කළ නොකළ දේ සෙවිය යුතු ය.”ඵලදායී සහ නිර්මාණශීලී සංවාදයක් අපේක්ෂා කරමින්, අප රටේ රැඳී සිටින කාලය ඔබ සියලු දෙනාට සොඳුරු හා ආස්වාදජනක වේවා යි මම ප්‍රාර්ථනා කරමි.ඔබ සැමට උතුම් රත්නත්‍රයේ පිහිට ලැබේවා! කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>11</month>
      <day>17</day>
    </date>
    <link>http://www.silumina.lk/2013/11/17/_art.asp?fn=ab1311172</link>
    <topic>සංවාද මණ්ඩපය</topic>
    <author>සංවාද සටහන</author>
    <content>ජනමාධ්‍ය හා ප්‍රවෘත්ති ඇමැතිකෙහෙලිය රඹුක්වැල්ලඇමැතිතුමනි. අපේ රටේ පැවැති පොදු රාජ්‍ය මණ්ඩලයීය සමුළුව‍ දෙස ආපසු හැරි බලන කොට මොනවද දැනෙන්නේ?මා හිතන්නේ අපේ රට මේ සමුළුව පැවැත්වීමට ගත් සියලුම උත්සාහයන් අති සාර්ථක වුණා. බොහෝ දෙනෙක් මේ සමුළුව අසාර්ථක වේවි කියලා කියන්ඩ උත්සාහ කළා. විශේෂයෙන් විපක්ෂය මේ සමුළුව සාර්ථක වෙන්නේ නැහැ කියලා කිව්වා.නමුත් විවිධ රටවල රාජ්‍ය නායකයන් රැසක් පැමිණියා‍. ඒ නිසා ‍මේ සමුළුව ගැන විපක්ෂය කිව්ව බොරු මහජනතාව ඉදිරියේ හෙළි වුණා. ලෝකේ පිළි ගන්නා අන්තර්ජාතික සමුළු අතරින් දෙවැනි තැනට තමයි පොදු රාජ්‍ය මණ්ඩලයීය සමුළුව ගැනෙන්නේ. ඒ ව‍ගේම මේ සමුළුව ශ්‍රීලංකාව වගේ පුංචි රටක ඉතාම ගම්භීර ලෙස සහ සියලු දෙනාගේ පැසසුමට ලක් වෙන විදියට පැවැත්වුණා කියන දෙයයි මගේ අදහස.මේ සමුළුවේ අඩු පාඩු තිබුණද?අඩු පාඩු ගැන සොයා බලනවා නම් ඒවත් හොයා ගන්ඩ පුළුවන් වේවි. මේ සමුළුව අති සාර්ථකයි. සියයට දශම ගණනකින් අඩු පාඩු වෙන්ඩ පුළුවන්. නමුත් ඇහැට පෙනෙන දැනෙන අඩු පාඩුවක් නැහැ.ඉන්දීය අගමැතිතුමාගේ නොපැමිණීම අපේ රටට සිදු වු මදිපුංචිකමක්ද?නැහැ. එහෙම දෙයක් දැනුණේ නැහැනේ. ඔබතුමාලාත් ඒ සමුළුවල හිටියානේ. එහෙම එකක් දැනුණ ද? එතුමා ආවා නම් හොඳයි ආවේ නැහැ කියලා ලොකු ප්‍රශ්නයක් වුණේ නැහැ.චැනල් ෆෝ නාළිකා‍වේ කැලම් මැක්රේට ඉන්දියාව පවා වීසා නිකුත් කළේ නැහැ. නමුත් අපේ රට ඔහුට විසා නිකුත් කරනවා. මොකක්ද මේ බියගුලුකම ?නෑ අපිට කිසිම බියගුලුකමක් නැහැ. අපිට ඔහුත් එක්ක ගනුදෙනුවක් නැහැ. අපි මීට කලින් පාර්ලිමේන්තුවේ පවා කියලා තියෙනවා කැලම් මැක්රේ කියන්නේ කුලියට වැඩ කරන කෙනෙක් කියලා. අපි අදත් ඒක කියනවා. නමුත් අපි ඔහුට අවස්ථාවක් දීලා තියෙනවා.අපි ඔහුගේ ක්‍රියා කලාපය දන්නවා. අපි හිතුවා ඔහු කරන්නේ තුන්වෙනි පාර්ශ්වයේ කාර්යභාරයක් කියලා. ඒ වගේම තමයි අපි උපකල්පනය කළා ඔහු කටයුතු කරන්නේ ඔහුට ලැබෙන තොරතුරු අනුව නිසා ඔහුට මෙහාට ඇවිත් අපේ රට දෙස බලන්ඩ අවස්ථාවක් දෙන්ඩ.අපේ ජනාධිපතිතුමා කියනවා වගේ එව බලව කියලා. ඔහු මේ රටට ඇවිත් රටේ සංවර්ධනය දැකගෙන ඉන් පස්සේ ඔහු තවත් දරුණුවට වැඩ කරනවා නම් අපි ඒ අභියෝගය ඊට වඩා දරුණුවට බාර ගන්නවා. නමුත් අපි විශ්වාස කරනවා ඔහු කුලියට වැඩ කළත් , ඔහුට තවමත් එල්.ටී.ටී.ඊ මුදල් ලැබුණත් හෘද සාක්ෂියට එකඟව ඔහු කරන බොරුව නවත්වයි කියලා.මේ රටේ සිදු වෙන සංවර්ධනය දැකලා , උතුරු නැ‍ඟෙනහිර දෙමළ ජනතාවට ලැබෙන පහසුකම් දැක්කාම සහ සිංහල දෙමළ ජනාතාව අතර තියෙන සුහදතාව දැක්කාම ඔහු මේ කරන බොරුව නවත්වයි කියලා. ඒ නිසායි අපි රජයක් විදියට ඔහුට අවස්ථාවක් දෙන්ඩ හිතුවේ. නැතිනම් ඔහුට කියන්ඩ පුළුවන්නේ ඔහුට අවස්ථාවක් දුන්නේ නැහැ කියලා. ඔහුට දැන් ඒ චෝදනාව කරන්ඩ බැහැ.කෙසේ වෙතත් කැලම් මැක්රේට එරෙහිව ගුවන්තොටුපොළේ දී සිදු කළ උද්ඝෝෂණය ගැනත් චැනල් ෆෝ නාළිකාව වැරැදි ප්‍රවෘත්තියක් එදිනම ප්‍රචාරය කළා?ඔවුන් ඉදිරිපත් කරපු ප්‍රවෘත්තිය වැරැදියි. අපි මේ රටේ තියෙන සාමකාමී උද්ඝෝෂණ නවත්වන්නේ නැහැ. රාජ්‍ය විරෝධී හෝ මේ ‍පොදු රාජ්‍ය මණ්ඩලයීය සමුළුවට මහා බාධාවක් වෙන උද්ඝෝෂණයක් සිදු කෙරුණොත් රටේ ජනතාව පවා අකමැති වේවි රටට අවනම්බුවක් වෙන නිසා.අර වික්‍රමබාහු කරුණාරත්නත් මොනව ද පහන් පත්තු කරන්ඩ ලැස්ති වුණානේ. අපි ඒකට එපා කියන්නේ නෑ. සමුළුවට බාධාවක් නොවී පහන් සීයක් දෙසීයක් පත්තු කර ගත්තා කියලා අපිට ඒකේ ගැටලුවක් නැහැ.කැලම් මැක්රේ සිරිකොත පක්ෂ මුලස්ථානයටත් ගිහින් මාධ්‍ය සාකච්ඡාවකට එක් වුණා.?මා හිතන්නේ අමනුස්සයන්ගේ වැඩක් ඒක. දැන් බලන්ඩ එ.ජා.පයේ බහුතර දෙනෙක් කියනවා යුද්ධයේ අවසාන‍ මොහොතේ වත් අපි ඒ පුජා භාණ්ඩයට අත ගැහුවේ නැහැනේ කියලා. ඒ මල් වට්ටියට නිකමට හරි අත ගහලා අර කිලිනොච්චිය මැදවච්චිය පටලවා ගන්නේ නැතිව හිටියා නම් අද මේ තරම් එ.ජා.ප ය ජනතා අප්‍රසාදයකට පත් වෙන්නේ නැහැ කියලා එ.ජා.ප පාක්ෂිකයෝම කියනවා.මා හිතන්නේ මංගල සමරවීරට දේශපාලන වශයෙන් මානසික කඩා වැටීමක් තියෙනවා. මා හිතන්නේ ඔහුම දන්නේ නෑ මොනවද කරන්ඩ ඕනේ නමුත් කරන්නේ මොනවාද කියලා. නමුත් එ.ජා.ප යේ ප්‍රබල අය දන්නවා මංගල සමරවීරලා කරන්නේ මොකක්ද කියලා. අවාසනාවට ප්‍රබල අයට තැනක් නැහැ ඔහුව නතර කරන්ඩ. මේ රටම මැක්රේව පිළිකුල් කරනවා. මුළු රටම අහනවා මැක්රේට එන්ඩ දුන්නේ ඇයි කියලා. එවැනි චුදිතයෙක් තමන්ගේ ගුබ්බෑයමට ගෙනිහින් කරන විකාරය මොකක්ද කියලා මං දන්නේ නෑ. එක්කෝ මංගල අදහස් කරනවාද දන්නේ නෑ රනිල්ව කොහොම හරි එළවලා එයා එතැනට එන්ඩ. එහෙම මහා අප්‍රසාදයකට ලක් වෙන හිතා ගන්ඩ බැරි චරිතයක් තමයි මංගල කියන්නේ.මෙරට සමුළුවකට සහභාගී වෙන්ඩ වීසා නිකුත් කරපු කෙනෙකුට මේ රටේ විපක්ෂයේ පක්ෂයක් එක්ක එකතු වෙලා මාධ්‍ය සාකච්ඡා පවත්වන්ඩ අවසරයක් තියෙනවාද?ඔබතුමාලාම නේද මේ මාධ්‍ය නිදහස සහ අන්තර්ජාතික මාධ්‍ය ගැන කෑ මොර දෙන්නේ. ඒ නිදහස දීපුවාම තව කකාවක් කියනවා.රජයක් විදියට අපි තීන්දු ගන්න කොට අපි ගන්නේ උපරිම ප්‍රජාතන්ත්‍රවාදය රැකෙන විදියට. මාධ්‍ය සහ මානව හිමිකම් කියන නිදහස අපි රැකෙන විදියට වැඩ කරන්නේ.උතුරේ දෙමළ සන්ධානයේ ප්‍රධානත්වයෙන් සත්‍යග්‍රහයක් සහ උපවාසයක් පැවැත්වෙනවා රජයට එරෙහිව . ඒත් එක්කම එංගලන්ත අගමැතිවරයාත් උතුරේ සංචාරය යෙදෙන්ඩ නියමිත බව කියවෙනවා.?මා හිතන්නේ ලොව බලවත්ම රටක් පවා උත්සාහ කළා අපේ රටේ පොදුරාජ්‍ය මණ්ඩලයීය සමුළුව තියන එක නතර කරන්ඩ. නමුත් ඔවුන්ට ඒක කර ගන්ඩ බැරි වුණා. අවසාන සති දෙකේදීත් දෙමළ සන්ධානයේ සුමන්තිරන් මන්ත්‍රීවරයා කිව්වා ශ්‍රීලංකාවට එන්ඩ එපා මේ රට මිනී මරන රටක් කියලා. ප්‍රශ්නය තියෙන්නේ එහෙම දෙයක් නැහැ කියලා රාජ්‍ය නායකයෝ දැන ගන්නවා අපේ රටට අවාම. එන්ඩ එපා කියලා නතර කරන්ඩ උත්සාහ කළේ ඒකයි. ඉතින් රාජ්‍ය නායකයෝ මේ රටට ආවා. දැන් ඉතින් දෙමළ සන්ධානයේ මන්ත්‍රීවරුන්ට තියෙන්නේ ලජ්ජාව වහ ගන්ඩ මොනවාහරි සත්‍යග්‍රහයක් හරි කරලා හැංගිලා ඉන්න එකයි.ජේම්ස් පැකර් ආයෝජකයන්ගේ සමුළුවට සහභාගී වෙන්ඩ ආපු මොහොතක ඔහුට එරෙහිව එ.ජා.ප යේ මන්ත්‍රීවරු පිරිසක් පොලීසි ගියා ?ජේම්ස් පැකර් මේ රටේ ආයෝජනයක් කරන්ඩ එන්නේ. අනෙක තමයි තවම ‍පැකර් මහත්තයා කැසිනෝ හලක් මේ රටේ දාලා නැහැ. ඔහු කරන්නේ ආයෝජනයක් පමණයි. ආයෝජකයන්ට එ.ජා.ප යේ මේ හැසිරීම එතරම් සුදුසු නැහැ.ඒක අපේ රටට එන ආයෝජකයන්ට කරන තර්ජනයක් විදියට පෙනෙන්ඩ පුළුවන්. දැන් බලන්ඩ රේස් බයි රේස් රටේ හැම තැනම තියෙනවා. ඊළඟට ජැක්පොට් මැෂින් ගෙනත් රුපියල් දෙකේ තුනේ ඉදලා ජැක්පොට් ගහන්ඩ ඉඩ දීලා තිබුණා.කැසිනෝ නිසා විනාශ වු රටවල් අපිට දකින්ඩ නැහැ. හැබැයි ඒ සඳහා සමහර නීති අවශ්‍ය වෙනවා‍. යම් යම් පාලනයන් අවශ්‍ය වෙනවා. ඒ ව‍ගේම ශ්‍රී ලාංකිකයන්ට යම් යම් සීමාවන් පනවන්ඩ වෙනවා. ‍දැන් ජේම්ස් පැකර් සූදු කාරයෙක් කියලා බණිනවා. හැබැයි ‍ඊට වඩා සූදු මේ රටේ පවත්වාගෙන යන අය ඉන්නවා. ඒ අය ගැන කවුරුත් කෑ ගහන්නේ නැහැනේ. ඒ නිසා මට සමහරුන්ගේ තර්ක පැහැදිලි නැහැ.ඇමැතිතුමනි කැසිනෝ අපේ රටේ නීත්‍යානුකූලද?මං දන්න විදියට මේ ප්‍රශ්නය පාර්ලි‍මේන්තුවේත් සාකච්ඡා කරලා තියෙනවා.මේ වෙන කොට හැන්සාඩ් වාර්තා ගත වෙලා තියෙනවා. ඒ වගේම කැසිනෝවලට ලයිෂන් එකක් දීලා තියෙනවා. එතැනින් එහාට මං දන්නේ නෑ.දැන් මේ සමුළුව තියෙද්දී ඔස්ට්‍රේලියාවේ සහ නවසීලන්තයේ මන්ත්‍රීවරියන් දෙදෙනෙකු අපේ රටින් පිටුවහල් කිරීම ඒ තරම් හොඳ දෙයක් නෙමෙයි නේද?වැදගත් ප්‍රශ්නයක් ඔබ ඇහුවේ. පොදු රාජ්‍ය මණ්ඩලයීය සමුළුව තියෙද්දී ඒ වගේ මන්ත්‍රීවරියන් දෙදෙනෙකු රටින් පිටුවහල් කිරීම හොඳ නැහැ නේද කියලා සමහරු අහනවා.ඒ කියන්නේ ඒ සමුළුව තියෙනවා කියලා ඕනෑම නිතී විරෝධී වැඩක් රටේ කරන්ඩ ඉඩ දිය යුතුයි කියන එකද සමහරු රජයට කියන්ඩ හදන්නේ?ආගමන විගමන දෙපාර්තමේන්තුව කියනවා ඒ මන්ත්‍රීවරියන් දෙදෙනා ආගමන විගමන නීතී රිති උල්ලංඝනය කළා කියලා. එතකොට අපි ආගමන විගමන දෙපාර්තමේන්තුවට කියන්ඩද චොගම් තියෙන නිසා ඒ මන්ත්‍රීවරියන්ට විරුද්ධව නීති මගින් කටයුතු කරන්ඩ එපා කියලා‍.මන්ත්‍රීකම කියන දෙය තනතුරක්. නමුත් ඒ දෙදෙනා කරලා තියෙන්නේ නීති විරෝධී දෙයක්. එතැන ප්‍රශ්නයක් තියෙනවා. ඒ නිසා නීතිමය වශයෙන් තීන්දු අරගෙන තියෙනවා. එහෙම නැතිනම් අපිට කියන්ඩ පුළුවන්ද චොගම් සතියේ රටේ සියලුම නීති අමතක කරන්ඩ කියලා?පොදු රාජ්‍ය මණ්ඩලයීය සමුළුව අවසන් වෙලා දින කීපයකින් ජනාධිපතිතුමාගේ පදවි ප්‍රාප්ති සැමරුම ඇරඹෙනවා. ඔබට මොනවද ඒ ගැන කියන්ඩ තියෙන්නේ?වසර තිහක යුද්ධයක් නිමා කරලා අපේ රට සංවර්ධනයේ වේගවත් පිම්මක් පනින මොහොතක තමයි අපිට පොදු රාජ්‍ය මණ්ඩලයීය සමුළුව අපේ රටේ පවත්වන්ඩ අවස්ථාව ලැබුණේ. මං හිතන්නේ අපේ රටට ලැබුණ අනභිභවනීය අවස්ථාවක් ඒක. මේ රටේ ජනහදවත් හඳුනන නායකයා දැන් පොදු රාජ්‍ය මණ්ඩලයීය සමුළුවේ නැතිනම් පොදු රාජ්‍ය මණ්ඩලයීය රටවල් පනස් හතරක නායකයා බවට පත් වෙලා තියෙනවා. ඒක මේ රටේ සෑම පුරවැසියෙකුටම මං හිතන්නේ නිහතමානී විදියට ආඩම්බර ‍විය හැකි දෙයක්.ඒ වගේම අතිගරු ජනාධිපතිතුමා මෙවර තමන්ගේ පදවි ප්‍රාප්තිය සමරන්නේ රටවල් පනස් හතරක ලෝක නායකයෙක් විදියට. අපේ රටට ආපු විදෙස් රාජ්‍ය නායකයන් සියැසින්ම මේ රටේ තතු දැනගෙන අපිට කිව්වේ මේ රටේ මොන තරම් මානව හිමිකම් රැකිලා තියෙනවාද කියන දෙයයි. ඒ ‍වගේම ලෝක නායකයන් විසින් දෙමළ ඩයස්පෝරාවට කනේ පහරක් ගහලා තියෙනවා. අපේ රට ගැන තිබු වැරැදි චිත්‍රය මං හිතන්නේ දැන් වෙනස් වෙන්ඩ පටන් ගනීවි.ඒ නිසා අපේ රටේ අනාගතය ඇත්තටම සුබ අනාගතයක්ම වේවි.සංවාද සටහනචන්දන බණ්ඩාරඑ.ජා.ප. පාර්ලිමේන්තු මන්ත්‍රීරංජිත් මද්දුමබණ්ඩාරඑ.ජා.ප. නායකත්ව මණ්ඩලයට පත්කර ඇත්තේ ඔරිජිනල් යූ.ඇන්.පී. අලින් නොව අහම්බෙන් රැළට වැටුණ අලි හා රැළ අතහැර ගොස් ආපසු රැළට එකතු වුණ අලි යැයි මොනරාගල දිස්ත්‍රික් එ.ජා.ප. පාර්ලිමේන්තු මන්ත්‍රී රංජිත් මද්දුමබණ්ඩාර මහතා කියයි.සිළුමිණ සමඟ සම්මුඛ සාකච්ඡාවකට එක්වෙමින් මන්ත්‍රීවරයා මේ ප්‍රකාශය කළේය.එහිදී මන්ත්‍රීවරයාගෙන් ඇසූ ප්‍රශ්න කීපයකට දුන් පිළිතුරු මෙසේය.ඔබ එ.ජා.ප. ප්‍රතිසංවිධානය සඳහා අරගලයේ යෙදුණ ජ්‍යෙෂ්ඨයෙක්. මීට පිළියමක් ලෙස නායකත්ව මණ්ඩලයක් පත්කරල තියනවා. දැන් එ.ජා.ප. අවුල විසඳිලාද?පළමුවෙන්ම කිව යුතු දේ ජනතාවගේ එ.ජා.ප. පාක්ෂිකයාගේ බලාපො‍රොත්තු නම් මේකෙන් ඉෂ්ට වෙලා නැහැ. නායකයා නායකයාට උවමනා විදියට කටයුතු කරල තියෙනව මිසක් ජනතාවට ඕනෑ විදියට කටයුතු කරල නැහැ.රනිල් වික්‍රමසිංහ මහතා නම් කියන්නේ දැන් එ.ජා.ප.යේ ප්‍රශ්න විසඳිලා තියෙනව කවුරුත් එකතු වෙලා ඉදිරියට යන්න ඕන කියල නේද?නායකතුමාගේ ප්‍රශ්න නම් ඔක්කොම විසඳා ගත්තා වෙන්න පුළුවන්. හැබැයි මේ පක්ෂය තියෙන්නේ නායකයාගේ ප්‍රශ්න විසඳගන්න නෙමෙයි, පක්ෂයට ඡන්දය දුන් ලක්ෂ ගණන් ජනතාවගේ ප්‍රශ්න විසඳන්න රටේ ජනතාවගේ ප්‍රශ්න විසඳන්න කියල කියන්න ඕන. ඒ ජනතාවගේ ප්‍රශ්නය විසඳිලා නැහැ කියන එකයි ජනතාව අපට එකහෙළා කියන්නේ.ඔබ මොනවා කිව්වත් මේ ප්‍රතිසංවිධාන යෝජනා ඉදිරිපත් කළ එක්සත් භික්ෂු පෙරමුණත් අද තෘප්තිමත් වෙලා කිව්වොත්?මේගොල්ලෝ කරපු වැඩෙන් අද සංඝ භේදයකුත් ඇති කරලා. හාමුදුරුවරු දෙපිළකට බෙදිලා. අපි දන්න විදියට ස්වාමීන් වහන්සේලා කියපු කරුණු සියල්ල ඉටු වෙලා නැහැ.නායකත්ව මණ්ඩලේ පත්කෙරුවේ ස්වාමීන් වහන්සේලා කියපු විදියටනේ..?නැහැ. ඔය නායකත්ව මණ්ඩලේ පත්කෙරු‍ෙව් ස්වාමීන්වහන්සේලා කියපු විදියට නෙවෙයි නායකයට ඕන විදියට. නායකයට ඕන අය මේ මණ්ඩලේට දාගත්තා.ඔහුගේ ඕනෑකමට අස්වුණත් මේ මණ්ඩලේට සජිත් ප්‍රේමදාස මහත්තයවත් පත් කෙරුවනේ?ස්වාමීන් වහන්සේලා කියූ පිළිවෙළට පත් නොකළ නිසානෙ ඔහු ඉල්ලා අස්වුණේ. සියලු පාර්ශ්ව නියෝජනය කරන්න මේ නායකත්ව මණ්ඩලේට නියෝජිතයන් පත්කළ යුතුව තිබිය දී කෘත්‍යාධිකාරි මණ්ඩලයට තමන්ට ඕන අය පත් කළා වගේ පක්ෂ නායකයා මේ මණ්ඩලේටත් අන්තිමේ තමන්ට ඕන අය පත්කර ගැනීම නිසා ප්‍රශ්නය විසඳගන්න තිබුණ අවස්ථාව මඟ හැරී ගියා.අවශ්‍ය බලතල සහිතව පත්කළා කියන මේ නායකත්ව මණ්ඩලේ ඇයි ඔබලාට පිළිගන්න බැරි..?පළමුවැනි එක නායකත්ව මණ්ඩලේ සංයුතිය. අනෙක පාක්ෂිකයට ඕන කළේ රට පිළිගන්න බලතල සහිත නායකත්ව මණ්ඩලයක්. මෙය නායකයා විසින් පත්කළ උප කොන්ත්‍රාත්කාරයෙක් උප කොමිටියක් වගේ එකක් පත්කරල තියෙන්නේ.නායකයත් මේ මණ්ඩලේට බලතල තියෙනවා කියද්දි ඔබ කොහොමද මේ මණ්ඩලේට බලතල නැතිය කියන්නේ?අපේ පක්ෂ ව්‍යවස්ථාවේ බලතල තියෙන්නේ පක්ෂ නායකයාට හා පක්ෂ කෘත්‍යාධිකාරී මණ්ඩලයට. පක්ෂ කෘත්‍යාධිකාරී මණ්ඩලයේත් මුලසුන හොබවන්නේ පක්ෂ නායකයා නම් මේ මණ්ඩලේට තියෙන්නේ මොන වගේ බලයක්ද කියල හිතාගන්න පුළුවන්.ස්වාමීන් වහන්සේලා යෝජනා කර තිබුණේ පක්ෂ නායකයා ජ්‍යෙෂ්ඨ නායකත්වයට පත්කර පක්ෂයේ නායකත්වයත් නායකත්ව මණ්ඩල සභාපතිට පැවරෙන නායකත්ව මණ්ඩලයක්. දැන් වෙලා තියෙන්නේ ඒ කිසිදු තීරණාත්මක බලයක් නැති නායකත්ව මණ්ඩලයක් පත්කර මේ ඉන්න පක්ෂ නායකයා ජාතික නායකයා ලෙසත් නම් කර ගැනීම පමණයි.පක්ෂයට ඕනෑ වෙලා තියෙන්නේ පක්ෂ නායකයා වෙනස් කරගන්න නම් පක්ෂ නායකත්ව මණ්ඩල කතාවක් ඒකට පටලවා ගත්තේ ඇයි?ඇත්තටම පාක්ෂිකයන්ට ඕන මේ නායකත්වය වෙනස් කරගන්න. නායකත්ව මණ්ඩල කතාව එක්සත් භික්ෂු මණ්ඩලයේ යෝජනාවලින් ඉදිරිපත් කළ එකක්නේ.දැන් අපේ පක්ෂ නායකයා තමන්ගේ නායකත්වයට එරෙහිව එන අභියෝගය වෙන අතකට හරවන්න මේ මණ්ඩලය යොදාගෙන තිබෙනවා.පක්ෂ නායකයා වාර්ෂිකව ජාතික සමුළුවෙන් පත්කර ගත යුතු නමුත් මුලින්ම 1995 කතරගම සමුළුවේ දී පක්ෂ නායකයා යාවජීව නායකයා කරගත්තා. ඉන්පස්සේ අවුරුදු පතා නායකයා පත්කර ගන්න ව්‍යවස්ථාව වෙනස් කළා. දැන් අවුරුදු හයකට පක්ෂ නායකයා පත්කර තිබෙනවා.දැන් මේ කර තිබෙන්නේ රෝග නිධානය පසෙක තබා අතුරු ආබාධයකට බේත් කරන්නා වගේ වැඩක්. මේ වගේ වැරැදි අත්හදා බැලීම් කරමින් තවදුරටත් ඡන්ද පරදින්න බැහැ කියන එකයි එක්සත් ජාතික පාක්ෂිකයා කියන්නේ.පක්ෂ නායකයා වෙනස් කරන්න කියල අරගල කරන්නේ ආණ්ඩුවේ කොන්ත්‍රාත් කරන අය කියල කෙරෙන විවේචනය ගැන කියන්නේ කුමක්ද?පක්ෂ නායකත්වය වෙනස් කරන්න කියල හතර අතින් මහජනතාව ඉල්ලන ඉල්ලීම කොහොමද ආණ්ඩුවේ කොන්ත්‍රාත්තුවක් වෙන්නේ. ඒක ජනතාවගේ ඉල්ලීම. වයඹ, මධ්‍යම පළාත් වගේ එ.ජා.ප.යට හොඳ ඡන්ද පදනමක් තිබුණ පළාත්වලත් එ.ජා.ප. ඡන්ද ප්‍රමාණය මේ ඡන්දයේ දී සියයට විසිගාණට වැටීමෙන් එ.ජා.ප.ය වැටිල තියන අන්ත තත්ත්වය හොඳටම පෙන්නුම් කරනවා.වැටුණ අලියා ගොඩ ගන්න නම් අලියෙක්ම ඕන කියල කතාවක් තියෙනවා. දැන් නායකත්ව මණ්ඩලේටත් ඒ වගේ ලොකු අලි නොවෙයිද පත්කරල තියෙන්නේ?ඔය මණ්ඩලේ වැඩිය ඉන්නේ ඔරිජිනල් අලි නෙමෙයි. අහම්බෙන් රැළට වැදුණු වුන්. රැළ අත්ඇරල ගිහින් ආපහු ආ එවුන්. එජාප පාක්ෂිකයන්ටම කුරුඳු පොලුවලින් ගහපු අය දාගෙන පක්ෂය ගොඩගන්න පුළුවන්ද කියල අහන්න ඕන.නායකත්ව මණ්ඩලේ ආරම්භක රැස්වීමට ඔබ ගියාද?මම ඔය මණ්ඩලේ නැහැ. ආරම්භක උත්සවයට මට ආරාධනා කරල තිබුණේ නැහැ. ඒ නිසා මං ගියේ නැහැ.නායකත්ව මණ්ඩලෙන් වැඩක් වෙයි කියල ඔබ විශ්වාස කරන්නේ නැහැ?අපිත් බලාගෙන ඉන්නේ ඒ ගොල්ලො මොනවද කරන්නේ කියලා.මේ පක්ෂයේ හැබෑ වෙනසක් අද ඕනැ කරල තියෙන්නේ මේ ආණ්ඩුව වෙනස් කරල එජාප ආණ්ඩුවක් පිහිටුවා ගැනීමටයි.තවත් ඡන්ද වර්ෂයක් ඉදිරියට එනවා?‍මේ ඡන්ද ජයගන්න නම් අපි ජනතාව ඉල්ලන වෙනස මේ පක්ෂය තුළ සිදුකර පක්ෂය ශක්තිමත් කර ඡන්දයට මුහුණ දිය යුතුයි.ඡන්ද දිනන්න බැරි එකට පක්ෂ නායකයා වෙනස් කරල හරියනවද?පක්ෂ නායකයා තමයි පක්ෂ ජයග්‍රහණයට පක්ෂය මෙහෙයවිය යුත්තේ. ඊට හොඳම උදාහරණය තමයි ආසන 8කට වැටුණ එ.ජා.ප.ය හයෙන් පහක බලයක් ගන්න තරම් ගොඩනැඟූ ජේ.ආර්.ගේ නායකත්වය.එ.ජා.ප.යේ නායකත්වයට කවුරු පත්කර ගත්තත් මේ ආණ්ඩුව පරදවන්න බැහැ කියල කිව්වොත්?මේක පරදවන්න බැරි ආණ්ඩුවක් නෙවෙයි. මේ ආණ්ඩුවේ අය කරන වැරැදි, වංචා, දූෂණ අද ඉහවහ ගිහිල්ලා. මානව හිමිකම් උල්ලංඝනය ජනතාවගේ සිවිල් අයිතිය අමු අමුවේ උල්ලංඝනය කරනවා. ආර්ථිකය ණය බරින් හෙම්බත් වෙලා. ජනතාව අන්ත දුකට පත්කරපු ආණ්ඩුවක් වෙනස් කරන්න බැරි කමක් නැහැ. අවශ්‍ය ඒ සඳහා පෙනී සිටින නායකත්වයක් පමණයි. ජනතාව ආණ්ඩුවට විරුද්ධව එළියට බසින්න සූදානම්.යුද අපරාධ ගැන පරීක්ෂා කරන්න කියල මංගල සමරවීර මහතා කළාය කියන ප්‍රකාශය ගැන කියන්නේ කුමක්ද?ඒ ගැන කියන්න තියෙන්නේ උතුරු පළාත් සභා ඡන්දයේ දී උතුරේ ඡන්ද දායකයා ඡන්දය පාවිච්චි කළ ආකාරය ගැන බලන්න කියන එකයි.සංවාද සටහනසරත් පෙරේරාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>11</month>
      <day>17</day>
    </date>
    <link>http://www.silumina.lk/2013/11/17/_art.asp?fn=ab1311173</link>
    <topic>මම හිතුවෙ මට රට වැරැදිලා ද කියලා</topic>
    <author>චන්දන බණ්ඩාර</author>
    <content>කමලේෂ් ෂර්මාගිය සෙනසුරාදා උදේ එකොළහ පමණ වෙන විට ජනාධිපතිතුමා රත්මලාන ගුවන්තොටුපොළ පරිශ්‍රයට පැමිණියේය. ඒ එහි නව ගුවන් පර්යන්තය විවෘත කිරිමටය. ජනාධිපතිතුමා පිළිගනු ලැබු‍වේ ඇමැති ප්‍රියංකර ජයරත්න , නියෝජ්‍ය ඇමැති ගීතාංජන ගුණවර්ධන සහ ගුවන්හමුදාපති හර්ෂ අබේගුණවර්ධන විසිනි. ජනාධිපතිතුමා පැමිණියේ පාර්ලිමේන්තු මන්ත්‍රී නාමල් රාජපක්ෂ සහ සජින්ද වාස් ගුණවර්ධන සමඟය. ඒ වන විට දෙහිවල ගල්කිස්ස නගරාධිපති ධනසිරි අමරතුංග ද එම ස්ථානයට පැමිණ සිටියේය." ආ ඒරියා එකේ ලොක්කත් ඇවිත් ඉන්නේ." ජනාධිපතිතුමා කියා සිටියේ නගරාධිපති ධනසිරිගේ පිටට තට්ටුවක්ද දමමිනි. ඉන් අනතුරුව ජනාධිපතිතුමා විසින් නව ගුවන් පර්යන්තය විවෘත කරමින් සමරු ඵලකය නිරාවරණය කළේය. ඉන් අනතුරුව ජනාධිපතිතුමා ගියේ එහි ඉදිකොට තිබු විශේෂ අමුත්තන්ගේ මැඳිරියටයි. එය නිරීක්ෂණය කළ ජනාධිපතිතුමා කීවේ " ප්‍රියංකර ගොඩක් ස්තුතියි. " ඔයාලා මගේ බලාපොරොත්තුව ඉටු කරලා තියෙනවා." කියායි."මගේ බලාපොරොත්තුවක් තියෙනවා මේ ගුවන් තොටුපොළ කොමර්ෂල් එයාර්පෝට් එකක් කරන්ඩ. සාමාන්‍ය අයටත් එන්ඩ යන්ඩ පුළුවන් විදියට අවශ්‍ය කටයුතු කරන්ඩ. ලෝකල් ප්ලයිට් මෙතැනින් ඔපරේට් කරන්ඩ." ජනාධිපතිතුමා කියා සිටියේය. ඉන් අනතුරුව ජනාධිපතිතුමා තමා සමීපයට කතා කළේ ගුවන් හමුදාපති හර්ෂ අබේගුණවර්ධනටයි. " හර්ෂ ඔයා හැමදාම මට කියනවා නේද අර අත්තිඩියේ කවුඩාන පාරේ තියෙන ඔයාලාගේ ලස්සන හෝල් එකට යමු බලන්ඩ කියලා. එහෙනම් දැන් අපි එතැනට යමුද? " ජනාධිපතිතුමා කියා සිටියේය.ගුවන් හමුදාපතිවරයා ජනාධිපතිතුමාට පෙර එම ස්ථානයට ගියේය. ජනාධිපතිතුමා රත්මලාන ගුවන්තොටුපළින් පිටව යාමට තම නිල රථයට ගොඩ විය. ජනාධිපතිතුමා ධනසිරි අමරතුංග නගරාධිපතිවරයාට කීවේ "ධනසිරි නඟින්ඩ මේ වාහනයටම " කියායි. එම වාහනයටම නාමල් රාජපක්ෂ මන්ත්‍රීවරයාද ගොඩ විය.ඉන්පසුව ජනාධිපතිතුමා ඇතුළු පිරිස ගියේ රත්මලාන අත්තිඩිය කවුඩාන පාරේ පිහිටි ගුවන් හමුදාවට අයත් "ඊගල් නෙස්ට් " නම් වු ප්‍රිය සම්භාෂණ ශාලාවටය. එම ශාලාවේ 1500 කට පමණ අසුන් ගත හැකි ප්‍රිය සම්භාෂණ ශාලාවකි. ඊගල් නෙස්ට් වෙත පැමිණි ජනාධිපතිතුමා පිළිගනු ලැබුවේ ගුවන් හමුදාපතිවරයා විසිනි." සර් මේ වෙනකොට මේ වසරේ උත්සව දහතුනකට මේ හෝල් එක බුක් කරලා තියෙනවා." ගුවන් හමුදාපතිවරයා ජනාධිපතිතුමාට කීය. ජනාධිපතිතුමා ඉන්පසු ගියේ එම ප්‍රිය සම්භාෂණ ශාලාවේ කෙළවරක වු අත්තිඩිය වැව අසබඩ වු විශේෂ ස්ථානයකටය. " ෂා මං දන්නේ නැහැනේ මෙතැන මෙච්චර ලස්සන තැනක් කියලා. " ජනාධිපතිතුමා කීවේ අත්තිඩිය වැව මධ්‍යයේ ඉදිකොට තිබු වතුර මල් සහ තවත් අලකාර කිරීම් දැකය. " අපේ ධනසිරි නගරාධිපතිතුමාගේත් වාසනාව. මෙතැනට එන පොදු රාජ්‍ය මණ්ඩලයීය රටවල ව්‍යාපාරිකයෝ පුදුම වේවි." ජනාධිපතිතුමා කීවේය.දේශපාලනඥයකු සහ ප්‍රවීණ රංගධරයකු වු අභාවප්‍රාප්ත ගාමිණී ෆොන්සේකාගේ ප්‍රිය බිරිය ගිය සතියේදී අභාවප්‍රාප්ත වුවාය. ජනාධිපතිතුමාද ඇගේ දේහය තැන්පත්කොට තිබු ගල්කිස්ස කෙකටිය මාව­‍ෙත් නි‍ෙවසට ගොස් ගාමිණී ෆොන්සේකා‍ගේ පුතු දමිත් ෆොන්සේකා ඇතුළු පවුලේ ඥාතීන්ට සිය කනගාටුව ප්‍රකාශ කළේය. ඒ වෙන විට නිළි රැජින ලෙස කවුරුත් සලකන මාලිනී ෆොන්සේකා ද එහි පැමිණියාය." දමිත් ඔයාගේ අම්මා හරිම සුවිශේෂ කෙනෙක්. අපි ඉස්සර ගාමිණී බලන්ඩ ආවාම අපිට පුදුම විදියට සලකනවා. අනෙක ගාමිණි කියන්නේ කෙළින් කතා කරන කොන්ද පණ තිබුණ මිනිහෙක්. එක දවසක් එවකට සුපිරි බලයක් තියාගෙන හිටපු කෙනෙකුට ඔඩොක්කු කුක්කා කියලා ගාමිණී බැන්නා. ගාමිණී කාටවත් ඔළුව නැමුවේ නැහැ. ගාමිණීට ඒ හයිය දුන්නේ සුමිත්‍රා කියලා කවුරුත් දන්නවා. " ජනාධිපතිතුමා ගාමිණී ෆොන්සේකාගේ පුත් දමිත් ෆොන්සේකාට කීවේය." ධනසිරි මෙතැන මොනවද වෙන්ඩ ඕනේ කියලා හොයා බලා වැඩ කරන්ඩ. දමිත්ට ඕන දෙයක් ධනසිරිට කියන්ඩ " ජනාධිපතිතුමා එසේ කියමින් විනාඩි හතලිස් පහක් පමණ සිට යන්නට පිටත් විය." සර් අපේ අම්මාගේ මරණය දැන ගත් ගමන් ධනසිරි මට කතා කළා. ධනසිරි මගේ යාළුවානේ. මට ගොඩක් උදව් කළා." දමිත් ෆොන්සේකා ජනාධිපතිතුමාට කීවේය.ගිය සතියේ දී ඇමැති මර්වින් සිල්වාට අරලියගහ මැඳුරට යාමේ උවමනාවක් ඇතිව තිබිණි. අරලියගහ මැඳුරට ඇතුළු වෙනවාත් එක්කම ඇමැති මර්වින් දුටුවේ ජනාධිපතිතුමන් ඇමැති මහින්දානන්ද අලුත්ගමගේ ඇමැතිවරයා සමඟ කතා බහ කරමින් සිටින ආකාරයයි.“ සර් දැන් මං ගොඩක් නිදහසේ ඉන්නවා. ඒකට මට උදව් කළේ මහින්දානන්ද ඇමැතිතුමා.”ඇමැති මර්වින් සිල්වා ජනාධිපතිතුමාට කීවේය. “ සර් මගේ පස්සේ පන්නපු පත්තරකාරයා දැන් මහින්දානන්ද අමැතිතුමා පස්සේ පන්නනවා. ඒ අයට දැන් මාව අමතක වෙලා”මර්වින් ඇමැතිවරයා කීවේ සිනා සෙමිනි.පොදු රාජ්‍ය මණ්ඩලයීය රාජ්‍යනායක සමුළුවේ යම් යම් වැඩකටයුතු ජනාධිපතිතුමා විසින් එක් එක් අමැතිවරයා වෙත පවරා තිබිණි. ඇමැති ඩලස් අලහප්පෙරුම ද එලෙස විශාල වැඩ කොටසක් පැවැරී තිබු ඇමැතිවරයෙකි. මේ අතරතුර ඇමැති ඩලස් අලහප්පෙරුම පොදු රාජ්‍ය මණ්ඩලයීය තරුණ සමුළුවේ කටයුතුවල නිරතව සිටියදී පාර්ලිමේන්තු මන්ත්‍රී තිලංග සුමතිපාලට දුරකථන ඇමැතුමක් දුන්නේය.“ පොදුරාජ්‍ය මණ්ඩලයීය තරුණ සමුළුවේ තරුණ සංසදයේ ව්‍යවස්ථාව අනුමත කරන‍ වෙලාවේ සාක්ෂිකරුවෙක් විදියට අපේ රට නියෝජනය කරමින් තිලංග ඔයා අස්සන් කරන්ඩ ඕනේ.”ඇමැති ඩලස් තිලංග මන්ත්‍රීවරයාට කිවේය. තිලංග මන්ත්‍රීවරයා ඊට කැමැත්ත පළ කරද්දී ඇමැති ඩලස් ‍කිව්වේ යුත් ‍ෆෝරම් එකේදී තිලංග කරපු කතාවට ලංකාවේ නියෝජිතයෝ විතරක් නෙමෙයි රටවල් පනස්තුනේම නියෝජිතයෝ ප්‍රශංසා කරලා තිබුණා කියලයි.“ මේ අවස්ථාව මට ලබා දීම ගැන ‍ ඔබතුමාටත් , ජනාධිපතිතුමාටත් , රජයටත් මං ස්තුතිවන්ත වෙනවා.” තිලංග සුමතිපාල ඇමැති ඩලස්ට කිවේය. එක්සත් ජාතික පක්ෂයේ නායකත්ව මණ්ඩලයේ සභාපති කරූ ජයසුරිය නිල වශයෙන් වැඩ බාර ගැනීම ගිය සතියේ බ්‍රහස්පතින්දා සිරිකොත පක්ෂ මුලස්ථානයේදී සිදු වීය.ඉන් අනතුරුව එක්සත් ජාතික පක්ෂ නායක රනිල් වික්‍රමසිංහත් එ.ජා.ප නායකත්ව මණ්ඩලයත් සිරිකොත ඉදිරිපිට ඇති බුදු මැඳුරට ගොස් මල් පහන් පුජා කොට ආගමික වතාවත්වල යෙදුණහ. ඉන් අනතුරුව සිරිකොතේ පිහිටි නායකත්ව මණ්ඩල කාර්යාලයේදී නායකත්ව මණ්ඩලයේ කටයුතු ඇරැඹිණි. ඉන් අනතුරුව කරු ජයසුරිය නායකත්ව මණ්ඩල සභාපති ධුරයේ කටයුතු නිල වශයෙන් ආරම්භ කළේය.ගිය සිකුරාදා දිනයේ එ.ජා.ප මහ ලේකම් තිස්ස අත්තනායක , මංගල සමරවීර සහ නිමල්කා ප්‍රනාන්දු ඇතුළු පිරිසක් ශ්‍රීලංකා මානව හිමිකම් කොමිසමට ගියහ. ඒ නිමල්කා ප්‍රනාන්දුට එක්තරා මාධ්‍ය ආයතනයකින් සිදුවු අපහාසයක් පිළිබදව පැමිණිලි කිරීමටය. ඒ මොහොතේ තිස්ස අත්තනායක අපුරු කතාවක්ද කීවේය. " අපිට මාධ්‍යවලින් අපහාස කරන විදියට අපි මානව හිමිකම් කොමිසමට ගියොත් අපිට වගේම මානව හිමිකම් කොමිසමටත් වෙන වැඩක් කරන්ඩ වෙන්නේ නෑ." තිස්ස අත්තනායක කී කථාවට සියලු දෙනාටම සිනා නොවී ඉන්නට නොහැකි වීය.ගිය සඳුදා දිනයේදී එ.ජා.ප යේ මාධ්‍ය කමිටුව රැස්වීය. ඒ රනිල් වික්‍රමසිංහ සහ මංගල සමරවීර ඇතුළු එ.ජා.ප මාධ්‍ය කමිටු සාමාජිකයන්ගේ ප්‍රධානත්වයෙනි. " මං මගේ නායකත්ව බලතල රැසක් නායකත්ව මණ්ඩලයට දුන්නා. නමුත් තවමත් නායකත්ව මණ්ඩලයට එරෙහිව අපේම අය කෙනෙහෙළිකම් කරනවා. ඒක ද්‍රෝහි කමක්." එ.ජා.ප නායකයා අවධාරණය ක‍ළේය.පොදු රාජ්‍ය මණ්ඩලයීය රාජ්‍ය නායක සමුළුවේ කටයුතු පිළිබඳ පෙරහුරුවක් ගිය සතියේදී නෙළුම් පොකුණ මහින්ද රාජපක්ෂ රඟහ‍ලේදී පැවැත්විණි. මේ පෙරහු‍රුවේ කටයුතු නිරීක්ෂණය කිරීමට ආර්ථික සංවර්ධන ඇමැති බැසිල් රාජපක්ෂ , ආරක්ෂක ලේකම් ගෝඨාභය රාජපක්ෂ . නියෝජ්‍ය ඇමැති ගීතාංජන ගුණවර්ධන, පාර්ලිමේන්තු මන්ත්‍රී තේනුක විදානගම, ෂෙහාන් සේමසිංහ සහ නියෝජ්‍ය කථානායක චන්දිම වීරක්කොඩි ඇතුළු පිරිසක් එක්ව සිටියහ. පෙරහුරුව අවසානයේ තේ පැන් සංග්‍රහයක් පැවැත්විණි. ඒ තේ පැන් සංග්‍රහයේද පාර්ලිමේන්තු මන්ත්‍රී ෂෙහාන් සේමසිංහ මතකයට නැඟුවේ පොදු රාජ්‍ය මණ්ඩලයීය පාර්ලි‍මේන්තු මන්ත්‍රී සමුළුව ගැනයි." චන්දිම අයියා නේද ගිය අවුරුද්දේ කොමන් වෙල්ත් පාර්ලිමන්ට් ෆෝරම් එක තියෙනකොට ටී.වී ස්ටාර්වෙලා හිටියේ. මේ පාර කොමන් වෙල්ත් තිබුණත් තාම ඔයා ටී.වී ස්ටාර් වෙලා නැහැනේ ඒ ඇයි." පාර්ලිමේන්තු මන්ත්‍රී ෂෙහාන් සේමසිංහ කියා සිටියේය‍." නෑ මල්ලී තාම මේ සැරේ කවුරුවත් ටී.වී ස්ටාර් වෙලා නැහැ. මං ඒ චාන්ස් එක කාට හරි දෙන්ඩ බැලුවේ. ඒත් කවුරුත් ඒක ගත්තේ නැහැනේ. " ෂෙහාන් සේමසිංහ කියු කතාවට සියලු දෙනාම සිනහ වෙන්නට වූහ.ඉන් අනතුරුව නියෝජ්‍ය කථානායක චන්දිම වීරක්කොඩි ඇතුළු පිරිස ගියේ බණ්ඩාරනායක සම්මන්ත්‍රණ ශාලාවේ පිහිටුවා තිබු මාධ්‍ය මධ්‍යස්ථානයටයි. එහි ගිය පසුව නියෝජ්‍ය කථානායකගෙන් ඉන්දියාවේ එන්.ඩී.ටී.වී නාළිකාවේ මාධ්‍යවේදීයෙකු විමසා සිටියේ ඉන්දීය අගමැති සමුළුවට නොපැමිණීම ගැන මොකද හිතන්නේ කියායි."මොනවා කරන්ඩත් ගෙදර පවුල රැක ගන්ඩ එපායැ. ඒ ව‍ගේ තමයි ඉන්දීය අගමැතිතුමා ආණ්ඩුව රැක ගන්ඩ එපායැ. අපිට ඒ ගැන කනගාටුවක් නෑ. ඒක පුදුමයට කාරණයකුත් නෙමෙයි."නියෝජ්‍ය කථානායකවරයා කීවේ සිනා සෙමිනි.පොදු රාජ්‍ය මණ්ඩලයීය ව්‍යාපාරික සමුළුවට එක් වු දෙස් විදෙස් නියෝජිතයන් සඳහා වු රාත්‍රී භෝජන සංග්‍රහය ගිය සතියේ පැවැතියේ අත්තිඩිය ගුවන් හමුදාවට අයත් "ඊගල් නෙස්ට්" ප්‍රිය සම්භාෂණ ශාලාවේදීය. ඒ ජනාධිපතිමා සහ පොදු රාජ්‍යමණ්ඩලයීය මහ ලේකම් කමලේෂ් ෂර්මාගේ ප්‍රධානත්වයෙනි. ඇමැතිවරුන්වන දිනේෂ් ගුණවර්ධන , මහින්දානන්ද අලුත්ගමගේ, පී දයාරත්න, ආරක්ෂක ලේකම් ‍ගෝඨාභය රාජපක්ෂ සහ ජනාධිපති අතිරේක ලේකම් සහ ජනාධිපති කාර්යමණ්ඩල ප්‍රධානී ගාමිණී සෙනරත් ඇතුළු පිරිසක්ද එම අවස්ථාවට එක්ව සිටියහ.ආරක්ෂක ලේකම්වරයා සහ දෙහිවල ගල්කිස්ස නගරාධිපතිවරයා සහ තවත් මැති ඇමැතිවරු පිරිසක් අසුන් ගෙන සිටියේ එකම මේසයකය‍. " මං ගොඩක් සතුටු වෙනවා. මගේ අමාත්‍යාංශයට අයත් වෙලා තියෙන ස්ථාන කීපයක තමයි පොදු රාජ්‍ය මණ්ඩලයීය සමුළුවේ උත්සව කීපයක්ම තිබුණේ. නගරාධිපතිතුමා විදියට ඔබතුමාටත් ලොකු අවස්ථාවක් මේ වගේ තැනක් තියෙන එක" ආරක්ෂක ලේකම්තුමා කියා සිටියේය.රාත්‍රී භෝජන සංග්‍රහයට පෙර පොදු රාජ්‍ය මණ්ඩලයේ මහ ලේකම් කමලේෂ් ෂර්මා කෙටි අදහස් දැක්වීමක්ද කළේය." ලංකාව එදාට වඩා දියුණු වෙලා. අද ලංකාව දිව්‍යලෝකයක් වගේයි. මං ලංකාවට අඩිය තිබ්බාම මට හිතුණා මට වැරැදිලා වෙන රටකට ආවද කියලා. ලංකාව ගැන වෙන ර‍ටවල ප්‍රචාරය වෙන්නෙ බෝම්බ ගහලා විනාශ වුණ ගොඩනැඟිලි තියෙන රටක් කියලායි. ජනාධිපතිතුමා ලංකාවම හදලා තියෙනවා. ආරක්ෂක ලේකම්තුමා කොළඹ නගරය හදලා තියෙනවා. මං නිවාඩුවකට ආවොත් එන්නේ ලංකාවට. චාල්ස් කුමාරයා නිසා ලංකාවේ අද ලස්සන මුළු ලෝකයම දකිනවා. ලංකාවට මේ ප්‍රසිද්ධිය කෝටි ගණනක් වියදම් කළත් ලබා ගන්ඩ බැහැ." කමලේෂ් ෂර්මා කියා සිටියේය.ජාතික නිදහස් පෙරමුණේ දේශපාලන මණ්ඩලය ගිය බ්‍රහස්පතින්දා සවස බත්තරමුල්ලේ පිහිටි එහි ප්‍රධාන කාර්යාලයේදී රැස් වීය. ඒ පක්‍ෂ නායක ඇමැති විමල් වීරවංශ සහ ප්‍රධාන ලේකම් ප්‍රියන්ජිත් විතාරණගේ ප්‍රධානත්වයෙනි.දේශපාලන මණ්ඩලයේ මුලින්ම අවධානය යොමු වූයේ ඉන්දීය අගමැති මන්මෝහන් සිං මහතා පොදු රාජ්‍ය මණ්ඩයීය රාජ්‍ය නායක සමුළුවට සහභාගී නොවීම ගැනය. ‘ "ඉන්දීය අගමැතිවරයා පොදු රාජ්‍ය මණ්ඩලයීය රාජ්‍ය නායක සමුළුවට එන්නේ නැති හේතුව දන්වලා නැහැ නේද?’’ හිටපු සංස්කෘතික අමාත්‍ය පියසිරි විජේනායක විමසා සිටියේය.‘‘එහෙම මතයක් පැතිර ගියාට, මන්මෝහන් සිං මහත්තයා ජනාධිපතිතුමන්ට එවපු ලියුමේ සඳහන්වෙලා තියෙනවා සමුළුවට එන්නේ නැති හේතුව ගැන. ඒක අභ්‍යන්තර පෙලඹවීමක ප්‍රතිඵලයක් කියලා. මේ කාරණය සුළුකොට තකන්න බැහැ. අභ්‍යන්තර පෙලඹවීමක් නිසා මන්මෝහන් සිං මහතාට රටින් එළියටවත් බහින්න බැරි තත්ත්වයක් උදා වෙලා.එහෙම වෙලා තියෙන්නේ තමිල්නාඩු ප්‍රාන්තයේ බලපෑම නිසා. ඔවුන් ඉන්දීය අගමැතිවරයාට විශාල පීඩනයක් එල්ල කොට තිබෙන බව ඉතා පැහැදිලියි." ඇමැති විමල් වීරවංශ කියා සිටියේය."ඒ වගේ පීඩනයක් සහ අභ්‍යන්තර බලපෑමක් නිසා ශ්‍රී ලංකාවට එ‍න්නේ නැතිව ඉන්ඩ ඉන්දීය රාජ්‍ය නායකයාට අයිතියක් හැකියාවක් තියෙනවා. එහෙනම් ඒකෙන් පෙන්නුම් කරන්නේ රාජ්‍ය නායකයකුට අභ්‍යන්තර පෙලඹවීමක් නිසා තීන්දු ගන්න අයිතියක් තියෙනවා කියන දෙයයි.දහතුන්වැනි ආණ්ඩුක්‍රම ව්‍යවස්ථා සංශෝධනයට විරුද්ධ පිරිස් අපේ රටේත් ඉන්නවා. ඊට විරුද්ධව ලංකා රජයට බලපෑම් කරන ජාතික බලවේග ශ්‍රී ලංකාවේත් ඉන්නවා. ඉන්දියානු අගමැතිවරයා අභ්‍යන්තර පෙලඹවීමක් සහ තමිල්නාඩුවේ බලපෑම් නිසා පොදු රාජ්‍යමණ්ඩලයීය සමුළුවට ආවේ නෑ.ඉන්දීය අගමැතිවරයා ගත් තීරණය අනුව පෙනෙන්නේ ඕනෑම රටක රාජ්‍ය නායකයකුට රටේ අභ්‍යන්තරයෙන් එල්ල වන ජනතාවගේ පීඩනය හේතු කරගෙන තීන්දු තීරණ ගන්ඩ පුළුවන් කියන එකයි." ජා.නි.පෙ නායක ඇමැති විමල් විරවංශ දේශපාලන මණ්ඩලයට කියා සි‍ටියේය.‘‘බ්‍රිතාන්‍ය අගමැති ඩේවිඩ් කැමරන් උතුරේ සංචාරයක නිතර වෙන්ඩ නියමිතයි. උතුරේ මහ ඇමති විග්නේෂ්වරන් ඔහු හමුවීමට සූදානමින් ඉන්නවා. ඒ ගැන අපිට නොහිතා ඉන්ඩ බැහැ ’’ ප්‍රියන්ජිත් විතාරණ දේශපාලන මණ්ඩලයට කීය.පෙරහරට කලින් කසකාරයෝ ඇවිත් කරන වැඩේ පේනවා. කසකාරයෝ තමයි කැලම් මැක්රේ, ජොනතන් මිලර් ඇතුළු චැනල් ෆෝ මාධ්‍යවේදීන් පිරිස. ජොනතන් මිලර් එදා ජනාධිපතිතුමන්ගෙන් හදිසි ප්‍රශ්නයක් අහපු විදිය අපි දැක්කානේ. ඔවුන් විසින්ම අසත්‍ය වාර්තා චිත්‍රපට මඟින් ශ්‍රීලංකාවට එරෙහිව නඟපු චෝදනා තවදුරටත් තහවුරු කර ගැනීමේ අරමුණෙන් තමයි එදා ජනාධිපතිතුමාගෙන් ප්‍රශ්නයක් ඇහුවේ.රාජ්‍ය නායක සමුළුවක් තියෙනකොට රාජ්‍ය නායකයෙක් ඇවිදගෙන යන කොට මෙහෙම ප්‍රශ්න අහන්නේ නැහැ. චැනල් ෆෝ නඟපු අසත්‍ය චෝදනා ගැන යළිත් තමන්ගේ මාධ්‍ය ජාලය හරහා ලෝක ජනතාවගේ අවධානය යොමු කර ගන්ඩයි චැනල් ෆෝ නාළිකාව කටයුතු කරන්නේ. විරෝධතාකරුවන් හමුවට යන්නේ. උතුරට යන ගමන නවතා ආපසු එන්නේ. මේ සියල්ල කරන්නේ වැඩි අවධානයක් දිනා ගන්ඩයි." ඇමැති විමල් වීරවංශ තව දුරටත් දේශපාලන මණ්ඩලයට කීය.එමෙන්ම එ.ජා.ප මාධ්‍ය සාකච්ඡාවකට කැලම් මැක්රේ සහභාගී වීම ගැන ද එහිදී ඇමැති විමල් අදහස් දැක්වීය. "ඒ වගේම එක්සත් ජාතික පක්‍ෂය ඇතුළු විපක්‍ෂයේ ඇතැම් පිරිස් චැනල් ෆෝ සමඟ අත්වැල් බැඳගෙන ඉන්නවා.ඔවුන් සිරිකොතේ මානව හිමිකම් සමුළුවක් කැඳවලා ඒක වාර්තා කරන්ඩ කොටින්ට කඩේ යන කැලම් මැක්රේලාට ආරාධනා කරනවා. කැලම් මැක්රේලාගේ ජොනතන් මිලර්ලාගේ හඬ කියන්නේ බෙදුම්වාදය වෙනුවෙන් කටයුතු කරන දෙමළ ඩයස්පෝරාවේ හඬමයි. ඒකට අද එජාපයේ සහ නව සමාජ පක්‍ෂයේ හඬත් එක්වෙලා. මොකක්ද මේ විහිළුව" ඇමැති විමල් පෙන්වා දුන්නේය.පසුගිය 10 වන දා මාගම් රුහුණුපුර ජාත්‍යන්තර සම්මන්ත්‍රණ ශාලාවේ පැවති පොදුරාජ්‍ය මණ්ඩලයීය තරුණ සමුළුවට සබරගමු මහ ඇමති මහීපාල හේරත් මහතාටද ඇරයුම් ලැබී තිබිණි. එම උත්සවය නිමා වූ සැණින් මහ ඇමැතිවරයා හම්බන්තොටින් ආපසු ගමන් ආරම්භ කළේ යාපනය යාමටයි. යාපනයට ළගා වීමට ඔන්න මෙන්න කියා තිබියදී කයිතඩි පාලම අසල දී මහ ඇමතිවරයාගේ පෙරගමන් රථය බරපතළ රිය අනතුරකට මුහුණ පෑවේය.ආරක්ෂක නිලධාරීන් සිවු දෙනෙකුටම තුවාල සිදු වී තිබු අතර රියදුරුගේ තත්ත්වය බරලතළ විය. මහ ඇමතිවරයා ඇතුළු පිරිස තුවාලකරුවන් යාපනය රෝහලට පිටත්කර යැවිමට යුහුසුලු වු අතර ඒ 9 මාර්ගයේ පැමිණි දමිළ තරුණයෙකු ස්වෙච්ඡාවෙන්ම විපතට පත්වුවන්ට පිහිට වීමට ඉදිරිපත් විය.ඔහු ඒ මොහොතේම සිය ජංගම දුරකථනයෙන් මෙවර උතුරු පළාත් සභාවට තේරීපත් වු ටී.එන්. ඒ මන්ත්‍රීවරයෙකු, සබරගමු මහ ඇමතිවරයාට සම්බන්ධ කර දුන්නේය. ටී .එන්. ඒ මන්ත්‍රීවරයා පෙරළා සබරගමු මහ ඇමතිවරයාට කිවේ අනතුර සිදු වූ ස්ථානයට තමා ද ලහි ලහියේ පැමිණෙන බවය.තුවාලකරුවන් යාපනය මහ රෝහලට ඇතුළත් කළ මහ ඇමතිවරයා එදින රාත්‍රිය ගත කිරීමට වෙන් කර තිබූ ස්ථානයට ළගා වන විට උදැසන හතර ද පසු වී තිබිණි. "දැන් ඉතින් නිදාගන්න වෙලාවක් නෑ." මහ ඇමතිවරයාගේ ඒ කතාව ඔහුගේ කාර්යමණ්ඩලයේ අයට අලුත් කතාවක් නොවීය. ඒ මහ ඇමැතිවරයා වැඩි වේලාවක් නොනිදන බව ඔවුන් දන්නා නිසාය.සබරගමුවේ සහ උතුරු පළාතේ දුවා දරුවන්ගේ ඒකාබද්ධ සංස්කෘතික හා අධ්‍යාපන හුවමාරු වැඩසටහන පසුදින උදෑසන හතට නියමිත වේලාවටම ආරම්භ විය.ඒ යාපනයේ වෙල්ලනි මධ්‍ය මහා විද්‍යාලයීය ශාලාවේදීය. යාපන අර්ධද්වීපයට උතුරින් පිහිටි හුදෙකලා දූපත් පාසල් අටක දුවා දරුවන්ගේ ප්‍රයෝජනය සදහා මහීපාල හේරත් රැගෙන ගිය පරිගණක ඇතුළු රුපියල් දස ලක්ෂයක් පමණ වටිනා පාසල් උපකරණ රැසක් එහිදී එකී පාසල් දරු දැරියන් අතට පත් කෙරිණි.සබරගමුවේ හතර කෝරලේට ආවේණික පැණි වළලු ඇතුළු කැවිලි පෙවිලි යාපන අර්ධද්වීපයේ දරුවන්ට නුහුරු නුපුරුදු රසවත් කෑමක් විය. පෙරදින තම පෙරගමන් රථයට සිදු වූ අනතුර ගැනත් මහ ඇමැතිවරයා කීය."ඒ වෙලාවේ මහ කළුවරේ මහ වැස්සේ එතැනට ආ දෙමළ තරුණයා විපතට පත්වු අයට පිහිටක් වුණා. එහෙම නැතිව අනතුරට පත්වෙලා හිටියේ සිංහලයන්ද දමිළයින්දැයි විපරම් කළේ නෑ. උතුරේත් දකුණේත් බිහිවෙන්ඩ ඕනේ ඒ වගේ බැඳීමක් ඇති මිනිස්සු පිරිසක්." මහීපාල හේරත් කීය.චන්දන බණ්ඩාරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>11</month>
      <day>17</day>
    </date>
    <link>http://www.silumina.lk/2013/11/17/_art.asp?fn=ab1311174</link>
    <topic>නෙයියාඩම</topic>
    <author>රංජිත් සියඹලාපිටිය</author>
    <content>සුමානයකට සැරයක් කඩේ යාම අපේ පවුලේ විනෝදාංශයයි. කලබල වියයුතු නැත. ඒ සතියට අවශ්‍ය බඩුටික ගැනීමටය. සතියේ කළමනා ටික ගැනීමෙන් පසු අහල පහල තැනකින් කෑම ටිකක්ද කා ගමන නිමා කරනු ලැබේ. මේ සුමානයේ කුඩා චීන කෑම හලකින් කෙල්ලෝ දෙන්නා කැමති ලටපට ටිකක් කා ජාවත්ත ෆුඩ්සිටියට ගො වුණෙමි.කූඩයක් එහෙම අරගෙන වැඩේ ආරම්භ කරන විටම අසල සිටි තරබාරු මැදි වයසේ කොට කලිසමකින් හා ටී ෂර්ටයකින් සැරසුණු මහතෙක් සිනාමුහුණින් අපි අසලට එයි. ඔහුගේ බිරිඳ යැයි සිතිය හැකි ගැළපෙනම තැනැත්තියක් හා පුතා යැයි සිතිය හැකි කණ්ණාඩි දමා රැවුල වවාගත් ගැටවරයෙක්ද ඒ අසලය.“ඇමැතිතුමා මාකට් එකේ බඩු ගන්න ඇවිල්ලා බලන්න ආසයි. මම ප්‍රංසයේ ඉන්න කාලේ ප්‍රංශුවා මිතරෝනුත් මාකට් එකේදි හම්බවෙනවා. මෙහේ එහෙම නැහැනේ.”ඔහු සතුටට හේතුව ප්‍රකාශ කරයි.“මෙහේ අවුරුදු 30 ක් තිස්සේ මහා භයානක ත්‍රස්තවාදී ප්‍රශ්නයක් තිබුණානේ.”මම වැඩේ ෂේප් කළෙමි.“මමත් හොඳ යූ.එන්.පී. කාරයෙක් එකම ඡන්දයක්වත් එයින් පිට දීලා නෑ. හැබැයි අපේ නායකයෝ අර චැනල් 4 කාරයෝ අල්ලාගෙන ඊයේ නටපු නෙයියාඩගම ගැන නම් මට හරිම කනගාටුයි. ඒගොලන්ට ඡන්දේ දුන්න මිනිහෙක් හැටියට මමත් සමාව ඉල්ලන්න ඕනි.”ඔහු හරිම වේදනාවෙනි. මම මුකුත්ම කියන්ට ගියේ නැත. අපි දෙදෙනාම පැයක් විතර ගෙදර අය සමඟ සිල්ලර මිලදී ගතිමු. ඒවා තෝරාගන්නට එහාට මෙහාට යන අතර කිහිපවරක්ම අපි මුණගැ‍සුනෙමු. ඒ හැම වාරයකම මහා වරදක් කළ අයෙකු සේ ඔහු මා දෙස බලා බයාදු ලෙස සිනාසෙයි.මාකට් එක වහන්නට සූදානම් වන විට ඒ බව දෙසරයක් පෙන්වා යාන්තම් අපේ අයද රැගෙන එළියට ආවෙමි. වාහනයට නගින විට අපේ මිතුරාද ඔහුගේ කාරයට බඩුමලු පටවමින්ය.“මගේ ඔළුවේ ලොකු බරක් තිබුණේ. මේ යක්කු කරන වැඩ දැකලා මම පුදුම වුණා. දැන් මට ටිකක් සැහැල්ලුයි. ඔබතුමාට ස්තූතියි.”වාහනයට නැග ගෙදර යනතුරුත් මට ඒ මහත්තයා ගැන කල්පනා විය. ඔහුට හරියට රිදිලාය.“තැල්ල බඳින්නට බෙල්ල තිබිය යුතුය.” කියමනකි. අර මහත්තයාගේ කම්පාව ඔහුගේ නායකයන් බලලෝබය නිසාම බිඳක්වත් එලෙස නොසිතීම විය යුතුය.රංජිත් සියඹලාපිටියකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>11</month>
      <day>17</day>
    </date>
    <link>http://www.silumina.lk/2013/11/17/_art.asp?fn=af1311171</link>
    <topic>රටවල් 53 ක ජාතික කොඩි ධාන්‍ය යොදා හැදූ</topic>
    <author>ඉනෝකා සමරවික්‍රම</author>
    <content>මතුගම ගාමිණීමතුගම බෝපිටිය ගුරුගහවත්තේ ගාමිණි ජයලත් මේ කන්නයේ කුඹුරු අස්වැද්දුවේ නැත. අතේ මිටේ මුදල් හිඟ වන විට ඔහු ත්‍රීවිලරය උගසට තැබුවේය. තම සන්තකයේ තිබු මුදල් ද එකතු කර හාල්, මුං ඇට, පරිප්පු, සව්, කුරක්කන් ආදි ධාන්‍ය වර්ග කිලෝ ගණනින් රැගෙන ආවේය. ඒ ඔහුගේ හෝ පවුලේ සාමාජිකයන්ගේ ප්‍රයෝජනය පිණිස නොවේ. පොදු රාජ්‍ය මණ්ඩලයීය රටවල් පනස් තුනේම ජාතික ධජ නිර්මාණය කිරීමටය. ධාන්‍ය ඇටයෙන් ඇටය හරි අපූරුවට සකසා ඔහු ඉතා සීරුවෙන් රට රටවල ජාතික ධජ නිර්මාණය කෙළේ මහත් උනන්දුවෙනි.අප එහි ගොඩ වන විට බිම් කළුවර හතර අතින් වැටෙමින් තිබිණි. උස් තැනක පිහිටි බිමක බාගෙට ඉදිවෙමින් පැවැති ඒ නිවෙස ඉදිරිපිට ඇත්තේ ලී මඩුවක ස්වරූපයකි. ගෙල තෙක් වැවුණු කෙස් ගැට ගසා සරම කැහැපොට ගන්වාගෙන නිරුවත් උඩුකයින් එහෙටත් මෙහෙටත් ඉක්මන් ගමනින් යන තැනැත්තකු අප දෙස බලා සිටියේ පැමිණියේ කවුදැයි හඳුනා ගන්නට මෙනි.‘ගාමිණී ජයලත්...’ අපි නිහඬතාව බිඳ දැමුවෙමු.‘මම තමයි’ඔහු අප නිවෙස තුළට කැඳවූයේය. එහෙත් අප ඔහුගේ නිවෙස ඉදිරිපස ගෙමිදුලේ වාඩිවිමු. කූඩු වෙන්නට යන ගමන් ඉවට මෙන් එහි ආ කිකිළියෝ පසෙකින් තබා ඇති ලී පුවරුවලට කොටමින් මොන මොනවාදෝ අහුලා කන්නට වූහ.ෂෝ... ෂෝ... කියමින් ජයලත් ඔවුන් එළවා දමන අරමුණින් ශබ්ද නඟයි.‘පුතේ මුන් කූඩුවට දමන්න...’ඔහු දුවට පුතාට බිරියට ඇසෙන සේ කියයි.කිසිවකුගේ සිතට නොනැඟුණු අමුතු සිතිවිල්ලක් වුවත් දෑතේ මහන්සියෙන් කාලය, ශ්‍රමය, ධනය වැය කරමින් සිතේ උපන් නිර්මාණශීලී සිතුවිලි ඔස්සේ ඔහු නව අත්හදා බැලීම් රැසක්ම කළේය. ඒ සෑම නිර්මාණයක්ම ජනතාවගේ ඇගැයීමට ද ලක්වූයේය.පොදු රාජ්‍ය මණ්ඩලයීය සමුළුව වෙනුවෙන් ඒ සඳහා සහභාගි වන සියලු රාජ්‍යවල ජාතික ධජ ඔහු දේශීය ධාන්‍ය වර්ගයන්ගෙන් හරි අපූරු ආකාරයට නිමැ වූයේය.“මම දෙදහස් එකොළහ වසරේ හැටපස් වන නිදහස් සමරුව නිමිත්තෙන් අඩි දහතුනක් උසට අඩි විසිහයක් දිගට ධාන්‍ය වර්ග භාවිත කර අපේ ජාතික කොඩිය නිර්මාණය කෙරුවා. ඒ වගේම අපේ පළාත් සහ දිස්ත්‍රික් කොඩි නිර්මාණය කෙරුවා.අපේ රටේ පැවැත්වෙන පොදු රාජ්‍ය මණ්ඩලයීය සමුළුවට සහභාගි වන රටවල් පනස් තුනේම ජාතික කොඩි මම මුංඇට කිලෝ අනූවක්, කුරක්කන් ඇට කිලෝ එකසිය විස්සක්, බජිරි කිලෝ හැත්තෑ දෙකක්, සුදු කැකුළු හාල් කිලෝ හැටක්, කහ පරිප්පු කිලෝ හතළිහක්, සව් හාල් කිලෝ විසිපහක් යොදා නිර්මාණය කෙරුවා.මේ කාර්යයට රෑන ගිරා කලාකවය, අජන්ත, මහින්ද ඇතුළු ඒ අයගේ පවුල්වල සාමාජිකයන් මට හුඟක් උදවු කළා. මං මාස හතරක් තිස්සේ මේ කාර්යය හොඳින් නිම කරවා ගැනීමට උත්සාහ දැරුවා. වැඩේ බොහෝම සාර්ථකව කෙරුණා. පසුගියදා ගාල්ලේ පැවැති නිල උත්සවයේදී මට මේ කොඩි ටික ප්‍රදර්ශනය කර ගැනීමට පුළුවන්කම ලැබුණා.මං මේ වෙනුවෙන් බොහෝ වියපැහැදම් කළා. මට ජනතා සංසද කමිටුවෙන් රුපියල් ලක්ෂ දෙකහමාරක මුදලක් ලැබුණා. මේ වන විට මේ කොඩි නිර්මාණය කිරීමට රුපියල් ලක්ෂ හතහමාරක් පමණ වැයවී තිබෙනවා. මේ සඳහා රාමු හදන්න අවශ්‍ය ලී කෑල්ලේ ඉඳලාම සල්ලිවලටයි ගත්තේ. මහින්ද සමරසිංහ ඇමැතිතුමා මේ කාර්යයට හොඳ සහයෝගයක් ලබා දුන්නා. කාලය ශ්‍රමය ධනය වැය කරලා, සාර්ථකව නිමකළ මගේ නිර්මාණ බොහෝ අයගේ ඇගැයුමට ලක්වුණා.ගාමිණී ජයලත් යනු මහා ලොකු සල්ලිකාරයකු නොවේ. ඔහු දැනට දිවි ගෙවන්නේ හවුල් ඉඩමකය. ඒ ඉඩම පිහිටා ඇත්තේ කළුගල් තලාවක් මතය. ඔහු ඒ කළුගල් මත පස් පුරවා මිදුල සාදා ඇත. හැකි සෑම තැනෙකම බුලත් වැල් කිහිපයක් සිටුවා ඇත. එයින් ඔහු මසකට රුපියල් තුන් දහසක පමණ මුදල් උපයා ගනී.නිවෙසට පහළින් තිබු සරුසාර ඉඩම දැන් ඔහුට අයිති නැත. දෙදහස් එකොළහ වසරේ ජාතික කොඩිය නිර්මාණය කිරීමට ඔහු එම ඉඩම උගස් කෙළේය. බේරා ගැනීමට නොහැකිවූ නිසා ඉඩම සින්න වූයේය. ඔහු පසුව තම ගමේම වරාය සාම චෛත්‍යයේ අනුරුවක් සැදුවේය.එය නිර්මාණය කිරීම සඳහා කොරියාවේ සේවය කිරීමෙන් හරි හම්බ කරගත් රන් ආබරණ උගසට තැබුවේය. දැන් ඒවා ද ඔහුට හිමි නැත. දෙදහස් එක වසරේදී ලංකාවේ හොඳම කාබනික ගොවියා වශයෙන් තේරී පත්වූ ජයලත් මෙවර කුඹුරු කෙරුවාව ද අත්හැර දැමුවේය. ඒ පොදු රාජ්‍ය මණ්ඩල සමුළුව සඳහා කොඩි නිර්මාණය කිරීම වෙනුවෙනි.“මට කුඹුරු නැහැ. මම අ‍ඳේට කුඹුරු කළේ. ඒ වගේම මං බිත්තර වී හැදුවා. මාස හතරක් තිස්සේ මේ වැඩේ කළ නිසා කුඹුරු වැඩ කරන්න බැරිව ගියා. අන්තිමට ත්‍රීවිල් එකත් උගස් තියලා තමයි මේ නිර්මාණ ටික කරලා ඉවර කළේ. අර මට ලැබුණු ලක්ෂ දෙකහමාරෙන් රුපියල් ලක්ෂයක් ත්‍රිවිල් එකට ගෙව්වා. මට ත්‍රිවිල් එක නොවෙයි මොනවා නැති වුණත් කමක් නැහැ.මගේ නිර්මාණ ටික ජනාධිපතිතුමා ඇතුළු එදා ගාල්ල කොටුවේ උත්සවයට සහභාගිවූ හැමට පෙන්වා ගැනීමට ලැබීම සතුටක්.හතළිස් අට හැවිරිදි ජයලත් මූලික අධ්‍යාපනය ලැබුවේ බෝපිටිය කනිෂ්ඨ විද්‍යාලයෙනි. ඉන් පසුව ඔහු නවුත්තුඩ මහා විද්‍යාලයෙන් අපොස සාමාන්‍ය පෙළ දක්වා උගත්තේය.මම සාමාන්‍ය පෙළ විශිෂ්ට සම්මාන පහක් සමඟ හොඳින් සමත් වුණා. ඒත් උසස් පෙළ කරන්න තරම් ආර්ථික ශක්තියක් තිබුණේ නැහැ. කාලයක් වඩු කාර්මිකයෙක් හැටියට කටයුතු කළා. ඒ අතර ගොවිතැනත් කළා. දැනුත් අපේ ජීවන වෘත්තිය ගොවිතැන. මගේ සීයා ගොක් කලාව දන්නවා. මම ඔහුගෙන් තමයි එය හොඳින් ඉගෙන ගත්තේ. මම කලාවට ආසයි. මුදල් ඉපයීම අරමුණ නොවුණත් මං හිතුවා කවුරු හරි මට උදව් කරයි කියලා...”ඔහුට බොහෝ දේ කීමට ඇත. එහෙත් සියල්ල කියා ගන්නට ඔහුට නොහැකි යයි අපට සිතුණි.ඔහුගේ බාල පුතු හයවැනි ශ්‍රේණියේ ඉගෙනුම ලබන අතර දියණිය උසස් පෙළ පන්තියේ ඉගෙනුම ලබන්නීය. දහසකුත් එකක් වැඩ රාජකාරි තිබියදී තම හැකියාවන් පෙන්වන්නට උත්සාහ දරන ඔහු තම නිර්මාණ හැකියාවන් පිළිබඳ නිහතමානි සතුටක් විඳින්නේය.මගේ බිරිය මට බණින්නේ දොස් කියන්නේ නැහැ. දරුවෝ බිරිය මට හොඳ සහයෝගයක් දෙනවා. අපි කෘෂි කාර්මික රටක්, අපේ රට මුල් තැන දෙන්නේ කෘෂි කර්මාන්තයට. මං විශ්වාස කරනවා ලෝකේ කොහේවත් මේ වගේ නිර්මාණ බිහි කරලා නැතිව ඇති කියලා. අපේ රටේ අභිමානය, දක්ෂතා ලෝක නායකයන්ට, ඒ පැමිණෙන නියෝජිතයන්ට පෙන්වන්නයි මට වුවමනා වුණේ.ජනාධිපතිතුමා ප්‍රධානත්වයෙන් ගාල්ලේ තිබුණ සමාරම්භක උත්සවයට සහභාගි වෙන්න පවුලේ හැමෝටම අවසර පත්‍ර ලැබුණා. නමුත් මගේ බිරියටයි දරුවන්ටයි එදා ඒ ගමනට යන්න බැරි වුණා. එදා එහෙම යන්න තරම් අපිට වත්කමක් තිබුණේ නැහැ. උත්සවයට ගියාට එදා මගෙ හිත තිබුණේ ගෙදර.”ඔහු රටේ අභිමානය වෙනුවෙන් හඬක් නඟන්නට සූදානම් කලාකරුවෙකි. එදිනෙදා සියලු වැඩ අත්හැර ධාන්‍ය වර්ගවලින් ‍රටවල් පනස් තුනක ධජ නිර්මාණය කළ ඔහු දැන් ඒ සියල්ල දෙස බලා සිටින්නේ සතුටිනි.ඉනෝකා සමරවික්‍රමඡායාරූප -විමල් කරුණාතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>11</month>
      <day>17</day>
    </date>
    <link>http://www.silumina.lk/2013/11/17/_art.asp?fn=af13111711</link>
    <topic>සත දහයේ විශ්ව විද්‍යාලය</topic>
    <author>(ඇස්. මහින්ද ස්වාමීන් වහන්සේ විසිනි)</author>
    <content>ඉකුත් සියවසේ තිහේ දශකය ආරම්භයේ ලේක්හවුස් ආයතනයෙන් එළිදැක්වූ “සිළුමිණ” පුවත්පත එතැන් පටන් මෙරට සමාජ, දේශපාලනික, ආර්ථික හා සංස්කෘතික ගමන් මගට බලපෑ තීරණාත්මක සාධකයක් බවට පත්විය. ජන සන්න‍ිවේදන ක්ෂේත්‍රය ප්‍රාථමික තත්ත්වයක තිබූ එදා සිංහල පාඨකයාට ප්‍රවෘත්ති පමණක් නොව විවිධ විෂයයන් පිළිබඳ දැනුම ලැබුණු ප්‍රමුඛතම මාධ්‍යය වූයේ සිළුමිණ පුවත්පතයි. “සත දහයේ විශ්ව විද්‍යාලය” නමින් සිළුමිණ පුවත්පත ජනතාව හැඳින්වූයේ එබැවිනි.ඉකුත් දශක අට පුරා “සිළුමිණ” ඒ ඒ යුගවල කාලීන සිදුවීම් වාර්තා කරන අතරේ පාඨකයාට ශාස්ත්‍රීය දැනුම ද ලබා දුන්නේ විවිධ දේශපාලන තත්ත්වයන් සමඟ ද ගැටෙමිනි. ඉකුත් දශක අට පුරා සිළුමිණ පුවත්පත සතිපතා කාණ්ඩ හාර දහසකට වඩා ප්‍රකාශයට පත් කර ඇත. මේ පත්තර ගොඩ තුළ සැඟවී ඇති අදටත් වටිනා තොරතුරු මෙන්ම එදා මෙරට සිටි විශිෂ්ට ලේඛකයින්ගේ ලිපි බොහෝය. අදින් ඇරැඹෙන “සත දහයේ විශ්ව විද්‍යාලය” පිටුවෙහි අරමුණ පැරැණි පුවත්පත්වල තිබෙන අදටත් වටිනා ලිපි මෙන්මඑම පුවත්පත්වල අපූර්වත්වය වත්මන් පාඨකයාට ලබාදීමය. මෙවර පළවන්නේ වර්ෂ 1930 මාර්තු 30 දා නිකුත්වූ සිළුමිණ මංගල පුවත්පතෙන් උපුටාගන්නා ලද කොටස්ය.“සිළුමිණ” පත්‍රය ආරම්භ කරන්ට යාමේ ප්‍රවෘත්ති මාත්‍රයෙන් පවා ලක්දිව කිවීහු ප්‍රබොධය ලැබූහ. ඔවුන් විසින් ඒ ප්‍රබොධයෙන් ඒ ඒ පළාත්වල සිට “සිළුමිණÓට සුබ පතා ප්‍රබන්ධකොට එවා තිබෙන කාව්‍යයෝ බොහෝ ගණනකි. ඒ සියලු දෙනාම ස්තුතියට භාජන විය යුත්තෝයි. නමුත් ශුභාශංසනාත්මක වූ ඒ කාව්‍ය සියල්ලම මෙහිලා ප්‍රකාශ කරනු නොහැකි වීම කනගාටුවකි. මෙහි පහත පළ වනුයේ එයින් ස්වල්ප කාව්‍ය පංක්තියක් පමණකි.“සිළුමිණ” නරඹව්!(ඇස්. මහින්ද ස්වාමීන් වහන්සේ විසිනි)දි න මි ණ යන නාමෙන් රන් ඔටුන්නක් පලන්දාඅ වු රු දු ගණනින් විස්සක් ඉකුත්වූ තැනේදීග රු ත ර සිරි ලංකා මෑණියන් ජට අත්වූ“සිළුමිණ” නරඹාලා වත් වඩව් ජාති ආලේහොඳ නොහොඳ දැනෙන්ට ත් සත් සිරිත් දම් වැවෙන්ට ත්බියගුලුව නොඉන්ට ත් වීරයන් මෙන් නැගෙන්ට ත්විපතෙදි නොතැවෙන්ට ත් සම්පතින් මත් නොවෙන්ට ත්විජය සිරි සිඹින්ට ත් ජීවිතේ මං තැනෙන්ට ත්නිදහස හිමි වෙන්ට ත් ජාති ආලේ වැඩෙන්ට ත්නැණ එලිය ලබන්ට ත් වාසනාවන්ත වෙන්ට ත්රට’ සමය හදන්ට ත් වාදබේ බුන් කරන්ට ත්සමගිය ලියලන්ට ත් ඒ මඟින් ලෝ වැඩෙන්ට ත්කැමැති අය සිටිත්නම් සිංහලද් දීපයේ මේ“සිළුමිණ” කියවත්වා “ආයුබෝවන්” කියත්වාමෙවග මෙලෙස දන්වන්නේ කියන්නේ හිතන්නේ“සිළුමිණෙහිි ඉතා ළාබාල කව් කාරයා වේ.සෞගත,කො. වීදිය.සිකුරාදා රෑ ගෙවල් බිඳින්නන් රංචුවක්ම වැල්ලවත්තේ රවුම් ගසා තිබේ. ඉය්යේ උදය ගෙවල් බිඳුම් හයක් ගැන නගරයේ අපරාධ පොලීසියට පැමිණිලි කර තිබුණි.“රිජ්වේ ප්ලේස්Óහි ජේ. ඩබ්ලිව්. හෝප් මහතාගේ බංගලාවට ඇතුල් වූ හොර මුල විසින් ආහාර ගබඩාව විනාශ කරන ලදි. ෂැම්පින් බෝතලයක් අසුවූ හොරු එය එතැනදීම කඩා උත්සවයක් ද පවත්වා තිබුණි.රුපියල් 20 ක්.ප්‍රනාන්දු පාරේ වී. කාර්තිගේසු මහතාගේ නිවසට ඇතුල්වූ හොරු අල්මාරියක් කඩා රුපියල් 20 ක් ගත්හ. වැවර්සට් ප්ලේස්හි අබ්දුල් මජිඩ් මහතාගේ සහ පීරිස් ඇවෙනියුහි ඊබල් තරුණ නෝනාගේත් බංගලාවට ගිය මේ පිරිස තම අදහස් මුදුන් පත් කොටගත නොහී ආපසු ගියාය.කිරිලපනේ සහ මරක්කළ පාරේ සිව සුප්‍රමනියම් සහ සැලුදින් නමැත්තන්ගේ නිවාසවලට ඇතුල්වීමට දැරූ ප්‍රයත්න නිෂ්ඵල වී තිබේ.ශත වර්‍ෂයක් ජීවත්වීමෙන් 85 වෙනි අවුරුද්ද දක්වා තමාට සහ ලෝකයාට මෙහෙ කිරීමට හැන්රි පෝඩ් මහතා අධිෂ්ඨාන කර සිටියි. සූසැට වියෙහි සිටින පෝඩ් මහතා මෙසේ කියයි. පථ්‍යාහාර සහ නියම ව්‍යායාම ගැනීමෙහි මා ආදර්‍ශයට ගත යුතුය.ගතවූ පස් අවුරුද්ද තුළ පෝඩ් මහතා මොටෝ රථ නොව ආහාර ද්‍රව්‍ය පිළිබඳ පරීක්ෂණ පැවැත්වීය. ආහාර සඳහා එක් වරකට එක් ද්‍රව්‍යයක් ගැනීම යෝග්‍ය බැව් ඒ මහතාගේ අදහසයි. පෝඩ් මහතාගේ ආහාර ගැනීමේ පිළිවෙළ මෙසේයි.උදය පලතුරුදවල් බිත්තරරාත්‍රියෙහි ධාන්‍යාහාර,පෝඩ් මහතා වැඩිදුරටත් මෙසේ කියයි. අවුරුදු 15 සිට අසූපහ දක්වා මනුෂ්‍යයා වැඩ කළ යුතුයි. අවශ්‍ය ප්‍රමාණයට වඩා ආහාර ගැනීමෙන් වයසක මිනිස්සු අකර්‍මමශීලී වෙති.ට්‍රොට්ස්කි නම් ප්‍රබල රුසියන් ආඥාදායකයා දැන් මරණාසන්නව සිටියි. ජර්මනියේ හෝ ප්‍රංසයේ දක්ෂ වෛද්‍යවරයන්ගෙන් ප්‍රතිකාර නොලැබ තම ජීවිතය ගලවාගත නොහැකි බැව් ඔහු තම මිත්‍රයන්ට විදුලි මඟින් දන්වා යැවූයේය.නමුත් ට්‍රොට්ස්කි පිළි ගැනීමට සියලුම ජාතීහු භය වෙත්. දේශපාලන ප්‍රශ්නවලට ඇතුළත් නොවීමට පොරොන්දු වන්නේ නම් ජර්මනිය හෝ ප්‍රංසය ඔහු භාරගන්නවා ඇත. චෛතසික සහ ශාරීරික ශක්තියෙන් අන්තිමට පිරිහී සිටින ට්‍රොට්ස්කි දේශපාලන කටයුතුවල පැටලීමට සමත් වී නොවේ.   මහත්මයාණනි,මෙහි පහත නම් සඳහන් වන මා ඇතුළුව අපි සිව් දෙනෙක් මේවර මඩු දෙව් මැදුරෙහි වන්දනාව සඳහා ලුණුවිල සිට දුම්රියෙන් ගොස් ආපසු හැරී එන ගමනේදී ගිය සති දින උදේ 10.20 ට මඩු රෝඩ් එකෙන් පිටත්ව විත් සවස 6.46 ට රාගමට පැමිණෙන විටම හලාවතට එන දුම්රිය අපට පෙනි පෙනීම පිටත්ව ගිය බැවින් හලාවත දුම්රියේ නැගීමට ආ සියලු දෙනාම අතරමංවී පසුවදා වනතුරුම නවතින්ට සිදුවිය.සවස 6.46 ට රාගමට පැමිණෙන යථොක්ත දුම්රියෙන් තලෙයිමන්නාර් කන්කසන්තුරෙයි ත්‍රිකුණාමලේ සහ මඩකලපුවෙනුත් එන මගීන් බොහෝ ගණනක් හලාවත දුම්රිය බලා එන බැවින් සවස 5.48 කොළඹ කොටුවෙන් විත් 6.35 ට රාගමින් පිටත්වන දුම්රිය ඉහත කී තලෙයිමන්නාර් දුම්රිය පැමිණෙන තුරු ප්‍රමාද වෙන්ට සිදුවෙත් විනාඩි 11 ප්‍රමාදව එන්ට සැලැස්සුවහොත් මඩු දෙව් මැදුරට යන අයට පමණක් නොව අනුරාධපුර වන්දනාව සඳහා යන අයට ද යට සඳහන් කළ පරිදි සිව් මගකින් පැමිණෙන අයට ද පහසුවක් පමණක් නොව දුම්රිය දෙපාර්තමේන්තුවට ද ඉන් ලොකු ප්‍රයෝජනයක් ඇතිවිය හැක. මේ ගැන දුම්රිය සාමාන්‍යාධිකාරී තුමා කල්පනාවට ගන්නෙහි නම් මැනවි.මේ බවටD. M. JayasekeraKeenkelle EatateMarawila.කලකට පෙර විවාහ වූ ජෝඩු දෙකක් වෑකේ තානායමට ‘හනිමුන්’ ගියෝය.මේ ජෝඩු දෙකේ පිරිමින් දෙදෙන හමසකට පසු මුණගැසී එකෙක් අනිකාගෙන් “ඔහෝ මිත්‍රය කොහොමද දැන් තමුසේගේ භාර්යාව ‍හේම” යනුවෙන් තොරතුරු විචාළේය.“බොහොම හොඳයි. දැන් ඈ දෙව් දුවක් නොවැÓයි භාර්යාව මතක් වීමෙන් පිනා ගිය මිත්‍රයා ප්‍රකාශ කෙළේය.“ඒක එහෙම ද? මගේ භාර්යාව නම් තවම ජීවත්ව ඉන්නවා” යි අනිකා කීය.    කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>11</month>
      <day>17</day>
    </date>
    <link>http://www.silumina.lk/2013/11/17/_art.asp?fn=af1311172</link>
    <topic>මුහුදු වැලිවලින් සුරකින මාරවිල වෙරළ</topic>
    <author>රූපාන්ති බුලත්සිංහල</author>
    <content>රැල්ල ගල්පරවල වැදී විදුලි වේගයෙන් ඈත දියඹට ඇදෙයි.දෙවනත් කර හඬා වැටෙන මුහුද වාරකන් බව අපට කීවේ මෙසේ තම ස්වරූපයෙනි. යන්තමට තිබෙන වැහි අඳුර වැස්සක් මඟ එන බව කියයි. පෙරළි පෙරළී එන රළ ගෙඩි කළු ගල් පරවල වැදී සීසී කඩ යයි. කුඩා දරුවෙක් ගල් පරයකට නැගී ඈතට එබෙයි.'' බලාගෙන පුතා වැටෙයි."කොළඹ උතුර ප්‍රාදේශීය ඉංජිනේරුදමිත් රූපසිංහඅත්තම්මා සැරවෙයි.දරුවාට කිසිවක් ගැන තැකීමක් නැත. නැගෙන බිඳෙන රළ ගෙඩි ඔහුගේ අවධානය පැහැරගෙනය. එහෙත් වාරකන් කාලයට අනක් ගුණක් නැති රළ ගෙඩිවල ස්වරූපය අත්තම්මා හොඳින් දනියි. කෙතරම් වේගයෙන් දිව ආවද බැහැ දැකීමට තරම් සොඳුරු වෙරළක් මාරවිල තල්විල ප්‍රදේශයේ නැත. ඈත මුහුද දෙ බලාගෙන සිටිනු විනා වෙරළේ අලංකාරය අත්විඳීමට කිසිවෙක් පින් කර නැත. රළ ගෙඩි වෙරළට ගෙනවිත් දෙන හක් බෙල්ලන් සිප්පි කටු වෙරළේ නොමැත.විඩිව සනසා ගැනීමට බැස රැල්ල පෑගීමට වෙරළක් නැත.සමුද්‍ර ඛාදනය ඒ තරමට සොඳුරු බව පැහැරගෙනය. සංචාරකයන් පැමිණියත්, එහි සිරිය අත්දැකීමට මඟක් නොමැත.වෙරළ අහිමි සයුර වැළපෙමින් වෙරළක් සාදා ගැනීමට වැලි සොයයි.වැළපීමේ රළු බව චන්ඩ වී ගොඩබිම් තීරය මදින් මද මුහුද සතු කරගනියි. ඊට එරෙහිවී අයිතිය ක්‍රමවත් කිරීමට ඇත්තේ මහා කළුගල් වැටියකි. වෙරළ සංරක්ෂණය කිරීමට මෙය එතරම් යෝග්‍යද? එය නිශ්චිතවම පසක් වෙනුයේ ධීවර මැසිවිලිවල ස්වරූපය විමසූවිටය.‍'' පුතේ, මෙහේ එන්න. ඔය රැල්ල සැර විඩියි."අත්තම්මා කලබලය එහෙත් දරුවා තම කෘතුහලය ඉවත නොදමයි.'' අත්තම්මේ අන්න අර නැව ආයිත් එනවා.''''මොන නැවද දරුවො?'''' අර වැලි ගේන නැව"දරුවා ඈතට අත දිගු කරයි. ගොඩබිම දෙසට සේන්දු වෙන නැව අත්තම්මාගේ නෙත ගැටෙයි. ඇය මහත් ඕනෑකමින් ඒ දෙස බලයි. පාසලඅවසන් වූ සැණින් වෙරළ තීරයට නිල ඇඳුමින් දරුවො පිවිසෙති. දරුවන් මෙන්ම වැඩිහිටියෝද වැලි වැටිය නිර්මාණය සියැසින් දැක ගැනීමට උනන්දු වෙති.''තව පැය බාගයකින් ඇන්ටිගූන් මෙතනට එනවා."'' ඇන්ටිගූන් ඒ කවුද පුතේ?''''ඇයි අත්තම්මේ මේ වැලි ගේන නැව''දරුවා පිළිතුරු දුන්නේ හසළ දැනුම ඇත්තෙක් ලෙසය. ඉකුත් පස්වෙනිදා ඇරැඹි මේ ව්‍යාපෘතිය ක්‍රියාත්මක කිරීමට බෙල්ජියම් සමාගමක් ඉදිරිපත්ව සිටියි. මැනවින් ආරක්ෂාව ගැන සලකන ඔවුහු වැඩ බිමට එකවර ඇතුළු වුවහොත් වහා කිපෙති.ආරක්ෂක ඇඳුම් ඇඳගත්තෙක් හැර අන් කිසිවෙක් ඇතුල් වූ විට පවතින සාමය අතුරුදන් වෙයි. සිංහල ඉංජිනේරුවන් සමඟ උරෙන් උර ගැටෙමින් ඔවුහු අපේ වෙරළ අපට සාදා දීමට උනන්දු වෙති. මේ පිළිබඳ කොළඹ උතුර ප්‍රාදේශීය ඉංජිනේරු දමිත් රූපසිංහ මහතා මෙසේ අදහස් ඉදිරිපත් කළේය.'' වෙරළ සංරක්ෂණදෙපාර්තමේන්තුවේ යෝජනාවකට අනුව ආරක්ෂක අමාත්‍යාංශය තමයි මේ සඳහා මූලිකත්වය අරගෙන තියෙන්නේ.මේ සඳහා රුපියල් මිලියන 615ක් යොදවලා තියෙනවා. මීගමුවෙන් පටන් ගත් වෙරළ ඛාදනය දිගටම තිබුණා. මේ නිසා තමයි අපි දිගටම ගල් වැටි දැම්මේ. 1980 ගණන් වල ඉඳලා වෙරළ ඛාදනය දිගින් දිගට තිබුණා.''මොකද්ද ඛාදනය වෙන වෙරළට ගත යුතු පියවර ? "මම ඇසුවෙමි.'' ඇත්තටම මෙවැනි වෙරළක් ක්‍රම දෙකකට සංරක්ෂණය කරන්න පුළුවන්."'' ඒ කියන්නේ? "'' ඒ කියන්නේ අපට දෘඪ ව්‍යාපෘතියක් ආරම්භ කරන්නත් පුළුවන්. නැත්නම් අපිට මෘදු ව්‍යාපෘතියක් ආරම්භ කරන්නත් පුළුවන්. "'' ඒ ව්‍යාපෘතිවල ස්වරූපය ?"''දෘඪ ව්‍යාපෘතියකදී වෙරළේ සුන්දරත්වය රැ‍ඳෙන්නේ නැහැ. මේ කළු ගල් වැටි බැඳලා අපි කරලා තියෙන්නේ දෘඪ ව්‍යාපෘතියක්. ඒත් මෙවැන්නකින් වෙරළේ සුරක්ෂිත බව රැකුනට සුන්දරත්වය ආරක්ෂා වෙන්නේ නැහැ. හැබැයි ඛාදනය මේ නිසා වළකිනවා.වෙරළේ සුන්දරත්වය අවශ්‍ය නිසා අපි මෘදු ව්‍යාපෘතියක් බටන් ගත්තා. ඒක තමයි. මේ වැලි වැටියකින් වෙරළ සැකසීම. මාරවිල- තල්විල වෙරළ තීරයේ මීටර් 1800ක දුර ප්‍රමාණයක් කෘතීම වැලි මඟින් පෝෂණය කිරීමට අපි පියවර අරගෙන තියෙනවා. වෙරළ ස්ථායීකරණ ව්‍යාපෘතිය සඳහා වෙරළ සංරක්ෂණ හා වෙරළ සම්පත් කළමනාකරණ දෙපාර්තමේන්තුව හා රාජ්‍ය ආරක්ෂක හා නාගරික සංවර්ධන අමාත්‍යාංශය සහය වෙනවා. පොම්ප කරන වැලි ප්‍රමාණය වැලි කියුබ් ලක්ෂ 3ක්. මේ නැව පැය විසි හතර පුරාම වැඩ. මේ හැම කාර්යයක්ම සැලැසුමකට අනුව සිදු කරනවා.''සවස දෙක වෙනවිට වෙරළ ඉමට සේන්දු වූ නැව නළ මාර්ගයෙන් වතුරත් සමඟ වැලි පොම්ප කිරීමට කටයුතු කළේය. සිදුවෙන්නා වූ ක්‍රියාව නැරැඹීමට අවට ගම්වැසියෝ පැමිණියහ. කෙතරම් කාලයක් ඛාදනය වීමෙන් අහිමිව තිබුණ වෙරළ යළි ජීවය ලබමින් පුනරුත්ථාපනය වෙයි. අහිමි වූ වෙරළේ සන්තාපය අවට ජනතාවට දැඩිව දැනුන බව නම් පැහැදිලිය.‍‍‍'' මේ ‍නිසාවත් ගෙවල්වලට වෙන හානිය වැළකුණොත්? ''එක් අයෙක් කීවේය.'' ඇයි මේ බලන්න කෝ... පොල් ගස්වල මුල් හොඳටම පෑදිලා.තවත් පුද්ගලයෙක් කීවේය.'' මං ආවේ ගම්පහ ඉඳලා. ඇත්තට මේ වගේ දෙයක් බලාගන්න එක හොඳයි. වෙරළට ක්‍රමවත් ආරක්ෂාවක් මේ මඟින් ලැබෙයි කියලා තමයි මට හිතෙන්නේ. වෙරළක් නැත්නම් මුහුදක අලංකාර බව අත්විඳින්න බැහැ. වෙරළක ඇවිදිනවා කියන්නේ මානසික සැනසීමක්. කළු ගල් පර දැමීමෙන් ඒ සොඳුරු බව නැති වෙනවා. වැලි තීරයකින් ස්වාභාවික පරිසරය ආරක්ෂා වෙනවා."වෙරළක සංරක්ෂණ පිළිබඳ සෑම පුද්ගලයෙකුටම අවබෝධයක් තිබියයුතුයි. මේ අවබෝධය කුඩා කාලයේ සිටම දරුවෙක්ට ලබාදීම දෙමව්පියන්ගේ යුතුකමක්. වෙරළක් රැකවරණය කරන ආකාරය දමිත් රූපසිංහ ඉංජිනේරු මහතා පැහැදිලි කළේය.'' පිටරට වල අවුරුද්දෙන් අවුරුද්ද වෙරළ රැකවරණය කිරීමේ ක්‍රියාවලිය තියෙනනවා. බෙල්ජියමේ නම් මේ ආකාරයට වැලි පොම්ප කරනවා. අද ලංකාවේ ගංඟාවල ප්‍රමාණවත් තරම් වැලි නැහැ. වැලි ගොඩ දැමීමත් ඊට හේතුවක්. ගංඟාවලින් ලැබෙන වැලි වලින් සයුරු වෙරළ පෝෂණය වෙනවා.වර්තමානයේ ඒ වගේ තත්ත්වයක් නැහැ. මේ නිසා තමයි කෘතීම ලෙස වැලි වලින් පෝෂණය කරන්න සිද්ධ වෙන්නේ. සමහර අය වෙරළ අපිරිසුදු කරනවා. වෙරළක් අහිමිවීමට මෙයත් ප්‍රධාන හේතුවක්. අපේ රටේ දකුණු වෙරළ කඩතොළු සහිතයි. නමුත් බටහිර වෙරළ ඍජුයි. කඩතොළු වෙරළකට වඩා ඍජු වෙරළක් ආරක්ෂා කරගන්න අමාරුයි. මේනිසා අපි මේ පිළිබඳ විමසිලිමත් වියයුතුයි. මේ ඛාදනයට ලක්වෙලා තියෙන්නේ ඍජු වෙරළ තීරයක්."'' වෙරළ වැලිවලින් සංරක්ෂණය කිරීමෙන් ලැබෙන ප්‍රතිලාභ මොනවාද? ''මම අනතුරු ඇසුවෙමි.'' වෙරළ තීරයේ ඛාදන තත්ත්වය අවම කිරීම"'' මාරවිල වැල්ලේ හා මෝදර වැල්ලේ ධීවර කටයුතු සඳහා සුදුසු වෙරළ තත්ත්වයක් ස්ථාපිතවීම."'' සංචාරක කර්මාන්තය සඳහා පළල් වෙරළ තීරයක් යළි ‍ගොඩ නැඟිම.'''' මහජනතාවට විනෝදාත්මක කටයුතු කිරීමට වෙරළේ පරිසරය රැකීම.''''තල්විල මෝය ආරක්ෂාවීම."වෙරළ සංරක්ෂන දෙපාර්තමේන්තුව මඟින් වෙරළ රැකවරණය කිරීමට පියවර ගැනීමේ තත්ත්වය ධීවර ජනතාව දකින්නේ ඔවුන්ගේ දැක්ම අනුවය.'' මගේ නම ඩබ්ලිව් වින්සන්. අපි මේ මුහුදු රස්සාව කාලාන්තරයක් තිස්සේ කරනවා. වෙරළේ ගල් වැටියක් දැම්මාට වඩා පහසුයි. වැලි මඟින් වෙරළ ගොඩ නැඟීම. අපේ බෝට්ටු ලේසියෙන්ම දියත් කරන්නත්, දිය‍‍ඹෙන් මෙගොඩට ගේන්නත් ලේසියි. හැබැයි අපි කැමැති ස්වාභාවික කවාකාර හැඩයක එන පරිද්දෙන් වෙරළ හදනවා නම්....''වෙරළක ගල්පර දැමීමේදී දියකඩන ස්වරූපයට මෙන්ම පනා හැඩයටත්, රිවත් හැඩයටත් දාන්න පුළුවන්. මේ කුමන හැඩයට වෙරළක් ගල් පරවලින් සංරක්ෂණය කළත් මිනිසු කටයුතු වලට ඇති වෙන්නේ බාධාවකි. මේ බාධාව වැලි වැටිය පැමිණි පසු නික්මයයි.ඩබ්ලිව් මැල්කම් වගේම සුසන්තත් වැලි වැටිය දැමීමේ දී තමන්ට ඇති වෙන යහපත් වාතරණය පිළිබඳ කරුණු දැක්වූහ. '' වාරකන් කාලයේදී විතරක් නෙවෙයි සාමාන්‍ය කාලවලදී පවා අපේ තෙප්පම් ගොඩට රැගෙන එන්න අපහසුයි. ඒ වගේම දියඹට දියත් කරන්නත් අපහසුයි. වෙරළක් තිබියෙදී මේ අපහසුතාව මඟ හැරී යනවා.වෙරළ සංරක්ෂණයට වැලි භාවිතයේ තිබෙන වැදගත්කම වෙරළ සංරක්ෂණ දෙපාර්තමේන්තුවේ අධ්‍යක්ෂ ජෙනරාප් ආචාර්ය අනිල් ප්‍රේමරත්න මහතා පැහැදිලි කළේය. '' වැලි වලින් ප්‍රතිපෝෂණය කිරීම වෙරළකට වැදගත් මෙය වාර්ෂිකව කළයුතු ක්‍රියාවලියක්.මාරවිල උතුරු ප්‍රදේශයත් අපි මේ කටයුත්ත කරන්න බලාපොරොත්තු වෙනවා. වියදම වැඩිකම තමයි අපහසුතාව. දියුණු රටවල නම් වෙරළ පාවිච්චි කරන හෝටල්වලින් අදාළ පළාත්පාලන ආයතන මේ මුදල අය කරගන්නවා. එහෙත් ලංකාවේ වෙරළ ආරක්ෂණ පනත මඟින් වෙරළ පොදු දෙයක් විදිහට අර්ථ දැක්වීම නිසා අය කිරීමක් කරන්න බැහැ. මෙවැනි කටයුත්තක් කරන්න පුළුවන් වෙන්නේ මධ්‍යම රජයට පමණයි.''වෙරළ ප්‍රතිපෝෂණයේ වැදගත්කමත්, සයුරක අලංකාරීත්වයට වෙරළක් අවශ්‍ය බවත් මෙයින් තහවුරු වේ. වෙරළක් අහිමි සයුරක කලදසාව හා ඛාදනයේ වැලි ප්‍රතිපෝෂණයෙන් තුරන්වේ.වැලි නැව තවත් අවස්ථාවක් අවසන් කර යන්නට සූදානම්. අත්තම්මා පුතාව අල්ලාගෙන ගෙදර යන්නට හැරුනාය. ඉර තම මෙහෙය නිම කරමින් මුහුදේ සැඟවෙන්නට උත්සහ දරයි.රූපාන්ති බුලත්සිංහලඡායාරූපසුදම් ගුණසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>11</month>
      <day>17</day>
    </date>
    <link>http://www.silumina.lk/2013/11/17/_art.asp?fn=af1311173</link>
    <topic>පොදුරද මඩුලු මහජන සමුළුව ඇමතූ පුංචිම සාමාජිකාව</topic>
    <author>අරුණි මුතුමලී</author>
    <content>කට ඇති පුතකුත් රුව ඇති දුවකත් ලෙස දරුවන් දෙදෙනකු පිහිටිය යුතු ගුණාංග සියල්ල එක දරුවකු සතු වීම කෙතරම් වාසනාවක් ද? ළමා සාරියකින් සැරැසී කොණ්ඩ කරල් දෙකක් ගොතාගෙන ඉංග්‍රීසි කතාවක් පවත්වමින් පොදු රාජ්‍ය මණ්ඩල සමුළුවට සමගාමීව ගාල්ලේ පැවැති මහජන සමුළුවට සහභාගි වූ රාජ්‍ය තාන්ත්‍රිකයන් ඇතුළු සියල්ලන්ගේ සිත් පැහැර ගැනීමට සමත් වූ පුංචි එනුරි දුටු විට සිතෙන්නේ එසේය.ඇය කෙතරම් ආකර්ෂණීය ලෙස සිය කතාව ඉදිරිපත් කළා ද යත් ජනාධිපතිතුමා, ආර්යාව, පොදු රාජ්‍ය මණ්ඩල මහ ලේකම් කමලේෂ් ෂර්මා ඇතුළු දෙස් විදෙස් සම්භාවනීය අමුත්තන්ගේ පමණක් නොව එය රූපවාහිනි තිරයෙන් නැරඹු ලක්ෂ සංඛ්‍යාත දෙස් විදෙස් ජනතාවගේ අවධානය එක සීරුවට විනාඩි කිහිපයක් රඳවා තබා ගැනීමට සමත් වූවාය. ඒ පුංචි හපනිය හමුවීමට අපි ගියෙමු.“මගේ සම්පූර්ණ නම එනුරි උදානා මහලියනගේ” ඇය කීවේ සිරියාවන්ත හුරතලයක් පාමිනි.“මම ඉගෙන ගන්නේ ගාල්ල සවුත්ලන්ඩ් බාලිකා විද්‍යාලයේ පහ ශ්‍රේණියේ. වයස අවුරුදු දහයයි. අපි ඉන්නේ කිතුලන්පිටියේ.” අපේ ප්‍රශ්නවලට ඇය පිළිතුරු දෙන්නේ සිනා පිරුණු මුහුණින් යුතුවය.“මගේ අම්මගේ නම හසන්ති ඌරලගමගේ.අම්මා බද්දේගම ක්‍රිස්තුදේව විද්‍යාලයේ ඉංග්‍රීසි උගන්වනවා.තාත්තගේ නම ප්‍රියන්ත ගාමිණි මහලියනගේ. ඉංජිනේරුවරයෙක්. මට එක අක්කා කෙනෙක් ඉන්නවා. නම දිනිති මහලියනගේ. අක්කා දැන් උසස් පෙළ කරලා ඉවරයි.”සෑම වාක්‍යයක් අවසානයේම ඇයගේ මුහුණේ රැ‍ඳෙන්නේ පිරුණු සිනහවකි. එය ඇයට උපතින්ම උරුම වූ ගුණයක් යැයි සිතේ.“ඉතින් කියන්නකෝ මේ කතාව කරන වෙලාවේ මොකද හිතුණේ කියලා?” අපි ඇසුවෙමු.“කතාව කරන්න කලින්නම් ටිකක් බය හිතුණා. ඒත් එතෙන්ට ගියාට පස්සේ බය නැති වුණා.එතන හිටියේ මම කැමැති අයනේ.“මහින්ද රාජපක්ෂ ජනාධිපති මාමටයි, එතනම හිටිය ශිරන්ති රාජපක්ෂ නැන්දටයි, අපේ සමිත හාමුදුරුවන්ටයි (බද්දේගම සමිත හිමියන්) චන්දිම රාසපුත්‍ර ඇමැති මාමටයි, තව මං හරි ආසයි අර ලේකම් තුමා කියන ඉන්දියාවෙ මාමාට. (පොදු රාජ්‍ය මණ්ඩල මහලේකම් කමලේෂ් ෂර්මා මහතා) ඒ වගේම පිටරට අයට මම හරි ආසයි. ඒ අයත් ගොඩක් හිටියනේ. අපේ ප්‍රින්සිපල් මැඩම් මගෙ ළඟම හිටියා. කතාව කරන්න යනකල්.එතකොට බය නැති වුණා.කතාව කරන්න කියලා මුලින්ම තෝරාගත්තේ කොහොමද?අපි හත්දෙනෙක් තෝරගත්තා නැටුමකට කියලා. චමුදි, රාධිකා, දිනිති, එරන්දි, ඉනුපමා, සංජලී, අරලිය අපි කට්ටිය ගියාම අනිත් අයව නැටුමට ගත්තා. මාව ඒකට ගත්තේ නෑ. කතාව කරන්න කීවා.ඉසුරු අබේරත්න සර්. (දකුණු පළාත් (ඉංග්‍රීසි) අධ්‍යාපන අධ්‍යක්ෂ) .ඉතින් අම්මා.කතාව හදලා දුන්නා.දවස් පහක් විතර තමයි ඒ කතාව පුරුදු වුණේඒ කතාවෙන් කියන්නේ මොකද්ද කියලා දන්නවා ද?ඔක්කොම දන්නේ නෑ. අම්මා කිව්වා අනාගතේ දී අපේ ඉස්කෝලවල ලොකු වෙනස්කම් තියෙන්න පුළුවන්. 2015 දී අපිට තමයි අනාගතය අයිති වෙන්නේ. අපි ඉන්නේ ලස්සන රටක, ඒ රටේ අනාගතය අපියි කියලා.ඉතින් මීට කලින් කතා පවත්වලා නැද්ද?තියෙනවා. ඉස්කෝලේ රැස්වීමේදී කතා කරලා තියෙනවා. මම දෙකේ පන්තියේදී තමයි අලුත් ප්‍රින්සිපල් මැඩම් ආවේ. ඒ වෙලාවෙත් පිළිගැනීමේ කතාවක් කරන්න හම්බ වුණා.ප්‍රින්සිපල් මැඩම් පිළිගනිද්දී මොනව ද කීවේ කියලා මතක ද?අපි ලොකු වෙනතුරු ප්‍රින්සිපල් මැඩම්ට අපේ ඉස්කෝලේ ඉන්න කිව්වා.පුංචි එනුරි ඊට අමතරව ඉංග්‍රීසි කථික තරගවලින් ද ජයග්‍රහණය කර ඇත. ඇයගේ මව සිය කුඩා දියණිය ගැන අපට කීවේ සිතෙහි ඇතිවූ නිහතමානී ආඩම්බරයක් දෑසෙහි රුවාගෙනය.“අපි බයේ හිටියේ වචන පැටලෙයි කියලා. ඒත් එක වචනයක්වත් පැටලුණෙත් නෑ. අමතක වුණෙත් නෑ. ඒක මට හරිම සතුටක්.”“දුව International Institute of Music Drama and Speech වලින් සමස්ත ලංකා පළමු ස්ථානය ලබාගෙන තිබෙනවා. නැටුම් තරගයකිනුත් කණ්ඩායමම සමස්ත ලංකා ප්‍රථම ස්ථානය දිනා ගත්තා.ඉංග්‍රීසි වගේම සිංහල ගායන කණ්ඩායමෙත් දුව ඉන්නවා. සෞන්දර්ය විෂයයන්ට දුව හරි කැමැතියි. ඇත්තටම මට හරිම ආසයි ඒ වෙලාවේ දුව කතා කරනවා රූපවාහිනියෙන් දකිනකොට. තාත්තාත් බොහොම නිහඬව ඒ දිහා බලාගෙන හිටියා. මගේ දුවට විතරක් නොවේ මේ වගේ අවස්ථාවක් කවුරු හෝ දරුවකුට ලැබෙන එක විශාල වාසනාවක්.පහේ ශිෂ්‍යත්වයෙන් ලකුණු 163 ක් ලබාගෙන සමත් වී ඇති පුංචි එනුරි පාසලේ ද ප්‍රාථමික අංශයේ ඉංග්‍රීසි හා සිංහල නිවේදන කටයුතුවල යෙදෙන, හැම අතින්ම දක්ෂතා පෙන්වන දැරියක් බව අපට කීවේ ශ්‍රේණි බාර ගුරුතුමී සන්ධ්‍යා කොඩිකාර මහත්මියයි.විදුහල්පතිනි කර්නල් ශාන්ති සෙනෙවිරත්න මහත්මියට ද පුංචි එනුරි මතක සිටියේ ඇය පාසලට පැමිණි දවසේ දෙකේ ශ්‍රේණියේ පැංචියක ලෙස කළ ඉල්ලීම නිසාය."පොදු රාජ්‍ය මණ්ඩල මහජන සමුළුවටත් පන්තිවල ඉදිරියට යන දරුවන් තෝරා එවන්න කීවාම අංශ භාර ගුරුවරියන් මඟින් ශිෂ්‍යත්වය සමත් අය අතරින් තමයි මේ දරුවන් හත්දෙනා තෝරා ගත්තේ. එනුරිට මම කීවා වෙනදා මගේ ඉස්සරහ කතා කරනවා වගේ මෙතනත් මම ඉන්නේ කියලා හිතාගෙන කතා කරන්න කියලා. ඇය එය ඉතා හොඳින් කළා. එනුරි දුව වැනි සිසුවියන් මගේ පාසලේ සිටීම ගැන මම ඉතාම සතුටට පත්වනවා. දරුවන් ඉදිරියට යාම තමයි ගුරුවරුන්ගේ සතුට.පුංචි එනුරි ඉංග්‍රිසි ඉගෙන ගන්නේ මවගෙනි ශිෂ්‍යත්වය සමත් වුවද ඇයට සවුත්ලන්ඩ්ස් බාලිකාව හැර යන්නට කිසිදු අදහසක් නැත.කතාව පවත්වලා ආවාම මොකද හිතුණේ?සතුටු හිතුණා. හැමෝම හොඳයි කිව්වනේ. තවත් සතුටුයි.ලොකු වුණාම කවුරු වෙන්න ද කැමැති?ඉස්සර හිතාගෙන හිටියේ නැටුම් ටීචර් කෙනෙක් වෙන්න. ඒ වුණාට දැන් කැමතියි ඩොක්ටර් කෙනෙක් හරි පියානිස්ට් කෙනෙක් හරි වෙන්න.මම මගේ රටට ගොඩක් ආදරෙයි. ඒත් පිටරට ගිහිං බලන්නත් ආසයි. මේ වගේ කතා කරන්නත් ආසයි.ජනාධිපතිතුමා දකින්නට ආසාවෙන් සිටි එනුරිට වැඩිකල් නොගොස් එතුමා ඉදිරියේ ලොවටම ඇසෙන්නට කතාවක් පවත්වන්න තරම් වාසනාව ලැබී තිබිණි. එසේනම් ඇගේ අනාගත පැතුමන් ද ඇය සිතන අයුරින්ම වෛද්‍යවරියක හෝ පියානෝ වාදන ශිල්පිනියක ලෙස හෝ ලෙසින් ලොවටම සේවයක් වන පරිදි ඉටු කරන්නට වාසනාව ලැබේවායි අපි පතමු.අරුණි මුතුමලීඡායාරූප -සුදම් ගුණසිංහ - සුදත් මලවීරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>11</month>
      <day>17</day>
    </date>
    <link>http://www.silumina.lk/2013/11/17/_art.asp?fn=af1311174</link>
    <topic>රටවල් 44ක තරුණකම එකට එක්වූ පොදුරද සමුළුව</topic>
    <author>හම්බන්තොට සංචාරයකින් පසු</author>
    <content>තාරුණ්‍ය මොන තරම් සුන්දර ද? ඒ සුන්දරත්වයේ රස පහස විඳපු , විඳින සහ විඳින්ඩ බලාපොරොත්තුව ඉන්න අය මොන තරම් මේ ලෝකේ සිටිත්ද? ඒත් මේ කියන්ඩ යන්නේ ඒ කිසිවක් ගැන නොව. ආසියානු , අප්‍රිකානු , යුරෝපීය යන කලාපවල සහ කැරිබියන් දූපත්වලට අයත් රටවල් රැසක තරුණ තරුණියන්ගේ හමුවීමක් ගැනය. ඒ පොදු රාජ්‍ය මණ්ඩලයීය තරුණ සමුළුවය. අභිනවයෙන් හම්බන්තොට ඉදි වු මාගම්පුර රුහුණු අන්තර්ජාතික සම්මන්ත්‍රණ ශාලාවේ දී පසු ගිය 10 දා සිට 14 වෙනිදා දක්වා මේ සමුළුව මුළු දුන්නේය.පොදු රාජ්‍ය මණ්ඩලයට අයත් වෙන්නේ හිරු නොබසින අධිරාජ්‍යයේ යටත් විජිතයන්ව තිබුණු රටවල් සමුහයකි. මේ රට රටවලින් එක් රටකට අවුරුදු දෙකෙන් දෙකට පොදු රාජ්‍ය මණ්ඩලයීය සමුළුව පැවැත්වීමට ඉඩකඩ ලැබෙයි.මේ වසරේ සමුළුවේ සත්කාරකත්වය අපේ රටට ලැබිණි. සමුළුවට සමගාමීව ව්‍යාපාරික , මහජන , රාජ්‍ය නායක සහ තරුණ සමුළු සුපුරුදු පරිදි අපේ රටේත් පැවැත්විණි. මේ අතරින් තරුණ සමුළුවටත් ලොකු වැදගත් කමක් හිමි‍ වේ.මෙවර පොදු රාජ්‍ය මණ්ඩලයීය තරුණ සමුළුවට රටවල් 44 කින් තරුණ නියෝජිතයෝ 102 ක් අපේ රටට‍ පැමිණියහ. අපේ රටේ තරුණ නියෝජිතයෝ 20 දෙනෙක් ද, සමුළුවට එක් ව සිටියහ.පොදු රාජ්‍ය මණ්ඩලයීය තරුණ සමුළුව පැවැත්වීමේ අරමුණු බොහොමයකි. පොදු රාජ්‍ය මණ්ඩලයීය සමුළුවට අයත් රටවල තරුණ තරුණියන්ට අදහස් හුවමාරු කර ගැනීමට වේදිකාවක් නිර්මාණය කිරීම වගේම විවිධ රටවල තරුණ තරුණියන්ගේ තරුණ ජාලයක් නිර්මාණය කිරීමත් ඒ අරමුණු අතර වෙයි. ඒ පමණක් නොව සංස්කෘතික විවිධත්වය පිළිබද අදහස් හුවමාරු කර ගැනීමත් මේ සමුළුවේ තවත් අරමුණකි.මෙවර ශ්‍රී ලංකාවේ පැවැති තරුණ සමුළුවේ දී සුවිශේෂ කරුණු අටක් ගැන සාකච්ඡා කෙරිණි. 2015 අන්තර්ජාතික සංවර්ධන සැලැස්මට තරුණ තරුණියන්ගේ කාර්ය භාරය, ස්ත්‍රී පුරුෂ සමානාත්මතාව ඒ අතර විය.මේ තරුණ සමුළුවේ ආරම්භය සනිටුහන් වුයේ ගිය ඉරිදා දිනයේය. ඊට පෙර දින රාත්‍රියේ පොදු රාජ්‍ය මණ්ඩලයීය තරුණ සමුළුවට සහභාගී විමට පැමිණි තරුණ තරුණියන් හට අපුරු අත්දැකීමක් විඳ ගැනීමට ඉඩකඩ ලැබිණි. ඒ අපට උරුම වු අපේ කම ප්‍රදර්ශනය වු සංස්කෘතික ප්‍රදර්ශනයක් නැරැඹීමේ අවස්ථාවයි.ඒ රන්මිහිතැන්න ටෙලි සිනමා ගම්මානයේදීයි. බොහොම අපුරුවට මේ සංස්කෘතික සංදර්ශනය තරුණ කටයුතු ඇමැති ඩලස් අලහප්පෙරුම මහතා සහ ජාතික තරුණසේවා සභාව විසින් සංවිධානය කර තිබිණි.වේලාව රාත්‍රී හතයි තිහට පමණ ඇත. රන්මිහි තැන්න සොඳුරු සිනමා ගම්මානයට පය තිබ්බ ඒ විදෙස් තරුණ තරුණියන් එදා පිළි ගත්තේ වෙනස්ම විදියකටයි. එදා රන්මිහි තැන්න ටෙලි සිනමා ගම්මා‍නයේ දොරටුව අභිමුව ජාතික ඇදුමෙන් සැරසුණ තරුණ තරුණියන් අත තිබුණේ අපේ ජාතික පුෂ්පය නිල් මානෙල් මලකි. විදෙස් තරුණ තරුණියන් විස්මයට පත් කරමින් අපේ තරුණ තරුණියන් ආයුබෝවන් කියා කටපුරා හිනා වෙලා විදෙස් තරුණ තරුණියන් සුරතේ තිබුබේ නිල් මානෙල් මලකි. ඒක බොහොම උණුසුම් පිළි ගැනීමක් විය. "ආයුබෝවන් ශ්‍රීලංකා" බොහොම ළෙන්ගතු සිනහවක් මුවේ රඳවාගෙන විදෙස් තරුණ තරුණියෝ තම සුහදත්වය ප්‍රදර්ශනය කළහ.රන්මිහි තැන්න විදුලි බුබුළුවලින් ඒකාලෝක වී සුන්දර දසුන් නෙත ගැටිණි. ඒ වෙනකොටත් සිනමා ගම්මානයේ මධ්‍යයේ වු විශේෂ පීඨිකාවක් ඔවුන් වෙනුවෙන් සුදානම් කර තිබිණි. උඩරට පහත රට බෙර වාදනයන් කැටිවු නර්තන ශිල්පීන් පෙරටුකොට ඔවුන් ඒ පිඨිකාවට කැඳවාගෙන ගියේ ගරු ගම්භීර විදියටය.මේ අමුත්තන් පිරිස විශේෂ පීඨිකාවේ අසුන් ගන්නවාත් එක්කම " චට පටස්" හඩින් මුළු රන්මිහිතැන්නම ගිගුම් දුනි. ඒ වෙන කිසිවක් නිසා නොව පෙරහර එන බව කියවෙන කස කරුවන්ගේ කස හඬ නිසාය. විදෙස් තරුණ පිරිසට එය විරල වගේම අලුත් අද්දැකීමක් එක් කෙළේය.සමහරු දෙඅතින් කන් වසාගෙන කසකරුවන්ගේ විස්මිත දස්කම් දැක බලා ගත්තේය. ඒ අතරතුර තවත් සමහරු විවිධ ශබ්ද නඟමින් තමන්ගේ සතුට පළ කළහ. අලංකාර දසුන් මැවු ගිනි බෝලකරුවන්, උඩරට පහතරට බෙර වාදනයන් වගේම උඩරට පහත රට නර්තනයන් , බොරු කකුල්කරුවන්ගේ අපුරු රංගනයන් , කාවඩි සංදර්ශන සහ අලි ඇතුන්ගෙන් ඒ පෙරහර අලංකාර විය.ඒ විතරක් නෙමෙයි එදා රාත්‍රියේ සුන්දරත්වය තවත් වැඩි කරමින් රන්මිහිතැන්නේ වැව් ඉස්මත්තට මේ විදෙස් තරුණ පිරිස කැදවාගෙන ගියේ ඉන් පසුවය. එතැන තිබු විශේෂ සංස්කෘතික සංදර්ශනයත් කාගේත් සිත් පැහැර ගන්නට ඇත. විචිත්‍රාංග රැසකින් එය අලංකාර විය.ලයිසියම් ජාත්‍යන්තර පාසලේ සිසු දරු දැරියන් ඉදිරිපත් කළ සමුහ බෙර වාදනය ඒ අතරින් බොහෝ ඉහළ ප්‍රතිචාර ලබා ගත් බව කිව යුතුය. විදෙස් තරුණ තරුණියන් උදෙසා වු රාත්‍රී භෝජන සංග්‍රහය පැවැතියේත් මේ වැව් ඉස්මත්තේ තිබු විශේෂ ස්ථානයකය.ඒ සියලු කටයුතුවල බර කරට ගෙන බොහොම සිත් ගන්නා සුලු විදියට සංවිධානය කර තිබුණේ ජාතික තරුණ සේවා සභාවේ සභාපති නීතීඥ ලලිත් පියුම් පෙරේරා සහ අධ්‍යක්ෂ මණ්ඩලයේ සාමාජික අජිත් නාරගල ඇතුළු තරුණ සේවා සභාවේ තරුණ තරුණියන් බව බොහොම ආඩම්බරයෙන් මතක් කරන එක යුතුකමකි.තාරුණ්‍යයට හෙටක් සංවිධානයේ සභාපති පාර්ලිමේන්තු මන්ත්‍රී නාමල් රාජපක්ෂ මහතාත් මේ තරුණ පිරිස සමඟ මේ සුන්දර අත්දැකීම් විඳ ගන්ඩ එක්ව සිටියේය. නාමල් මන්ත්‍රීතුමාට විදෙස් තරුණ තරුණියන් වගේම අපේ රටේ තරුණ තරුණියන්ගෙන් ලැබුණේ බොහොම ඉහළ පිළිගැනීමක් කීවොත් නිවැරැදිය. බොහෝ තරුණ තරුණියන් නාමල් මන්ත්‍රීතුමා සමඟ නිදහසේ කතා බහ කරන්ඩ වගේම ඡායාරූප ගන්ඩත් පුදුම උනන්දුවක් දැක්වු බවක් පෙනිණි.එදා රාත්‍රිය බොහොම සුන්දර අත්දැකීම් රැසක්ම විදෙස් තරුණ පිරිසට ලබා දුන්න රාත්‍රියක් විය. ඒ සතුටත් කැටි කරගෙනයි ගිය ඉරිදා උදේ වරුවේ ආරම්භ වු නව වෙනි පොදු රාජ්‍ය මණ්ඩලයීය තරුණ සමුළුවට මේ හැමෝම එක් වුණේ. මහින්ද රාජපක්ෂ ජනාධිපතිතුමාගේත් පොදු රාජ්‍ය මණ්ඩලයේ සභාපති කමලේෂ් ෂර්මා මහතාගේත් ප්‍රධානත්වයෙන් මේ සමුළුව බොහොම ගම්භීර විදියට ආරම්භ විය.ඒ ආරම්භයත් බොහොම වෙනස් මුහුණුවරක් ගත්තේය. ශ්‍රී ලාංකීය අභිමානය අපට උරුම වු අපේ කම මේ හැම දෙයක්ම එතැන කැටි වී තිබිණි. බෞද්ධයන්ගේ මුදුන් මල්කඩ ශ්‍රී දන්ත ධාතූන්වහන්සේයි. ඒ වගේම බෞද්ධයන් ඉමහත් බැති සිතින් වන්දනාමාන කරන ශ්‍රීපාදස්ථානයත් අපේ අනන්‍යතාව ලොවටම කියා පාන බව අමුතුවෙන් කිව යුතු නැත.ශ්‍රීපාදස්ථානයේ දර්ශන පෙළක් පසුබිමේ වු තිරයක් මත දිස් වෙන කොට වේදිකාවට අවේ තරුණසේවා සභාවේ තරුණ තරුණියන් පිරිසකි. ඒ අය අභිනයෙන් කියා පෑවේ ශ්‍රීපාදස්ථානය වන්දනාමාන කරන්ඩ යන හැටියි. විදෙස් තරුණ තරුණියෝ මොහොතකට නිසොල්මන්ව හුන්හ. මල් , සුවඳ දුම් සහිත වු වට්ටියක් සුරතේ දරාගෙන ළඳුන් පිරිසක් බොහොම සන්සුන්ව වේදිකාවේ සිත සනාසාලන නර්තනයක් ඉදිරිපත් කරනු පසුබිමින් දිස් විය. ඒ දසුන කාගේ කාගේත් හිතේ බොදු බැතියෙන් පුරවාලන්නට ඇත.තරුණ සමුළුවේ සමාරම්භක දෙසුම සිදු ‍කළේ මහින්ද රාජපක්ෂ ජනාධිපතිතුමාය. එතුමා පොදු රාජ්‍ය මණ්ඩලයීය රටවල තරුණ තරුණියන්ට ලබා දුන්නෙ බොහොම වැදගත් පණිවිඩයකි. " මං බොහොම ඉවසීමෙන් වැඩ කරලා ළාබාලම මන්ත්‍රීවරයෙක් විදියට පාර්ලිමේන්තුවට ආවා. බොහොම ඉවසීමෙන් ආපු ඒ ගමන කෙළවර වුණේ රාජ්‍ය නායකයා විදියටයි. ඔබට මා දෙන පණිවිඩය තමයි ඕනෑම වැඩක් කැපවීමෙන් කරන්ඩ කියන දෙයයි.""ඒ විතරක් නෙමෙයි ත්‍රස්තවාදය විසින් අපේ රටේ තරුණ තරුණියන්ගේ බොහෝ අවස්ථාවන් අහිමි කළා. ඒ සමගම අපේ රටේ තරුණ වැඩසටහන්වල වැදගත්ම පියවර යොවුන් පාර්ලිමේන්තුව නිර්මාණය කිරීමයි" ජනාධිපතිතුමා මුළු ලොවටම හඬ ගා කීවේය.පොදු රාජ්‍ය මණ්ඩලයේ මහ ලේකම් කමලේෂ් ෂර්මාගේ දෙසුමත් බොහොම වැදගත් එකක් විය." සංවර්ධනය කියන්නේ තරුණ පරපුරේ සමෘද්ධියයි. ඒ වෙනුවෙන් තරුණ කුසලතා ඔපමට්ටම් වෙන්ඩ ඕනේ. සංවර්ධනයේ අවසන් ප්‍රතිඵලය නම් තරුණ තරුණියන් සතුටෙන් හා ගෞරවයෙන් ජිවත් වීමයි." ඔහු තරුණ සමුළුවට දුන්නේ එවැනි පණිවිඩයකි.එදා තරුණ සමුළුවේ දී කගේත් නෙතට කඳුළක් ගෙන දුන් මොහොතක් උදා විය. ඒ වේදිකාවට කවුරුත් නොහිතපු පිරිසක් පැමිණීමෙනි. ඔවුන්ට වේදිකාවට ගොඩ වීමට අත්වැල දුන්නේ තරුණ සේවා සභාවේ තරුණ තරුණියෝ පිරිසකි. ඒ අතරින් බොහෝ දෙනෙකුට තම ‍ දෙනෙතින් අන් අය දෙස බලීමට වාසනාව තිබුණේ නැත. තවත් අයට උපතින්ම ශාරීරික දුබලකම් තිබිණි. ඒ හැම දෙයක්ම ඔවුන්ට දෛවය විසින් උරුම කර දී නොතිබිණි. ඒත් ඔවුන‍්ගේ හිත මොන තරම් හයිය ද මට සිතිණි.ඔවුහු සුපිරි පොප් ගායක මයිකල් ජැක්සන්ගේ ගීතයක් වු " හීල් ද වර්ල්ඩ්" ගීය ඉංග්‍රීසි බසින් ගයමින් මන බඳින නර්තනයක් ඉදිරිපත් ‍කළහ. එය බොහොම අපුරු විචිත්‍රාංගයක් විය. " නුඹටත් මටත් මේ ලොව මීට වඩා යහපත් තැනක් හිමි වෙන්ඩ ඕනේ" ඒ ගීතයේ සිංහල අරුත වෙයි.බොහොම හැඟුම්බර මොහොතක්. ජනාධිපතිතුමා ප්‍රමුඛ මැති ඇමැතිවරු සහ සම්භාවනීය ආරාධිතයෝ සිය අසුන්වලින් නැඟී සිටියහ. ඒ ඔවුන්ට පුද කරන ගෞරවයක් හැටියටය. ඔවුන් කාගේත් හදවතේ ඇති කළ කම්පනය කොතෙක් දැයි කියා නිම කිරීමට වචන නැති තරම්ය. සෑම දෙනතකින්ම කඳුළක් කඩා වැටුණේ ඒ හැමෝටම හොරෙන්ය. කාටවත් සිතා ගන්නට නොහැකි ලෙස හදවත සසල කොට තිබුණු බව ඉඳුරාම කිව යුතුය. මේ නර්තන කණ්ඩායම වුයේ ආබාධිත තරුණ තරුණියන් සඳහා වු "සිහිනය රියලිටි වැඩසටහනේ" ජයග්‍රාහකයන් පිරිසකි.තරුණ සමුළුව දින හතරක් පුරා පැවැතියේ පොදු රාජ්‍ය මණ්ඩලයීය රටවල තරුණ තරුණියන්ට නවමු අද්දැකීම් රැසක් ලබා දෙමිනි. ප්‍රථම වරට තරුණ කවුන්සලයක් වෙනුවෙන් ව්‍යවස්ථාවක් සම්මත කර ගැනිණි. එමෙන්ම තරුණ කවුන්සලයක් තෝරා පත් කර ගැනීමද මෙවර සමුළුවේ සිදුවු ප්‍රධානතම සිදු වීමකි.ගෙවුණු දින පහේ දී පොදු රාජ්‍ය මණ්ඩලයීය රටවලට අයත් තරුණ තරුණියෝ විවිධ ක්‍රියාකාරකම්වල නියළුණහ. ඔවුන් එකිනෙකාගෙන් ලබාගත් අත්දැකීම් සමුහය කෙතරම් දැයි මනින්නට මිම්මක් නැත. ඔවුනොවුන් අතර ඇතිවු සුහදතාව , ළෙන්ගතු බැඳීම තවත් චිරාත් කාලයක් පුරා පවතිනු ඇත. එය ලෝකයේ සංවර්ධනය උදෙසාත් ලෝක සාමය උදෙසාත් අත්වැලක් වනු නොඅනුමානය. අති සාර්ථක තරුණ සමුළුවක නිමාව සටහන් කළ යුතුව ඇත්තේ එලෙසය.හම්බන්තොට සංචාරයකින් පසුචන්දන බණ්ඩාරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>11</month>
      <day>17</day>
    </date>
    <link>http://www.silumina.lk/2013/11/17/_art.asp?fn=af1311175</link>
    <topic>රාජ්‍ය නායකයන්ගෙන් නෙළුම් පොකුණ පිරේ</topic>
    <author>සුනිල් දයා අල්විස්</author>
    <content>විසි දෙවැනි පොදු රාජ්‍ය මණ්ඩල රාජ්‍ය නායක සමුළුව ඉතා සාර්ථක ලෙස පැවැත්වීමට ශ්‍රී ලංකාව සමත් විය. සැබවින්ම එය දශක තුනක යුද්ධය නිමා වීමෙන් පසු ශ්‍රී ලංකාව ලබා ඇති සාර්ථකත්වය සහ සංවර්ධනය කෙතරම් දැයි ලොවටම කියා පාන අවස්ථාවක් විය. ශ්‍රී ලංකාවට එරෙහිව ලොව පුරා වැරැදි මත සහ ප්‍රචාර ගෙන යන්නන්ට මනා වූ ප්‍රතිඋත්තරයක් ද විය. පසුගිය පහළොස්වැනිදා වන විට සමුළුව නියෝජනය කරන රටවල රාජ්‍ය නායකයන් සහ නියෝජිතවරුන් කොළඹට සැපත් වී සිටි අතර තම හැටපස්වන උපන් දිනය සමරමින් චාල්ස් කුමරුද දා හතරවන බ්‍රහස්පතින්දා ශ්‍රී ලංකාවට පැමිණියේය.පසුගිය සිකුරාදා උදෑසන නෙළුම් පොකුණ මහින්ද රාජපක්ෂ රංග ශාලාවේදී පැවති සමාරම්භක උත්සවය අති උත්කර්ෂවත් අන්දමින් පැවත්වූයේ සපැමිණි සියලු රාජ්‍ය නායකයන්ගේ සහ නියෝජිතයන්ගේ සහභාගීත්වයෙනි. උදෑසන දහය වන විට රංග ශාලාව වෙත රාජ්‍ය නායකයන්ගේ පැමිණීම ආරම්භ වූ අතර දොරටුව අසල රැදී සිටිමින් සපැමිණි අමුත්තන් පිළිගැනීමට ශ්‍රී ලංකා ජනාධීපතිතුමා ආර්යාව සහ පොදු රාජ්‍ය මණ්ඩලයීය මහලේකම් කමලේශ් ෂර්මා මහතා එම මහත්මිය එක්ව සිටියෝය.රටරටවල විදේශ අමාත්‍යවරුන් සමග නවසීලන්ත අගමැති, සිංගප්පූරු අගමැති, ජැමෙයිකානු අගමැති, මෝල්ටා අගමැති, සැමෝවා අගමැති, සී ෂෙල්ස් ජනාධීපති, රුවන්ඩා ජනාධීපති, මැලේසියා අගමැති, ඝානා උප ජනාධිපති, නයිජීරියා උප ජනාධිපති, ටැන්සානියා ජනාධීපති, සොලමන් දූපත් අගමැති, උගන්ඩා උප ජනාධීපති, ටොංගා උප ජනාධිපති, ගයනා ජනාධිපති, සයිප්‍රස් ජනාධීපති, පැපුවා නව් ගිනියා උප අගමැති, ස්වාසිලන්ත අගමැති, බහමාස් අගමැති, බෲනායි සුල්තාන්වරයා, නැමීබියා ජනාධීපති සමග ඕස්ට්‍රේලියානු අගමැති ටෝනි ඇබට්, පකිස්ථාන් අගමැති නවාස් ශරීෆ්, බංග්ලාදේශ අගමැතිනි ශික් හසීනා, දකුණු අප්‍රිකානු ජනාධීපති ජේකබ් සූමා සමග බ්‍රිතාන්‍ය අගමැති ඩේවිඩ් කැමරන් ද වූහ.රාජ්‍ය නායකයකයන් විශේෂ පීඨිකාවේ අසුන් ගැනීමෙන් පසු සභාව ඇමතූ ජනාධීපතිතුමා ඔබ සැමගේ පැමිණීම ශ්‍රී ලංකාවට ගෞරවයක් බව පවසා සිටියේය. පොදු රාජ්‍ය මණ්ඩලයීය රාජ්‍ය නායක සමුළුව ලංකාවේ පවත්වන්ට ලැබීම ගෞරවයක්.දීර්ඝ කාලීන යුද්ධයකින් පසු 2009 දී අපි වැදගත්ම මානව හිමිකම වන ජීවත් වීමේ අයිතිය අපේ රටට දිනා ගත්තා. එතැන් සිට ගතවූ වසර හතර තුළ රටේ එකද තැනකින් හෝ කිසිම ත්‍රස්තවාදී ක්‍රියාවක් වාර්තා වූයේ නැහැ. අපි පොදු රාජ්‍ය මණ්ඩලීය රටක් ලෙස අපේ අගයන් සහ වටිනාකම් ආරක්ෂා කර ගනිමින් ක්‍රියා කරනවා. මෙම සමුළුව ඔස්සේ තිරසාර සංවර්ධනය කරා ගමන් කිරීමට රටක් වශයෙන් අප සූදානම්.පොදු රාජ්‍ය මණ්ඩලයේ රටවල් ලෙස අපි පොදු ධනවත්බව ගැන නොව පළමුව පොදු දුගීබව ගැන කතිකාවක් ඇති කර ගත යුතුයි. ආර්ථික වර්ධනය ගැන සැලකීමේ දී අප වැඩිම අවධානය දිය යුත්තේ මිනිසුන්ට. මිනිසුන් තමයි රටක වටිනාම සම්පත.මේ සියල්ල සමගින් ඉදිරියට යාමට පොදු රාජ්‍ය මණ්ඩලීය සමුළුව අපට උපකාර වී තිබෙනවා. බුද්ධ වචනය අනුව අනෙකා කළ වැරදි හෝ නොකළ දේ ගැන නොසොයා කළ හොඳ සහ කළ යුතුව ඇති දේ ගැන සැලකිලිමත් වෙමු. යනුවෙන් ජනාධීපතිතුමා තම දේශනයේදී පවසා සිටියේය.සභාව ඇමතූ ඕස්ට්‍රෙලියානු අගමැති ටෝනි ඇබට් පවසා සිටියේ පොදු රාජ්‍ය මණ්ඩලය යනු ධනය බලය හෝ ආගම වෙනුවෙන් ඒකරාශී වූ සංවිධානයක් නොව වටිනාකම්වල එකතුවක් බවයි. සාමාජිකයන් ඒකරාශී වී පවත්වන මේ දෙබස අපට තිරසාර සංවර්ධනය සහ ආහාර සුරක්ෂිතතාව ගැන අදහස් ලබා දෙනවා.යනුවෙන් ද පැවසූ අගමැතිවරයා සමුළුවේ සත්කාරක රටවල ශ්‍රී ලංකාව ගැන තම අදහස් ශ්‍රී ලංකාව පසුගිය යුගයේ නොයෙක් ගැටලුවලට මුහුණ දුන්නා. දැන් මේ රටේ පෙර දිනයට වඩා යහපත් අද දිනයක් අද දිනයට වඩා යහපත් හෙට දිනයක් උදා වන බව පෙනෙනවා යනුවෙන් පවසා සිටියේය.කොළඹදී ඔබ සැම හමුවන්නට ලැබීම සතුටක් බව පැවසූ බ්‍රිතාන්‍යයේ ඔටුන්න හිමි චාල්ස් කුමරු 2004 දී ශ්‍රී ලංකාව මුහුණ දුන් සුනාමි ව්‍යසනයේ දී තමා මෙරටට පැමිණි බවත් සහන සේවයට ද එක් වූ බවත් සිහිපත් කර සිටියේ ය.එදා සිට අද දක්වා ශ්‍රී ලංකාව ලබා ඇති දියුණුව සම්බන්ධව තමා සතුටු වන බවද ශ්‍රී ලංකාව යනු පොදු රාජ්‍ය මණ්ඩලයේ පදනම් රටක්. පොදු රාජ්‍ය මණ්ඩලයේ නායිකාව වන මහරැජන වෙනුවෙන් මෙවර සමුළුව හොබවන්නට ලැබීම ගැන මා සතුටු වනවා යැයි ද චාල්ස් කුමරා පවසා සිටියේය.සමාරම්භක උළෙල දේශීය මෙන්ම විදේශීය සංස්කෘතිකාංගවලින් ද සමන්විත ව තිබූ අතර උළෙල අවසානයේ රාජ්‍ය නායකයින් අතුළු සම්භාවනීය අමුත්තන් සමුළු සැසිවාර පැවැත්වෙන බණ්ඩාරනායක සම්මන්ත්‍රණ ශාලාව කරා රථ පෙරහැරින් පැමිණියහ.අමුත්තන් පැමිණෙන මග දෙපස පාසල් දරුවන්ගේ සංස්කෘතිකාංගවලින් චමත්කාර වී තිබු අතර රට රටවල ජාතික ඇඳුමෙන් සැරසුණු ශ්‍රී ලංකාවේ පාසල් දරුවෝ විදේශ රාජ්‍ය නායකය්රන්ට සහ රාජ්‍ය තාන්ත්‍රිකයන්ට තම රටේ හුරු පුරුදු දසුන් මැවූ හ.දිනය අවසානයේ රාජ්‍ය නායකයන් අතර සාකච්ඡා ආරම්භ වූ අතර බත්තරමුල්ල වෝටර්ස් එජ් හිදි රාජ්‍ය නායකයෝ සෙනසුරාදා දිනයේ දී විශේෂ සාකච්ඡා වට තුනක් ද පැවැත් වූහ.සුනිල් දයා අල්විස්දයා ඩී. ෆොන්සේකාටිරෝනි වෑවලගේඡායාරූප - සුදත් සිල්වාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>11</month>
      <day>17</day>
    </date>
    <link>http://www.silumina.lk/2013/11/17/_art.asp?fn=af1311176</link>
    <topic>අපි මානව හිමිකම් උල්ලංගණය කළේ නැහැ</topic>
    <author>සුනිල් දයා අල්විස්</author>
    <content>-ජනාධිපතිතුමාමහින්ද රාජපක්ෂ ජනාධීපතිතුමා සහ කමලේශ් ෂර්මා මහතා පසුගිය බ්‍රහස්පතින්දා බණ්ඩාරනායක සම්මන්ත්‍රණ ශාලවේදී මාධ්‍ය හමුවකට එක් විය. එහිදී දෙස් විදෙස් මාධ්‍යෙව්දීන් නැගූ ප්‍රශ්න සහ ඒවාට දුන් පිළීතුරු මෙසේ ය.ප්‍රශ්නය - (ප්‍රංශ පුවත් සේවයේ මාධ්‍ය‍වේදියකුගෙන් යොමුව ශ්‍රී ලංකා ජනාධිපතිතුමා වෙත )චැනල් 4 මාධ්‍යවේදීන් සහ ඔබේ රට අතර මතගැටුම් ඇති වුණා. මෙවර ඔබ ඔවුන්ට ඔබේ රටට පැමිණීමට අවසර දී තිබෙනවා නේද?පිළිතුර - ඔවි. ඔවුන් මගේන් අහන්නට ප්‍රශ්න තිබෙන බව කිව්වා. දැන් මම ඔවුන්ට ආරාධනා කර තිබෙනවා. බලමු. මටත් තිබෙනවා ඔවුන්ගෙන් අහන්නට ප්‍රශ්න.ප්‍රශ්නය - ( මේසන් ද ලා ප්‍රෙස් මාධ්‍යවේදිනියකගෙන් යොමුව ශ්‍රී ලංකා ජනාධීපතිතුමා වෙත)ජනාධිපතිතුමනි. පළමුවෙන්ම දශක තුනක ත්‍රස්තවාදයෙන් රට බේරා ගැනීම ගැන මම ඔබතුමන්ට ස්තුතිවන්ත වනවා. එහෙත් ඩයස්පෝරාවේ බලපෑම් සහ ඒ ඔස්සේ ඇති වන ගැටලු තවමත් අවසන් වී නැහැ. ඔබතුමන් ඩයස්පෝරාවෙන් රට බේරා ගන්නේ කෙසේද?පිළිතුර - මම ඒ අයට කියනවා අපි සාකච්ඡා කරමු. ඩයස්පෝරාවට මම කියන්නේ අපේ රටට ඇවිල්ලා බලන්න කියලයි. ත්‍රස්තවාදීන් අපේ රටට කරපු හානිය ඉතා විශාලයි. ඔවුන්ගේ ක්‍රියා ඒ කාලේ අපට ජීවිතයත් මරණයත් අතර දෙයක් වුණා. අපි වසර තිහක් විඳෙව්වා. ඒ කාලේ හැමදාකම මිනී දහයක් පහළොවක් දකුණට ආවා. දැන් රටේ එක බෝම්බයක්වත් පිපිරෙන්නේ නැහැ. මගේ උත්සාහය ඩයස්පෝරාව දිනා ගැනීමයි. මම කිසිලෙසකින් මේ රට බෙදන්න දෙන්නේ නැහැ. ත්‍රස්තවාදයට කිසිසේත් ඉඩදෙන්නේ නැහැ.ප්‍රශ්නය - (ඉන්දීය මාධ්‍යවේදියකුගෙන් යොමුව ශ්‍රී ලංකා ජනාධිපතිතුමා වෙත)ඉන්දියාවේ අග්‍රමාත්‍යතුමා මේ සමුළුවට සහභාගී වන්නේ නැහැ. ඒ වෙනුවට පැමිණෙන්නේ විදේශ අමාත්‍යතුමා. මේ ගැන ඔබගේ අදහස කුමක්ද?පිළිතුර - අගමැති නැහැ. ඒත් විදේශ ඇමති ඉන්නවා. මම තෘප්තිමත්. ( පිළිතුරු දීමට කමලේශ් ෂර්මා මහතා එක්වෙමින් ) රාජ්‍ය නායකයන් නොපැමිණීම යනු වර්ජනය කිරීම නොවේ. එය වැරැදියට තේරුම් ගත යුතු නැහැ.ජනාධීපතිතුමා සහ කමලේශ් ෂර්මා මාධ්‍ය සාකච්ඡාවට එක්වෙමින්ප්‍රශ්නය - ( නිවුස් ෆස්ට් මාධ්‍යවේදයකුගෙන් යොමුව ශ්‍රී ලංකා ජනාධිපතිතුමාට)සමුළුවට සාමාජික රටවලින් බොහෝ පිරිසක් මේ වන විටත් සහභගී වී සිටිනවා. රාජ්‍ය නායකයන් ද සැලකිය යතු සංඛ්‍යාවක් එයට අයත්. මේ සම්බන්ධව ඔබගේ අදහසපිළිතුර - මට සතුටුයි. එල්ටීටීඊ ත්‍රස්තවාදීන්ට අනුකම්පා කරන්නේ නැතිව මෙලෙස මෙලෙස සමුළුවට සහභාගී වීම සම්බන්ධව. ( කමලේශ් ෂර්මා පිළිතුරට එක්වෙමින් ) ශ්‍රී ලංකාව පොදු රාජ්‍ය මණ්ඩලීය ක්‍රියා පටිපාටියට අනුගත වෙමින් ක්‍රියා කරන රටක්. ඒ හේතුවෙන් සාමාජික රටවල සාමාජිකයන් සමුළුවට එක් වෙනවා.ප්‍රශ්නය - (දෙරණ ටී වී මාධ්‍යවේදියකුගෙන් - යොමුව ශ්‍රී ලංකා ජනාධිපතිතුමාට) මේ සමුළුවත් සමග පොදු රාජ්‍ය මණ්ඩලයේ සභාපති ධූරය ඔබට හිමිවෙනවා. එය හිමි වූ පසුව ඔබ ක්‍රියා කරන්නේ කෙසේද?පිළිතුර - සිත් ඇදගන්නාසුලු ප්‍රශ්නයක්. (සිනහවෙමින්) සභාපතීත්වය ලැබුණයි කියලා මට ඕනෙ දේ කරන්න බෑ. අපේ තේමාව පැහැදිලියි. ඒ අනුව අපි තීරණය කරමු මොනවද කරන්නේ කියලා.ප්‍රශ්න ඇසීමේ අවස්ථාව අවසාන බව පොදු රාජ්‍ය මණ්ඩලයේ මාධ්‍ය ප්‍රකාශක රිචඩ් උකූ පවසයි. එහෙත් ශ්‍රී ලංකා ජනාධිපතිතුමා ශාලාවේ ඈත කෙළවරේ තවමත් ප්‍රශ්නයක් ඇසීමේ බලපොරොත්තුවෙන් සිටින විදෙස් මාධ්‍යෙව්දයකුට අවස්ථාව සලසා දේ.ප්‍රශ්නය - (ස්කයි නිවුස් මාධ්‍යවේදියකුගෙන් යොමුව ශ්‍රී ලංකා ජනාධිපතිතුමාට)මේ චාල්ස් කුමාරයාගේ නායකත්වයෙන් පවත්වන පළමුවැනි පොදු රාජ්‍ය මණ්ඩල සමුළුව. ඔහු අද ශ්‍රී ලංකාවට පැමිණීමට නියමිතයි. මානව හිමිකම් උල්ලංඝනය කළ රටක නායකයෙක් වශයෙන් ඔබ කොහොමද චාල්ස් කුමාරයාට අතට අත දීලා පිළිගන්නේ.පිළිතුර - (කමලේශ් ෂර්මා ප්‍රථමයෙන් පිළිතුරු දීමේ අවස්ථාව උදා කර ගනී) - පොදු රාජ්‍ය මණ්ඩලයේ සාමාජික රටවල් බොහොමයක් ඉතිහාසයේ අසීරු තැන් පසු කර පැමිණ තිබෙනවා. සිවිල් යුද්ධ, අභ්‍යන්තර ගැටුම්වලට මුහුණ නොදුන් රටක් නොමැති තරම්.අතීතයේ ශ්‍රී ලංකාව මුහුණ දුන්නේත් එවැනි අත්දැකීමකට. එහෙත් ශ්‍රී ලංකාව පොදු රාජ්‍ය මණ්ඩලයේ ප්‍රතිපත්තිවලට එකඟව ක්‍රියා කරනවා. කවදාවත් ඊට එරෙහි වී නැහැ. (පිළිතුරු දීමේ අවස්ථාව ජනාධිපතිතුමා උදා කර ගනියි.) අතට අත දීමට කලින් මා ඔහුට ආයුබෝවන් කියනවා. රජෙක් වුනත් රැජිනක් වුනත් හිඟන්නෙක් වුනත් අපි ඉස්සෙල්ලම කරන්නේ ආයුබෝවන් කියන එක.එදා අපේ රටේ ත්‍රස්තවාදීන් කරපු දේවල් ඉතා භයානකයි. ඔවුන් ළමා සොල්දාදුවන් බිහි කළා. ගැබිණි මවුවරුන් පවා මැරුවා. ( මාධ්‍යවේදියා බාධා කරමින් -) මා අදහස් කරන්නේ 2009 දී සිදු වූ ඝාතන සම්බන්ධව ( ජනාධිපතිතුමා යළිත් පිළිතුරු දෙමින් ) 2009 විතරක් නෙමෙයි අවුරුදු 30ක් පුරා මිනිස්සු මැරුවා.2009 දී අපි ඒවා නතර කළා. අවුරුදු තිහක් පුරා ත්‍රස්තවාදීන් කරපු දේ ගැන කතාකරන්න. ඔබට ජනමාධ්‍ය ජීවිතයේ අවුරුදු තිහක අත්දැකීම් තියෙනවද? ඔබ ප්‍රශ්නය අහන්න බලාගෙන ඉන්න ආකාරයෙන් මට හිතුණා මෙවැනි ප්‍රශ්නයක් අහයි කියලා. ඕනෑම කෙනෙක් අපේ රටේ සංස්කෘතියට, සාරධර්මවලට ගරු කරන්න ඕනේ. අපේ රටේ නීතියක් තියනවා.අඒ නීතියට අනුව කටයුතු කරන්න ඕනේ. ඒ නීතිය උල්ලංඝනය කරන ඕනෑම කෙනකු දඩුවම් ලැබිය යුතුයි. ඇයි ඔබ අපේ ඇමතිවරුන් නිලධාරීන් හමුවෙලා ඇත්ත දැන ගන්නේ නැත්තේ?සුනිල් දයා අල්විස්දයා ඩී. ෆොන්සේකාටිරෝනි වෑවලගේඡායාරූප - සුදත් සිල්වාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>11</month>
      <day>17</day>
    </date>
    <link>http://www.silumina.lk/2013/11/17/_art.asp?fn=af1311177</link>
    <topic>අගනුවර මැද ඉදිකළ  ‘අපේ ගමේ’ සිරි අසිරිය</topic>
    <author>ධර්මන් වික්‍රමරත්න</author>
    <content>සීත සුළඟය. දිය කදුරු මෙන් වටපිටාව ය. ගැහැනියකගේ මදහස බැලුම ය. මුකුළු සිනාවය. එකිනෙකට උස්ව නගින ගස් කොළන් ය. නොමැලවුණ තිර ඇතිරිලි මෙන් වැල් ය. සුමිහිර ගී ගයන පක්ෂීන් ය. ගැමි තරුණියෙකුගේ මුව පියුම උඩ බලා සිටින පියවුරු පන්දම් සේ පිම්බී ඇත. ජීවිතවල යථාර්ථය, සතුට, ප්‍රීතියෙන් ගම සන්නද්ධ ය. මේ ගම පිහිටියේ අපේ අග නගරයේ ය. ශ්‍රී ජයවර්ධනපුර කෝට්ටේ ය.ගමේ බලය රටට හිමි ය. ගම නැවත වරක් මිනිසුන්ට ජීවත්වීම සඳහා පහසුකම්වලින් සමෘද්ධිමත් වෙමින් පවතී. ඉසුරුබර දිවියකට සැමට නිවසකි. උරුමය ද ජීවිතය බවට ජලය පත්වෙමින් පවතී. විදුලිය සැමට ය. ගම බත බුලතින් පමණක් නොව ගැමියන්ගේ අත මිට ද සරු ය. මේ අපේ ගම ය.දශක ගණනාවක් තුළ නාගරීකරණයෙන් ජීවත්වන ජනතාවට යළි ගම පිළිබඳ අතීත ආවර්ජනයක යෙදීමේ කදිම තෝතැන්න මෙය වේ. නව පරපුරේ දරු දැරියන්ට ගම පිළිබඳව හැදෑරිය හැකි. සරසවිය ද මෙය වනු ඇත. විදේශිකයන්ට චිරාත් කාලයක සිට පැවති ශ්‍රී ලාංකීය ගම පිළිබඳව අත්පොත ද මෙය වනු ඇත.මේ අපේ ගමයි. ජනාධිපති මහින්ද රාජපක්ෂයන් විසින් නොවැම්බර් 13 වැනිදා පස්වරුවේ විවෘත වූ අපේ ගම, ගමක සකලවිධි අංගෝපාංගයන්ගෙන් සමන්විත ය. එය පිහිටා ඇත්තේ බත්තරමුල්ලේ ජනකලා කේන්ද්‍රය පිහිටි භූමි භාගයේ ය. අපේ ගමේ සංකල්පයේ නිර්මාතෘවරයා ආර්ථික සංවර්ධන අමාත්‍ය බැසිල් රාජපක්ෂයන් ය. එය දිවි නැඟුම ජාතික වැඩසටහන යටතේ ඉදිකරන ලද්දකි.අපේ ගම පොදු රාජ්‍ය මණ්ඩලීය සමුළුවට සහභාගි වන ආරාධිතයන් වෙනුවෙන් පිහිටුවුව ද එය මෙතැන් සිට මෙරට ගම් දනව්වල ලක්වැසි සියලු දෙනාට විවෘත ය. එපමණක් නොව ශ්‍රී ලංකාවට පැමිණෙන ඕනෑම විදේශිකයින්ට එය නරඹා සතුටු විය හැකි ය. අවශ්‍ය භාණ්ඩ මිලදී ගත හැකි ය. ගම තුළ සියලු පහසුකම් ඇතුළත් ය. වසරේ දින 365 ම අපේ ගම ඔබ පිළිගැනීමට සැදී පැහැදී සිටී.අපේ ගමේ ගස් අතරින් ගලා එන සූර්යාලෝකය ඇත. සඳ එළිය පමණක් නොව වැසි වතුර වැටෙන ශබ්දය ද විඳීමට හැකි ය. ගල් මුල් මැද නග්න දෙපා සමඟින් පියවර මැනිය හැකි ය. සුන්දරත්වය ද එහි ඇත. රස වින්දනය ඇරඹීම සඳහා එය කදිම තෝතැන්නකි. ලක්සල වැනි කිරුළ පලන් ජාතික සැමරුම් වෙළෙඳ සැලේ සිට සියලු අවශ්‍යතාවයන් එහි ඇතුළත් ය‍.ශ්‍රී ලාංකීය ගැමි පරිසරය, එහි අංග, ආවේණික ගැමි ලක්ෂණ, ගැමියන් සහ ඔවුන්ගේ චර්යාවන්, ඇදහීම්, කර්මාන්ත සහ වෙනත් ජීවනෝපායන්, දේශීය වෙදකම ඇතුළු ගමක සියලු පරිපූර්ණ අංග මෙම අපේ ගමේ ආකෘතියට එක්ව ඇත‍.ආර්ථික සංවර්ධන අමාත්‍ය බැසිල් රාජපක්ෂයන්ගේ සංකල්පයට අනුව ශ්‍රී ජයවර්ධනපුර ජනකලා කේන්ද්‍රයේ භූමියේ ඉදිකර ඇති අපේ ගමට පිවිසෙන විට පළමුවන කඩ මණ්ඩිය හමුවේ.කඩපිල පසුකර යනවිට ගුරු ගෙදරද, බෙර ගෙදරද, කන්දේ මාමාගේ නිවස ද හමුවේ. ගම... ගමේ සුන්දරත්වය එහි මැවී තිබේ. ගැමි නිවසක ඇති චාම්භාවය පමණක් නොව සෞම්‍ය බවද එහි ගැබ්ව තිබේ. ගමේ නිවෙස් සෙවිලිකර ඇත්තේ ඉලුක් අතු වලිනි. බිත්ති ආවරණය මැටිය. ගැමි නිවසේ නිමාව ද සුන්දරය. දැකුම්කළු ය.රටක සෞභාග්‍යය උදා කරන ගොවියා සහ ගොවිතැනට අදාළ සියලු බැඳීම් අපේ ගම තුළ ඇත. පන්සල ගැමි ජීවිය සමඟම බැඳී පවතී. වැව, ගොයම, කමත, හේන, හේනේ පැළ තුළ සිටින ගොවියා ද මෙහි සිටී.මහ ගමරාලගේ නිවස, වෙද ගෙදර, දේවාලය, කපු මහත්තයා, කම්හල, පිංතාලිය මේ සියලු දේ අපේ ගමේ ඇත. තැනක තිරික්කලයකි‍. කුකුල් කූඩුවකි. අහිගුණ්ඨිකයෙකි. මාවී කුඹුරක් ඈතින් දිස්වේ. ගැමි කතුන් බෙදා හදාගෙන සමඟියෙන් ජීවත්වේ.අපේ ගම් වචනයෙන් විස්තර කළ නොහැකි තරමට සුන්දරත්වයෙන් අනූනය. දැවැන්ත තුරු මුදුන් අතරින් සූර්ය කිරණ ගලා ආවේ මලානික ආලෝකයක් පතුරවමිනි.අතු පතර විවිධ වර්ගයන්ට අයත් කුරුල්ලන් වසා සිටියේ ය. ඔවුන්ගේ විවිධ වර්ණ‍යන්ගෙන් යුත් පියාපත් ඇස පිනවීය. කුරුල්ලන් නැඟූ මිහිරි නාද අපේ ගමේ සතර අතින් ම ඇසුණි. සූර්යයා සිය අවසන් රැස් දහරා මිහි මතට පතිත කරද්දී අපි ද නියර දිගේ යළි ආපසු පැමිණියෙමු.ධර්මන් වික්‍රමරත්නඡායාරූප - සුමනචන්ද්‍ර ආරියවංශ  කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>11</month>
      <day>17</day>
    </date>
    <link>http://www.silumina.lk/2013/11/17/_art.asp?fn=af1311178</link>
    <topic>චැනල් 4 මැක්රේ සමග එක්වෙයි</topic>
    <author>අරුණි මුතුමලී</author>
    <content>කොම්පඤ්ඤවීදියේ පොලීසිය අසලින් ආ ගිය අයට අසන්නට ලැබුණු අපූර්ව සිදුවීම පිළිබඳ කිසිවකු පුදුම නොවූයේ එයට අදාල පුද්ගලයන් ගැන කලක් තිස්සේ රටම දන්නා නිසාය. පොදු රද සමුළුව ආවරණය කිරීමට යැයි කියමින් මෙරටට පැමිණ චැනල් 4 මාධ්‍ය කණ්ඩායමේ නායක කැලම් මැක්රේ සහ සගයන් අහිංසක වෑන් රියැදුරකුට රුපියල් 30,000ක් නොගෙවාපැහැර හැරීම මැක්රේලාගේ වැඩවල හැටියට මහ දෙයක් නොවේ. 13 වැනිදා අනුරාධපුර හරහා උතුරු දුම්රිය මාර්ගයේ දැයට කිරුළ ශීඝ්‍රගාමී දුම්රියෙන් කිලිනොච්චි‍ය බලා යාමට උත්සහ දැරුවේ එහි පොදු රද මඩුළු උලෙළක් ඇති නිසා නොවන බව කවුරුත් දනී. දැඩි ජනතා විරෝධය මැද ආපසු හැරුණු මැක‍්රේලා ඒ කේන්තිය පිරිමසා ගත්තේ අහිංසක වෑන් රියදුරෙකුගෙනි.අනුරාධපුරෙන් සුඛෝපභෝගී වෑන් රථයට නැඟී කණ්ඩලම හෝටලයේ රාත්‍රිය ද ගත කොට පසුදා කොළඹ හිල්ටන් හෝටලයට ද පැමිණි පසු වෑන් රථයේ හිමිකරු එස්. කැළුම් සංජීව මහතාට පවසා ඇත්තේ වාහන කුලිය වන රුපියල් තිස් දහස පොලීසියෙන් හෝ හෝටලයෙන් ඉල්ලා ගන්නා ලෙසයි.මේ අවලාදය කොම්පඤ්ඤවීදියේ පොලිසියේ පැමිණිලි කළ පසු හෝටල් කළමනාකාරීත්වයෙන් මුදල ලබා දුන්නද මැක්රේලාගේ අරමුණ අපට එයින් තව තවත් තහවුරු වෙයි. එනම් තමන්ට කොටි හිතවාදීන්ගෙන් ලැබෙන සතයක්වත් මේ රටේ මිනිසකුගේ සුබසාධනය වෙනුවෙන් යෙදවීමට ඇති කුම්මැහිකමය.මීට වඩා දේ සිදුවිය හැකි බවට තිබූ සැකය නිසාය සඳුදා පෙරවරු 11.10ට පමණ ගොඩබැස්වූ ගුවන් යානයෙන් මේ පිරිස පැමිණෙන විට මීවදයක් මෙන් කඩිසරව තිබූ කටුනායක ගුවන් තොට ඇවිස්සුණු කඩිගුලක් බවට මොහොතින් පත් වූයේ. ගුවන් තොට ඉදිරිපිට විරෝධතා කරුවන් කෑ ගැසුවේ “කොටි හිතවාදී මැක්රේ ආපසු යනු” කියමිනි.පැය දෙකහමාරක් පමණ මගී පර්යන්තයෙන් පිට වීමට නොහැකිව සිර වුණු චැනල් 4 මාධ්‍යවේදීන් වන කැලම් මැක්රේ, ජොනතන් මිලර් සහ ජෝන් ස්නෝ ඇතුළු පිරිස වට කරගෙන උද්ඝෝෂකයෝ විශාල පිරිසක් ප්‍රශ්න කරන්නට වූහ. ඔවුන්ගේ මූලික විමසීම වූයේ දෙමළ ඩයස්පෝරාවේ මුදල්වලින් යැපෙන මේ ඊනියා මාධ්‍යවේදීන් මෙරටට පැමිණියේ සැබැවින්ම පොදු රාජ්‍ය මණ්ඩල සමුළුව ආවරණය කිරීමේ සද් අරමුණින්ද? යන්නයි.දිගින් දිගටම පොදුරද සමුළුව හා රටේ සංවර්ධනය වාර්තා කිරීමට පැමිණි බව කී ඔවුන් අවසන උද්ඝෝෂකයන් මඟහැර පෑළ දොරින් පැන ගැනීමට සමත් විය. ඒ අතරම චැනල් 4 පිරිස මාන බැලුවේ මේ උද්ඝෝෂණය පිටුපස අදිසි දේශපාලන හස්තයක් ඇත්දැයි පිරිසගෙන් දැනගෙන එය මෙවර තම න්‍යාය පත්‍රයේ පළමුවැනි රාජකාරිය ලෙස ක්‍රියාත්මක කිරීමටය.එහෙත් ඒ වෑයම අසාර්ථක වූයේ එම විරෝධතාව සැබැවින්ම එල් ටී ටී ඊ ය මගින් ඝාතනය කෙරුණු සිංහල, දෙමළ, මුස්ලිම් අයගේ පවුල්වල සාමාජිකයන්ගේ සංගමය හා සමගාමීව කටයුතු කරන ජාතික සමගිය ගොඩනැගීමේ සංසදයේ සාමාජිකයන් තම ඥාතීන් වෙනුවෙන් හට ගත් වේදනාවෙන්ම කළ උද්ඝෝෂණයක් නිසාය.ජාතික සමගිය ගොඩනැගීමේ සංසදයේ කැඳවුම්කරු වන එච්.කේ.ඩී චන්ද්‍රසෝම මහතා මේ විරෝධය දැක්වීමට හේතු පෙන්වා දුන්නේ මෙසේය.“ශ්‍රී ලංකාව පිළිබඳ වැරැදි මතවාද ගොඩනඟන, අපේ යුද නායකත්වය, දේශපාලන නායකත්වය යුද අපරාධ අධිකරණයට ගෙන යන්නට උත්සාහ දරන, මාධ්‍යවේදීන් යැයි කියා ගන්නා කුහක කුමන්ත්‍රණකරුවන්ට මේ රටට පැමිණෙන්නට ඉඩ දෙන්නේ ඇයි? ඔවුන්ට වීසා නිකුත්කළේ ඇයි? අප එයට විරුද්ධයි. මේ රටේ සංවර්ධනය බලා ගන්නට එන බව කීවත් ඔවුන් එන්නේ සද්භාවයෙන් නොවේ. බටහිර හා දෙමළ ඩයස්පෝරාවේ න්‍යාය පත්‍ර සහ තිම්පු සාකච්ඡාවල එකඟ වූ ස්වයං පාලන ක්‍රමය ඇති කරලා මේ රටේ පවතින සාමකාමී වාතාවරණය අස්ථාවර කරලා , දෙමළ ඊළාම් රාජ්‍යයක් ගොඩ නඟන්නයි ඔවුන් වෑයම් කරන්නේ.""අනෙක මේ මාධ්‍යවේදීන් කියා ගන්නා අයට ඉන්දියාවෙන් වීසා නොලැබුණු නිසා එහි දී පෙන්වන්නට බැරි වුණු එල් ටී ටී ඊ හිතවාදී චිත්‍රපට පොදුරාජ්‍ය මණ්ඩල සාමාජිකයින්ට පෙන්වන්නයි ඔවුන් උත්සාහ කරන්නේ. මේ වෙනකොට ලංකාවට එන්නේත් නැතිව වාර්තා චිත්‍රපට තුනක් හැදූ අයට දැන් නිදහ‍සේ රට පුරා යන්න ඉඩ ලැබෙද්දී නිකං ඉඳීද? එනිසා මින් ඉදිරියටත් ජාතික ආරක්ෂාව ගැන හිතලා මෙවැන්නන්ට මේ රටට එන්න ඉඩ තියන්න එපා කියලයි අප උද්ඝෝෂණය කළේ”.ඔහු පවසන අන්දමට කැලම් මැක්රේ පසුගිය ජූනි මස කැනඩාවේ ටොරෙන්ටෝ හි පෙන්ටා ද්‍රවිඩ සමුළුවේ දී ශ්‍රී ලංකාවේ නායකයන් යුද අපරාධ කර ඇති බැවින් ඔවුන් අන්තර්ජාතික යුදාධිකරනයට ගෙන යනතුරු තමනට නින්ද නොයන බව පවසා ඇත.දෙමළ කොටින්ගේ න්‍යායාචාර්යව සිටි ඇන්ටන් බාලසිංහම්ගේ බිරිඳ ඇඩෙල් බාලසිංහම් සමඟ සාකච්චා වට කීපයකින් පසු මැක්රේ තම ශ්‍රී ලංකා විරෝධී සිනමා සංග්‍රාමය ඇරැඹිය. මේ සඳහා චැනල් 4 ආයතනය වඩාත් උචිත වූයේ එහි විවිධ වැඩසටහන් අධ්‍යක්ෂ වන බ්‍රිතාන්‍ය ජාතික ස්ටුවර්ට් කොස්ග්‍රෝ ගේ බිරිඳ වන යාපනේ වඩුක්කෝඩෛ උපන් ශිරාණි සබාරත්නම්ගේ නොමඳ සහය ඔහුට ලබුණු නිසාය. සුද්දකු කියන ඕනෑම දෙයක් පිළිගැනීම‍ට තවමත් ලෝකයා සූදානම් බව හොඳින් දන්නාදෙමළ ඩයස්පෝරාව තම ව්‍යාපෘතිය මඟින් 2011 පළමු වරට පෙන්වූයේ ‘ශ්‍රී ලංකාස් කිලිං ෆීල්ඩ්'ය. 2012 දී එහි දෙවැනි කොටස වූ ‘වෝ ක්‍රයිම්ස් අන් පනිෂ්ඩ්’ හා ඉන් වසරකට පසු ‘නෝ ෆයර් සෝන්’ වාර්තා චිත්‍රපටය විකාශය කරමින් ඔවුන් එකගතාවකට පැමිණියේ සැම වසරකටම ශ්‍රීලංකාවට එරෙහිව චිත්‍රපටයක් තැනිය යුතු බවටය. මේ ව්‍යාජ චිත්‍රපටවලට සම්මාන පුදමින් මැක්රේ සිනමාකරුවකු කළේ ද කොටිහිතවාදීන්මය.ඒ හයිය නිසාදෝ පසුගියදා ජාතික සේවක සංගම් මූලස්ථානයේ දී සමගි බලවේගය හා එජාප සාමාජිකයන් පිරිසක් සමග පැවැත්වූ ප්‍රවෘත්ති සාකච්ඡාවේදීද මැක්රේ පවසා තිබුණේ තමන්ට ප්‍රමාණවත් සාක්ෂි ලැබුණහොත් තවදුරටත් වාර්තා වැඩසටහන් තනන බවයි. කැලම් මැක්රේ සමග පැමිණි ජෝන් ස්නෝ වඩාත් කැපී පෙනුණේ මහින්ද රාජපක්ෂජනාධිපතිවරයා පිටත්වීමට සූදානම් වන විට ඉදිරියට පැන ප්‍රශ්න ඇසීම‍ට ගත් උත්සාහය නිසාය.බ්‍රිතාන්‍ය අගමැති ඩේවිඩ් කැමරන් මහතාගේ නිල මාධ්‍ය කණ්ඩායමේ සාමාජිකයකු ලෙස ඔහු සමුළුව වාරතා කිරීමට එන්නේ චැනල් 4 නියෝජනය කරමිනි.ජොනතන් මිලර් පිළිබඳව ද වාර්තා වන කරුණු අනුව 2009 දී බුද්ධි අංශවල ඇසට වැලිගසා සංචාරක විලාසයෙන් මෙරටට පැමිණ කොටි ත්‍රස්තයන්ට සහය දුන්නෙකි. එහෙත් 2011 අගෝස්තු මස ලන්ඩනයේ ෆ්‍රන්ට්ලයින් ක්ලබ් හි ශ්‍රී ලංකාවේ මානව හිමිකම් මැයෙන් කළ දේශනයක දී වන්නියේ අවතැන් වූවන් අපා දුක් විඳිනු තමා ඇසින් දුටු බව කියමින් කටවරද්දාගත්තෙකි.මෙවැන්නන් ට නිදහසේ රට තුළ හැසිරීමට ඉඩ දිම ඔවුන්ගේ මඩිය තර කරන වැඩ පිළිවෙලට තවත් පහසුවක් බව ජාතික සමගිය ගොඩ නැඟීමේ සංසදය කීවද ජනමාධ්‍ය හා ප්‍රවෘත්ති අමාත්‍ය කෙහෙලිය රඹුක්වැල්ල මහතා පෙන්වා දෙන්නේ බොහෝ දෙනා පවසන පරිදි මැක්රේ යනු එල්ටීටීඊ යේ කුලියට වැඩ කරන්නෙකි. එසේම ඒ කොටි පඩිපතෙන් ජීවත්වන්නෙකි.“රටක් හැටියට ඉන්දියාවත් නොදුන් වීසා බලපත්‍රය ලබා දී අපි මේ පිරිස ගෙන්වා ගත්තේ ඇයි කියන මතය බොහෝ දෙනා දරනවා. අපේ ස්ථාවරය නම් මාධ්‍ය නිදහස උපරිමයෙන් ඇති රටක් ලෙස මේ රටේ තත්ත්වය සියැසින් ම දැක බලා ගන්නට ඔවුන්ට ම ඉඩ ලබා දිය යුතුයි යන්නයි. එවිට කිසි දිනෙක නොදුටු තෙවන පාර්ශ්වයෙන් ලැබෙන කරුණු වලට වඩා සැබෑ කරුණු ඇසුරින් තීරණ ගැනීමට හැකියි.”“ජනාධපති තුමා කීවේ ‘එව බලව’ සිද්ධාන්තය අනුව අප දුන් අවස්ථාව ප්‍රයෝජනයට රැගෙන තම හෘද සාක්ෂියට එකඟව කතා කිරීමට කටයුතු කරන්න කියා. කාලකන්නි මිනීමරු බිමක් ලෙස හංවඩු ගැසීම්වලින් ඈත්ව අනාගතයක්, ජීවයක් ඇති රටක් වී ඇති ආකාරය නැරඹීමට දීමත් සමග එන ඕනෑම අභියෝගයක් බාර ගැනීමට අප ලැහැස්තියි. හැබැයි ඒ දියුණුව දැකැදැකත් වෙනත් බොරු කියනවා නම් ඒ ගැනත් සුදුසු පියවරක් ගැනීමට අප සූදානම්.”චැනල් 4 එන්නේ බ්‍රිතාන්‍ය අගමැතිගේ නිලමාධ්‍ය කණ්ඩායම ලෙස වීම ගැන ද ඇමැතිවරයා දැක්වූයේ මෙවන් අදහසකි."රටක අගමැතිවරයකුට දක්වන ගෞරවය කැමරන් මහතාටත් පුද කෙරෙනවා. නමුත් ඔහු මතක තබා ගත යුතුයි අප දැන් ඔවුනගේ යටත් කොලනියක් නොවන වග. අනෙක ඔහු පැමිණෙන්නේ සමුළුව‍ට සහභාගී වීම‍ට මිස වෙනත් ප්‍රශ්න විසඳීමට නොවේ. 157000ක් දෙමළ ඡන්ද ඇති නිසා ඔවුන්ගේ ඉල්ලීම් ගැන කතා කරන බවට පොරොන්දුවක් වී ඇත්නම් මෙය ඒ සදහා ද න ගමනක් නොවේ. සුහදව යම් කරුණක් අසනවා විනා ඔහුට අවශ්‍ය දේ මෙහි දී කිරීමට පැමිණෙනවා නම් එය අසාර්ථක වෑයමක් වේවි.”මේ අතර මැක්රේලා වවුනියාවට යද් දී දැඩි ජනතා විරෝධයකට මුහුණ දීමට ද සිදු විය.කෙහෙලිය ඇමැති වරයා ඒ පිළිබඳ පවසන්නේ අතීතයේ විඳි දුක් මතක ඇති පිරිස් වවුනියාවෙන් එහා ඔවුන්ගේ ගමන නතර කරනවා නම් යාපනය දක්වා යෑමේ දී ආරක්ෂාව පිළිබද ප්‍රශ්නයක් මතු විය හැකි නිසා හොඳම දෙය ආ කාරිය කරගෙන කොළඹ සිට ආපසු යෑම බවයි. එසේම මැක්රේ ලාට මෙහි පැමිණීමට ඉඩ දුන්නත් නැතත් ඊළඟ මානව හිමිකම් සමුළුව පැවැත්වෙන මාර්තු මාසයේ දී තවත් ව්‍යාජ වාර්තා චිත්‍රපටයක් ඉදිරිපත් කිරීම ඔවුන්ගේ රැකියාවේ කොටසක් නිසා එය ද වැළැක්විය නොහැක්කක් සේ ජනමාධ්‍ය ඇමතිවරයා අනාවැකි පළ කරයි.එය සනාථ කරන ජාතික සමගිය ගොඩනැගීමේ සංසදයේ කැඳවුම්කරු වන එච්.කේ.ඩී චන්ද්‍රසෝම මහතා පවසන්නේ දුවර්කා නමින් ප්‍රභාකරන්ගේ දියණියගේ මරණය පිළිබඳ ව්‍යාජ තොරතුරු රැගත් චිත්‍රපටයක් දැනටමත් මැක්රේලා නිමවමින් සිටින බවය. එය නැරඹීමට සැදී පැහැදී සිටින පිරිසක් ද දැනටමත් ඒ ගැන විමසන බවද සංගමය පවසන්නේ මෙය අනාගතයට බලපාන අයුරු පිළිබඳ කනගාටුව ද සමගය.වසර තිහක් පුරා වූ සිදුවීම් මේ වනවිට ජනතාවගෙන් සියයට 40ට පමණ අමතක විම පිළිබඳව ද සන්සදයට ඇත්තේ මහත් වේදනාවකි. එයට හේතුව මෙවැනි සංවිධානාත්මක අපරාධ ඔස්සේ අරාබියට රෝස වසන්තය ගෙන ආවා සේ අපට වදමල් වසන්තයක් ගෙන ඒමට මැක්රේලා ඇප කැපවන වන අයුරු දැකීමය. එවන් මොහොතක සංසදයේ ඉල්ලීම වන්නේ රටේත් ජනතාවගේත් අනාගතය වෙනුවෙන් සියලුදෙනා මොහොතක් හෝ සිතා කටයුතු කළ යුතු නියම කාලයද එළැඹ ඇති බව අමතක නොකරන ලෙසය.අරුණි මුතුමලීකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>11</month>
      <day>17</day>
    </date>
    <link>http://www.silumina.lk/2013/11/17/_art.asp?fn=af1311179</link>
    <topic>අතහැර දැමු ලෙඩුන්ට පණදෙන කිරිඉබ්බන්ආරේ වෙද මහත්තය</topic>
    <author>උපාලි සමරසිංහ</author>
    <content>බටහිර වෛද්‍යවරුන් සුව කළ නොහැකි යැයි ඉවත දමන ලෙඩුන්ට, විශේෂයෙන් මළවුන් අතර තටු ගසන, ජීවිත ඉල්ලා හඬන ලෙඩුන්ටත් සුවය දෙන අපූරු ජීවකයෙකු සොයා මම ඉකුත් දා සූරියවැව කිරිඉබ්බන් වැවට ගියෙමි.කවුරුන් කෙසේ කීවත් මේ විස්මිත ජීවකයාගෙන් ප්‍රතිකාරලත් ලෙඩුන්ගෙන් යමක් අසනතුරු මට ඒ පිළිබඳව තීන්දුවක් නැති විය. එහෙත් කිරිඉබ්බන්ආරේ මේ වෙද වාට්ටුවට පැමිණෙන තුරු තිබුණු ඒ අවිනිශ්චිත හැඟීම මොහොතකින් පහව ගියේ ඒ වෙද වාට්ටුවේ ප්‍රතිකාර ලබන්නවුන් කියූ කතා නිසා ය.සෙවණගල කිරිඉබ්බන්ආරේ පොළ ළඟ තම ජීවක වෙද මැදුර පවත්වාගෙන යන මේ වෙද මහතා නිහාල් බන්දුල වීරප්පෙරුමය‍. තෙලිජ්ජවිල පාරම්පරික වස විස වෙද ‍පරම්පරාවේ වර්තමාන පුරුක වන ඔහු මුලින් ම කළේ සර්ප විස වෙදකම ය. අනතුරුව හේ වස විස වෙදකමට ද අතිදක්ෂයෙකු විය. ග්‍රැමොක්ෂොන් වැනි විස ශරීරගතව අන්තිම තත්ත්පරයේදීත් මෙහි ගෙනා බොහෝ දෙ‍ෙනකුට ඔහු ජීවන ප්‍රාණය පිම්බේ ය.මගේ වයස දැන් අවුරුදු 52 යි. අවුරුදු 17 දී මං වෙදකඅමට බැස්සෙ. ඇත්තටම මහත්තයෝ මං මගේ මේ අත් දෙකින් මැරෙන්න ගිය ලෙඩ්ඩු දහස් ගාණක් සුවපත් කරල තියෙනවා. ලංකාවේ ලොකු ලොකු අයගේ ඥාතීන්, හාමුදුරුවරු , පරිපාලන නිලධාරීන්, ආචාර්ය මහාචාර්යවරුන් ඒ අතරේ ඉන්නවා. නම් හෙළි කරන එක හරි නෑ‍. ඒත් මහත්මයාගේ විශ්වාසය තහවුරු කරන්ඩ ඒ අය මට ලියල දුන්න සමරු සටහන් තියෙනවා යැයි ඔහු කීවේ ය.ඇත්තටම ඔහු ළඟ සුරැකිව ඇති මේ පොතේ රටේ ප්‍රකට කීර්තිධර මිනිසුන්ගේ සටහන් තිබේ. මම නැවතත් කතාවට එක්වීමි.“වස විස වෙදකමේ ප්‍රධාන අංග දෙකක් තියෙනවා එකක් ස්ථාවර වෙදකම, අනෙක ජංගම විස වෙදකම. ස්ථාවර වෙදකමට ප්‍රතිකාර කරන්නෙ කොළවර්ග, අල වර්ග දීමෙන්. ජංගම විස වෙදකමට වෙනම ප්‍රතිකාර, ගෝනසු, පත්තෑ, රිලෑ, වඳුරු දිවි මකුළු ආදීන්ගෙන් වන සපා කෑම් ආදියට ඒ ප්‍රතිකාර දෙන්නේ.”“මගේ බිරිය මල්ලිකා වීරප්පෙරුමත් දුව පියුමි වීරප්පෙරුමත් දැන් මේ වෙදකම මාත් එක්ක කරනව. සාමාන්‍යයෙන් එළ කටරොඩු මුල්, තෙල් ඕලු අල, රුක්අත්තන කිරි ආදිය යොදාගෙන ශාක සාර ‍ඖෂධ වලින් මං වස විසට ප්‍රතිකාර කරන්නේ. ඒවා දැන් කාලෙ හොයාගන්න අමාරුයි. ඒ සඳහා මාත් දුවත් බිරියත් බොහොම වෙහෙසෙනවා. මගේ වත්තෙ හැම තැනමත් බෙහෙත් ‍ඖෂධ ති‍යෙනවා.”සර්පයින් අතරින් විස සහිත සර්පයින් කී දෙනෙක් ඇත්දැයි මම ඇසීමි. “හත් දෙනයි මහත්තයෝ. අනිත් හැමෝම අහිංසක සත්තු සත්වවේදීන්ගේ සංගමය මට සලකන්නෙ මේ හැම සතාම මරනවට මා විරුද්ධ නිසයි. ඒ හැම සතාගෙන් ම පරිසරයට යම් බඳු සේවයක් සිද්ධ වෙනවා. විස බලපවත්වන තත්ත්වය අනුව මේ සත්තු හත්දෙනා තෙල්කරවලා, නයා, තිත් පොළඟා, කුණ කටුවා, පලා පොළඟා, මාපිලා යනුවෙන් හඳුන්වන්න පුළුවන්. ඔහු තම යටගියාව සිහිපත් කරමින් තවත් බොහෝ දේ පැහැදිලි කළේ ය.“අපි හරි පුංචි මිනිස්සු මහත්තයෝ. මාත් නෝනත් දරුවත් හිටියේ මෙතනම පුංචි පැලක. හිටපු ආයුර්වේද කොමසාරිස්තුමිය හා දේශීය වෛද්‍ය ඇමැති තිස්ස කරල්ලියැද්ද මැතිතුමන් මගේ දුක දැකල මේ ගේ දොරත් වෙද වාට්ටුවත් හදල දුන්නා. මුලින් මං හිටියේ විදුලි එළිය නැති පුංචි ගෙදරක.මට මතකයි මං කරපු පළමුවෙනි සර්ප විස වෙදකම. ඊට ඉස්සෙල්ලා මගේ මුත්ත එක්ක රට පුරා සර්පයන් ප්‍රදර්ශනය කරමින් ප්‍රතිකාර කරමින් ගියත් කිරිඉබ්බන්ආරේදී මං මුලින් ම වෙදකම් කළේ නයෙක් ගහල ගෙනාපු වයස අවුරුදු 58 - 60 අම්ම කෙනෙකුට. සවස 7 ට වගේ ඇයව ගෙනාවෙ.ආපු ගමන් ඒ කාන්තාව කෑ ගැහුව ඇයි මේ ගේ හැම තැනම මෙච්චර කළුවර. පහනක්වත් පත්තු කරල නෑනෙ ඇය කීවා ය. එහෙම මං ඒ ප්‍රකාශයෙන් ම දැන ගත්ත ඇයට විස ඇදිරිය ඇවිත් කියල. සර්පයෙකු කෑවිට ඉක්මනින් ප්‍රතිකාර ඕනෑ නැත්නම් විස ආතුරයා ඉක්මනින් විස ඇඳිරියට පත්වෙනව. ඒ වෙලාවේ ගෙදර කුප්පි ලාම්පු දැල්වෙමින් තිබුණේ මං ඇයට ඉක්මන් ප්‍රතිකාර කළා. ඇය ඉක්මනින් නැගිට්ටා. ඒ වෙදකමින් පස්සෙ තමයි මං කිරි ඉබ්බන්ආරේ ප්‍රසිද්ධ වුණේ.”“ග්‍රැමොක්සෝන් බීල මිනිස්සු එන්න පටන් ගත්තෙ ඊට පස්සෙ. මේව බිව්වහම තොල්පට පුපුරල, කට වණ වෙලා මහ විපත්තියක් වෙනවා. ඒකට ඉක්මන් ප්‍රතිකාර අවශ්‍යයි. යම් කෙනෙක් ඕනෑම වල් නාශකයක් ‍බිව්වොත් මා කියන්නේ පොළොවේ තියෙන පිරිසිදු හුඹස්මැටි දියකරල පොවන්නයි. ඒක ප්‍රථමාධාරයක් හැටියට ඉතාම හොඳයි.එක්වතාවක් මා ළඟට ගෙනාවා මාතර ඉදන් අවුරුදු දෙකක පුංචි පැටියෙක්. ග්‍රැමොක්සෝන් බෝතලයේ දියර පුංචි රෙදි කඩකට අරන් කිසියම් වැඩිහිටියෙක් ඒක ගේ ඇතුළේ විසිකරල.මේ පුංචි දුව ඒ රෙදි කඩ කටේ ඔබාගෙන. මං ළඟට ගේනකොට තොල් කට පුපුරල කටින් දුගඳ හමනවා. දුගඳ නිසා වාට්ටුවේ තියාගෙන ප්‍රතිකාර කරන්න. බැරි උණා. අනිත් ලෙඩුන්ට කරදර නිසා මාත් නෝනත් ඇයව අපේ නිවසේ වහලයේ තියාගෙන ප්‍රතිකාර කළා. දරුවා සනීප වෙලා දැන් පාසල් යනවා. ඉදහිට මාව බලන්නත් එනවා. එක දවසක් දේශීය වෛද්‍ය අමාත්‍යාංශයේ හිටපු ලේකම්තුමා අශෝක මාලිමගේ මහත්තයා මට දුරකථනයෙන් කතා කළා.”“රටේ වැදගත් පුද්ගලයෙක් ඉන්නව දැන් දවස් පහක් රෝහලේ වල් නාශකයක් බීල තව එයාට තියෙන්නෙ පැය 33 යිලු? හොඳ කරන්න පුළුවන්ද කියලා මගෙන් ඇහුවා. මං කිව්ව ලෙඩාව ගේන්න කියල. ඊළඟට ඇහුව චොපර් එකෙන් ‍එවන්නම් චොපර් එක බාන්න තැනක් තියෙනවද කියලා.මට මතක් ‍උණේ නෑ එක පාරටම පාසල් පිට්ටනිය මං එහෙම තැනක් නෑ කිව්වා. ඊළඟට එදා රාත්‍රියේ ඇම්බියුලන්ස් දෙකක් තවත් වාහන කිහිපයක් අපේ ගේ ඉස්සරහ නැවැත්තුවා. ගිලන් රථ දෙකක් ගෙනැවිත් තියෙන්නේ එකක් කැඩුණොත් අනෙකෙ ලෙඩා ගේන්නයි. ඒ මහත්තයා එතුමා ළඟට ගේන කොට බටහිර ලොකු නමක් ඇති වෛද්‍යවරයෙක් සහතික කරලා තියෙනව මේ ලෙඩා පැය තිස් තුනකින් මැරෙනව කියලා. ඒත් මං එතුමාව දවස් දෙක තුනකින් සුව කළා.”ඔහු කියන දෙය සනාථ කිරීමට මට සාක්ෂිද පෙන්වයි. රෝගියා ලියන ලද කවි පන්තියක් සමරු සටහනක් පෙන්වූ වෙද මහතා ඔහු පැමිණි වෙලාව, ඇඳ ඉහපත අංකය පවා මට තහවුරු කළේ ය.මහත්තයෝ මේකත් ලියන්න.ග්‍රැමොක්සෝන් වගේ වහ බිව්වම පොල් කිරි පොවන්න එපා. ඒක නරකයි. පිරිසිදු හුඹස් මැටි වතුරෙන් දියකරල පොවන්න. ඒක හොඳ ප්‍රථමාධාරයක්. ඉස්පිරිතාලෙට ගියහමත් මේවගේ ලෙඩුන්ට දෙන්නේ පස් වර්ගයකින් හදන බෙහෙතක්. ඊළඟට චාකෝල් කියල බෙහෙත්. ඒක ගල් අඟුරු. මං දෙන්නෙත් මුලින් ම හුඹස් මැටි. ඊළඟට ගැම්බ අඟුරු.වෙද මහතාගේ කතාව කුතුහලයෙන් අසන අපට වෙද වාට්ටුවේ ප්‍රතිකාර ලැබ බොහෝ සුව ලබා සිටින ලෙඩුන්ගෙන් ද යමක් විමසීමට සිත් විය. අගුණකොළ පැල්ස්සේ ලෙඩකු සමඟ පැමිණ සිටි ඇස්.පී. සියදෝරිස් (82) මහතා අප සමඟ මෙසේ කීය.“මං මේ අලුත් ලෙඩෙක් එක්ක ආව ගමන්. මේ වෙද මහත්තයව මං අඳු‍රන්නේ බොහොම කල් ඉඳල. ඒ බෙහෙත් ගන්නට ඇවිල්ලයි. කාලෙකට ඉස්සරදී මගෙ හාමිනේගෙ අත් කුණුවෙන රෝගයක් තිබුණා. ලෙඩේ හැදුනම මස් දියවෙලා ඇඟිලි කරුවලින් ඕජස් ගලනවා.ඔය ලොකු ලොකු ඉස්පිරිතාලෙ ගානෙ ගියාට හරි ගියේ නෑ. අතේ මිල මුදල් නාස්ති වුණා. අපේ හාමිනේගේ වාසනාවට වෙද මහත්තයා ගැන ආරංචිය ලැබුණා. පිළිගන්න මහත්තයෝ ප්‍රතිකාර ගත්තෙ එකම වතාවයි.දැන් අත්දෙක කලින් තිබුණට වඩා හොඳින් තියෙනවා. ඇය මුල් කාලෙ වගේ ම හොඳට වැ‍ඩ කරනවා. පොල් කටුවලට වෙද මහත්මයා ලබාදුන් තෙල වක්කරලා අත් දෙකට දුම් අල්ලන්න කියලා විතරයි කීවේ. මගේ මේ කෙස් පැහුණ වයසෙදිවත් මේ වගේ වෙද මහත්තයෙක් ගැන අහල නෑ. අද එක්ක ආවේ මගේ මේ ඥාතිවරියක්. ඇගේ කට වණවන රෝගයක් තියෙනවා. ඒකට ප්‍රතිකාර ගන්න.”මේ අතර මට තවත් සුවිශේෂී දෙයක් මතක් විය.‍ ඒ වල් නාශක නිපදවන ඇතැම් සමාගම් කළමනාකාරවරුන් මේ වෙද මහතා හමුවී අමුතු ඉල්ලීම් කිරීම ය. එක්තරා වල්නාශක හා පොහොර නිපදවන සමාගමක කළමනාකාර මහතෙකු වෙද මහතා හමුවී අපි ඔබතුමාට සලකන්නම්. අපට මේ වල්නාශක වලින් වන හානිය වළක්වන බෙහෙත් වට්ටෝරුව දෙන්න. අපි ඒකෙන් ඉන්ජෙක්ෂන් එකක් නිපදවල මේවාත් එක්කම වෙළෙඳපළට නිකුත් කරන්නම්” කීවේ ය.වෙද මහතා එයට එකඟ වූයේ නැත. ස්නායු ආබාධවලින් පෙළෙන්නන්ට ද වෙද මහතා ළඟ විස්මිත ප්‍රතිකාර තිබේ. තිස්සමහාරාමයේ ඩබ්ලිව්.ඒ. ලිචිනි නම් කාන්තාව මට මෙසේ කීවා ය.“මගේ මහත්තය පී.එච්. කරුණාතිලක. එයාගෙ මොළය සම්බන්ධ වන ස්නායු පද්ධතියේ ලොකු අමාරුවක් ආවා. ඇඟ පත සමබරව තියාගෙන පොළවට පය ගහලා ඉන්නවත් බැරි වුණා.අපි පෞද්ගලික සුපිරි රෝහල්වලට ගියත් වැඩක් වුණේ නෑ. මෙතුමා ළඟ තියෙන්නේ අපේ ම වෙදකමක්. මෙහෙට ඇවිල්ලා මාසයයි. දැන් මහත්තයා තනියම ඇවිදිනවා. සෑහෙන සනීපයක් තියෙනවා. ඇත්තටම මේ වගේ වෙද මහත්තුරුන්ට රජයෙන් පහසුකම් ලැබෙන්න ඕනෑ. එහෙම උණොත් තවත් විශාල සේවයක් සිදුවෙයි.‍පොලොන්නරුවේ හිඟුරක්ගොඩ සිට පැමිණි ආර්. ඇම්.සී. රණවීර පනස් තුන් හැවිරිදි ගොවි මහතෙකි. ඔහු මට කී විස්තරය මෙසේ ය. එහි සාරය ලියමි.“මම දන්නෙ නෑ මහත්තයෝ මට වගේ කරුම ලෙඩක් හැදුණ මිනිහෙක් තවත් ලෝකෙ ඉන්නවද කියල. මං හොඳට කැත්තෙ උදැල්ලෙ වැඩ කරපු කෙනෙක්. හිටි ගමන් මගෙ කකුල් අතපය නිකන් හිරියක් වගේ කොරවෙන්න ගත්ත. මුලින් මම මේක හිරි වාතෙ වෙන්නැති කියල ගණන් ගත්තෙ නෑ.එතකොට මට වයස අවුරුදු හතළිස් අටක්. අත්පා කොරවෙන ගතිය දිගින් දිගටම වැඩිවෙන්න ගන්න කොට මට බය හිතුණා. මං රජයේ රෝහල් වලට ගියහම එම්.ආර්.අයි පරීක්ෂණය කරන්න ඕනි කිව්වා. පේරාදෙණිය, මහනුවර රෝහල්වල මං බොහෝ කාලයක් නතර වෙලා උන්නා. ඔය කියන මොනම පරීක්ෂණයකින්වත් මගේ ලෙඩේ අහු වුණේ නෑ. අන්තිමට මං මේ වෙද වාට්ටුව ගැන ආරංචි වෙලා මෙහෙ ආවා. මහත්තයෝ මට දැන් හොඳට ඇඟිලි අතපය නවන්න පුළුවන්.ඔහු තම ඇඟිලි අතපය නවා පෙන්වයි. ඉන් මහ උද්දාමයක් ලබයි. ස්නායු වෙද කමට ද වස විස වෙද කමට ද සුවිශේෂ දස්කම් දක්වන මිය යමින් තිබෙන ශරීර කූඩුවලටත් පණ දෙන මේ විස්මිත වෙද මහතා කිසියම් අපූරු දස්කමක් දක්වතැයි මට ද සිතෙයි. මහ ඉසිවරුවන් වැනි වෙද දුරුන් රටට හඳුන්වාදීම ද මහත් පින් කටයුත්තකැයි මටද සිතිණි.උපාලි සමරසිංහඡායාරූපදුෂ්මන්ත මායාදුන්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>11</month>
      <day>17</day>
    </date>
    <link>http://www.silumina.lk/2013/11/17/_art.asp?fn=af13111710</link>
    <topic>සීමා මායිම් නැති සෙනෙහස</topic>
    <author>කසුරි</author>
    <content>සමන්මලී පද්මකුමාර විසින් සම්පාදිත “සඳට කියමි” නමින් වූ පොත් පිංචක් කියවන්නට ලැබිණි. හැඩයෙන් මෙන් ම අන්තර්ගතයෙන් ද හුරුබුහුටි මේ පොත් පිංච තුළ සංවේදී ඡේද රැසක් ම වෙයි.“නොහඳුනන.. මැනවින්ම හඳුනන.. ළමැද මවු තුරුල මත හොවා මගේ බිලිදු විය... පුපුරු ගසනා කිරිබරින් පිරි දෙතන මැද වැතිර... නෙත් අයා බලා ඉන්නට ඇතිය.. මවගෙ මවු ස්නේහේ පිරී ඇති මුහුණ දෙස..සමන්මලී ගේ මේ සංක්ෂිප්ත ඡේදය කියැවූ පසු මසිත ද මගෙන් ප්‍රශ්නයක් ඇසීය.මවගේ දෙතන පුඩු මුවට ගෙන කිරි උරා බිව් කාලය කී දෙනෙකුට සිහිපත් කළ හැකිද? කිරට හැඬූ හැටි අපට සිහිපත් කරගත හැකි ද? දෙපතුල් මත හිඳුවා සිරුරු කිස අවසන් වනතුරු හිස පිරිමැදි අවස්ථා සිහිපත් කළ හැකිද?කාලය විසින් ඒ සියල්ල මතකයේ නොපෙනෙන තැනක සඟවා ඇත. අප ඒ සියල්ල දැන් සිහිපත් කරගන්නේ මෙකල මවක විසින් දරුවකුට සෙනෙහස පානා දර්ශනය දැකීමත් සමඟය. එහෙත් දෙපතුල් මත හිඳුවා සිරුරු කිසට ඉඩ සලසන මවුවරුන් සිටී නම් ඒ ඈත ගම් දනව්වක පමණි.කෙසේ වුවද “මේ බිලිඳු විය සිහිපත් කරන්නට.. වෙසෙසින් කිරි උරමින් මවගේ මුහුණෙහි ඇඳී තිබෙන මවු සෙනෙහස දකින්නට ඇත්නම්” යැයි ඈ සිත මැවෙන සංකල්පය අපූරු එකකැයි මට සිතේ. ඒ අත්දැකීමේ සැබෑ මතකය නැති කලෙක චිත්ත රූපයක් හෝ මවා ගැනීමට උත්සාහ දරන්නේ සියුම් සංවේදීතාවක් සහිත මිනිසුන් පමණි. එක්තරා රජයේ උසස් නිලධාරියකුගේ මවගේ අවමඟුල් උත්සවයේදී ඔහුගේ මිතුරකු කළ කථාවක් වෙත ම සිත මා කැඳවාගෙන ගියේය.“යාළුවේ උඹට මතකද මේ අම්මා උඹව හරහට වඩාගෙන සිටි යුගය... දෙතන පුඩු තොල් මත තැබූ යුගය. අප කවුරුත් ඒ අත්දැකීම් විඳ ඇති නමුත් අප කාටවත් එය මතක ඇතැයි මා නම් සිතන්නේ නැහැ. උඹ අද රජයේ උසස් නිලධාරියෙක්. ඒත් එදා උඹේ අම්මා හරහට වඩාගෙන තන පුඩුව ළං කළේ උසස් නිලධාරියකුගේ මුවඟට නොවෙයි. තම දරුවාගේ මුවගටයි. එදා සිට මෙසේ වියපත්ව දුබලව මිය ඇදෙන තුරුම මේ මවට උඹ දරුවෙක් පමණ මයි.එකම අවාසනාව හරහට වඩාගෙන කිරි දුන් දර්ශනය අපට මතක නැතිවීමයි. ඒත් මේ දුබලව මිය ගොස් සිටින්නේ උඹව හරහට වඩාගෙන කිරි දුන් අම්මා මිස වෙන කවරකුවත් නෙමෙයි.”මසිත මේ සංවේදී මතකයන් ඔස්සේ මා කැඳවාගෙන යද්දී එක්තරා තැනක හදිසියේ ම මට නවතින්නට සිදුවිය. ඒ මගේ අම්මා ඉදිරියේය.පසුගිය සතියේ දිනෙක අම්මා අපේ නිවසට පැමිණියාය. පළමුවරට ඈ හැරමිටියක පිහිටෙන් ගමන් කරනු මා දැක්කේ එදාය. මහා උස කෙක්කක් ඔසවා රූස්ස කොස් ගසෙන් පැහී ඇති ගෙඩිය පමණක් තෝරා බිම හෙළන්නට තරම් හයි හත්තියක් තිබූ අම්මා හැරමිටියෙන් ගමන් කරන දර්ශනය මා හට පැවසුවේ ජීවිතයේ අනිත්‍යය ගැන නොවේ. නොබි‍ඳෙන ශක්තියක් ගැන කතාවකි.අම්මා පැමිණ සිටියේ නාරං ගෙඩි තුනක් මා හට දෙන්නටය. හැරමිටියක ආධාරයෙන් වුවද මවුවරුන් දරුවන් සොයා යන්නේ ඒ විදියටය. දෙමුනුපුරන් ද සිටියදී අම්මා මා සොයා පැමිණියේ ඇයි? මීට පෙරද මේ වැනිම සිද්ධියකට මුහුණ දී ඇත්තෙමි. ඒ ඉඳිආප්ප කිහිපයක් බැඳගෙන පැමිණි දවසේය.මුනුපුරන් නොමැති වේලාවක ඈ මා සොයා පැමිණියේ ඇයි?මවකගේ දරු සෙනෙහසෙහි ඇති සීමා මායිම් සොයන්නට යාම නිරර්ථක කාර්යයකැයි ඒ ගැන ප්‍රශ්න කළ හැම මොහොතකම මම, මසිතට පැවසීමි.සමන්මලීගේ අපූරු කාල්පනික ප්‍රකාශනයෙන් ලද උත්තේජනය නිසා මාත් කැඳවාගෙන ම සිත මෙසේ කාලය හරහා ගමන් කරමින් සිටියේය. දුරාතීතයේ මෙන් ම මෑත අතීතයේද විවිධ ඉසව් කරා මෙසේ පියමන් කරමින් සිටියදී නැවතත් මසිත, විමලසේන ඉහළගම නම් වූ පත්තර මිත්‍රයාගේ බිරියගේ දේහය අසල මා නැවැත්වීය. ඒ රාගම ප්‍රදේශයේය.විමලෙ ගේ බිරිය අවුරුදු දාහතක් තිස්සේම සිටියේ එක්තැන්ව ඇඳ මතය. ඈට සියලු සාත්තු සප්පායම් කළේ විමලේ ය. යම්තමින් හෝ ඇයව නැඟී සිටුවන්නට ඔහු නොකළ දෙයක් නැත. ඔහුට ලැබුණු සොච්චම් ආදායමෙන් ද වැඩි හරියක් වැය වූයේ ඈට බෙහෙත් රැගෙන දෙන්නටය. කාලයක් ඔහු මසකට වරක් ඇයවත් රැගෙන පොලොන්නරුව ප්‍රදේශයේ වෙද මහත්මයකු සොයා ගියේය. “දිවයිනේ” සිටි අපි මේ සිද්ධිය දැන සිටියෙමි. එහෙත් මින් සති දෙකකට පෙර ඈ මිය යන තෙක් ම ඈ ඇ‍ඳෙහි වැතිර සිටියා මිස නැගිට්ටේ නම් නැත. විමලේ ඒ සියලු කටයුතු කර සෝදා පිරිසුදු කොට ඇඳුම් පවා වෙනස් කොට රාජකාරියට පැමිණයේය. ඒ ප්‍රමාදය මඟ හැරීම සඳහා ඔහු කාලයක් “රාත්‍රි ප්‍රවෘත්ති කර්තෘ” පදවිය ඉල්ලාගෙන වැඩ කළේය.එහෙත් බිරියගේ ආබාධිත තත්ත්වය සුව නොවූවා පමණක් නොව විමලේ අන්තිමේදී ආබාධිත තත්ත්වයට පත්විය. ඔහු දෙපා අප්‍රාණිකව රෝද පුටුව මතට වැටුණේය. ඔහු පොත් ලිවීම ආරම්භ කළේ ඉන්පසුවය. රෝද පුටුවක සිට පොත් ලියූ ලේඛකයකු වශයෙන් ඔහු ඉතිහාසයට එක්විය. මින් වසර පහකට පමණ පෙර විමලේ මෙලොවින් සමුගත්තේ ආබාධිත බිරිය තවත් කාලයකට ඇඳ මත ජීවත්විය යුතු යැයි දෛවය ගත් තීරණයක් නිසා විය යුතුය.මේ සටහනට අදාළ කාරණය පවසන්නට මා ප්‍රමාද වෙනවා නොවේදැයි ම සිත මට දොස් පවරයි. එබැවින් බොහෝ අතුරු කතා අතහැර මම කෙළින්ම අවැසි තැන සිට ගතිමි.“ස්වාධීන රූපවාහිනියේ ප්‍රවෘත්ති අංශයේ සිටින ඉතාම ලාබාල මාධ්‍යවේදියෙක් නියෝජ්‍ය සාමාන්‍යාධිකාරි සුධර්මන් ඉදි‍රියේ පෙනී සිටියේය. ඒ ඈත පළාතක ඇති ප්‍රවෘත්ති ආවරණයක් ගැන කතා කරන්නටය.“බොස් මම අද රෑ නොගිහින් හෙට පාන්දරම යන්නම්”රාජකාරි කල් දැමීම එතරම් යහපත් ගුණාංගයක් නොවේ. විශේෂයෙන් දුව පැන වැඩ කළ හැකි තරුණයෙක්... එක් දවසක් නොව දින ගණනාවක් වුවද ගෙදරින් පිටව සිටිය හැකි තරුණයෙක් තම උසස් නිලධාරියකුට එසේ පැවසීම ඔහුගේ අනාගතය පිළිබඳවත් ප්‍රශ්න මතු කරන්නකි.එහෙත් ප්‍රවෘත්ති අංශයේ බො‍හෝ දෙනෙක් කාරණය නොදැන සිටි නමුත් සුධර්මන් දැන සිටියේය.“අම්මා අවුරුදු දාහතක් තිස්සේ ඇඳ උඩ. තාත්තත් රෝද පුටුවෙ ඉඳල නැතිවෙලා අවුරුදු පහක්. ඊට පස්සෙ අම්මට සාත්තු කළේ මේ කොල්ල. ඌ පාන්දර යන්නම් කියල කිව්වෙ රෑ තිස්සෙ අම්මාව බලාගන්ඩ ඕනැ හින්ද.. අපි කාටත් ආදර්ශයක්. ගෙදර ප්‍රශ්න කවදාවත් අපට දැනෙන්ඩ ඉඩ නොතියපු කොල්ලෙක්.” ඒ අම්මා තමයි නැතිවෙලා ඉන්නෙ. අපි විශේෂ දෙයක් කරන්ඩ ඕනෑ...”කොල්ලාගේ එනම් විමලෙගේ බාල පුතාගේ කතාව අසමින් සිටි ඇතැම් සේවිකාවෝ ලේන්සු ගෙන කඳුළු පිසදා ගත්හ.“සාමාන්‍යයෙන් මේ වගෙ අවස්ථාවලදි අපි රුපියල් දාහ ගණනෙ තමයි එකතු කරන්නෙ. ඒත් මේ අවමඟුලට රුපියල් දෙතුන් දාහ ගාණෙ දැම්මා. අයි.ටී.එන්. ආයතනයෙන් ලැබුණු සාමාන්‍ය පරිත්‍යාගයත් එක්ක රුපියල් එක්ලක්ෂ පනස් දහකට වැඩි මුදලක් මේ අසාමාන්‍ය තරුණ පුත්‍රයා වෙනුවෙන් ලබාදෙන්න අපට පුළුවන් වුණා.”තමන් හරහට වඩාගෙන කිරිපෙව් බව අමතකව ගිය බොහෝ දෙනෙකුට මේ තරුණ පුත්‍රයා කෙතරම් ආදර්ශයක් දැයි ම සිත මට ඇඟිල්ලෙන් ඇන ඇන පුන පුනා කීවේය.“මං එනතුරු ඉඳකඩ ළඟඉන්නවාද අම්මේ”කපුගේ ගේ හැඟීම්බර හඬ හතරවටින් දෝංකාර දෙන්නට පටන් ගත්තේය.කසුරිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>11</month>
      <day>17</day>
    </date>
    <link>http://www.silumina.lk/2013/11/17/_art.asp?fn=af13111712</link>
    <topic>කැමරා ඇසින්</topic>
    <author/>
    <content>කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>11</month>
      <day>17</day>
    </date>
    <link>http://www.silumina.lk/2013/11/17/_art.asp?fn=af13111717</link>
    <topic>පොදුරද සමුළුව අපේ රටේ ජයග්‍රහණයක්</topic>
    <author>ජපානයේ නරිතසං විහාරාධිපති</author>
    <content>මා මේ සමුළුව දකින්නේ ලෝකයේ ජනතාවගෙන් තුනෙන් එකක් එනම් බිලියන දෙකක ජනතාව නියෝජනය කරන ලෝකයේ ජාතීන් 54 කගේ බලාපොරොත්තු, අභිමතාර්ථ සහ අවධානයට ලක්වන කරුණු විදහා දක්වන අගනා අවස්ථාවක් ලෙස ය.පසුගිය දශක කිහිපය පුරා බෞද්ධ ධර්ම ප්‍රචාරක කටයුතුවල නියැළෙමින් විදේශයන් හි ගත කළ මට පසුගිය කාල සීමාවේ අපි ත්‍රස්තවාදයේ ප්‍රචණ්ඩත්වයට ලක්වීමෙන් විවිධ අන්දමින් ඇතිවූ පීඩාවන්ට, මුහුණදෙමින් ජාතියක් ලෙසින් අස්ථාවර සහ කිසිවකුගේ හවුහරණයක් නොමැතිව සිටි තත්ත්වය නැවත සිහිපත්වේ.මේ අවස්ථාවේදී 1995 වසරේ දී දකුණු අප්‍රිකාවේ ඇති වුණු විශේෂ සිද්ධියක් මාගේ මතකයට නැ‍ෙඟ්. 1995 රග්බි ලෝක කුසලාන අවසාන තරගයට මිනිත්තු 5 කට පෙර නෙල්සන් මැන්ඩෙලා ක්‍රීඩකයින්ට සුබ පැතීමට ක්‍රීඩාංගණයට පැමිණියේ ය. ඔහු හැඳ සිටියේ අප්‍රිකානු වර්ණබේදවාදයේ ප්‍රතිමූර්තියවූ දකුණු අප්‍රිකානු සප්‍රින්බොක් රග්බි කණ්ඩායමේ නිල ඇඳුමය සහ කොළ පැහැති හිස් වැසුම ය‍. එංගලන්තයට එරෙහිව ක්‍රීඩා කළ දකුණු අප්‍රිකානු කණ්ඩායමට නෙල්සන් මැන්ඩෙලා මෙම අවස්ථාවේදී සුබපැතීමත් සමඟ රැස්ව සිටි ජනතාව මඩිබා යනුවෙන් සුබ පැතූහ. මේ සමඟින් මඩිබා යන වචනයට නව අරුතක් එක් කරමින් එය සංහිදියාව හැඳින්වීමේ අරුත් ඇති වචනයක් ලෙස විශ්ව ජන විඥානයට එක්විනි. නව දැක්මක් ඇති නායකයකු යටතේ නව ජාතියක් බිහිවී ඇති බව ලෝකය දැනගත්තේ එම මොහොතේදී ය. සත්‍ය වශයෙන් රාජ්‍ය බලය පරිණාමනයවී තිබුණේ මීට පෙරාතුව ය. මේ වනවිට නව රජය බිහිවී තිබුණි. නමුත් මෙම තත්ත්වය ලෝකයේ ජනතාවගේ හදවත් තුළට පිවිසුණේ මෙම සාමාන්‍ය මහජන උත්සවයේදී මබාට සුබ පැතීමත් සමඟිනි.බ්‍රිතාන්‍ය අධිරාජ්‍යයේ බිඳවැටීම සහ 20 වැනි සියවසේදී සිදුවූ පොදු රාජ්‍ය මණ්ඩලය ගොඩනැඟීම අශෝක අධිරාජ්‍යයේ බෞද්ධ පොදු රාජ්‍ය මණ්ඩලයේ කැපී පෙනෙන දිදුලන උදාහරණය වන ශ්‍රී ලංකාවෙන් සම්පූර්ණයෙන් වෙනස් වූ මාවතක් ගත්තේ ය.20 වැනි ශත වර්ෂයේදී බ්‍රිතාන්‍ය අධිරාජ්‍යයේ හිරු නොබසින අධිරාජ්‍යය ලෙස හඳුන්වනු ලැබිණි. එය ඇත්තෙන් ම සත්‍යයක් විය. බ්‍රිතාන්‍යයේ අධිරාජ්‍යය ලොවේ දසත පැතිරී තිබිණි. නමුත් නොවැළැක්විය හැකි ක්‍රියාවලියක් තුළින් මෙම ජාතීන් යටත්විජිත භාවයෙන් නිදහස් වුණු නමුත් බ්‍රිතාන්‍ය සම්ප්‍රදායේ අධ්‍යාපනය තුළින් එහි බීජයන් මෙම රටවල ජනතාව අතර පැතිරීමත් ඔවුන් යටත්විජිතවාදී මානසිකත්වයෙන් නවීනත්වය සහ ශිෂ්ට බව අර්ථ දැක්වීමත් සිදුකරනු ලැ‍බිණි. මෙම යටත්විජිත භාවයෙන් නිදහස ලැබීමේ ක්‍රියාදාමයේ වඩාත් ම වැදගත් සිද්ධිය වන්නේ ඉන්දියාවට නිදහස ලබාදීමට ගනු ලැබූ තීරණයයි. ගාන්ධි තුමා විසින් ආරම්භ කරන ලද අවිහිංසාවාදී ව්‍යාපාරය තුළින් වූ ප්‍රතිරෝධය මඟින් බ්‍රිතාන්‍යයින් තුළ අධිරාජ්‍ය බලය සහ පරමාර්ථ පිළිබඳ සංකල්ප වෙනස් කිරීමට හේතු විය.පොදුරාජ්‍ය මණ්ඩලයේ සාමාජික රටවල් අධිරාජ්‍යයේ යටත්විජිත වශයෙන් සිටි අතර දැනට ඔවුන්ට විවිධ වූ සමාජ දේශපාලන සහ ආර්ථික අත්දැකීම් සහ අභිමතාර්ථ පවතින නමුත් සංවිධානය තුළ සමාන කණ්ඩායමක් ලෙස කටයුතු කරන අන්තර්ජාතික සන්ධානයක් ලෙස ක්‍රියාත්මක වේ. ඔවුන් පොදු සාරධර්ම පද්ධතියක් සහ අරමුණු වෙනුවෙන් සාමූහිකව කටයුතු කිරීමට එකඟතාව පළකර ඇත. මේවාට මානව අයිතිවාසිකම්, ප්‍රජාතන්ත්‍රවාදය නඟා සිටුවීම, යහපාලනය, නීතියේ ආධිපත්‍ය නිදහස් වෙළෙඳාම බහුත්වවාදය සහ ලෝක සාමය ඇතුළත්වේ.පොදුරාජ්‍ය මණ්ඩලයීය රටවල නායකයන්ගෙන් සමන්විත මෙම සමුළුව පැවැත්වීම මඟින් අපට ජාතියක් ලෙස ශ්‍රී ලංකාවට අප පිළිබඳ ලොවට පෙන්වීමට සහ අවධානය යොමු කරගැනීම කදිම අවස්ථාවක් උදාවී ඇත.බෞද්ධයින් ලෙස අපි සෑම කෙනෙකුගේ ම ජීවිතයට ගරු කරමු. අපගේ නායකයින් අතිශයින් ම නිවැරැදි අය බව අපි නොපවසමු. නමුත් අප ගැටුම්වලින් මුදා ගැනීමට පමණක් නොව ලෝක සමාජයේ ගෞරවනීය තත්ත්වයක් හිමි අනන්‍යත්වයක් ඇති ජාතියක් ලෙස නැඟී සිටීමට අවස්ථාව සලසා දුන් නායකයකු අද අපට සිටී‍. මේ පොදු රාජ්‍ය මණ්ඩලයීය සමුළුව මහින්ද රාජපක්ෂයන්ගේ තවත් ජයග්‍රහණයක් ලෙස සලකන ලෙස අප ජනතාවගෙන් ඉල්ලා සිටින අතර මෙය අශෝක අධිරාජ්‍යයා විසින් බුද්ධ වර්ෂ 3 වන ශත වර්ෂයේ ද ඇති කරන ලද අදටත් දිදුලන බෞද්ධ පොදුරාජ්‍ය මණ්ඩලයේ අපේක්ෂාව ලෙස දකින මෙන් ද ඉල්ලා සිටිමි.ජපානයේ නරිතසං විහාරාධිපතිසුදුහුම්පොල විමලසාර හිමිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>11</month>
      <day>17</day>
    </date>
    <link>http://www.silumina.lk/2013/11/17/_art.asp?fn=af13111714</link>
    <topic>සාමාන්‍ය පෙළ ඉංග්‍රීසි විෂයයට බියවෙන්න එපා</topic>
    <author>අරුණි මුතුමලී</author>
    <content>ලෝකය පුරා වැඩි පිරිසක් සන්නිවේදනය සඳහා යොදා ගන්නා ඉංග්‍රිසි බස අද අපට නැතුවම බැරි ය. අ.පො.ස. සාමාන්‍ය පෙළ විභාගයෙන් ඉංග්‍රිසි සමත් වීම ඔබේ අනාගතයට ඉතා වැදගත් වන්නේ එබැවිනි. විභාගයේ දී ඉංග්‍රිසි විෂයය සමත්වීමට ඉදිරි දින කීපයේ දී ඔබ කළ යුත්තේ කුමක් ද? අප විමසුවේ කොළඹ රාජකීය විද්‍යාලයේ ඉංග්‍රිසි විෂයය හා ඉංග්‍රිසි සාහිත්‍යය පිළිබඳ ආචාර්ය උපුල් නිශාන්ත පෙරේරා මහතාගෙනි.අද දෙවන බස ලෙස මේ වන විට වසර 11ක් පුරා ඉගෙන ගෙන ඇති ඉංග්‍රිසි විෂයය සමත්වීම දරුවකුගේ අනාගතය තීරණය කරන සාධකයක් මට්ටමට පත්ව තිබේ. රැකියා වෙළෙඳ පොළේ ඉංග්‍රිසි සමත් අයහට ඇත්තේ විශේෂ සැලකිල්ලකි. එසේම පාසල් යාම ආරම්භ කළ දා සිට ඉගෙන ගත් විෂයයක් නිසා ඉංග්‍රිසි පිළිබඳ සෑම ළමයකුටම යම් හෝ දැනීමක් ඇති බව අප විශ්වාස කරමු.ඉංග්‍රිසි ප්‍රශ්න පත්‍රය සැලැස්මකට අනුව ඉදිරිපත් වන බව පසුගිය ප්‍රශ්න පත්‍ර අධ්‍යයනය කර ඇති ඕනෑම කෙනකුට පැහැදිලි වනු ඇත.ඉංග්‍රිසි විෂයය ද ප්‍රශ්න පත්‍ර 2න් සමත්විත අතර I වැනි ප්‍රශ්න පත්‍රය ‍ෙකාටස් 8ක් (Test I to 8) සහ II වැනි ප්‍රශ්න පත්‍රය කොටස් 8ක් (Test 9 to 16) ලෙස වේ.මේ සියලුම ප්‍රශ්නවලට පිළිතුරු ලිවිය යුතු සේම ප්‍රශ්න පත්‍රයේම ඒ සඳහා ප්‍රමාණවත් පරිදි ඉඩ සපයා ඇත.පළමුවැනි ප්‍රශ්න පත්‍රයට එක ප්‍රශ්නයකට ලකුණු 5 බැගින් ප්‍රශ්න 8ට ලකුණු 40ක් ද දෙවැනි ප්‍රශ්න පත්‍රයේ ප්‍රශ්න 8 සඳහා වෙනමම ආකාරයකට සැකැසුණු ලකුණු ක්‍රමයක් අනුව ලකුණු 60ක් ද හිමිවේ.Test 9 to 16 ප්‍රශ්න 8 සඳහා ලකුණු ලබාදීමේ දී බොහෝ විට Test 14 සඳහා වන තෝරාගැනීමේ ප්‍රශ්නයටත් ලකුණු 10ක් ද Test 15 සඳහා වන රචනා ප්‍රශ්නයටත් ලකුණු 15ක් ද වශයෙන් වෙන් කෙරේ.ඒ කරුණු සිතෙහි තබාගෙන අපි දැන් ප්‍රශ්න පත්‍රයේ කොටස් දෙස අවධානය යොමු කරමු.උපුල් නිශාන්ත පෙරේරාකොළඹ රාජකීය විද්‍යාලයේ ඉංග්‍රිසි විෂයය හා ඉංග්‍රිසි සාහිත්‍යය පිළිබඳ ආචාර්යඉංග්‍රීසි ප්‍රශ්න පත්‍රයේ සෑම කොටසකින්ම ලබා දෙන ප්‍රශ්නයකට අරමුණක් තිබේ. එහිදී ඉංග්‍රිසි speaking, reading, writing listening යන කොටස් 4කි. ළමයාගේ සාධන මට්ටම් අතුරින් කියවිම, ලිවීම හා කථා කිරීම යන සාධන මට්ටම් සෘජුවම මැන බැලේ.පළමුවැනි ප්‍රශ්න පත්‍රයේ ප්‍රශ්න 8 සඳහා පැයක කාලයක් ලැබේ.Test - 1 හි දී දෙනු ලබන වචන සුදුසු ආකාරයට යෙදීමට ඇති හැකියාව හෙවත් Match and fill in the blanks පිළිබඳ දැනුම මැනෙයි.Test - 2 අයත් වන්නේ ComprehensionActivity හෙවත් ලබා දෙන තොරතුරු ඇසුරින් හිස්තැන් පුරවා සම්පූර්ණ කිරීමකට දරුවාට ඇති හැකියාව මැන බැලීමයි.Test - 3- Readand understandingability හෙවත් කියවා තේරුම් ගැනීමේ හැකියාව පිළිබඳ සොයා බැලෙන්නේ දී ඇති තොරතුරු කියවා තේරුම් ගෙන ඊට සමගාමීව යමක් ලිවීමට ඇති හැකියාව මැනීමෙනි.නිදසුනක් ලෙස පුද්ගලයන් දෙදෙනකු පිළිබඳ තොරතුරු ලබාදී ඉන් එක් පුද්ගලයකු ගැන ලියා ඇති අයුරින් අනෙකාගේ තොරතුරු ලිවීමට හැකිදැයි බැලීම මෙහිදී පුද්ගලයන් වෙනුවට ස්ථාන, සතුන් හෝ වෙනත් ඕනෑම දෙයක් ලබා දිය හැකියGayan is a student in Grade 10. His hobby is collecting stamps. His favourite subject is mathematics. He likes to be an engineer.Read the description about Gayan and write a similar description about Sandun.මෙහිදී අප ඉරි ගසා පෙන්වා ඇති කොටස් සඳහා සඳුන්ට අදාළ තොරතුරු ඇතුළත් කර නැවත ලිවීමෙන් ලකුණු 5ක් පහසුවෙන් ලබා ගත හැකිය.Test - 4 සඳහා බොහෝ විට ලැබෙන්නේ ද matching activity හෙවත් ගැළපීමේ ප්‍රශ්නයකි. එය දෙබසක් වීමට ද ඉඩ ඇත.Test - 5 සඳහා ව්‍යාකරණානුකූල හිස්තැන් පිරවීමේ ඡේදයක් (grammarbased clozepassage) ලැබේ.Test - 6 හඳුන්වා ගන්නේ Freewriting හෙවත් නිදහසේ ලිවීමේ ප්‍රශ්නයක් ලෙසයි. මේ සඳහා දෙන ලද මාතෘකාවක් යටතේ කුඩා ඡේදයක් ලිවීමේ හැකියාව මැන බැලේ.Test - 7 ද අයත් වන්නේ Comprehension හෙවත් කියවා තේරුම් ගැනීමේ හැකියාව මැනෙන ප්‍රශ්නයක් ලෙසය. මේවාට ඉතා කෙටි පිළිතුරු සෘජුව සුදුසු පරිදි නිපාත පද (Prepositions) යෙදීම (in, at, on, by) මඟින් පිළිතුරු සැපයීමට දරුවාගේ දැනුම ඇත්දැයි සොයා බැලේ.පළමුවැනි ප්‍රශ්න පත්‍රයේ අවසාන ප්‍රශ්නය වන Test - 8 සඳහා ද බොහෝවිට ලැබෙන්නේ ලිවීමේ හැකියාව මැන බැලෙන ආකාරයේ ප්‍රශ්නයකි. දෙන ලද උපදෙස් සහ කරුණු උපයෝගී කරගෙන වචන 50ක පමණ කුඩා ඡේදයක් ලිවීමට දරුවා දක්වන හැකියාව මෙහිදී සැලකිල්ලට ගැනේ.මේ සියලු ප්‍රශ්න ඉතා සරල භාෂා ඥානය මඟින් විසඳිය හැකි අතර ඉංග්‍රිසි විෂයයට ඇතැම් දරුවන් දක්වන බිය අනවශ්‍ය දෙයක් බව තේරුම් ගැනීමට හොඳම අවස්ථාවකි. එසේම මේ ලකුණු 5 බැගින් ලැබෙන ප්‍රශ්න සඳහා ලකුණු 3 බැගින් ‍හෝ එකතු වූ විට ලකුණු 24ක් වත් ඔබ එකතු කරගෙන හමාරය.එනිසා දැන් ඔබට ඉංග්‍රිසි සඳහා S සාමාර්ථයක් ලබාගැනීමට එකතු කරගත යුත්තේ II ප්‍රශ්න පත්‍රයෙන් ලකුණු 60න් 11ක් පමණි.එහෙත් පළමු ප්‍රශ්න පත්‍රයෙන් ලකුණු 35ක් එකු කරගන්නා දරුවකුට ඉංග්‍රිසි විෂයයට A සාමාර්ථයක් ලබාගැනීමට වැඩි හැකියාවක් තිබෙන බව ද කිව යුතුමය.ඇතැම් විට Test 1- 8 දක්වා ප්‍රශ්නවලදී පින්තූරයක් ලබා දී ඉතා සරල වාක්‍ය 5ක් ලිවීමට ද අවස්ථාව ලැබෙනු ඇත. එහිදී ඔබ ලියන වාක්‍ය ඉතා නිවැරදි විය යුතු අතර ව්‍යාකරණ, (Grammar) අක්ෂරවින්‍යාසය (spelling) හා කරුණු (facts) නිවැරැදි දැයි බැලේ. එක වාක්‍යයකට එක ලකුණ බැගින් ලැබෙන වාක්‍යවල කුඩා හෝ වරදක් තිබේ නම් මුළු ලකුණම නොලැබෙන නිසා දරුවන් විභාගයට ලියා පැමිණි පසු බලාපොරොත්තු වන ලකුණු නොලැබීමට එය හේතුවක් විය හැකිය.මේ වැනි ප්‍රශ්නවලදී විශේෂයෙන් වර්තමාන කාලය (Present continuous tense) භාවිතා කළ යුතුය.උදාහරණයක් ලෙස පිට්ටනියක සැලැස්මක් දක්වන පින්තූරයක් / රූප සටහනක් දී ඇති විට එය මේ මොහොතේ ඔබ දකින අයුරින් ලිවිය යුතුය.This is a picture of a ground. A group of boys are playing cricket. A man is looking at them. There are lot of people in the ground.There is a tree in the corner of the ground.වැනි සරල වාක්‍ය පහක් නිවැරැදිව ලිවීමෙන් සම්පූර්ණ ලකුණු ලබාගත හැකි බව මතක තබා ගත යුතුය.ඉංග්‍රිසි දෙවැනි ප්‍රශ්න පත්‍රය සඳහා ලැබෙන ප්‍රශ්න 8 දී speaking and writing activities vocabulary questions වැනි දේ ලැබේ. එසේම බොහෝ විට විධිමත් (Formal) ලිපියක් ලිවීමට හෝ පෞද්ගලික (informal) ලිපියක් ලිවීමට ද සිදු විය හැකිය. රාජකාරි හා පෞද්ගලික ලියුම් ලියන ආකාරය යවන්නාගේ ලිපිනය, ලබන්නාගේ ලිපිනය, ආදිය ඇතුළත් ආකෘති පිළිබඳ දැනුමක් ලබා තිබීම අවශ්‍ය වෙන්නේ, විභාගයේ දී ඒ ආකෘති පිළිබඳ දැඩි අවධානයක් යොමුකරන නිසාය. එසේම රාජකාරි ලිපිවලදී අදාළ වාග් මාලාව පිළිබඳව ද සැලකිලිමත් වීම අත්‍යවශ්‍යය. ආචාරශීලී බව (Polite) කෙටි යෙදුම් නොයෙදීමට (contradictions - I'm, I'll, don't වැනි යෙදුම්) වග බලා ගත යුතුය.මාතෘකාව යෙදීමේදී එය කෙටි හා සෘජු වීම වැදගත්ය.විධිමත් ලිපියේ ඡේද පිළිබඳ වැඩි අවධානයක් යෙදීම අත්‍යවශ්‍යය. ඒ අනුව පළමු පරිච්ඡේදය ලිපියේ අරමුණ පැහැදිලි කිරීමටත්, දෙවැනි ඡේදය අවශ්‍ය කරුණ විස්තර කිරීමටත් තෙවැනි ඡේ‍දයෙන් අවශ්‍යතාව හෝ ඉල්ලීම සඳහන් කිරීමටත් දරුවන් අවධානය යොමු කළ යුතුය.යවන්නාගේ, ලබන්නාගේ ලිපින, දිනය අදාළ ස්ථානයේ නිවැරැදි ලෙස යෙදීම හා කොමා, නැවතීමේ තිත (./,) ආදි (Punctuation marks) නිවැරැදිව යෙදීමත් ඉංග්‍රීසි ක්‍රමයට දිනය යවන්නාගේ ලිපිනය පහළින් සඳහන් කිරීමත් අවශ්‍යය.දෙවැනි ප්‍රශ්න පත්‍රයේ ඉතාම වැදගත් ප්‍රශ්නයක් වන්නේ Test 16 යි එය රචනාවක්, කතන්දරයක්, ලිපියක්, කතාවක්, දෙබසක් වැනි මාතෘකාවක් යටතේ විය හැකිය. මේ සඳහා ලකුණු 15 ක් ලැබේ. වචන 200 ක පමණ ලේඛනයක් මෙහිදී බලාපොරොත්තු වේ.එහි අදාළ කරුණු අනුව ඡේද වෙන්කර ගත යුතුය. ප්‍රශ්නයෙන් බලාපොරොත්තු වන කරුණු එහි ඇතුළත් විය යුතුය. ළමයාගේ ලේඛන හැකියාව පිළිබඳ සියලු අංශ නිරීක්ෂණය මෙහිදී සිදු කෙරේ. එනිසා පළමුවැනි ඡේදයේදී (TopicAnalysing) මාතෘකාව විග්‍රහ කිරීම අත්‍යවශ්‍යය.දෙවැනි තුන්වැනි ඡේද තමන් සඳහන් කිරීමට බලාපොරොත්තු වන කරුණු අනුව වෙන්කර ගැනීමට අවධානය යොමු කළ යුතුය. Tourism is a good industry in Sri Lanka වැනි මාතෘකාවකදී පළමුව ඔබ කළ යුත්තේ සංචාරක ව්‍යාපාරය යනු කුමක් ද යන්න විස්තර කිරීමයි. දෙවැනි ඡේදයෙන් එමඟින් ලැබෙන ප්‍රයෝජන ද තෙවැනි ඡේදයෙන් යම් අවැඩක් එමඟින් සිදුවේනම් ඒවා ද හතර වැනි ඡේදයෙන් සංචාරක ව්‍යාපාරය පිළිබඳ ඔබේ මතය ද ඉදිරිපත් කිරීමට හැකිය. මෙහිදී එක් ඡේදයකට වචන 50 බැගින් යෙදුව ද ඔබේ වචන 200 ක රචනාව සම්පූර්ණ වන බව දැන් හැඟී යනු ඇත.ඔබේ මතය ඉදිරිපත් කිරීමේදී වුවද හැම විටම මාතෘකාව සිහියේ තබාගෙන ඊට අදාළව කරුණු ගොනු කළ යුතුය.මෙයට ලකුණු ලබාදීමේදී ලකුණු 15 බෙදී යන්නේ (Content) කරුණු සඳහා ලකුණු 5 ක්ද, (language) භාෂාව නිවැරැදි භාවිතය ව්‍යාකරණ, අක්ෂර වින්‍යාසය සඳහා ලකුණු 5 ක්ද (Organization) සංවිධානාත්මකව සුදුසු ආකෘතියකට අනුව ඉදිරිපත් කිරීම සඳහා ලකුණු 2 ක් ද (writing mechanism) ලිවීමේ ක්‍රමය හෙවත් කැපිටල් අකුරු යෙදීම, තිත්, කමා ආදිය යෙදීම වැනි දේටය.Test - 14 ද එසේම වැඩි ලකුණු ඇති ප්‍රශ්නයකි. මෙය තෝරා ගැනීමේ ප්‍රශ්නයක් වන අතර දෙන ලද කොටස් 2 න් තමන් කැමති එකකට පිළිතුරු ලිවිය හැකිය. ලකුණු 10 ක් මේ සඳහා ලැබේ. ලිපියක්, වෙනත් ලේඛනයක්, Bargraph එකක් විස්තර කිරිම වැනි දෙයක් සඳහා සම්පූර්ණ ලකුණු ලබා ගැනීමට ප්‍රශ්නයෙන් බලාපොරොත්තු වන කරුණු ඔබේ පිළිතුරේ ඇතුළත් විය යුතුය.Test - 15 අයත් වන්නේ ද Comprehension ගණයටය. කියවා තේරුම් ගැනීමෙන් පසු අසා ඇති ප්‍රශ්නවලට කෙටි පිළිතුරු සැපයීම මෙහිදී ප්‍රමාණවත් වේ. ඡේදය කියවා තේරුම් ගැනීමේදී කළු කර ඇති (Bold) වචන වෙත අවධානය යොමු කිරීම පිළිතුරු සැපයීමට පහසුවක් වනු ඇත.Test - 14 සඳහා ලකුණු 10 ලැබෙන්නේ Content - 3, Language - 3, Organising - 2, Writing Mechanism - 2 වශයෙනි.අනෙක් ප්‍රශ්න සඳහා ලකුණු 5 ලබා දීමේදී ද Content සඳහා ලකුණු 2 ක් ද Language සඳහා ලකුණු 3 ක් ද ලැබේ.දරුවන්ට ලකුණු නොලැබී යන අවස්ථා වන්නේ ප්‍රශ්නයම කොපි කර පිළිතුර ලෙස ලිවීම, අපැහැදිලි අත් අකුරු, අපිළිවෙළ ආදිය නිසයි. Essay, Letters, Notices, Notes, Advertisements, Posters, Applications, Story Writing, Speeches, Comprehension, Grammar, Vocabulary වැනි දේ පිළිබඳ හොඳ අවධානයකින් පාඩම් කිරීම ලකුණු කීපයක් හෝ තමන් වෙත ලබා ගැනීමට හොඳ උපක්‍රමයකි.සමහර දරුවන් මෙය අපහසු විෂයයක් ලෙස සිතුවත් තීක්ෂණ බුද්ධියෙන් කටයුතු කරන විට ගැළපීමේ ප්‍රශ්න ආදියට පිළිතුරු ලිවීම පහසු බව පෙනී යනු ඇත. මේ සඳහා පසුගිය ප්‍රශ්න පත්‍ර වසර 5 ක් වත් අධ්‍යයනය කිරීම වැදගත්ය.SMS භාෂාවෙන් හා පරිගණක ඇමෙරිකානු භාෂාව නිසා ඔබේ අක්ෂර වින්‍යාසවලට ලැබෙන ලකුණු අඩුවන බවට ද අවධාරණය කළ යුතුය. උදා. colour වෙනුවට color යෙදීම Programme වෙනුවට Program යෙදීම පිළිතුරු සඳහා වැරැදි ලෙස ගැනේ.Notes ලිවීමේදී ආකෘතිය පිළිබඳව අවබෝධය වැදගත්ය. එහිදී අවශ්‍ය කරුණු කෙටියෙන් ඉදිරිපත් කළ යුතුය. අවශ්‍ය වචන ගණන සම්පූර්ණ විය යුතුය.ඉංග්‍රිසි පිළිතුරු පත්‍රයට අමතර කොළ එක් කිරීම බලාපොරොත්තු නොවේ. නොම්බර යෙදිය යුතු ස්ථානවල වචනෙන් ලිවීමත්, වචනයෙන් ලිවිය යුතු ස්ථාන නොම්බරවලින් යෙදීමත් ලකුණු අඩු වීමට කරුණු බව මතක තබා ගැනීම වැදගත්ය.වසර එකොළහක් පුරා පාසලේ අප සෑම දිනකම එක කාල පරිච්ඡේදයක් හෝ උගත් ඉංග්‍රිසි බස පිළිබඳ අනවශ්‍ය බියක් ඇති කර නොගෙන ඔබට ඔබේ තියුණු ඥානය යොදා ඉංග්‍රිසි සඳහා ඉහළම ලකුණු ලබා ගැනීමට අවස්ථාව ලැබේවායි ආසිරි පතමු.අරුණි මුතුමලීඡායාරූපය -විමල් කරුණාතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>11</month>
      <day>17</day>
    </date>
    <link>http://www.silumina.lk/2013/11/17/_art.asp?fn=af13111715</link>
    <topic>පිළිතුරු ලියන්න පෙර ප්‍රශ්න පත්‍රය හොඳින් කියවන්න</topic>
    <author>ධනුෂ්කා ජයවීර</author>
    <content>සිංහලඅපි සිංහල විෂයය සඳහා විශිෂ්ට සාමාර්ථයක් ලබා ගන්නේ කෙසේද? එයට අප සූදානම් වන්නේ කෙසේද? කෙසේ පිළිතුරු සැපයිය යුතුද? දැනටමත් ඔබ මේ ගැන සිතමින් සිටිනු ඇති. ඔබ තවමත් ප්‍රමාද නැත. කාලය තවමත් ඉතිරි වී ඇත. ඔබ කළ යුත්තේ සිංහල විෂයය සඳහා A සාමාර්ථයක් ලබා ගැනීමේ අධිෂ්ඨානය සිතෙහි තබාගෙන සිංහල විෂය ප්‍රශ්න පත්‍රය සඳහා පෙර පුහුණුවක් ඇති කර ගැනීම පමණි. එවිට ඔබට ඔබගේ ඒකායන අරමුණ, බලාපොරොත්තුව මල් ඵල ගන්වා ගැනීමට හැක. එසේ නම් මේ ඉතිරි වී ඇති මාසය තුළ හොඳින් මේ උපදෙස් පිළිපදිමින්, පසුගිය විභාග ප්‍රශ්න පත්‍ර, අභ්‍යාසවල යෙදෙමින් පෙර පුහුණුව ඔබ විසින් ඇති කර ගත යුතුය.එවිට ඔබගේ සියලු ගැටලු නිරාකරණය වී යහපත් මානසිකත්වයකින්, නිරවුල් මනසකින් ඉදිරි මාසයේ පැවැත්වෙන විභාගය සඳහා හොඳින් මුහුණ දීමේ හැකියාවක් ඇතිවනු ඇත. ඔබ කෙතරම් විභාගය සඳහා සූදානම් වුවත්, නිදි වරා පාඩම් කළත් ඔබට විභාගයට ලිවීමට පෙර පුහුණුවක් නොමැති නම් ඔබගේ A සාමාර්ථයක් ලබා ගැනීමේ ඉලක්කය, ඔබගෙන් ගිලිහී යයි. එම නිසා ඔබ මේ වීර්යය සඳහා මහන්සි විය යුත්තේ, කැපවිය යුත්තේ ඔබ සාමාන්‍ය පෙළ පන්තියට ප්‍රවිශ්ට වනවාත් සමඟය. එද‍ිනෙදා වැඩ කටයුතු එදිනෙදා නිම කිරීමට පුරුදු වන්න. එවිට ඔබට සෑම විෂය කරුණක්ම ග්‍රහණය කර ගැනීමේ හැකියාවක් ලැබෙනු ඇත. එද‍ිනෙදා වැඩ කටයුතු එදිනෙදා නිම කර ගැනීමෙන් ඔබට ඔබගේ විෂය කරුණු විභාගය ළං වී නැවත අලුතින් පාඩම් කිරීමට අවශ්‍යතාව මතු නොවේ.කැලුම් ඒකනායකමීගමුව කොච්චිකඩේදුවන විද්‍යාලය‍යේ විදුහල්පති ප්‍රවීණ දේශකවිභාගයට ආසන්න වී ඔබ කළ යුත‍්තේ එම විෂය කරුණු මතක් කර ගැනීමක් පමණි. එවිට ඔබ එදිනෙදා වැඩ කටයුතු එදිනෙදා නිම කළ නිසා එම විෂය කරුණු ඔබගේ මතකයට ගලා එයි. එසේ කළහොත් විභාගය ආසන්න වී නිදි වරාගෙන, නිරාහාරව අවිවේකීව පාඩම් කිරීම අවශ්‍ය නොවේ. එසේ නම් සෑම ශිෂ්‍ය ශිෂ්‍යාවක්ම මතක තබා ගත යුත්තේ එදිනෙදා වැඩ කටයුතු එදිනෙදා නිම කර ගැනීමෙන් විශිෂ්ට ජයග්‍රහණයක් ලබාගත හැකි බවයි.ප්‍රශ්න පත්‍රය අතට ගත් විගසම පිළිතුරු ලියන්න එපා. එය හොඳින් කියවා තේරුම් ගෙන ඉන් අනතුරුව ලියන්න පටන් ගන්න. බොහෝ දරුවන් කරන වැරැද්දක් නම් කිසිවක් නොකියවා පිළිතුරු ලිවීමට පටන් ගැනීමයි.කොටස් තුනයිසිංහල ප්‍රශ්න පත්‍රය කොටස් 3 කින් සකස් වෙයි. එනම් I පත්‍රය, II පත්‍රය, III පත්‍රය ආදි වශයෙනි. මෙම ප්‍රශ්න පත්‍ර තුන සඳහාම කාලය ලැබෙන්නේ පැය පහක් පමණි. එනම් පළමු පත්‍රය සඳහා පැයක කාලයක් ලැබෙන අතර දෙවන හා තුන්වන පත්‍රයන් සඳහා කාලය පැය දෙක බැගින් පැය හතරක් ලැබේ.පළමු පත්‍රය වාස්තවික (බහු වරණ) ප්‍රශ්න 40 කින් යුක්ත වන අතර මෙම ප්‍රශ්න 40 සඳහා ලකුණු 1 බැගින් ලකුණු 40 ක් ල‍ැබේ. මේ බහුවරණ ප්‍රශ්නාවලිය සඳහා ලබාදෙන උපදෙස් මාලාව පැහැදිලිව නොකියවා බොහෝ දරුවන් එයට පිළිතුරු සැපයීමෙන් ලකුණු අහිමි කර ගනී. එම නිසා එහි සඳහන් උපදෙස් මාලාව හොඳින් කියවා බලා පිළිතුරු සැපයීමට සිහි තබා ගත යුතුය. “නිවැරැදි හෝ වඩාත් ගැලපෙන පිළිතුර තෝරන්න” යැයි කියූ විට බොහෝ දරුවන් සිතන්නේ පිළිතුරු දෙකක් සඳහන් කළ යුතුය යන්නය. එය එසේ නොවේ. නිවැරැදි හෝ වඩාත් ගැළපෙන පිළිතුර සඳහන් කරන්න යැයි කිවහොත් ඔබ කළ යුත්තේ වඩාත් ගැළපෙන එක් පිළිතුරක් පමණක් තෝරා ගැනීම පමණි. මෙය බොහෝ දරුවන් තේරුම් නොගන්නා කරුණකි. තවද ඔබ බහුවරණ ප්‍රශ්න පත්‍රය සඳහා පිළිතුරු සැපයීමේදි පිළිතුරු සැපයීමට පෙර ඔබට පිළිතුරු සැපයීමට ලබාදී ඇති කොටු කොළයේ පිටුපස ඇති උපදෙස් මාලාව කියවා පිළිතුරු සැපයීමට හොඳින් මතක තබා ගන්න.රචනා ප්‍රශ්න‍සිංහල ප්‍රශ්න පත්‍රයේ දෙවන පත්‍රයේ අන්තර්ගත වන්නේ ව්‍යුහගත එනම් රචනා ප්‍රශ්න වේ. එම ප්‍රශ්න පත්‍රය සඳහා ලකුණු 80 ක් ලැබේ. එම ප්‍රශ්න පත්‍රයේ තෝරා ගැනිමට ප්‍රශ්න නොමැති අතර සියලුම ප්‍රශ්න සඳහා පිළිතුරු සැපයීමට මතක තබා ගත යුතුය. දෙවන පත්‍රයේ පළමු කොටසේ අන්තර්ගතය සකස් වන්නේ කෙටි ප්‍රශ්න 10 කිනි. මේ කෙටි ප්‍රශ්න 10 ව්‍යාකරණ වලට අදාළව සකස් කර තිබේ. එම නිසා ව්‍යාකරණ පිළිබඳව හොඳ අවබෝධයක් තිබිය යුතුය. මෙම කෙටි ප්‍රශ්න මඟින් බලාපොරොත්තු වන්නේ ඔබගේ මතකය මැන බැලීමයි. දෙවන පත්‍රයේ දෙවැනි කොටස් අන්තර්ගත වන්නේ රචනාවයි. මෙහිදී රචනාව ලිවීමේදී සෑම ශිෂ්‍ය ශිෂ්‍යාවක්ම මතක තබාගත යුතු, විශේෂ අවධානය යොමු කළ යුතු කරුණක් වන්නේ එය මාතෘකාවට අනුකූලව ලිවීමයි. දරුවන් බොහෝ දෙනෙක් රචනාව ආරම්භයේ මාතෘකාවට අනුකූලව ආරම්භ කළත් අවසානය වන විට එම ආකෘතියෙන් ඔබ්බට ගොස් මාතෘකාවට අනුකූල නොවන දේ ලියනු දක්නට ලැබේ. එසේ නොකළ යුතු අතර රචනාව ආරම්භයේ සිටම අවසානය දක්වාම මාතෘකාවට අනුකූලව කරුණු ගොනු කිරීමට සිහි තබා ගත යුතුය. මෙහිදී මාතෘකාවක් යෙදීමට හොඳින් මතක තබාගත යුතු විශේෂ කරුණකි. මාතෘකා සඳහා ලකුණක් හිමිවන බැවින් අනිවාර්යයෙන් මාතෘකාවක් යෙදීමට ඔබ හොඳින් සිහි තබා ගත යුතු කරුණකි. රචනාව ආරම්භ කිරීම සඳහා එහි අන්තර්ගතය සකස් විය යුතු ආකාරය පිළිබඳ දළ සටහනක් ඇඳ ගැනීම මඟින් ඔබට රචනාව ඉතා නිර්මාණශීලීව නිමකර ගැනීමට හැකියාව ලැබෙනු ඇත.නිර්මාණශීලිත්වයනිර්මාණශීලී හැකියාව සෑම දරුවකුගේම පිළිතු‍ෙර් උද්දීපනය විය යුතුය. නිර්මාණශීලී රචනාවක් ලිවීමට සෑම දරුවකුම උත්සහ ගන්න. රචනාවක් ලිවීමේදී ශිල්පීය දක්ෂතා කෙරෙහි විශේෂ අවධානය යොමු කළ යුතුය. එනම් අක්ෂර වින්‍යාසය පිළිබඳ පැහැදිලි අවබෝධයක් තිබිය යුතුය. යෙදිය යුතු ස්ථානයන්හි විරාම ලකුණු යෙදිය යුතුය. උක්ත ආඛ්‍යාත සම්බන්ධතාව පිළිබඳව නිවැරැදි අවබෝධයක් තිබිය යුතුය. බොහො දරුවන් රචනාව ලිවීමේදී අත් අකුරු කෙරෙහි විශේෂ අවධානයක් යොමු කරයි. අත් අකුරු බෝල කරමින්, හැඩ වැඩ දමමින් ලියයි. නමුත් එසේ කිරීමෙන් සිදුවන්නේ කාලය නාස්ති වීමක් පමණි. එසේ නම් රචනාවක් ලිවීමේදී අත් අකුරු ලස්සන කරනවාට වඩා ඔබ කළ යුත්තේ අත් අකුරු පැහැදිලිව නිරවුල්ව විභාග පරීක්ෂකවරයාට කියවීමට පහසු වන පරිද්දෙන් ලිවීම පමණි. බොහෝ දෙනෙක් කරන ලොකුම වැරැද්ද රචනාව ලිවීමේදී ඡේදවලට වෙන් ‍ෙනාකර ලිවීමයි. එය බරපතළ වරදකි. එසේ නම් මතක තබාගත යුතු තවත් කරුණක් වන්නේ ඡේද වෙන් කර ලිවීමයි. එවිට විභාග පරීක්ෂකවරයාට ද එය පහසු කාරණයක් වේ.සාරාංශ ගත කර ලිවීම ප්‍රශ්න පත්‍රයේ ඇති තවත් ප්‍රශ්නයකි. මෙම ප්‍රශ්නයේදි බලාපොරොත්තු වන්නේ විස්තර වර්ණනා බැහැර කොට හරය අවබෝධ කරගෙන ඒ තුළ ගැබ්ව තිබෙන සමස්ත අර්ථය තම වචනයෙන් ලිවීමයි. මෙහිදී බොහෝ දරුවන් කරනු ලබන වරදක් වන්නේ දී ඇති කොටසේ අන්තර්ගත වචන කපා කොටා ලිවීමයි. එවිට සිදුවන්නේ අන්තර්ගතය වෙනස් වීම පමණකි. එවිට උක්ත ආඛ්‍යාත පද සම්බන්ධතාව ගිලිහී යයි. උදාහරණයක් ලෙස ගත් විට ඔබගේ සාරාංශය වචන 50 - 60 අතර වචන සීමාවකින් යුතුව ලිවීමට කිව්වහොත් ඔබ එම සාරාංශකරණය වචන 50 නොඅඩුව හා වචන 60 වැඩි ලෙස නොලිය යුතුය. එවිට ඔබට ලැබෙන ලකුණු ප්‍රමාණය අඩුවේ.සාරාංශයඑම නිසා සියලු දරුවන් මතක තබාගත යුතු කරුණක් වන්නේ දී ඇති වචන සීමාවට අනුකූලව යමින් පිළිතුරු සැපයීමයි. මේ සාරාංශකරන සඳහා ලකුණු 10 ක් ලැබෙන අතර එම ලකුණු ප්‍රධාන අදහස් දැක්වීමෙන් ලකුණු 5 ක්ද වචන සංඛ්‍යාව සඳහා ලකුණු 3 ක්ද ශිල්පීය දක්ෂතා (අත් අකුරු, ව්‍යාකරණ, අක්ෂර වින්‍යාසය) සඳහා ලකුණු 02 ක්ද වශයෙන් බෙදේ.අවබෝධයදෙවන පත්‍රයේම තුන්වන කොටස සමන්විත වන්නේ ශිෂ්‍ය ශිෂ්‍යාවන්ගේ අවබෝධය මැන බැලීමයි. එහිදී ඡේද හෝ කවි කිහිපයක් ලබාදෙන අතර දී ඇති ප්‍රශ්න සඳහා පිළිතුරු සැපයිය යුතුය. ප්‍රායෝගික ලේඛනයක් ලිවීමට ද සෑම දරුවකුම සූදානමින් යා යුතුය. එය අයත් වන්නේ ද මෙම කොටසෙහිමයි. එය රාජකාරි ලිපියක්, පුවත්පත් වාර්තාවක්, අත් පත්‍රිකාවක්, ආරාධනා පත්‍රිකාවක්, ජීව දත්ත සටහනක්, දැන්වීමක් විය හැකිය. එවිට ඔබ විශේෂයෙන් ශිල්පීය දක්ෂතා කෙරෙහි සැලකිලිමත් වෙමින් පිළිතුර ලිවිය යුතුය.III පත්‍රය සිංහල භාෂාව සහ සාහිත්‍ය ප්‍රශ්න පත්‍රයයි. පළමු කෙටි ප්‍රශ්න 10 අන්තර්ගත වී ඇත්තේ අවස්ථා සම්බන්ධය ඇසුරු කරගෙනය. මේ කොටස තුළ නිර්දේශිත පාඩම් වලට (පෙළ පොතට) අදාළව අවස්ථා සම්බන්ධය, කතුවරුන්, ඔවුන් විසූ යුගයන්, ඔවුන්ගේ වෙනත් නිර්මාණ, එක් එක් යුග නියෝජනය කරන වෙනත් ලේඛකයන් වැනි පුළුල් පරායසයක ප්‍රශ්නාවලියක් ලැබේ. මේ ප්‍රශ්නය සඳහා සාර්ථකව පිළිතුරු පිළිතුරු සැපයීමට නම් පෙළ පොත පරිශීලනය හොඳින් කළ යුතුය.කවියIII වන පත්‍රයේ දෙවන කොටස සකස් වී ඇත්තේ දෙනලද කවියක් හෝ ඡේදයක් ලිහිල් බසින් ලිවීමය. මෙහිදී ඔබ පිළිතුරු ලිවිය යුත්තේ කළු කරන ලද වචන දෙකේ තේරුම වෙන වෙනම ලියා පසුව සමස්ත තේරුම වෙනම ලිවීම විශේෂයෙන් සිහි තබාගත යුතු දෙයකි. III වන පත්‍රයේ තුන්වන කොටස තුළ පිළිතුරු ලිවීමට ප්‍රශ්න දෙකක් තිබෙන අතර එක් ප්‍රශ්නයක් කොටස් දෙකකින් සමන්විත වේ. එම කොටස් දෙක තුළ “නැතහොත්” යන යෙදුම යෙදීම නිසා ඔබ කළ යුත්තේ එක් කොටසක් පමණක් තෝරාගෙන පිළිතුරු සැපයීම බව හොඳින් මතක තබා ගන්න. එහිදී එක පිළිතුරක වචන 125 ක් පමණක් තිබීම සෑහේ. පිළිතුරු ලිවීමේදී ප්‍රශ්නයට අදාළව පමණක් පිළිතුරු ගොනු කිරීමට සෑම මොහොතකදීම මතක තබා ගත යුතුය. එසේ නොමැති වුවහොත් ලකුණු අඩුවේ. III පත්‍රයේ 5, 6, 7 ප්‍රශ්න 3 න් එකක්, තමන් කැමැති පරිද්දෙන් තෝරගෙන ලිවීමේ නිදහස ඇත.ප්‍රශ්න පත්‍ර සඳහා පිළිතුරු සැපයීමේදී මේ පිළිබඳවත් විශේෂ අවධානය යොමු කරන්න. කාල කළමනාකරණය සිංහල විෂය සඳහා පිළිතුරු සැපයීමේදී අතිශයින් වැදගත් කරුණකි. එයට පෙර පුහුණුවීමක් ලබා සිටිය යුතුය. එම නිසා ඔබ විභාගයට මුහුණ දීමට පෙර කාල කළමනාකරණය පිළිබඳව පුහුණුවක් නිවෙසේදීම පුරුදු පුහුණුවීම ඉතා වැදගත් උපක්‍රමයකි.භාෂා භාවිතහොඳම විසඳුමක් ලෙස මා දකින්නේ පසුගිය විභාග ප්‍රශ්න පත්‍රයන් සඳහා කාලය කළමනාකරණය කර ගනිමින් පිළිතුරු සැපයීමයි. එමඟින් විභාගයට පෙනී සිටින අවස්ථාවේ ඔබගේ පිළිතුරු කාලයට අනුව සාර්ථක ලෙස නිම කර ගැනීමට හැකියාවක් ලැබෙනු ඇත. ප්‍රශ්න නිවැරැදිව වටහා ගැනීමද මෙහිදී විශේෂ අවධානයක් යොමු කළ යුතුය. උදාහරණ වශයෙන් ගත්විට “සාවද්‍ය” යන වචනයෙහි තේරුම නොදන්නා බොහෝ දරුවන් සිටී. එයට හේතුව ඔවුන් තුළ නිවැරැදි භාෂා භාවිතයක් නොමැති බවයි. “සාවද්‍ය” යන්නෙහි තේරුම “වැරැදි” යන්නයි. එම නිසා සෑම දරුවකුම නිවැරැදි භාෂා භාවිතයක් ඇති කර ගැනීමට උනන්දු වන්න. පළමු හා දෙවන පත්‍රයන් දෙකම එකම මොහොතේ ලැබෙන අතර එම ප්‍රශ්න පත්‍ර දෙක සඳහාම පැය 3 කාලයක් ලැබෙන අතර කාල කළමනාකරණය කර පිළිතුරු සැපයීමට සෑම දරුවෙකු විශේෂයෙන් මතක තබා ගත යුතුය. සිංහල ප්‍රශ්න පත්‍රයට පිළිතුරු සපයන විට අත් අකුරු පැහැදිලිව ලිවීමටත්, නිවැරැදි අක්ෂර වින්‍යාසයක් භාවිතා කිරීමටත්, පද බෙදීමත්, ව්‍යාකරණානුකූලවත්, මනා උක්ත ආඛ්‍යාත පද සම්බන්ධතාව අදාළ ස්ථානයන්හි විරාම ලකුණු යෙදීමත්, ඡේද වෙන් කිරීමටත් විශේෂයෙන් ඔබ සියලු දෙනාම සැලකිලිමත් විය යුතුය.මේ උපදෙස් සමඟ ඔබ සියලු දෙනාම යහපත් මානසිකත්වයක් ඇතිව ඉදිරියේ පැවැත්වෙන විභාගයට සාර්ථකව මුහුණ දීමෙන් ඔබට විශිෂ්ට සාමාර්ථයක් අත්පත් කර ගැනීමට හැකි වන බව මාගේ විශ්වාසයයි. ඒ සඳහා මවුපියන්ද තම දරුවන්ට යහපත් පාරිසරික වටපිටාවක් ඇති කර දෙමින් සහයෝගය ලබාදිය යුතුය. ලබන මාසයේ පැවැත්වීමට නියමිත අ.පො.ස (සා.පෙ) විභාගයේ සිංහල විෂය ධාරාව සඳහා ඔබට විශිෂ්ට ජයග්‍රහණයක් ලැබේවා යැයි මා එක සිතින් ප්‍රාර්ථනා කරමි.ධනුෂ්කා ජයවීරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>11</month>
      <day>17</day>
    </date>
    <link>http://www.silumina.lk/2013/11/17/_art.asp?fn=af13111716</link>
    <topic>ඉතිහාසයට පහසුවෙන් A සාමාර්ථයක් ලබාගන්න ඔබට පුළුවන්</topic>
    <author>සුභාෂිණී ජයරත්න</author>
    <content>සාමාන්‍ය පෙළ විභාගයේ දී ප්‍රධාන විෂයයන් 6ක් හා තෝරා ගන්නා විෂයයන් 3ක් සහිතව විෂයයන් 9ක විභාගයකට මුහුණ දීමට ඔබට සිදුවෙයි. එම විෂයයන් අතුරින් 33 SI හා 33 SII වශයෙන් ප්‍රශ්න පත්‍ර දෙකකට මුහුණදීමට සිදුවෙයි. පාසල් විෂය නිර්දේශයේ 10 වන ‍ශ්‍රේණියේ ඉතිහාසය පෙළ පොතේ සඳහන් විෂය ඒකක මාතෘකා 11ක් හා 11 වන ශ්‍රේණියේ පෙළ පොතේ සඳහන් විෂය ඒකක මාතෘකා 6ක් කෙරෙහි විභාගයට මුහුණ දීමට පෙර ඔබේ විශේෂ අවධානයකට යොමු විය යුතුය. මේ වසර දෙකේ විෂය නිර්දේශය තුළ ලංකා ඉතිහාසය හා යුරෝපා ඉතිහාසයත්, ඉන්දියානු හා ලෝක ඉතිහාසයත් ඒකාබද්ධව ඉගෙනීමට අවස්ථාව සැලසේ. ඉතිහාසය විෂය රසවත්ය. එමෙන්ම අර්ථවත්ය. එය එකතැන පල් නොවන විෂයක් වන අතර වර්තමානයටත් අනාගතයටත් විෂය කරුණු අලුතින් එකතු වේ.ආකල්පවර්තමාන ශිෂ්‍ය කේන්ද්‍රීය අධ්‍යාපන ක්‍රමය තුළ දැනුම, කුසලතා, ආකල්ප වර්ධනය වන ලෙස ශිෂ්‍යයා මේ විෂයේ තොරතුරු සොයා යන ගවේෂකයෝ වෙති. රූපවාහිනිය, අන්තර්ජාලය, පුවත්පත්, සඟරා, වාර්තා හා සම්මන්ත්‍රණ තුළින් ශිෂ්‍යයාට අලුත් දැනුම එකතු කර තම කුසලතා වර්ධනය කරගත හැක. කටපාඩම් කිරීම තුළින් පමණක් මේ විෂය ජයගත නොහැක. විෂය අන්තර්ගත ක්‍රියාකාරකම්වල යෙදීම ඉතා වැදගත් බව පසුගිය විභාග ප්‍රතිඵල වලින් මනාව පැහැදිලි වේ. ඉතිහාසය විෂය සඳහා ඔබට පහසුවෙන් සාමාර්ථයක් ලබා ගත හැකිය. ඒ සඳහා මේ ක්‍රමයට ඔබ විභාගයට සූදානම් වන්න.අනුර බටගොඩසතර අධ්‍යාපනික පුවත්පත හා සතර ප්‍රශ්නෝත්තර සංග්‍රහයේ ඉතිහාසය දේශක හා ලේඛක මහරගම සතර අධ්‍යාපන ආයතනයේ ආචාර්ය, අකුර උසස් අධ්‍යාපන ආයතනයේ විදුහල්පතිඉතිහාසය පළමු පත්‍රය බහුවරණ ප්‍රශ්නයි. එක් ප්‍රශ්නයකට ලකුණු 2 බැගින් ප්‍රශ්න 40ට ලකුණු 80ක් හිමියි. කාලය පැයයි. ඉතිහාසය II ප්‍රශ්න පත්‍රය ව්‍යූහගත රචනායි. ලකුණු 120ක් මේ පත්‍රයට හිමිවන අතර ලැබෙන කාලය පැය 3යි.ඉතිහාසය ප්‍රශ්න පත්‍රයට 10 හා 11 විෂය නිර්දේශය මුළුමනින්ම ආවරණය වන පරිදි සකස් කර ඇත. මේ පත්‍රය පරීක්ෂා කිරීමේ දී 10 වන ශ්‍රේණියේ විෂය නිර්දේශය කෙරෙහි විශේෂ අවධානයක් යොමු කර ඇති බව පසුගිය වසර 3ක ප්‍රශ්න පත්‍ර අධ්‍යයනයේ දී පෙනී යයි.2012 ප්‍රශ්න පත්‍රයේ 10 ශ්‍රේණියේ විෂය නිර්දේශයෙන් ප්‍රශ්න 27ක් ද 11 ශ්‍රේණියේ විෂය නි‍ර්දේශයෙන් ප්‍රශ්න 13ක් ද අන්තර්ගත වෙයි. 2011 ප්‍රශ්න පත්‍රයේ 10 ශ්‍රේණියෙන් ප්‍රශ්න 23ක් හා 11 ශ්‍රේණියෙන් ප්‍රශ්න 17ක් ද අන්තර්ගත විය. එ‍සේම 2010 ප්‍රශ්න පත්‍රයෙන් 10 ශ්‍රේණියේ ප්‍රශ්න 32ක් ද 11 ශ්‍රේණියේ ප්‍රශ්න 8ක් ද අන්තර්ගත විය. මෙයින් අපට අවබෝධ වන්නේ බහුවරණ ප්‍රශ්න පත්‍රය සැකසීමේ දී 10 ශ්‍රේණියේ විෂය නිර්දේශය කෙරෙහි වැඩි අවධානයක් ‍ෙයාමු කර ඇති බවයි.බොහෝ ශිෂ්‍යයන් විභාගය ආසන්නයේ දී 10 ශ්‍රේණියේ විෂය නිර්දේශය කෙරේ අඩු අවධානයක් යොමු කරයි. මේ නිසා බහුවරණ පත්‍රයට සාර්ථකව පිළිතුරු ලබාදීමට අපොහොසත් වේ. එසේම මතක තබා ගත යුතු තවත් වැදගත් කරුණක් වන්නේ 10 හා 11 ශ්‍රේණිවල සියලු ඒකක ආවරණය වන පරිදි ප්‍රශ්නයක් හෝ දෙකක් හෝ අනිවාර්යයෙන්ම පැමිණෙන බවය. මේ නිසා සෑම පාඩමක් පිළිබඳවම පුළුල් දැනුමක් තිබිය යුතුය. විනාඩි 60ක් තුළ නිවැරැදි තීරණ 40ක් ගැනීමේ බුද්ධියක් හා කුසලතාවක් ඔබ තුළ තිබිය යුතුය. එමනිසා කාල කළමනාකරණය කිරීම ඉතා වැදගත්ය.ප්‍රවේශමෙන්බහුවරණ ප්‍රශ්න පත්‍රයේ පිළිතුරු 4න් නිවැරැදි පිළිතුර තෝරා ගැනීමට සිදුවන නිසා කලබල නොවී ඉතා ප්‍රවේසමෙන් නිවැරැදි පිළිතුර තෝරාගත යුතුයි. බොහෝ අවස්ථාවල පිළිතුරු 2ක්ම නිවැරැදි සේ පෙනෙන නිසා ඉතාම නිවැරැදි පිළිතුර තෝරාගත යුතුය. කිසිදු අවස්ථාවක පිළිතුරු දෙකක් සඳහන් නොකරන්න. මුලින් සඳහන් කළ පිළිතුර මකා වෙනත් පිළිතුරක් ලකුණු කළහොත් පළමු පිළිතුර නොපෙනෙන සේ හොඳින් මකා දමන්න. ඔබ පිළිතුරක් ලකුණු නොකළහොත් එම ලකුණ ඔබට නොලැබී යනු ඇත.බහුවරණ ප්‍රශ්න පත්‍රයේ අවම වශයෙන් ප්‍රශ්න 30කට වැඩියෙන් නිවැරැදි පිළිතුරු ලකුණු කිරීම ඔබට A සාමාර්ථයක් කරා යොමු කිරීමට පහසු කරවයි. බහුවරණ ප්‍රශ්න පත්‍රයට සාර්ථකව මුහුණ දීමට හැකිවන්නේ ආදර්ශ ගැටලු වැඩි ප්‍රමාණයකට පුහුණුවක් ලබා තිබීම තුළිනි.ඉතිහාසය II පත්‍රය කාලය පැය 3කි. මෙහි I, II, III වශයෙන් කොටස් 3ක් ඇත. I කොටසේ ප්‍රශ්නය අනිවාර්යය වන අතර ලකුණු 30ක් හිමිවෙයි. II කොටසේ ප්‍රශ්න 3කට පිළිතුරු ලිවිය යුතු අතර එකකට ලකුණු 18 බැගින් ප්‍රශ්න 3ට ලකුණු 54ක් හිමිවෙයි. III කොටසේ ප්‍රශ්න 2කට පිළිතුරු ලිවිය යුතු අතර එකකට ලකුණු 18 බැගින් ලකුණු 36ක් හිමිවෙයි.ඉතිහාසය II පත්‍රයේ I කොටසේ වන සියලු ප්‍රශ්න සඳහා පිළිතුරු සැපයිය යුතු අතර තෝරා ගැනීමක් කළ නොහැක. මේ කොටසේ I ප්‍රශ්නය සකස් කරන්නේ ලංකා සිතියම් ලකුණු කිරීමටය. ස්ථාන 10ක් ලකුණු කිරීමට ලැබෙන අතර ඒ සඳහා ලකුණු 10ක් ලැබේ. ඒ සඳහා ඔබ ගංගා, වැව්, සිද්ධස්ථාන, නගර ආදී වැදගත් ස්ථාන ලංකා සිතියමක ලකුණු කිරීමට පුහුණු විය යුතුය. පසුගිය විභාගවලදී ලංකා සිතියම් ලකුණු කිරීමේ හා ලෝක සිතියම් ලකුණු කිරීමේ දී ලකුණු ලබාදුන්නේ ආසන්නව ලකුණු කිරීමට නො‍ව නිවැරැදි තැන පමණක් ලකුණු කළ පිළිතුරුවලටය. පසුගිය වසර 3ක ප්‍රශ්න පත්‍රවල අඩංගු පහත නිදර්ශන‍ කෙරෙහි විශේෂ අවධානයක් මෙවර යොමු කරන්න.2012 ප්‍රශ්න පත්‍රය - කන්තලේ වැව, ඡජ්ජර නදිය, ගෝකණ්ණ විහාරය2011 ප්‍රශ්න පත්‍රය - නාච්චදූව වැව, යාන් ඔය, කදුරුගොඩ විහාරය2010 ප්‍රශ්න පත්‍රය - පරාක්‍රම සමුද්‍රය, මැණික් ගඟ, අනුරාධපුරයලෝක සිතියමලංකා සිතියමෙන් පසු මීළඟ කොටස සකස් කෙරෙන්නේ ලෝක සිතියමක ස්ථාන 8ක් ලකුණු කර ලකුණු 8ක් ලබාදීමයි. මේ සඳහා ද පෙර පරිදි 10 හා 11 ශ්‍රේණියේ ලෝක ඉතිහාසයට අදාළ මාතෘකාවල සඳහන් සිතියම් හා වැදගත් ස්ථාන කෙරෙහි විශේෂ අවධානයක් යොමු කළ යුතුයි. පෙර පුහුණුව ඉතා වැදගත්ය.I කොටසේ සිතියම්වලින් පසුව මුළු විෂය නිර්දේශය පුරාම පැතිර ගිය අපගේ දැනුම කෙටි පිළිතුරු මඟින් හා 10 හා 11 පෙළපොත්වල සඳහන් රූපසටහන් මඟිනුත්, පරිබාහිර හා සාමාන්‍ය දැනුමත් මැන ගැනීමට අනු කොටස් 3කට වෙන් කරන ප්‍රශ්න සඳහා ලකුණු 12ක් හිමිවෙයි.පසුගිය වසර 3 ප්‍රශ්න පත්‍රවල2012 ප්‍රශ්න පත්‍රයේ පොලොන්නරුවේ නෙළුම් පොකුණත්2011 ප්‍රශ්න පත්‍රයේ ඉන්දියාවේ අශෝක කුලුනත්2010 ප්‍රශ්න පත්‍රයේ සඳකඩ පහණත් ඇතුළත්ය.ප්‍රශ්න පහක්II කොටසේ ප්‍රශ්න පත්‍රය සකස් කරන්නේ 10 හා 11 ශ්‍රේණිවලට අදාළ ලංකා ඉතිහාසය මාතෘකා ඇසුරෙනි. එහිදී ප්‍රශ්න 5ක් ලැබෙන අතර එම ප්‍රශ්නය හොඳින් කියවා කොටස් 4ටම වඩාත් හොඳින් පිළිතුරු ලිවිය හැකි ප්‍රශ්න 3ක් තෝරාගෙන පිළිතුරු සැපයිය යුතුය. II කොටසේ ප්‍රශ්න 3ට පිළිතුරු ලිවීමේදී පහත සඳහන් මාතෘකා කෙරෙහි විශේෂ අවධානය යොමු කළ යුතුය.* ඉතිහාසය* ශ්‍රී ලංකාවේ ප්‍රාග් ඓතිහාසික යුගයේ සිට පො‍ලොන්නරුව දක්වා.* ජලාශ්‍රිත ශිෂ්ටාචාරයේ වර්ධනය හා පරිහානිය* 13 වන සියවසේ සිට 15 වන සියවස දක්වා ලංකාව* ශ්‍රී ලංකාව හා බටහිර ජාතීන්.* ශ්‍රී ලංකාවේ බ්‍රිතාන්‍ය බලය තහවුරුවීම.* බ්‍රිතාන්‍ය යටතේ ශ්‍රී ලංකාවේ සමාජයීය හා ආර්ථික වෙනස්කම්* නිදහසෙන් පසු ශ්‍රී ලංකාවපසුගිය වසර 3ක ප්‍රශ්න පත්‍රවලදී II කොටස සඳහා ප්‍රශ්න සකස් කළ ආකාරය පිළිබඳව මෙසේ අවධානය යොමු කරමු.2012 ප්‍රශ්න පත්‍රය II කොටස* ප්‍රාග් ඓතිහාසික යුගයේ සිට පොලොන්නරුව දක්වා* ජලාශ්‍රිත ශිෂ්ටාචාරයේ වර්ධනය හා පරිහානිය* බටහිර ජාතීන් හා ශ්‍රී ලංකාව* බ්‍රිතාන්‍ය පාලනය2011 ප්‍රශ්න පත්‍රයේ II කොටස* ප්‍රාග් ඓතිහාසික යුගයේ සිට පොලොන්නරුව දක්වා* ජලාශ්‍රිත ශිෂ්ටාචාරයේ වර්ධනය හා පරිහානිය* බටහිර ජාතීන් හා ශ්‍රී ලංකාව* බ්‍රිතාන්‍ය පාලනය2010 ප්‍රශ්න පත්‍රයේ II කොටස* ප්‍රාග් ඓතිහාසික යුගයේ සිට පොලොන්නරුව දක්වා* ජලාශ්‍රිත ශිෂ්ටාචාරයේ වර්ධනය හා පරිහානිය* 13 සියවසේ සිට 15 වන සියවස දක්වාඉතිහාසය ප්‍රශ්න පත්‍රයේ III වන කොටසේ ප්‍රශ්න සකස් කරනු ලබන්නේ 10 හා 11 ශ්‍රේණිවලට අදාළ ලෝක ඉතිහාසය හෙවත් ඉන්දීය යුරෝපා ඉතිහාසය ඇතුළත් කොටස් වලිනි. එහිදී ලකුණු 18 බැගින් ලැබෙන ප්‍රශ්න 4ක් තුළින් කොටස් 4ටම පහසුවෙන් පිළිතුරු සැපයිය හැකි ප්‍රශ්න 2ක් පමණක් තෝරාගෙන පිළිතුරු සැපයිය යුතුය.III කොටසේ ප්‍රශ්න 20 පිළිතුරු සැපයීමේ දී පහත මාතෘකා කෙරෙහි විශේෂ අවධානය යොමු කළ යුතුය.* ඉන්දියාවේ ආර්ය ජනාවාස පිහිටුවීම.* මධ්‍යකාලීන ආසියාව* මධ්‍යකාලීන යුරෝපය* යුරෝපා ජාතීන්ගේ බල ව්‍යාප්තිය* කාර්මික විප්ලවය* යුරෝපයේ නව ‍දේශපාලන චින්තනයේ වර්ධනය* 20 වැනි සියවසේ ආසියාතික රටවල නැඟී ඒම* ලෝක යුද්ධ හා සාම ප්‍රයත්න.* II ලෝක යුද්ධයෙන් පසු ලෝක බල තුලනයකෙටි පිළිතුරුලකුණු 18ක ප්‍රශ්නයකදී I වන කොටස සඳහා ලකුණු 3ක් ලැබෙන අතර කෙටි පිළිතුරු අපේක්ෂා කරයි.ප්‍රශ්නයේ II වන කොටස සඳහා ද ලකුණු 4ක් ලැබෙන අතර කෙටි පිළිතුරු අපේක්ෂා කරයි.ප්‍රශ්නයේ III වන කොටස හා IV වන කොටස සඳහා පිළිවෙළින් ලකුණු 05 හා 06 බැගින් ලැබෙන අතර එම කොටස් 2 ප්‍රශ්න හොඳින් කියවා කරුණු 2ක් විග්‍රහ කරන්න. කරුණු 3ක් විග්‍රහ කරන්න. කරුණු පැහැදිලි කරන්න. ආදී වශයෙන් සඳහන් අවස්ථාවල ප්‍රශ්නයට අදාළ පැහැදිලි කරුණු උදාහරණ මඟින් සන්සන්දනාත්මකව ඉදිරිපත් කළ යුතුයි.මේ කරුණු ඔස්සේ ඔබ විභාගයට පෙර සූදානම් වුවහොත්, විභාගයදා සාර්ථකව මේ ආකාරයෙන් පිළිතුරු සැපයුවහොත් A සාමාර්ථයක් කරා ඔබට පහසුවෙන් ළඟාවීමට හැකිවෙයි.සුභාෂිණී ජයරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>11</month>
      <day>17</day>
    </date>
    <link>http://www.silumina.lk/2013/11/17/_art.asp?fn=as1311171</link>
    <topic>ළමා රෝහල වටේ රවුමක්!</topic>
    <author>රමණී සුබසිංහ</author>
    <content>ළමා රෝහල වටේ රවුමක්! අනතුරක දී හෝ බරපතළ රෝගී තත්ත්වයකදී අනවශ්‍ය ලෙස ප්‍රමාද වීමෙන් සිදු වන්නේ රෝගියා ගේ ජීවිතය තව තවත් විපතට පත් වීමයි. විශේෂයෙන් දරුවකු ගේ රෝගී තත්ත්වයක දී නිසි ප්‍රතිකාර සඳහා ප්‍රමාද වීම ඉතා බරපතළ විය හැකියි. එවැනි අවස්ථාවක මුලින්ම පහසුවෙන් හා ඉක්මනින් යා හැකි වෛද්‍යවරයකු වෙත යොමු වීම අත්‍යවශ්‍යයයි. එහිදී රෝගියා රෝහලකට ගෙන යන්නට පෙර දිය යුතු කඩිනම් ප්‍රතිකාර ලැබෙන අතර එයින් රෝගියාගේ ජීවිතය අවදානමට ලක්වීමට ඇති ඉඩ ඉතා අවම වෙයි.මෙහි දී රෝගියා යොමු කළ යුතු රෝහල පිළිබඳව ද යම් දැනුමකින් යුතු වීම අත්‍යවශ්‍යයි. විශේෂයෙන් දරුවකු ගේ රෝගී තත්ත්වයක දී ඔබ ගේ දැනුම්වත් බව හා ගනු ලබන වඩාත් සුදුසුම තීරණය මත අනවශ්‍ය කරදර හා විපත්වලින් මඟ හැර යා හැකියි. එහි දී රෝහලේ වටපිටාව, ඔබගේ හැසිරීම හා රෝගියා යොමු කළ යුතු ආකාරය, ආදී දේ පිළිබඳවදැනුම්වත්වීමත් ඉවසිලිවන්ත බවත් ඉතා වැදගත්.හදිසි අනතුරකදී, අසාමාන්‍ය බවක් පෙන්වන රෝගී තත්ත්වයක දී බොහෝ දෙනාගේ විශ්වාසය හා අවධානය යොමු වන්නේ ළමා රෝහලටයි.අවුරුදු 12 දක්වා වූ දරුවන් සඳහා වෙන්වුණු කොළඹ රිජ්වේ ආර්යා ළමා රෝහල එසේත් නැතිනම් බොහෝ දෙනා ගේ කට වහරට හුරු නෝනා වාට්ටුව නුදුරු වසර කිහිපයකදී ආසියාවේ හොඳම ළමා රෝහල බවට පත් කිරීමට දැන් කටයුතු කෙරෙනවා.රෝහල පිළිබඳව වූ විශ්වාසය තව තවත් තහවුරු කිරීම, රෝගීන් සමඟ පැමිණෙන වැඩිහිටියන් හා රෝහල් කාර්ය මණ්ඩලය අතර ඇතිවන සිත් රිදීම්, මත ගැටුම් අවම කිරීම, වඩාත් සුව පහසු සේවාවන් සැපයීම එහි අරමුණු අතර ප්‍රධානයි.රෝගී දරුවා සමඟ රෝහලට ඇතුළුවන්නට පෙර හා රෝහලේ දී ඔබ කළ යුතු දේ සහ නොකළ යුතු දේ මොනවා ද? සුව පහසුතා, ප්‍රමුඛතා ආදී සියලු දේ අමතක කොට මෙහි දී ඔබ ගේ එකම අරමුණ විය යුතු වන්නේ දරුවා සුවපත් වනු දැකීමයි.රෝහලට ගෙන එන රෝගී දරුවා මේ වන විටත් ප්‍රතිකාර සඳහා යොමු වී තිබේ නම් ගන්නා ලද බෙහෙත් වෛද්‍යවරයාට ඉදිරිපත් කිරීම අත්‍යවශ්‍යයි. රෝගී තත්ත්වය නිරීක්ෂණයටත්, ඉදිරි ප්‍රතිකාර සඳහාත් එය ප්‍රයෝජනවත්. මෙහිදී බෙහෙත් පෙති වර්ග හඳුනා ගැනීම අසීරු විය හැකි බැවින් ඖෂධ නාමයන් සඳහන් පත්‍රිකාව ඉදිරිපත් කිරීම ඉතා වැදගත්.ඔබගේ දරුවා සර්පයකු හෝ වෙනත් විෂ සහිත සතෙකු දෂ්ටනය නිසා රෝහල්ගත කරනවා නම් එම සතා සමඟම ඉදිරිපත් කිරීම අඩුම තරමේ සතා හඳුනාගෙන හෝ තිබීම, වස විස ශරීරගත වී ඇත්නම් ඒවායේ අසුරණ ඉදිරිපත් කිරීම මඟින් ඉක්මන් ප්‍රතිකාර ලබාදිය හැකියි. විස දැන කරන ප්‍රතිකාරය වඩාත් සාර්ථක වනවා මෙන්ම ජීවිත අවදානම ද අවම කරනවා.සාමාන්‍යයෙන් ළමා රෝහලට ඇතුළු වීමට අවසර ලැබෙන්නේ රෝගියා සමඟ එක් වැඩිහිටියකුට හෝ උපරීම දෙදෙනෙකුට පමණයි. එය ප්‍රතිකාර ලබන සියලු දරුවන් ගේ ආරක්ෂාව වෙනුවෙන් ගත් පියවරක්. රෝහලට එන පිරිස් ආරක්ෂක අංශ සමඟ පළමු ගැටුම පටන් ගන්නේ පිවිසුම් දොරටුවේදීයි.තමන්ගේ දරුවා තමන්ට බොහෝ සෙයින් වටිනා නිසා පැමිණි සියලු දෙනාම රෝහල තුළට ඒමට උත්සාහ කළත් එතැන දී අනෙකුත් රෝගීන්ට දැඩි අවහිරතාවලට මුහුණ දෙන්නට සිදු වෙනවා. මේ නිසා බහින්බස්වීම්වලින් තොරව නීතියට අනුව කටයුතු කිරීම ඉතා වැදගත්.රෝගී දරුවා රෝහලට ඇතුළත් කිරීමෙන් පසු වාහන නවතා තැබීමට රෝහල් පරිශ්‍රයේ ඉඩ නොලැබෙන්නේ සීමිත ඉඩකඩ හා ආරක්ෂාව පිළිබඳ ප්‍රශ්න නිසයි. මෙතැනදීත් ආරක්ෂක අංශ සමඟ ගැටුම් ඇති වෙනවා. එහෙත් ප්‍රතිකාර ලබන සියලු රෝගීන් වෙනුවෙන් ඒ නීතියත් පිළිපැදිය යුතු වෙනවා. විශේෂයෙන් රෝහල් බිමේ නවතා ඇති වාහන ගැන ආරක්ෂක අංශවලට නිරන්තර විමසිල්ලෙන් සිටිය නොහැකි නිසා රෝගීන් සමඟ පැමිණෙන වාහන මෙන් ම අනවශ්‍ය පුද්ගලයන් ද වාහන නවතාගෙන සිටීමෙන් විවිධ ප්‍රශ්න ඇතිවීමට පුළුවන්. මේ නිසා වාහන නවතා තැබීමේ දී ළමා රෝහලට නුදුරු බේස්ලයින් වාහන අංගණය විකල්පයක් ලෙස භාවිත කරන්නට පුළුවන්.රෝහල් දොරටුවල වැඩි වශයෙන් ආරක්ෂක අංශවල සේවය කරන්නේ විවිධ සමාගම්වලින් පැමිණි සේවකයන් වන නිසා ඒ අයට මහජනතාව සමඟ කටයුතු කිරීමේ දී විශේෂ පුහුණුවක් ලැබී නොතිබෙන්නට පුළුවන්. එක පැත්තකින් රෝහලට එන අය එන්නේ කලබලකාරී මානසිකත්වයකින්. එවැනි අවස්ථාවක පවතින නීති රීති සම්බන්ධයෙන් දෙපිරිස අතර ගැටුම් ඇතිවීම සාමාන්‍යයයි.එම නිසා ගැටුම් ඇතිකර නොගන්නා තැනට කටයුතු කිරී‍මටත්, ගැටුමකදී ප්‍රධාන ආරක්ෂක නියාමක හමු වී එය සමථයකට පත්කර ගැනීමත් ඔබගේ වගකීමක්. එවිට බහින්බස්වීම් හෝ අනවශ්‍ය ලෙස කාලය අපතේ හැරීමෙන් වැළකී සිටිය හැකියි.රෝගී දරුවා සමඟ එන මවුපියන් තමන්ගේ දරුවා ගැන කලබලකාරී මානසිකත්වයකින් පසුවීම සාමාන්‍ය දෙයක්. ඒ නිසාම හැමෝටම පෙර වෛද්‍යවරයා වෙත යන්නට හැමෝම හිතනවා. එහෙත් තමන්ගේ වාරය එනතුරු කලබල නොකිරීම වෛද්‍යවරුන්ට මෙන්ම රෝගීන්ට ද පහසුවක්. විශේෂයෙන් බාහිර රෝගී අංශයේ දී දරුවන්ගේ රෝගී තත්ත්වයන් ගැන පැමිණි මොහොතේම හෙද හෙදියන් විසින් යම් තීරණ ගැනීමක් සිදු කෙරෙනවා. ඉතා හදිසි ප්‍රතිකාර ලැබීමට අවශ්‍ය රෝගියකු හෝ බෝවන රෝගයකින් පෙළෙන දරුවෙකු නම් පෝළිමේ නොසිට වෛද්‍යවරයා වෙත යොමු කෙරෙනවා. පෝළිමේ මුලින් පැමිණ සිටි අයට මෙය අසාධාරණයක් ලෙස පෙනුණත් මූලිකත්වය දී තිබෙන්නේ රෝගියාගේ තත්ත්වය අනුවයි.ප්‍රතිකාර ලබා ගැනීමට පැමිණි රෝගියා නේවාසිකව ප්‍රතිකාර ලැබිය යුතු නම් වාට්ටුවට යොමු කෙරෙනවා. එසේත් නැතිනම් හදිසි ප්‍රතිකාර ඒකකයට යොමු කෙරෙනවා. ඒ සෑම අවස්ථාවක දීම රෝගියාගේ කාඩ්පතේ අදාළ ප්‍රතිකාර ක්‍රම ගැන සටහන් වෙන අතර වෛද්‍යවරුන් ක්‍රියාත්මක වන්නේ ඒ අනුවයි. හදිසි ප්‍රතිකාර අවශ්‍ය ලෙඩෙක් නම් ප්‍රවේශ පත්‍රයේ මුද්‍රාවක් තැබෙනවා.රෝගින් සමඟ එන අයට ඒ ගැන අවබෝධයක් නැති නිසා යම් යම් අවස්ථාවල කලබලයට පත්වෙනවා. වෛද්‍යවරුන්ගේ පමාවටත්, ඖෂධ නියම නොකිරීම ගැනත් මැසිවිලි නඟනවා. එහෙත් ප්‍රතිකාර ලැබිය යුතු මොහොතේම රෝගී දරුවන්ට ප්‍රතිකාර දෙන්නට වෛද්‍යවරුන් ඇප කැපවී සිටින බව ඔබ දැනගත යුතුයි.ළමා රෝහලේ දී නේවාසිකව ප්‍රතිකාර ගන්නා දරුවන්ට ඇඳක් වෙන් කළත් ඔවුන් සමඟ සිටින භාරකරුවන්ට ඇඳක් වෙන් කළ නොහැකි වීම ගැටලුවක්. දින ගණනක් එවැනි පහසුකම් නැතිව රැඳී සිටීම ඉතා අපහසු නිසා ම නුදුරු දිනවල දී එම අඩුපාඩුව මඟ හරවා ගන්නට කටයුතු කෙරෙනවා.රෝගී දරුවාට ඇඳක් වෙන් කරදීම රෝහල් කාර්ය මණ්ඩලයේ එකම අරමුණ වුවත් ඇතැම්විට එකම ඇ‍ඳේ දරුවන් දෙතුන් දෙනෙකුට ඉඩ ලබා දෙන්නට සිදු වෙන අවස්ථාත් තිබෙනවා. විශාල රෝගීන් ප්‍රමාණයකට ප්‍රතිකාර කිරීමේ දී එසේ ඉඩකඩ සීමාවීම ප්‍රශ්නයක් වුව ද කිසිම අවස්ථාවක බෝවන රෝගීන් හෝ රෝගී දරුවකුට බලපෑමක් විය හැකි තවත් රෝගියෙකු එකම ඇඳකට නො දමන නිසා මවුපියන් කලබල විය යුතු නෑ. සෑම දරුවෙකු ගැන ම සිතා එවැනි අවස්ථාවකදී මවුපියන් යම් කැප කිරීමක් කළ යුතුයි. ඉල්ලීම් කරමින් වෛද්‍යවරුන්ට, කාර්ය මණ්ඩලයට කරදර කිරීමෙන් වැළකී සිටිය යුතුයි.රෝගියකු සුවපත් වීමට පරිසරයේ පවිත්‍ර බව ඉතා ම වැදගත්. විශේෂයෙන් ළමා ‍රෝහලේ දරුවන්ට මෙන් ම භාරකරුවන්ට ද වෙන් කෙරුණු වැසිකිළි වඩාත් පිරිසිදු විය යුතුයි. දරුවා වැසිකිළි ගිය පසු මනාව පිරිසිදු කිරීම භාරකරුවන්ගේ විශාල වගකීමක්. සමහර රෝගීන් හා භාරකරුවන් නිසි වැසිකිළි භාවිතයෙන් තොරවීම නිසා නිතර නිතර ඒවා අපවිත්‍ර වීම ඊට හේතුවයි.රෝහල් ගත වූ දරුවාට ආහාර පාන ලබාදීමේ දී ද භාරකරුවන් සැලකිල්ල යොමු කළ යුතු ප්‍රධාන සාධක කිහිපයක් ‍තිබෙනවා.ඇතැම් රෝගීන්ට නියම කළ ආහාර වට්ටෝරුවක් තිබෙනවා. එසේ තිබිය දී දරුවාගේ ඉල්ලීම මත හෝ පෝෂණය මදි වේයැයි සිතා හෝ විවිධ ආහාරපානාදිය දීමෙන් වැළකිය යුතු යි. විශේෂයෙන් විශ්වාසදායි නොවන, දෙපස ඇති බොජුන්හල්වලින් ලබාගත් ආහාරපාන ගෙන දීමෙන් වැළකිය යුතුයි.අනතුරක දී නම් රෝගියා විවිධ සැත්කම්වලට භාජනය කිරීමට ඉඩ ඇති නිසා වෛද්‍ය අනුමැතිය නැතිව ආහාර නොදිය යුතුයි. සැත්කමක් සඳහා නිර්වින්දනය කිරීමට පැය හයක වැනි කාලයක් ආහාර පානාදියෙන් තොර වී සිටිය යුතු වීම ඊට හේතුවයි. යම් හෙයකින් ආහාර දීම නිසා සැත්කම ප්‍රමාදවීම ම රෝගියාගේ ජීවිතය අනතුරේ හෙළීමක් වෙනවා.අනතුරකින් පසු සැත්කමක් කළ යුතු යැයි නිර්දේශ කළ රෝගියා ශල්‍යාගාරය වෙත යොමු කෙරුණ ද සැත්කමකින් තොරව ආපසු වාට්ටුවට එවීමට ද පුළුවන්. රෝගියා සිහියෙන් සිටින අවස්ථාවට වඩා හොඳින් නිර්වින්දනය කළ පසු පරීක්ෂා කිරීම වඩාත් පහසුවීම නිසා අවසාන මොහොතේ සැත්කමක් අවශ්‍ය නොවන බව තීරණය කිරීමෙන් එසේ ආපසු එවන බැවින් සැත්කමක් නොකළා යැයි කලබලයට පත් නොවිය යුතුයි. එහිදී සැත්කමක් සිදු නොකරන්නේ ද දරුවාගේ ම යහපතටයි.නේවාසිකව ප්‍රතිකාර ලබා ගන්නා දරුවා පිළිබඳ එසේ සැලකිලිමත් වන ඔබ කිසිම හේතුවක් නිසා වෛද්‍ය නිර්දේශ නැතිව නිවසට ගෙන නොයා යුතු යි. බලයෙන් ටිකට් කපාගෙන යාම තවත් අනතුරුක හා කරදර මාලාවක ආරම්භයක් විය හැකියි. එවන් අවස්ථාවක රෝග විනිශ්චය සඳහන් කාඩ්පතක් නොලැබීම ඊට ප්‍රධානතම හේතුවයි.යම් හෙයකින් දරුවා ගේ රෝගී තත්ත්වය නැවත උත්සන්න වුවහොත් ‍රෝග ඉතිහාසය තීරණය කිරීමට එම කාඩ්පත නොතිබීම විශාල ගැටලුවක් වෙනවා.නේවාසික ප්‍රතිකාර ලබාගෙන රෝහලෙන් පිටව යන රෝගීන්ට මෙන් ම බාහිර අංශයෙන් ප්‍රතිකාර ගන්නා රෝගීන්ට ද බෙහෙත් නිකුත් කිරීමේ දී ඖෂධ නාමය සඳහන් කිරීම ළමා රෝහලේ දී අනිවාර්යයෙන් ම සිදු කෙරෙනවා. සෑම භාරකරු‍ෙවකුම එම ඖෂධ නාමය සඳහන් පත්‍රිකාවක් ලබාගැනීම අත්‍යවශ්‍ය වන්නේ දරුවාට ලබාදෙන ඖෂධය පිළිබඳව පසු අවස්ථාවක ප්‍රතිකාර ලබන්නට සිදුවූයේ නම් එම වෛද්‍යවරුන්ට ද ඉතා පහසුවන බැවින්.කු‍ඩා දරුවන්ට ප්‍රතිකාර නියම කිරීමේදී බොහෝ විට එකම බෙහෙත් පෙත්ත කොටස්වලට කඩා වෙන් කිරීමට සිදු වෙනවා. ඔබට එසේ නියමිත මාත්‍රාවට වෙන් කළ නොහැකි නම් රෝහල් පරිශ්‍රයේදී ම එම බෙහෙත් කොටස්වලට වෙන්කර ගැනීම දැන් අවස්ථාව සැලසී තිබෙනවා.දවසේ පැය 24 පුරා ම ළමා ‍ රෝහලේ වෛද්‍ය ප්‍රතිකාර මෙන් ම ‍ඖෂධ නිකුත් කිරීම ද සිදු කෙරෙනවා. බාහිර ප්‍රතිකාර හෝ නේවාසික ප්‍රතිකාර ලබා රෝහලෙන් පිටවී යන ඔබගේ දරුවාට වෛද්‍යවරුන් නියම කරන ‍ඖෂධ නියමිත මාත්‍රාවෙන් අවසන් වන තුරු ම ලබාදීම ද ඉතා වැදගත්‍. නිවසට ගිය දරුවා නිරෝගී බවක් පෙන්වූයේ නම් ඇතැම් වැඩිහිටියන් හිතු මතයේ ප්‍රතිකාර නවතිනවා. එහෙත් රෝගී බවේ ලකුණු සියල්ල පහව යන්නේ නියමිත මාත්‍රාවෙන් නියම කළ ඖෂධ ප්‍රමාණය ලබාගත්තේ නම් පමණයි.මේ උපදෙස් පිළිපැදීමෙන් හා රෝහලේ වාතාවරණය ගැන මනා අවබෝධයෙන් රෝගියකු විශේෂයෙන් ළමා රෝහලට ගෙන එනවා නම් ඔබට මුහුණ දෙන්නට සිදුවන ගැටලුවලින් වැළකී සිටිය හැකියි. යම් යම් අපහසුතා විඳ දරා ගත හැකියි. එමෙන් ම සුවපත් වූ දරුවෙකු රැගෙන සතුටින් රෝහලෙන් නික්ම යා හැකියි.රමණී සුබසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>11</month>
      <day>17</day>
    </date>
    <link>http://www.silumina.lk/2013/11/17/_art.asp?fn=as1311172</link>
    <topic>මෙයා මෙහෙම අඬන ළමයෙක් නෙවෙයි</topic>
    <author/>
    <content>මෙයා මෙහෙම අඬන ළමයෙක් නෙවෙයිඇත්ත කියන්න! එයා ඔයාට ලව් නේද?මට මෙහේ ඉන්න බෑ මං යන්න යනවාඅඳුර කොතරම් සුව දායකදැයි නදී සිතුවේ දෙනෙත තරයේ වසා ගනිමිනි. සියොළඟ පොරෝනයෙන් වසාගත් ඇය යළි කිසි දිනෙකත් අවදි නොවන නින්දක් ප්‍රාර්ථනා කළා ය. පුරා දහනව වසරක් මුළුල්ලෙහි තමා රැවටූ මවුපියන් පිළිබඳව උපන් කෝපය ද අප්‍රසාදය ද නොනවත්වා ඇයට පහර දෙන කල වේදනාවෙන් මිරිකුණා ය. තිඹිරිගෙය මියසිය මවගේ ‍උණුසුම අයැද වැලපෙන්නට උවමනා වුවද යටිතොල තදින් වසාගනිමින් හැඬුම් මැඩ ගත්තා ය. ගබඩා කාමරයෙහි අපිරිසුදු බිම ගුලිව ඉකි බිඳ පැය කීපය සිහිපත් කරමින් වෙව්ලා ගියා ය.“ආ... මේ මොකද මේ?”යි හඬ ගෑවේ කොල්ලෙකු මෙන් කාමරයට දිව ආ කෙල්ලයි. ප්‍රීතියෙන් උතුරා හැලෙන චාපා යෞවන සැහැල්ලු බව ද නොමඳව පළ කළා ය.“අක්කා...? මොකද මේ?“යන්න... මා ළඟට එන්න එපා... මං ඔයාගෙ අක්කා නෙමේ” යි කෑ ගසන්නට උවමනා වුව ද නදීගේ මුව මේ දැන් රූරා හැලුණ කඳුළින් තෙමුණා පමණි.“කොහෙද ඔයා හිටියෙ? මං ඔයාව දැක්කෙම නෑනෙ... තාත්තත් ඔයාව හෙව්වා...”චාපා ගේ සුන්දර දෑස විමතියෙන් විසල් වීය.“ඇයි? අම්ම මාව හෙව්වෙ නැද්ද? අම්ම මොකටද මාව හොයන්නෙ...? මගෙ අම්ම මැරිලා... අනේ නංගි ඔයාට ඔයාගෙ අම්ම හිටියට මගේ අම්ම මැරිලා...” යි මහ හඬින් කෑ ගසා විලාප නොදුන්නේ නම් තමා ගේ ළය පුපුරා යනු ඇතැයි නදී බියපත් වූවා ය.“ළිප ළඟ ද හිටියෙ සේරම ඉවර වෙනකම්...? අනේ ඇත්තට ඔයා නම් මහ මැට්ටියක්.”චාපා ඇඳ වෙත නැඹුරු වූවා ය.ඇගේ සියුමැලි සුරතින් මෑත් වූ පොරෝනය නදීගේ කඳුළින් තෙමී ගිය මුහුණ හෙළිදරව් කළේ ය.“හ‍ානේ... ඔයා අඬලා..‍.? ඇයි මේ...?”චාපා අපමණ විමතියෙන් කෑගැසුවා ය.“අනේ යන්න නංගි මට කරදර නොකර” යි කියා ගන්නටවත් සමත් නොවූ නදී වහාම මුණින් හැරුණා ය.“අක්කා? ඇයි මොකද වුණේ...?”“චූටි දූ ඔයා ගිහිං වොෂ් එකක් දාගන්න...” යි ඉක්මන් ගමනින් කාමරයට පිවිසි ලාලනී අණ කළා ය.“අක්කා අඬනවා අම්මා”චාපා පැමිණිලි කළේ ළදැරියක මෙනි. ඇගේ මුහුණ අඳුරු ය. මොහොතකට පෙර කාමරයට ඉගිළ ආ සුන්දර සමනලිය අතුරුදහන් වී දුක්බර කෙල්ලක ප්‍රාදුර්භූත වූවාක් මෙනි.“අඬන්න දෙයක් වුණේ නෑනෙ... තමුන් ගෙ එකම සහෝදරී අතින් මේ වගේ සුබ කටයුත්තක් සිද්ධ වුණාම අඬන එක ද කරන්න ඕන අක්ක කෙනෙක්? සතුටු වෙන්න එපැයි... මොකද ආයෙ තව සහෝදර සහෝදරියො ඉන්න එකක්ද.... මොන දේටත් ඉන්නෙ මෙච්චරයි... වෙන අක්ක කෙනෙක් නම් බලන්න ඕන සතුටු වෙන ලස්සන...”ලාලනී කියාගෙන ගියේ කෝපය ද අප්‍රසාදය ද නොසඟවා පළ කරමිනි.“මං අම්මට කීවනේ අක්කට දෙමු කියල ෂොප් එක ඕපන් කරන්න... මං මහන්න දන්නෙත් නෑ... අක්කා තමා සේරම කරන්නෙ... ඉතිං අක්ක නේ.“ඇති ඇති”ලාලනී බෙරිහන් දුන්නා ය.චාපා තිගැස්සුණා ය. අම්මා මේ ගැන කිපුණේ මන්දැයි ඇයට සිතාගන්නට නුපුළුවන.“හැම කෙනාම එනව මට උපදෙස් දෙන්න... මොකද්ද තියෙන වැරැද්ද කඩේ කවුරු ඕපන් කළත්... මං හිතුවෙ නදීත් කැමති වෙයි කියලා... කවුද දන්නෙ මෙහෙම හැංගිලා අඬලා විකාරයක් කරයි කියල”කොට්ටයේ මුහුණ ඔබාගෙන සිටින සොයුරිය වැලඳගෙන සිප සනසාලන්නට සිතූ චාපා පයක් පෙරට තැබුවා ය.“මොකද මේ සද්දෙ...?”ඒ හඬ කන වැකි සැණින් නදී උඩුකය කෙළින් කළා ය.“අනේ සුදු ආච්චි” යි මුර ගෑ ඇය දෑත පෙරට දිගු කළා ය.ලාලනී සහ චාපා පමණක් නොව විමල් ගේ මව ද නිම්හිම් නොවන පුදුමයෙන් බලා සිටියෝ ය.“නදී... ඇයි මගෙ වස්තුවේ?”සිහි එළවා ගත් අමරා ඇඳ මත හිඳ ගත්තා ය. ඇය දැඩිව වැලඳ ගත් නදී ඉකි බිඳින්නට පටන් ගත්තා ය.“ඇයි මේ...?”අමරා බිඳුණු හඬින් ප්‍රශ්න කළා ය.“මේ ළමයට මොන පිස්සුවක් වැහිලද මේ...?” යි දොස් පවරමින් ලාලනී කාමරයෙන් පිට වූවා ය. නැන්දණිය පැමිණෙනු ඇතැයි බලාපොරොත්තු නොවූ ඇය යුහුසුලුව ගමන් කළේ සැමියා වෙත ය.“මං එන්න පරක්කු වුණා මැණිකා... සීයගෙ සාත්තුව කරල එන්න එපැයි ඉතිං... ඇයි මේ හිනාවෙන්න ඕන දවසෙ අඬන්නෙ...?”අමරා හඬා වැටෙන මිනිබිරියගේ හිස පිරිමැද්දේ අපමණ ස්නේහ‍යකිනි. ඇයට මෙහි නිතර එන්නට ඉඩක් නැත්තේ රෝගී සැමියා නිසා ය. විමල් සිය මවට හා පියාට මෙහි පැමිණ නවතින්නයි නිතර ඇරයුම් කළ ද ඵලයක් නොවී ය. එකම දරුවා ගේ ලෝකයට වුව ඕනෑවට වඩා එබී බලන්නට අමරා කැමැත්තක් නොදක්වයි. අනෙක් අතට නදී දකින හැම වරකම නිර්මලාගේ අවිහිංසකකම සිහියට නැ‍ඟෙයි. හද දවන මතකය නිබඳ පසක් කර දෙන්නේ යහපත් ලේලියක ගේ අකල් වියෝවයි. අලුත් ජීවිතයක් ආරම්භ කළ පුත්‍රයා මුහුණදුන් ඛේදනීය සිදුවීමයි. නිර්මලාගේ හොඳම මිතුරිය මවු සෙනෙහස අහිමි වූ බිලිඳියට මවක් වෙමින් විමල් ගේ ජීවිතයට හවුල් වූ සැණින් අමරා ගිලන් සැමියාට හෙදියක වූවා ය.“අනේ අඬන්න එපා අක්කා....”චාපා ආයාචනා කළේ අමරාට තුරුලු වෙමිනි.“මෙයා මෙහෙම අඬන ළමයෙක් නම් නෙවී චූටි දුව... කමක් නෑ අපි දැං මෙයාට අඬන්න දෙමු...” යි කී අමරා හෙමින් සීරුවේ නැඟී සිටියා ය. බරපතළ යමක් සිදු වී තිබෙන බව නිසැක ය. විමල් සහ ලාලනී සමඟ කතා බහ කළ යුතු බව ඇය තීරණය කළා ය. ලාලනීගේ මව ද පියා ද අබියස එය සුදුසු වේ දැයි සැකයක් පැන නැඟිණ. එහෙත් ඔවුන් සිටීම වඩාත් හොඳ බව සිතන්නට වෑයම් කළා ය.“ඇත්ත කියන්න අක්කි... ඔයා අඬන්නෙ ෂොප් එක හින්ද නෙමේනේ...”සොයුරිය වැලඳ ගත් චාපා පහත් හඬින් කතා කළා ය.“අර චූන් පාන් එකේ බෝයි ඇවිත් හිටිය නේද...?”මගෙනුත් ඇහැව්වා ඔයා කෝ කියලා... පව් අක්කි... හුඟක් වෙලා වටපිට බල බලා හිටියා...”“සුජිත්...”නදීගේ දෙතොල් සලිත වූයේ නිරායාසයෙනි.“දෙයියනේ මට ටිකක්වත් මතක් වුණේ නෑ... අනේ පව්... මට අමතක වෙලා ම ගියා...” යි සිතූ ඇය ඔහු වෙනුවෙන් ද තවත් කඳුළක් හෙළුවා ය.“ඔන්න බෙරු කියන්න නම් එපා හො‍ඳේ... එයා ඔයාගෙන් ඇහුව නේද...? ඒ හින්ද නේද මේ අඬන්නෙ...?”කඳුළු අතරින් වුව නදීගේ දෙතොල් මත සිහින් සිනාවක් නැගිණ.“මෝඩි... කොල්ලෙක් කොල්ලෙක් ගෙන් යාළු වෙන්න ඇහුවම කෑගහල අඬනවද?” යි අසන්නට පවා ඇයට සිතිණ. එහෙත් ඒ චමත්කාරජනක හැඟුම් සිඳ බිඳ දමමින් යළි යළි ඉස්මතු වන්නේ තමා අනාථ අසරණ යුවතියක නොවේ දැයි යන දුක්බර සිතිවිල්ලයි.“යන්න... වොෂ් එකක් දාගෙන එන්න...”නදී බැරැණ්ඩිව ගිය හඬින් නැඟණිය පසෙකට කළා ය.“ඇහුව නේද? එයා ඔයාට ලව් නේද? මම දැක්ක ඔයාව ගිලින්න වගේ බලා ඉන්නවා. ඔන්න මීට පස්සෙ පාන් බනිස් ගේන්න යන්නෙ මමයි. ඔයා එන්නෙ හෙම නෑ එළියට චූන් පාන් එක එනකොට....” යි දබරැගිල්ල දිගු කර තරවටු කළ චාපා නැඟී සිටියා ය.“මම මෙහෙ ඉන්න එපැයි නංගී පාන් ගන්න පාරට යන්න...” යි නොකී නදී ද නැඟී සිටියා ය. චාපා සැනසුම් සුසුමක් හෙළුවා ය.“පිස්සි..‍. ඔයා නම් මහ පිස්සියක් අක්කි...” යි කී ඇය නාන කාමරයට වැදුණා ය.වහ වහා බෑගයකට තමාගේ ඇඳුම් කීපයක් ඔබා ගත් නදී “මං යනව නංගි” යි නොකියා කාමරයෙන් පිට වූවා ය.විසිත්ත කාමරයෙහි අසුන් ගෙන සිටි පිරිස බෑගයක් ඔසවාගෙන එන යුවතිය දැක සාකච්ඡාව නතර කළ හ.“මට මෙහෙ ඉන්න බෑ... මං සුදු ආච්චිත් එක්ක යනව” ඇය සිය තීරණය ප්‍රකාශයට පත් කළේ කිසිදු පැකිලීමකින් තොරව ය‍. නැඟී සිටි විමල් ගේ වේදනාබර දෙනෙත ඇය වෙතින් ඉවතට... ඔව් කැබිනෙට්ටුව මත මංගල ඡායාරූප යුගලයෙන් එකක් මත නැවතිණ.මතු සම්බන්ධයිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>11</month>
      <day>17</day>
    </date>
    <link>http://www.silumina.lk/2013/11/17/_art.asp?fn=as1311173</link>
    <topic>කතිර මැස්මේ යටගියාව</topic>
    <author>ඩී. සී. ද සිල්වා</author>
    <content>කතිර මැස්මේ යටගියාවමගේ බිරිය විදුහල්පති සේවයෙන් විශ්‍රාම ගත් පසු විනෝදාංශයට කළේ කතිර මැහුම් මැසීමත් රෙදිපිළි සායම් කිරීමත්ය. ඇය එසේ කරන විට ඒවාට සහාය වීම මගේ කාර්යයක් වී තිබිණි. ඒ කියන්නේ ඒවා රාමු කිරීම සහ අමුද්‍රව්‍ය සැපයීමත් ය.මේ දිනවල ඇයගේ විනෝදාංශය ද කතිර මැසීමය. මගේ විවේකය ගෙවුණේ ඇමෙරිකාවේ මිචිගන්, ඩෙට්‍රොයිට් මහජන පුස්තකාලයේ ය. දැවැන්ත තුන් මහල් පුස්තකාලයේ එක් කොටසක කතිර මැහුම් පොත් තට්ටුවක්ම පිරී ඇත. එයින් (CROSS STICHES - SKILLS, TECHNIQUES, 150 PRACTICAL PROJECTS BY DOROTHY WOOD) නම් වූ පොත ගෙනාවෙමි.ඒ පොතේ මුල් ම පරිච්ඡේදය කතිර මැස්මේ ඉතිහාසය ගැනය. එහි සඳහන් තොරතුරු අපේ “සිළුමිණ” කියවන ගෘහණියන්ටත් මැහුම් වැඩ ගැන උනන්දුවක් දක්වන බාලිකාවන් සඳහා ද අගනා බව සිතුණි.වසර දෙදහසකටත් ඈත ඉතිහාසයක් ඇති එම්බ්‍රොයිඩරි මැහුම් රෝමය හැඳින්වූයේ ‘ඉදිකටු සායම් කිරීම’ (PAINTING WITH THE NEEDLE) යනුවෙනි. “එම්බ්‍රොයිඩරි” (EMBROIDERY) යන නාමය ලබා දුන්නේ බැබිලෝනියන් වරුන් විසිනි. කතිර මැස්ම ද අයත් වන්නේ එම්බ්‍රොයිඩරි කලාවේ ම කොටසක් වශයෙනි.දහනව වන ශත වර්ෂයේ දී සහ විසි වන ශත වර්ෂයේ මුල් භාගයේ ඊජිප්තුවේ සහ වෙළෙඳ මාර්ගවල විශාල සොහොන් ගෙවල් සහ සොහොන් පිටි තිබුණි. මේවායේ විවිධ ෆැබ්රික් රෙදිවල නිම කළ එම්බ්‍රොයිඩරි සිතුවම් ප්‍රදර්ශනය කරන ලදී. ඒ සැමරුම් සඳහා ය. ඔවුන් අදහස් කළේ මළගිය ආත්ම වාතය ලබා ගන්නට එහි එන බවය. ඔවුන්ද මේ සිතුවම්වලින් ආස්වාදයක් ලබන බවකි.දොළොස් වන ශත වර්ෂයේ දී විවිධ ආභරණ, ආභරණ බහාලන පෙට්ටි, බිත්ති සැරසිලි සඳහා අතින් නිම වූ මේ නිර්මාණවලට ප්‍රසිද්ධියක් ලැබුණි.වසර කිහිපයක් ගත වන විට කතිර මැස්ම කාන්තාවන්ගේ සියුමැලි ඇඟිලි වලින් නිම වන අලංකාර හස්ත කර්මාන්තයක් ලෙස ප්‍රචලිත විය. එහි විකාශය ආදායම් ලබන රැකියාවක් බවට පත් විය. ඇඳුම් පැලඳුම්, නිවෙසේ ගෘහ භාණ්ඩ, පුටු කවර, තිර රෙදි, සමරු තිළිණ දක්වා උපයෝගී කර ගත් කලාවක් ලෙස පිළිගෙන ඇත.කතිර මැස්මෙන් සිතුවම් කළේ මෝස්තර පමණක් නොවේ. ආගමික අදහස් ද ගෙත්තම් විය. සංස්කෘතික දායාදයක් ලෙස වැදගත් පවුල්වල කාන්තාවන් අතර අද මෙන් ම භාවිත කෙරුණි.ඉන්දියාව සහ පාකිස්ථානය විවිධ ගෙත්තම් කතිර මැස්මෙන් නිම කර ඇත. ඔවුන් විවිධ ගමන් බිමන් යාමේ දී ගෙන ගිය ගමන් මලු අලංකාර කළේ කතිර මැස්මෙනි. බටහිර පාකිස්ථානය හා තායිලන්තය විසින් තම ඇඳුම් පැලඳුම් වලට ද කතිර මැස්ම උපයෝගී කරගෙන ඉතා අලංකාර මෝස්තර, රටා, හැඩතල වලින් ප්‍රියජනක හා ආකර්ෂණීය නිමාවක් ලබා දී ඇත. විශේෂයෙන් මොවුහු කතිර මැහුම් කළේ කළු පාට රෙදි මත තද රතු පාට හෝ රෝස පැහැති නූලෙන් ගෙතුම් කරමිනි. මේ මෝස්තර ඉතාමත් දර්ශනීය ලෙස සිත් ඇදගන්නා සුලු විය.චීනය එම්බ්‍රොයිඩරි හා කතිර මැස්ම වෙළෙඳ ලෝකයට ප්‍රචලිත කළා පමණක් නොව ඒවා මිල අධික විය. මේ ගෙත්තම් කලාව ග්‍රීසිය, පර්සියාව, ඊජිප්තුවට ව්‍යාප්ත වූයේ හොඳ ඉල්ලුමක් ඇතිවමය. එහි අවසන් ඵලය වූයේ ඒ රටවල් වල කාන්තා පක්ෂය විවේකයට, විනෝදයට මෙන් ම අතිරේක ආදායමක් සඳහා ගෘහ කර්මාන්තයක් ලෙස එම්බ්‍රොයිඩර් මැහුම් ශිල්පය ව්‍යාප්ත වීමයි. මේ සඳහා විශේෂයෙන් බලපෑවේ “සේද මාවත” ලෙස හැඳින් වූ වෙළෙඳ මාර්ගයයි. සේද මාවත තුළින් සිදු වූ භාණ්ඩ සංක්‍රමණ වෙළෙඳ රටාව පෙරදිග හා අපරදිග රටවලට වැඩි වැඩියෙන් ප්‍රචාරය විය. විශේෂයෙන් පෙරදිග රටවල ජන කලාවක් ලෙස සංස්කෘතික සංකේතයක් වූවා පමණක් නොව විවිධ තේමා යටතේ නිර්මිත බිත්ති සැරසිලි, කලාල දොර රෙදි, ජනෙල් රෙදි පුටු කවර සරසන්නට හුරු පුරුදු විය. විශේෂයෙන් මෙහි දී ස්පාඤ්ඤය හා චීනය ප්‍රමුඛ රටවල් බවට පත් විය.බටහිර යුරෝපයේ දේවස්ථාන හා ගෘහ අලංකාර කර ගැනීමට කතිර මැහුම් ඉතා ඉහළ පෙළේ ධනවත් කමේ සංකේතයක් ලෙස ව්‍යවහාර විය. දහ හතර වන ශත වර්ෂයේ දී දේවස්ථාන වලට නැතුවම බැරි දෙයක් ලෙස කතිර මැස්ම හැඳින්විය. දහසය වැනි ශත වර්ෂය වන විට එම්බ්‍රොයිඩරි හා කතිර මැස්ම යුරෝපය රටවලට නැතුවම බැරි පමණක් නොව ඉතා ජනප්‍රිය ම යුගයක් බවට කාන්තාවන් අතර පැතිරිණි. යුරෝපීය රටවල විසිත්ත කාමර වල බැලු බැලු අත පෙනෙන්නේ කතිර මැහුම් හා එම්බ්‍රොයිඩරි මැහුම ය. ගෙතුළ දොර ජනෙල් තිර, බිමට කලාල, පුටු කවර, පියානෝ ආවරණ, බිත්ති සැරසිලි විවිධ ආවරණ, හැට්ට රෙදි, සාය, පමණක් නො ව ඉදිකටු සවිකරණ කුඩා කොට්ටයට පවා කතිර මැස්මක් යොදා තිබුණි. ඒ රටවල කාන්තාවන්ගේ කලාත්මක විනෝදාංශ මෙන් ම ගෘහණියක සතු නිපුණතා වලින් එකක් විය. එය හරියටම ඒ කාලයේ අපේ ගැමි කාන්තාවන්ගේ දුම්බර රටා පැදුරු, පෙට්ටි, පෙට්ටගම් විවීම බඳු ගෘහ ශිල්පයක් වීමකි.පසු කාලයක දී මැහුම් පෙට්ටි, ආභරණ පෙට්ටි, ළමා ඇඳුම් සහ පාසල් දරුවන්ගේ පොත් බෑග් සඳහා උණුසුම් බඳුන් ආවරණවලට ද යෙදැවුණි. ඉංග්‍රිසි අකුරු, ඉලක්කම් ද කතිර මැස්මෙන් මසන ලද අතර විවිධ බාලාංශ ඉගෙනුම් ආධාර ද පාසල් ගුරුවරියෝ කතිර මැස්මෙන් නිම කළහ.දහ අට වන සියවසේ දී දහ නම වන සිය වසේ දී මෙය මැහුම් විෂය යටතේ පාසල්වලට ව්‍යාප්ත විය. මැහුම් විෂය යටතේ ඉගැන්වූ මේ ශිල්පය 1928 දී ලංකාවේ පාසල් වල “විෂය නිර්දේශ හා ඉගැන්වීමේ පටිපාටිය” නමැති අධ්‍යාපන දෙපාර්තමේන්තුව ප්‍රකාශ කළ පොතක සටහන් කර ඇත. (මේ ඓතිහාසික මූලාශ්‍රය මට ලැබුණේ අපේ පියාගේ පොත් අල්මාරියෙනි. එවකට විෂය මාලාවේ වැදගත් තැනක් හස්ත කර්මාන්ත සහ ගෘහ කර්මාන්තවලට තිබුණු අතර අද අපේ අධ්‍යාපනඥයන් කියන “වැඩ ලෝකය හා අධ්‍යාපනය” අතර පැහැදිලි සම්බන්ධතාවක් එදා පාසලේ තිබුණි.)ක්‍රමයෙන් පල්ලි වලට ව්‍යාප්ත වූ කතිර මැස්ම ශුද්ධ වූ කුරුසිය ද, බයිබලයේ කතා ද ගෙත්තම් කිරීමට භක්තිමත් කාන්තාවෝ යුහුසුලු වූහ.කතිර මැස්මෙන් මැසූ ‘ආදම් සහ ඒව’ ගේ ගෙත්තම පල්ලි වල ප්‍රදර්ශනය කෙරුණි. අදටත් ඇමෙරිකාවේ සමහර කෞතුකාගාර වල එම ගෙත්තම් ආරක්ෂා කර වීදුරු පෙට්ටිවල තැන්පත් කර ඇති අයුරු මම දුටුවෙමි.18 වන ශත වර්ෂයේ කාර්මික විප්ලවය සමඟ බ්‍රිතාන්‍ය ජාතීන්ගේ ජීවන රටාව වෙනස් විය. ප්‍රත්‍යන්ත ප්‍රදේශ, පිටිසරබද ග්‍රාමීය ජනතාව නරගවල කාර්මික සේවා සඳහා සංක්‍රමණය විය. මෙහි අතුරු ඵලයක් ලෙස නිවෙසේ කාලය ගත කළ වනිතාවෝ මැහුම් ගෙතුම් ගෘහ පාලන කටයුතු වලදී “කතිර මැස්ම” විවේකයට හොඳ නිර්මාණශීලී විනෝදාංශයක් කර ගත්හ. ඒ නිසා මේ වකවානුව අස්සක් මුල්ලක් නොහැර බ්‍රිතාන්‍යයේ ප්‍රචලිත විය. එ පමණක් නොව කාන්තාවන්ගේ නිපුණතාව ද විය.ආසියා හා යුරෝපයේ බ්‍රිතාන්‍ය යටත් විජිත වලට මේ මැහුම් කලාව ඔවුන්ගේ භාෂාව, ඇඳුම් පැලඳුම හා සංස්කෘතිය සමඟ අනුගත වූයේ නිරායාසයෙනි.1920 දී පිහිටුවා ගත් එම්බ්‍රොයිඩර් පදනම (EMBROIDARYGUILD) කතිර මැහුම් ලෝකය පුරා (විශේෂයෙන් ආසියා හා යුරෝපා රටවල) ව්‍යාප්ත කිරීමේ කාර්ය භාරය අතට ගෙන ඇත. එහි ප්‍රථම සභාපති වූ ලුයිසා පෙසල් විසින් ඓතිහාසික කෞතුකාගාර තුළින් මෙහි ඉතිහාසය විකාශය හා සංස්කෘතික උරුමය ගැන පර්යේෂණ පවත්වා ඇත.විශේෂයෙන් ජනකලා එම්බ්‍රොයිඩරි කලාව, සරල සම්ප්‍රදාය කතිර මැහුම්; දම්වැල් මැස්ම, ගැන අධ්‍යයනය කිරීම පදනමේ වැදගත් ම කාර්යයක් විය.1960 වන විට මේ කතිර මැහුම් මෝස්තර යළි පණ ගැන්වී සම්ප්‍රදායික කතිර මැහුම් ගැන ඉල්ලුම අධි ප්‍රමාණික විය.මට ශ්‍රී ලංකාවේ මේ මැහුම් කලාව ගැන මතකය අවදි වන්නේ 1956 කාලයේ මට අවුරුදු දහය දොළහ කාලයේ සිට ය. අපේ අම්මා “ක්‍රොට් චර්ක්” කතිර මැහුම් වලින් දොර රෙදි, කවිච්චිය (සොපා) ඇතිරිලි පුටු කවර මැසු හැටි මතකයට නැ‍ඟේ. අපේ තාත්තා එවකට පාසලේ මුල් ගුරු විය. එදා මුල් ගුරු මේසය තිබුණේ කාමරයක නොව, පාසල් ගොඩනැගිල්ලේ සියලුම ශිෂ්‍යයන් පෙනෙන පරිදිය. මේ ලොකු මේසයේ මේස රෙද්ද වටේට අම්මා කතිර මැස්මෙන් අලංකාර කළ ගිරා ජෝඩු, හංස පූට්ටු, මසා තිබුණු හැටි මතකයට එයි. තාත්තාගේ පුටුවේ කොට්ටය හා පුටු කවරයට ද ස්වස්තිකයේ හැඩයට ගෙත්තම් කර තිබුණේ ද කතිර මැස්මකිනි.අපේ දැරියන්ට ද පාසල් වලින් මේ මැහුම් කලාව උගන්වා ව්‍යාප්ත කළ හැකිය. අවුරුදු 12 - 18 දක්වා සෑම බාලිකාවකට ම ගෘහ විද්‍යාව හා මැහුම් ශිල්පය ඉගැන්විය යුතුය.ඩී. සී. ද සිල්වාවිශ්‍රාමලත් විදුහල්පතිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>11</month>
      <day>17</day>
    </date>
    <link>http://www.silumina.lk/2013/11/17/_art.asp?fn=as1311174</link>
    <topic>නෙළුම්විල</topic>
    <author/>
    <content>නෙළුම්විලදිනක් මම වාරියපොළ රන්දෙණිය වත්තට ගියෙමි. එය පොල් වගාකිරීමේ මණ්ඩලයට අයත් විය.එහි කිරි ගවයන් ගාල් කරන ස්ථානයකට සම්බන්ධ කර තිබූ විදුලි රැහැනකින් සැර වැදීම නිසා තරුණයකු මිය ගොස් තිබිණි.මා ගියේ ඊට අදාළ හදිසි මරණ පරීක්ෂණ කටයුතු සඳහාය.ඔහුගේ සිරුර වාරියපොළ රෝහල් මෘත ශරීරාගාරයේ තබා තිබිණි.විදුලි රැහැන් අක්‍රමවත් ලෙස ඇද තිබූ බව මේ පරීක්ෂාවේ දී මට පෙනී ගියේය. එහෙයින් ඒවා අනාරක්ෂිත විදුලි රැහැන් විය.එය ක්‍රමවත් ලෙස සකස් කරන හැටියට මම අදාළ වතු අධිකාරිට නියෝග ද කළෙමි.අදාළ මරණ පරීක්ෂණය කුරුණෑගල ශික්ෂණ රෝහලේ දී සිදුවූ අතර එය විදුලිසැර වැදීම හේතුකොට ගෙන සිදුවූ හදිසි අනතුරු මරණයක් ලෙස තීරණය කොට මම නිහඬවීමි.තරුණයා මියගොස් තිබුණේ කළමනාකාරිත්වයේ දුර්වලකම හේතුකොටගෙනය.ඊට පෙර මේ වත්තේ සේවය කළ විජේසූරිය නමැති මහතකු මගේ මතකයට එයි. ඔහුගේ පෙනුම විදේශිකයකුගේ මෙන් විය. මනාව වැඩුණු සුදු පැහැ සිරුර, තඹවන් හිසකෙස්, මුහුණ පුරා වැඩුණු රැවුල, සුවිශේෂ දෑස මට තවම මතකය. සිනාවෙන් මුව සරසා‍ගත් හේ දයාවෙන් පිරි මිනිසකු බව කියමි.වරක් මේ වත්තේ කම්කරුවෙක් කුරුණෑගල රෝහලේ දී හදිසි සැත්කමකට භාජනය කිරීමට නියමිතව සිටියේය. විජේසූරිය මහතා නොපැකිලව රෝගියාට අවශ්‍ය ලේ පරිත්‍යාග ‍කළේය. වතු අධිකාරිවරයකු කම්කරුවකු වෙනුවෙන් ලේ දුන් බවක් ඉතිහාසයේ මා අසා නැත.එබඳු උතුම් නිලධාරීන්ගේ නාමය පවා ස්මරණය කළ යුතුය.කොතැනත් පොඩි මිනිසුන් රැකෙන්නේ උතුමන් නිසාය.විජේසූරිය මහතාණෙනි, ඔබට දිගායු පතමි.  සාම විනිසුරු, වාරිය‍ෙපාළ, නාගරික හදිසි මරණ පරීක්ෂක, ඊ.එම්.ජේ.බී. ඒකනායක මහතා විසින් යොමු කරන ලද ලිපියක් ඇසුරිනි.දාහත් වසරක් තිස්සේ ඇඳට වැටී සිටින තිස් පස් හැවිරිදි අවිවාහකයෙක් මි.කුඩා කල ගසකින් වැටීමෙන් සුසුම්නා ශීර්ෂයට බරපතළ හානි සිදුවී ඇති බැවින් ඉණෙන් පහළ කොටස අප්‍රාණික ය.මේ නිසා අද මා සදාකාලික අබ්බගාතයෙකි.දහ වැනි ශ්‍රේණි‍ය දක්වා ඉගෙන ගෙන ඇත. පියා මිය ගොසිනි. මා රැක බලාගෙන උවටැන් කරන්නේ මගේ මව ය.ජීවත්වීමට ආදායම් මාර්ගයක් නැත. සමෘද්ධිය ලැබෙයි.නිතර මූත්‍ර පිටවීමෙන් හා මල පහවීමෙන් වැතිරී සිටින මෙට්ටය නරක් වී තිබුණ ද මෙට්ටයක් ගැනීමට පවා වත්කමක් නැත. කලක් තිස්සේ එක තැන වැතිරී සිටීම නිසා ඇඳ තුවාල ද හටගෙන තිබේ. මෙට්ටය විෂ බීජ සහිත බැවින් තුවාල සුව වීම ද පමාවෙයි.කුසට අහර ඇතත් නැතත් තුවාලවලට ප්‍රතිකාර කළ යුතු ය. බෙහෙත් ගත යුත්තේ ෆාමසිවලිනි. ඒ සඳහා මසකට දහසකට වැඩි මුදලක් වැය වෙයි.ඊට අමතරව බෙහෙත් තෙල් හා ආයුර්වේද ප්‍රතිකාර සඳහා ද මුදල් වැය වෙයි.මගේ ඉණෙන් පහළ කොටස අප්‍රාණික වුව ද දෑත පණ තිබේ. මේ නිසා තවදුරටත් අත නොපා එක තැන සිට කරන දෑතේ රස්සාවක් කළ යුතු යැයි සිතමි.මා ලියුම් කවර හැදීමේ පුහුණුව ද ලබා තිබේ. ඊට අමතව, හොඳ ‍ස්වයං රැකියාවක් පුහුණු වී අමුද්‍රව්‍ය හා උපකරණ ලබාගෙන එහි යෙදීමට කැමැත්තෙන් සිටිමි.එහෙයින් පින් කැමැති මහත්වරුනි, මට අත දෙන්න.එවිට මට මව ද රැකගෙන අනුන්ට අත නොපා ජීවත්විය හැකිය.  මාදම්පේ, පතිරෙන්ඩාවේ, හීන් අගාරේ, කේ.පී.එස්. කරුණානායක මහතා විසින් යොමු කරන ලද ලිපියක් ඇසු‍රිනි. 0778871450 දුරකථන අංකය ද හැටන් නැෂනල් බැංකුවේ මාදම්පේ ශාඛාවේ 168020036901 දරන ගිණුම් අංකය ද එවා ඇත.  නගරයෙන් මිදී ගමට ගිය පසු එළඹුණු පළමු පොසොන් පොහොය එය විය.පොසොන් සඳ කිරණින් අප නිවෙස වටා තිබූ වෙල් යාය රනින් බැබළිණි. ඔබ්බෙහි තිබුණු රබර් මණ්ඩිය දිස් වූයේ කඳු පන්තියක් මෙනි. මලගල කන්ද ඈතින් දිස් විය.මේ අසිරිය විඳිමින් අපි පන්සල් යෑමට පිටත් වීමු. මේ පුංචි කණ්ඩායමට අයත් වූයේ මගේ බිරියත්, මගේ පුතුත්, මාත් පමණි.මඳ දුරක් ගිය තැන ගමේ පුංචි පාසල හමු විය. ඒ වූ කලි ගැටකොස්ගහහේනේ ධර්මාශෝක ප්‍රාථමික විද්‍යාලයයි.පාසල් බිමේ ඔබ - මොබ යමින් කිසිවකු පහන් දල්වනු පෙනිණ. මම ඒ කවුරුන්දැයි කර පොවා බැලීමි. මම සුදු මහත්තයා හඳුනා ගතිමි.සුදු මහත්තයා ආදර්ශවත් තරුණයෙකි. වසර දහයක් පුරා වසා දමා තිබු ගමේ පාසල යළි විවෘත කරවා ගැනීමට ගමේ වැඩිහිටි සමිතිය හා පෙරටුගාමී මෙහෙවරක් ඉටු කළේ ඔහු ය. එවකට එහි වූ කුඩා හමුදා පුහුණු කඳවුර ඉවත් කරවා ගැනීමට ද ඔහු කැපවී කටයුතු කළේ ය.පාසලේ කුඩා සෙල්ලම් මිදුලට ඇවැසි උපකරණ සියල්ල පරිත්‍යාග කළේ ද ඔහු ය. මෑතක දී පාසලේ ඉදිකිරීම්වලට වැලි වුවමනා වූ විට ඒ පිරිමසා දුන්නේ ද ඔහු ය. සිය ටැක්ටරය ගෙනැවිත් මාවත් ඔය ළඟ නවතා ඔයෙහි කිමිදි කිමිදී ඔහු වැලි ගොඩ දැමු අයුරු මට අද ද මතකය.පාසල් ළිඳ දරුවනට අනාරක්ෂිත බව දැනුණ ඔහු සැලකිය යුතු මුදලක් වැය කොට ඊට දැල් ආවරණයක් යෙදුවේ ය.පාසල වෙනුවෙන් මෙතරම් කැපවීමක් කළ ද ඔහු එහි ආදි සිසුවකු නොවේ. මෑතක දී විවා පත් වූ ඔහුට පාසල් යන දරුවකු ද නැත.ගමේ පොදු වැඩ තමාගේ වැඩ මෙන් සලකා කැපවීමෙන් ඉටු කරන ‘සුදු මහත්මයාණනි’ ඔබට දීගායු වේවා!  හඳපාන්ගොඩ, ප්‍රදීප් සමරසිංහ මහතා විසින් යොමු කරන ලද ලිපියක් ඇසුරිනි.ඇරෑපොළ පිරිත් කණ්ඩායම අට දෙනකුගෙන් සමන්විතය. ගුණවත්ය. සිල්වත්ය. මැදි විය ඉක්මවූවෝ ය. සද්භාවයෙන් ම පිරිත් දේශනා කරන්නෝය.ඔවුහු මුදල් බලාපොරොත්තු නොවෙති. එබඳු පරිත්‍යාග කාරුණිකව පිළිකෙව් කිරීම සිරිතය.මේ කෙටි සටහන තැබුවේ ඒ කැපවීම අගයනු පිණිසය.  ලිපිනය නොසඳහන් සිළුමිණ පාඨක පරගම්මන නන්ද (037-2285347) විසින් යොමු කරන ලද ලිපියක් ඇසුරිණි.නෙළුම්විල සිළුමිණලේක්හවුස් කොළඹ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>11</month>
      <day>17</day>
    </date>
    <link>http://www.silumina.lk/2013/11/17/_art.asp?fn=av1311172</link>
    <topic>සිහින සඳැල්ල</topic>
    <author>ජෝජ් රොබ්සන් ද සිල්වා</author>
    <content>සිහින සඳැල්ලමෙම 18 වැනිදාට එනම් හෙටට යෙදෙන සංගීතඥ සරත් දසනායකයන්ගේ අනුස්මරණය වෙනුවෙන් ඔහුගේ තනු නිර්මාණයන්ගෙන් රසවත් වූ සුමියුරු ගීතාවලියෙන් තෝරා ගත් ගී මල් පොකුරකින් මෙවර “සිහින සැඳැල්ල” සරසමු.වන වංක ගිරියවන වංක ගිරිය අරණේ මෙහවරට සැදී පෑදී ඔබ යන්න ඉතින් නික්මී ජය ශ්‍රී සුරම්‍ය ස්වාමිදුස්වප්න දෑස රිදවා කඳුළින්ම යාවි සේදී එන රෝග ව්‍යාධි පළවා දරු රකිම් ධෛර්ය පේවී බර අදින් බෑයි නොකියා ණය තුරුස් අතර හිර වී රන් රිදී නොවෙයි ඕනෑප්‍රීතියයි හිතේ ස්වාමී ප්‍රේමෙන් සුගන්ධ වේවා වන වාසි බුද්ධ රාත්‍රී ඔබ යන්න ඉතින් නික්මී ජය ශ්‍රී සුරම්‍ය ස්වාමීපද රචනය - රත්න ශ්‍රී විජේසිංහගායනය - විශාරද නන්දා මාලිනීසංයුක්ත තැටිය - “රත්න ශ්‍රී උල්පත පාමුල”මහගල්කඩවල - ස්වර්ණකාන්ති, ගොඩැල්ලේ - ලයනල් සෝමසිරි, කැප්පෙටිපොළ - ගුණසේකර, රූපවතී, බුද්ධිමා, අඩිප්පල - අමිත් ධර්මරත්න, දූනගහ - ලෙනාඩ් ප්‍රනාන්දු, තොඩුවාවේ - බීට් ලක්ෂ්මන් ඉල්ලූ ගීතයයි මේ...!විශාරද ගුණදාස කපුගේඋන්මාද සිතුවම්උන්මාද සිතුවම් මැවේ බි‍ඳේ මී දුම් වලා මැද අතීතයේ බිඳුණු පෙමින් ගිනි ගත් හදවත් තනි වේවි එක් ටැම් ගේ අනන්ත සයුරේ බියකරු දිවි දියඹේ පාළු හුදෙකලා සුළඟ පමණි උරුමේ අඬා වැටෙන සිත සදා සරණ මට තනි වේවි එක් ටැම් ගේ දහසක් මල් මැද එකම මලයි පැතුවේ එ - මල කිමද සරදම් කර සැඟව ගියේ දැනේ තවම මට මලේ සුවඳ පොද තනි වේවි එක් ටැම් ගේපද රචනය - මහාචාර්ය සුනිල් ආරියරත්නගායනය - විශාරද ගුණදාස කපුගේචිත්‍රපටය - “එක් ටැම් ගේ” (1980)‍ෙප්‍ර්‍ම ප්‍රාසාදේපූජනීය වූ ප්‍රේම ප්‍රාසාදේ චන්ද්‍රයා සේ කාන්ති දී පායලා එන්නම් සුදට සුදේ ගලනා ඔබේ කැලුම් දහරේ රෑ පෙම් කෝකිලයෝ දොඩමලු වෙති රහසේ සඳළු තලා යහනේ ශාන්ත හැඟුම් අතරේ ප්‍රේමිය චන්ද්‍රා වෝ අද ඔබ ළඟ මිහිරේපද රචනය - මහාචාර්ය සුනිල් ආරියරත්නගායනය - විශාරද නන්දා මාලිනි සමඟ කීර්ති පැස්කුවල්ටෙලි නාට්‍යය - “තරු”කුරුම්බැට්ටි මැෂිමේකුරුම්බැට්ටි මැෂිමේ මගෙ කුරුම්බැට්ටි මැෂිමේ ගවුම් පොඩිත්තක් මහලා ඕනැද කමිස පොඩිත්තක් මහලා ඕනැද කොස් කොළයක් මෙහෙ අරගෙන ආවොත් රැලි රැලි කපලා ඔපනැලි තියලා ගවුම් පොඩිත්තක් මහලා දෙන්නම් කුරුටු ඉදිකටුවෙන් හිල් විදලා ලේන්සු පොඩියක් මල් මල් සායක් කොස් කොළ රෙද්දෙන් මහලා දෙන්නම්පද රචනය - ආචාර්ය අජන්තා රණසිංහගායනය - එල්සි රුද්‍රිගෝරූස්ස ගහළඟරූස්ස ගහ ළඟ පාළු මාවතේ කළුවර යාමේ කළු ගඟ අයිනේ කවුරුද ඈතින් මා අමතන්නේ ඔබේ සුවඳ දෝ සිත දැවටෙන්නේ එහා තොටෙන් ඔබ පාරුව පැදගෙන මෙහා තොටට එයි මා හමුවන්නට දෙදෙනා පෙම් කළ මේ ගං තොටුපළ සිහින නගරයකි ඔබ මා වෙන් කළ පාරුව පෙර මෙන් ගඟ මැද පෙනුණා පියවර හඬ මා අසලම ඇසුණා චායාවකි මෙය මායාවකි එය සසර පුරා ඔබ ඈතට ඇඳුණාපද රචනය - උපාලි ධනවලවිතානගායනය - විජය කුමාරතුංගහිම රේණුවැටෙනා සීතලේහිම රේණු වැටෙනා සීතලේ නෙත ගාව රඳවා ආදරේ සුදු සේළ සුළ‍ඟේ පා කළේ ඔබ නේද මාගේ බිසෝරන්තෝඩු සැලෙනා රාවයේ හිත ගාව බැන්දූ මාළිගේ‍ රතු ‍රෝස යහනා සෑදුණේ මට නේද මගෙ මල් සරෝමධුපානයක් සේ වෑහිලා යනවාද දෙතොලේ ගෑවිලා මනමාලයන්ගේ චේතනා නොකියා ද පානා සිනාමුතු මාලයක් සේ යාවුණේ අපි ආත්ම ගණනේ පෑ සෙනේ මනමාලියන්ගේ චේතනා පවසාවි දෑසේ ලතාපද රචනය - සමන් චන්ද්‍රනාත් වීරසිංහගායනය - ග්‍රේෂන් ආනන්ද සමඟලතා වල්පොලචිත්‍රපටය - ‘ආත්මා’ (1994)සුනිල් ගුණවර්ධනනන්දන උයනේනන්දන උයනේ මියුරස තවරා ගේනා මල් මල් වැසි සීත රෑ යාමේ රන්වන් ඊලේ මා සිත පාවේ පින්බර දිගැසිය මලින් උපන්නද සංසා‍රයේ හී ඈත මාගේ ප්‍රාර්ථනාවෝ සන්තානයේහි රාව දේවී පා සිනා ළං වෙමු හිනැහී පිබිදෙන සිහිනේ මගෙ සිත ඔබ වෙත පෙමින් හඹා එන ගංගා තලේ මේ මිහිරියාවේ ආදරේ ගී නින්නාද දේවි ඈත නිල්ලේ පාවෙලා බැඳගමු අතිනත හිනැහෙමු සතුටින් මගෙ සිත ඔබ වෙත පෙමින් හඹා එනපද රචනය - සුනිල් ගුණවර්ධනගායනය - එච්.ආර්. ජෝතිපාල සමඟඇන්ජලින් ද ලැනරෝල් ගුණතිලකචිත්‍රපටය - ‘ජය සිකුරුයි’ (1984)පෙම් රස වෑහෙනපෙම් රස වෑහෙන මංගල ගීතේ ජීවිතේ මධු රස වෑහෙනා - ආදර නැකත ළඟාවේ නිල් වන පියසේ පුංචි කැදැල්ලේ ආදරේ දෙතොළඟ ගී සැලේ - මී වද සුවඳ සදා දේ පෙම් කතරේදී දෑස නිවාලන අවාරයේ ආ පිනි වරුසා වේවා ඒ පෙම් කතරේ මා එන අතරේ තනි තරුවක් සේ පාවේවා සසර සැඳැල්ලේ නැගුණු සුපෙම් සඳ මැකී නොයේවා - සදාතනික වේවා සසරින් සස‍ෙර් එන්නෙමි මිහිරේ ධීවරියක් සේ මා එනවාපද රචනය - සෝමපාල ලීලානන්දගායනය - ආචාර්ය වික්ටර් රත්නායකසමඟ ඉන්ද්‍රාණි පෙරේරාචිත්‍රපටය - ‘සදහටම ඔබ මගේ’ (1973)ගී ඉල්ලා මේ අයත් එස්. එම්. එස්. එවා තිබුණා.කඩවත - සුජාතා ගුණවර්ධන, පයාගල - රංජිත්, අඹගස්හන්දියේ - තිළිණි මධුෂානි, ගල්ගමුවේ - ගංගා, දීතිකා නේරංජනා, වාරියපොළ - නුවන්, කොස්ගම - ෂෙබානි කොස්හිල, කෑගල්ලේ - අෂාන්, ඒකල - මංගල සිල්වා, පිළියන්දල - මාලනී, නුවර - සජිත්, නැදලගමුවේ - ෂාන් මධුෂාන්, පාණදුර - ඉමායා, කුඹල්ගම - ලක්ෂිත නයනජිත්, දෙල්ගොඩ - සුගන්දි, අම්බලන්ගොඩ - චානක, මල්කි, ගොකරැල්ලේ - උදය කැලුම් සෙනෙවිරත්න, බණ්ඩාරවෙල - සුනිල් ශාන්ත, කටුනායක - ගීත්, පොල්පිතිගම - ප්‍රදීප් මධුෂංක, නුගේගොඩ - කුමාරි.ඔබේ නවතම ගී “සිහින සඳැල්ලේ” පළ කරවා ගැනීමට එවිය යුතු විුත් ලිපිනය සහ ගීත ඉල්ලා එස්. එම්. එස්. එවිය යුතු දුරකථන අංකය මෙසේ ය. george.robsondesilva@gmail.com 077-6974226.ජෝජ් රොබ්සන් ද සිල්වාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>11</month>
      <day>17</day>
    </date>
    <link>http://www.silumina.lk/2013/11/17/_art.asp?fn=av1311173</link>
    <topic>සම්මානය ලැබුණු බව අම්මාට තාත්තාට කිව්වේ පහුවදා උදේ</topic>
    <author>ගාමිණී සුසන්ත</author>
    <content>සම්මානය ලැබුණු බව අම්මාට තාත්තාට කිව්වේ පහුවදා උදේ - චවිකා ගුණසේකරපසුගියදා පැවති සුමති සම්මාන උලෙළේදී හොඳම ප්‍රවෘත්ති නිවේදකට හිමි සම්මානය හිමි වූයේ ස්වර්ණවාහිනී ප්‍රවෘත්ති අංශයේ චවිකා ගුණසේකරට ය. සිරස නාළිකාවෙන් තම මාධ්‍ය ජීවිතය ඇරඹූ චවිකා මේ වනවිට ස්වර්ණවාහිනියේ විධායක ප්‍රවෘත්ති නිවේදිකාව ලෙස කටයුතු කරන්නී ය.චවිකා වත්මන් මාධ්‍ය ක්ෂේත්‍රයේ තරුවක් ලෙස හැඳින්වීම නිවැරදි ය. මෙවර ‘තරුවක්සමඟ ව‍රුවක්’ විශේෂාංගයට අප චවිකා ගුණසේකරඑක් කරගන්නේ එබැවිනි.චවිකා ඔබ දැන් සම්මානනීය ප්‍රවෘත්ති නිවේදිකාවක් නේද?ඔව්; පසුගියදා පැවැත්වුණු 18 වැනි සුමති ටෙලි සම්මාන උලෙළේදී හොඳම ප්‍රවෘත්ති නිවේදකට හිමි සම්මානය හිමි වුණේ මට. මේ මගේ මාධ්‍ය ජීවිතයේදී ලැබුණු පළමු සම්මානය. 2012 වසරේ පැවැත්වුණු රයිගම් සම්මාන උලෙළේදී හොඳම ප්‍රවෘත්ති නිවේදකට හිමි සම්මානයට මාව නිර්දේශ වුණා. මෙවර සුමති සම්මාන උලෙළේදී මෙම සම්මානය මට ලැබීම ඉතාම ආඩම්බරයක්. ඒ ගැන මම හරිම සතුටකින් ඉන්නේ.ඔබට පුංචි හෝ විශ්වාසයක් තිබුණ ද මෙවර ඔබට සම්මානයක් ලැබෙයි කියලා?ඔව්. පොඩි විශ්වාසයක් මට තිබුණා. ඒ මොකද මෙවර සුමති සම්මාන උලෙළේදී හොඳම ප්‍රවෘත්ති නිවේදක කියන සම්මානයේ එක, දෙක, තුන යනුවෙන් තිදෙනෙක් තෝරන බව මට දැනගන්න ලැබුණා. ඉතින් මම විශ්වාස කළා ඒ එක් සම්මානයක් හෝ මට ලැබෙයි කියලා. නමුත් පළමු ස්ථානය මට ලැබෙයි කියලා නම් මම විශ්වාස කළේ නෑ. ඒ මොකද ප්‍රවෘත්ති නිවේදනය සඳහා සෑම රූපවාහිනි නාළිකාවකම ඉතාම දක්ෂ අය බොහෝ දෙනෙක් සිටින නිසා.මේ සම්මානය ගන්න වේදිකාවට යද්දී ඔබට ඇති වුණු හැඟීම.සම්මානය ගන්න වේදිකාවට යද්දී මට දැනුණු සතුට වචනයෙන් විස්තර කරන්න බැහැ. ඒක හරිම පුදුම හැඟීමක්. මෙහිදී මගේ නම ප්‍රකාශ කළේ ස්වර්ණවාහිනියේ මා සමඟ ම සේවය කරන නදීක කරුණානායක අයියා. ඒකත් මට විශාල සතුටක්. ඒ අවස්ථාවේදී ඔබට පළමුවෙන් ම සුබ පැතුවේ කවුද?සම්මාන උලෙළේදී මා අසල සිටියේ ස්වර්ණවාහිනියට මාව සම්බන්ධ කරගත් ‍හරේන්ද්‍ර ජයලාල් මහතා. හරේන්ද්‍ර අයිය තමයි මට මුලින් ම සුබ පැතුවේ.නිවේදිකාවක ලෙස ඔබ සම්මානයට පාත්‍ර වෙයි කියල කවදා හෝ හිතුවද?ඔව්. නිවේදන වෘත්තියට ආවාට පසුව මා තුළ තිබුණු හැකියාව ගැන මම සතුටු වුණා. ඒ නිසා කවදා හරි සම්මානයක් ලැබෙයි ඇගයීමකට ලක්වෙයි කියල හිතුවා. නමුත් ඒ දේ මේ තරම් ඉක්මනින් සිදුවෙයි කියල නම් හිතුවේ නෑ.සම්මානයකට පාත්‍රවීම යමෙකුගේ ජීවිතයට කෙතරම් වැදගත් කියා ඔබ සිතනවාද?ඕනෑම අයකු සම්මානයකින් අගය කිරීම එම පුද්ගලයාට තමන් කරන කාර්ය පෙරටත් වඩා හොඳින් කැපවීමෙන් කරන්න ධෛර්ය සපයනවා. ඒ වගේ ම එම සම්මානය එම පුද්ගලයාගේ ඉදිරි ගමනට විශාල රුකුලක් වෙනවා කියලයි මම හිතන්නේ.ඔබට ලැබුණු සම්මානය ගැන ඔබ පළමු වෙන් ම කිව්වේ කාටද?මගේ සැමියා නලින්දට, එයාට තමයි මම මුලින් ම පණිවිඩයක් තිබ්බේ. නලින්ද මේ වනවිට රැකියාව කරන්නේ විදෙස් රටක. එයාට ලොකු ආශාවක් තිබුණා මෙවැනි අවස්ථාවකට සහභාගි වෙන්න. නමුත් මෙය හදිසියේ සිදුවුණු දෙයක් නිසා එයාට සහභාගි වෙන්න බැරි වුණා. මට ලැබුණු සම්මානය ගැන මම මගෙ අම්මටයි තාත්තටයි කිව්වේ පසුවදා උදේ හෙමිහිට. ඒ මොකද මේ ගැන අහල එයාලට ඇ‍ඬෙනව කියල මම දන්න නිසා.ස්වර්ණවාහිනියේ ඔබේ තනතුර...?විධායක ප්‍රවෘත්ති නිවේදිකාවක් සහ ප්‍රවෘත්ති නිෂ්පාදිකාවක් හැටියටයි මම ස්වර්ණවාහිනියේ සේවය කරන්නේ.චවිකා ඔබ මේ දිනවල මොනවගේ වැඩත් එක්ක ද ඉන්නේ?පොදු රාජ්‍ය මණ්ඩලීය රාජ්‍ය නායක සමුළුව වෙනුවෙන් ස්වර්ණවාහිනියේ මාධ්‍ය මෙහෙවරට උපරිම විදියට මේ දිනවල දායක වෙලා ඉන්නවා. ඒ වගේ ම කැලණිය විශ්වවිද්‍යාලයේ මම ඉගෙන ගන්නා ජනසන්නිවේදනය පිළිබඳ උපාධියේ අවසන් වසරේ අධ්‍යාපන කටයුතුවල යෙදිල ඉන්නවා.ස්වර්ණවාහිනියේ ප්‍රවෘත්ති ඉදිරිපත් කිරීමේ ශෛලිය වෙනත් නාළිකාවල ප්‍රවෘත්ති ඉදිරිපත් කිරීමේ ශෛලියට වඩා වෙනස් නේද?ඔව් ඒක ඇත්ත. අපි උත්සාහ කරන්නේ ජනතාවට ගොඩක් සමීප වෙන්න. ජනතාව හසුරුවන භාෂාවන් අපි ප්‍රවෘත්ති ඉදිරිපත් කරන භාෂාවත් සමාන වුණොත් තමයි අපි ඉදිරිපත් කරන ප්‍රවෘත්තිය ජනතාවට ළංවෙන්නේ. ඒක අපේ නාළිකාවේ දැක්ම. මීට කලින් කොළඹ නාගරික ජනතාවට ගැළපෙන භාෂාවෙන් ප්‍රවෘත්ති ඉදිරිපත් කරන කාලයේ අපේ ප්‍රවෘත්ති විකාශය වටා මෙතරම් විශාල පිරිසක් සිටියේ නෑ. ප්‍රවෘත්ති නැරඹීම ගැන තිබෙන වාර්තාවලට අනුව ස්වර්ණවාහිනී ප්‍රවෘත්ති වැඩිම පිරිසක් නරඹන බව වාර්තාවෙලා තියෙනවා. ඒ මොකද ලංකාවේ නගරවලට වඩා වැඩියෙන් තියෙන්නේ ගම්බද ප්‍රදේශ. ගම්බද ප්‍රදේශවල අපේ ප්‍රවෘත්ති විකාශය ජනප්‍රිය වෙන්න අපේ ප්‍රවෘත්ති ඉදිරිපත් කිරීමේ ශෛලියත් දායක වෙලා තියෙනවා කියල මම විශ්වාස කරනවා.ඔබ ස්වර්ණවාහිනියේ ඉදිරිපත් කරන්නේ ප්‍රවෘත්ති පමණ ද?මම විශ්වාස කරන හැටියට ප්‍රවෘත්ති නිවේදනයත් වෙනත් වැඩසටහන් ඉදිරිපත් කිරීමත් අංශ දෙකක්. එක පුද්ගලයෙක් මේ දෙකම කරන්න ගියොත් ඒක ගැළපෙන්නේ නෑ. ඒ නිසයි මම ප්‍රවෘත්ති හැර වෙනත් වැටසටහන් ඉදිරිපත් නොකරන්නේ.නිශ්චය මණ්ඩලයටත් මම ස්තුතිවන්ත වෙනවා.මොනවගේ බලාපොරොත්තුත් එක්ක ද ඔබ ජීවත්වෙන්නේ...?නලින්දගෙත් මගෙත් ලොකු ම බලාපො‍ෙරාත්තුව තමයි අපේ දෙමවුපියන් සතුටින් තැබීම. ඊළඟට අපි දෙන්නගේ පවුල් ජීවිතය සාර්ථකව ගත කිරීම.ගාමිණී සුසන්තඡායාරූප - ශාන් රූපස්සරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>11</month>
      <day>17</day>
    </date>
    <link>http://www.silumina.lk/2013/11/17/_art.asp?fn=av1311174</link>
    <topic>සිනා කතා</topic>
    <author>එඩ්වඩ් චන්ද්‍රසිරි</author>
    <content>සිනා කතා‘මොකද උඹ ඔය මූණ එල්ල ගෙන? ඇයි මොකද වුණේ?’ රොෂාන් ඇසුවේ තම මිතුරු චමිල හමුවූ අවස්ථාවකදීය.‘මම අපරාදෙ, පෙරේදා රුපියල් 800/- ක් නැතිකර ගත්තා මචං.’ චමිල පසුතැවිලි වෙමින් කීවේය.‘කොහොමද ඒක වුණේ?’ රොෂාන් ඇසුවේ කුහුලෙනි.‘පෙරේදා ලංකාවයි, ඔස්ට්‍රේලියාවයි ගහපු ක්‍රිකට් මැච් එකේදි ලංකාව දිනනවා කියල මම රුපියල් 500/- ක් ඔට්ටු ඇල්ලුවනෙ.’ චමිල කීවේ කෝපයෙනි.“ඉතින් උඹ පැරදුණේ 500/- නෙ. එතකොට 800/- ක් නැතිකර ගත්තයි කිව්වෙ...’ රොෂාන් පුදුම වෙමින් ඇසීය.‘ඇයි බං, ඊයෙ ඒ මැච් එකේ හයිලයිට්ස් ටීවී එකේ ගියානෙ. එතකොට ලංකාව දිනනවා කියලා මම තව 300/- ක් ඔට්ටු ඇල්ලුවනෙ.’ චමිල කීවේය.  ‘පවුල වට වන්දනාවේ ගියානං අඩුම ගානේ තව සුමානෙකටවත් ඒ ගෑනි ගෙදර එන්නෙ නැහැනෙ බං. ඉතින් සන්තෝස වේනඩ ඕනෑ එකේ මොකද මේ උඹ මූණ එල්ලගෙන ඉන්නෙ?’ සෙනෙවිරත්න සමඟ අඩියක් ගසමින් සිටි සමන් ඇසුවේය.‘කොහොමද බං සන්තෝස වෙන්නෙ? ඒ ගෑනි වට වන්දනාව ඉවර වෙලා අද රෑ ගෙදර එනවනෙ.’ සෙනෙවි දුකෙන් පිළිතුරු දුන්නේය.  ‘ඔය සැලුන් එකෙන් හම්බවෙන තුට්ටු දෙකෙන් මේ ගෙදර සුමේ කරන්ඩ ඔයාට පුළුවන්ද අනේ.’ පිටරට සිට පැමිණි පද්මිණී, කොණ්ඩය සකස් කරමින් සිටි තෙල්මාගෙන් ඇසුවාය.‘ඇයි අපේ මහත්තයා, සුජිත්? එයත් ඉන්නවනෙ.’ තෙල්මා ආයාසයෙන් සිනා වෙන්නට උත්සාහ දරමින් කීවාය.‘ඒ වුණාට ඔයාගෙ හස්බන්ඩ් රස්සාවක් කරන්නෙ නෑ නේද?’ පද්මිණී ඔලොක්කුවට මෙන් ඇසුවාය.‘එයා ටයි එකක් එහෙම දාගෙන උදේට කාර් එකෙන් ගිහින් හවස ගෙදර එනකොට, ගෙදර වියදමට හරියන්ඩ ගතමනාවක් මොන ක්‍රමේකින් හරි හොයා ගෙන එනවනෙ. රස්සාවක් ඕනැ කරන්නෙත් ඉතින්, ඔය ටිකටනෙ පද්මිණී.’ තෙල්මා දෑස් නටවමින් කීවාය.  චමරි ටීචර් සෞඛ්‍ය පාඩමේදී පන්තියේ සිසුන් සිසාරා බැල්මක් හෙළමින්, වේවැල ලෙළවා මෙසේ කීවේය.‘මට ඔය ළමයින්ගෙන් කවුරු හරි කෙනෙක් කියන්ඩ බලන්ඩ, ඇයි දාඩිය දාන්නෙ කියලා.’‘ටීචර් ගෙ අතේ තියෙන වේවැල දැක්කමනෙ.’ පන්තියේ කොනක සිටි ලකී අත ඔසවා පිළිතුරු දෙමින් කීවේය.  ‘මම අපේ පුතාගෙ වයසෙදි අපෙ තාත්තා මාව මගෙ කාමරේටම සීමා කරලා තිබ්බා මිසක් යාළුවෝ එක්ක සෙල්ලම් කරන්ඩවත්, පික්චර් එකක් බලන්ඩ යන්ඩවත් දුන්නෙ නැහැ. ඒකට දැන් මගෙ පුතාට එයාගෙ කාමරේ ම කලර් ටීවී එකක්, DVD ප්ලේයර් එකක්, කම්පියුටරයක්, එයටම සෙලියුලර් ෆෝන් එකක් තියෙනවා.’ සිරිමල් තම මස්සිනා වන ගාමිණී සමඟ කීවේ, මාමණ්ඩිය ගේ දානය පැවති දින නිවෙසේ පිළිකන්නේ ගසක් යටට වී හීන් අඩියක් ගසමින් සිටියදීය.‘එහෙම තමයි සිරිමල්. දැන් අපේ කාලෙ වගෙ නෙමෙයි ලෝකෙ හරිම වෙනස්.’ ගාමිණී සිනාසෙමින් කීවේය.‘එහෙම කියල බෑ. අපි ඕක වෙනස් කරන්ඩ ඕනෙ.’ සිරිමල් දැඩි අධිෂ්ඨාන‍යකින් කීවේය.‘හොඳයි, කොහොමද වෙනස් කරන්නෙ?’ ගාමිණී ඇසීය.‘මම හිතාගෙන ඉන්නෙ ලබන සුමානෙම පුතාව මගෙ කාමරේට යවලා, මම පුතාගෙ කාමරේට යන්ඩ.’ සිරිමල් කීවේය.තුෂාරි, සෙනෙවිරත්න සමඟ උදේම රණ්ඩුවක පැටලී සිටියාය.‘මම තමුසෙව කසාද බැන්දෙ, මට පිස්සු හැදිලා තියෙන්ඩ ඇති.’ තුෂාරි කෝපයෙන් දත්මිටි කමින් කීවාය.‘ඒක මට හරියට ම කියන්ඩ බැහැ. මොකද මමත් ආලෙන් උමතු වෙලා හිටියෙ.’ සෙනෙවිරත්න කීවේය.එඩ්වඩ් චන්ද්‍රසිරිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>11</month>
      <day>17</day>
    </date>
    <link>http://www.silumina.lk/2013/11/17/_art.asp?fn=av1311175</link>
    <topic>රිතික්ට වෙස් මුහුණු 500 ක්</topic>
    <author>කුමාර සිරිවර්ධන</author>
    <content>රිතික්ට වෙස් මුහුණු 500 ක්Krrish-3හොලිවුඩයේ සුපර් මෑන් බොලිවුඩයේ ‘ක්‍රිෂ්’ යැයි පැවසීමේ වරදක් නැත. ‘ක්‍රිෂ්’ ද සුපර් මෑන්ට සමානය. ක්‍රිෂ්ට ද අහසින් යන්නට, විවිධ වික්‍රමාන්විත ක්‍රියාවන්හි නියැළෙන්නට පුළුවන. සුපර් මෑන් හා ක්‍රිෂ් අතර ඇති එකම වෙනස ‘ක්‍රිෂ්’ බොලිවුඩ් වට්ටෝරු සිනමාවට අත්‍යවශ්‍ය අංගලක්ෂණයන්ගෙන් යුක්ත වීම පමණි.ක්‍රිෂ් ගේ උපත සිදුවූයේ 2003 වසරේ ‘‍ෙකායි මිල් ගයා’ චිත්‍රපටය හරහාය. එම චිත්‍රපටය බෙහෙවින් ම සමාන වූයේ ස්ටීවන් ස්පීල්බර්ග් 1982 වසරේ නිර්මාණය කළ ‘ඊ.ටී. - දී එක්ස්ට්‍රා ටෙරෙස්ට්‍රියල් (අතිරේක ජීවියා) සිනමා පටයටය. තවත් අය පැවසුවේ සම්මානනීය සිනමාකරු සත්‍යජිත් රායි ලියූ එහෙත් කිසි‍දිනෙක නිර්මාණය නොවූ පිට සක්වළ ජීවියකුගේ පුවත ඇතුළත් තිර නාටකයක ආභාසය ‘කොයි මිල් ගයා’ වෙත ලැබී ඇත කියායි.2003 අගෝස්තු 8 දා මුලින්ම තිරගත වූ ‘කොයි මිල් ගයා’ එම වසරේ හැම අතකින් ම සාර්ථක බොලිවුඩ් චිත්‍රපටය වූයේය. අධ්‍යක්ෂ රාකේෂ් රොෂාන් සෑම ප්‍රධාන භාරතීය සිනමා සම්මාන උලෙළකදීම එම චිත්‍රපටය වෙනුවෙන් වසරේ හොඳම අධ්‍යක්ෂ ලෙස සම්මාන ලබද්දී වසරේ හොඳම නළුවා ලෙස, එම චිත්‍රපටයේ ප්‍රධාන චරිතය රඟපෑ රිතික් රොෂාන් සම්මාන ලැබුවේය. එමෙන් ම බොලිවුඩයේ පළමු විද්‍යා ප්‍රබන්ධ ක්‍රියාදාම චිත්‍රපටය ලෙස ද ‘කොයි මිල් ගයා’ වාර්තා පොත් අතරට එක් විය.‘කොයි මිල් ගයා’ හි දෙවැන්න ‘ක්‍රිෂ්’, විද්‍යා ප්‍රබන්ධ සුපිරි වීර චිත්‍රපටයක් ලෙස තිරගත වූයේ 2006 වසරේදීය. රාකේෂ් රොෂාන්ගේ ම නිර්මාණයක් වූ ‘ක්‍රිෂ්’ හි ප්‍රධාන චරිතය රඟපෑවේ ද රිතික්ය. ඉන්දීය රුපියල් කෝටි 45 ක වියදමකින් තැනූ ‘ක්‍රිෂ්’ හි පිටපත් දහසක් ඉන්දියාවෙත් ලොව පුරාත් ප්‍රදර්ශනය කෙරිණි. බොක්ස් ඔෆිස් වාර්තා පිහිටුවමින් ප්‍රදර්ශනය වූ ‘ක්‍රිෂ්’ ඉපැයූ සම්පූර්ණ ආදායම ඉන්දීය රුපියල් කෝටි 117 කි. බොලිවුඩයේ ඉහළම ආදායම් ඉපැයූ චිත්‍රපට ලැයිස්තුවේ දෙවැනි තැන හිමිවී ඇත්තේ ‘ක්‍රිෂ්’ චිත්‍රපටයටය.වර්තමාන හින්දි චිත්‍රපටවල හොලිවුඩ් චිත්‍රපටවල මෙන්ම විශේෂ ප්‍රයෝග බහුලය. ඒවායේ ආරම්භය ලෙස “කොයි මිල් ගයා’ සහ ‘ක්‍රිෂ්’ හැඳින්විය හැකි අතර ‘ක්‍රිෂ්’ හි විශේෂ ප්‍රයෝග සඳහා හොලිවුඩයෙන් උපකාර ලබා ගැනිණි. මාර්ක් ෆේල්බේ සහ ක්‍රේශ් මුමා යන හොලිවුඩ් විශේෂ ප්‍රයෝග ශිල්පීහු ‘ක්‍රිෂ්’ නිෂ්පාදන කටයුතුවලට සහභාගි වූහ.මේ වන විට ‘ක්‍රිෂ්’ චිත්‍රපට පෙළේ තෙවැන්න ලොව පුරා ප්‍රදර්ශනය වෙමින් තිබේ. රාකේෂ් රොෂාන්ගේ අදහස වූයේ ‘ක්‍රිෂ්’ - 3 ත්‍රිමාන සිනමා පටයක් ලෙස එළි දක්වන්නටය. කෙසේ වෙතත් කාල වේලාව මඳ වීම හේතුවෙන් ‘ක්‍රිෂ් - 3’ ද්වි මානව එළි දැක්වෙන බව පසුව අධ්‍යක්ෂ රාකේෂ් ප්‍රකාශ කර තිබිණි.‘ක්‍රිෂ්’ - 3 ආරම්භ වන්නේ රෝහිත් මෙහ්රා හා ක්‍රිෂ්ණා යන සුපිරි බලයන් සහිත පිය පුතු දෙපළ මුම්බායි නගරයේ ජීවත් වන බව දක්වමිනි. (රෝහිත් හා ක්‍රිෂ්ණා යන චරිත දෙකට ම පණ පොවන්නේ රිතික් රොෂාන්ය.) ඒ වන විට ක්‍රිෂ්ණා හා ප්‍රියා (ප්‍රියංකා චොප්රා) විවාහකය. ප්‍රියා ප්‍රවෘත්ති ඒජන්සියක මාධ්‍යවේදිනියක ලෙස කටයුතු කරමින් සිටින්නීය.ක්‍රිෂ්ණා ජනතාවට විපතක් වන අවස්ථාවල වහා කළු පැහැ වෙස් මුහුණ පැලඳගෙන ක්‍රිෂ් බවට පත්ව සුපිරි විරුවකු ලෙස කටයුතු කරමින් විපත් මැඬ පවත්වයි. ඒ සුපර් මෑන් චිත්‍රපටවල ක්ලාර්ක් කෙන්ට් නමැති මාධ්‍යවේදියා වහා ර‍හසේ සුපර් මෑන්ට අදාළ ඇඳුම් කට්ටලයෙන් සැරසී වික්‍රමයන්හි නිරත වෙමින් ජනතාව විපත්වලින් ගලවා ගන්නා හා සමානවය.‘ක්‍රිෂ්’ - 3 චිත්‍රපටය ආරම්භයේදීම වගේ ක්‍රිෂ් නියැළෙන්නේ රෝද සිරවූ ගුවන් යානයක් පොළවට ඇද වැටී පිපිරී යාමෙන් සිදුවන්නට ගිය මහා විනාශයක් වළකමිනි ක්‍රිෂ් වහා උඩු ගුවනට ගොස් ගුවනේදීම යානයේ සිරවූ රෝද යථා තත්ත්වයට පත්කොට ඊට නිසි ලෙස ධාවන පථයට ගොඩ බැස්වීමට ඉඩ සලසා දෙයි. තවත් වරෙක ඉතා උසක සිට ඇද වැටෙන පිරිමි ළමයකුට, බිමට වැටෙන්නට නොදී සීරීම් තුවාලයක් හෝ රහිතව බේරා ගන්නට ක්‍රිෂ් සමත් වෙයි.‘ක්‍රිෂ්’ - 3 හි කතා පුවත ඇදී යන්නේ ක්‍රිෂ්ණා ගේ පියා වූ රෝහිත් මෙහ්රා ගේ විද්‍යාත්මක පර්යේෂණයන්ට විරුද්ධ වාදිකම් කරන තවත් විද්‍යාඥයකු වූ කාල් (විවේක් ඔබ්රෝයි) සමඟ ඇතිවන ගැටුම හරහාය. කාල්ගේ උදව්කාරිය වන්නේ කයා (කන්ග්නා රනෝත්) ය. විවිධ ක්‍රියාදාම හා වික්‍රමාන්විත ජවනිකා ඇතුළත් ‘ක්‍රිෂ්’ - 3 ඉන්දීය රුපියල් කෝටි 100 - 150 ත් අතර වැයකින් නිපැයුණක් බව අන්තර් ජාලයේ සඳහන් වෙයි. සම්මුඛ සාකච්ඡාවකදී චිත්‍රපටයේ අධ්‍යක්ෂ රාකේෂ් රොෂාන් පවසා තිබුණේ මෙවැන්නකි.“මට මෙවෙලේ චිත්‍රපටය නිපැයීමට වැයවූ මුදල අනාවරණය කරන්නට අපහසුයි. ඒත් ඉතා විශාල මුදලක් ක්‍රිෂ් - 2 සඳහා වැය වුණා.”‘ක්‍රිෂ්’ - 3 හි රෝහිත්ගේත් ක්‍රිෂ්ණාගේත් විරුද්ධවාදියා වන කාල් රෝද පුටුවට සීමාවූ සිය මනසින් ක්‍රියා කළ හැකි ඇඟිලි දෙකකින් පමණක් සියල්ල කරන‍්නෙකි. එම චරිතය මතකයට නං වන්නේ හොලිවුඩයේ ‘එක්ස් මෙන්’ චිත්‍රපට පෙළේ එන මහාචාර්ය චාල්ස් ක්සේවියර්ගේ චරිතයයි. කාල් ගේ චරිතය සඳහා පළමුව ශා රුක් ඛාන්ට හා අජේ දේව්ගන්ට ඇරැයුම් කෙරුණත් පසුව එය රඟපෑම බාර වී ඇත්තේ විවේක් ඔබ්රෝයිටය.රිතික්, ප්‍රියංකා, විවේක් හා කන්ග්නා රහෝත් හැරුණු විට මෙම චිත්‍රපටයේ අරීෆ් සතරියා, රාජ්පාල් යාදේව්, නාසියා ෂයිකා, සමීර් අලි ඛාන් සහ නස්රුදින් ෂා යන නළු නිළියෝ ද රඟපාති.හයිද්‍රබාදයේ හා මුම්බායි හිදී චිත්‍රපටයේ වැඩි කොටසක් රූගත වී ඇති අතර එම රූගත කිරීම්වලදී රාකේෂ් රොෂාන් සුවිශේෂී අත්දැකීමකට ද මුහුණ දී තිබේ.“ඇත්තෙන් ම රූගත කිරීම් සිදුවෙද්දී පැවතුණේ උෂ්ණාධික කාලගුණයක්. ක්‍රිෂ් පලඳින කළු පැහැති වෙස් මුහුණ නිර්මාණය වූයේ වැක්ස්වලින්. නමුත් පරිසරයේ දැඩි උෂ්ණත්වය හා විදුලි ආලෝක ධාරා නිසා ඇති වන උෂ්ණත්වය නිසාම මේ කළු පැහැති වෙස් මුහුණු ඇද වී විකෘති වෙන්නටත් දිය වෙන්නටත් පටන් ගත්තා” රාකේෂ් රොෂාන් පවසයි. “සමහරවිට ඔබ විශ්වාස කරන එකක් නැහැ ඒත් ඇත්තෙන් ම චිත්‍රපටයේ සම්පූර්ණ රූගත කිරීම් සඳහා අපට වෙස් මුහුණු 500 ක් පමණ තනා ගන්නට සිද්ධ වුණා. රිතික්ට දිනකට වෙස් මුහුණු පහක් හයක් පලඳින්නට සිදුවුණා.”‘ක්‍රිෂ්’ - 3 හි සමහර ජවනිකා ඇල්ප්ස් කඳු වැටියේද රූගත කර තිබේ. හොලිවුඩය හා බොලිවුඩය යා කරවමින් හොලිවුඩ් චිත්‍රපට සමහරක දැක ගන්නට ලැබෙන සත්ත්ව - මිනිස් ස්වරූප ‘ක්‍රිෂ්’ චිත්‍රපටයේ ද දැක ගන්නට පුළුවන. චීටා කාන්තාව සහ කුහුඹු මිනිසා එහි එන චරිත දෙකකි.කුමාර සිරිවර්ධනකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>11</month>
      <day>17</day>
    </date>
    <link>http://www.silumina.lk/2013/11/17/_art.asp?fn=av1311176</link>
    <topic>යාත්‍රා</topic>
    <author>තුෂාරි නේරංජා</author>
    <content>යාත්‍රාජයන්ත දාස් පෙරේරා කිව්වහම කවුරුත් ඔහු හඳුනන්නේ ප්‍රවීණ චිත්‍රපට අධ්‍යක්ෂවරයෙක් ලෙසයි. ඔහුගේ පුතෙකු වන බිනුර යසස්වින් පෙරේරා තවත් කලා ලොවේ දෙදෙනකුගේද එකමුතුවෙන් රිදී තිරයට සයිබර් ඉඩක් යන තේමාව යටතේ ‘www.cineshoplanka.com’ නමින් වෙබ් අඩවියක් පසුගිය දා අන්තර් ජාලයට මුදාහැරියා. ‍මේ පිළිබද තොරතුරු අපි සොයා බැලුවා.‘කඩවුණු පොරොන්දුව' චිත්‍රපටයේ පටන් මෙතෙක් සිංහල සිනමා වංශ කතාවේ තොරතුරු සහිතව මෙම වෙබ් අඩවිය නිර්මාණය වී ති‍බෙනවා.වර්තමාන කලාකරුවන්ගේද උණුසුම් පුවත් ද මෙයට ඇතුළත් වෙනවා. ඒ වගේම සිංහල සිනමාවේ ජ්‍යෙෂ්ඨ කලාකරුවන්ගේ තොරතුරු ඇතුළත් ලිපි පෙළක් මෙහි අන්තර්ගත වන අතර බොලිවුඩ් සහ හොලිවුඩ් චිත්‍රපටවල විස්තර සහ එම නළුනිළියන්ගේ ද උණුසුම් පුවත් මෙහි අඩංගු වෙනවා. ඉතාම පැරණි සිංහල ගීත සහ නූතන යුගයේ ගීත ඉතාම පහසුවෙන් සවන් දීමේ හැකියාව සහ එම ගීත පටිගත කිරීමේ හැකියාවත් මේ අනූව රසිකයාට ලැබෙනවා.තිරගතවීමට සහ රූගැන්වෙන සිංහල චිත්‍රපටවල විස්තර ඇතුළත් මෙම වෙබ් අ‍ඩවියේ රූගත කරන ලද කලාකරුවන්ගේ සම්මුඛ සාකච්ජා ද ඇතුළත් වෙනවා.කතෝලික සිනමා සම්මාන උළෙල ආරම්භයේ පටන් මේ දක්වා තොරතුරු රැගත් ලිපි පෙළකින් සමන්විත මෙම වෙබ් අඩවිය රසිකයනට විශාල ප්‍රයෝජනයක් වේවි කියා හිතනවා.මෙම වෙබ් අ‍ඩවිය ග්‍රෝජස් ඇඩ්වටයිසින් ආයතනය මගින් වෙළෙද සහ ප්‍රචාරක කටයුතු සිදුවෙනවා.  දශක ගණනාවක් පුරා සිංහල ගීත කලාවට හා නර්තන කලාවට අනූපමේය සේවයක් කළ ප්‍රවීණ කලා ශිල්පියෙක් තමයි සේනානායක වේරලියද්ද . සියලු කලාංග එක්රැස් කර ගීතමය ප්‍රසංගයක් පැවැත්වීමට සේනානායක වේරලියද්ද මේ වන විට සූදානම් වන බව අපිට දැන ගන්නට ලැබුණා.ඒ ගැන ඔහුගෙන්ම විමසා බලන්නට අපි කටයුතු කළා. “මම පුරා වසර හතළිහක් සිංහල ගීත හා නර්තන ‍ක්ෂේත්‍රයන්හි ශ්‍රී ලාංකේය අනන්‍යතාව සුරකිමින් එහි උන්නතිය වෙනුවෙන් නව නිර්මාණ ඔස්සේ මව් බිමේ සංස්කෘතික පෝෂණය සඳහා කටයුතු කළා. මගේ සියලු රසික රසිකාවියන්හට සුභාවිත ගීත ඔස්සේ ඔවුන්ගේ රසිකත්වයට වටිනා කමක් එක් කීරීමට කටයුතු කළා‍.මෙනිසාම ඔවුන් වෙනුවෙන් ලබන මාසේ 08 වැනිදා සවස 5.00ට මෙරට පළමු පුරවැසියා වන මහින්ද රාජපක්ෂ ජනපතිඳුන්ගේ ප්‍රධානත්වයෙන් කොළඹ නෙළුම් පොකුණ මහින්ද රාජපක්ෂ ජාතික රඟහලේදී ‘වේරලියද්ද සංඛ නාදේ’ නමින් ගීතමය ප්‍රසංගයක් පැවැත්වීමට මම අදහස් කර සිටිනවා.මෙම අවස්ථාවේදීම මගේ වෙබ් අඩවියත් එළිදැක්වීමට මම අදහස් කරනවා.  ප්‍රවීණ රංගන ශිල්පියෙක් විදිහට ක්ලීටස් මෙන්ඩිස් කා අතරත් ජනප්‍රියයි. ක්ලීටස්ගේ නවතම රංගනයන් මේ දවස්වල විකාශයවන ටෙලිනාට්‍යවල වගේම වේදිකා නාට්‍යවලිනුත් අප නෙතු ගැටෙනවා. අපේ මේ ප්‍රවීණ රංගධරයා නවතම ටෙලිනාට්‍යයක් නිසා යම් අපහසුතාවකට ලක් වු පුවතක් අප වෙත වාර්තා වූවා.මේ ගැන ක්ලීටස් ගෙන්ම අපි විමසා බැලුවා.” පසුගිය දවස්වල මට එක්තරා ටෙලිනාට්‍යයක චරිතයකට ආරාධනාවක් ලැබුණා.මට ඒ චරිතයට කතා කළේ එම ටෙලිනාට්‍යයේ නිෂ්පාදකවරයායි.ඉතින් මම ඇහුවා ටෙලිනාට්‍යයේ අධ්‍යක්ෂකවරයා කවුද කියලා.මට ඇහුණෙ ජගත් චමිල වගෙයි. මම හුඟක් සතුටු වුණා.ඒත් මම හිතුවා ජගත් මගේ හොදම යාළුවෙක් වෙලත් ඇයි මේ ගැන මට කලින් නොකිව්වේ කියලා.කොහොම හරි මට ටෙලිනාට්‍යයේ මුහුරත් උළෙලටත් ආරාධනා ලැබුණා. මුහුරත් දිනට කලින් දින තමයි සුමති සම්මාන උළෙල තිබුණේ.ජගත් මට එතනදි මුණ ගැහුණාම හෙට එනවා නේද කියලත් මම ඇහුවා.ජගත් හිනා වෙලා ඔව් කිව්වා.මමත් පහුව දා මුහුරත් උළෙලට ගියා. ජගත් නැහැ. මම ඔහු එනකං බලාගෙන හිටියා.නිෂ්පාදකවරයා මගේ ළඟට ඇවිත් ක්ලීටස් අයියා කවුරු එනකන්ද මේ බලාගෙන ඉන්නේ කියලා ඇහුවා.මමඇයි මේ ටෙලි නාට්‍යයේ අධ්‍යක්ෂක ජගත් චමිල එනකන්නෙ කියලා මම කිව්වා.අයියේ මේ ටෙලිනාට්‍ය‍යේ අධ්‍යක්ෂක ජගත් චමිල නෙමෙයි.ජනක චමින්ද .අපේ ප්‍රවීණ කැමරා අධ්‍යක්ෂවරයානෙ. බලනකොට මට දුරකතනයෙන් ඇහිල තියෙන්නේ ජනක චමින්දව ජගත් චමිල විදිහටයි.  මේ දිනවල වැඩිපුරම කාගේත් කතාබහට ලක්වෙන නවක යොවුන් නිළියක් තමයි මේනකා මධුවන්ති. මේනකා පිළිබඳ විවිධ කටකතා මේ දවස්වල පැතිරී යන්නේ විදුලි වේගයෙන් වගේ. මේවායෙහි සත්‍ය අසත්‍යතාව දැනගන්නට අපි මේනකාටම කතා කළා. “මේ දවස්වල නම් මට විරුද්ධව විවිධාකාරයේ කටකතා පැතිරී යනවා.ඒ අතර මම තවත් යොවුන් නිරූපිකාවක සමග තවත් නිරූපිකාවකට පහර දුන් බව දැන් පැතීරීයන අලුත්ම කතාව.මේ වගේ අසත්‍ය චෝදනා එකපි‍ට එක එල්ලවෙනකොට දරාගන්න අපහසුයි.එය මම මෙතෙක් ‍කලා ‍ක්ෂේත්‍රයේ ගොඩනඟා ගත් ප්‍රතිරූපයට කැළලක්. මේ විදිහට මට එල්ල කරන මේ චෝදනා වලට මම කිසිම සම්බන්ධයක් නැහැ.වැරදි කරපු අය ළඟදීම එළිවෙයි.මේ කිසිම දෙයකින් මගේ ගමන වළක්වන්න කාටවත් බැහැ. මම හැමදාමත් හැමෝම එක්ක සුහදව වැඩකරන කෙනෙක්. මම මගේ රසිකයින්ගෙන් ඉල්ලා සිටින්නේ මේ කටකතා විශ්වාස කරන්න එපා කියලයි.මෙය මට විරුද්ධව සංවිධානාත්මකව සිදුවන දෙයක් බව පෙනෙනවා.මේ අසත්‍ය දේවල්වලට විරුද්ධව මම නීතිමය උපදෙස් ලබා ගනිමින් ඉන්නවා.  චතුරිකාත් ගයානුත් පෙම්වතුන් බව දැන් කාටත් රහසක් නෙමෙයි. හා හා පුරා කියලා චතුරිකාත් ගයානුත් නවතම ටෙලිනාට්‍යයක් නිෂ්පාදනය කිරීමට සූදානම් වෙන බවක් අපිට දැන ගන්නට ලැබුණා. මේ ගැන චතුරිකාගෙන්ම විමසා බලන්නට අපි කටයුතු කළා.“මේ ටෙලිනාට්‍ය‍යේ කතා තේමාව ආත්ම දෙකක් වටා ගෙ‍‍තෙන්නක්.1950 ගණන්වල සහ වර්තමාන යුගය මෙයට අයත් වෙනවා.මේ නාට්‍යය ලියවුණේ හුඟාක්ම ගයාන්ගේ අදහස් අනූවයි.චින්තක පීරිස් මෙහි තිරරචනය කළා.මෙය ප්‍රේක්ෂකයන්ට අලුත් අකාරයක කතා තේමාවක් වේවි. මමත් ගයානුත් හැරුණාම මෙහි ප්‍රවීණ රංගන ශිල්පී ශිල්පිනියන් රැසක් රංගනයෙන් දායක වෙනවා.තුෂාරි නේරංජාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>11</month>
      <day>17</day>
    </date>
    <link>http://www.silumina.lk/2013/11/17/_art.asp?fn=av1311177</link>
    <topic>රඟපෑමෙන් විතරක් ජීවත්වෙන්න බැහැ</topic>
    <author>ඉනෝකා පෙරේරා</author>
    <content>රඟපෑමෙන් විතරක් ජීවත්වෙන්න බැහැ - රොහානි වීරසිංහරොහානි වීරසිංහ, අපේ රටේ ජනප්‍රිය ටෙලිනාට්‍ය නිළියක්.මේ දිනවල හිරු ටී.වී. හි ‘හිරු තනිවෙලා’ මෙගා ටෙලිනාට්‍යයේ මාලනීගේ චරිතය හරහා අතීතය ජනප්‍රියත්වයක් හිමි කරගෙන සිටින ඈ, පසුගියදාක ‘රසඳුන’ ට ගොඩවැදුණා.මේ ඇගේ රංගන ජීවිතය පිළිබඳ කෙරුණු සුහද කතා බහක්.ඉතින් රොහානි මොනවද අලුත් තොරතුරු...ස්වාධීන රූපවාහිනියේ විකාශය වන ‘මකුළු දැල්’ ප්‍රාසාංගික නාට්‍යයේ වගේ ම, මේ දිනවල විකාශය වන හිරු තනිවෙලා, මෙගා නාට්‍යයේ රඟපාන නිසා තරමක් වැඩ වැඩියි. ඒක කොටස් 400 ක ටෙලිනාට්‍යයක්. මේ වනවිට කොටස් එකසිය ගණනක් විකාශය වී හමාරයි.සුජීව ප්‍රසන්න ආරච්චිගේ නවකතාවයි, මේ ටෙලියට පාදක වී තිබෙන්නේ.නවකතාව කියැවූ පාඨකයන් විශේෂයෙන් මේ නාට්‍යයට ප්‍රතිචාර දක්වනවා. මං රඟන මාලිනිගේ චරිතය, තරමක් සැරපරුෂ එකක්. නමුත් මට ලැබෙන සුපුරුදු විදියේ ම චරිතයක් නිසා අමාරුවක් නැතිව කරගෙන යනවා.ඒත් ඔබ බොහෝම බයාදු, පරාජිත ඕනෑවටත් වඩා නිවුණු ගති ඇති බිරිය‍කගේ චරිතයකුත් කළ වග මතකයි...ඔව්. ඒ, බොහොම කලකට ඉහත ‘දිය සෙවණැලි’ නාට්‍යයේ මන්දිරාගේ චරිතය. පාලිත සිල්වා සහ සසන්ති ජයසේකර මෙහි මා සමඟ රඟපෑවා. ඔවුන්ගේ අනියම් ප්‍රේමය ඉදිරියේ මං බොහොම අසරණ වූ බිරියක්. දරුවන් අහිමි බිරියක් විදියට ඔවුන්ගේ මේ නොමනා හැසිරීම්... ඒ හා බැඳුණු හැල හැප්පිලි දරාගන්න මට සිදුවුණා. මං කෙරෙහි ප්‍රේක්ෂකයන් තුළ එදා ඇති වූ අනුකම්පාව, ඔවුන් දැක්වූ ප්‍රතිචාර අදටත් පුදුමයි. හුඟ දෙනෙක් ඒ මන්දිරා ගැන තවම කතා කරනවා. සමහර විට ඒ සත්‍ය කතාවක් ඇසුරින් කළ නිර්මාණයක් නිසා ඇති වූ සංවේදි බව නිසා වෙන්න ඇති.මම ම නිෂ්පාදනය කළ ‘චක්‍රාංගි’ නාට්‍යයේ ‘කසුනි’ ත් එහෙම චරිතයක්. ඒ කාලේ මං ක්ෂේත්‍රයේ වඩාත් ප්‍රසිද්ධ වුණේ නිෂ්පාදිකාවක් විදියට‍. නමුත් ඒ නිවුණු චරිත රඟපාමින් සිටි මගේ පරිවර්තනය සිදුවුණේ ‘කිඳුරංගනා’ ටෙලිනාට්‍ය‍යත් එක්ක.‍ ඒ කාලේ විකාශය වූ ‘ප්‍රවීණා’ - ‘මහ ගෙදර’ වගේ ඉන්දියානු ටෙලිනාට්‍යවලට තරග කරන්න ලංකාවේ හදාපු පළමු ටෙලිනාට්‍යය ‘කිඳුරංගනා'. සාරි ඇඳගෙන - රත්‍රන් බඩු දාගෙන නිදාගන්න ඉන්දියානු තාලයේ නාට්‍යයක් ඒක. එහි ‘රාජිණි’ මං. බොහොම ආඩම්බරකාර, උද්දච්ච චරිතයක් ඒක. ඉන් පස්සෙ දිගින් දිගටම ලැබුණෙ එහෙම චරිත.ඔබ බොහෝ කලක් හිටියෙ ජපානයේ...ඔව්. මං ජපානයේ අවුරුදු 10 කටත් වැඩිය හිටියා. පාසල් ජීවිතෙන් පස්සෙ මං ජපානෙට ගියේ භාෂාව ඉගෙන ගන්න. නමුත් අන්තිමේ මං අවුරුදු 10 ක් ම එහි හිටියා. අද මට ජපන් බස වතුර වගේ.ඔබ අද එයින් ප්‍රයෝජනයක් ගන්නවද...ලංකාවට ආ මුල් අවධියේ නම් ජපන් භාෂා පරිවර්තිකාවක් ලෙස වැඩ කළා. කලක් මං දරුවන්ට ජපන් භාෂා පන්ති කළා. නමුත් මට කලාවට යොමු වුණාට පස්සෙ ඒ පැත්ත සම්පූර්ණයෙන් ම ඈත් වුණා. ඒ ගැන නම් දුකයි. නමුත් අද හිතුණොත් මට ඒ පැත්තට යොමුවෙන්න අදත් පුළුවන්. තියෙන්නෙ මගේ පමාව විතරයි.ඔබ අනෝජා වීරසිංහගේ නෑයෙක් ද...රූපයෙනුත් සමාන නිසා, වාසගමත් එකම නිසා හුඟ දෙනෙක් මගෙන් ඔය ප්‍රශ්නෙ අහනවා. ඒත් නෑකමක් නම් නැහැ. නමුත් එයා හරි ළෙන්ගතු කෙනෙක්. මගේ ‍තාත්තා විමලදාස වීරසිංහ. මං හිතන්නේ අනෝජා අක්කට මේ වාසගම ඇවිත් තියෙන්නේ එයාගෙ මහත්තයාගෙන්. සමහරු කෙළින් ම අහනවා, අක්කා කොහොමද කියලත්...”ඔබේ පෞද්ගලික ජීවිතේ ගැනත් යමක් කියන්න...අපි කොළඹ වුණාට තාත්තා වතු පාලකවරයෙක් නිසා අපි පුංචි කාලෙම කුරුණෑගලට ගියා. මං ඉස්කෝලෙ ගියේ මලියදේව බාලිකාවට. අපි ලොකු වුණාම ආයේ කොළඹ ආවා. දැන් නම් තාත්තා ජීවතුන් අතර නැහැ. මගේ සහෝදරයා සහ සහෝදරියත් කොළඹ. මායි අම්මයි එකට ජීවත් වෙනවා. ළඟදි මං පටන් ගත්තා රූපලාවණ්‍ය ආලේපන ගෙන්වන පුංචි ව්‍යාපාරයක්. ඒ සඳහා නිතර බැංකොක් යන්න වෙනවා. රඟපෑමෙන් විතරක් ජීවත් වෙන්න බැරි නිසා මොනවා හරි කරන්න ඕනේ.අනික මං ජපානයෙන් හම්බ කරන් ආ මුදල් වැය කරලා හදාපු ටෙලිනාට්‍ය දෙකක් තවම තියෙනවා විකුණාගන්න බැරිව. නමුත් ඒ ගැන මට තවම බලාපොරොත්තු අතෑරලා නැහැ. අමතර ආදායමක් එන ‘කොස්මැටික්’ ව්‍යාපාරයක් පටන් ගත්තෙත් ඒ නිසා.ඒ වගේ ම, මට මේ දිනවල හුඟක් ආරාධනා ලැබෙන්නේ ප්‍රසංග වේදිකාවේ ගායනා කරන්න. පුංචි හැකියාවක් තියෙන නිසාදෝ එහෙම ආරාධනාත් ලැබෙනවා. කොහොම වුණත් ජීවිතේ සතුටින් සැහැල්ලුවෙන් ගෙවෙනවා.ඉනෝකා පෙරේරාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>11</month>
      <day>17</day>
    </date>
    <link>http://www.silumina.lk/2013/11/17/_art.asp?fn=av1311178</link>
    <topic>යාපාට කැලණි සරසවියෙන් සංජනනී හරසර සම්මාන</topic>
    <author/>
    <content>යාපාට කැලණි සරසවියෙන් සංජනනී හරසර සම්මානකැලණිය විශ්වවිද්‍යාලයේ 2013 වර්ෂය උදෙසා වූ සංජනනී හරසර සම්මානය මෙවර ජ්‍යෙෂ්ඨ සිනමාවේදී සුගතපාල සෙනරත් යාපා වෙත පසුගියදා (04 වන දින) කැලණිය විශ්වවිද්‍යාලයේ සමාජීය විද්‍යා පීඨ පරිශ්‍රයේදී පිරිනමන ලදී.මෙම හරසර සම්මානය, කැලණිය විශ්වවිද්‍යාලයේ ජනසන්නිවේදන අධ්‍යයන අංශය මඟින් අධ්‍යයන අංශයේ සංජනනී මාධ්‍ය කලා මංගල්‍යයට සමගාමීව, අධ්‍යයන අංශයේ ආචාර්ය මණ්ඩලයේ ඒකමතික යෝජනා සම්මුතියෙන් වාර්ෂිකව ප්‍රදානය කරනු ලබන දේශීය සන්නිවේදන කලා විෂයෙහි, සුවිශේෂි සේවයක් සිදුකළ විශිෂ්ට නිර්මාණකරුවකු විෂයෙහි ජීවිතයේ එක් වරක් පමණක් පිරිනමන උත්තම සම්මානයක් ද වේ.මෙහි ආරාධිත දේශනය මහාචාර්ය රෝහණ ලක්ෂ්මන් පියදාස මහතා සිදුකළ අතර සම්මානය ප්‍රදානය කිරීමේ හේතුපාඨ ප්‍රකාශ කිරීම ජ්‍යෙෂ්ඨ කථිකාචාර්ය අරුණ ලොකුලියන මහතා විසින් සිදු කරන ලදී. කැලණිය විශ්වවිද්‍යාලයේ ජනසන්නිවේදන අධ්‍යයන අංශය විසින් සංවිධානය කරන ලද සංජනනී මාධ්‍ය උලෙළ මෙවර 11 වන වරටත් සංවිධානය කරන ලද අතර මෙවර සුවිශේෂිත්වය වූයේ මෙම අධ්‍යයන අංශය ආරම්භ කර මෙම වසර වන විට වසර 40 සම්පූර්ණ වීමයි.මොහාන් රාජ් මඩවලගේ “ලොවීනා” නවකතාව පිළිබඳ කතාබහක් මේ මස 21 වැනි බ්‍රහස්පතින්දා සවස 3.00 ට කොළඹ මහවැලි කේන්ද්‍ර ශ්‍රවණාගාරයේදී පැවැත්වේ.‘මාගම් සෝලිය, ෆොනොග්‍රෆි සහ ලොවීනා’ යන මාතෘකාව යටතේ පැවැත්වෙන මෙම කතාබහට රන්ජන් අමරරත්න, කේ. කේ. සමන් කුමාර, මධුමාධව අරවින්ද සහ 2013 ස්වර්ණ පුස්තක විනිශ්චය මණ්ඩල සාමාජික දයා දිසානායක යන මහත්වරු සහභාගි වෙති.වර්තමානයේ මවුන්ට් ලැවීනියා හෝටලය නම් ගොඩනැඟිල්ලට එම නම තබන්නට හේතු වූ ලොවීනා නම් රොඩී තරුණිය සහ තෝමස් මේට්ලන්ඩ් අග්‍රාණ්ඩුකාරවරයා අතර වූ ප්‍රේම කතාව පසුබිම් කරගෙන ලියවුණු මෙම ‘ලොවීනා’ නවකතාවේ සංකේතාත්මක පිටපත් දෙකක්, එම හෝටලයේ ආදිතම සූපවේදියෙකු වූ ආචාර්ය පබිලිස් මහතාටත්, ලොවීනා නම් රොඩී තරුණියට දුරින් නෑකම් කියන මහනුවර යුගයේ සිට පැවත එන මැණික්හින්න කුරගන්දෙණිය රොඩී පරම්පරාවේ මොරගහමුල ගෙදර නන්දපාල මහතාටත් මෙහිදී පිරිනැමීමට නියමිතය.ප්‍රවීණ චිත්‍රපට අධ්‍යක්ෂ, ගීත රචක විමලදාස පෙරේරා ගේ බාල පුතණුවන් වන දිලීප් ධනුක පෙරේරා පසුගිය දා විවාහ දිවියට ඇතුළත් විය. ඔහුගේ අත ගත් මනාලිය වූයේ පරකඩුවේ අරුණි නිලුකා මෙනවියයි. විමලදාස පෙරේරා සහ එම මහත්මිය මනාල යුවළ සමඟ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>11</month>
      <day>17</day>
    </date>
    <link>http://www.silumina.lk/2013/11/17/_art.asp?fn=av1311179</link>
    <topic>Hollywood News</topic>
    <author>සුජීව තේවහෙට්ටිගේ</author>
    <content>Hollywood Newsහිරිමල් සුපිරි ගායක ජස්ටින් බීබර් පසුගිය සතියේ බ්‍රසීලයේ සංචාරය කළේ සංගීත ප්‍රසංග කිහිපයකට සහභාගි වෙන්නයි. එරට රියෝ නුවර ප්‍රධාන පෙළේ ශාලාවක තම ප්‍රසංගය පැවැත්වූ ඔහු, එම ශාලාවේ බිත්තියක වචන කිහිපයක් සහ තවත් රූප සටහන් කිහිපයක් කුරුටු ගාලා. මේ මොහොතේ ඒ අවට රාජකාරියෙහි සිටි පොලිස් නිලධාරීන් ඊට එරෙහි වී නැහැ. ඒ වුණත් සිද්ධිය දැනගත් රියෝහි ඉහළ පොලිස් නිලධාරීන් මේ ගැන පරීක්ෂණයක් ආරම්භ කර තිබෙනවා. ජස්ටින් එවැන්නක් සිදු කළේ ප්‍රසංග ශාලාවේ අනුමැතිය මත දැයි ඔවුන් එහි සිටි නිලධාරීන්ගෙන් ප්‍රශ්න කරලා.මේ සිද්ධියෙන් පසුව බීබර් සහ ඔහුගේ පිරිවර රියෝ නුවර තිබෙන ගණිකා නිවසකටත් ගිය බවයි වාර්තා වන්නේ. එහි සිටි ගණිකාවන් කිහිප දෙනෙකු එක්තරා හෝටලයකට රැගෙන යන්නටත් බීබර් සහ පිරිවර උත්සාහ දරා තිබෙනවා. හෝටලයේ අයිතිකරුවන් එයට ඉඩ නොදුන් නිසා කෝප වූ බීබර් ඇතුළු ඔහුගේ ආරක්ෂකයන් සහ සෙසු පිරිවර එහි තිබූ වටිනා භාණ්ඩ රැසක් ම විනාශ කර තිබෙනවා. ඒවායෙහි වටිනාකම ඩොලර් 6000 ක් පමණ වන බවයි අයිතිකරුවන් පැවසුවේ.  හිටපු සුපිරි ක්‍රිකට් ක්‍රීඩක ෙශ්න් වෝන්ගේ ජංගම දුරකථනයේ සටහන් ව තිබුණු එක්තරා කෙටි පණිවුඩ කිහිපයක් නිසා ඔහුගේ පෙම්වතිය වන හොලිවුඩ් නිළි එලිසබෙත් හර්ලේ ගේ සිත තුළ සැකයක් මතු වුණා. ඇය මේ බව දුටුවේ ෙශ්න් වෝන් තම මව් රට වන ඕස්ට්‍රේලියාව බලා පිටත්ව යන්නට දින කිහිපයකට පෙර. මේ සැකය නිසා දෙදෙනා වෙන් වුණා.පසුගිය සතියේ හොලිවුඩයේ මාධ්‍ය වාර්තා කළේ ‍ෙශ්න් වෝන් සහ එලිසබෙත් හර්ලේ නැවතත් එක්වී සිටින බවයි.“මේ දෙන්නා ගෙ විරසකයට මුල තමයි, ඕනෙ නැති එස්.එම්.එස්. තුන හතරක් ෂේන් ගේ හෑන්ඩ් ෆෝන් එකේ තිබීම. මේවා එළිසබෙත් දැක්කාට පස්සෙ එයාගෙ හිතේ සැකයක් ඇතිවෙලා. ඒ මොකද, ඒ එස්.එම්.එස් එවල තිබුණු අයගේ වතගොත එළිසබෙත් නොදන්නා නිසා. දැන්නම් මේ දෙන්නගෙ අමනාපයක් නැහැ. ආයෙමත් එකතුවෙලා එළිසබෙත් සහ ෙශ්න් සමීපතමයෙකු එලෙස අදහස් දක්වා තිබුණා.නැවතත් එක්වුණු මේ යුවළ ළඟදීම විවාහ මංගල්‍යයට සැරසෙන බවටත් ආරංචි පැතිරී ගොස් තිබෙනවා.“ඇත්තටම, මම ගොඩක් දුක්වෙනවා, අපි දෙන්නා වෙන්වෙලා හිඳීම ගැන. මේ වෙන්වීමට හුඟක් ම බලපෑවේ මගේ අවිවේකීකම‍.” එලිසබෙත් කිසිවක් ගණනකට නොගෙන කියා සිටියා.  යොවුන් හදවත් දිනූ ගායිකා සෙලීනා ගෝමස් පසුගිය සතියේ කියා සිටියේ තමන් ඕනෑම මවුපිය යුවළකට බයක් සැකක් නැතිව හඳුන්වා දිය හැකි තරුණියක් බවයි. ඇය මේ බව කීවේ ඇගේ අත පතමින් එන තරුණයන්ටයි. මේ වනවිට 21 වැනි වියෙහි පසුවන සෙලීනා පෙමින් බැඳී සිටියේ යොවුන් ගායක ජස්ටින් බීබර් සමඟයි. මේ පෙම් සබඳකම මීට මාස කිහිපයකට පෙර බිඳ වැටුණා.“ඕනෑම පිරිමියෙකුට පුළුවන් එයාගෙ දෙමවුපියන්ට මාව බය නැතිව හඳුන්වලා දෙන්න. මම ආදරය කරන්න කැමැති තාවකාලිකව නෙවෙයි. මැරෙන තුරුම. ආදරයක් නැති වුණා ම ඕනෑම කෙනෙක් ඇද වැටෙනවා. මටත් එහෙම වෙලා තියෙනවා.කොහොම වෙතත් මම දැන් අවුරුදු 21 ක තරුණියක් වෙලා ඉන්නෙ අත්දැකීම් එක්කයි. ඒ නිසා මම දැන් විවෘතව ලෝකය දිහා බලනවා. තාවකාලික සම්බන්ධකම් වල පැටලෙන්න මම කැමැති නැහැ. මාත් එක්ක ආදරෙන් බැ‍ඳෙන කෙනාට පුළුවන් මාව එයාගෙ ගෙදර එක්කගෙන යන්න. හැබැයි, ඒ එයාගෙ දෙමවුපියන්ට හඳුන්වලා දෙන්න විතරයි. තාවකාලික ආශ්‍රයකට නෙමෙයි” සෙලීනා අවධාරණය කළා.‘ද වුල්වරින්’ චිත්‍රපටය පසුගිය කාලයේ තිරගත වුණේ ආදායම් වාර්තා තබමින්. ලොව පුරා රටවල් රැසක තිරගත වෙමින් ලක්ෂ සංඛ්‍යාත ප්‍රේක්ෂක පිරිසකගෙන් උණුසුම් ප්‍රතිචාර ලැබූ මේ චිත්‍රපට‍ය ඉපයූ මුළු ආදායම ඩොලර් මිලියන 413 ක් ලෙස වාර්තා ‍ගත වී තිබෙනවා.‘ද වුල්වරින්’ චිත්‍රපටය අධ්‍යක්ෂණය කළේ ජේම්ස් මැන්ගෝල්ඩ්. එහි ප්‍රධාන නළුවා හියු ජැක්මන්. මේ චිත්‍රපටයේ සාර්ථකත්වය මත දෙවැනි කොටසක් ලෙස තවත් චිත්‍රපටයක් නිර්මාණය කරන්නට එහි නිෂ්පාදකවරුන්ගේ උනන්දුවක් ඇතිවෙලා. ඒ සඳහා මේ වනවිටත් මූලික කතාබහ ඇරඹී ඇතැයි දැනගන්නට ලැබී තිබෙනවා.මේ චිත්‍රපටයේත් ප්‍රධාන චරිතය රඟන්නට ‘ද වුල්වරින්’ හි රඟපෑ හියු ජැක්මන් දැනටමත් කැමත්ත ප්‍රකාශ කර ඇතැයි ද පැවසෙනවා.සුපිරි ගායිකා ජෙනිෆර් ලෝපෙස් පසුගිය සතියේ වෛද්‍යවරයකුට තදින් ම දෝෂාරෝපණයක් කළා.‍ ඔහු වෛද්‍යවරයකු විතරක් නොවෙයි. ලන්ඩන් නුවර වෛද්‍ය ආයතනයක අධ්‍යක්ෂවරයෙක්. ශල්‍ය වෛද්‍ය අයිහැම් අල් අයුබ් එලෙස ජෙනිෆර්ගෙන් දොස් ඇසුවේ ඔහු විසින් කරන ලද එක්තරා ප්‍රකාශයක් නිසයි.ශල්‍ය වෛද්‍යවරයා ප්‍රකාශ කර ඇත්තේ ජෙනිෆර් ලෝපෙස් තම යොවුන් පෙනුම රැකගන්නට ප්ලාස්ටික් සැත්කමක් සිදු කරගෙන ඇති බවයි. ජෙනිෆර් ගේ එදා සහ අද ඡායාරූප පෙන්වමින්, ඒවා සසඳමින් ඔහු කළ ප්‍රකාශයෙන් ජෙනිෆර් බෙහෙවින් ම කෝපයට පත්වෙලා.“මේ දොස්තර මහත්තය කියල තියෙන්නෙ බොරු. ‍මම කවදාවත් ප්ලාස්ටික් සැත්කම් කරගෙන නැහැ. මගේ තරුණ පෙනුම රැකිලා තියෙන්නෙ ස්වභාවයෙන්මයි. මේ තියෙන්නෙ මගේ සැබෑ පෙනුම. ඔය කතාව පට්ටපල් බොරුවක්.”ජෙනිෆර්, මාධ්‍යයන් ඔස්සේ වෛද්‍යවරයාට දොස් නැඟුවා.සුජීව තේවහෙට්ටිගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>11</month>
      <day>17</day>
    </date>
    <link>http://www.silumina.lk/2013/11/17/_art.asp?fn=av13111710</link>
    <topic>මගේ බිරිඳ වාදීෂගේ රසිකාවක්</topic>
    <author>ඉනෝකා සමරවික්‍රම</author>
    <content>මගේ බිරිඳ වාදීෂගේ රසිකාවක්උද්දික ප්‍රේමරත්නගැටවර වියේදී මුහුණදුන් අත්දැකීමක් ජීවිතයේ පසු කලෙකදී ද ඒ මතින් ගොඩනැ‍ඟෙන සියුම් පෙම් සිතුවිල්ලක පැටලි හද ගැඹුරෙහි රිදුමක වේදනාව සමඟ දිවි ගෙවන මේ සංගීතවේදියා අපට හමුවන්නේ ජයන්ත චන්ද්‍රසිරි නම් වූ අපූරු සිනමාවේදියාගේ ‘සමනල සංධවනිය’ චිත්‍රපටයෙනි. සමනල සංධවනියේ වාදිෂ දේමින්ද වික්‍රමනායක නම් වූ සංවේදී සංගීත ශිල්පියාගේ චරිතය ජීවමාන කළේ උද්දික ප්‍රේමරත්න නම් තරුණ රංගන ශිල්පියාය. මේ දිනවල කාගේත් ඇගැයුමට ලක්වන ඔහු සමඟ ‘රසඳුන’ කළ කතාබහකි මේ.මගේ මුල්ම චිත්‍රපටය තමයි ‘මහින්දාගමනය'. ‘සමනල සංධවනිය’ කියන්නේ මා රඟපෑ දෙවන චිත්‍රපටය. නමුත් මා ප්‍රධාන චරිතය රඟපෑ පළමු චිත්‍රපටය තමයි මේ.ප්‍රධාන චරිතය කිරීම අභියෝගයක් වුණා ද?මෙම චිත්‍රපටය සඳහා මාව යෝජනා කළේ චිත්‍රපටයේ සංගීත අධ්‍යක්ෂණය කළ දර්ශන රුවන් දිසානායක සොයුරා. ජයන්ත චන්ද්‍රසිරි මහතා මාව චිත්‍රපටය සඳහා තෝරාගත්තා. ඔහු චරිතයේ ස්වභාවය පිළිබඳ පැහැදිලි කිරීමක් කළා.රංගන ශිල්පියෙක් විදිහට මගෙ ඔළුවේ නිතරම වැඩ කළේ මම භාරගත්ත දේ හොඳින් කරන්න ඕන ය කියන එක විතරයි. මම හිතනවා ‘සමනල සංධවනිය’ චිත්‍රපටයේදී මම ඒ දේ හොඳින් කළා කියලා. මම හැම වෙලාවෙම දකින්නේ මට ලැබෙන චරිත අභියෝගයකට වඩා එය හොඳින් ඉටුකිරීම මගෙ වගකීමක් කියලයි.වාදිෂගේ චරිතය නිරූපණය කිරීමට ඔබට ලැබුණ සහාය මොන වගේ ද?ඇත්තෙන්ම ජයන්ත අධ්‍යක්ෂණය, රූපණය පිළිබඳ බොහෝ ගැඹුරු අවබෝධයක්, ඒ පිළිබඳ පුළුල් දැක්මක් ඇති කෙනෙක්. මා හිතනවා ඔහුට පුද්ගලයන් වෙන වෙනම හඳුනා ගැනීමේ හොඳ හැකියාවක් තිබෙන බව. ඔහු මාවත් හඳුනා ගන්න ඇත්තේ ඒ විදිහට කියා මා හිතනවා.ඔහුගෙන් ලැබුණ සහයෝගය මට මේ චරිතය හොඳින් කිරීමට පිටිවහලක් වුණා.චිත්‍රපටය තුළ ඔබ නිරූපණය කළ වාදිෂගේ චරිතය සාර්ථකයි කියලා ඔබ හිතනව ද?තමන් කරපු දෙයක් නිවැරදියි සාර්ථකයි, කියලා හිතන්න පුළුවන් එකම දේ ප්‍රේක්ෂක ප්‍රතිචාරයයි. මුලින්ම මෙම චරිතය හොඳයි කියලා OK එක ලැබුණෙ අධ්‍යක්ෂවරයාගෙන්. මීට අවුරුදු එකහමාරකට පමණ පෙර රූගත කිරීම් කරද්දී ඔහු මාව අගය කෙරුවා. දැන් චිත්‍රපටය තිරගත වනවා. එය නැරඹු අය අද ඊට ප්‍රතිචාර දක්වනවා. මම එදා මගේ කාර්යය හොඳින් ඉටුකළා. මං හිතනවා මට වාදිෂගේ චරිතය හොඳ තැනකට ගේන්න පුළුවන් වුණා කියලා.මීළඟ චිත්‍රපටය මොකක්ද?අලුත් චිත්‍රපට කිහිපයකටම මේ වන විට ආරාධනා ලැබිලා තියෙනවා. මම චරිත තෝරන්නෙ නැහැ. නමුත් මට ලැබෙන හැම චරිතයක්ම හොඳින් කරන එකයි අරමුණ.ඔබ රංගනයට පිවිසුණේ ටෙලි නාට්‍ය ක්ෂේත්‍රයෙන්. කොහොම ද රඟපෑමට පිවිසියේ.මම මුලින්ම රඟපෑවේ බොහොම පුංචි චරිතයක්. ඒ ‘බත් අම්මා’ ටෙලි නාට්‍යයේ. ඉන් පසුව ‘අළුපාට හීන’ නාට්‍යයේ උදාරගේ චරිතයෙන් තමයි හුඟක් අය මාව දැනගත්තේ.ඊට පසු ‘බොඳ මීදුම්’, ‘මේ සුරම්‍ය පාරාදීසේ’, ‘කප් සුවහස් කල්’, ‘ගොපලු අරණ’, ‘ඉසිවර රණකෙළි’ ආදි ටෙලි නාට්‍යවල රඟපෑවා. මම කුඩා කාලයේ සිට අරමුණ තිබුණේ ගායකයෙක් වෙන්න.සංගීත කණ්ඩායමක් සමඟත් කටයුතු කළා. ඔය අතරේ තමයි ස්වර්ණවාහිනියේ සංස්කරණ ශිල්පියෙක් වූ අජිත් සොයුරා මාව ටෙලි නාට්‍ය ක්ෂේත්‍රයට හඳුන්වා දුන්නේ.ඔබේ හෙට දවස.නිර්මාණවලට දායක වෙමින් රංගන ශිල්පියෙක් විදිහට කටයුතු කිරීමයි අරමුණ. මට මගේ ජීවිතයේ මහා ලොකු බලාපොරොත්තු නැහැ. මම මගේ බිරිඳයි දරු පැටියයි සමඟ බොහෝම සාමාන්‍ය විදිහට ජීවත් වෙනවා. මගේ කලා කටයුතුවලට හඳුනා ගත්ත දා ඉඳලා බිරිඳගෙන් හොඳ සහායක් ලැබෙනවා. ඇය වාදිෂගේ හොඳ රසිකාවියක්.ඉනෝකා සමරවික්‍රමකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>11</month>
      <day>17</day>
    </date>
    <link>http://www.silumina.lk/2013/11/17/_art.asp?fn=av13111711</link>
    <topic>නකල්ස් කන්ද නඟිද්දි අපි ඔක්කොම අතරමං වුණා</topic>
    <author>අරුණි මුතුමලී</author>
    <content>නකල්ස් කන්ද නඟිද්දි අපි ඔක්කොම අතරමං වුණා‘ගිරිතරණයකණ්ඩායමබිහිසුණු අත්දැකීම් හෙළි කරයිසමූහ ඡායාරූපයේ සිටින්නේකණ්ඩායම් නායක සෝමපාල ගාල්ලගේ, නිෂ්පාදක ප්‍රසන්න ජයසිංහ, කැමරා ශිල්පීන් වන අශෝක ජයසේකර, නුවන් ප්‍රියදර්ශන, පටිගත කිරීම් ශිල්පී චන්ද්‍රා ජයසිංහ,අ සේවා සපයන කේ. බී. ලොකු බණ්ඩාර, රියැදුරු එම්. වී. පෙරේරා, නිලන්ත, අනුර පරණමානගේ ඇතුළු පිරිසයි.දශක තුනකට අධික කාලයක් පුරා රූපවාහිනියේ අප දුටු විවිධ පරිසර වැඩසටහන් අතර “ගිරි තරණය” ගෙන එන්නේ වෙනස් අත්දැකීමක්. අපේ රටේ කඳු පිළිබඳ කතා කරන මෙම වැඩසටහන දකින විට අපටත් හැ‍ඟෙන්නේ අප කඳු මුදුනක සිට අවට පරිසරය නරඹනවා වගේ. පුංචි තිරයෙන් පෙන්වන්නේ සුන්දර දසුන් වුවත් ඒවා රූපගත කරන පිරිසට විඳින්න වන දේවල් හැම විටම සුන්දර නෑ. ඒ අත්දැකීම් කෙබඳු ද කියා විමසන්න අප ‘ගිරිතරණය’ කණ්ඩායම හමුවුණා...මේ වගේ වැඩසටහනක් කරන්න මුලින්ම අදහසක් පහළ වුණේ කාට ද?අප විමසුවේ ‘ගිරි තරණ’ කණ්ඩායම් නායක මෙන් ම ජාතික රූපවාහිනියේ ජනාධිපති විශේෂ ඒකකයේ ප්‍රධානී සෝමපාල ගාල්ලගේ මහතාගෙන්.“ලෝකේ රටවල කඳු තිබෙනවා. අපේ රටෙත් කඳු තිබෙනවා. කඳු නැඟීමට ප්‍රිය සංචාරකයන් සිටිනවා. ඒ වගේම එයටම අදාළ නොයෙක් උපකරණ, පහසුකම් හා ඒවා සපයන ආයතන තිබෙනවා. පිටරටවල ඒ පහසුකම් සපයාගෙන කඳු නැඟීම කළාට අපේ රටේ එය ජනප්‍රිය දෙයක් ලෙස සිදුවෙන්නේ නැහැ. ඒ නිසා අපි අපේ කඳු පිළිබඳ වැඩසටහනක් කරමු කියා මා ගාවට ඇවිත් අපේ වැඩසටහන් නිෂ්පාදක ප්‍රසන්න ජයසිංහ මට යෝජනා කළා. ඒ අනුව තමයි ‘ගිරි තරණය'ට මුල පිරුණේ.ඔහු එසේ කියද්දි අප ප්‍රසන්නගෙන් විමසුවේ මෙසේයි.කඳු මුදුන් පිළිබඳවම ඔබට ආශාවක් ඇතිවුණේ ඒ කියන හේතුව නිසා ද?අප ඕනෑම කෙනෙකු තැනකට ගියාම උඩට නැඟලා බලන්න කැමැතියිනේ? අන්න ඒ ආශාව ඇති පිරිසගේ ආශාවට ආමන්ත්‍රණය කිරීම තමයි අපේ වැඩසටහනේ එක් අරමුණක් වුණේ. ඒ වගේම කඳු මුදුන්වල සුන්දරත්වය වන එහි සිට පහළ බලන විට ඇහෙන දකින දේ එවැනි කඳු මුදුනකට යා නොහැකි ප්‍රේක්ෂකයාටත් අසන්න දකින්න අවස්ථාව ලබා දීම අනෙක් අරමුණ වුණා. කඳු මුදුනක රාත්‍රියක් ගත කරද්දි දැනෙන දේ විඳින්න ඔවුන්ටත් අවස්ථාවක් ලබා දුන්නා.පළමුවෙන්ම හන්තාන කඳු මුදුන තෝරා ගත්තේ ඇයි? කියා අප ඇසුවේ පොදුවේ කණ්ඩායමෙන්. ඊට පිළිතුරු දුන් කණ්ඩායම් නායක වන වැඩසටහන් අධ්‍යක්ෂ කීවේ මෙබන්දක්.අප පහළ ඉඳන් බලද්දී හන්තානේ පෙනෙන්නේ පොඩියට. ඒ නිසා පොඩි කන්දක් මුලින්ම නැඟලා බලමු කියන අදහසින් තමයි අපි හන්තානට ගියේ. ඒත් කන්ද නඟිද්දි තමයි තේරුණේ පහළට පොඩියට පෙනුණට මේ කන්ද කොතරම් ලොකු ද කියා. ඒ කඳු මුදු‍ෙන් කිලෝමීටර 24 ක් අප එහෙ මෙහේ ගියා. අපිට උඩවැඩියා පිළිබඳ විශාල උනන්දුවක් තිබුණා. ඒ මල් වර්ග 216 ක් පමණ එහි තිබෙනවා. මත්තණ පතන ලෙස මෙය නම් කර ඇත්තේ මුඩු බිම් තිබෙන නිසයි. බ්‍රිතාන්‍ය යුගයේ කන්දේ කුඩා කොටසක් හැර අනෙක් සියල්ල වගා කර තිබෙනවා. මහවැලි ග‍ඟේ ප්‍රධාන පෝෂක ප්‍රදේශයක් ලෙසත් මෙය වටිනවා.ඒ පොඩි කන්දට පසු ලොකු කන්දක් සොයා ගත්තා ද?ඔව්. නකල්ස්. අපි දින 4 ක් කන්ද උඩ හිටියා. එහි සිට අප කොළඹ කාලගුණය විමසද්දී උෂ්ණත්වය සෙල්සියස් අංශක 32 ක්. නමුත් කඳු මුදුනේ දහවල් 12 ටත් උණුසුම සෙල්සියස් අංශක 14 ට අඩුයි.ඔබ කණ්ඩායම කඳු නඟින්නට පෙර අධ්‍යයනයක් කළා ද?නැහැ. මුලින්ම හන්තාන නඟිනකොට අපට කිසිම අත්දැකීමක් තිබුණේ නැහැ කොහොමද මෙයට මුහුණ දිය යුත්තේ කියලා. ඒ නිසාම අපි ගෙනගිය වතුර ඉවර වුණ. කූඩලු ගුලිවල ප්‍රහාරයට අපි ලක් වුණා. ඒ සියලු අත්දැකීම් නකල්ස් ගිරිතරණයේදී අපට බොහෝ වැදගත් වුණා.එහෙනම් ඔබ ඒ කඳු මුදුන් පහසුවෙන් තරණය කරන්න ඇති?අපෝ නැහැ. එහිදී අප අතරමං වුණා. අපි නකල්ස් නැංගේ තේ වතු ගෙවතු වගා සිට වලාකුළු වනාන්තර දක්වා යන අදහසින්. ඒත් ඒ නිරිතදිග මෝසම් සමය. පස්සර යූරිවත්තෙදී අපට ගමේ කෙනකු කීවා මැප් ඕනැ නෑ යමු කියලා.‘ඉන්දික’ දෙවියන්ගේ දේවාලයක් හා වතුර නොසි‍ඳෙන ළිඳක් තිබෙනවා කියු නිසා අපිට කන්දේදි වතුර ලැබෙනවානේ කියලා වතුර ගෙනිච්චෙත් නෑ. කඹ දාගෙන හතරවැනි කන්දත් නැග්ගට පස්සේ ලොකු මීදුමක් ආවා. ඊට පස්සේ ගමෙන් ආ කෙනා කීවා යන්න දන්නේ නෑ කියලා. හවස හතරත් වෙලා. රෑට අලි, වලස්සු එහෙමත් එනවා කීවා. බොන්න වතුර ටිකක්වත් නෑ. අපි සාමාන්‍යයෙන් කන්දක් නැඟීම තුනට විතර ඉවර කරනවා. ඒත් මේ කඳු පේළියේ අතරමං වුණාට පසු මැප් එකත් අරගෙන තැන හොයාගෙන අපි රෑ දොළහත් පහුවෙනකල්ම ඒ ළිඳ ළඟට පුංචි විදුලි පන්දමක ආධාරයෙන් කොහොම හරි ගියා. ඒ අවස්ථාව නම් කවදාවත් අමතක වෙන්නේ නෑ.ඊට පස්සේවත් වතුර ඕන තරමට ගෙනියන්න පුරුදු වුණා ද?කඳුකරයේ දී අප හිතනවාට වඩා ජලය අපට ඕන වෙනවා. හන්තානේදි අපට ඉතුරු වුණේ වතුර ලීටර 2 යි. ඒ ටිකෙන් අපි උයන්නත් ඕන. පස්සේ අපේ කණ්ඩායම් නායක ගාල්ලගේ මහත්මයා පාන් කන්න හොද්දක් හැදුවා. මේ ජීවිත කාලේ කාපු රසම හොද්දත් ඒකයි. නකල්ස්වලදි බත ඉදිගෙන එද්දි ගෑස් ඉවර වෙලා හාල් කෑව අවස්ථාත් තිබුණා.අනෙක කූඩලු බෝල පිටින් ඇගේ එල්ලෙන්නේ. අපිට එළිබහින්න තැනක් නෑ. කැලේට යන්න බෑ කූඩැල්ලෝ. වතුර නෑ. දවස් හතරක් දත් මදින්න මූණ හෝදන්න ක්‍රමයක් තිබුණේ නෑ. ඒත් ඒවා හරිම රසවත් අත්දැකීම්.එක වරක් අපි කණ්ඩායම ගෙනගිය වතුර ඉවර වේගන ආවා. අන්තිමට තේ එකක් බොන්න ඕන වුණාමත් තමන්ට ඕන තේ ප්‍රමාණයට තමන්ගේ වතුර බෝතලෙන් දිය යුතු මට්ටමට තත්ත්වය බරපතළ වුණා. ඒ වගේ අත්දැකීම් ලබන්න පුළුවන් අපේ රස්සාව හරිම වාසනාවන්තයි.එහෙම හදන වැඩසටහනට පිටපත සකස් කරන්නේ කොහොම ද?කඳු නගිද්දි ඊළඟට මොනවා වෙයි ද? මොනවා දකින්න ලැබෙයි ද කියලා අපි දන්නේ නෑ. ඒ නිසා අපි රූපගත කරන්නේ පිටපතක් නැතිව. ඒ වගේ ම සංස්කරණය කරන්නේ රූපගත කළ පිළිවෙළට. ඒ අනුව තමයි පිටපත සකස් කරන්නේ. මොකද කඳු නැඟීමක් වෙන විදිහකට සංස්කරණය කරන්න බැරි නිසා.මේ කටයුත්තේදී ඔබ කණ්ඩායමට කාගේ හෝ සහාය ලැබුණා ද?අනිවාර්යයෙන්ම. ඇඩ්වෙන්චර් ලෑන්ඩ් හි නුවන් තිලකරත්න, පරිසරවේදී මනීෂ කරුණාතිලක, හෑගල වතු අධිකාරී තුසිත හල්පත්දෙණිය, ලකී එෂියාහි ඉම්රාන්, කර්නල් සේනක විජේසිංහ, සම්පත් දායකයින් වන අමිල, පුබුදු, ලලිත් යන මහත්වරු වගේම ආරක්ෂක සේවාවන් අපට බොහෝ උදව් කළා.ආරක්ෂක ලේකම් ගෝඨාභය රාජපක්ෂ මහතා, රූපවාහිනියේ සභාපති මොහාන් සමරනායක, ප්‍රධාන විධායක නිලධාරී ගාමිණි රාසපුත්‍ර මහත්වරුන්ගෙන් ලැබෙන සහායත් අපමණයි.ඉරිදා රෑ 7 ට ගිරිතරණය නරඹලා ඇත්තට ම කඳු නඟින්න හිතන ප්‍රේක්ෂකයන්ට කියන්න තිබෙන්නේ මොනව ද?අපි දළදා හාමුදුරුවන්ට වැඳලා අවසර අරගෙන තමයි මේ වැඩසටහන පටන් ගත්තේ. මුලින්ම හන්තානේ යද්දි ගල් ක්‍රෂරයකින් ඒ කඳු මුදුන කඩනවා. ප්‍රදේශයේ ළිංවල විශ්ව විද්‍යාල ළමයින්ගේ ඇඳුම්වල ගල් කුඩු අළු වගේ ඇලවිලා කඵපාට වෙලා. ආරක්ෂක අමාත්‍යාංශයේ නමින් බොරු කියලයි ඔවුන් ඒක කරගෙන ගිහින් තිබෙන්නේ. අපට එය නතර කරන්න පුළුවන් වුණා. ඉතින් ‘ගිරි තරණය’ පටන් ගත්තෙම පරිසරය රැකෙන වැඩකින්.අපි කඳු නගිද්දි දැක්කා විනෝද වෙන්න එන අය කොයිතරම් පරිසර දූෂණයක් මේ කැලෑවල කරලා තියෙනව ද කියලා. අප නම් ගෙනියන්නේ ආපසු ගෙන ආ හැකි දේවල්. ඒ වගේම ඉතාම අඩුවෙන් තමයි ප්ලාස්ටික් පොලිතින් වගේ දේවල් භාවිත කරන්නේ. අද අප මේ කඳු මුදුන්වල සුන්දරත්වය දකින්නේ අපේ මුතුන්මිත්තන් අපට ඒවා රැක දී තිබු නිසයි. අප විනෝද වන අතර ම අපේ දරු මුනුපුරන්ටත් මේ දේවල් සියැසින් දැක ඒ සුන්දරත්වය විඳින්න ඉතුරු කරන ලෙසයි අප මේවා නරඹන්න යන සියලු දෙනාගෙන් ඉල්ලන්නේ.අරුණි මුතුමලීකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>11</month>
      <day>17</day>
    </date>
    <link>http://www.silumina.lk/2013/11/17/_art.asp?fn=av13111712</link>
    <topic>පැරණි සිනමා පුවත්පත් - සඟරා සංස්කාරකවරුන් සොයා යෑම</topic>
    <author>සු.මි.</author>
    <content>පැරණි සිනමා පුවත්පත් - සඟරා සංස්කාරකවරුන් සොයා යෑමඅපේ සිනමා පුවත්පත් සඟරා ඉතිහාසය ගවේෂණය කිරීම එක් කලෙක මගේ විශේෂ අවධානයට යොමු වූ කාර්යයක් ව තිබුණා. ඒ සඳහා මට බලපෑවේ පූජ්‍ය කළුකොදයාවේ ප්‍රඥාසේකර හිමියන්ගේ ‘පුවත්පත් සඟරා ඉතිහාසය’ පොත් පෙළ. ජාතික ලේඛනාගාරයෙනුත් පැරණි සිනමා පුවත්පත් සඟරා කතුවරුන් සොයා ගොස් ලබා ගත් කරුණුත් ආශ්‍රයෙන් එකතු කරගත් දත්ත සහිත ලිපි ගොනුවක් දැනටත් මගේ ළඟ තියෙනවා.එකල මා කළ පිරික්සා බැලීමට අනුව ලංකාවේ බිහිවුණු ප්‍රථම සිනමා සඟරාව ලෙස සැලකිය හැක්කේ ‘චින්තාමනි'. එය ඩී.වී. සෙනෙවිරත්නගේ සංස්කරණයක්. එහි පළමු කලාපය 1947 දී පළවුණා. සඟරාව මුද්‍රණය කරලා තිබුණේ සි‍රිසේන විමලවීරයන් සතුව තිබූ විමලවීර මුද්‍රණාලයේ. මේ සඟරාවට ‘චින්තාමනි’ යන නම යොදන්න ඇත්තේ ඒවනවිට මෙරට සිනමා ලෝලයන් තුළ උන්මාදයක් ඇති කළ ‘චින්තාමනි’ දෙමළ චිත්‍රපටය නිසා වෙන්න පුළුවන්.‍ එය මෙරට තිරගත වුණේ 1937 දී විතර.‘චින්තාමනි’ සඟරාව ගැන වැඩිදුරටත් කරුණු සොයන්න මම 1990 දී ඩී.වී. සෙනෙවිරත්න හමුවන්න ඔහු විසූ අත්තිඩිය නිවෙසට ගියා. එහිදී ඔහු කියා සිටියේ 1947 දී සිදුවූයේ ‘චින්තාමනි’ සඟරාව දෙවැනි වරට පළවීම බවත් එහි මංගල කලාපය පළවූයේ ඊට අවුරුදු 7 කට කලින් (එනම් 1940 දී) බවත් ය. ඒවනවිට සිංහල සිනමා ආරම්භ වී තිබුණේත් නැහැ.මෙරට පළවූ මුල් ම සිනමා පුවත්පතේ නම ‘සිනමා'. එය රොබට් ජයවර්ධනගේ සංස්කරණයක්. මා රොබට් සොයා 1985 දී පිටකෝට්ටේ ද ගියා මට මතකයි. ඒ වනවිට ඔහු පුවත්පත් කලාවෙන් සමු අරන් ගොඩනැඟිලි කොන්ත්‍රාත් කරමින් හිටියා. ඔහු කියූ විදියට ඔහු පුවත්පත් කලාවට ප්‍රවිෂ්ට වුණේ ‘සිංහල ජාතිය’ පත්‍රයෙන්. සිරිල් බී. පෙරේරා, සිරිලාල් කොඩිකාර, කරුණාසේන ජයලත් එකල තමා සමඟ මෙහි වැඩ කළ බව ‍ෙරාබට් මාත්තෙක්ක කියා සිටියා. ‘සිනමා’ මංගල කලාපය පළවූයේ 1952 දී. එකල මෙහි මදුරාසි හා බොම්බායේ වාර්තාකරුවන් පවා ඉදලා තියෙනවා. ඒ දෙමළ හා හින්දි චිත්‍රපටවල තොරතුරු වාර්තා කරන්න. පසුකලෙක සිනමා සමාගම් විසින් ම සිනමා ප්‍රකාශන (කලා, චලන චිත්‍ර) පළකරන පටන් ගැනීමත් සමඟම ‘සිනමා’ පත්තරේ පවත්වාගෙන යෑමේ ගැටලුවට මුහුණ දුන් බව රොබට් සිහිපත් කළා.‘චින්තාමනි’ හැරුණුකොට ඊළඟට වැදගත්වන සිනමා සඟරාව තමයි ‘තරුව'. එහි සංස්කාරක ලෙස ජිනදාස නියතපාල ගේ නම සඳහන් ව තිබුණත් එය පළකළේ ජේ.‍ෙක්. චාල්ස් පෙරේරා. ඔහු හිටියේ බොරලැස්ගමුවේ. ‍ඔහු ළඟ ඉතාම වටිනා චිත්‍රපට හා නළු නිළියන්ගේ ඡායාරූප හා නෙගටිව් පට රාශියක් තිබුණා. අද වනවිට ඒවා කා ළඟ තියෙනවද දන්නේ නැහැ.‘තරුව’ මංගල කලාපය පළවුණේ 1952 දී. එහි චාල්ස් පෙරේරාගේ නම සඳහන් වන්නේ කළමනාකාර අධ්‍යක්ෂ යනුවෙන්. මංගල කලාපය පිටපත් දෙදහක් මුද්‍රණය කළ බවත් පැය දෙකක් ඇතුළත ඒ සියල්ල විකිණී හමාර වූ බවත් චාල්ස් මහතා අප හා කියා සිටියේ මහත් ආඩම්බරයෙන්. චාල්ස් පෙරේරා නළුවකු ලෙසත් කතා රචකයකු ලෙසත් පසුකලෙක චිත්‍රපට අධ්‍යක්ෂවරයකු ලෙසත් සිනමාවට සම්බන්ධව සිටියා.‘විශ්මය’ චිත්‍රපටය විජය - මාලිනි ප්‍රධාන චරිතවලට යොදා අධ්‍යක්ෂණය කළේ ඔහු.‘චලන චිත්‍ර’ හා පසුකලෙක ‘ලංකා චලන චිත්‍ර’ ගැන කරුණු සොයන්න මම සෝමපාල රණවීර හම්බුවෙන්න ගියා. එකල ඔහු හිටියේ වත්තල පුරහලේ නගරාධිපතිවරයාගේ පෞද්ගලික ලේකම්වරයා වශයෙන්.චිත්‍රපට රැසක් අධ්‍යක්ෂණය කළ ධර්ම ශ්‍රී කල්දේරාත් පනස් ගණන්වල සිනමා පත්තරයක් පළ කළා. එහි නම ‘චිත්‍රපට'. පසුව එය ‘නව චිත්‍රපට’ බවට පත් වුණා. ‘චිත්‍රපට’ මංගල කලාපය පළවූයේ 1953 දී. මුලින් ම එහි පිටපත් පන්දාහක් මුද්‍රණය කෙරුණු බව කල්දේරා මාත්තෙක්ක කියා සිටියා.කොබ්බෑවල රණසිංහ මට වැදගත් වුණේ ඔහු සංස්කරණය කරපු ‘නිළිය’ සිනමා සඟරාව සම්පූර්ණයෙන් ම කවියෙන් පළවීම නිසයි. මොහු ‘තරුණි’ කර්තෘ මණ්ඩලයේ ප්‍රවීණ මාධ්‍යවේදිනී චම්පිකා දීපානි රණසිංහගේ පියා. ඇත්තටම මා චම්පිකා මාර්ගයෙන් තමයි රණසිංහ මහතා හමුවන්න ගියේ.1991 දී අර්නස්ට් පෝරුතොට ගරු පියනමත් මමත් එකතුවෙලා පැරණි සිනමා පුවත්පත් කලාවේදීන් දස දෙනකුට ප්‍රණාම දැක්වූවා. ඒ දස දෙනා තමයි ඩී.වී. සෙනෙවිරත්න, ජේ.කේ. චාල්ස් පෙරේරා, ඩීමන් ආනන්ද, සෝමපාල රණවීර, ජී.ඩබ්ලිව්. සුරේන්ද්‍ර, කරුණාසේන ජයලත්, ධර්ම ශ්‍රී කල්දේරා, ආරියරත්න කහවිට, සිරිල් බී. පෙරේරා හා ආතර් යූ. අමරසේන. මෙයින් දැනට ජීවතුන් අතර ඉන්නේ අමරසේන මහත්තයා විතරයි‍. මේ ප්‍රණාම උලෙළේදී අප ඔවුන් හැඳින්වූයේ ‘සිනමා ජනමාධ්‍යයේ යුග පුරුෂයන්’ වශයෙන්. ඇත්තටම ඔවුන් යුග පුරුෂයන් නොවේද?සු.මි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>11</month>
      <day>17</day>
    </date>
    <link>http://www.silumina.lk/2013/11/17/_art.asp?fn=av13111713</link>
    <topic>මම ‘ලණු’ දෙන්නේ හිතවතුන්ට විතරයි</topic>
    <author>තුෂාරි නේරංජා</author>
    <content>මම ‘ලණු’ දෙන්නේ හිතවතුන්ට විතරයිජීවන් හඳුන්නෙත්තිමේ දිනවල විකාශය වන ‘කෝරලේ මහත්තයා’ ටෙලි වෘත්තාන්තය ප්‍රේක්ෂකයන් අතර බෙහෙවින් ජනප්‍රියයි. මෙහි ‘උක්කුවා’ ගේ චරිතය ඒ සමානවම ප්‍රේක්ෂකයන් ගේ නිරන්තර කතාබහට ලක්වෙනවා. ‘උක්කුවා’ චරිතයට රංගනයෙන් දායක වෙන්නේ ජනප්‍රිය නළුවකු වන ජීවන් හඳුන්නෙත්තියි.ඔබ රඟන ‘උක්කුවා’ චරිතය අතිශය ජනප්‍රිය වී තිබෙනවා නේද?මේ චරිතයෙන් මට නොහිතපු ආකාරයේ ජනප්‍රියත්වයක් ලැබුණා. මේ වනවිට ඒ නාට්‍යයේ කොටස් සියයම රූගත කර අවසන්. මම ‘ආටක නාටක’ විකට වැඩසටහන සඳහාත් රංගනයෙන් දායක වෙනවා. ඒ වගේම වේදිකා නාට්‍ය, වෙළෙඳ දැන්වීම් වලටත් දායක වෙනවා.ඔබ රඟන වේදිකා නාට්‍ය ගැන කතා කළොත්?මේ දවස්වල සරත් සුරංග ගේ ‘කෝලම් පුරේ’ වේදිකා නාට්‍යයට එක් වෙනවා.සිනමාවෙනුත් ඔබේ රංගනයන් අප නෙතු ගැටුණා. ඔබේ සිනමා දායකත්ව මොන වගේ ද?‘සීතා මං ආවා’ චිත්‍රපටය මේ වන විට ප්‍රදර්ශනය වෙනවා. ඊට අමතරව චිත්‍රපට කිහිපයකට ම දායක වුණා.ඔබ බොහෝවිට රඟපාන්නේ හාස්‍යොත්පාදක චරිත. මේ චරිතවලට යම් කොටුවීමක් තිබෙනවා නේද?ඔව්. මටත් හිතෙනවා මේ හාස්‍ය චරිත රඟදක්වනවා වැඩියි කියලා. ප්‍රේක්ෂකයා හැමවිටම මගෙන් බලාපොරොත්තු වන්නේ එවැනි රංගන. නමුත් ‘උක්කුවා’ ගේ චරිතය හාස්‍යයෙන් මිදුණු චරිතයක් රඟදැක්වූවා. මට හාස්‍යමය චරිත වගේම ඉන් මිදුණු චරිතත් රඟ දක්වන්න පුළුවන්. මම කැමැතියි චරිතාංග නළුවෙක් වෙන්න.ඔබට මඟ තොටේදී ලැබෙන ප්‍රේක්ෂක ප්‍රතිචාර මොන වගේ ද?උණුසුම් ප්‍රතිචාර ලැබෙනවා.ඔබට ගායන හැකියාව වගේම අනුකරණ හැකියාවත් තිබෙනවා. මේවායින් ප්‍රයෝජන ගන්නේ නැත් ද?මම හුඟක් කැමැති ගායකයා තමයි පණ්ඩිත් අමරදේවයන්. එතුමාගේ ගීත නිරන්තරයෙන් රස විඳිනවා. ඒ ගීතවලට ඇලුම් කරනවා. ඒ වගේම අනුකරණය කරන එක කාටවත් ලේසියෙන් කරන්න පුළුවන්කමක් නැහැ. ඒ හැකියාව මට තිබෙනවා. මම ඒ දේ කරන්නේ ප්‍රගුණ කරලායි. ඒක ඇත්තටම අභියෝගයක්.අනුකරණය නිසා ඔබ කලා ක්ෂේත්‍රයේ හිතවතුනට ලණු දෙනවා නේද?කවුද කිව්වේ? (ජීවන් සිනාසෙයි) ලණු දෙන අවස්ථා තිබෙනවා. ඒ හිතවත් කට්ටියට විතරයි. හැබැයි සුන්දර විදිහට තමයි හැම දේම කරන්නේ. ඇස් රතුවෙන දේවල් මම කරන්නේ නැහැ.ඔබේ අනාගත බලාපොරොත්තු මොනවාද?මම මගේ කලා ජීවිතයේ වසර ගණනක් පුරා ලබපු අත්දැකීම් එකතු කරගෙන යම් නිර්මාණයක් කළ යුතුයි කියන තැන ඉන්නවා. විශේෂයෙන් ම චිත්‍රපටයක් කිරීමේ බලාපොරොත්තුව තිබෙනවා.ඔබේ පෞද්ගලික තොරතුරු මොනවාද?මම විවාහකයි. මගේ බිරිඳ නිරෝෂනී හඳුන්නෙත්ති. ඇය ගල්කිස්ස උසස් බාලිකා විදුහලේ නර්තන ගුරුවරියක් ලෙස කටයුතු කරනවා. ඒ වගේ ම ම‍ෙග් පුතා ශලිදු හඳුන්නෙත්ති. පුතාත් මං වගේ ම කලාවට ඇලුම් කරනවා.ඔබේ ලිපිනය?නො. 6/ඒ, උස්වත්ත, 2 වන පටුමග, මොරටුව.තුෂාරි නේරංජාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>11</month>
      <day>17</day>
    </date>
    <link>http://www.silumina.lk/2013/11/17/_art.asp?fn=av13111714</link>
    <topic>රොඩ්නි - විමල් 'ඉර සේවය' සමඟ</topic>
    <author/>
    <content>රොඩ්නි - විමල් 'ඉර සේවය' සමඟවිමල්රොඩ්නිරොඩ්නි විදානපතිරණ අධ්‍යක්ෂණය කරන ‘ඉර සේවය’ චිත්‍රපටයේ දර්ශන කීපයක් පසුගියදා හොරණ ප්‍රදේශයේ දී රූගත කෙරිණ.මේ සඳහා ලන්ඩනයේ පදිංචි විමල් අලහකෝන් ශ්‍රී ලංකාවට පැමිණ සිටින අතර මොරින් චාරුණී, ඉෂාර වික්‍රමසිංහ සහ ස්ටැන්ලි ක්‍රිෂ්ණරත්න ඔහු සමඟ රඟපෑමට එක්ව සිටිති. ‘ඉර සේවයෙහි’ විශේෂත්වයක් වන්නේ මෙහි දර්ශන කිහිපයක් පසුගියදා ලන්ඩනයේ දී රූපගතකිරීමය. මේ සඳහා විමල් අලහකෝන් හා රෙබෙකා නිර්මලී සහභාගි වූහ. ගාමිණී සමරකෝන්, තිස්ස බණ්ඩාරනායක මෙහි සෙසු චරිත නිරූපණය කරන අතර කැමරා අධ්‍යක්ෂණය රංග කාරියවසම් ගෙනි. ප්‍රාදේශීය දේශපාලකයකුගේ කතාවක් පසුබිම් කරගත් ‘ඉර සේවය’ චිත්‍රපටයේ සංගීත අධ්‍යක්ෂණය මනෝජ් පීරිස්ගෙනි.රාජ්‍ය ඖෂධ නීතිගත සංස්ථාවේ සුබසාධක සංගමයට ආධාර පිණිස මෙම 22 වැනිදා සවස 6.30ට කොළඹ ආනන්ද විද්‍යාලීය කුලරත්න ශාලාවේදී ‘SPC ස්වර සංධ්වනිය’ ගීත ප්‍රසංගය පැවැත්වීමට නියමිතය. මෙහිදී සුනිල් එදිරිසිංහ, දීපිකා ප්‍රියදර්ශනී පීරිස්, අමරසිරි පීරිස් ගායනයෙන් එක් වන අතර සංගීතය මෙහෙය වීම මනෝජ් පීරිස් ගෙනි. විස්තර කථනය වසන්ත රෝහණගෙනි.කැලණි සරසවි ග්‍රීක නාට්‍ය දැක්ම - 2013 වෙනුවෙන් ප්‍රියංකර රත්නායක අධ්‍යක්ෂණය කරන අද වගේ දවසක 'ඇන්ටගනී සහ විසේකාරියෝ' ග්‍රීක නාට්‍යය මේ මස 21 සහ 22 ප.ව. 6.30 ට ලයනල් වෙන්ඩ්ට් රඟහලේදී රංගගත කෙරේ. 'අද වගේ දවසක' ඇන්ටගනී ග්‍රීක නාට්‍ය රචක සොෆොක්ලීස් ගේ ‘ඇන්ටිගනී’ නාට්‍යයේ සිංහල පරිවර්තනයක් වන අතර ‘විසේකාරියෝ’ ග්‍රීක නාට්‍ය රචක ඇරිස්ටොෆානීස් ගේ ‘Lysistrata’ නාට්‍යයේ සිංහල පරිවර්තනය වේ.ප්‍රවීණ කවියකු, ගීත රචකයකු මෙන්ම පුවත්පත් ලේඛකයකු ද වන ලංකා බැංකු මූලස්ථානයේ සහකාර කළමනාකරුවකු ද වන ඩබ්ලිව්. කේ. සරත් විමලසිරි පිටපත ලියූ ‘ශ්‍රද්ධාංජලී’ ගී සරණිය අද ඉල් පුන් පෝදා (17) දහවල් 12 සිට 12.45 දක්වා ශ්‍රී ලංකා ගුවන් විදුලි සංස්ථාවේ සිංහල ස්වදේශීය සේවය ඔස්සේ ප්‍රචාරය වේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>11</month>
      <day>17</day>
    </date>
    <link>http://www.silumina.lk/2013/11/17/_art.asp?fn=av13111715</link>
    <topic>අහමු ගයමු CHOGM සින්දු</topic>
    <author/>
    <content>අහමු ගයමු CHOGM සින්දුපොදු රාජ්‍ය මණ්ඩලීය රාජ්‍ය නායක සමුළුව (CHOGM) නිමිති කරගෙන නිර්මාණ කෙරුණු ගීත කිහිපයක්ම මේ දිනවල විද්‍යුත් මාධ්‍ය ඔස්සේ විකාශය වන අතර එම ඇතැම් ගී මේ දිනවල ගීතලෝලීන්ගේ ප්‍රසාදය දිනාගෙන ඇත. “නිල් අහස යට - නිල් සයුර වට - නිලෙන් පිරි නිල් දිවයිනේ - මල් පිපෙයි අද” (පද - බන්දුල නානායක්කාරවසම් / සංගීතය - ආචාර්ය රෝහණ වීරසිංහ) යනුවෙන් පණ්ඩිත් අමරදේව, මහාචාර්ය සනත් නන්දසිරි ඇතුළු ජ්‍යෙෂ්ඨයින් විසින් ගායනා කෙරෙන පිළිගැනීමේ ගීතය හැරුණු විට මේ වන විට මෙම උලෙළ සඳහා නිර්මාණය වී ඇති ගී අතරින් අන්තර් ජාලයෙන් දහස් සංඛ්‍යාත ශ්‍රාවකයින් පිරිසක් රසවිඳ ඇති “ශ්‍රී ලංකා බිමේ උපන්නේ අපගේ පිනෙන්” සහ “මහා කරුණා උතුරනා ගල් කුළෙන් මෙත් වැගිරෙනා - ලොවක් හමුවෙයි අපේ ලක් දේශේ” ගී නිර්මාණය කළ සංගීතඥයින් දෙදෙනා වන්නේ සංගීත් වික්‍රමසිංහ සහ රුවන් වල්පොල ය. මේ ගී නිර්මාණය කරද්දී මුලින්ම තනු නිර්මාණය කර පසුව පද රචනා කෙරී ඇති හෙයින් ද ගී පද රචකයින් බෙහෙවින් කාර්ය බහුලව සිටින වග හැ‍ඟෙන හෙයින් ද මෙම ගීත නිර්මාණය වූ පසුබිම පිළිබඳ සංගීත් සහ රුවන් පැවසූ තොරතුරු අපි මෙසේ අකුරු කරමු.සමඟිය, එකමුතුකම පෙන්නුම් කරනවා- සංගීත් වික්‍රමසිංහශ්‍රී ලංකා බිමේ උපන්නේ අපගේ පිනෙන් ඒ අභිමානේ අප සිරුරේ - දිව යන්නේ ලේ බිඳු පුරා මේ රන් දීපයේ පිපුණු මල් වාගේ අපි සැවොම සුවඳයි සදා ශ්‍රී ලංකාවේ අභිමානේ ලේ බින්දුවක් ගානේ කැලතේවී සිරුරේ පුරා ශ්‍රී ලංකාව මගෙ මවු බිමයි ශ්‍රී ලංකාව අපෙ මවු රටයි ශ්‍රී ලංකාව ඔබෙ මවු බිමයි ශ්‍රී ලංකාව සැමගේ රටයි එක් වූවොතින් සැවොම එක අරමුණක් ඇතුව බැබළේවී ලෝකේ පුරා ශ්‍රී ලංකාව මගෙ මවු බිමයි ශ්‍රී ලංකාව ඔබෙ මවු බිමයි එක් වූවොතින් සැවොම එක අරමුණක් ඇතිව බැබළේවී ලෝකේ පුරාපද - සිඩ්නි චන්ද්‍රසේකර“CHOGM වෙනුවෙන් ‘සිරස’ මාධ්‍ය ජාලයේ අනුග්‍රහයෙන් නිර්මාණය කළ නිල ගීතයයි මේ. මේ රටේ ජනතාවගේ සමගිය, එකමුතුකම පෙන්නුම් කෙරෙන ගීතයක් නිර්මාණය කරන්න ‘සිරස’ ආයතනයට ඕනෑ කළා. විශේෂයෙන් සිංහල, දෙමළ සහ ඉංග්‍රීසි භාෂා වලින් ද මේ ගීතය ගායනා කෙරෙව්වේ මේ රටේ ජනතාව ජාති, ආගම් ආදි භේද වලින් තොරව සමඟියෙන් ජීවත් වෙන බව පවසන්නයි. තරුණ තරුණියන් අතර අද ප්‍රචලිත ලතින් ඇමෙරිකානු රිද්මය නිසා ඒ සමඟ ශ්‍රී ලාංකේය අනන්‍යතාව පෙන්නුම් කිරීමට බෙර ආදිය ද ඇතුළත් කරලා හින්දු නියෝජනය සඳහා තවිල්, නාගේශ්වරම් වැනි භාණ්ඩ වල නාද යොදා ගත්තා.”“මුලින්ම මේ ගීතයේ තනුව තමයි මා නිර්මාණය කළේ, පසුව සිඩ්නි චන්ද්‍රසේකර සිංහල පද රචනයත්, S. A. Alagashan දෙමළ පද රචනයත්, Chevaan Daniel ඉංග්‍රීසි පද රචනයත් කළා. මේ ගීතය ගායනා කිරීමට මුලින් මා හට ආරාධනා කළත් මම චිත්‍රාල් සෝමපාලට යෝජනා කළා මේ නිර්මාණයට සුදුසු ජීවය ලබා දීමට තිබුණු කැමැත්ත හින්දා. ජර්මනියේ පදිංචි වී ඉන්න චිත්‍රාල්ගේ ගායන ශෛලිය ගැන මගේ පැහැදීමක් තිබුණා. පසුව චිත්‍රාල් සමඟ ‘සිරස’ සහ ‘ශක්ති’ සුපර් ස්ටාර් ගායක ගායිකාවන් මෙන්ම වොයිස් ප්‍රින්ට් සහ ග්ලෝරි යන කණ්ඩායම්වල ගායක ගායිකාවනුත් මේ ගීතය ගායනයට එක් වුණා. වාදනයෙන් මා සමඟ මහේන්ද්‍ර පැස්කුවෙල් (මහී) සහ ශබ්ද පරිපාලනයෙන් සඳරූ මේ ගීතය නිර්මාණය කිරීමේදී විශේෂ කැපවීමකින් කටයුතු කළා. මහජනතාව ආදරයෙන් මේ ගීතය වැලඳ ගෙන ඇති බව ලැබෙන ප්‍රතිචාර වලින් හැ‍ඟෙනවා.”සිත් අවදි කරන නිර්මාණයක්මාරියෝ ආනන්ද“පොදු රාජ්‍ය මණ්ඩලීය රාජ්‍ය නායක සමුළුව නිමිත්තෙන් අපේ රට වෙනුවෙන් ‘සිව් මහ පිරිවර’ ගීතය නිර්මාණය කළේ මා සමඟ කටයුතු කරන දුප්පත් පුංචි කලාකරුවන් විසින් මේ රටට ලබාදෙන ත්‍යාගයක් වශයෙනුයි. තවමත් අපි පුංචි කලාකරුවන් වුවත් මෙවැනි අවස්ථාවකදී අපිත් අපට හැකි පමණින් අපේ රට වෙනුවෙන් අපේ නිර්මාණ හැකියාවෙන් වැඩක් කළ යුතුයි කියා අපි හිතුවා. අපේ මේ ‘සිව් මහ පිරිවර’ ගීතයෙන් ජනතාවගේ සිත් අවදි කරන නිර්මාණයක් කරන්න අපිට හැකි වී ඇති බව නොඅනුමානයි.”“මා සමඟ පූර්ණ සචින්ත, හිරුෂි හිමාෂා ජයසේන, සිතාරා මධුෂානි ගායනයෙන් ද ‘මන්ද්‍ර’ සංගීත කණ්ඩායම වාදනයෙන් ද වසන්ත සිරිවර්ධන පද රචනයෙන් සහ රූප රචනයෙන් ද මේ ගීතය නිර්මාණය කිරීමේදී දායක වුණා. මේ ගීතය පටිගත කිරීමේදී ‘සිතුමිණ’ ශබ්දාගාරයේ ගයාන් සී. බෙන්තරගේ, චින්තක සමඟ කළුතන්ත්‍රී මහතුන් ලබා දුන් සහාය ද විශේෂයෙන් සඳහන් කරන්න ඕනේ. රට වෙනුවෙන් නිර්මාණය කළ මේ ගීතයට සහභාගි වූ කිසිදු ශිල්පියෙකු හෝ ශිල්පිනියක් මුදල් අපේක්ෂාවෙන් තොරව මෙයට දායක වූ නිසා පුංචි අපේ නිර්මාණය සාර්ථක නිර්මාණයක් කරගන්න අපට හැකි වූ බව මං විශ්වාස කරනවා.”සිව් මහ පිරිවර රැගෙන එක් කර බලමුළු ගන්වා උතුම් බිමක් උතුම් රටක් ආයුබෝ වේවා උතුරේ ගිනිගත් හදවත් නිවා දමා නිසැකින් පුබුදුවයි හසරැල් ඇළදොළ ගංගා මං මාවත් රට පුරා ඉදිවෙයි සැවොම හදවත් සතුටින් පුබුදුවයි හසරැල් ඔබ ආයෙමත් එන්න අපි ආදරෙයි ඔබට එකමුතු රටක් එකමුතු දැයක් ඔබත් එක්වන්න සදාකාලික නොවූ ලෝකයේ අපි ඇයි ද විරසක වී අපි එක මවකගෙ දරුවන් ලෙසින් එක්වෙමු ආයුබෝවන් ඔබට ආයුබෝවන්!ගී පද - වසන්ත සිරිවර්ධනසංගීතය - මාරියෝ ආනන්ද අපේ අරමුණ ජාතිකානුරාගය ඇතිකිරීම රුවන් වල්පොලමහා කරුණා උතුරනා ගල් කුළෙන් මෙත් වැගිරෙනා ලොවක් හමුවෙයි අපේ ලක් දේශේ සත්කාරයට නම් දැරූ ඇතුන්ටත් පාවඩ එලූ දේශයයි මේ මහා සත්කාරේ මහා කරුණා සිනා ගඟුලෙන් පොදක් බොනු මැනවි සේද මාවතේ මුතු ඇටය වෙත ඔබත් එනු මැනවී ගව් දහස් දුර සොයා මෙහි ඇදෙනා සියොතුනුත් මේ දැයේ සුව දනිති අසා සිටියොත් උන්ගේ ගී නාදේ දේශයම කෙම් බිමක් බව ගයති රැයේ ඉදිකටු පානේ ගෙතවෙන්නේ අපේ හදවතේ සොඳුරු ගෙත්තම වේ දෝතියත් පිරුවටෙත් පත් කඩයත් එකම හුයකින් වියූ බව දැනවේ මහා වේද මහා නැව් තොටත් සැදිලා ගම් දොරත් මහ පුරවරත් නැගිලා කවි ගීත මහ වන්නම් ද බැඳිලා පෙර මඟට මල් පියවිලිත් ඉසිලාපද - මහින්ද ඉලේපෙරුම“අපේ රට වෙනුවෙන් මෙවැනි ගීතයක් නිර්මාණය කිරීමේදී අපේකම පැවසෙන ලෙස, ජාතිකානුරාගය ඇතිවන අයුරින් කළ යුතුයි කියා මම හිතුවා. පණ්ඩිත් අමරදේවයන් ගයන ‘රත්නදීප ජන්මභූමි’ ගීතය ශ්‍රවණය කරද්දී දැනෙනවා වගේ රට, ජාතිය පිළිබඳ හැඟීමක් දැනෙන නිර්මාණයක් කිරීමයි අපේ වෑයම වුණේ. අමරසිරි පීරිස් ගායන ශිල්පියාගේ හඬ ආරම්භයට යොදා ගෙන මේ ගීතය නිර්මාණය කළෙත් ඒ නිසාමයි. ගායන පාර්ශ්වයට ගායක ගායිකාවන් තෝරා ගැනීමේදී වුණත් අප සලකා බැලුවේ ජනප්‍රියත්වයට වඩා මෙවැනි ගීතයකට උචිත ඔවුන්ගේ හඬ ප්‍රතිභාවයි. දැනට මේ ගීතයට ලැබී ඇති ප්‍රතිචාර අනුව මෙය ජාතිකානුරාගය ඇති වන ගී නිර්මාණයක් ලෙස ප්‍රසාදයට ලක් වී තිබීම සතුටක්.”“ජනමාධ්‍ය අමාත්‍යාංශයේ මෙහෙයවීමෙන් ජනමාධ්‍ය අමාත්‍යාංශයේ ලේකම් චරිත හේරත් සහ හසලක තුෂාර මහත්වරුන් විසින් තමයි මේ ගීතයේ නිර්මාණ කටයුතු සම්බන්ධීකරණය කළේ. මා නිර්මාණය කළ තනුවට මේ ගීතයේ පද රචනය කළේ මහින්ද ඉලේපෙරුම විසිනුයි. ගායනයෙන් අමරසිරි පීරිස්, සමිතා මුදුන්කොටුව, භාචි සුසාන්, මහින්ද කුමාර්, ක්‍රිශාන්තිනී, රන්ජන් සාලිය, ගයනී නදීශා සහ සමන් ලෙනින් මේ ගීතයට දායක වුණා. රට වෙනුවෙන් කරන නිර්මාණයක් නිසා අපේකම මේ තුළ තිබෙන්න ඕනෑ නිසා තමයි මම සමන්ව ගායනයට දායක කරවා ගත්තේ. මේ ගීතය නිර්මාණය කිරීමේ දී ගායක ගායිකාවන් තෝරා ගැනීමේ නිදහස මට ලබා දී තිබුණු හින්දා සුදුසු ශිල්පීන් යොදා ගෙන සාර්ථක නිර්මාණයක් කිරීමට හැකියාව ලැබුණා කියා මම විශ්වාස කරනවා.”කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>11</month>
      <day>17</day>
    </date>
    <link>http://www.silumina.lk/2013/11/17/_art.asp?fn=av13111721</link>
    <topic>රූප රාමුව: දෘශ්‍යමානයෙන් යථාර්ථයට</topic>
    <author>සු. මි.</author>
    <content>රූප රාමුව: දෘශ්‍යමානයෙන් යථාර්ථයටමාක්ස්වාදය යනු කලා විචාර විධි ක්‍රමයක් නොවුණත් ඒ ඇසුරෙන් කලා විචාරයට උචිත දෘෂ්ටිවාදයක් ගොඩනඟා ගන්න පුළුවන්. සිනමා විචාරය හා සම්බන්ධයෙන් සලකා බලද්දි රෙජි සිරිවර්ධන, එල්. ඕ. ද සිල්වා, චාල්ස් අබේසේකර, පියල් සෝමරත්න, මහාචාර්ය සුචරිත ගම්ලත්, ආචාර්ය පියසීලි විජේගුනසිංහ වැනි විද්වතුන් මාක්ස්වාදි ආස්ථානයක සිට කලා විචාරයේ යෙදුණු ආකාරයක් අපට දැක ගත හැකියි.මෙයින් මහාචාර්ය ගම්ලත් ට්‍රොස්කිවාදි විචාරකයකු වීම සුවිශේෂත්වයක්. ලියෝන් ට්‍රොස්කි කලා විචාරකයෙක් නොවුණ ද කලාව පිළිබඳ පෘථුල දැනුම් සම්භාරයක් ඔහුට තිබුණු බව ඔහුගේ ලියකියවිලි (විශේෂයෙන් ඔහුගේ ‘සාහිත්‍ය හා විප්ලවය’ කියන පොත) සාක්ෂ්‍ය දරනවා. ප්‍රචාරකවාදි කලාවට ඔහු ඉඳුරා විරුද්ධව සිටියා.සුචරිත සම්බන්ධයෙන් වැදගත් වන තවත් සුවිශේෂත්වයක් වන්නේ ඔහු අපෝහක භෞතිකවාදයෙන් පෝෂිත වූවකු පමණක් නොව භාරතීය කලා විචාර සිද්ධාන්තවලින් නොමඳ ප්‍රතිෂ්ඨාවක් ලද විචාරකයෙක් ද වීමයි. ඊට සමපාතව බටහිර කලා විචාර විධි නියමනයන් ද ඔහු අතැඹුලක් සේ දැන සිටියා.සුචරිත සිනමා විචාර ක්ෂේත්‍රයට එළැඹෙන්නේ එබඳු බුද්ධිමය වටාපිටාවක ඉඳන්. ඔහු අඩුවෙන්ම දන්නා කලා මාධ්‍යයක් වූයේ ද සිනමාවයි. ශිල්පීය භාවිතාව පිළිබඳ ඔහු තුළ පරිචයක් තිබුණේ නැහැ. ඒ නිසා ඔහු විචාරයේදී වැඩි අවධානය යොමු කළේ සිනමා කෘතියක දෘෂ්ටිවාදය (IDEOLOGY) කෙරෙහියි.සුචරිත සිනමා විචාරයට එළැඹෙන්නේ ආචාර්ය ධර්මසේන පතිරාජගේ ‘පොන්මනි’ චිත්‍රපටයට ලියු විචාරයෙන්. ඉන්පසු ඔහු දිගටම පතිරාජගේ චිත්‍රපටවලට විචාර ලියනවා. ඇත්ත වශයෙන්ම පතිරාජගේ චිත්‍රපටවල වැදගත්කම හුවා දක්වමින් එම චිත්‍රපට ගැඹුරින් විචාරය කළ අය අතර (ගුණසිරි සිල්වා හැරුණුකොට) සුචරිත ප්‍රමුඛයෙක්. පතිරාජගේ සිනමාවේ සමාජ යථාර්ථවාදි නැඹුරුව ඔහු ඉතාම විචක්ෂණ ලෙස බුද්ධිමත් රසිකයන්ට හඳුන්වා දීමෙන් කළ සේවාව ගෞරව සම්ප්‍රයුක්තයි.ඉනික්බිතිව සුචරිත දිගින් දිගටම සිනමා විචාරයේ නිමග්න වෙනවා.සුචරිතගේ කලා විචාරයේ මා දකින තවත් සාධනීය කරුණක් වන්නේ වෙනත් විචාරකයන් මහත් උත්කර්ෂයට නැංවු ඇතැම් චිත්‍රපට ඔහු වෙනත් මානයකින් බලා එහි ඌනතා විශද කරවීමයි. ‘දඩයම’, ‘අනන්ත රාත්‍රිය’ වැනි චිත්‍රපටවලට ඔහු ලියු විචාර ඊට නිදසුන්.සුචරිත බොහෝම අදීන කලා විචාරකයෙක්. දැනුමෙන් ගොඩ නඟාගත් දැවැන්ත පෞරුෂය තුළ ඔහු කාටවත් බිය වුණේ නැහැ. විශේෂයෙන් රාජ්‍ය තන්ත්‍රය එක්කත් ඔහු ඇතැම් අවස්ථාවල ගැටී තිබෙනවා. ‘බැද්දේගම’, ‘යුගාන්තය’, ‘පාලම යට’ වැනි චිත්‍රපටවලට ඔහු ලියු විචාර අතිශය නිර්දය යැයි කියන්ට පුළුවන්. ‘දෙඤ්ඤං බැටේ’ විචාරය යන නමින් ඔහුගේ කලා විචාර හැඳින්වූයෙත් මේ ස්වරූපය හේතුවෙන්.සුචරිත කලා විචාරයෙන් ඔබ්බට ගොස් කලා වාරණයට එරෙහිව කොන්දේසි විරහිතව පෙනී සිටි විචාරකයෙක්. එය වඩාත් සාධනීය වන්නේ ප්‍රගතිශීලී යැයි කියා ගන්නා ඇතමුන් නිවට නියාලු බවින් යුතුව සිටි පසුබිමකයි.මා පූර්වෝක්ත කරුණු එකිනෙක ගෙනහැර දැක්වූයේ සුචරිත ලියු සිනමා විචාර දැන් පොතකට සංගෘහිතව ඇති හෙයින්. ඒ ‘රූප රාමුව : දෘශ්‍යමානයෙන් යථාර්ථයට’ යන නමින්. ‘35 වසරක සිනමා විචාර’ ලෙස එය අනු මාතෘකා ගන්වා තිබෙනවා. සිනමා විචාර පමණක් නොව ටෙලිනාට්‍ය විචාර, කලා වාරණයට අදාළ ලිපි ද එහි ඇතුළත්.චිත්‍රපට හෝ ටෙලි නාට්‍ය දෙස පුළුල් සමාජ - දේශපාලන දෘෂ්ටි කෝණයකින් බලා වඩාත් ගැඹුරින් කලා විචාරයේ යෙදීම සම්බන්ධයෙන් ගත් කල්හි සුචරිතගේ විචාර හොඳ ප්‍රමාණ දණ්ඩක් යැයි කියන්ට පුළුවන්. ඔහුගේ මතිමතාන්තරවලට පෞද්ගලිකව එකඟ වීම හෝ නොවීම කෙසේ වෙතත් එම මත චින්තා ඉතාම සාරගර්භ බව මේ ග්‍රන්ථය කියවීමෙනුත් අපට නැවතත් සාක්ෂාත් වෙනවා.සු. මි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>11</month>
      <day>17</day>
    </date>
    <link>http://www.silumina.lk/2013/11/17/_art.asp?fn=av13111723</link>
    <topic>මනමේ කුමරියට තෝරා ගත්තම මට අදහගන්න බැරිවුණා</topic>
    <author>ඉඳුනිල් වීරරත්න</author>
    <content>මනමේ කුමරියට තෝරා ගත්තම මට අදහගන්න බැරිවුණා කුමාරි අත්තනායකමහැදුරු එදිරිවීර සරච්චන්ද්‍රයන් ශ්‍රී ලාංකේය වේදිකාවට හඳුන්වා දුන් ‘මනමේ බිසව’ ලෙස. 1981 වසරේ දී ඔහුගේ ගුරුහරුකම් මැද වේදිකාවට පා තැබූ ඇය තවමත් වේදිකාව මත රඟන්නීය. ගයන්නීය.ශ්‍රී ලාංකේය නාට්‍ය වංශ කතාවේ රන් අකුරින් සටහන් වන ප්‍රමුඛතම නාට්‍ය ලෙස සැලකෙන මනමේ, සිංහබාහු, මහාසාර, හස්තිකාන්ත මන්තරේ, පබාවතී යන නාට්‍යයන්හි මනමේ බිසව, සුප්පා දේවිය, මහාසාර බිසව, හස්තිකාන්ත මන්තරේ බිසව සහ පබාවතී යන ප්‍රධාන චරිත පහක් ඇතුළු තවත් චරිත ගණනාවක් වේදිකාව මත ජීවමාන කරමින් වසර 33ක් මෙරට වේදිකා නාට්‍ය ක්ෂේත්‍රයේ සුවිශේෂී නාමයක් සනිටුහන් කර ඇති ඇය කුමාරි අත්තනායකයි.සිය අපූර්ව වූ රංග ප්‍රතිභාවෙන්, මාධූර්ය කටහඬින් ප්‍රේක්ෂක සිත් සතන් අමන්දානන්දයට පත් කරන කුමාරි සිය රංගන ජීවිතය පිළිබඳව කරන හෙළිදරව්වයි මේ.“මම මුලින්ම ‘මිණි සළඹ’ නාට්‍යයේ ‘පඬි බිසව’ චරිතය රඟපාමින් තමයි වේදිකාවට ආවෙ. සංස්කෘතික කටයුතු අමාත්‍යාංශයත්, සිංහල නාට්‍ය උපදේශක මණ්ඩලයත් එක්ව 1980 අවුරුද්දේ පැවැත්වූ යෞවන සම්මාන නාට්‍ය උලෙළේ මේ මිණි සළඹ නාට්‍යය වේදිකාගත කළා.එදා මහාචාර්ය සරච්චන්ද්‍රයන් ආරාධිතයකු විදිහට ඉදිරිපෙළේ ඉඳල මේ නාට්‍යය නැරඹුවා. මගේ රඟපෑම් දැකල මාව මනමේ නාට්‍යයේ මනමේ බිසව චරිතයට ගන්න එතුමා තීරණය කරල නාට්‍යය අවසානයේ දී මගෙන් ඇහුවා. මට ඒක අදහගන්න බැරිවුණා. අදටත් මට ඒ සිදුවීම හරියට හීනයක් වගේ.ඒ අනුව 1981 වසරේ වේදිකා ගතවුණු ‘ම‍න‍මේ නාට්‍යයේ’ මනමේ බිසව ලෙස වේදිකාවට ගොඩවුණු මම 1989 දක්වා නොකඩවා අවුරුදු 9ක් එම චරිතය රඟපෑවා.වෙලින්ටන් පියදාස තමයි මනමේ කුමාරයාට රඟපෑවේ. ක්ලීටස් මෙන්ඩිස්, විජය නන්දසිරි, ගාමිණී සමරකෝන් යන නළුවන් ඉන් පස්සෙ මේ අවුරුදු ගණනාව පුරාම මා සමඟ මනමේ කුමාරයාට රඟපාලා තියෙනවා.* සරච්චන්ද්‍රයන් ඔහුගේ නාට්‍ය බොහොමයක ප්‍රධාන චරිතවලට ඔබවම තෝරාගත්තා යැයි කීවොත්?එතුමා ‍අපේ රටේ නාට්‍ය කලාවට කළ සේවය මිල කරන්න බැහැ. ඒ වගේම එතුමා‍ෙග් ඒ විශිෂ්ට නාට්‍ය සෑම එකකම පාහේ ප්‍රධාන චරිතවලට මාව තෝරා ගැනීම නිසා මට ලැබුණු ගෞරව, කීර්ති, ප්‍රශංසා සෑම දෙයක්ම එතුමාටයි මම පුද කරන්නෙ.1985 දී ‘ලෝමහංස’ නාට්‍යයේ ඇතොරලිය (යෙහෙළිය) චරිතයට එතුමා මාව ‍තෝරා ගත්තා. ඒ චරිතය ඕනෑම කෙනකුගේ සිත් ගන්න ආකාරයට රඟපාන්නට එතුමා‍ගේ ගුරුහරුකම් මට හරිම ප්‍රයෝජනවත් වුණා. ‘සිංහබාහු’ නාට්‍යයට 1982 වසරේ දී මුලින්ම මම සම්බන්ධ වුණේ අත්වැල් ගායනයට. ඒත් 1986 දී මට ‘සුප්පා දේවිය’ චරිතය රඟපාන්න සිදුවුණා.ඒක වුණේ මෙහෙමයි. එදා කොළඹ නාට්‍ය දර්ශනයක් තිබුණා. හෝල් එකට සෙනඟ පිරිලා. ඒත් අදාළ නිළිය ආවෙ නෑ. මහාචාර්යතුමා කලබලෙන් ඇවිත් මට කිව්වා සුප්පාදේවියට ඇඳගන්න කියලා. මට ‍ෙලාකු බයක් දැනුණා. හේතුව මම ඒ චරිතය කරන්න කිසිම සුදානමකින් හිටියෙ නෑ. ඒත් සෑහෙන වාර ගණනක් නාට්‍ය වේදිකාගත වෙද්දි එය මුල ඉඳලා දැකලා තිබුණු නිසා එහි දෙබස් මට හොඳට මතක තිබුණා.කිසිම පෙර පුහුණුවක් නැතුව රඟපාන එක මට ‍ෙලාකු අභි‍යෝගයක් වුණත් මම හිතට ධෛර්යය අරගෙන රඟපෑවා. අවසානයේ හැමදෙනාම මට සුබ පැතුවා. ඊට පස්සේ නාට්‍යය පෙන්වූ අවස්ථා දහයක පමණ ඒ චරිතය මම රඟපාල තියෙනවා. සුප්පා දේවිය චරිතය රඟනොපෑවත් මේ දක්වාම මම ‘සිංහබාහු’ නාට්‍යයට අත්වැල් ගායනයෙන් සම්බන්ධ වෙනවා.* එතැන් සිට ඔබේ නාට්‍ය ජීවිතය ගලාගෙන යන්නෙ කොහොමද?චාල්ස් සිල්වා ගුණසිංහ ගුරුන්නාන්සේ ගේ ‘කාල‍ගෝල’ නාට්‍යයේ දික්තල චරිතයට මාව තෝරාගත්තේ 1982 අවුරුද්දේදී. 1985 දී ලෝමහංස නාට්‍යයට සම්බන්ධ වනවා.1988 දී තමයි අරිසෙන් අහුබුදු ශූරීන්ගේ ‘සක්විති රාවණ’ නාට්‍යයේ සීතා දේවිය චරිතයට මාව තෝරාගන්නේ. එම චරිතය මම වසර 05ක් පමණ එකදිගට රඟපෑවා. එම නාට්‍යයට වසර 20ක් පිරුණු දා සීතාදේවී චරිතය රඟපෑම වෙනුවෙන් මට සම්මානයක් පවා හිමිවුණා.1930 දී තමයි ටවර් හෝල් රඟහල පදනමේ නිර්මාණයක් වුණු ‘සමුද්‍ර දේවි’ නාට්‍යයේ රඟපෑමට එක්වෙන්නෙ.1999 වසරේ සිට ලලිතා සරච්චන්ද්‍ර මහත්මියගේ ‘යෙර්මා’ නාට්‍යයේ රිදී නැන්දලා, මායාකාරිය, ගායන පිරිස සහ ස්ත්‍රීන් දෙදෙනා කියන චරිත 4ක් රඟපෑමත් මගේ නාට්‍ය ජීවිතයේ විශේෂ අවස්ථාවක්.ඉන්පස්සෙ 2001 වසරේ දී තමයි ‘මහාසාර’ නාට්‍යයේ බිසව චරිතයට මාව තෝරාගත්තෙ. එම චරිතය මේ දක්වාම මම රඟපානවා.ඔබේ රංගන ජීවිතයේ දී මනමේ නාට්‍යය ඔබට සුවිශේෂයි කීවොත්?ඇත්තෙන්ම මනමේ නාට්‍යයේ රංගනය මට ඓතිහාසිකයි. 1985 වසරේ දී මනමේ නාට්‍යය සම්පූර්ණයෙන්ම වීඩියෝ ගතකළා. ඒ සමඟම හඬ පටියකුත් පටිගත කළා.දැනටත් විශ්වවිද්‍යාලවල නාට්‍ය හා රංගකලාව හදාරන අය සඳහා භාවිතා කරන්නේ එලෙස පටිගත කළ නාට්‍යය ඇතුළත් කැසට් යුගළයයි.ඒ වගේම එදා වීඩියෝ කළ නාට්‍යය ජාතික රූපවාහිනිය සහ ස්වාධීන රූපවාහිනිය යන නාළිකාවල වරින් වර විකාශය වී තිබෙනවා.මේ නිසා එහි මනමේ බිසවට රඟපෑමේ දුර්ලභ ඓතිහාසික අවස්ථාව මට හිමිවීම මගේ රංගන ජීවිතයේ මා ලැබූ සුවිශේෂී භාග්‍යයක්.* රංගනයේ දී සිදුවුණු මිහිරි මතකයන් අවදි කරමු.මගේ නාට්‍ය බලන සමහරු මම මැණිකේ අක්කා කියලා රැවටිලා තිබෙනවා. මේකප් දාල සින්දු කියල රඟපානකොට සමහරු එහෙම රැවටෙන එක පුදුමයකුත් නෑ.ඉතින් නාට්‍ය දර්ශනය අවසන් වුණාම සමහරු මා එක්ක කතා කරනවා. එතකොට තමයි ඒ අයට තේරෙන්නෙ මැණිකෙ අක්කා නෙමේ කුමාරි කියලා.* මේ රංගන හැකියා ඔබට ලැබෙන්නෙ සහජයෙන් ද?මගේ තාත්තා විල්සන් අත්තනායක. අම්මා රන්මැණිකේ මලවිආරච්චි. තාත්තා පාරම්පරික සොකරි ශිල්පියෙක්. අම්මාටත් ලස්සනට ගීත කියන්න පුළුවන්. අපට මේ හැකියාව ලැබෙන්න ඇත්තෙ ඔවුන්ගෙන් වෙන්න ඇති.* ඔබ ගායනයටත් දක්ෂයි?1987 වර්ෂයේ මම ගුවන් විදුලියේ ඒ ශ්‍රේණයේ නාඩගම් ශිල්පිනියක ලෙස සරල ගී නූර්ති ගී සාමාර්ථය ලැබුවා. 87 ඉඳලා සෑහෙන කාලයක් නාඩගම් ගී සම්බන්ධ වැඩ සටහන් කළා. ළඟදීම City FM සේවයේ එවැනි වැඩ සටහනක් විකාශය ‍ෙව්වි.* ඒත් ඔබ ඒ අංශයෙන් ඉදිරියට එන්නට අදහසක් නැද්ද?සරල ගීයක් සහ රණවිරු ගීයක් පටිගත කරල තියෙනවා. තවත් ගීත කීපයක් කරලා සීඩී එකක් කරන්න ඕනෑ. ඒත් අවස්ථාවක් ලැබුණෙ නෑ.* ඔබ වේදිකාවට පමණක් කොටුවෙලා කීවොත්?මම ආරම්භයේ ඉඳලම ජනප්‍රිය වේදිකා නාට්‍ය ගණනාවක ම ප්‍රධාන චරිත රඟපෑවා. හරිම කාර්ය බහුල බවකින් හිටියෙ. චිත්‍රපට කීපයකටත් ටෙලිනාට්‍යවලටත් කතා කළා. ඒත් වේදිකා නාට්‍ය කටයුතුවලට බාධා වෙන නිසා ඒවා බාරගත්තෙ නෑ. අනිත් කාරණය මම ප්‍රසිද්ධිය පස්සෙ ගියෙත් නෑ. ඒ නිසා ඉදිරියේ දී අවස්ථාවක් ලැබුණොත් ටෙලිනාට්‍යවල රඟපාන්න කැමැතියි.මහාචාර්ය සරච්චන්ද්‍ර ශ්‍රීමතාණන් නිසා මම වේදිකා නිළියක් ලෙස ස්ථාවර වුණා. ලලිතා සරච්චන්ද්‍ර මහත්මිය නිසා තමයි මම වසර 33ක් පුරා වේදිකාවේ රැඳිල ඉන්නෙ. ඒ නිසා එම දෙපළට මුලින්ම මගේ ගෞරවය පුද කරන්න කැමැතියි.මේ දක්වා ‍මම වේදිකා නාට්‍ය 25ක පමණ රඟපාලා තියෙනවා. 1999 ඉඳල තාමත් කපුවා කපෝති නාට්‍යයේ විජේසිංහ මැතිනිය චරිතය රඟපානවා. මගේ මේ ගමනට අතහිත දුන්න හැමෝටම මම ස්තුති වන්ත වනවා. වේදිකාවෙන් ආරම්භ කළ ගමන හැකිතාක් කල් ඉදිරියට යන්න තමයි බලාපොරොත්තුව.ඉඳුනිල් වීරරත්නඡායාරූප - සුදම් ගුණසිංහකර්තෘට ලියන්න | මුද්‍රණය සඳහා</content>
  </post></root>