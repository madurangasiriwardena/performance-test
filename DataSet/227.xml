<?xml version="1.0" encoding="UTF-8" standalone="no"?><root><post>
    <category>NEWSPAPER</category>
    <date>
      <year>2011</year>
      <month>08</month>
      <day>07</day>
    </date>
    <link>http://www.silumina.lk/2011/08/07/_art.asp?fn=as1108074</link>
    <topic>නෙළුම් විල</topic>
    <author/>
    <content>නෙළුම් විලගුණසිංහ හෙට්ටිආරච්චිමම නුවර ප්‍රදේශයේ මගුල් ගෙදරක ගියෙමි. ඒ වූකලි මනාලයා මනාලිය සිය නිවෙසට කැන්දන් එන උත්සවයකි. මනාල මහතා රාත්‍රියේ ද සිය මිතුරන් වෙනුවෙන් සාදයක් පැවැත්වී ය. හිත මිතුරන් මධු විතින් සප්පායම් වෙද්දී කැසට් ගී නද ගිගුම් දුන්නේ ය.කැසට් යන්ත්‍රය හදිසියේ ම නැවතිණ. එහි කාර්මික දෝෂයක් ඇති වී තිබිණි.ඒ අතර සාලයේ හිඳ කතා බහේ නිරත වී සිටි පුංචි දරුවන් පිරිසක ගේ හඬ කුරුලු කිචි බිචියක් සේ නැගී ආයේ ය. මම ද වාඩි වී සිටි පුටුව රැගෙන ඔවුන් අසලට ගොස් වාඩිවීමි. ඔවුන් ගේ ඇස් උඩ ගියේ ය. ඒ සමඟ ම ඔවුන් ගේ කතාව ද නැවතිණි.“පුතාල දූල කතා බහ කරගෙන යන්ඩ! මං හිටියට කමක් නෑ!” මම කීමි. එහෙත් ඔවුහු නිශ්ශබ්ද වුහ. මට දුකක් දැනිණි.“එහෙනං අපි සෙල්ලමක් කරමු ද? මම ටිකකින් යෝජනා කළෙමි.“අන්න හොඳයි සෙල්ලමක් කරමු!” ළමයි ඊට එකඟ වූහ. “මොකක්ද මාමෙ සෙල්ලම?”“සින්දු කියමු!” මම කීමි. එය ඔවුන්ට ප්‍රිය ජනක විය. ඔවුහු සින්දු කීමට පටන් ගත්හ.අන්තිමේ දී ඔවුන් දන්නා සින්දු සියල්ල අවසන් විය.“මාමෙ මම කවියක් කියන්ඩද?” දැරියක් ඇසුවා ය.“බොහොම හොඳයි. දුව කියන්න” මම ඇය උනන්දු කළෙමි.ඇය කවි කිහිපයක් ගායනා කළා ය. මට මතක හැටියට ඒ මෙසේ ය.“අප්පච්චී හැමදාමත් බොන්න නං එපා බීල ඇවිත් අපෙ අම්මට ගහන්නට එපා බොන්න සල්ලි තියනව නං ඔය තරමටම ඇඳුමක් වත් අරන් දෙන්න අපේ අම්මටවැස්ස දාට ගේ තෙමෙනව ඉලුක් විසිරිලා නිදියන පැඳුරත් තෙමෙනව වැසි දිය ගලලා කැලේ කොළේ සොයා ගොසින් ලුණු හරි දාලා අපෙ අම්මා මට කවන්නෙ කඳුළු වපුරලාජීවිත කාලය ගෙවන්නෙ කුලී ගෙදරක කුප්පි ලාම්පුවයි දෙන්නෙ ගෙදරට එළිය පාඩම්වත් කරන්න බෑ බණින සද්දෙට අපෙ ජීවිත අඳුරු වුණා බෝතලයකට”ඔබේ හිතේ ඇඳුනාක් බඳු වේදනාවක් මගේ හිතේ ද ඇඳිණි.“දූ කවුද?” මම ඇසීමි.ඇය එකහෙළාම පිළිතුරු දුන්නා ය. ඇය ගිරාදුරුකෝට්ටේ පෙදෙසෙහි වසන එහි පාසලක 9 වැනි ශ්‍රේණියේ ඉගෙනුම ලබන දැරියකි. පාපැදි මෙන් ම යතුරු පැදි ද පැදිය හැකි ඇයට දිවීමට ද පිහිනීමට ද හැකි ය.“අපි ගිරාඳුරුකෝට්ටේ වැවට නාන්න ගියාම මෙයා වැවට පැනල දිය යටින් මාළුවෙක් වාගෙ පීනල වැවේ අනිත් ඉවුරෙන් මතුවෙලා “ආච්චි අම්මේ” කියල කෑ ගහනව.” ඇගේ ආච්චි අම්මා මා සමඟ කීවේ දෙනෙත කඳුලින් පුරෝගෙන ය.ඒවා මොන කඳුළු දැයි මම නොදනිමි.නුගේගොඩ, නාලන්දාරාම පාරේ, සුමනසිරි කොටුවේගෙදර මහතා විසින් යොමු කරන ලද ලිපියක් ඇසුරිනි.එදා මා අත අල්ලා ගෙන පාසල් ගිය චූටි දූ මෙදා නව යෞවනියක ලෙස නුහුරු සාරියකින් සැරසී මා ඉදිරියෙන් යන්නී ය.මම ඈ පසුපස යමි.ඇතුගල මත වැඩ හිඳිනු බුදු රුව මට පෙනෙයි.යුතුකම් ඉටුකළ, අනූපමේය කැපවීම් කළ පියකුට දැනෙන සියුම් ආඩම්බරයකින් මහද පිරී යයි.උපාධිධාරීන් හා ඉංගි‍්‍රසි ඩිප්ලෝමාධාරීන් වෙනුවෙන් ගුරු පත්වීම් පිරිනැමෙන උත්සවය තව මොහොතකින් ඇරැඹෙයි. අපි එහි යමින් සිටියෙමු.ළා එළියෙන් හැඩ වූ ශ්‍රවණාගාරය සිසිල් ය. අපි අසුන් ගතිමු.අමරදේවයන් ගේ ගීයක් සවන සිප ගනී. මම නිහඬව ම එය විඳ ගතිමි. උත්සවය ඇරැඹිණි.කතා සියල්ල අපට සතුට ගෙනා බව සැබෑ ය. එහෙත් සදා අමතක නොවන කතාවක් ද ඒ අතර විය.‘ඇබෝගම කියන්නෙ වයඹ පළාතෙ පිටිසර දුප්පත් ගමක්. එක්තරා දවසක මේ පළාතට විශාල හුළඟක් හැමුව. මේ චණ්ඩ හුළඟ කඩා වදිද්දි එක්තරා ගුරු මහත්මයෙක් පන්ති කාමරේක පුංචි දරුවන්ට උගන්න - උගන්න හිටිය. හුළඟට ඔරොත්තු නොදීපු බිත්තිය කඩා වැටෙන්ඩ එනව දැකපු අර ගුරු මහත්තය කෑගහන්ඩ තියා ගත්ත.‘අනේ ළමයිනේ, එළියට දුවපල්ල! එළියට දුවපල්ල!’ගුරුතුමා එහෙම කෑගහන අත්දෙක උඩට ඉස්සුවෙ හරියට වැටෙන බිත්තිය දෑතින් වළක්වන්න වගේ.දරු පැටවු ටික එළියට දිව්ව. ගුරුතුමා හිතාගෙන ඉන්න ඇති අන්තිම දරුවත් දුවනකං ඉඳල එළියට දුවල බේරේන්ඩ කියල. ඒත් එතකොටම ගුරුතුමාවත් යට කරගෙන බිත්තිය ඇදගෙන වැටුණ! අනේ මේ ගුරුතුමා පන්ති කාමරේ ඇතුළෙම අවසන් සුසුම් හෙළුව! අදත් ඇබෝගම විදුහලේ ගල් පුවරුවක එතුමගෙ නම කෙටිල තියනව. මෙන්න අපේ නියම ගුරුවරු...වයඹ පළාත් අධ්‍යාපන අධ්‍යක්ෂ තිලකරත්න මහතා කළ ඒ කතාව අප හදවත් සසල කර දැමුවේ ය. දරුවන් වෙනුවෙන් දිවි පිදූ ගුරු දෙවියන්ගේ නම නොදැනීම ගැන සමා වුව මැනව.මෙවන් ගුරුවරුන් ජාති ජාතිත් අපට වාසනාවන්!  වාරියපොළ, තඹරව, මලගනේ සෝමපාල කරුණානායක මහතා විසින් යොමු කරන ලද ලිපියක් ඇසුරිනි.බසයක අසුනක් පිටුපස මෙබඳු කුරුටු ගීයක් ලියා තිබිණ.‘උරුම ව ඇතත් තනි ව ම ඉපදෙන්න එපා ආදර සිතක කඳුළැලි උපදන්න එපා දෙතොල’ග නැගෙන හසරැලි සඟවන්න එපා දුටු නොදුටුවා සේ මග හැර යන්න එපා’තවත් දිනෙක අහම්බෙන් මම ඒ බසයට ම ගොඩ වීමි. අර කුරුටු ගීය යළි කියවා බැලීමේ සිතක් මට ඇති විය.පුදුමයකි, එතැන පිළිතුරු කවියක් ද විය.‘ඔබ ගේ රුව සොයා මා සිත වෙහෙසෙනවා දුටු නොදුටුවා සේ යන්නට සිදු වෙනවා අන් සතු ළඳක් බව ඔබ හට පවසනවා මතු භවයේදී අපෙ පැතුමත් ඉටුවෙනවා’කොටුගොඩ, ලෝකිලන්ගමුවේ ටියුඩර් සිල්වා මහතා විසින් යොමු කරන ලද ලිපියක් ඇසුරිනි.නෙළුම් විල, සිළුමිණ, ලේක්හවුස්, කොළඹකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>08</month>
      <day>07</day>
    </date>
    <link>http://www.silumina.lk/2011/08/07/_art.asp?fn=as1108075</link>
    <topic>ගුරු සේවයේ රසකතා</topic>
    <author>දීඝායු අටුගොඩ</author>
    <content>ගුරු සේවයේ රසකතාඒ හැත්තෑව දශකයේ මුල් අවදියයි, මෙහි කථානායකයා තරුණ ඉංගි‍්‍රසි ගුරුවරයෙකි. ඔහුගේ පළමු පත්වීම ලැබුණේ ගලේවෙල ප්‍රදේශයේ දමුණුමුල්ල විද්‍යාලයටයි, එය දුෂ්කර පාසලකි.ඉගැන්වීම හා සමගාමීව ඒ කාලයේ ජනපි‍්‍රයව පැවැතියේ කෘෂිකර්මයට හා අනුබද්ධ වතු වැඩ, එළවළු, පලතුරු ආදි භව බෝග වගා කිරීමයි. පාසල් වත්තේ සෑම බිම් අඟලක්ම බෝග වගා සාරවත්ව කෙරුණේ විදුහල්පති තුමාගේ පූර්ණ නිරීක්ෂණයෙනි.දිනක් මෙම පාසලේ වැඩ කටයුතු නිරීක්ෂණය සඳහා හදිසියේම පැමිණියේ අධ්‍යාපන නිලධාරීතුමාය. මෙතුමා පැමිණියේ අළු පාට වොක්ස්වැගන් රථයෙනි.පාසල් වත්තේ සරුසාර වගා දුටු මෙතුමා විෂ්මයටත්, සතුටටත් පත්වීය. ඉංගි‍්‍රසි ගුරුතුමා විසින් නිලධාරියා විදුහල්පතිවරයාගේ කාර්යාලයට කැඳවාගෙන යනු ලැබුවේය.“විදුහල්පතිතුමා අද නැද්ද?” නිලධාරියා විමසීය.“අද ආවේ නැහැ” යන්න ගුරුතුමාගේ පිළිතුර විය.විදුහල්පතිතුමා ලොග් පොතේ සටහන් කර තිබුණේ බීජ ඇට ගෙන ඒම සඳහා ගලේවෙලට යන බවයි. නමුත් දිනය ලෙස සටහන්ව තිබුණේ පෙර දිනයයි. “අයිසේ ගලේවෙලට බීජ ඇට ගෙන ඒමට දවස් දෙකක් යනවා දැ”යි නිලධාරියා ඔච්චමට මෙන් ඇසුවේය.පංතිවල වැඩ ආදී සියලුම දේ ද විෂය බාහිර කටයුතු ද ඉතා මැනවින් පරීක්ෂා කළ මෙතුමා සමුගන්නට සැරසුණු අවස්ථාවේ ඉංගි‍්‍රසි ගුරුතුමා නිලධාරිතුමාගේ මෝටර් රියට එළවළු හා බෝග ඵලදාව බර කදක් දැමුවේය. ආගිය කතාබහේ දී ගුරුතුමාට දැනගන්න ලැබුණේ නිලධාරිතුමා ද මාතලේ ප්‍රදේශයේ පදිංචි බවය. ගුරුතුමාගේ පදිංචිය මාදිපොල ය.“හා, මාත් යන්නෙ ඒ පැත්තටනේ යමු එහෙනම් මා එක්ක” යැයි තෑගි බෝගවලින් සිත් සතුටු වූ නිලධාරියා ගුරුවරයාට ආරාධනා කළේය. ගුරුවරයා ද පාසල අවසන් වීමට පෙරම ගමනට පිටත් විය.පැය එකහමාරක පමණ දුරක් යද්දී දෙදෙනා ගජ මිතුරන් බවට පත්ව සිටියහ. මාදිපොල දී ගුරුවරයා නිවෙසට ඇරලූ අධ්‍යාපන නිලධාරිතුමා ගුරුතුමාගේ නිවෙසට ද ගොඩවී යෑමට අමතක නොකළේය. එහිදී ගුරුතුමාගේ පියා හා මධුවිතකින් ද සප්පායම් වූ නිලධාරිතුමාට ගුරුතුමා ගේ පියා සිය පුතාගේ ස්ථාන මාරුවක් ගැන ද දැනුම් ජන්නේය.“හා! ඕක මොකද්ද බදාදාට ඇවිත් මාව හම්බවෙන්න.”වැඩි දිනක් නොගියේය. මෙතෙක් දුෂ්කර සේවයේ සිටි ඉංගි‍්‍රසි ගුරුතුමාට අවශ්‍ය පාසලට මාරුවක් ද ලැබිණි. මාරුවීමේ ලිපිය ද රැගෙන කලින් පාසලෙන් සමුගෙන ඒමට යද්දී එදින ද විදුහල්පතිවරයා හමු නොවූයේ එතුමා බීජ රැගෙන ඒමට ගලේවෙල ගොස් සිටි බැවිනි.දීඝායු අටුගොඩකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>08</month>
      <day>07</day>
    </date>
    <link>http://www.silumina.lk/2011/08/07/_art.asp?fn=as1108076</link>
    <topic>ගුරු මවුනි පියාණනි ඔබ අපට අගනේ ය</topic>
    <author/>
    <content>ගුරු මවුනි පියාණනි ඔබ අපට අගනේ යමවු ඇකයෙන් ආදරය ලබනා දරුවා සමාජයට හුරු කරන්නේ ගුරුවර ගුරුවරියෝ ය. දරුවකුගේ දෙවැනි මවුවරුන් ලෙස ගුරුවරු හඳුන්වන්නේ එබැවිනි. අම්මලා තාත්තලා තරමටම ජීවිතයට සමීප වූ තම ගුරු මෑණිවරුන්ට පියවරුන්ට කළගුණ දැක්වීම උතුම් ක්‍රියාවකි. ඉකුත් දා එවැනි උතුම් කාර්යයක් කිරීමට කොළඹ ආනන්ද විද්‍යාලයේ ‘ආදි ආනන්දයන්ගේ 82 කණ්ඩායම” පෙරමුණ ගත්හ.ගෙවීගිය වසර විස්සක් පුරා ආනන්දයේ දරුවන්ට ශිල්පය දැනුම දුන් ගුරුවර ගුරුවරියන් ට කෙළෙහි ගුණ දැක්වීමක් ලෙස ගුරුවර ගුරුවරියන් අසූ දෙනකු සියලු පහසුකම් ඇතිව අනුරාධපුරයේ ජයසිරි මහ බෝ සමිඳු ඇතුළු අටමස්ථානය වන්දනා කිරීම සඳහා කැඳවාගෙන ගියහ. ඉකුත් 23 දා සවස ජයසිරි මහ බෝ සමිඳුන් උදෙසා ගිලන්පස බුද්ධ පූජාවක් ද පසුදින අලුයම කිරිපිඬු පූජාවන්ද පැවැත්වූහ.මෙහි ඉතාම සංවේදී දනවන දසුන වූයේ වයෝවෘද්ධභාවය නිසා ඇවිදීමට නොහැකි වූ ඇතැම් ගුරුවර ගුරුවරියන් රෝද පුටුවෙන් ද, ඇතැම් අයට ආදි ශිෂ්‍යයන් විසින් ඔසවාගෙන ද පුදබිම වෙත රැගෙන යනු ලැබීමයි.වියපත් ගුරු මවුපියවරුන්ගේ දෑස් කඳුළු පිස හරිමින් ඔවුන් සිතේ සතුටක් ඇති කරවීමට, පාසලේ අතීතය මතක් කිරීමට ආදි ආනන්දිය 82 කණ්ඩායම කාරුණික වූහ.බෝධි පූජාව පවත්වමින්වන්දනා ගමනට සහභාගිවූ ගුරුකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>08</month>
      <day>07</day>
    </date>
    <link>http://www.silumina.lk/2011/08/07/_art.asp?fn=as1108077</link>
    <topic>පනාමුරේ ඇත් රාජා මැරී වැටුණේ මගෙ දෑස් ඉදිරිපිටයි</topic>
    <author>සටහන -උපාලි සමරසිංහ</author>
    <content>පනාමුරේ ඇත් රාජා මැරී වැටුණේ මගෙ දෑස් ඉදිරිපිටයිපනාමුරේ... පනාමුරේ පනාමුරේ ඇත් රාජා- පනාමුරේ ඇත් රාජා අභීත නද පා හස්තිරාජා ඒ සටන් කෙළේ තෙද පා පනාමුරේ ඇත් රාජාමේ මධුර ගීය ඔබට මතක ද? 1950 දශකයේදී සුගතපාල මලලසේකර නමැති තනු නිර්මාපකයා මතු නොව ගායකයා විසින් ගයන ලද මහා කිවියකු වූ ආනන්ද රාජකරුණා විසින් ලියන ලද මේ අපූරු ගීය නිර්මාණය වූයේ කුමන සිද්ධියක් අරබයා දැයි බොහෝ දෙනෙක් දැන් දනිති.ලංකාවේ ප්‍රථම කතානායක ප්‍රැන්සිස් මොලමුරේ මැතිඳුන්ට රජයෙන් ලියා දුන් පුරා අක්කර 99,000 ක් පමණ වන මහා වන තීරයේ ජීවත්වූ අලි ඇතුන් විශාල ප්‍රමාණයක් අල්ලා හීලෑ කැර විකුණා දැමීමේ 1928 පමණ කාලයේ සිට පැවැති ඇත් ගාල් ක්‍රමය මුළුමනින්ම අහෝසි වී ගියේ මේ පනාමුරේ සද්දන්තයා වරිගය වෙනුවෙන් කළ මහා සටනේ ප්‍රතිඵලයක් වශයෙනි. 1950 අගෝස්තු 9 වැනි දා මේ සත්ත්වයා තම වර්ගයාගේ නිදහස වෙනුවෙන් අභීතව සටන් වැද දිවි පූජා කෙළේය.මේ සද්දන්තයා එදා දිවි පූජා කරනු සියැසින් දුටු සුගතපාල මේ කම්පනීය සිද්ධියෙන් දෙකපෝල දිගේ රූටා වැටෙන කඳුළු අතරින් හැඟුම්බරව සිටි ආනන්ද රාජකරුණා සූරින් ලවා මෙහි ගේය පද රචනාව සකසා ගනු ලැබිණ. මේ අවස්ථාව වන විට දෙදෙනාම සිටියේ බුරුත තේක්ක කොටවලින් ගැට ගසා තිබු මහා අට්ටාලයක් මත සිදුවීම නරඹමිනි.ඒ උදාර පනාමුරේ ඇත් රාජා මිය ගොස් දැන් වසර 61 කි. මම අද ඔබට ලියන්නේ ඒ ඇත් වීරයාගේ නැවත උප්පත්ති කතාවකි. වසර ගණනාවකට පසුත් කෘතවේදී සංවේදී ගැමි ජනතාව හරසරින් එම සතා සමරා පින්කම් කරන මොහොතක් ගැන ය. තවත් හරියටම දින දෙකකින් පනාමුරේ ඇත් රාජා වෙනුවෙන් මුළුමහත් පනාමුරේ ජනයාගෙන් බොහෝ දෙනෙක් ඒ සතා සමරා භික්ෂුන් වහන්සේ ලවා බණක් කියවා මහා දානයක් දෙති. මතක වස්ත්‍ර පූජා කරති. සංඝයා වහන්සේට අටපිරිකර පුදති. මේ ආශ්චර්යය කුමක් ද?එදා මේ අට්ටාලවල සිට ඇතුන් දඟ දමන යුරු නැරැඹු සුද්දන් දැන් මෙහි නැත. කඩපිල් ද නැත. කතානායක මොලමුරේ ද නැත. මඩුවන්වෙල දිසාවේ පරපුරෙන් පැමිණි එදා ඒ ශෝචනීය සිද්ධිය දුටු ජේ. ඒ. ඩබ්ලිව්. මඩුවන්වෙල කෝරළේ මහත්මයා ද අද ජීවතුන් අතර නැත. මේ සිද්ධියට විශේෂයෙන් ඇත් ගාලට සම්බන්ධව සිටි කිසිවෙකුත් අද නැත. ඒත් ඇත් ගාලේ ඇතුන් මේච්චල් කළ උන් නෑවු, කැවූ පෙවු හීලෑ කරන්නට වෙහෙස වූ එක්තරා එකම මිනිසෙක් පමණක් හිඳී. ඒ ඇත් ගාලේ ඇතුන් බලන්නා ලෙස වැඩ කළ හේවා ගමආරච්චිගේ පැන්ටිස් ය. සිද්ධිය වන විට පැන්ටිස් අවුරුදු 22 ක හිරිමල් තරුණයෙකි. අද ඔහුට අවුරුදු 83 කි. මේ පැන්ටිස් මහතා ඒ සිද්ධිය මතකයට නැඟු අන්දමයි.මට ඊයේ අද වගේ මතකයි මහත්තයො. ඒ සද්දන්තයා වෙඩි කාලා වැටුණු අන්දම. මහ පොළොව දූවිල්ලෙන් වැසිලා ගියා. මහ පොළොව දෙදරුම් කෑවා. මිනිස්සු ඇඬුවා. මං අලි බලන්නෙක් හැටියට නොයෙක් තැන්වල වැඩ කළ කෙනෙක්. බොහොම හයිරන්කාර ඇත්තු මං කීකරු දරුවො වගෙ බලා ගත්තා.එදා මොලමුරේ මහත්තයලට රජයෙන් අක්කර 99,000 ක් ලියා දීලා තිබුණා. ඒක මෙහෙ ඉඳන් (පනාමුරේ) කෑගල්ල දක්වාම මහ කැලේ. ඒ කැලයේ තිබුණු ගහකොළ විතරක් නොවෙයි, වන සිවුපාවුන් පවා අයිති ඒ හාමුදුරුවන්ට. 1928 ඉඳන් ඇත් ගාලක් පටන්ගෙන උන්නාන්සෙ මේ මහා වනයේ අලි ඇතුන් අල්ලා විකුණුවා. මං පනාමුරේ ගමට ආවෙ මේ ඇත් ගාලේදි අල්ලන අලි නාවන්න. කවන්න. පොවන්න. බලා ගන්ඩ. (දැන් ඔහු එහිම කසාදයක් කැරගෙන පනාමුරේට මඳක් දුර කොළොන්න ගමේ උස් කඳු ගැටයක නිවසක් හදාගෙන ජීවත් වෙයි.)එදා මේකෙ අලි අල්ලන්න ආපු පනික්කියො ගොඩාක් හිටියෙ කෑගලු දිසාවේ අය. මේ මහා කැලේ හාමුදුරුවන්ගෙන් අවසර ගත්තු අහිංසක ගැමියන් පැල් අටවාගෙන ජීවත් වුණා. ඒ අයත් මේ විදියට අලි අල්ලන්න සහභාගි වුණා. එදා ආණ්ඩුකාර උන්නාන්සේ නිතර ආවා ගියා මේ අලි අල්ලනවා බලන්ඩ. විලියම් ගොපල්ලව උන්නාන්සේ. උන්නාන්සෙ පනාමුරේ ඇත් රජාගෙ සිද්ධියේදී හිටියෙ කන්තිරිප්පුවෙ. මේ ඇත් ගාල නිසා එදා මේ ගම දියුණු වෙලා තිබුණා.කඩපිල්, විතරක් නොවේ තැබෑරුම් පවා ඇතිවුණා. සුද්දො ගමේ කොල්ලන්ට වීසි කළේ ඩොලර් කොළ. ඒ ගොල්ලො හරිම ආසයි අල්ලගන්නා අලි හීලෑ කරනවා බලන්ඩ. මේකේ මිනිස්සු ඉන්නා හරිය අට්ටාල හදලා තිබුණෙ ශක්තිමත් දැව යොදලා. බුරුත, තේක්ක, පලු, වීර කඳන් දාලා යෝධයකුටවත් ගලවන්න බැරි තරමට හදලා තිබුණේ.ඇත්ගාලේ ඉතිරිව ඇති එකම බුරුත කණුවඔය කියන ඇත් රාජා නම එහෙම කීවත් මෙයා ඇතෙක් නොව දැවැන්ත අලියෙක්. අඩි 9 ක් උසයි. අඩි 13 ක් දිගයි ශරීරය. ඒ වතාවෙ ඔක්කොම අලි 18 ක් එක්ක මෙයත් ගාලට වට කළේ. අලි නෑම්බියොත් මේ අතර හිටියා. හීලෑ අලින් දාලා මේ අය හීලෑ කරන ක්‍රමයටත් මෙයා කැමැති වුණේ නෑ. මෙයා කුංචනාද දිදී ඇත්ගාලේ දූවිලි අවුස්සමින් කලබල කළා.දවස් 7 ක් විතර එකම සෙල්ලම. සුද්දන්ට නම් හරිම විනෝදයි. ඒත් මෙයා හටන් කරන්නේ අනෙත් කට්ටියත් අරන් ගාලෙන් පනින්න. කලබලය දිගටම තිබ්බා. අනිත් අලි ළඟටවත් කිට්ටු වෙන්න මෙයා ඉඩ දුන්නෙම නෑ.අන්තිමේ මොලමුරේ හාමුදුරුවො දළ ඇතෙක් ලවා ඌ මට්ටු කරගන්ඩ බැලුවා. ශරීරය දිහා බැලුවාම මුකුත් කරන්ඩ ලෝබයි. සාමාන්‍යයෙන් අලියා ඇතා දැක්කම තරමක් බය වෙනවා. ඒත් මෙයා බය වුණේම නෑ. ගැහුවා ගැහිල්ලක් ඇතාට. දළ ඇතා කරණම් ගහලා වීසි වෙලා අට්ටාලය ළඟටම ගිහින් වැටුණා. බලා හිටියවුන් විස්මයට පත්වුණා. ඔක්කොම කීවෙ ‘අප්පේ මෙයාට දළ තිබුණානම් ඔක්කොම මරලා දාවි’ කියලයි.අලි පනික්කියො නොයෙක් සෙල්ලම් දාලා ඇතා මේ ගාලෙ තවත් පුංචි ගාලකට කොටු කරන්ඩ බැලුවා. කොහොම හරි කොටු කළා. ටික වේලාවයි ගියේ. ගැහුවෙ නැතෑ, අර පුංචි ගාලෙ මහ බුරුත කොට හතරඅත වීසි වෙන්න. කුංචනාදය කරලා එලෝ මෙලෝ සිහියක් නැතිව පිඹගෙන එනවා ගහන්ඩ. මිනිස්සු අට්ටාලයෙන් බිමට පැනලා දුවන්නත් ලෑස්ති වුණා. ෙමාලමුරේ හාමුදුරුවො අණ කළා, ලංසි මහත්තයකුට. ඒ කාලෙ එතුමා කීවොත් ඒක තමයි අණ. කාටවත් ඒක වෙනස් කරන්ඩ බෑ. සුද්දා තුවක්කුව අරන් ඇවිත් තරමක් නැවිලා ඉලක්කය ඇල්ලුවා. එකම වෙඩි පහරක්. හරියට නළල මැදට. මහා පර්වතයක් වැටුණා වගේ නිදහස ඉල්ලපු ඒ වීරයා මැරිලා වැටුණා.මං දැක්කා වැටුණු ගමන් සතාගෙ පණ යනකොට උගෙ ලිඟුව තවත් කකුලක් වගේ ඉදිරියට නෙරනවා. තවත් සුද්දෙක් අට්ටාලයෙන් පැනලා ආවා පොටෝ ගන්ඩ. හාමුදුරුවො ගැහුවෙ නැතෑ සුද්දට පයින්. සුද්දා වීසිවෙලා බිම වැටුණා. නැගිටලා සැලියුට් එකකුත් ගහලා සුද්දා ආයිත් ගියා අට්ටාලෙට. මගෙ ජීවිතේ දැකපු ශෝචනීයම සිදුවීම ඒක තමයි මහත්තයො. මං ‘කදිරා’ හා ‘මැණිකෙ’ කියලා සැර පිරිමි සතෙක් හා ගැහැනු සතෙක් බලලා තියෙනවා. ඒත් මේ තරම් ශක්තිවන්තයෙක් දැකලා නෑ. මිනිස්සු ඇඬුවා.අපි ඇත්ගාල බලන්නට ගියෙමු. එහි තිබුණු බුරුත තේක්ක කඳන් කණු අතුරුදන්ය. එකම එක බුරුත කොටයක් පමණක් අදත් විරාජමානව තිබේ. පනාමුරේ ඇත් ගාල වෙනුවෙන් වූ අක්කර 10 ක් පමණ වූ ඒ වපසරියේ දැන් ඇත්තේ සුළු ඉඩම් කට්ටියකි.අනෙත් සියල්ලම ඉඩම් අයිතිකරුවන් කැර ඇතැම් දේශපාලකයන් විසින් ලියා දී ඇත. අලි ඇතුන් විඩාව සංසිඳුවන්නට පිපාසය නිවාගන්නට පැමිණි දිය උල්පත ද දැන් ඇත්තේ එහා ඉඩමේය. ගහකොළට සතා සීපාවට පෙම් බඳින ඇත් ගාලේ නව සංරක්ෂණ කටයුතු සඳහා බොහෝ දරදිය අඳින පිත්තල බොත්තම්කාරයකු සිටීම ගැන මම සතුටු වෙමි. ඔහු පනාමුරේ ගමේ මිනිසුන්ගේ දේවදූතයාය. හොරණ සහකාර පොලිස් අධිකාරී සමන් රත්නායක නමැති ඒ අරුම පුදුම පරිසරවේදියා ගහකොළට සතා සීපාවට පෙම් බඳින්නා මම හමු වෙමි.මම පුංචි සන්දියේ ඉඳන් අලි ඇතුන් ගැන හරියට කියවනවා. පොලිස් ජීවිතයේ යම්බඳු විරාමයක් ලැබු තැන මගේ නෝනත් සමඟ මං යන්නෙ හිත සැහැල්ලු කරගන්ඩ වනපෙත් බලන්ඩ. පනාමුරේ ඇත් රාජා ගැන පියසේන කහඳගමගේ ලියපු පොතක් මා කියෙව්වා. මේ හරහාත් තවත් බොහෝ කියැවීම්වල ප්‍රතිඵලත් නිසා මට මේ ඇතා ගැන විශේෂ ආදරයක් ඇතිවුණා. මං ඒ ඇත් ගාල පිහිටි තැන බලන්ඩ ගියාම එතැන තිබුණේ එකම කණුවක් විතරයි. ඒ ඉඩමවත් අනාගත පරපුරට අහිමි වන බවක් මට දැනුණා. මං ගමේ මිනිස්සුත් එක්ක මේ භූමිය රැකගෙන මේ සතාගෙ පිළිරුවක් මෙතැන අඹවන්න කල්පනා කළා.ඇත් ගාලේ ඇතුන් බලන්නා ලෙස වැඩ කළ හේවා ගමආරච්චිගේ පැන්ටිස්දැන් ඒ පිළිරුව අපි හදාගෙන යනවා. එහා පැත්තෙ ඉඩම සල්ලි දීලා අරගෙන හරි අපි ඇත් ගාලෙ තිබුණු අලියා වැටුණු තැන ජනතාවට බලා ගන්ඩ උරුම කරනවා. මේ 9 වැනිදා ඒ ඇත්රජා වෙනුවෙන් ගමේ මිනිස්සුත් එක්ක පින්කම් කරවන්ඩ කටයුතු කළා. බණක් කියවලා දානයක් දීලා පින්පෙත් දෙනවා. ඒ විතරක් නොවේ පින්නවලින් කන්නන්ගර මහතාට ලැබුණු ඒ වර්ගයේ ඇත් පැටියෙක් අපි එදාට මෙතැනට ගෙනෙනවා.දැනට මේ ස්ථානයේ අලි ඇතුන් පිළිබඳ වටිනා කරුණු ගොඩාක් තියෙන කෞතුකාගාරයක් හදාගෙන යනවා. ඇතා මරා පිළිස්සු තැන තිබී හමුවූ කොටස් පවා මෙහි තියෙනවා. මේක අනාගත පරපුරට ඒ උරුමය ආරක්ෂා කැර තැබීමක් වේවි. පනාමුරේ කාවන්තිස්ස රජමහා විහාරෙ ලොකු හාමුදුරුවොත් ගමේ ප්‍රභූ පිරිසත් බොහෝ පරිසර හිතකාමී ගැමියනුත් මට මේකට උදව් කරනවා. එතුමා කීවේ තිර අදිටනිනි.පනාමුර ඓතිහාසික හස්තිරාජ පදනමේ නිර්මාතෘ සමන් රත්නායක මහතාය. එහි ලේකම් විජමුනිගේ පියදාස දැන් මා අබිමුව හිඳී.ආසියාවේ තිබුණු ලොකුම ඇත්ගාල මේකයි. එහෙම කීවට අද මේක පර්චස් ගණනකට කොටු වෙලා. අක්කර 10 ක් පමණ වපසරිය අහිමි වෙලා. අද ඇත්ගාලේ ලකුණක් හැටියට තියෙන්නෙ එකම කණුවයි. පනාමුරේ කියන ගම ලෝකට ගෙන ගියේ මේ ඇතාගේ වීර ක්‍රියාවයි. මේ කෞතුකාගාරයේ වටිනා බඩු භාණ්ඩ රැසක් අපි එකතු කරලා තියෙනවා. පනාමුරේ ඇතාගේ සමහර කොටස් ද මෙහි තියෙනවා. එදා ඇත්ගාල තිබියදී මෙහි තිබුණු ශ්‍රී විභූතිය නැවත මතු කරගන්නයි අපේ කල්පනාව. මෙහි පැමිණෙන සංචාරක භවතුන් හරහා යම්බඳු ආදායමක් ලැබුණොත් ඒ මුදලින් අප මේ රටේ රෝගාතුර වූ අලි ඇතුන්ට වෛද්‍ය ප්‍රතිකාර කරන ක්‍රමයක් අරඹනවා. දුගී ජීවත්වීමට මාර්ගයක් නොමැති ඇත්ගොව්වන් රැක බලා ගැනීමේ ක්‍රමවේදයකුත් අරඹනවා.මෙහි සියලු නිර්මාණ සැලසුම් කරන්නේ එංගලන්තයේ සිවිල් ඉංජිනේරුවකු වශයෙන් වසර 38 ක් සේවය කැර දැන් පනාමුරේ ගමේ පදිංචි මහරගම උපන් ලාංකිකයකු වන ඩැන්වෙල් දියෙස් මහතාය. ඔහුගේ අලංකාර නිවසේ ද එකතු කැර ඇති පනාමුරේ ඇත් රජාගේ පින්තූර බොහෝ වෙයි.“පිටරටක ජීවත්වන විටයි අපේ වටිනාකම අපට වැඩියෙන් දැනෙන්නේ. මේ වගේ සද්දන්තයෙක් ගැන විශේෂ සිද්ධියක් තිබුණනම් ඒ රටවල මේක ස්මාරකයක් කරලා බොහෝ කල්.” එතුමා කීවේ සංවේගයෙනි.පනාමුරේ ඇතා පිළිබඳ ගවේෂණයේදී ඒ සංවේදී මිනිසුන් අතර කතාබහේදී තවත් අලුත් යමක් මට සිහි විය. සාමාන්‍යයෙන් අලි රංචුවක නායකත්වය හිමි වන්නේ ඇතින්නකටය. නැත්නම් කෙණරකටය. අලියාගේ ගැහැනු සතා කෙණෙර නමින් හැඳින්වෙන අතර ඇතාගේ ගැහැනු සතා ඇතින්න නමින් හැඳින්වෙයි. රෑනක බොහෝ විට ජීවත්වන්නේ ගැහැනු සතුන් ය. පිරිමි සතුන් සිටිනවානම් ඒ පුංචි සන්දියේදී පමණි. නිසි වයස එළැඹි තරුණ වියට පැමිණි පසු රැලෙන් පන්නා හැරීම සිරිතය. මේ සත්ත්ව විද්‍යාඥයන්ගේ මතයයි.තුන්පත් රෑන බිහිවන්නේ කෙණෙර හා එම සතාගේ ඉස්සර මුරයේ පැටියා හා පසුකාලීනව එකතු වන පැටියාගෙන් බව සත්ත්ව විද්‍යාඥ මතයයි. එසේම අලියා කෙණෙර පැටියා යනුවෙන් තුන්පත් රැළ හඳුන්වන අය ද සිටිති. මෙවැනිම උභතෝකෝටික ප්‍රශ්නයක් පනාමුරේ අලියා පිළිබඳව ද පැන නැඟිණි. මේ ඇතා හොඳින් වැඩුණු අවුරුදු 25 ක පමණ වයසේ අලි තරුණයෙකු බව ඇත්ගාලේ සිටියවුන් අතර ජීවත්ව සිටින එකම අලි බලන්නා පැන්ටිස් කියයි. සතා වෙඩි කා මැරී වැටෙද්දී ඔහුගේ ලිඟුව ඉදිරියට ඇදුණු බව සියැසින්ම දුටුවා යැයි හෙතෙම දිවුරා කියයි. එසේනම් මේ අලියා රෑනට නායකත්වය දුන් අලියා ද? අලි රංචුවට නායකත්වය දෙන පිරිමි සතුන් සිටී ද? යන ප්‍රශ්නය අප තුළ පැන නඟී.කෙසේ නමුත් වැඩුණු පිරිමි සතුන් කීප දෙනකුට රෑනක සිටිය නොහැකි ය. එවිට නෑම්බියන් දිනා ගැනීමට පිරිමි සතුන් අතර සටන් ඇතිවේ. ඒ අනුව ශක්තිවන්තයා රැලේ හැර දමා දුර්වලයන් පැන යයි. “තනි අලියා” බිහිවන්නේ මේ ආකාරයෙනි. ඌ බරපතළ හිතුවක්කාරයකු ලෙස ගොවීහු හඳුනති. පනාමුරේ මෙසේ මිය ගිය අලියා අනෙත් සතුන්ගේ නිදහස වෙනුවෙන් දිවි දුන් පිරිමි සතෙකි. මේ සිද්ධි දාමය දෙස බලන විට අලි රංචුවේ නායකත්වය ද, තවදුරටත් සොයා බැලීමට සත්ත්ව විද්‍යාඥයන්ට බාර කරමි.මේ ගැන සොයා බැලීමේදී මෙන්ම තරමක් වෙනස් කතාවක් අපට කී අලිමංකඩ පාරේ හෙට්ටිආරච්චිගේ කොරනේලිස් අප්පුහාමි (70) මහතාගේ කතාව ද අපට අලුත් අදහස් ගෙන දෙන්නකි.මහත්තයෝ, මේ අලි ගාලට කරදරයක් වුණේ පස්සෙ. පනාමුරේ අලියාත් නෑම්බියෝ 18 දෙනාත් ගාලේ කරදරයක් නැතිව හීලෑ වෙමින් හිටියා. මේ අතර ගමේ එදා හිටපු රාළහාමිගේ පුතා මන්තර බලයෙන් මොනවාදෝ කරමින් ඔය කැලය මැදින්ගියා. ඒ අය මන්ත්‍ර බලයෙන් කෙළ පැමිණි අය. තමන්ගේ ඉසව්වේ අවසර නැතිව මෙහෙම යන රාළහාමිගෙ පුතාව දැකලා මොලමුරේ මහත්තයා එයාට අතින් ගැහුවා.එයා කේන්තියට මන්ත්‍රයක් ජප කරලා යන්ට ගියා. එදා හිට හීලෑ වෙමින් හිටි මේ සද්දන්තයා පිස්සු වැටුණා. එදා අපි මේ අලි ගාල බලන්න ගියේ පුදුමාකාර ආසාවකින්. ඒත් මේ සද්දන්තයා මෙතැන පොර අල්ලලා වෙඩි කාලා මිය ගියාට පස්සෙ මට මේ පැත්ත බලන්ඩ හිතුණෙ නෑ. අන්තිම මොහොතේ මෙයාව අල්ලන්න එළපු මද්ද වැරැදිලා නියපොත්තක් ගැලවී ගියා. ඊට පස්සෙ නවත්තන්ඩ බැරි වුණා. ඒ සතා හීලෑ කරගන්ට මොලමුරේ මහත්තයා ඌට කන්ඩ හරිහැටි නොදුන්නත් අනෙත් සතුන්ට දාන කොළ අතු කාලා මේකා පිස්සු නටනවා. බැරිම තැන තමයි වෙඩි තිබ්බේ. ඒත් මේවාට විරුද්ධව කට අරින්න එදා කාටවත් බෑ. ඒත් ගමේ මිනිස්සු තවමත් මේ අලියා වෙනුවෙන් පින්පෙත් පුදනවා. හෙට අනිද්දා සිද්ධ වෙන්නෙත් ඒකමයි.අලි ඇතුන්ගේ නිදහස වෙනුවෙන් පනාමුරේ අලියාගේ දිවි පිදීම මුළුමහත් ලෝකයේම ඇත්ගාල් ක්‍රමය තහනම් වීමට ප්‍රබල හේතුවක් විය. හෙට අනිද්දා මෙහි පැමිණෙන ඒ අලියාට සමාන පෙනුමින් යුත් කුඩා ප්‍රමාණයේ අලි පැටවා මේ භූමියේ ඒ මේ අත සැරිසරමින් තම අලි මුත්තා වෙනුවෙන් මහත් කාර්යභාරයකට සූදානමින් හිඳී. මා හිතන්නේ මේ ගැමියන්ගේ එකමුතුවෙන් ඒ පනාමුරේ ඇත් රාජා යළි ඉපදී ඇති බවකි. අනාගත සුරපුර වෙනුවෙන් එතැන ඉදිවන පනාමුරේ ඇත් රජුගේ ශරීර ප්‍රමාණයේ ප්‍රතිමාව තවත් බොහෝ කාලයකට මේ සිදුවීම අපේ හිත්වල දෝංකාර නංවන්නකි.පුංචි පනාමුරේ ඇත් රජුනි! ඔබට අපේ ආචාරය පනාමුරේ පනාමුරේ පනාමුරේ ඇත් රාජා - පනාමුරේ ඇත් රාජා අභීත නද පා හස්ති රාජා ඒ සටන් කෙළේ තෙද පා පනාමුරේ ඇත් රාජාසටහන -උපාලි සමරසිංහඡායා - විමල් කරුණාතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>08</month>
      <day>07</day>
    </date>
    <link>http://www.silumina.lk/2011/08/07/_art.asp?fn=as1108078</link>
    <topic>ගෙවල පෙරේතයා ආවොත් විනාසයි ඒත් දොර අරින්නෙත් අපිමයි</topic>
    <author>කේ.සී.ජේ. රත්නායක</author>
    <content>ගෙවල පෙරේතයා ආවොත් විනාසයි ඒත් දොර අරින්නෙත් අපිමයිඅපි මීට පෙර ප්‍රේත නම් අදෘෂ්‍යමාන සත්ත්ව වර්ගයා පිළිබඳව කතා කෙළෙමු. මේ ලිපියෙන් අවධානය යොමු කැරෙන්නේ යක්ෂ, ප්‍රේත, පිසාච යනාදීන් ගේ ගති පැවතුම් පිළිබඳවයි. මෙවරත් ඒ පිළිබඳව අදහස් පළ කරනුයේ ප්‍රවීණ ගුප්ත විද්‍යා ශාස්ත්‍රඥයකු හා ගණිත පරපුරින් පැවත එන ඡ්‍යොතිෂවේදී මීපේ ගණිතගේ චන්ද්‍ර භාරතී මහතා ය.ඔහු පෙන්වා දෙන පරිදි, මේ අදෘෂ්‍යමාන සත්ත්වයින්ට තෙයාකාරයකින් ක්‍රියාත්මක විය හැකි ය. දර්ශන මාත්‍ර හෙවත් දේවල් දැකීම ගන්ධ මාත්‍ර හෙවත් ගඳ සුවඳ දැනීම හා ස්පර්ශමාත්‍ර හෙවත් දේවල් ස්පර්ශ කිරීම යනාදී වශයෙනි. තවත් ලෙසකට කිවහොත් ඇතැම් අදෘෂ්‍යමාන භූත සත්ත්වයෝ ආහාරයක් දෙස බැලීමෙන් පමණක් සෑහීමට පත්වෙති. තවත් අයෙක් ආහාර දෙස බැලීමට වඩා එහි ඇති සුවඳ ආඝ්‍රාණය කිරීමෙන් සෑහීමට පත්වෙති. ඊටත් වෙනස් අයෙක් ආහාර ස්පර්ශ කිරීමෙන් පමණක් සෑහීමට පත් වන බව කියති.එහෙත් ප්‍රේතයින් සහ මළ යක්ෂයන් යනුවෙන් හැඳීන්වෙන සත්ත්ව කොට්ඨාස දෙක අතර පැහැදිලි වෙනස්කම් දක්නට ලැබේ.දුන් දෙයක් හැර අන් දෙයක් ගැනීමට ප්‍රේතයින්ට හැකියාවක් නැත. සෙම්, සොටු, අසූචි යනාදිය ආහාර කොට ගන්නා ඔවුනට ඇතැම් විටෙක ආහාර නොලැබී ගත කරන කාලය වසර සිය ගණනක් විය හැකි ය. උතුම් පුද්ගලයින්ට දන් දෙන ආහාරයක් ඔවුන්ගේ අවසරය මත භුක්ති විඳීමට ලැබෙන අවස්ථා ද ඇත. ඇතැම් ප්‍රේතයෝ වසර සිය ගණන් සා පිපාසාවෙන් පෙළෙති. දුක් අඳෙීනා නඟති. මෙලොව සිටින ඥාතීන් අනුමෝදන් කරන පින් හේතුවෙන් මොහොතකට පමණක් සළු වස්ත්‍ර පහළ වෙයි. මේ සා දුක් විඳීමට සිදුවනුයේ ඔවුන් මෙලොවදී කළ අකුසල් හේතු කොට ගෙන ය.අධික ලෝභය, තණ්හාව, ඊර්ෂාව යනාදී පාප සිතිවිලිවලින් බරිතව මිය යන පුද්ගල යෝ ප්‍රේතාත්ම ලබා දුක් විඳින්නෝ ය. යාතු කර්මවල යෙදෙන ඇදුරෙක් දොළ පිදේනි දුන් විට ඒවා භුක්ති විඳීමට හැකි වුව ද ප්‍රේතයකුට තම කැමැත්තට යමක් ලබාගත නොහැකි ය. යම් පුද්ගලයෙකුට ප්‍රේත බැල්මක් වැටී ඔහු ගිලන් වුවහොත් යාතු කර්මයකදී ආතුරයා ආවේශ වී නටන්නේ නැත. කළ හැක්කේ හැඬීම හා වැලපීම පමණි. එහෙත් මළ යකෙකු ගේ බැල්මට හසුවී සිටින ආතුරයා යාතු කර්මයේදී ආවේශ වී නටන්නට පටන් ගනී. ප්‍රේතයා සහ මළ යකා හඳුනා ගැනීමේ එක් ක්‍රමයකි ඒ.මේ දෙවර්ගය අතර ඇති තවත් වෙනසක් නම් ප්‍රේතයින් බලහීන ඉතා දුබල සත්ත්ව කොට්ඨාසයකි. පහරදීම්, ගිනි තැබීම්, ගල් ගැසීම් යනාදිය සිදු කිරීමට ප්‍රේතයකුට හැකියාව නැතත්, මළ යක්ෂයන්ට ඒ සියල්ල කළ හැකි අතර මළ යකුන් ඇදුරන්ට පවා පහර දෙන අවස්ථා ඇති බව චන්ද්‍ර භාරතී මහතා පෙන්වා දෙයි.ප්‍රේතයින්, මළ යකුන් බොහෝ විට වාසය කරනුයේ වැසිකිළි, ගෙවල්වල පිලිකන්න, කසළ ගොඩ, සොහොන් පිටි, තුංමං හන්දි යනාදී ස්ථානවල ය. නිතර සා පිපාසාවෙන් පෙළෙන ප්‍රේතයින් , මළ යකුන් වාසය කරන ස්ථානවලින් අධික දුර්ගන්ධයක් හට ගනී. මළ යකුන්ගේ හා ප්‍රේතයින්ගේ බැල්ම බැඳුණු පුද්ගලයන්ගේ සිරුරුවලින් ද එවැනි දුර්ගන්ධයක් නිකුත් වෙයි. මෙහි දැක්වෙන තවත් පුදුමයක් නම් මළ යකුන්ට කාම හැඟීම් පහළ වීම ය.බඩ, සම පිට කයට ඇලෙන ලද්දා වූ ලබු ගෙඩියක් ව නෙරා ආ බඩ, අවුල්ව දික්වූ හිස කෙස්, කිහිලි ලොම්, උල්වූ රතු වූ නෙරා ආ දෙනෙත්, ඇස්වලින් කඳුළු, කබ පෙරෙන්නා වූ වැලපෙමින් සිටින්නා වූ ස්වරූපයෙන් මළ යකුන් දක්නට ලැබේ. ඔවුනට ඒ ස්වරූපය පහළ වන බව කියනුයේ කර්මානුරූපීව ය. ප්‍රේතයින්ට හා මළ යකුන්ට ආවේණික වූ ස්වරූප ඇත. මේ දෙවර්ගයටම හැඟීම් - දැනීම් ඇති අතර සිතා මතා ක්‍රියා කිරීමට හා අනුන් ගේ සිත් දැන ගැනීමේ හැකියාව ඇති බව ද සඳහන් වෙයි.එනම් ඔවුනට අනුන්ගේ සිත්වල ඇති දේ දැන ගැනීමට පවා යම් බලයක් හිමි ය. ඇතැම් ඇඳුරන් මළ යකුන් බැඳගෙන ශාස්ත්‍ර - පේන - නිමිති යනාදිය කියනුයේ මළ යකුන් සතුව ඇති ඒ බලය භාවිතා කරමිනි. චන්ද්‍ර භාරතී මහතා පෙන්වා දෙන පරිදි බලයෙන් වැඩි මළ යකෙකුට කිසියම් දුරකට අනාගතය දැකීමේ හැකියාව ද ඇත. එහෙත් ගුප්ත ශාස්ත්‍රය මැනවින් දන්නා ඇදුරන් ඉදිරියේ මළ යක්කු පවා දුබල වෙති. මළ පෙරේතයන් හා මළ යකුන් අල්ලා වෙනත් තැන්වලට ගෙන ගොස් දැමීම වෙනම ම විස්තර කළ යුතු සිද්ධියකි.“අපි අවට ඕනෑ තරම් ප්‍රේත, පිසාච, මළ යක්ෂ අදෘෂ්‍යමාන සත්ත්වයෝ හැසිරෙනවා. ඒත් යම් පුද්ගලයකුට, යම් ගෙදරකට ප්‍රේත යක්ෂ බැල්ම වැටුණොත් මහ විනාශයකි. හැමදේම නරක අතටයි පෙරළෙන්නේ. ඒ බව හඳුනා ගත්තාම ඒ පාපී අදෘෂ්‍යමාන සත්ත්වයින් පිටමං කරලා පුද්ගලයාට සහ ගෙදරට ආරක්ෂා යොදන්න ඕනේ. හරියටම හොර හතුරන්ගෙන් රැකෙන්න ජනේල දොරවල් අඟුල් දානවා වගේ මේ යක්ෂ, ප්‍රේතයින් ගෙන් රැකෙන්නත් උපාය උපක්‍රම තියෙනවා. ගෙයක් ආරක්ෂා කරන ගුප්ත ක්‍රම තියෙනවා. එතකොට වෙන්නේ මේකයි. හරියට ආරක්ෂා කරපු ඉඩමක - ගෙයක ගිනි දැල් විහිදෙනවා වගෙයි මළ යකුන්ට ප්‍රේතයින්ට පේන්නේ.අපේ ඇහැට ෙ නාපෙනෙන ගිනි වැටක් තියෙන බව ප්‍රේතයින්ට මළ යකුන්ට පේනවා. ඒ ගිනි වැට පැනලා එන්න ඒ අයට බලයක් නෑ. නමුත් වඩා බල සම්පන්න මළ යකෙකුට ගිනි වැට තරණය කරන්න පුළුවන්. ඒක වළක්වන්නත් ක්‍රම, උපාය තියෙනවා. හැබැයි වැදගත් ම දේ ඒක නෙවෙයි. අපේ මිනිස්සුන්ගේ නරුම ගති පැවැතුම් නිසා අහක යන නයි රෙද්ද අස්සෙ දාගන්න වැඩ තමා බොහෝ විට සිද්ධ වෙන්නේ” චන්ද්‍ර භාරතී මහතා තවදුරටත් මෙසේ කියයි.“අපි අපේ ඇවතුම් - පැවතුම් මිනිස්සු හැටියට තියා ගන්න ඕනේ. ගෙයක් මනුස්ස වාසයක් වගේ තියා ගන්න ඕනේ. වත්ත වටේ පිළී ගඳ, කසළ ගොඩවල්, ගේ ඇතුළේ කිළිටි රෙදි, ඉඳුල් භාජන, මේවා තියා ගෙන රෑ ජාමයක් වෙන තුරු ටෙලිනාට්‍යය බලලා නින්දට වැටෙනවා. මොකද වෙන්නේ අහක යන ප්‍රේතයින් මළ යකුන්ට මේ තැනට ආරාධනා කරනවා වගේ. ඉතිං ඇවිත් පදිංචි වෙනවා.මූලිකම දේ තමන්ගේ ශරීරය වගේ ම ගේ දොර හොඳ පිරිසුදුවට තියෙන්න ඕනේ. ගෙයක් ප්‍රේත විමානයක් කරගන්නේ අපිමයි. ගෙයක් තියෙන්න ඕනේ දිව්‍ය විමානයක් වගෙයි. ගෙවල් පෙරේත විමාන වුණහම ඉක්මණට ම එන්නේ ගෙවල් පෙරේතයා. ආවොත් විනාසයි. ඒ ගෙදර නිතර ගෝරි, නඩු හබ, ලෙඩ දුක්, අඳෙීනා, එන්න එන්න පිරිහෙනවා. හැබැයි අපිම තමයි ගෙවල් පෙරේතයාට ගෙට එන්න දොර ඇරලා දෙන්නේ. අමනුස්ස දෝෂයන් ගෙන් මිදෙන්න ක්‍රම දෙකක් තියෙනවා. ප්‍රධානම දේ හිත පිරිසුදු කැර ගැනීම. දෙවැන්න තමන්ගේ වාසස්ථානය වට පිටාව පිරිසිදුව තබා ගැනීම, භූත දෝෂ පස්සේ දුවන අයට මම ඒ ටික තමා කියන්න කැමති.කේ.සී.ජේ. රත්නායකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>08</month>
      <day>07</day>
    </date>
    <link>http://www.silumina.lk/2011/08/07/_art.asp?fn=av1108072</link>
    <topic>යාත්‍රා</topic>
    <author>හිරුණි</author>
    <content>යාත්‍රාප්‍රවීණ මාධ්‍යවේදී අර්නස්ට් වඩුගේ රචනා කරපු ‘මගේ මැණික’ නවකතාවට ලැබුණු අසීමිත රසික ප්‍රතිචාර නිසාවෙන් ඔහු එහි දෙවැනි කොටසක් ඉදිරි සතියේදී දොරට වැඩීමට සුදානම් වන බව දැනගන්නට ලැබුණා.”මම ලියපු ‘මගේ මැණික’ නවකතාවට පුදුම තරමේ රසික ප්‍රතිචාරයක් පසුගිය දිනවල ලැබුණා. ඒ නිසාම එහි දෙවැනි කොටස ලියන්නටත් මම පෙලඹුණා. ‘මගේ මැණික –2’ ‘සංකලනී’ නමින් එළඹෙන දොළොස් වැනිදා සිට පාඨක ඔබ අතට තිළිණ කරන්නට මම හිතුවා. මේ කතාවේ එන ප්‍රධාන චරිතය ජනකාන්ත නළුවෙක්. ඔහු එක්තරා සම්මාන රාත්‍රියකදී ජනප්‍රියම සහ දක්ෂතම නළුවා යන සම්මාන දෙකම හිමි කර ගන්නවා.මේ අවස්ථාවේ කෝටිපති ව්‍යාපාරිකයකුගේ දියණියක් ඔහුට සුබ පතනවා. ඉන් පසු ඇය ඔහුට චිත්‍රපටයක් අධ්‍යක්ෂණය කරන්න ආරාධනා ලැබෙනවා. ඒ සිනමා නිර්මාණයේ නිෂ්පාදන කර්තව්‍යය පිටුපස දිවෙන ප්‍රේම වෘත්තාන්තයක් තමයි ‘මගේ මැණික –2’ නවකතාවට පසුබිම් වෙන්නේ.මීට ප්‍රථම අර්නස්ට් වඩුගේ ‘ආදරය මිහිරක් නොවෙව්’, ‘අමිල මල් 1 - 2’, ‘පිනි කඳුළු 1 - 2’, ‘ඇය පූජනීයයි 1 - 2’, ‘දේවතාවියේ’, ‘මුහුද තාමත් අහිංසකයි’ ආදී නවකතා රැසක් රචනා කළා. ‘මගේ මැණික –2’ ඔහුගේ දොළොස්වැනි නවකතාවයි.වෛද්‍ය රනිල් ජයසේන වෛද්‍ය ක්ෂේත්‍රයේ සේම කලා ක්‍ෂේත්‍රයේත් ජනප්‍රිය චරිතයක්. ඔහු ගීත රචකයෙක් වශයෙන් කලා ක්‍ෂේත්‍රයේ නමක් දිනාගත්තෙක්. ඒ විතරක් නොවෙයි ඔහුගේ පවුලේ සියලු දෙනාමත් කලාවට සම්බන්ධ අය. ඔහුගේ බිරිඳ මාධනි ජයසේන ගායිකාවක්. දියණිය හිරුෂි ජයසේනත් ගායිකාවක් වගේම කවි ගීත රචනා කරන්නියක්. පුතුන් දෙදෙනාත් ගිටාර් වාදනයේ දක්ෂයෝ.මේ පවුලේ සියලු දෙනාගේ ප්‍රාසාංගික අත්දැකීම් විඳගැනීමේ විරල අවස්ථාවෙක් එළඹෙන 12 වැනි දින උදාවෙනවා. එදින සවස 6.00ට කොළඹ බිෂොප් විද්‍යාලයීය ශ්‍රවණාගාරයේදී ‘සුසුදු සරා සඳේ’ සංගීත සන්ධ්‍යාව ආරම්භ වෙනවා.’අපේ පවුලේ මගේ බිරිඳගේ සහ දියණියගේ සංයුක්ත තැටි තුනක් මේ උත්සවයේදී දොරට වඩිනවා. ‘සඳ කිරණ ගලා’ නමින් මගේ සංයුක්ත තැටියත්, ‘සුසුදු රැළ’ නමින් දියණියගේ සංයුක්ත තැටියත් ‘සැරිසර’ නමින් බිරිඳගේ සංයුක්ත තැටියත් නම් කොට තිබෙනවා. ඒ එක්කම අපි තුන්දෙනාගේම ගීත ඇතුළත් ඩී.වී.ඩී. තැටියක් ‘සුසුදු සරා සඳේ’ නමින් එදින දොරට වඩිනවා. එහි ගීත 18ක් අඩංගු වෙනවා. මේ ඩී.වී.ඩී. එකට ලංකාවේ පළමු වතාවට දියයට රූගත කළ ගීතයක විෂුවල් එකක් අඩංගුයි. ඒ සමඟම මියගිය ග්‍රේෂන් ආනන්ද ගායකයා ගායනා කළ අවසන් යුග ගීතයත් ඔහු සංගීතවත් කළ ගීත තුනකුත් මේ අතරට එක් වෙනවා.වෛද්‍ය රනිල් ජයසේන ගේ දියණිය හිරුෂි ජයසේන තවමත් 10 වන වසරේ ඉගෙනගන්නා සිසුවියක්. ඇගේ ගීත එකතුවත් සමඟ ඇය රචනා කළ Water Coulrs  ඉංග්‍රීසි කවි එකතුවත් එදින දොරට වඩිනවා.වෛද්‍ය රනිල් - මාධනී යුවළගේ වැඩිමල් පුතුන් දෙදෙනා ද කලාවට වඩාත් නැඹුරු වූ දෙදෙනෙක්. නිර්මාණ් පුතු දැනට ඉංජිනේරු අංශයෙන් අධ්‍යාපනය ලබන අතර ෂවින් ජයසේන වෛද්‍ය විද්‍යාලයේ දෙවැනි වසරේ සිසුවෙක්. මේ දෙදෙනාම මේ ප්‍රසංගයේ දී ගිටාර් වාදනයෙන් සහාය වෙනවා.ගායන ශිල්පී ඩබ්ලිව්. ඩී. ආරියසිංහ ගැන කනගාටුදායක ආරංචියක් පසුගිය දිනවල අපට අහන්නට ලැබුණා. ඔහු රෝගීව ජාතික රෝහලේ 45 වැනි වාට්ටුවේ ප්‍රතිකාර ලබන බවයි ඒ ආරංචිය. සංගීත ක්ෂේත්‍රයට නිර්මාණ රැසක් එක්කරමින් මෙන්ම දැයේ දූ දරුවන්ට සංගීත ඥානය ලබා දෙන්නට ද මෙහෙවරක් ඉටුකළ ඔහුට ඉක්මන් සුවය ලැබේවා යන්නයි අපේ ප්‍රාර්ථනය. සමහර විට මේ මොහොත වන විටත් ඔහු සුවය ලබා නිවෙස බලා යන්නටත් ඇති.ප්‍රවීණ ගීත රචක සමන් චන්ද්‍රනාත් වීරසිංහයනුත් මඳක් අසනීප තත්ත්වයෙන් පසු වී දැන් සුවය ලබමින් සිටිනවා. අසනීප තත්ත්වය අතරතුරදීත් ඔහු තම නිර්මාණ කාර්යයන්ට නම් තිත තබා නැහැ. ඔහු එදා මෙදාතුර පරම්පරා තුනක ගායක ගායිකාවන්ට රචනා කළ ගීත අතරින් තෝරා ගත් ගීත 36 ක් ඇතුළත් සංයුක්ත තැටි දෙකක් එළි දක්වන්නට මේ වන විට සියලු කටයුතු සූදානම් කර හමාරයි.ටොරානා ආයතනයෙන් එළි දකින මේ සංයුක්ත තැටි ‘සඳමඬලේ සිට’ සහ ‘සඳ ලේඛා’ නමින් නම්කොට තිබෙනවා. ඒ සමඟම ඔහුගේ ගීත රචනා ඇතුළත් ග්‍රන්ථයක් ‘සඳුනි’ නමින් නිකුත් වීමට ද නියමිතයි.“දශක ගණනාවක් පුරා ඩබ්ලිව්. ඩී. අමරදේවයන්ගේ සිට ඊයේ පෙරේදා ක්ෂේත්‍රයට පැමිණි නලින්ද රණසිංහ, නිලුපුලී දිල්හාර දක්වා ගීත ගණනාවක් මම රචනා කරලා තිබෙනවා. ඒ අතරින් ගීත 36 ක් තමයි සංයුක්ත තැටි දෙකට අඩංගු වෙන්නේ. සැප්තැම්බර් මාසේ තමයි එළිදක්වන්න බලාපොරොත්තු වෙන්නේ.පියුමි ශානිකා බොතේජු පසුගිය දිනවල වලව්වක මැණිකේ කෙනෙක් වෙලා කියලා දැනගන්න ලැබුණා. ඒ තව නොබෝ දිනකින් ජාතික රූපවාහිනියේ විකාශය වන ගිහාන් රෝහණ ගේ ‘අගම් ලිහිණි’ ටෙලි නාට්‍යයෙන්. මේ මැණිකේ ඉස්කෝලෙට ගියොත් ළමයි මට්ටු කරනවා. ළමයි විතරක් නොවෙයි ගුරුවරුන්ටත් වලව් පාට් දානවලු.පියුමි නම් කිව්වේ ඇයට බොහෝ කාලයකින් ලැබුණු වෙනස් චරිතයක් කියලයි. කාලයක් ඇය නිතරම ටෙලි නාට්‍යවලින් දැක්කා. ඒත් පහුගිය කාලයේ නිතරම දකින්න ලැබුණේ නෑ. හැමදාම දකින්න ඉන්නකොටත් අගයක් නෑ කියලා පියුමි කිව්වා.මේ දිනවල පියුමි ටෙලි නාට්‍යවලින් දුරස් වෙලා සංදර්ශන කටයුත්තක් වෙනුවෙන් පුහුණු වෙනව කියල තමයි කිව්වේ. ඇයට විදේශීය ප්‍රසංග කිහිපයකටම ආරාධනා ලැබිලා තිබෙනවා. මේ ප්‍රසංගවල ඇය ගීත ගයනවා, රඟපානවා, නටනවා.ධර්මසිරි බණ්ඩාරනායකයන් විසින් නිර්මාණය කරන ලද වේදිකා නාට්‍ය රැසක් අපේ නාට්‍ය පේ‍්‍රක්ෂකයන් අතර අතිශය ජනපි‍්‍රය වුණා. ඒ අතරින් ඔහු කලකට ඉහත කළ ‘මකරාක්ෂයා’ සහ ‘ඒකාඅධිපති’ නාට්‍යය 2001 වර්ෂයේදී නව නිෂ්පාදනයන් ලෙසින් අපට දැක ගන්නට ලැබුණා. ඔහුගේ තවත් නාට්‍ය හතරක් ඉදිරි වර්ෂය තුළ නිෂ්පාදනය කරන්නට ඔහු මේ දිනවල සූදානමින් සිටිනවා.‘ධවල භීෂණ’, ‘මායා බන්ධන’ සහ ගී‍්‍රක නාට්‍ය ද්විත්වයක් වන ‘ඇන්ට්ගනී’ සහ ‘ඇගමෙම්නම්’ කියන නාට්‍ය නැවත නිෂ්පාදනය කරන්න මම බලාපොරොත්තු වෙනවා. මේ නාට්‍යයන්හි පෙර සිටි නළුවන් නිළියන් කිහිප දෙනයි දැන් ඉන්නේ. ඒ නිසා නවක පිරිසකට අවස්ථාව සලසා දෙන්න මම හිතුවා. මේක තරුණ තරුණියන්ට විතරක් තිබෙන අවස්ථාවක් නොවේ.උදාහරණයක් විදියට කියනව නම් ඉස්සර ඒ ඒ චරිත වලට ගැළපෙන වැඩිහිටි නළුවොත් අපට මුණ ගැසුණා.වින්සන්ට් සේරසිංහ, ජේ. එච්. ජයවර්ධන වගේ අය. ඒ නිසා මේ පාරත් මගේ ආරාධනය තරුණ සහ වැඩිහිටි හැමදෙනාටමයි.එළඹෙන 07 වැනිදා උදේ සිට අපේ සෙන්ටර් එකේදී මුණ ගැහෙන්න කියලා හැම දෙනාටම ආරාධනා කරනවා.හිරුණිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>08</month>
      <day>07</day>
    </date>
    <link>http://www.silumina.lk/2011/08/07/_art.asp?fn=av1108073</link>
    <topic>නර්තනය තමයි මගේ ජීවිතය</topic>
    <author>ගාමිණී සුසන්ත</author>
    <content>නර්තනය තමයි මගේ ජීවිතයහිමාලි සිරිවර්ධනඇයගේ නර්තනය මනබඳන සුලුය. ඇයගේ රංගනය සිත් අලවන සුලුය. නර්තනයටත් රංගනයටත් එකසේ දස්කම් දක්වන මෙම සුරූපිනිය හිමාලි සිරිවර්ධනය. මේ දිනවල ජාතික රූපවාහිනියෙන් විකාශය වන ‘බිනරි’ ටෙලි නාට්‍යයේ මාහැඟි රංගනයක යෙදෙන හිමාලි එහි එකිනෙකට වෙනස් චරිත 4 ක් නිරූපණය කරන්නීය. රූපවාහිනී නාලිකා කීපයකම ඇයගේ රංගන ඇතුළත් ටෙලි නාට්‍ය කීපයක්ම මේ දිනවල දැකගත හැකිය. අද ‘තරුවක් සමඟ වරුවක්’ විශේෂාංගය වෙන් වන්නේ හිමාලි සමඟ කළ කතාබහ වෙනුවෙනි.හිමාලි මොනවද මේ දවස්වල කරන්නෙ...?මේ දවස්වල ජාතික රූපවාහිනිය වෙනුවෙන් විමලරත්න අධිකාරි නිර්මාණය කරන අලුත්ම ටෙලි නාට්‍යයේ රූපගත කිරීම්වලට සහභාගි වෙනවා. ඊට අමතරව ඉඩ ලැබෙන විදියට මගේ ‘සෙන්සේෂන්’ නර්තන කණ්ඩායම සමඟ නර්තන ප්‍රසංගවලට සහභාගි වෙනවා. මම සාමාන්‍යයෙන් ටෙලි නාට්‍ය කීපයක රූපගත කිරීම්වලට එකවර සහභාගි වෙන්නෙ නෑ. ඒ වැඩේ මට කරන්න අමාරුයි. එක ටෙලි නාට්‍යයක රූපගත කිරීම් අවසන් වුණාට පසුව තමයි ඊළඟ ටෙලි නාට්‍යයට දායක වෙන්නෙ. මේ දවස්වල මම රංගනයෙන් දායක වුණු ‘බිනරි’, ‘පවන සේ ඇවිදින්’ ‘කිරි කවඩි’ වැනි ටෙලි නාට්‍ය කීපයක්ම රූපවාහිනී නාලිකාවල විකාශය වෙනවා.ඔබ රංගනය නිසා නර්තනයෙන් ඉවත් වෙලා ද?ටෙලි නාට්‍ය කීපයකම වැඩ එක දිගට තිබුණු නිසා නර්තන ප්‍රසංගවලට වැඩියෙන් සහභාගි වෙන්න බැරි වුණා. ඒත් මම නර්තනයෙන් ඉවත් වෙලාවත් දුරස් වෙලාවත් නෑ. නර්තනය තමයි මගේ ජීවිතය. පසුගිය දවස්වල විදෙස් රටක පැවැත්වෙන නර්තන ප්‍රසංගයකටත් ආරාධනයක් ලැබුණා. ඒත් ටෙලි නාට්‍ය වැඩ නිසා ඒ ආරාධනය බාරගත්තේ නෑ.‘බිනරි’ ටෙලි නාට්‍යයට ලැබෙන ප්‍රතිචාර කොහොම ද?හිතුවටත් වඩා හොඳ ප්‍රතිචාර පේ‍්‍රක්ෂකයින්ගෙන් ලැබෙනවා.‘බිනරි’ ටෙලි නාට්‍යය ඔබට අභියෝගයක් වුණා ද?ඔව්. මට හිතෙනව මම ඒ අභියෝගයට සාර්ථකව මුහුණ දුන්නා කියලා. ‘බිනරි’ ටෙලි නාට්‍යයේ මම චරිත 4 ක් නිරූපණය කරනවා. බිනරි කියන ගමේ හැදුණු අහිංසක යුවතියගේ චරිතය, ප්‍රශාන්ති කියන නිරූපිකාවගේ චරිතය, අංජලී කියන දෙමළ යුවතියගේ චරිතය සහ සුලෝචනා කියන නපුරු තරුණියගේ චරිතය. මේ චරිත හතරේ රූපය යම් දුරකට සමාන වුණත් ඒ චරිත හතරට අයත් ගතිගුණ සහ වෙනස් ලක්ෂණ වෙන වෙනම මගේ රංගනයෙන් ඉස්මතු කරල පෙන්වන්න මම උත්සාහ කළා.මේ ටෙලි නාට්‍යය මට සුවිශේෂි වන තවත් හේතුවක් තියෙනවා. මම හිතන්නෙ මේ දක්වා ලංකාවෙ එකම ටෙලි නාට්‍යයක එකම පුද්ගලයකු විසින් චරිත 4 ක් නිරූපණය කළ අවස්ථාවක් මේ දක්වා වාර්තා වී නැහැ. මම හිතන්නෙ එය වාර්තාවක් වෙන්න ඕන.‘සඳගල තැන්නෙන්’ පසුව ඔබ එකම රාමුවක ඇති චරිතවලට කොටු වෙලා යැයි කීවොත්...?නැහැ මම එහෙම හිතන්නෙ නෑ. ‘සඳගලතැන්න’ ටෙලි නාට්‍යයේ මම නිරූපණය කළේ අහිංසක ගැමි යුවතියකගේ චරිතයක්. ඒ ටෙලි නාට්‍යයට තරමක් දුරට සමාන ටෙලි නාට්‍යයක් වන ‘සඳගිරි පව්ව‘ ටෙලි නාට්‍යයේ මම නිරූපණය කරන්නේ දඩබ්බර ගැමි යුවතියකගේ චරිතයක්. මා මෙතෙක් කළ චරිතවල සමානකම් වලට වඩා විවිධත්වයක් තිබුණා කියලයි මට හිතෙන්නෙ.පසුගිය දවස්වල අංගම්පොර සටන් පුහුණු වුණේ ඇයි?විමලරත්න අධිකාරිගේ නවතම ටෙලි නාට්‍යයේ මා නිරූපණය කළ චරිතයට තමයි අංගම්පොර සටන් අවශ්‍ය වුණේ. ඒක හරිම සුන්දර ටෙලි නාට්‍යයක්. ළඟදීම එය ජාතික රූපවාහිනියෙන් විකාශය වීමට නියමිතයි. මෙහිදී මම ඉගෙන ගන්නෙ ටෙලි නාට්‍යයට අවශ්‍ය වන සටන් ක්‍රම කීපයක් විතරයි. ඒත් මම ආසයි අංගම්පොර සටන් දිගටම හදාරන්න.සිනමා නිර්මාණවලට ලැබෙන ආරාධනා මදි නේද?ඒක ඇත්ත. මම මේ වන විට ‘වන් ෂොට්’, ‘සොඳුරු වසන්තය’, ‘සුවඳ දැනුණා ජීවිතේ’ කියන චිත්‍රපට තුනට රංගනයෙන් දායක වෙලා තියෙනවා. මේ දිනවල තිරගතවන ‘කිං හන්තර්’ චිත්‍රපටයටත් රංගනයෙන් දායක වෙලා තියෙනවා. හැබැයි ඒ චිත්‍රපටවලත් මම කළේ ප්‍රධාන චරිත නෙමෙයි. මට රංගනයෙන් යමක් කරන්න පුළුවන් චරිතයක් තියෙන චිත්‍රපටයකට අවස්ථාවක් ලැබුණොත් සතුටින් බාර ගන්නවා.මොනවද පවුලේ තොරතුරු.මම ඉන්නෙ මගෙ මහත්තයාගෙ නිවෙසෙ. එයාගෙ දෙමව්පියන් එක්ක. අපි දැන් විවාහ වෙලා අවුරුදු හතරක් වෙනව. සතුටින් කාලය ගෙවනවා.ඔබේ පෙනුම හොඳින් පවත්වාගෙන යන්න විශේෂ උත්සාහයක් ගන්නව ද?ඔව්. ඒ මොකද රූපගත කිරීම්වලදී අපිට විවිධ දේශගුණික සහ විවිධ පරිසර තත්ත්වවලට මුහුණ දෙන්න වෙනව. නිදි වරන්න වෙනව. රැයක් දවාලක් නැතිව වැඩ කරන්න වෙනව. ඒ විදියට වෙහෙස වීම අපේ ශරීර සෞඛ්‍යයට, පෙනුමට කෙළින්ම බලපානව. ඒ නිසා ආහාර පාලනයෙන් ව්‍යායාම මඟින් පෙනුම හොඳින් තබාගන්න උත්සාහ කරනව.ගාමිණී සුසන්තකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>08</month>
      <day>07</day>
    </date>
    <link>http://www.silumina.lk/2011/08/07/_art.asp?fn=av1108074</link>
    <topic>අපේ රටේ නලින්ද පළමු තැනට</topic>
    <author/>
    <content>අපේ රටේ නලින්ද පළමු තැනටBest Model of the world 2011පසුගිය ජූලි 30 වැනිදා බල්ගේරියාවේ සොෆියා නුවර පැවැති Best Model of the world 2011 තරගයෙන් ලංකාව නියෝජනය කළ නලින්ද සම්පත් රටවල් 68 ක තරගකරුවන් සියල්ල පරදවා හොඳම ජාතික ඇඳුම ලෙස පළමු ස්ථානය දිනා ගැනීමට සමත්විය.මෙහිදී නලින්ද සම්පත් සමඟ නිරූපිකා පියුමි සුදේශිකා මෙම තරගය සඳහා ශ්‍රී ලංකාව නියෝජනය කළ අතර නලින්ද රජ ඇඳුමකින් ද පියුමි බිසොවක ලෙසින් ද සැරසී මීට ඉදිරිපත් වුණේ සැබෑ ශ්‍රී ලාංකේය අනන්‍යතාව ලොවට ම පෙන්වමින්.වාසනානලින්ද ලබාගත් මෙම ජයත් සමඟ ශ්‍රී ලාංකේය නිරූපණ ශිල්පියකු ජාත්‍යන්තර මට්ටමෙ මෙලෙස ජයග්‍රහණයක් ලබාගත් පළමු අවස්ථාව ලෙසින් එය ඉතිහාස ගතවීම ද සුවිශේෂී කරුණක්.නලින්ද ලබාගත් මේ දැවැන්ත ජයග්‍රහණයේ නියමුවා වන්නේ අපේ රටේ සිටින ප්‍රවීණ නිරූපිකාවක් මෙන් ම ‘වී’ ඇකඩමියේ නිර්මාතෘ වාසනා දන්තනාරායන. මේ ඒ පිළිබඳව වාසනා දක්වන අදහස.“නලින්ද ‘වී’ ඇකඩමියට බැඳුණේ වයස අවුරුදු 18 දී. පියුමි අවුරුදු 17 දී. දැන් නලින්ට වයස 21 ක්. මම මේ වනවිට Best Model of the world තරගාවලියේ ශ්‍රී ලංකාවේ ජාතික අධ්‍යක්ෂිකාව හැටියට කටයුතු කරනවා. ඉතින් මට අවශ්‍ය වුණා මෙවර තරගාවලිය සඳහා අපේ රට නියෝජනය කිරීමේ දී ජයග්‍රහණයක් ලබාගත හැකි දෙදෙනෙක් ඉදිරිපත් කළ යුතුයි කියලා.නලින්ද සහ පියුමි තෝරා ගැනුණේ ඒ අනුවයි. මේ දෙදෙනාම 2009 වසරේ Model of the Future තරගයෙන් පළමු තැනට ජයග්‍රහණ ලබාගත්තා. ඔවුන් දෙදෙනාටම හොඳ හැකියාවක් තිබෙනවා කියන එක මට තේරුණා. ගොඩක් දෙනෙක් කිව්වේ උඩරට නිලමේ ඇඳුම අන්දවන්න කියලා. ඒත් මට ඕන වුණා කවුරුත් නොසිතපු දෙයක් කරන්න. ඒ ඔස්සේ හිතන කොට තමයි මේ අදහස ආවෙ.ඒ තුළින් තමයි මේ රජ ඇඳුම නිර්මාණය වුණේ. මෙය නිර්මාණය කළේ වෙනුක යසසරි. මේ ජයග්‍රහණයේ විශේෂත්වය වුණේ සහභාගි වුණු රටවල් 68 නිරූපණ ශිල්පීන්, ශිල්පිනියන් 136 දෙනෙක් අතරින් නලින්දට මේ ජයග්‍රහණය හිමිවීමයි.ඉන්දියාව චීනය වැනි ආසියාවේ ප්‍රබල රටවල් එකකට වත් කිසිම ස්ථානයක් හිමි නොවීමත් අපේ මේ ජයග්‍රහණයේ අගය වැඩිවීමට හේතුවක්.ඒ රටේ රුපවාහිනී මාධ්‍ය නලින්ද සමඟ කළ සම්මුඛ සාකච්ඡා සජීවීව විකාශය කළා. ඒ වගේ ම එරට පුවත්පත්වල ප්‍රධාන ප්‍රවෘත්තිය බවට පත්වුණෙත් ශ්‍රී ලංකාව ලැබූ මේ ජයග්‍රහණය ගැන.” වාසනා එම ජයග්‍රහණය පිළිබඳව අදහස් දක්වන්නේ ඉතාම සතුටින්.“මේ තුළින් ශ්‍රී ලංකාවට යුරෝපයේ රටවල් තුළ හොඳ ප්‍රචාරයක් ලැබුණා. ශ්‍රී ලාංකිකයින්ට සිංහලයින්ට හොඳ ප්‍රෞඩ ඉතිහාසයක් තිබෙන බව දැනගත්තාම ඔවුන් දැක්වූවේ සුබවාදී ප්‍රතිචාරයක්.ඒ නිසා ම හත් දහසකට අධික ප්‍රේක්ෂක පිරිසක් ඉදිරියේ අපේ රටේ ප්‍රතිරූපය ඉතා හොඳ මට්ටමකින් ඉහළ නැංගා කියන්න පුළුවන්.මේ සඳහා අනුග්‍රහය දැක්වූ R and V entertainment හි රසික ගේ අදහස් ඒ.“මේ ජයග්‍රහණය සමඟ නලින්ද නිරූපණය වැඩිදුර හදාරන්නට එංගලන්තයට යන්න ශිෂ්‍යත්වයක් ලැබුණා. ඒ වගේ ම පියුමි ආසියාවේ රටවල් අතරින් කැමැති ම නිරූපිකාව ලෙස තේරුණා. ඇයට බල්ගේරියාවට යාම සඳහා ආරාධනාවක් ලැබුණා.ඇත්තෙන් ම යුරෝපීය රටවල අපේ රට ගැන හොඳ ප්‍රතිරූපයක් මේ තුළින් ගොඩ නැඟුණා.ඒ සඳහා දායක වීමට ලැබීම අපට විශාල සතුටක්” වාසනා රසික යුවළ අවසන් ලෙස පැවසුවා.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>08</month>
      <day>07</day>
    </date>
    <link>http://www.silumina.lk/2011/08/07/_art.asp?fn=av1108075</link>
    <topic>සිනා කතා</topic>
    <author>එඩ්වඩ් චන්ද්‍රසිරි</author>
    <content>සිනා කතාගුණවර්ධන තම මිතුරු වීරසේකර සමඟ සමාජ ශාලාවේ අඩියක් ගසමින් සිටියදී වීරසේකර තම මිතුරාට මෙසේ කීවේය.’ගුණේ උඹ නං හැබෑ ලක්කාරයෙක්. ගෑනු තුන්දෙනෙක්ව නීත්‍යානුකූලව ඇසුරු කරන්ඩ ලැබීම පොඩි පහේ වාසනාවක්ද?””කොහොමද බං ඒක වාසනාවක් වෙන්නෙ? පළවැනි ගෑනි කසාද බැඳලා අවුරුද්දකින් මැරුණා. දෙවැනි ගෑනි බැඳලා මාස හයකින් මාව අතහැරලා ගියා. තුන්වැනි පාර බැඳලා අවුරුදු එකහමාරක් ගෙවුණා. කරුමෙ කියන්නෙ ඒ ගෑනි තවම ඉන්නවනෙ’ ගුණවර්ධන කීවේය.”ජීවිතේ මහා පුදුම දෙයක් මංජුල’ පඩි ලැබුණු දා තම මිතුරු මංජුල සමඟ බාර් එකට ගොස් දෙකක් දා ගත් සුගත් කීවේය.”ඇයි තමුසෙ එහෙම කියන්නෙ?” මංජුල ඇසීය.”ඇයි අයිසෙ බලනවකො ජීවිතේ ගෑනුන්ටයි, මේ පිරිමි අපටයි දෙවිදිහකට සලකන හැටි. දැන් බලනවා අපි උපන්නම මල්, තෑගි ලැබෙන්නෙ කාටද? අම්මට. එතකොට බැන්දහම තෑගි හම්බවෙන්නෙ මනමාලිට.වෙන එකක් තියා ඕයි, අපි මළාම අපේ ජීවිත රක්ෂණ සල්ලි ලැබෙන්නේ කාටද? අපිටද? නෑ.. ඒත් ගෑනිට අයිසෙ” සුගත් කීවේය.”ඇයි තාත්තෙ අම්මා අද කෙළවරක් නැතුව සින්දු කියන්නෙ” පාඩම් කරමින් සිටි සශික තම පියාගෙන් ඇසුවේ ගේ තුළට අවධානය යොමු කරමිනි.”ඒ මල්ලියාව නිදි කරවන්නනෙ පුතා” පත්තරයක් බලමින් සිටි සේනාධි පිළිතුරු දුන්නේය. ”මම මල්ලියා නං බොරුවට හරි නිදිවගෙ ඉන්නවා” සශික කීවේ තරහිනි.මම දන්නවා ශාන්ති, අපේ පුතාට එයාගෙ තාත්තට ලැබුණා වගෙ හොඳ බිරිඳක් හොයා ගන්ඩ නං ලේසි වෙන්නෙ නෑ. චාන්දනී තම නිවෙසට ආ අසල්වැසි ශාන්ති සමඟ කීවේ සාලයේ පත්තරයක් බලමින් සිටි කුමාරසිරිට ඇසෙන සේ මහ හඩිනි.”ඔයා දන්නවද ශාන්ති, ඒ වගේම අපේ දුවට, මට වඩා හොඳ සැමියෙක් ලැබෙන්ඩ ඕනැයි කියල මම නිතර දෙවේලෙ ප්‍රාර්ථනා කරනවා.” ඇය තවදුරටත් කීවේ තම සැමියා දෙස රවා බලමිනි.’ඔහොම හිටු තක්කඩි කොල්ලා? අද අඹ හොරා අතටම අහුවුණා. මං උඹලගෙ තාත්තාට කියල හොඳවයින් දෙකක් ඉල්ලලා දෙන්නං.’තම වත්තේ කොනක පිහිටි මී අඹ ගසේ පැසුණු ගෙඩි අතුරුදන්වීම පිළිබඳ සෝදිසියෙන් සිටි මනෝ අඹ ගසේ නැඟ සිටි අසල්වැසි කොලු ගැටයකු අල්ලා ගනිමින් කෑගැසීය.’මාත් මේ බලා ඉන්නෙ ඒකට තමයි අන්කල්’ අඹ අත්තක වාඩිවී සිටි අල්ලපු වත්තේ කුමාරසිරිගේ පුතා කිසිදු පැකිලීමකින් තොරව කීවේය.’මොනවා බොල! ඒ මොකටද?’ මනෝ කෝපයෙන් දත් සපමින් ඇසීය.’හොඳවයින් දෙකක් ඉල්ලා ගන්න උඩ අත්තේ ඉන්න තාත්තාගෙන්.’ කොලුවා උඩ බලමින් කීවේය.’ඔයා ගෙදර අයට කිව්වද මං පත්තරවලට කවි එහෙමත් ලියනවා කියලා?’ රංජිත් තම දිගු රැවුළ පිරිමදිමින් තමා හා ප්‍රේම සල්ලාපයේ යෙදී සිටි තම පෙම්වතියගෙන් ඇසීය.’නෑ, මං තවම ඒගොල්ලන්ට කියල තියෙන්නෙ, ඔයා ටිකක් බොනවා, ඉඳලා හිටලා ක්ලබ් යනවා කියල විතරයි. ඔක්කොම දේවල් එකපාරම කියන එක හරි නෑනෙ රංජිත්’ ඈ ඔහුගේ මුහුණ දෙස බලා කීවාය.එඩ්වඩ් චන්ද්‍රසිරිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>08</month>
      <day>07</day>
    </date>
    <link>http://www.silumina.lk/2011/08/07/_art.asp?fn=av1108076</link>
    <topic>ජෝතිගේ සින්දු සුරේන්ද්‍රට වික්කේ මෙන්න මේ අය</topic>
    <author>ජෝජ් රොබ්සන් ද සිල්වා</author>
    <content>ජෝතිගේ සින්දු සුරේන්ද්‍රට වික්කේ මෙන්න මේ අයමේ දිනවල “එච්. ආර්. ජෝතිපාල ගායකයාණන් ගැයූ ගී විකුණා ගෙන කනවා” යැයි චෝදනාවට ලක්වන අපේ නිර්මාණකරුවන් සහ මියගිය නිර්මාණකරුවන්ගේ පවුල් සාමාජික සාමාජිකාවන් ගණනාවකි. ඊට හේතුව වී ඇත්තේ ජෝතිපාලයන් ගැයූ ගී නැවත ගායනා කර නිකුත් කර ඇති සුරේන්ද්‍ර පෙරේරාගේ “මේ ජීවනයේ” ඇල්බමයට ඔවුන් දායක වීමය. ගී පද රචකයින් වන ආචාර්ය අජන්තා රණසිංහ, කුලරත්නආරියවංශ, විමලදාස පෙරේරා සහ සංගීතවේදී සරත් ද අල්විස් මෙන්ම අප අතරින් වියෝ වූ ආචාර්ය පේ‍්‍රමසිරි කේමදාස සංගීතවේදියාණන්ගේ සහ ගී පද රචකයින් වන කරුණාරත්න අබේසේකර, ධර්මසිරි ගමගේ, උපාලි ධනවලවිතාන, ශ්‍රී නිහාල් ඒ. ජයසිංහ, හේමසිරි හල්පිට ආදීනගේ පවුල්වල සාමාජික සාමාජිකාවෝ ද ඔවුන් අතර වෙති. මෙකී චෝදනාවේ සත්‍ය අසත්‍ය දැන ගැනීමට ඔවුන් අතරින් කිහිප දෙනකු සමඟ අප කළ කතාබහයි මේ...!මුලින්ම අප සමඟ කතාබහට එක් වුණේ “මේ ජීවනයේ” ගී ඇල්බමයේ ඇතුළත් “දුහුල් මීදුමේ” “පිහිනා ගීත ජලාසේ” සහ “විල්ලුද පුංචි දෙපා” ගීත තුනේ පද රචක ආචාර්ය අජන්තා රණසිංහ ය.ආචාර්ය අජන්තා රණසිංහ“පැහැදිලිවම තේරුම් ගන්න, මේ ගී පද රචනා මගේ බව. මගේ පද රචනා මනරම් නිසා තමයි මේවා රසිකයන් අතරට ගියේ. මගේ පද රචනාවලට මං කැමැති දේ මම කරනවා. සල්ලි ඇතුව හෝ නැතුව මං කැමැති කෙනෙකුට මගේ ගී පද රචනා දෙන්න මට අයිතිය තියෙනවා. ඒක මගේ වැඩක්. කාටවත් ඇයි එකේ වගක්.”“ජෝති ගැයූ ගී විකුණා ගෙන කනවාටයි මෙම චෝදනාව කෙරෙන්නේ...?”“ඔව්. ජෝතිපාල ගැයුවාට මේවා මගේ නිර්මාණ. මේ පද රචනා මගේ බුද්ධිමය දේපළයි. මං මේවා විකුණා ගෙන කන්නේ නැතුව, මගේ පවුලේ අය කන්නේ නැතුව වෙන කවුරු විකුණා ගෙන කනවානම් ද යුක්ති සහගත වෙන්නේ? මම මගේ පවුල රක්ෂා කරනවා මගේ බුද්ධිමය දේපළ අලෙවි කරලා. මං ජීවත් වෙනවා. ගී පද රචනය මගේ ස්වයං රැකියාව. ඉතින් කොහොමද, මේ ගීත විකිණීම වරදක් වෙන්නේ?”අනික ජෝතිපාලයන් අනුන් ගැයූ ගීත ගීත පටිවලට ගායනා කළා. මම ජෝතිට දොසක් කියනවා නොවේ. ජෝති ‘දුව දීමට කාරේ බැඳා’ සහ ‘සුවඳයි මුවේ මල් පැණි’ වැනි ගීත ගායනා කළා. ඒවා වෙනත් ගායකයින් ගැයූ ජනපි‍්‍රය ගී. ඇයි ඒ වෙලාවේ ජෝතිට මේ වගේ කිසිවෙකු චෝදනා නොකළේ? ජෝති කරපු දේ මේ කියන්නේ. අපිට ඒකට අයිතිය තිබෙනවා. මන්ද ජෝතිට සුදුසු තැන ලබා දෙන්නේ අපි හින්දා. ජෝතිව විකුණා ගෙන කන්න ඔහු වෙළෙඳ භාණ්ඩයක් නොවේ.”මේ ගීත රැල්ල ඇරැඹුවේ නන්දා මාලනියි. ඇය පැරැණි ගී නැවත ගායනා කළා. ටී. එම්. ජයරත්න සහ සුනිල් එදිරිසිංහ එම ගීතවලට ගායනයෙන් සහාය වුණා. ඩබ්ලිව්. ඩී. අමරදේවයන් ‘දන්නෝ බුදුන්ගේ ශ්‍රී ධර්මස්කන්ධා’ ගායනා කළා. අමරදේවයන් ගැයූ ගීත දාසයක්ම ඩබ්ලිව්. ඩී. ආරියසිංහ ගායනා කළා. පැහැදිලිවම එච්. ආර්. සොයිසා, රූකාන්ත ගුණතිලක, කිංස්ලි පීරිස් ඔය ආදි ගායකයෝ කී දෙනෙකු නම් ජෝති ගයපු ගී නැවත ගායනා කර තිබෙනවා ද? කවුද ඒවාට චෝදනා කෙරුවේ? අලුත් කොල්ලෙක් සුරේන්ද්‍ර. ඔහු හැදෙනවාට අකැමැති ඊර්ෂ්‍යාකාරයින්ගේ මනස්ගාත ඕවා.”“ජෝතිපාලගේ අනුස්මරණය වෙනුවෙන් ගීත ඇල්බමයක් කරන්න ක්‍රිෂ්ණි දුව ආවා. මගේ ගී පද රචනා සඳහා අවසරය ගන්න. මගේ මගේ ගී පද රචනා පහළොවක්ම එතැන තිබුණා. මුදලින් රුපියල් දහදාහ බැගින් රුපියල් එක්ලක්ෂ පනස්දාහක්.මම සතයක්වත් ගත්තේ නැහැ. ජෝති ගැයූ ගීත විකුණා ගෙන කෑමක් කරනවා කියන්නේ කවුරුන් හෝ ගී පද රචකයෙක් වෙන්න ගිහිල්ලා අසාර්ථක වී ඉන්පසු සාහිත්‍යධරයෙකුවත් වෙන්න හදා ඒත් බැරි වුණාම විචාරකයෙකුවත් වෙන්න හදන කෙනෙකු වෙන්න ඇති.ඔය චෝදනාව එවැන්නෙකුගේ මනස්ගාතයක්. එච්චරයි!”චමින්ද ගමගේ“සීත මෝසම්” සහ “ආදර මල් පවනේ” (දුලීකා) ගී පද රචනා හිමිකරු ධර්මසිරි ගමගේ ය. ඔහුගේ පුතා චමින්ද ගමගේ අප සමඟ කතා බහට එක්වෙමින් පැවැසුවේ, “තාත්තා ලියූ මේ ගීත විකුණන්න තරම් අපිට ආර්ථික අපහසුවක් නැහැ. මේ ගීත අපි තාත්තා වෙනුවෙන් සත්කාර සේවා සඳහා ධර්මසිරි ගමගේ නමින් පිහිටුවා තිබෙන පදනමට භාර කළා” යනුවෙන් ය.“මුලින්ම අප සමඟ මේ ගැන කතා කළේ සමන් චන්ද්‍රනාත් වීරසිංහ. ඉන් පසුයි සරත් ද අල්විස් සහ ඔහුගේ පුතා සුරංග ආවේ. ඔවුන් අපිට මේ ගීත සඳහා ගෙවීමක් කළා. ඔවුන් එම ඇල්බමය වාණිජ අරමුණක් ඇතුව කළ නිසා අපි ඒ මුදල් ලබාගෙන තාත්තාගේ පදනමට බැර කෙරුවා. රිංගින් ටෝන්ස් සඳහාත් සමඟමයි මේ ගීත දුන්නේ. හැබැයි මේ ගනුදෙනුවට පෙර අපි ඇහැව්වා, පේ‍්‍රමසිරි කේමදාස මහත්මියගෙන් අවසර ගත්තා ද කියා. මොකද මේ ගීත දෙකේම සංගීතවේදියා කේමදාස මාස්ටර් වූ නිසා. ඔවුන් ඒ බව සනාථ කළා.රූකාන්ත ගුණතිලකත් මීට ඉහත ‘දුලීකා’ ගීතය ගායනා කළා. එවිට තාත්තාගේ අවසර ගත්තා ද කියා අපි දන්නේ නැහැ. තාත්තා උන්නා නම් සුරේන්ද්‍රට මේ ගීත මුදල් නොගෙන දෙන්න තිබුණා. තාත්තාගේ හැටි එහෙමයි. තවම මේ ගීත අඩංගු ඇල්බමයක් වත් අපිට ලැබුණේ නැහැ. මුලින් මේ ගීත ගායනා කළේ ජෝතිපාලයන් බව සඳහන් නොකිරීම සදාචාරාත්මක නැහැ. මේ නිර්මාණ සඳහා දායක වූ සියලුම පාර්ශ්වයන්ට සාධාරණයක් ඉටු කෙරෙනවා නම් එය යහපත් බවයි අපේ අදහස. කෙසේ වුවත් අපි කාගෙවත් ගී විකුණා ගෙන නොකන බව තරයේම පවසන්න ඕනේ.තාත්තා උන්නු කාලේ ඔහු සමඟ ඇසුරු කළ සුන්දර මිනිසුන් ගැන මිස මේ දැන් අහන්න ලැබෙන ආකාරයේ මුදල් අරමුණු කරගෙන සුරේන්ද්‍ර වැනි දක්ෂ නවක ගායකයින් දංගෙඩියට බිලි දෙන මිනිස්සු ගැන මම දැනගෙන උන්නේ නැහැ. මේ විෂම චක්‍රය යහපත් ලෙස සකස් වේවා කියා මම ප්‍රාර්ථනා කරනවා!”* * *කරුණාරත්න අබේසේකර පද රචනය කළ ‘මේ ජීවනයේ’ ගීතය පිළිබඳ අයිතිය හිමිකරුවන්ව සිටින්නේ ඔහුගේ බිරිඳ ඉරානි සහ දිලීප පුතා ය. අපි මේ චෝදනාව පිළිබඳව දිලීප අබේසේකරගෙන් විමසුවෙමු.දිලිප අබේසේකර“මෙතැන ජෝති ගැයූ ගී විකිණීමේ මුදල් ප්‍රශ්නයක් නැහැ. මුලින්ම මෙම ගී ගැයුවේ ජෝතිපාල බැව් ඇල්බම කවරයේ සඳහන් නොකිරීමේ ප්‍රශ්නයයි තියෙන්නේ. එය මෙම ඇල්බමය කළා වූ අයගේ සදාචාරය පිළිබඳ ප්‍රශ්නයක් මිස මෙයට දායක වූ සියලුම නිර්මාණකරුවන් හට චෝදනා නැගීමට තරම් හේතුවක් නොවේ.තාත්තා ලියු ‘මේ ජීවනයේ’ ගීතයට කාලයකට ඉහත සරත් ද අල්විස් අම්මාගෙන් අවසරය ලබා ගෙන ගෙවීමකුත් කළා. මේ ගීතය සුරේන්ද්‍රට දෙන්න එපා කියා දුරකතන ඇමතුම් නම් නිතර ලැබෙනවා. කෙසේ වුවත් මගේ අදහස නම් මෙය ඔය තරමට ආන්දෝලනයක් කිරීමට කරුණක් නොවේ. මේ ක්‍රමය අපේ අසල්වැසි ඉන්දියාවේ සංගීත ක්ෂේත්‍රයේ පවා තිබෙනවා. ඒ වගේම සුනිල් ශාන්තයන් ගැයූ ගීත අදත් පවතින්නේ එම ගීත අයිවෝ ඩෙනිස් ගායනා කරන නිසායි. ජෝතිපාල ගැයු ගීතත් ඉදිරියට පවතින්න සුරේන්ද්‍ර, ගැයීමේ වරදක් නැහැ.තාත්තා ලියු ගීත සඳහා ලැබෙන කිසියම් හෝ මුදලක් වේ නම් අපි එම මුදල් ඔහු වෙනුවෙන් කරනු ලබන සද්කාර්යන් සඳහා යොදවනවා. තාත්තාගේ ගී පද රචනා විකුණා ගෙන කෑමක් අපි සිදු කරන්නේ නැහැ. මේ රටේ නීතියට එකඟව අපි තාත්තාගේ බුද්ධිමය දේපළ ඔහු වෙනුවෙන් සුරක්ෂිත කරනවා.”මීළඟට අප සමඟ අදහස් පැවැසුවේ මෙම ගීත ඇල්බමයේ ‘නිසංසලයි සීතයි’ සහ ‘හෝ හෝ තුෂාරා’ ගී පද රචනා හිමිකරු වූ ශ්‍රී නිහාල් ඒ. ජයසිංහ වෙනුවෙන් බිරිඳ දයා ජයසිංහ යි.ශ්‍රී නිහාල් ජයසිංහගේ බිරිඳ දයා ජයසිංහඅපි කාගෙවත් ගීත විකුණුවේ නම් නැහැ. මගේ පුරුෂයාගේ ගීත වුවත් විකිණීමක් අපි කෙරුවේ නැහැ. මේ ගීත දෙකට අපි කර්තෘ භාගය ලෙස දුන් මුදල පමණයි අපි ලබා ගත්තේ. සුරේන්ද්‍ර ආවේ නැහැ, සරත් ද අල්විස් හිතවත් නිසාත් මෙම ගීතය සංගීතවත් කළෙත් ඔහුම නිසාත් ඔහුගේ පුතා සුරංග ආ විට අපි ඔහු සමඟයි මේ ගනුදෙනුව කළේ. මේ වනතුරු මේ ගීත අඩංගු ඔය කියන ඇල්බමය අපිට ලැබුණේ වත් නැහැ.ගීත දෙකම දුන්නේ රුපියල් පහළොස්දාහකටයි. රිංගින් ටෝන්ස් වලින් ලක්ෂ ගණනින් උපයන බව දැනගන්න තිබෙනවා. ඒත් අපිට ඒවා ගැන සොයා දැනගන්න බැහැ. කොහොම වුණත් මින් ඉදිරියට ශ්‍රී නිහාල්ගේ ගීත අලුතින් ගයන්න අපි කාටවත් දෙන්නේ නැහැ. මොකද තව අවුරුදු පන්සීයකට හරි හරියන්න ජෝතිපාල මේ ගී පද මාලා රසවත්ව ගායනා කරලා තියෙන හින්දා.”සුරේන්ද්‍රගේ මෙම ඇල්බමයේ ආරම්භක ගීතය ‘දිය කිඳුරිය සේ සාගරේ’ ගී පද රචක උපාලි ධනවලවිතාන යි. උපාලි වෙනුවෙන් මෙම චෝදනාව පිළිබඳ අප සමඟ කතා බහ කළ ඔහුගේ බිරිඳ ශ්‍රීමා ධනවලවිතාන පැවසුවේ මෙලෙසින් ය.ශ්‍රීමා ධනවලවිතාන“මුලින්ම නවක ගායකයකු විසින් ගායනා කිරීමට කියා සරත් ද අල්විස් සහ ඔහුගේ පුතා රුපියල් පන්දාහ බැගින් පහළොස් දාහකට ‘දිය කිඳුරිය’ ඇතුළු ගීත තුනක් සඳහා මගෙන් අවසර ලබාගෙන ගියා. පසුව දුරකථනවල රිංගින් ටෝන්ස් සඳහා ‘දිය කිඳුරිය’ සුරේන්ද්‍ර ලවා ගායනා කර තිබෙනු අසා මම කළ විමසීමකින් පසුව සරත් ඔහුගේ බිරිඳ සහ සුරංග ද පැමිණ රුපියල් පනස්දාහක් මෙම ගීතයට ගෙව්වා. උපාලිගේ බුද්ධිමය දේපළ වල උරුමය අද තිබෙන්නේ මටයි මගේ දරුවන්ටයි.ඉතින් අපිට අයිති දේ අපි සදාචාරාත්මකව සුදුසු අයුරු පරිහරණය කිරීමේ වරද කුමක් ද?මෙම චෝදනාව සාධාරණ චෝදනාවක් නොවේ. අද මේ වනතුරු ද අපට ඔය ගීත ඇල්බමය දකින්නවත් ලැබී නැහැ.2003 අංක 36 දරන බුද්ධිමය දේපළ පනතේ 2 11 විධි විධාන අනුවත්, මේ රටේ වලංගු නීතියට අනුවත් අපි කටයුතු කර තිබෙනවා. මෙය ජෝතිපාල ගැයූ ගී විකුණා ගෙන කෑමක් වෙන්නේ කෙසේ ද? මෙම ක්‍රමවේදය යහපත් ප්‍රවණතාවක් යැයි මම හිතනවා. මන්ද හොඳ ගී පද රචනා නැවත නැවත මේ රටේ ජනතාවට රස විඳින්නට මේ නිසා අවස්ථාව උදා වෙනවා.සුරේන්ද්‍රගේ මෙම ‘මේ ජීවනයේ’ ගීත ඇල්බමයේ ධර්මසිරි ගමගේ ලියූ ගී පද රචනා දෙකේම (‘සීත මෝසම්’ සහ දුලීකා’) සංගීතය නිර්මාණය කරනු ලැබුවේ ආචාර්ය පේ‍්‍රමසිරි කේමදාසයන් විසිනි. කේමදාසයන් ගේ හිමිකම් වෙනුවෙන් අප හා කතා බහට එක්වූයේ ඔහුගේ ආදරණීය බිරිඳ ලතා කේමදාස යි.ලතා කේමදාස“මේ ගීත ඔය ඇල්බමයට ඇතුළත් කිරීමේදී සම්බන්ධීකරණය කළේ අජන්තා රණසිංහයි. එතකොට මං උන්නේ කැනඩාවෙයි. මං ලංකාවට ඇවිත් මේ ගැන දැනගන්නා විට පටිගත කිරීම් පවා අවසන් වෙලා තිබුණේ. කොහොම මොනවා කළා ද? තාමත් දැනගන්න බැහැ. මේ වනතුරු ඔය ඇල්බමය දකින්නවත් ලැබුණේ නැහැ.”“මට රුපියල් හතළිස් දාහක් ගීත දෙකටම දුන්නා. ඇල්බමයට විතරද රිංගින් ටෝන්ස් සඳහා ද මොනවාටද කිසි වගක් තවම වැටහෙන්නේ නැහැ. මම ඒ ගිවිසුමේ පිටපතක් ඉල්ලුවා. ඒකවත් තවම ලැබුණේ නැහැ. මාස්ටර් හරිම මහන්සි වී ඔය ගීත නිර්මාණය කෙරුවේ. හරිම කනගාටුයි. එකිනෙකා දැන් තම තමන්ට කැමැති විදිහට මාස්ටර්ගේ ගීත විකුණා ගෙන කනවා. බුද්ධිමය දේපළ ලෙස මාස්ටර්ට අයිති හිමිකමක් හැර අපි කාගෙවත් දේවල් විකුණා නැහැ.”  හේමසිරි හල්පිටගේ පුත්දයන්ත හල්පිටඅවසාන වශයෙන් ජෝති ගැයූ ගී විකුණා ගෙන කෑමේ චෝදනාව පිළිබඳ අපේ කතාබහට අපි එක්වුණේ සුරේන්ද්‍රගේ මෙම ගී ඇල්බමයේ අඩංගු ‘නිදි නැති රෑ යාමේ’ ගී පද රචක හේමසිරි හල්පිට වෙනුවෙන් ඔහුගේ පුතා වන දයන්ත දිනූෂ හල්පිට සමඟින් ය.“සුරේන්ද්‍ර මේ ගීතය ගායනා කරන්න ලබාගන්න හෝ අවසර ගන්න අප හමුවෙන්න ආවේ නැහැ. සුරංගයි, ධම්මි සේපාලිකායි ඇවිත් තමා මගේ අම්මාට තාත්තාගේ මේ ගීතය වෙනුවෙන් මුදලක් ගෙවා ගායනා කිරීමට අවසර ලබාගෙන තිබෙන්නේ. රිංගින් ටෝන්ස් සඳහා යෙදවීමටත් සමඟ තමයි එම අවසරය ලබා ගෙන තිබෙන්නේ.තව මේ වනතුරු අපිට නම් ඔය ගීත ඇල්බමය ලැබුණේ නැහැ. එම නිසා ඒ ගැන කිසිවක් කියන්න බැහැ. හැබැයි ඉතින් අපි දුන්නේ තාත්තාගේ ගී පද රචනයක් මිස වෙන කාගෙවත් පද රචනයක් නොවේ. සරත් ද අල්විස්මයි මේ ගීතයේ සංගීත නිර්මාණය කර තියෙන්නෙත්. ඔහු තාත්තාගේ හොඳම හිතවතකු නිසා ඔය ගීතය දීම පිළිබඳ අපිට දෙවරක් හිතන්න ඕනෑමක් තිබුණෙත් නැහැ.ජෝතිගේ සින්දු සුරේන්ද්‍ර ගැයීම හොඳද? නරකද?ඔබේ අදහස් අපට ලියා එවන්නඑච්.ආර්.ජෝතිපාලයන්ගේ ගීත දවසින් දවස අලුත් කටහඬවල්වලින් අපට ඇහෙනවා. ජෝතිපාලයන් ජීවත්ව සිටි කාලයටත් වඩා වැඩියෙන් ඔහුගේ ගීත දැන් ඇහෙනවා. මේ පිළිබඳ ගීත රසික ඔබේ අදහස් විමසන්නට අපි අදහස් කළා. ඔබටත් පුළුවන්, ජෝති ගේ ගීත සුරේන්ද්‍ර පෙරේරා ගායනා කිරීම හොඳද? නරකද? කියා අපට ලියා එවන්න.ඔබ එවන අදහසට රසඳුනෙහි ඉඩක් වෙන්කරන්නට අප සූදානම්. ඔබේ අදහස් රසඳුන සංස්කාරක, සිළුමිණ කර්තෘ මණ්ඩලය, ඩී.ආර්.විජේවර්ධන මාවත, ලේක්හවුස්, කොළඹ 10 ලිපිනයට අප වෙත යොමු කරන්න.ජෝජ් රොබ්සන් ද සිල්වාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>08</month>
      <day>07</day>
    </date>
    <link>http://www.silumina.lk/2011/08/07/_art.asp?fn=av1108078</link>
    <topic>උදේ පාන්දර හාමිනේට තේ හදන්නේ මං</topic>
    <author>ඉනෝකා පෙරේරා බණ්ඩාර</author>
    <content>උදේ පාන්දර හාමිනේට තේ හදන්නේ මංපබිලිස් සිල්වාවෙලාව පාන්දර තුනය.තවත් ටිකක් ඇලයට හැරී නිදා ගන්නට පුළුවන් වුවත් පබිලිස් ඇඳෙන් බසියි.අලුත් දවස පිළිගත යුතුව තිබේ.ආචාර්යකම්, ජ්‍යෙෂ්ඨකම්, ප්‍රවීණකම් කිසිවක් ගෙදරට වැඩක් නැත. ඒ සියල්ල පසෙකලූ මේ මොහොතේ ඔහු සරල පබිලිස් ය. ගෙදර හාමිනේගේ ආදරණීය සැමියාය.ඉදින්... ඇයට පෙර නැඟිටීමේ වරද කිම...!පබිලිස් කුස්සිය වෙත පා නඟයි.සද්ද බද්දවලට අනුව සැමියා නැඟිට ඇති බව ඇයට දැනේ.බිරිය ද කුස්සියට යන්නී ඔහු අතින් ඉටුවන දවසේ පළමු රාජකාරියට අත් උදව් දීමටය.හැමදාම වගේ අදත් මේ ගෙදර කොළ කැඳ හැළිය හදන්නට අඹු සැමියෝ යුහුසුලු වෙති.”හැමදාම මොනවම හරි කොළ වර්ගයක් කපල කොටල ලෑස්ති කරල තියන්නෙ මගෙ හාමිනේ. කොළ කැඳ එක හදන්නෙ මං. තේ හදන්නෙත් මං. මොනව හරි පලතුරක් එක්ක ඒ තේ එක හාමිනේට පිළිගන්වන්නෙ බොහොම කැමැත්තෙන්. තේ බීල ඉවර වුණාම අපි දෙන්නම එකතුවෙලා මිදුලට ගිහින් මල් නෙළනවා.බුදුන්ට වෙන් කරපු උණුවතුර වීදුරුව, කොළ කැඳ වීදුරුව, මල් වට්ටිය හාමිනේ ලෑස්ති කරන අතරෙ මං නාගන්නව. ඒක මගේ දිනපතා පුරුද්දක්. ඊට පස්සෙයි බුදුන් වැඳල ඒ බුද්ධ පූජාව තියන්නෙ.පන්සලට වෙන්කරපු කැඳ ෆ්ලාස්ක් එකයි උණුවතුර බෝතලෙයි අරගෙන මං පන්සලට යන්නෙ පාන්දර 5.30ට. පන්සලට කැඳ එක දීලා ඊළඟට කෙළින්ම මං එන්නෙ හෝටලේට. මං මගේ හෝටලේ රාජකාරි පටන් ගන්නෙ උදේ 6.00ටත් කලින්...”අපේ රටේ මහා සූපවේදියා, පබිලිස් සිල්වා බවට කිසිදු තර්කයක් නැත. විවාදයක්ද නැත.දැන් ඔහුට වයස අවුරුදු 75 කි. එහෙත් සිත තරුණය. තවමත් සූපවේදයේ නියැලෙමින්, පර්යේෂණ කරමින් දේශීය ආහාර කලාවට පිළිගැනීමක්, වටිනාකමක් ලබා දෙන්නට විශාල අරගලයක නිරතව සිටී. ඒ කාරියේදී ගේ දොර ද අමතක වුණු ගාණය.හාමිනේගෙන්වත් දූදරුවන්ගෙන්වත් ඒ ගැන දොසක් නැත. දොස් තබා වැඩකුත් නැත. ගෙදර අපටත් වඩා තාත්තා රටට අයිති වස්තුවක් බව සියල්ලන් වටහාගෙනය. ඒ නිසාම හිත හදාගෙනය.පාණදුරේ සිටින දූ හැරෙන්නට අනෙක් දූරු දෙන්නාත් පුත්තු දෙදෙනාත් අත්තිඩියේ මහ ගෙදරට විනාඩි පහක දුරින් ගෙවල් හදා පදිංචිව සිටිති.එහෙත් හය මාසෙකින්වත් ඒ එකම ගෙදරකටවත් ගොඩවන්නට පබිලිස් තාත්තාට විවේකයක් තිබුණේ නැත.අද කොළඹ නම් හෙට වාකෙර්ය. එක්කො මඩකළපුවේය. රටේ කොතැනකට හෝ නොගියා නම් මහ හෝටලේ රාජකාරිය. රට රටවලට ගොස් සිංහල කෑම බීම හඳුන්වාදීමේ සහ ප්‍රවර්ධනය කිරීමේ වැඩමුළු, ප්‍රදර්ශන හෝ ඉදිරිපත් කිරීම් කොතෙකුත් යෙදේ.ශ්‍රී ලංකාව නියෝජනය කරන ‘ශ්‍රී ලාංකේය සලකුණක්’ ලෙස ලොව ඕනෑම තැනකට යන්නටද මහ හෝටලයේ අවසරය ඔහුට තිබෙයි.විධායක සූපවේදී තැන සහ තනතුරෙන් පහළ සූපවේදීන් අතර දුරස්ථ බව එලෙසම තබා ගන්නට බොහෝ තරු හෝටලවල විධායක සූපවේදී මහතා කැමැතිය. ගුරු මුෂ්ටිය තබා ගන්නටත් ඔවුන් කැමැතිය. එහෙත් මේ කාරණා දෙකටම පබිලිස් විරුද්ධය.“හොඳ විධායක සූපවේදියෙක් කියන්නෙ ඇත්ගොව්වෙක් වගේ. ඇතා මෙල්ල කරගෙන ඌ බලාගෙන, මඟපෙන්වන ගමන් වෙලාවකට ඇතාගෙ කර පිටිනුත් යනවා. ගුරු මුෂ්ටිය තියාගැනීම සූපවේදියකුට වටින්නෑ. රටක ආහාර කලාවක් පවතින්නෙ පරපුරෙන් පරපුරට ඒ දැනුම ගියොත් විතරයි.දැන් හැම නාලිකාවකම කෑම හදන වැඩසටහන් රැල්ලක් වෙලා. අනුග්‍රාහකයෙක් හොයා ගන්නවා. අර සූපවේදීන් ලවා ඒ තෙල හොඳයි මේ කෘත්‍රිම දේ හොඳයි කිය කියා කියවනවා. අනේ අපේ සූපවේදියොත් ඒ තෙලට ආවඩනවා. ලක්ෂයක් දෙනව කිව්වත් ඒ වගේ වැඩසටහන්වලින් මිනිස්සු මුලා කරන එක හොඳ නැහැ. අද මේ හැදෙන ලෙඩ හොයාගන්නත් බැහැ.ඒ වැරැදි කෑම රටාව නිසා. එහෙව් එකේ අපේ සූපවේදීන් රට ලෙඩ කරවන කෑම හදල පෙන්වන එක මහා අපරාධයක්..”ඔසු කුටියක් බඳු කුස්සියේ කටට රහට වගේම ගුණට හැදිය හැකි සප්ත මහා සාගරය තරමෙ ආහාර කලාවක් අපට තිබියදී නොරටුන්ගේ වස විස පසු පස යෑම වහා නතර කළ යුතු බව පබිලිස් පවසයි.දූ දරු මුණුබුරු කැල සමග පබිලිස් යුවළකෑමක් ආදරෙන් හදන්නත් හදන දේ ආදරෙන් පිළිගන්වන්නත් ඔහු පූර්වාදර්ශ සපයන්නෙ තමන්ගෙම ගෙදරිනි.හිමිදිරියේ බිරියට හදා දෙන තේ කෝප්පය කොළ කැඳ වීදුරුව සඳහන් කළේ ඒ පූර්වාදර්ශය මතක් කරන්නටය.”මේ දේවල් හොඳ පුරුදු හැටියට අපි මිනිස්සුන්ට හුරු කරන්න ඕනෙ. අනෙක මං දන්න සාස්තරේ උපරිම යොදල මේ රටේ දේශීය ආහාර රටාවට ප්‍රමිතියක් හදනවා.ඉවුම් පිහුම් සාස්තරේට නිසි වටිනාකමක් පිළිගැනීමක් තවම ලැබිල නැහැ. දේශීය සූප ශාස්ත්‍ර පාසලක් අරඹන එක මගේ ලොකුම අරමුණක්. ..”මේ අරමුණු හීන සේ දකින්නට පබිලිස් කැමැති නැත. රෑ නින්දෙන් ඇහැරෙන විට අමතකව යන හීන සේ ඒ අරමුණු හීන ගොඩට දමන්නට ඔහු කැමැති නැත.විෂයක් හැටියට පෙළ පොතට ඇතුළත් කොට විශ්වවිද්‍යාලය දක්වා සූප ශාස්ත්‍රය රැගෙන යන්නට ඔහුට උවමනාය. ඒ, වෙනුවෙන් ඔහු තනිව අරගලයකය.”කෘත්‍රිම වර්ණ හෝ රස කාරක කිසිවක් නැතිව රස ගුණ පිරි ආහාර වේලක් හදන්න පුළුවන් මේ මුළු ලෝකෙන්ම මේ සිංහල රටේ විතරයි.මං කොතැනක ගියත් මේ රටේ මිනිස්සුන්ට කියා දෙන්නෙ ඒ පණිවුඩේ.මේ දේවල් කරද්දි මට ගෙදර ගැන හොයන්න බලන්න වෙලාවක් නැහැ. ඒ බැඳීම්වලින් නිදහස් වෙලා මහණ දම් පුරනවටත් වැඩිය අමාරු කාරියක් මං මේ කරන්නෙ.දවසින් දවස වැඩිවන හෘදයාබාධ, දියවැඩියාව ඇතුළු දහසක් ලෙඩවලින් බේරිලා ජීවත්වෙන ක්‍රමයක් දේශීය ආහාර කලාවෙන් මේ රටේ මිනිස්සුන්ට හොයා දෙන්න ඕනෙ. මං මැරෙන්න කලින් ඊළඟ පරපුරේ ඉඳලවත් මේ දේවල් කරන්න රජය මට දැන් පමා නොවී උදව් කරන්න ඕනෙ...”අවුරුදු 107ක් ආයු වැළැඳූ පබිලිස් ගේ අම්මා මියගියේ මීට අවුරුදු 8කට පෙරය.අවුරුදු 10ක් වත් නැති පුංචි කොලුවා අම්මා එක්ක එළවළු විකුණන්ට ගියේ ඈ විඳි දුක දැනුණු නිසාය. ගෙයක් ගෙයක් ගානෙ අම්මා ගිය හැටි අදද මැවී පෙනෙන ගාණය.උගන්වන්නම් කියා කොළඹ එක්ක ගිය මහත්තයාගේ ගෙදර වළං පිඟන් හෝදන්නට මතු නොව ළමයි බලන්නටත් සිදුවූයේ පුංචි පබිලිස්ටය. ඊළඟට පබිලිස් රැගෙන ගියේ හාමුදුරු නමකි. ඒත් උගන්වන්නම් කියාය. කවදාවත් අකුරු සාස්තරේ කියා නුදුන්නා පමණක් නොව පිණ්ඩපාතේ වඩින හාමුදුරුවන්ගේ පාත්තරේ අරන් පිටුපසින් යන්නට වූයේත් පුංචි පබිලිස්ටය.ගෙදරින් කොළඹට - කොළඹින් මඩකළපුවට හෝ තවත් තැනෙකට වරින් වර පැන ගිය පබිලිස් ජිවිතේ නොවිඳපු දුකක් නැතිතරම්. ළමා වියේ ලද අමිහිරි අත්දැකීම්වලින් ඔද්දල් වූ සිත කඩා වැටුණු තරම... ගල්කිස්ස මහ හෝටලයට පැමිණ විසි අවුරුද්දක් ගිය ද කෙනෙකුගේ මුහුණ බලා කතාකරන්නට තරම් එඩිතර බවක් නොදැනුණු හේතුවද එයමය.. අද සියල්ල කණපිට පෙරැළී ඇත.ඔහු අපට උගන්වයි. රටටම මඟ පෙන්වයි.”එළවළු ටික ඔළුවෙ තියාගෙන කට්ට අව්වෙ ගෙයක් ගානෙ ගිය අම්මා මගේ හදවතේ තාම ජීවත් වෙනවා. අම්මා ඒ විඳපු දුක්වලට ණය ගෙවන්නෙ මං රටට වැඩක් කරල. ඒ තමයි මගේ එකම පැතුම...”ඉතින් පුතෙකුට එහෙම හිතෙන එකම මොන තරම් ශ්‍රේෂ්ඨ ද...ජීවිතේ ආපසු හැරිල බලන පබිලිස් සිල්වාට හිතෙන්නේ එකම දෙයකි.ඒ, ජීවිතේ සුන්දර ද කෙතරම්...! කියා මිස අන් කවරක්ද...ඉනෝකා පෙරේරා බණ්ඩාරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>08</month>
      <day>07</day>
    </date>
    <link>http://www.silumina.lk/2011/08/07/_art.asp?fn=av1108079</link>
    <topic>මගේ නම යොදාගත් ව්‍යාජ‘ෆේස් බුක්’ 30 ක් විතර තියෙනවා</topic>
    <author>වසන්ත ජයසිංහ ආරච්චි</author>
    <content>මගේ නම යොදාගත් ව්‍යාජ‘ෆේස් බුක්’ 30 ක් විතර තියෙනවාරොෂාන් රණවනනිරූපණ ශිල්පියෙකු ලෙස සිය ගමන් මඟ ආරම්භ කළ රොෂාන් රණවන ඒ ඔස්සේ දෙස් විදෙස් ජයග්‍රහණ රැසක් හිමි කරගන්නට වාසනාව උදා කරගත්තා. අද සිංහල සිනමාවෙත් ටෙලිනාට්‍යයෙත් සිය රංග පරාසය විහිදාලමින් සිටින රොෂාන් මේ දිනවල ‘මහින්දාගමනය’ සිනමාපටයෙනුත් ‘රන් සමනලයෝ’ ටෙලිනාට්‍යයෙනුත් ඔබ මුණගැහෙනවා.පසුගියදා සිය නමින් වෙබ් අඩවියක් ආරම්භ කළ ඔහු මෙවර ‘රසඳුන’ ට කැඳවාගෙනඑන්නට කල්පනා කළේ ඒ ගැනත් තවත් බොහෝ දේ පිළිබඳවත් කතා බහ කිරීමේ අරමුණින්. “පසුගිය ජුනි 22 දා මම මගේ වෙබ් සයිට් එක ආරම්භ කළා. ඒ නිසා තරමක් අවිවේකිකමක් තිබුණා. ඒ වගේ ම මේ දිනවල ස්වාධීන රූපවාහිනියේ විකාශ වන ‘රන් සමනලයෝ’ ටෙලිනාට්‍යයේ රූගත කිරිම් සිද්ධ වෙනවා. සඳරුවන්ජයවික්‍රම අධ්‍යක්ෂණය කරන හොඳ ටෙලි නිර්මාණයක්.ඒ නිසා ලැබෙන ප්‍රතිචාරත් හොඳයි. ‘මහින්දාගමනය’ චිත්‍රපටය සඳහාත් හොඳ ප්‍රතිචාර මේ දිනවල ලැබෙනවා. මේ සියල්ලන් සමඟයි මේ දිනවල මගේ ජීවිතේ ගෙවෙන්නේ.හදිසියේ ම ඇයි වෙබ් සයිට් එකක් පටන් ගන්න හිතුවේ?ඇත්තටම ඒකට හේතු වුණේ ඕනෑම කෙනෙකුට, නිර්මාණකරුවෙකුට හෝ වේවා අපි ගැන විස්තර හොයා ගන්නවා නම් වෙබ් සයිට් එක හරහා ඒ සියලු දේ හොයාගන්න පුළුවන්. අප කළ නිර්මාණ ඒ වගේ ම රසිකයින්ට පුළුවන්කම ලැබෙනවා. මේ වෙබ් සයිට් එක හරහා රොෂාන් රණවනව හඳුනා ගන්න.කොහොමද දැන් ඒ සඳහා ලැබෙන ප්‍රතිචාරඇත්තටම ඉතා ම හොඳ ප්‍රතිචාර ලැබෙනවා. දැන් බොහෝ දෙනෙක් මේ සයිට් එකට ලොග් වෙනවා. ඒ සඳහා හොඳ පුළුල් ප්‍රතිචාරයක් මට ලැබුණා. ඇත්තටම ඒ ප්‍රචාරය ලබාදුන්නට සියලු මාධ්‍යයන්ට ස්තුති කරන්න මම මෙය අවස්ථාවක් කරගන්න ඕන.රොෂාන්ට ෆේස් බුක් ෆෙ‍්‍රාෆයිල් එකක් තියෙනවද?දැන් මගේ ම වෙබ් සයිට් එකක් තියෙන නිසා එහෙම ප්‍රොෆයිල් එකක් නැහැ. නමුත් මේ දේ මම කිවයුතුයි. අද හරිම ඛේදාන්තක තත්ත්වයක් තියෙන්නේ. අද මගේ නමින් ෆේස් බුක් ප්‍රොෆයිල් 30 ක් විතර තියෙනවා කියලා මට දැනගන්න ලැබිලා තියෙනවා. ඒ සියල්ල ව්‍යාජ ඒවා. මේ හරහා හොඳ දේවල් සිදුවෙන්නේ නැහැ. නමුත් මා විදිහට ව්‍යාජව පෙනී සිටිමින් විවිධ දේවල් සිද්ධ වෙනවා. ඒ නිසා මගේ රසිකයින්ට කල්පනා කාරිවෙන්න කියලා මට කියන්න වෙනවා. මේ දේ මට විතරක් නෙමෙයි අපේ කලාකරුවන් රැසකට ම මුහුණ දෙන්න සිද්ධ වෙලා තියෙනවා. මෙය හරිම භයානක තත්ත්වයක්.මේ ඛේදවාචකයෙන් මිදෙන්න කුමක් කළ යුතුයි කියල ද ඔබ හිතන්නේ.ඇත්තටම මේ දේවල් කොහොම වළක්වන්න ද කියලා තේරෙන්නේ නැහැ. මේ සඳහා කුමක් හෝ තාක්ෂණික වැඩපිළිවෙළක් නිර්මාණය විය යුතු යි. නමුත් ඉතින් ටික කාලයකින් එයත් වෙනස් කරයි. ඇත්තටම මේ දේවල් වලින් පෙනෙන්නේ මිනිසුන්ගේ මානසිකත්වය මොනවගේ ද කියන එකයි.හොඳයි මෙතෙක් ඔබ කළ රංගනයන්ට වඩා තරමක් වෙනස් රංගනයක් මහින්දාගමනයෙන් අපි දකිනවා. අපි ඒ ගැන කතා කරමු.මට ලැබෙන ප්‍රතිචාරත් එක්ක ‘මහින්දාගමනය’ චිත්‍රපටයට යම් සාධාරණයක් මගෙන් ඉටුවෙලා තියෙනවා කියලා මට දැනෙනවා. මම මීට පෙර එවැනි චරිතයක් කරලා නැහැ. ඒ වගේ ම මගේ එවන් රංගනයක් දැකලත් නැහැ. ඒකාකාරී චරිතවලින් මිදිලා වෙනස් මඟක් ගත් චරිතයක් විදිහට ‘මහානාග යුව රජ්ජුරුවන්ගේ’ චරිතය මට කරන්න ලැබුණේ. එය මගේ රංගන ජීවිතයට ඉතාම හොඳ අවස්ථාවක් විදිහටයි මං දකින්නේ.යම් අවස්ථාවක එවැනි චරිතයක් ඔබට අභියෝගයක් වුණේ නැද්ද?අභියෝගයක් වුණ අවස්ථා තිබුණා. අපි කරන්නේ අපි දන්නා කියන සත්‍ය චරිතයක්. ඒ නිසා එයට හානියක් වෙන්න බැහැ. ඒ වගේ ම දෙබස් උච්චාරණය පවා වෙනස්. ඉතිං මට හැම මොහොතකම ‘මහින්දාගමනයේ’ අධ්‍යක්ෂ සනත් අබේසේකරගෙන් උපදෙස් පතන්නට සිද්ධ වුණා. හේතුව මෙය සාමාන්‍ය චරිතයක් නෙමෙයි. යම් කාලයක අප දන්නා සත්‍ය කතාවක් මහින්දාගමනය වටා ගෙතුණේ.අද තරුණ පරම්පරාව තමන්ගේ දක්ෂතාව හඳුනාගන්න බැරුව රංගනය, ගායනය, නර්තනය, මේ හැම දේම ඔස්සේ අත්හදා බැලීම් කරන්න යන එක ගැන මොකද හිතන්නේ.අපිට පුළුවන් ද කියලා බලන්න අත්හදා බැලීම් කළාට කමක් නැහැ. නමුත් තමන් තේරුම් ගන්න ඕන තමන්ට මේක කරන්න පුළුවන් අනෙක් දේවල් හරියන්නේ නැහැ කියලා. ඒ නිසා ඒ දේවල් නොකර ඈත්වෙන එක තමයි හොඳම දේ කාටත් විහිළුවක් වෙන්නේ නැතුව.රන් සමනලයෝ’ ටෙලිනාට්‍යය මේ දිනවල විකාශනය වෙනවා.එහි මගේ චරිතය තරමක් වෙනස් කියලා මම කියන්න ඕන ගෘහ නිර්මාණ සැලසුම් ශිල්පියෙකුගේ චරිතයක් මම කරන්නේ. තමන්ගේ උත්සාහයෙන් දියුණුවෙන ඔහු ඉන් අනතුරුව තරුණියන් දෙදෙනෙකුගේ ආදරයට මැදිව ගලා යන කතාවක් මෙහි තියෙන්නේ. එය සඳහාත් ලැබෙන ප්‍රතිචාර ගැන සතුටක් මා තුළ තියෙනවා.වසන්ත ජයසිංහ ආරච්චිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>08</month>
      <day>07</day>
    </date>
    <link>http://www.silumina.lk/2011/08/07/_art.asp?fn=av11080710</link>
    <topic>සිනමාවට තිබෙන ජනාධිපතිතුමාගේ උනන්දුව අප අගය කළ යුතුයි</topic>
    <author>ඉඳුනිල් වීරරත්න</author>
    <content>සිනමාවට තිබෙන ජනාධිපතිතුමාගේ උනන්දුව අප අගය කළ යුතුයිජීවන් කුමාරතුංගඔහු මේ වන විට අපේ රටේ ජනපි‍්‍රයතම දේශපාලන චරිතයකි. රංගන පෞරුෂයෙන් දේශපාලන ප්‍රතිරූපය ගොඩනඟා ගත් හෙතෙම වත්මන් රජයේ ඇමැතිවරයකු ලෙස කාර්යබහුල ලෙස ක්‍රියාකාරී දේශපාලනයේ නියැලී සිටී.එදා මෙදා තුර රිදී තිරයත් පුංචි තිරයත් එකසේ ජය ගනිමින් පේ‍්‍රක්ෂක සිත් සතන්හි නොමැකෙන ලෙස රංගනයේ යෙදුණු ජීවන් කුමාරතුංග නම් වූ මේ විශිෂ්ට රංගවේදියා මේ දිනවල රිදී තිරයත් පුංචි තිරයත් යළිත් සිය ප්‍රතිභාවෙන් ඔප කරමින් සිටී.‘මහින්දාගමනය’ චිත්‍රපටයේ දේවානම්පියතිස්ස නමැති ඓතිහාසික චරිතයත් ‘අමරපුරය’ ටෙලි නාට්‍යයේ බලවර්ධන නම් වූ ධනවත් ව්‍යාපාරිකයාගේ චරිතයත් ඔස්සේ ඔහු ඉදිරිපත් කරන රංගනය ගැන ‘රසඳුන’ කළ සංවාදයයි මේ.මහින්දාගමනය චිත්‍රපටය ගැන මුලින්ම කතා කළොත්.‘මහින්දාගමනය’ චිත්‍රපටය සඳහා මට රඟපාන්න ලැබුණේ මෙතෙක් මා රඟපා තිබුණු චිත්‍රපට චරිත අතරින් වෙනස්ම මඟක් ගත් චරිතයක්. එය මම බාර ගත්තෙ අභියෝගයක් හැටියට. එතැනදී අධ්‍යක්ෂවරයා සෑහීමකට පත්වන අයුරින් රංගනයේ යෙදීමට මම උත්සාහ ගත්තා.ඒ අභියෝගය ඔබ ජයගත්තා කියා සිතනවා ද?මෙහි තිර පිටපත කියැවූ ගමන් ම මට දැනුණා අභියෝගයක් ජයගන්න තිබෙනවා කියලා. ඒ නිසාම තිර කතාව හොඳින් අධ්‍යයනය කළා. මෙහි අධ්‍යක්ෂ සනත් අබේසේකර සමඟ දිගින් දිගටම සාකච්ඡා කළා. ඒ වගේම මේ චිත්‍රපටයට ආශීර්වාද කරමින් දායකත්වය දැක්වූ නායක ස්වාමීන් වහන්සේලා සමඟ සාකච්ඡා කර උන්වහන්සේලාගෙන් අවශ්‍ය උපදෙස් ලබා ගත්තා. ඒ නිසා මම හිතනවා මම මේ චරිතය නිරූපණය කිරීමේදී අභියෝගය සාර්ථකව ජයගත්තා කියලා.මේ සඳහා ලැබෙන ප්‍රතිචාර‘මහින්දාගමනය’ චිත්‍රපටය දින 50 පිරීම නිමිත්තෙන් පසුගියදා මාධ්‍ය සාකච්ඡාවක් පැවැත්වුණා. මේ සඳහා බෙල්ලන්විල විමලරතන, එල්ලාවල මේධානන්ද, මාපලගම විමලරතන, උඩුවේ ධම්මාලෝක ස්වාමීන් වහන්සේලා සහභාගි වුණා.එතැනදී විමලරතන හාමුදුරුවෝ මගේ චරිත නිරූපණය ගැන විශේෂයෙන් කතා කළා. උන්වහන්සේ පැවැසුවේ මහාවංශය ඇසුරෙන් උන්වහන්සේලාගේ සිත්වල මැවී තිබුණු අතීතයේ ජීවත්වුණු දේවානම්පියතිස්ස චරිතය වර්තමානයේ ජීවත් කරවූවා කියලයි.ඒ වගේම එල්ලාවල මේධානන්ද හාමුදුරුවෝ ‘මහින්දාගමනය’ චිත්‍රපටය වගේම මා නිරූපණය කළ දේවානම්පියතිස්ස චරිතය විශේෂ ඇගැයීමකට ලක්කළා.ඒ එක්කම චිත්‍රපටය නරඹන සාමාන්‍ය පේ‍්‍රක්ෂකයින් දිනපතාම වාගේ මගේ රංගනය ගැන අගය කරමින් කතා කරනවා.ජනාධිපතිතුමා මේ පිළිබඳ මොන වගේ ප්‍රතිචාරයක් ද දැක්වූයේ.එතුමා ‘මහින්දාගමනය’ චිත්‍රපටයට දක්වන්නේ ඉතාම සුබවාදී ප්‍රතිචාරයක්. මේ රටේ ජනාධිපතිවරයා හැටියට එතුමා සිනමාවට තිබෙන උනන්දුව අපි අගය කළ යුතුයි. අද මෙවැනි චිත්‍රපටයකට නිෂ්පාදකවරයෙක් හොයාගන්න අමාරුයි.අමරපුරයඒ නිසා එතුමා මැදිහත් වෙලා තමයි මේ නිෂ්පාදකවරයා සොයා දුන්නේ. එයින් ම පේනවා එතුමාට සිනමාව පිළිබඳව ඇති ඇල්ම. ඒ වගේම මෙහි නිෂ්පාදක තුමාටත් විශේෂ ස්තූතියක් පිරිනැමිය යුතුයි. ඒ එතුමා ලාභය ගැන නොසිතා මෙම චිත්‍රපටය සඳහා විශාල මුදලක් මෙයට ආයෝජනය කිරීම නිසයි.මේ චිත්‍රපටය දුෂ්කරතා මධ්‍යයේ කළ නිර්මාණයක්.ඇත්තෙන්ම, අපි නළු නිළියන් පමණක් නොවෙයි මීට සම්බන්ධ වුණු සියලුම දෙනා පුදුමාකාර කැපකිරීමක් කරමින් රූපගත කිරීම් කළේ. මුල සිටම මට ඒ සියලුම දෙනාගේ සහයෝගය ලැබුණා.මේ චිත්‍රපටයේ ආරම්භයේ පටන්ම පහසුකම් බැලුවෙ නෑ. උදාහරණයක් ලෙස කිව්වොත් තන්තිරිමලේ රූගත කිරීම් කරද්දී අවශ්‍ය පහසුකම් කිසි දෙයක් තිබුණෙ නෑ. එතැනදී අපි රූපගත කිරීම් නිම කරන්න විශේෂ සහයෝගයක් ලබල දීල උදව් වුණා. පහසුකම් කිසි දෙයක් බැලුවෙ නෑ.මේ දිනවල විකාශය වන ‘අමරපුරය’ ටෙලි නාට්‍යයේ චරිතය ගැන කතා කළොත්.‘අමර පුරය’ මම කාලයකට පසු රඟපෑ ටෙලි නාට්‍යයක් එහි බලවර්ධනගේ චරිතය මම මෙතෙක් රඟපාලා තියෙන චරිත අතරින් සුවිශේෂී තැනක් ගන්නවා. මෙය බර්ට්‍රම් නිහාල් ගේ සාර්ථක නිර්මාණයක්.තරගකාරී සමාජයක මුදල් පසුපස හඹා යන චරිතයක්. තීරණාත්මක තීරණ ගෙන වැඩ කිරීම තුළ අවාසනාවන්ත ලෙස ඉතා පහත් තැනකට වැටෙනවා. අවසානයේ බුදු හිමිගේ ධර්මය තමයි පිහිටට එන්නේ. එයින් අපට විමුක්තිය ලබාගත හැකි බව මේ තුළින් පෙන්වා දෙනවා. වර්තමාන සමාජයට වටිනා පණිවුඩයක් ලබා දෙන මේ ටෙලි නාට්‍යය සාර්ථක නිර්මාණයක්.ඔබ ඇමැතිවරයෙක්. ක්‍රියාකාරී දේශපාලනඥයෙක්. එහෙත් ඔබ කලාකරුවෙක්. කොහොමද මේ භූමිකා දෙක අතර දෝලනය වන්නේ.මම දේශපාලනයට එන්නට පෙර පූර්ණකාලීනව රංගනයේ යෙදුණු වෘත්තීය නළුවෙක්. ඒත් ක්‍රියාකාරී දේශපාලනයට ආවට පස්සෙ පූර්ණකාලීනව රඟපෑමේ යෙදීමට අපහසුවක් තිබෙනවා. ඇමැතිවරයෙක් ලෙස අමාත්‍යාංශයේ වැඩ කටයුතු වලට ප්‍රමුඛ තැනක් දිය යුතුයි. එම නිසා අවුරුද්දකට නිර්මාණ කිහිපයක් පමණක් තෝරා බේරා ගෙන රඟපෑමේ යෙදෙනවා.මහින්දාගමනයඅන්ත දෙකක පිහිටි මේ ක්ෂේත්‍ර දෙක සඳහා කාලය තිබෙනව ද?මම කුඩා කාලයේ සිටම මගේ කාලය කළමනාකරණය කරගෙන වැඩ කටයුතු කරන්න පුරුදු වෙලා හිටි කෙනෙක්. අද දක්වාම මම නිවැරැදිව කාලය බෙදාගෙන වැඩ කටයුතු කරන නිසා මට තවත් වෙලාව තිබෙනවා. ඒ නිසා දේශපාලන කටයුතු කලා කටයුතු පටලැවෙන්නේ නැතිව කරගන්න මට වෙලාව තිබෙනවා. කාල කළමනාකරණය සාර්ථක නම් අපට ඕනෑම වැඩක් කරන්න අපහසු නෑ.බලවර්ධන චරිතයට සාර්ථකව ප්‍රවිෂ්ට වීම ගැන කතා කළොත්.මේ චරිතය සාර්ථකව නිරූපණය කරන්නට මගේ රංගන ජීවිතයේ ලබපු අත්දැකීම් ලොකු පිටිවහලක් වුණා. අධ්‍යක්ෂ බර්ට්‍රම් නිහාල් මෙහිදී අපෙන් උපරීමය ලබාගන්න උත්සාහ ගත්තා. ඔහු සෑම දෙබසක්ම, සෑම ඉරියව්වක් ගැනම විශේෂ අවධානයකින් සිටීම නිසා මටත් ඒ චරිතයට උපරීම සාධාරණයක් ඉටු කරන්න පුළුවන් වුණා.‘මහින්දාගමනය’ සාර්ථකව තිරගත වෙනවා. ආදායම් වාර්තා තබනවා. ‘අමරපුරයත්’ දිනෙන් දින පේ‍්‍රක්ෂක අවධානයට ලක්වනවා. මෙයට විශේෂ හේතුවක් දකිනව ද?සාර්ථක කාලෝචිත කතා තේමා යොදාගෙන නිර්මාණ කරනවා නම් පේ‍්‍රක්ෂක ප්‍රතිචාර දිනාගන්න පුළුවන් බව මෙයින් පේනවා.වර්තමානයේ ඇතිවී තිබෙන සිනමාවේත් ටෙලි නාට්‍යවලත් අර්බුදය ගැන යමක් කීවොත්.මම හිතන්නෙ අද බොහෝ දුරට දකින නිර්මාණ තුළ ඉන්නේ සමාජයේ ජීවත්වෙන චරිත නෙමෙයි. ඒ චරිතවලට වෙන වෙන විදිහට අර්ථකථන දීල අමුතුම චරිත මවන්න උත්සාහ ගන්නවා.දේශීය සිනමාව ගත්තත්, ටෙලි නාට්‍ය ගත්තත් අපේ පේ‍්‍රක්ෂකයෝ මෙවැනි චරිත බලාපොරොත්තු වෙන්නෙ නෑ. මේ නිසා ප්‍රවීණ නළු නිළියන්ට වගේම අලුතින් එන නළු නිළියන්ටත් බලපෑමක් එල්ල වෙලා තියෙනවා. විශේෂයෙන් අපේ සිනමාව තුළ අපේකම රැකගෙන නිර්මාණ ඉදිරිපත් කරන්නේ කොහොමද කියලා. එය තේරුම් ගත්තොත් ඔය ප්‍රශ්නයට විසඳුමක් එතැන තියෙනවා කියල මම විශ්වාස කරනවා.ඉඳුනිල් වීරරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>08</month>
      <day>07</day>
    </date>
    <link>http://www.silumina.lk/2011/08/07/_art.asp?fn=av11080712</link>
    <topic>විජේ මල්ලිගෙ කොලොම</topic>
    <author/>
    <content>විජේ මල්ලිගෙ කොලොමප්‍රේමකීර්ති ද අල්විස් කියන්නෙ විජේ මල්ලි දන්න තරමට නම් අමුතුම වර්ගයේ ටැලන්ටඩ් පොරක්. මෑන්ස් නැතිවෙලා අවුරුදු 22ක් වුණේ පහුවෙච්ච 31 දාට. අවුරුදු 22ක් නෙවි අවුරුදු සිය ගණනක් යන කල් වුණත් ප්‍රේමකීර්ති අපට අමතක කරන්න බෑ. අමතක වෙන්නෙත් නෑ. ඒ වෙන මොකුත් නිසා නෙවි ප්‍රේමකීර්ති ජීවත්වෙලා හිටපු ටික කාලෙට කරපු ලොකු වැඩ ප්‍රමාණෙ ගැන හිතන්න පුළුවන් නිසා. ප්‍රේමකීර්ති නිකම්ම නිකම් මීඩියා කාරයෙක් නෙවි. ඒකයි වෙනස. ෆී‍්‍ර ලාන්ස් රයිටර්. සින්දු රචකයා.රේඩියෝ සිලෝන් එකේ ප්‍රොඩියුසර්, ප්‍රසන්ටර්, එනවුන්සර්, සරල ගීත ද ෆිල්ම් සෝන්ග්ස් ද ඕන එකක් ඔට්ටුයි. ප්‍රේමකීර්තිට. එතකොට ෆිල්ම් ෆීල්ඩ් එකේ ෆිල්ම්ස්වලට ස්ක්‍රිප්ට් ලියන එක. දෙබස් ලියන එක. කවි ලියන එක, නවකතා ලියන එක. රේඩියෝ එකෙන් ටීවී එකට එන කොට ටීවී එකෙත් ප්‍රේමකීර්තිගෙ නම බැබළෙන්නෙ සුරුස් ගාලා. ටයි මහත්තයත් එක්ක ප්‍රේමකීර්ති කරපු ප්‍රෝග්‍රෑම්ස්. දොස්තර හොඳහිතගෙ ප්‍රෝග්‍රෑම්ස් ටික විතරක් වුණත් මදිද ප්‍රේමකීර්ති ලොක්කගෙ මල්ටි ටැලන්ට්ස් ගැන හිතන්න.රේඩියෝ එකේ ලයිව් ශනිදා සාදෙට වගේම ටෙලිවිෂන් ආයුබෝවන්වලින් අපේ ගෙදර දොරට ඇවිත් අපිට කතාකරපු ප්‍රේමකීර්තිව විජේ මල්ලිලගෙ ජෙනරේෂන් එකේ කට්ටියට විතරක් නෙවි මෙයාලා දැන් කාලෙ කැම්පස් ඉන්න නංගිල මල්ලිලට වුණත් අමතක කරන්න අමාරු රියල්ම රියල් ආර්ටිස්ට් කෙනෙක්. මෑන්ස් නැතිවෙලා ටුවෙන්ටි ටූ ඉයර්ස් ගතවුණත් මෑන්ස්ගෙ ඩෙත් ඇනිවර්සරි එකට හැමදාම ප්‍රේමකීර්ති ක්ලබ් එකේ කට්ටිය බණ්ඩාර ඇහැලියගොඩල, වික්ටර් රත්නායකල, සුනිල් ආරියරත්නලා, ගීතනාත් කුඩලිගමල, දයා විජේසේකර, කුලරත්න ආරියවංශල එක්ක තව ගොඩක් කට්ටිය, ප්‍රේමකීර්තිට පිංපෙත් පමුණුවන වැඩ විතරක් නෙවි, ප්‍රේම්ගෙ මාධ්‍ය දායකත්වය ගැන වර්ක් ෂොප්ස්, සම්මන්ත්‍රණ, පොත්පත් පළකිරීම් වගේ කෝටියක් වැඩ කරපු වග විජේ මල්ලි නම් දන්නවා.ඒත් ඊයෙ පෙරේදා පත්තරවලට ප්‍රේම් ගැන අයිතිවාසිකම් කියන්න හදපු බුවෙක් නම් ඒ දේවල් ගැන මෙලෝ හසරක් දන්නෙ නැති බව ලෝකෙටම පෙන්නල තිබුණා. ගොනා වුණාට උම්බෑ නොකිය හිටපන් කියන ගමේ ගොඩේ කියවෙන කියමන විජේ මල්ලිට මතක් වුණේ මේ පිස්සු පූසන්ගෙ බෝතල් පත්තර ආටිකල් කියවන කොටයි. විජේ මල්ලිගෙ මළ පැනල තිබුණ මේ බෝතල් පත්තරකාරයන් ලියන ජාතියෙ කසිකබල්, තුට්ටු දෙකක් වටින්නෙ නැති ලියුම් කෑලි කියවලා.එක්කො මේ මෑන්ස් ප්‍රේමකීර්ති අල්විස් කළු ද සුදු ද කියලවත් දැකල නෑ. නැත්නම් ප්‍රේමකීර්ති ලියපු සින්දු කන්දරාවෙන් දහයක් පහළොවක්වත් අහල නෑ. එහෙම නැත්නම් දෙය්යනේ පියසේන කොස්තා, ආටිගල සරච්චන්ද්‍ර වගෙ අපේ පරණ ඉස්කෝලේ සින්දු ලියපු හොඳම ලිරික්ස් රයිටර්ලගෙ සින්දු ප්‍රේමකීර්තිගෙ කියල කවුරුහරි කියනව නම් ඒ මෑන්ස් වාඩිවෙලා ඉන්නෙ තමුන්ගෙ මොළේ උඩද කියල ප්‍රශ්න කරන්නම වෙනවා. දකුණු ලකේ අග නගරේ, උඩරට කඳුකර සිරියා පරදන, ඉසුරුමුනියෙහි පැතලි ගලක, දඹුලු ගලේ වගේ සින්දු ලිව්වෙ ප්‍රේමකීර්ති නම්, රත්නදීප ජන්ම භූමි ලිව්වෙ වේලුපිල්ලෙ ප්‍රභාකරන් කියලත් මේ ජාතියෙ පූසො කියන්න බැරි නෑ.ඔන්න දිලීප ළමය දන්නෙ නැත්නම් දැනගන්න මේ සමරවීර මුදලිගේ දොන් ආරියරත්න ද අල්විස්ගෙන්, එන්න මඳනලේ සින්දුව ලිව්වෙ කව්ද කියලා. ආචාර්ය අජන්ත රණසිංහටත් ඕන නම් පුළුවන් මේ පොර හම්බවෙලා අහන්න, පුංචි දවස්වල, බොඳ මීදුම් කඳුරැල්ලේ වගේ සින්දු ලිව්වෙ කවුද කියල. දැනකියාගන්න. අනේ පව් දර්ශන මේදිස්. ඔයා මොන සින්දුකාරයෙක්ද? කපුගේගෙ සබඳ අපි කඳු නොවෙමු ඉස්සරවෙලා ලියල තියෙන්නෙ ප්‍රේමකීර්ති ද අල්විස්නේ. මේක කොමඩි කන්ට්‍රියක් කියල ජිප්සි සුනිල් කියන කතාව නම් වෙරි ට්‍රෲ මේ ජාතියෙ ගොන්පාට් කෙප්ප පත්තරවලට ලියල අපරාදෙ වීක්එන්ඩ් පත්තරවල වටින කියන පිටු නාස්ති කරනව දැක්කම.මැරිච්ච පේ‍්‍රමකීර්තිට ඉන්න දෙන්නෙ නැතුව වගේම මැරිච්ච මහගම සේකරලටත්, කරුණාරත්න අබේසේකරලටත් ඉන්න දෙන්නෙ නැති එක ගැනයි විජේ මල්ලිට තියෙන අප්සෙට් එක. ඔන්න අහගන්න මහාචාර්ය සුනිල් ආරියරත්න ලියපු ෆිල්ම් සෝන්ග් එකක් නෑ පරණ කෝට් කියලා. ඒක ප්‍රේමකීර්තිගෙ. දන්නවද? පව් මෙයාලා.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>08</month>
      <day>07</day>
    </date>
    <link>http://www.silumina.lk/2011/08/07/_art.asp?fn=av11080713</link>
    <topic>ගායිකාවක් නොවුණානම් මම සූපවේදිනියක්</topic>
    <author>ටානියා මෝසස්</author>
    <content>ගායිකාවක් නොවුණානම් මම සූපවේදිනියක්ඉන්දියානු ශාස්ත්‍රීය සංගීතය, ඉන්දීය පොප් සංගීතය සහ ජන සංගීතය තුළ පෙරැළිකාර චරිතයක් වූ ඇය මුළු මහත් භාරතය තුළ මෙන්ම භාරතීය සංගීතය විවිධ වූ ශෛලී ඔස්සේ ජාත්‍යන්තරයට ගෙන යාමට පුරෝගාමී වූවාය. 1943 දී ආශා මංගෙෂ්කාර් ලෙස සංගීත දිවියේ පා තැබු ඇය සංගීත දිවිය තුළ සිය අනන්‍යතාව, අභිමානය ගොඩ නඟා ගත්තේ ආශා බෝස්ලේ නමිනි.ඉන්දියාවේ ගෝව ප්‍රදේශයේ සංගීත පසුබිමකින් යුතු පවුලක උපත ලද ආශා ඉන්දියානු ගීත කෝකිලාවිය යන විරුදාවලිය ලත් ලතා මංගෙෂ්කාර්ගේ සොහොයුරියයි. ඌෂා මංගෙෂ්කාර්, මීනා මංගෙෂ්කාර් සහ හරිදයානාත් මංගෙෂ්කාර් ඇගේ අනෙකුත් සොහොයුරු සොහොයුරියෝ වෙති.පියාගේ හදිසි වියෝවෙන් පසු සංගීතය තම දිවි පෙවෙත බවට පත් කර ගත් ආශා බෝස්ලේ අද වන විට මුළු මහත් ඉන්දියාව තුළම ජනාදරයට පත් ප්‍රවීණ ගායිකාවකි. දශක හයක් පුරාවට ඉන්දීය සිනමාවට පසුබිම් ගායනයෙන් එක්වූ ඇය මේ වන විට බොලිවුඩ් චිත්‍රපට 1000 කට පමණ පසුබිම් ගායනයෙන් එක්වී ඇත. ගීත ඇල්බම විශාල ප්‍රමාණයක් එළිදැක්වූ සහ ඉන්දියාව තුළ මෙන්ම විදේශ රටවල ද වැඩි ප්‍රමාණයක් ඒක පුද්ගල ප්‍රසංග පැවැත්වූ එකම ගායිකාව ලෙස ද වාර්තා ගත වී සිටී.තමාගේ මවු භාෂාවට පමණක් සීමා නොවී භාෂා ගණනාවකින් ගීත ගැයීමට සහ විවිධ ශෛලීන්ට අනුව තම හඬ හැසිරවීමට ඇය සතු වූ සහජ හැකියාව නිසාමදෝ විවිධ නිර්මාණ බොහොමයකට දායක වීමට හැකි විය. මේ වන විට ඇය ගායනා කර ඇති ගීත සංඛ්‍යාව 12,000 ද ඉක්මවා ඇත. මේ නිසාම 2009 දී “වැඩිම වාර්තා ගණනකට හිමිකම් කියන කලාකාරිනිය” ලෙස ජාත්‍යන්තර සංවිධානයක් මඟින් නම් කරනු ලැබීය.ආශාට අවුරුදු 16 දී මංගෙෂ්කාර් පවුලේ දැඩි විරෝධය මත ඇගේ සහෝදරියගේ ලේකම්වරයා වූ ගන්පත් රාඕ බෝස්ලේ සමඟ රහසිගතව විවාහ වීම නිසා ඇය සහ පවුල අතර තිබු බැඳීම් දෙකඩ විය. ගන්පත් රාඕ - ආශා විවාහ දිවියට කණකොකා හඬලන්නට එතරම් කලක් ගත වූයේ නැත. සිය සැමියාගෙන් සහ ඔහුගේ පවුලේ උදවියගෙන් දැඩි වධ හිංසා මධ්‍යයේ දිවි ගෙවීමට සිදු වූ ආශා 1960 දී පමණ තම අවාසනාවන්ත විවාහයට සමු දෙමින් නැවතත් සිය මහ ගෙදරට පැමිණියේ දරුවන් දෙදෙනකුගේ මවක මෙන්ම සිය තුන්වැනි දරුවා ද බිහි කිරීමට සූදානම් වූ ගැබිනියක් ලෙසයි. විවාහය නිසා අතරමඟ නැවතුණු ඇගේ ගායනය යළි ඇය අරඹන්නේ දරුවන් තිදෙනකු නඩත්තු කිරීමට වියදම් සපයා ගත යුතු නිසාවෙනි.එහෙත් ඒ කාලය වන විට ඉන්දීය සිනමාව තුළ ගීතා දත්, ශාම්සහඩ් බේගම් සහ ලතා මංගෙෂ්කාර් වැනි ගායිකාවන් සිය ආධිපත්‍ය පතුරුවාගෙන තිබුණු නිසා මේ නවක ගායිකාවට අවස්ථාවක් ලබා දීමට බොහෝ දෙනෙක් මැලි වූහ. මේ නිසාම පසුව ආශා ජනපි‍්‍රය ගායිකාවන් විසින් ප්‍රතික්ෂේප කරනු ලබන චිත්‍රපට සහ දෙවැනි ශ්‍රේණියේ චිත්‍රපට සඳහා පසුබිම් ගීත ගායනා කිරීමට භාර ගත්තාය. එහෙත් ඉතාමත් කෙටි කාල සීමාවකදී ලතා මංගෙෂ්කාර් හැර සෙසු ප්‍රවීණ ගායිකාවනට වඩා වැඩියෙන්ම පසුබිම් ගීත ගායනා කළ ගායිකාව බවට පත් වීමට ආශා බෝස්ලෙට හැකි වුණි.එසේ වීමට හේතුව ආශා ඇගේ ගායනය සඳහා අය කළේ ඉතා සුළු මුදල් ප්‍රමාණයක් වීමයි. ඒ සමඟම එතෙක් බොහෝ චිත්‍රපට අධ්‍යක්ෂවරුන්ගේ අවධානයට ලක් නොවුණු ඇගේ කටහඬ සහ ඇය සතු දක්ෂතාවට කෙමෙන් කෙමෙන් එකිනෙකාගේ අවධානය යොමු විය. 1957 බී. ආර්. චොප්රා සංගීතවත් කළ ‘න්‍යා දූර්’ චිත්‍රපටය සඳහා ආශා විසින් ගායනා කරනු ලැබු ගීත සඳහා ලැබුණු ඉමහත් ප්‍රතිචාරත් සමඟ ‘ආශා බෝස්ලේ’ යන නාමය භාරතීය සිනමාව තුළ ස්ථාවරත්වයක් ගොඩනඟා ගැනීමට හැකි විය.එතැන් සිට දශක හයක් පුරාවට බී. ආර්. චොප්රා, ඕ. පී. නයියාර්, ආර්. ඩී. බර්මන්, එස්. ඩී. බර්මන්, ඉලෙයිරාජා, ඒ. ආර්. රහමන් සහ අනුමලික් වැනි ප්‍රවීණ සංගීතඥයන් ඇතුළු තවත් දෙස් විදෙස් බොහෝ සංගීතඥයන් සමඟ එක්ව නව නිර්මාණ රැසක් බිහි කළාය.ඇය විසින් ගායනා කරනු ලැබු ජනපි‍්‍රය ගී ගොන්න අතර ගීත අතර ‘ආජා ආජා’, ඕ මෙරෙ සෝනරේ..., පියා තූ, යේ මෙරා දිල් යන ගීත ජනපි‍්‍රයත්වයේ හිණිපෙත්තේ වැජඹුණි. විවිධ ශෛලී ඔස්සේ ගීත ගායනා කිරීමට ආශා බෝස්ලේ තුළ තිබු මහත් උනන්දුව මෙන්ම හැකියාව නිසාම බොහෝ චිත්‍රපට අධ්‍යක්ෂකවරුනට එකල ශාස්ත්‍රීය ඉන්දීය සංගීතයට පමණක් සීමා නොවී විවිධ සංගීත ශෛලී ඔස්සේ නිර්මාණය වූ විවිධ නිර්මාණ තම චිත්‍රපටවලට බියකින් තොරව යොදා ගැනීමට හැකි විය. 1980 දී ghazals චිත්‍රපටය වෙනුවෙන් කැබරේ සහ පොප් සංගීත මුසු කර ගනිමින් ආශා ගැයු ගීත සඳහා සම්මානයට ද පාත්‍ර වූවාය.වරක් ඇය සහ ප්‍රවීණ සංගීතඥ ඕ. ආර්. නයියාර් අතර තිබු සම්බන්ධය නිසා ඇයගේ සහෝදරිය ලතා සහ බොහෝ දෙනකුගේ විවේචනයට ලක් වූවාය. නමුත් ඒ සෑම අභියෝගයකටම නොබියව මුහුණ දීමට ඇය සතු වූ ශක්තිය නිසාම ඇගේ කලා ජීවිතය අඩපණ කිරීමට කිසිවකුට හැකි නොවීය. පසු කලකදී මේ දෙපළගේ සුසංයෝගය බිඳ වැටීමෙන් පසු වරක් නයියාර් ප්‍රකාශ කළේ,“කෙදිනක හෝ අප දෙදෙනා දුරස් වේවී යැයි මම දැනන් සිටියා නමුත් මගේ ජීවිතයේ වඩාත් වටිනාම සහ මට හමු වූ හොඳම සහකාරිය ඇයයි” යනුවෙනි.ආශා බෝස්ලේ, භාතිය සංතුෂ් සමඟපසු කලකදී ආර්. ඩී. බර්මන් හා විවාහ වූ ඇය ඔහු මියයන තෙක්ම ඔහු සමඟ එක්වී බෙංගාලි සංගීතය වෙනුවෙන් විශාල සේවයක් කළාය. හොඳම ගායිකාව ලෙස හත් වරක් ‘ෆිල්ම් ෆෙයාර්’ සම්මානයෙන් පිදුම් ලැබු ඇය පසුව සිය සොයුරිය වෙනුවෙන් තමන්ගේ නම නැවත එම සම්මාන උළෙලට නිර්දේශ නොකරන මෙන් ඉල්ලා සිටියාය. එහෙත් 2006 වසරේදී කලාවට කළ සේවය වෙනුවෙන් ජීවිතයට එක් වරක් පමණක් ප්‍රදානය කරන ෆිල්ම් ෆෙයාර් සම්මානයෙන් පිදුම් ලැබුවාය. හොඳම පසුබිම් ගායිකාව වෙනුවෙන් ඉන්දියානු ජාතික සිනමා සම්මාන උලෙළේ දෙවරක් පිදුම් ලැබු අතර ග්‍රෑමි සම්මාන උලෙළ සඳහා නිර්දේශිතව වූ එකම ඉන්දියානු ගායිකාව වන්නේ ද ඇයයි.ආශා බෝස්ලේ ගේ සංගීත දිවිය තුළ බොහෝ දෙනාගේ අවධානයට ලක්වූ සහ බොහෝ දෙනකුට කුතුහලය දනවන කරුණකි. එනම් ඇය සහ ඇගේ සොයුරිය ලතා මංගෙෂ්කාර් අතර තිබු විරසකයයි. කුඩා කල සිටම ඉතා දැඩි සහෝදර බැඳීමකින් බැඳී සිටි ලතා - ආශා ගේ සහෝදර බැඳීම බිඳ වැටුණේ ආශාගේ පළමු විවාහය නිසාවෙනි. එතැන් පටන් මෑතක් වන තුරුත් ඒ බැඳීම පලුදු වී තිබු අතර යම් යම් අවස්ථාවලදී මේ විරසකය ආශා ගේ සංගීත දිවියට ද දැඩි ලෙස බලපෑ වාර අනන්තය. මෑතකදී ඉන්දීය පුවත් පතකට ආශා පවසා සිටියේ දැන් ඇය හා සිය සහෝදරිය අතර තිබු විරසකය අහවර වී ඇති බවයි.බොලිවුඩයේ රැජින නොහොත් ඉන්දියාවේ පොප් රැජින යන විරුදාවලිය ලත් මේ අසහාය ගායිකාව මේ වන විට සිංහල භාෂාව ඇතුළු භාෂා 15 කින් පමණ ගීත ගායනා කර ඇත. ඒ ගීත අතරට ලෙස්ලි ලීවයිස්, ඇඩන් සමී, ඔස්ට්‍රේලියානු ක්‍රිකට් ක්‍රීඩක බ්‍රෙට් ලී, නෙලී ෆර්ටෑඩෝ, බ්ලැක් අයිස් ... වීස් වැනි තරු හා එක්ව ගායනා කළ ගීත ද ඇතුළත්ය.දැනට 76 වියේ පසුවන මෙම ගායිකාව ගායනයට පමණක් නොව සූපවේදයට ද දක්ෂය ආශා’ස් නමින් ඉන්දියාව, කුවෙට්, බ්‍රිතාන්‍ය, ඊජිප්තුව වැනි රටවල ඇති ඇගේ ආපන ශාලා එයට කදිම නිදසුනකි. ආශාගේ අතින් නිමවෙන බුරියානි, සහ කඩල කරිය සඳහා බොලිවුඩ් පුරයේ ද ඇත්තේ ඉහළ ඉල්ලුමකි. තමාට ලැබෙන විවේකයකදී ඇගේ එකම විනෝදාංශය වන්නේ ආහාර පිසීමයි. “මම ගායිකාවක් නොවුණානම් අනිවාර්යයෙන්ම මම හොඳ සූපවේදිනියක් වේවි.” වරක් ඇය පැවසුවාය.දශක හයක් පුරාවට ඇගේ ජීවිතයේ කටුක මාවත් ඔස්සේ සිය අසහාය කටහඬින් සෑම අභියෝගයක්ම ජයගත් සැම විටම සිනහවකින් මුව සරසාගෙන සිටින මේ සුන්දර කාන්තාව ඉන්දීය පුරවැසියකුට හිමි වන ඉහළම ගෞරව නාමය වන පද්ම විභූෂණ නාමයෙන් ද පිදුම් ලැබුවාය.ටානියා මෝසස්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>08</month>
      <day>07</day>
    </date>
    <link>http://www.silumina.lk/2011/08/07/_art.asp?fn=av11080714</link>
    <topic>මම කැමැති රොක් මියුසික්වලට</topic>
    <author>හේමාලි</author>
    <content>මම කැමැති රොක් මියුසික්වලටදෙරණ ඩ්‍රීම් ස්ටාර් කිරුළ දිනූකෙෂාන් ශෂීන්ද්‍ර පෙරමුදලිපුරා වසරකට ආසන්න කාලයක් ප්‍රේක්ෂක ජනතාවගේ ආදරණීය ප්‍රතිචාර මැද විකාශය වූ දෙරණ ඩ්‍රීම් ස්ටාර් තරගය පසුගිය සතියේ අවසන් වුණා. තරගකරුවන්අතිවිශාල සංඛ්‍යාවක් අභිබවමින් දිනෙන් දින ප්‍රේක්ෂක මනාපයෙන් මෙන්ම විනිසුරුවන්ගේ ප්‍රසාද ප්‍රණාම ලබමින් අවසන් වටය දක්වා එක්වුණු තරග කරුවන් තිදෙනා අතරින් දෙරණ ඩ්‍රීම් ස්ටාර් කිරුළට හිමිකම් කියුවේ කෙෂාන් ශෂීන්ද්‍ර පෙරමුදලිගේය.රත්මලාන ප්‍රදේශයෙන් තරගයට එක් වූ කෙෂාන් කොළඹ ආනන්ද විද්‍යාලයේ ආදි සිසුවෙකි. කුඩා කාලයේ පටන්ම සංගීතයට කැමැත්තක් දැක්වූ කෙෂාන්ට තාත්තා රැගෙන දුන් ගිටාරය වාදනය කිරීම ජීවිතයේ ලොකුම විනෝදාංශය විය. සංගීතය හෝ ගිටාර් වාදනය ඔහු කිසිදු ගුරුවරයකුගෙන් උගත්තකු නොවේ.”ඇත්තටම මට හිතෙනවා සංගීතය කියන එක මගේ ඇඟේම තිබුණ දෙයක් කියලා. මම කිසි දවසක සංගීතය ඉගෙන ගන්න කියලා ගුරුවරයෙක් ළඟට ගිහින් නෑ. තාත්තා මං පුංචි කාලෙදි මට ගිටාර් එකක් ගෙනත් දුන්නා ඒක ගහන්නත් මම තනියම තමයි ඉගෙනගත්තේ. තරගයට සම්බන්ධ වුණාට පස්සේ ගීත ප්‍රැක්ටිස්කළේ මම තනියෙන්මයි. ඒ කාලේ ගීත ගායනා කරලාපඥජධපඤ කරලා බලනවා හොඳද කියලා. බොහෝ දේවල් ඉගෙන ගත්තේ බොහෝ අත්දැකීම් ලැබුවේ දෙරණ ඩ්‍රීම් ස්ටාර් තරගය තුළින්මයි.”අක්කා කෙනෙක් සහ අයියා කෙනෙක් සිටින කෙෂාන්ගේ පවුලේ බාලයා ඔහුය. ඔහුගේ පියා වෘත්තියෙන් ක්‍රිකට් පුහුණුකරුවෙකි. කොළඹ ආනන්ද විද්‍යාලයේ ක්‍රිකට් පුහුණුකරු වූයේ ද ඔහුයි. පාසල් සමයේ කෙෂාන් ද පාසල් ක්‍රිකට් කණ්ඩායම නියෝජනය කළ නමුත් ඔහුට උරුමව තිබී ඇත්තේ ක්‍රිකට් නොව සංගීතයයි.ඩ්‍රීම් ස්ටාර් කිරුළත් සමඟ කෙෂාන්ට සංගීත ලෝකයේ දුර ගමනක් යන්නට ආරාධනා බොහොමයක් ඉදිරියේදී ලැබේවි.”ඇත්තටම මගේ බලාපොරොත්තුව සංගීතය පැත්තෙන් තවත් ඉස්සරහට යන්න. මම ගොඩාක් ආස කරන්නේ රොක් සංගීතයටයි. ඒ ගැන වැඩි දුරටත් හදාරන්න මට වුවමනාව තිබෙනවා. රොක් ශෛලිය ලංකාවේ භාවිතා වෙන්නෙත් අඩුවෙන්. ඉතින් ඉදිරියේදී ඒ ගැන හදාරන ගමන් මගේ රසික රසිකාවන්ට අලුත් දෙයක් දෙන්නත් බලාපොරොත්තු වෙනවා.අපි තරගයේදී වෙනත් අයගේ ගීත ගායනා කරලා මේ තැනට ආවට අපේම කියලා නිර්මාණ එකතුවක් අපි කරන්න ඕන. අපිටම කියලා අනන්‍යතාවක් හදා ගන්න ඕන. සංගීත ප්‍රසංග සඳහා ආරාධනා ලැබුණත් දැනට මගේ රසික රසිකාවියන්ගේ බලාපොරොත්තු ඉෂ්ට කරන්න ඕන නිසා ඔවුන්ගේ ඉල්ලීම් ඉටු කරන්න වේවි. නමුත් ඉදිරියේදී මම මගේම ගීත ටිකක් හදාගන්න ඕන.තරගයට සහභාගි වෙද්දි මගේ ලොකු බලාපොරොත්තුවක් තිබුණා තරගය කෙසේ හෝ ජයග්‍රහණය කළ යුතුයි කියලා. එහෙම ඉලක්කයක් තිබුණ නිසා තමයි එතෙන්ට මට ළඟාවෙන්න පුළුවන් වුණේ. මගේ රසික රසිකාවියන් මාව දිරිමත් කරපු නිසා තමයි අද මම මේ විශාල කුසලානය දිහා බලාගෙන ඉන්නේ. ඒ නිසා ඒ රසික ජනතාවටත් මට උදව් කළ මගේ අම්මා, තාත්තා, අයියා, අක්කා ඇතුළු සෑම දෙනාටත්, රත්මලාන ජනතාවටත්, මට උදව් කරපු හැම දෙනාටත් බෙහෙවින්ම ස්තුතියි.හේමාලිඡායාරූපය - ටෙනිසන් එදිරිසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>08</month>
      <day>07</day>
    </date>
    <link>http://www.silumina.lk/2011/08/07/_art.asp?fn=av11080715</link>
    <topic>දෙල්වලින් රෝල් එකක්</topic>
    <author/>
    <content>දෙල්වලින් රෝල් එකක්සති අන්තය රසවත් කරන කෑම බීම - උපදෙස් ප්‍රවීණ සූපවේදී ඩොන් ෂර්මන්මේ ද්‍රව්‍ය අවශ්‍යයිහොඳට පැසුණු රට දෙල් ගෙඩියක්අවශ්‍ය ප්‍රමාණයට පාන් පිටිපිරවීමට අවශ්‍ය මස් හෝ මාළු වර්ගයක්බටර් ස්වල්පයක්පදමට ලුණුබිස්කට් කුඩු හෝ පාන් කුඩුබැදීමට අවශ්‍ය තෙල්,බිත්තරයක්මේ දවස්වල ගස්වල දෙල් පිරිලා. මේ නිසා බොහෝ විට දෙල් ගෙඩි ඉවත දමන්නටත් සමහර ගෘහණියන්ට සිදු වනවා. දෙල් මාළුව, පොල්තලා දැමීම වැනි ක්‍රම හැරුණු විට දෙල්වලින් පිළියෙල කරන්නට පුළුවන් ආහාර වට්ටෝරු ඇත්තේ හරිම ස්වල්පයයි.විවේකී සති අන්තයේ පවුලේ සාමාජික සාමාජිකාවන් එකට එකතු වන දවසක රසය, ගුණය මෙන්ම නැවුම් අත්දැකීමක් සමඟ සවස තේ මේසයට එකතු කරගත හැකි දෙල්වලින් රෝල් එකක් අද ප්‍රවීණ සූපවේදී ඩොන් ෂර්මන් ‘රසඳුන’ පාඨක ඔබට ගෙන එනවා.මෙන්න මෙහෙම හදමුදෙල් ගෙඩි පොතු ගසා කෑලි කපා හොඳින් තම්බා ගන්න. තැම්බුණු පසු බඳුනකට දමා ගෑරුප්පුවකින් ඇන හොඳින් පොඩිකර ගන්න. ඉන්පසු එයට හලා ගත් පාන් පිටි ටිකෙන් ටික එකතු කරමින් ලුණු ස්වල්පයක් ද පදමට මිශ්‍ර කරමින් අතේ නොඇලෙන ප්‍රමාණයේ මෝලියක් සාදා එය කුඩා ගුලිවලට වෙන් කරගන්න.බටර් තැවරූ තෙල් කඩදාසියක් මත එක් ගුලියක් තුනී කරගන්න. තුනී කරගත් රොටිය මත ඔබ පිළියෙල කරගත් පිරවුම තබා රෝල් කර බිත්තර සහ පිටි මිශ්‍රණයක් මත (මෙය කලින් පිළියෙල කරගත යුතුයි.) ගිල්වා පාන් කුඩු තවරා ගැඹුරු තෙලේ රන්වන් පැහැ වන තෙක් බැද ගන්න.උණු උණුවේම ආහාරයට ගත හැකි නම් සවස තේ මේසය වඩාත් රසවත් අත්දැකීමක් වේවි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>08</month>
      <day>07</day>
    </date>
    <link>http://www.silumina.lk/2011/08/07/_art.asp?fn=av11080716</link>
    <topic>සියලු නිළියන් අපහසුවට පත්කරන්න එපා</topic>
    <author>තුෂාරි වික්‍රමසිංහ</author>
    <content>සියලු නිළියන් අපහසුවට පත්කරන්න එපා- ටෙලි නිර්මාණවේදීන්ගේ සංසදය ඉල්ලා සිටීනීති විරෝධී සහ සමාජ විරෝධී ක්‍රියාවල නිරතව නීතියේ රැහැනට හසුවූ අවස්ථාවලදී එම සිද්ධිය මුල් කරගෙන කලා ක්‍ෂේත්‍රයේ ජනප්‍රිය හා ප්‍රවීණ නළු නිළියන් අපහසුතාවයට පත්වන අන්දමේ ප්‍රවෘත්ති මාධ්‍යවල පළකිරීම සම්බන්ධයෙන් ටෙලි නිර්මාණවේදීන්ගේ සංසදය ප්‍රවෘත්ති නිවේදනයක් පසුගිය දා නිකුත් කළා. එම සංසදයේ කලාකරුවන් කීපදෙනකුගෙන් ඒ පිළිබඳ අදහස් විමසීමක් සිදුකිරීමට අප උත්සාහ දැරුවා. මේ ඔවුන් දැක්වූ අදහස් කීපයකි.ආධුනිකයන් තමන්ගේ චරිතය ගැනසැලකිලිමත් වෙන්න ඕනෑ-සතිස්චන්ද්‍ර එදිරිසිංහරංගන ශිල්පියෙකුට කලාකරුවකුට තිබෙන්න ඕන ප්‍රධාන අංග හතරක් තිබෙනවා. එකක් තමයි ඔහු හෝ ඇය බුද්ධිමත්වීම. දෙවැන්න ඔවුනට හොඳ රසිකත්වයක් උසස් රසවින්දනයක් තිබීම. තුන්වැන්න තමයි හොඳ කථිකත්වයක් තිබීම. හතරවැන්න, හොඳ විනයක් තිබීම. මේ අංග හතර කලාකරුවෙක් තුළ තිබෙන්නට ඕනෙ. මේ කාරණා හතර කලාවට අධිපති දෙවඟන සරස්වතියගේ අත් හතරේ දක්නට ලැබෙන සංකේතවලින් නිරූපණය වෙනවා. අත් හතරින් එකක පුස්කොළ පොත ද, එයින් බුද්ධිය ද අනෙක් අතේ වීණාව එයින් උසස් රසවින්දනය ද අනෙක් අතේ ගිරවෙකු ද එමඟින් කථිකත්වය ද නවගුණවැල ඔස්සේ විනය, ශික්ෂණය ද පෙන්නුම් කරනවා.මේ ශක්තීන් හතර තමයි සවිය – එහෙම නැතිනම් සරසවිය වන්නේ. කලාකරුවනට ගුරු වන සරස්වතිය ඉන්නේ නෙළුම්මලක් උඩ. නෙළුම් පිපෙන්නේ පොකුණේ. නෙළුම් මලේ අලේ තිබෙන්නේ මඩේ. නෙළුම් පොහොට්ටුව උඩට ඇවිත් හිරුකිරණින් නෙළුම් මල පිබිදෙනවා. එය කිසිවිටක වතුරේවත් මඩේවත් ගෑවෙන්නෙ නැහැ. නෙළුම්මල පාරිශුද්ධත්වයෙන් යුතුව හිනැහෙනවා. කලාකරුවොත් ඒ වගේ පාරිශුද්ධ විය යුතුයි. වැස්සකට ගෙදරකට ගොඩවෙනවා වගේ ටෙලිනාට්‍යවලට රඟපාන්න එනවා.ඒ ගැන කිසිම අවබෝධයක්, දැනීමක්, හැඟීමක් නැතිව කිසිම කෙනෙක්ගේ මඟපෙන්වීමක් නැතිව ක්‍ෂේත්‍රයට පිවිසෙන නවකයින් අතේ අනන්ත අප්‍රමාණ වැරදි සිද්ධ වෙනවා. මේවා නිසා කලා ක්‍ෂේත්‍රයට විශාල ප්‍රශ්න ඇතිවෙනවා. විශේෂයෙන්ම නිළියන් අතින්. මේ නිසා මේ රටේ ඉන්න වැදගත් ප්‍රවීණ අයට අවනම්බු වෙනවා. ආධුනික උදවිය තමාගේ චරිතය ගැන මීට වඩා සැලකිලිමත් වෙන්න ඕන.බොරු වැරදි ප්‍රචාරපළකරන්න එපා- ආනන්ද අබේනායකටෙලි නිර්මාණවේදීන්ගේ සංසදයේ ලේකම්”ටෙලිනාට්‍යයක හෝ සිනමාපටයක ඉතාම සුළු චරිතයක් රඟපාපු කාන්තාවක් අනාචාරයේ හැසිරිලා අහුවුණොත් ගොඩක් වෙලාවට පත්තරවල, වෙබ් අඩවිවල ප්‍රධාන සිරස්තලය විදියට යන්නේ ජනප්‍රිය හා ප්‍රවීණ ටෙලි නාට්‍ය හා සිනමා නිළියක් කියලා. ඇත්තටම මේ විදිහට පුවත්පත්වල සිරස්තල හුවා දැක්වීම අතිශය වැරදි ක්‍රියාවක් ලෙසයි මම දකින්නේ. මම කියන්නේ, ඒ විදිහට අහුවුණු කාන්තාවන්ගේ නම, අනන්‍යතාව මුළු රටටම දැනගන්න විදිහට එළිකරන්න.එවිට රසික ජනතාව තීන්දු කරයි ඒ කාන්තාව ප්‍රවීණ ජනප්‍රිය නිළියක් ද කියලා. ඇත්තටම මේකෙන් වෙන්නේ මුළු කලා ක්‍ෂේත්‍රයටම අවමානයක්. මේ හින්දම ටෙලි නිර්මාණවේදීන් ගේ සංසදය ඔස්සේ අපි ඉල්ලීමක් කළා. සුළු චරිතයක් රඟපෑ පමණින් ප්‍රවීණ හෝ ජනප්‍රිය ටෙලිනාට්‍ය නිළියක් වෙන්නේ නැහැ. මේ හින්දා මේ වගේ බොරු වැරදි ප්‍රචාර පළ කරන්න එපා කියලා අපි මාධ්‍යයෙන් ඉල්ලා සිටිනවා.ඇත්තටම ජනමාධ්‍යවලත් කිසියම් ආචාරධර්ම නීතිරීති පද්ධතියක් තිබෙනවා. මේවා දැනගෙන නිවැරදිව මාධ්‍ය හසුරුවනවා නම් මෙවැනි දේවල් සිදුවෙන්නේ නැහැ. පසුගිය කාලේ අපිට ටෙලිනාට්‍යයක් පාරේ පවා රූපගත කරන්න ගන්න බැරි තත්ත්වයක් උදාවුණා. කලා ක්‍ෂේත්‍රය වෙනුවෙන් තම දාඩිය මහන්සිය කැප කරපු ප්‍රවීණ ජනප්‍රිය නිළියන් මහත් අපහසුතාවයට පත්වුණා. මින් ඉදිරියටවත් මෙවැනි දේ නිවැරදිව නම් ගම් හෙළිකරමින් ප්‍රචාරය කරන්න කියා මම මාධ්‍යයෙන් ඉල්ලා සිටිනවා.ජනප්‍රිය – ප්‍රවීණ හුවා දැක්වීමඅපට කරන ලොකු අසාධාරණයක්- ප්‍රියා රණසිංහ”සිනමාපටයක හෝ ටෙලිනාට්‍යයක ඉතා සුළු චරිතයක් රඟපෑ පමණින් ප්‍රවීණ – ජනප්‍රිය ටෙලිනාට්‍ය නිළියන් විදිහට හුවා දැක්වීම වැරදියි. ටෙලි නිර්මාණවේදීන්ගේ සංසදය නියෝජනය කරන කලාකාරියක් විදිහට මාධ්‍ය මේ විදිහට තමන්ගේ පුවත්පත හෝ වෙබ් අඩවිය ජනප්‍රිය කරගන්න විකුණාගන්න කටයුතු කරන ආකාරය ඉතාම කනගාටුදායක දෙයක් විදියට මම දකිනවා. මම හිතන විදිහට මේ කාන්තාවන් ටෙලිනාට්‍යයක හෝ සිනමාපටයක ඉතා සුළු චරිත රඟපාලා ජනප්‍රියත්වය මුවාවෙන් මිල මුදල් නැතිවුණාම මුදල් හොයාගන්න නීතිවිරෝධී වෙන වෙන මාර්ගවලට යාමට පෙලඹිලා තිබීමෙන් තමයි මේ තත්ත්වය ඇතිවෙන්නේ.මේ අයව ජනප්‍රියයි ප්‍රවීණයි කියලා හුවා දැක්වීම මේ කලා ක්‍ෂේත්‍රය වෙනුවන් කැපවෙලා කටයුතු කළ සහ කරන ප්‍රවීණ නිළියන්ට කරන දැඩි අසාධාරණයක්. මාධ්‍ය මීට වඩා වගකීමකින් කටයුතු කළ යුතුයි. පසුගිය දවස්වල අපේ රසිකයො දුරකතනයෙන් මේ ගැන විමසන කොට අපි ඉතාම අපහසුතාවයට පත්වුණා. මාධ්‍යයට යුතුකමක් වගේම සදචාරයක් තිබෙනවා නීති විරෝධී වැඩ කළ ඒ කාන්තාවන්ගේ නම ගම හෙළිකිරීමට.ඒ වගේම යමෙක් ටෙලිනාට්‍යයක, සිනමාපටයක රඟපෑ බව පැවසුවත් නීතියට හසුවූ විගසම මාධ්‍යයෙන් ඉතා අශෝබන විදිහට ප්‍රවීණ ජනප්‍රිය වැනි ලේබල් නොගහා එයා කවුද මොන නාට්‍යයේ ද රඟපෑවේ කියලා හොයලා බලලා දැනුවත් වෙලා සත්‍යය නිවැරැදිව ජනතාවට දෙන්න කියලත් මම ඉල්ලා සිටිනවා.එක්කෙනෙක් දෙන්නෙක් නිසාසියලු නිළියන්දොස් අහනවා- උදයකාන්ත වර්ණසූරියමේ වගේ දේවල් ඉතාම වැදගත් ප්‍රවෘත්ති විදියට ඉතා විශාල අකුරින් පුවත්පත් හා වෙබ් අඩවිවල පළවෙනවා. මොකද අද සමාජයේ මෙවැනි දේවල් දැනගන්න රසික අවධානය කුතුහලය වැඩි නිසා.නමුත් මේ තුළ සදාචාරාත්මක බවක් තිබිය යුතුයි කියා මම හිතනවා. සිනමාපටයක හෝ ටෙලිනාට්‍යයක ඉතාම කුඩා චරිතයක් රඟපාන සුළු නිළියන් පිරිසක් නීති විරෝධී වැඩ කළාම එය පුවත්පත් ඇතුළු මාධ්‍යවල පළවෙන්නේ සමස්ත නිළි පරපුරටම කැළලක් ඇතිවන අගෞරවනීය බවකින් යුක්තවයි.නළු නිළියන්ගෙන් කලා ක්‍ෂේත්‍රයට විශාල දායකත්වයක් ලැබෙනවා. ඇත්තටම කෙනෙක් වැරැද්දක් කළොත් අන්තිමට වෙන්නේ නිළියන් කියන හැමදෙනාම සමාජයේ දෝෂ දර්ශනයට ලක්වීමයි. මම හිතන්නේ ජනමාධ්‍ය මීට වඩා වගකීමෙන් (වැරදි කළ කෙනාගේ නම ගම හෙළිකරලා) ක්‍රියා කළ යුතුයි කියලයි. එහෙම කටයුතු කළාම ඉදිරියේදී එවැනි වැරදි කරන්න පෙළඹෙන අනෙක් අයත් එයින් වැළකේවි.තුෂාරි වික්‍රමසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>08</month>
      <day>07</day>
    </date>
    <link>http://www.silumina.lk/2011/08/07/_art.asp?fn=av11080717</link>
    <topic>පුවත්</topic>
    <author/>
    <content>පුවත්කලාකීර්ති පණ්ඩිත විමල් අභයසුන්දර මහ කවියාගේ කෘති 05 ක් සමඟ සී ඩී පටි 02 ක් ජනාධිපති මහින්ද රාජපක්ෂ මැතිතුමා වෙත නොබෝදා අරලියගහ මන්දිරයේදී පිරිනමන ලදි.එම කෘති වන ‘බෞද්ධ ගද්‍ය කාව්‍ය සංකල්ප’, ‘බෞද්ධ සාහිත්‍ය සාර සංග්‍රහය’ රාජ්‍ය සම්මාන ලද පද්‍ය කෘති වන ‘නව බග සඳ’ හා ‘යුග යුග බැඳි හදවත’ යන කෘති දෙක ද ‘මහා කවි විමල් අභයසුන්දර සංක්ෂිප්ත චරිතා ප්‍රදානය ඇතුළු 2600 ශ්‍රී සම්බුද්ධත්ව ජයන්තිය වෙනුවෙන් ඔහු විසින් රචිත අවසන් ගීතය ඇතුළත් ශ්‍රී සම්බුද්ධත්ව ජයන්ති ගීතය සංගත තැටිය හා ‘දොළ ළඟ ගුරු පාර දිගේ’ ගීත ඇතුළත් සංගත තැටිය ද වසර 3 ක් සපිරෙන අනුස්මරණ සිහිවටන කලාප ද අනුස්මරණ කෘති ද ජනාධිපතිතුමා වෙත පිරි නමන ලද්දේ කනිටු පුතු පුලස්ති අභයසුන්දර විසිනි.මෙහිදී ඇමැති පියසේන ගමගේ, මහාචාර්ය බන්දුසේන ගුණසේකර ඇතුළු රුහුණු කලා හවුලේ විද්වත්හු, කවියෝ, කිවිඳියෝ ද එම අවස්ථාවට සහභාගි වූහ.යාපා බණ්ඩාර සෙනෙවිරත්න ලියු “සිංහල සංගීතයේ දයාරත්න රණතුංග සුවිපුල් සියත්සර” නම්වූ විමර්ශන ග්‍රන්ථය මේ මස 17 දින බදාදා සවස 5 ට ශ්‍රී ලංකා ගුවන් විදුලි සංස්ථාවේ ආනන්ද සමරකෝන් සැමරුම් ශ්‍රවණාගාරයේ දී එළි දකී.ප්‍රවීණ සංගීතවේදී ගුණදාස කපුගේ සූරීන් ගේ 66 වන ජන්ම දින සැමරුම් උළෙල අද (07) ප. ව. 6.00 ට සංස්කෘතික හා කලා කටයුතු ඇමැති ටී. බී. ඒකනායක මහතා ගේ ප්‍රධානත්වයෙන් ජෝන් ද සිල්වා සමරු රඟහලේ දී පැවැත්වේ.කපුගේ 66 වන ජන්ම දින සැමරුම වෙනුවෙන් සමරු දේශනයක්, වාර්තා වැඩ සටහනක් හා සමරු ගී ප්‍රසංගයක් පැවැත්වෙන අතර කපුගේ සමරු දේශනය ප්‍රවීණ ගීත රචක රත්න ශ්‍රී විජේසිංහ මහතා විසින් පවත්වනු ලබයි.මෙම සැමරුම් උළෙල සංස්කෘතික කටයුතු දෙපාර්තමේන්තුව හා ගුණදාස කපුගේ කලා පදනම විසින් සංවිධානය කරනු ලබයි.ජාතික චිත්‍රපට සංස්ථාවත් ශ්‍රී ලංකාවේ ජපන් තානාපති කාර්යාලයත් එක්ව සංවිධානය කරන ජපන් චිත්‍රපට උලෙළ මේ දිනවල (05 / 08) ජාතික චිත්‍රපට සංස්ථා නව සිනමා ශාලාවේදී පැවැත්වෙයි. ග්ලාස් රැබිට් (GLASS RABBIT), අ ස්ට්‍රේන්ජර් ඔෆ් මයින් (A STRANGER OF MINE), චිබි මරුකෝ චාන් (CHIBI MARUKO - CHAN), හොටෙල් හිබිස්කස් (HOTEL HIBISCUS), නාබීස් ලව් (NABBIE’S LOVE), ෂන්ගිරි ලා (SHANGIRI - LA) යන චිත්‍රපට පස්වරු 3.00 ට සහ 5.30 ට නොමිලේ පෙන්වනු ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>08</month>
      <day>07</day>
    </date>
    <link>http://www.silumina.lk/2011/08/07/_art.asp?fn=av11080718</link>
    <topic>Bollywood News</topic>
    <author>සුජීව තේවහෙට්ටිගේ</author>
    <content>Bollywood Newsශාහිද් කපූර් වත්මන් බොලිවුඩ් තිරයේ ජනපි‍්‍රය යොවුන් නළුවෙක්. ඔහුගේ පියා චිත්‍රපට සහ රූපවාහිනී නළුවෙකු වන පන්කජ් කපූර්. ශාහිද්ගේ පියා පන්ජාබ් ජාතිකයෙක්. ඒ වුණත් ශාහිද්ට නම් පියාගේ මව් භාෂාව කතා කරන්න බැහැ.“ශාහිද් පුංචි කාලෙදිම ඔහුගේ පියා, මවගෙන් වෙන් වෙලා වෙනත් විවාහයක් කරගත්තා. වයස අවුරුදු තුනේ පටන් ශාහිද් හැදුණේ වැඩුණේ මව සහ මව් පාර්ශ්වයේ ඥාතින් එක්කයි. ඒ හේතුවෙන් ඔහු කතා කරන්නට ඉගෙන ගත්තේ හින්දි භාෂාවයි. පියා සමඟ ඇසුරක් තිබුණේ නැහැ. මෑතකදී තම පියා අධ්‍යක්ෂණය කළ ‘මෞසම්’ චිත්‍රපටයේ රඟන්නට ශාහිද්ට අවස්ථාව උදාවුණා. මේ රංගන කටයුතු සිදු කෙරෙද්දී ඔහුට ඉඩකඩ ලැබුණා, පියා සමඟ කතාබහ කරන්න. ඒ මොහොතේදී ශාහිද් දුක් වුණා, තම පියාගේ මව් භාෂාව කතා කරන්නට නොහැකි වීම ගැන. ඒ නිසා ඔහු වහාම තීරණය කළා පන්ජාබ් භාෂාව ඉගෙන ගන්න. ඒ වෙනුවෙන් ශාහිද්ට පන්ජාබ් ටියුෂන් දෙන්නට ලන්ඩනයේ සිට ගුරුවරයෙකු පැමිණි බවයි ආරංචි.දීපිකා පදුකෝන් සහ රන්බීර් කපූර් අතර තිබුණු සෙනෙහස මෑතකදී වියැකී ගිය බව රහසක් නොවෙයි. රන්බීර් ගෙන් වෙන් වුණු දීපිකා ඉන් පසුව ළංවුණේ සිධාර්ථා මාල්යා වෙතටයි. ඔහු ලෝක ප්‍රකට කෝටිපති ව්‍යාපාරිකයකු වන විජේ මාල්යා ගේ පුත්‍රයායි.දීපිකා, සිධාර්ථා සමග රට රටවල සංචාරය කරමින් ඔහු සමග පෙමින් වෙලී සිටින බවට ආරංචි වරින්වර පැතිරී ගියා. මීට දෙසතියකට පමණ කලින් දැනගන්නට ලැබුණේ වෙනස් ආකාරයක ආරංචියක්. ඒ ආරංචියට අනුව දීපිකා තවමත් රන්බීර් ගැන උනන්දුවක් දක්වන බවයි පැවැසෙන්නේ. මෑතකදී පැවැති සම්මුඛ සාකච්ඡාවකදී දීපිකා පවසා තිබුණේ තමන් දිනපතාම රන්බීර් සමග කතාබහ කරන බවයි.මේ කතාවෙන් රන්බීර් කෝපයට පත්වෙලා. ඔහු පවසන්නේ දීපිකාට තමන් සමග කතා කරන්නට අවශ්‍ය නම් දුරකථනයෙන් කතා කළ හැකි බවයි.බොලිවුඩ් චිත්‍රපටවල ත්‍රාසජනක දර්ශන රඟපාන්නේ ස්ටන්ට් හෙවත් ආදේශක නළුවන්. චිත්‍රපටයේ ප්‍රකට නළු නිළියන් නිරූපණය කළ යුතු අවදානම් සහගත දර්ශනවලදී ඔවුන් වෙනුවෙන් මේ අය රඟපානවා. පුරන් චව්හාන් ;බාලිවුඩ් සිනමාවේ සිටින එවැනි ස්ටන්ට් නළුවෙක්.ඔහු 2007 වසරේදී ‘ද ලිට්ල් ගෝඩ් ෆාදර්’ චිත්‍රපටයේ ත්‍රාසජනක දර්ශන කිහිපයක් රඟපෑවා. ඒ, සුනිල් ශෙට්ටි වෙනුවෙන්. චිත්‍රපටයේ නිෂ්පාදකවරයාත් සුනිල්. මේ රඟපෑම වෙනුවෙන් තමන්ට හිමිවිය යුතු මුළු මුදල මෙතෙක් ලැබී නැතැයි පුරන් පවසනවා. ඔහුට ලැබී ඇත්තේ රු. ලක්ෂ 2 ක් පමණලු. තවත් රු. කෝටියක මුදලක් තමන්ට සුනිල් ගෙන් ලැබීමට තිබෙන බවත් ඔහු චෝදනා මුඛයෙන් පවසනවා.සල්මන් ඛාන්ගේ සොහොයුරු සොහේල් ඛාන් පසුගියදා බන්ද්‍රා ප්‍රදේශයේ පිහිටි රාත්‍රී සමාජ ශාලාවක් මිලදී ගත්තා. මෙය අයිතිව තිබුණේ ශිල්පා ශෙට්ටිටයි.ශිල්පා මෙය මිලදී ගෙන තිබුණේ සන්ජේ දත්ගේ සමීප මිතුරන් පිරිසකගෙන්. කොහොම වෙතත් මේ රාත්‍රී සමාජ ශාලාව දිගටම පවත්වාගෙන යන්නට ශිල්පාට සහ ඇගේ සැමියා වන රාජ් කුන්ද්‍රාටත් හැකිවුණේ නැහැ. කාලයක් ගත වෙද්දී නොයෙකුත් ප්‍රශ්න පැන නැඟුණා. ඒ නිසා බන්ද්‍රා ප්‍රදේශයේ පළාත් පාලන බලධාරීන් තීරණය කළේ ශිල්පාගේ රාත්‍රී සමාජ ශාලාව වසා දමන්නටයි.සොහේල් ඛාන් මිලදී ගෙන ඇත්තේ එලෙස වසා දමා තිබූ රාත්‍රී සමාජ ශාලාවයි.මල්ලිකා ෂෙරවට් බොලිවුඩ් සිනමාවට පමණක් සීමා වූ නිළියක් නොවෙයි. හොලිවුඩ් චිත්‍රපට කිහිපයක රඟපෑ ජාත්‍යන්තර ප්‍රසිද්ධියට පත් දක්ෂ නිළියක්.මේ වන විට ඇය ජාත්‍යන්තර සමාගම්වල නිෂ්පාදන වෙනුවෙන් පෙනී සිටිනවා. මෑතකදී ඇය ජාත්‍යන්තර ස්වර්ණාභරණ සමාගමක් වෙනුවෙන් රූපගත කළ වෙළෙඳ දැන්වීමක රංගනයකට එක්වුණා. මේ සමාගම තමන්ගේ ස්වර්ණාභරණ විශේෂයෙන්ම නිෂ්පාදනය කරන්නේ ඔස්ට්‍රියාවේ සහ මොනාකෝ (ප්‍රංශය සහ ඉතාලිය අතර පිහිටි ලොව දෙවන කුඩා රාජ්‍යය) රාජ්‍යයෙහි රජ පවුල් වෙනුවෙන්. මල්ලිකා තම සිනමා ජීවිතයේදී මුහුණ දුන් මුල්ම ජාත්‍යන්තර ප්‍රචාරක කටයුත්ත මෙයයි.සුජීව තේවහෙට්ටිගේ 1. සම්පූර්ණ නම - මධුරි ශන්කර් ඩික්සිත්2. උපන් දිනය - 1967 මැයි 153. උපන් ස්ථානය - මුම්බායි4. පියාගේ නම - ශන්කර් ඩික්සිත්5. මවගේ නම - ස්නෙලතා ඩික්සිත්6. ඉගෙන ගත් පාසල - මුම්බායිහි ළමා උසස් විදුහල7. උසස් අධ්‍යාපනය - මුම්බායි විශ්ව විද්‍යාලයේදී ක්ෂුද්‍ර ජීව විද්‍යාව හදාරා ඇත.8. මුල්ම සිනමා රංගනය - 1984 දී තිරගත වූ ‘අබෝධ්’ චිත්‍රපටයෙන්9. වඩාත් ජනපි‍්‍රය වූ චිත්‍රපටය - 1988 දී තිරගත වූ ‘තේසාබ්’ චිත්‍රපටය.10. ජනපි‍්‍රය වූ වෙනත් චිත්‍රපට - ‘දිල්’ (1990), සාජන් (1991), බේටා (1992), කාල්නායක් (1993), හම් ආප්කේ හේන් කෞන් (1994), රාජා (1995)11. ලැබූ මුල්ම සිනමා සම්මානය - ‘දිල්’ චිත්‍රපටයේ රංගනය වෙනුවෙන් 1991 වසරේ හොඳමනිළියට හිමි වන ‘ෆිල්ම් ෆෙයාර්’ සම්මානය12. ලැබූ විශේෂ සම්මාන - 1. ඉන්දීය සිනමාව තුළ වසර 25 ක කාලයකදී දක්වන ලද විශිෂ්ට දායකත්වය වෙනුවෙන් 2011 දී ලැබු විශේෂ ෆිල්ම් ෆෙයාර් සම්මානය,2. පද්ම ශ්‍රී සම්මානය,3. ඉන්දියානු රජයෙන් පිරිනැමෙන විශේෂ පුරවැසි සම්මානය.13. රඟපෑ චිත්‍රපට සංඛ්‍යාව - 66 යි.14. සිනමා ක්ෂේත්‍රය තුළ රැඳී සිටි වකවානු - 1. 1984 සිට 2002 දක්වා, 2. 2007 සිට මේ දක්වා15. විවාහ වූ වසර - 199916. සැමියාගේ නම - ශ්‍රී රාම් මාධව් නෙනේ (හෘද රෝග ශල්‍ය වෛද්‍යවරයෙකි.)17. දරුවන් - 1. ආරින් (පුතා) 2003 දී කොලරාඩෝ හිදී උපත ලැබීය, 2. රායන් (පුතා) 2005 දී කොලරාඩෝ හිදී උපත ලැබීය.18. දැනට පදිංචිව සිටින්නේ - ඇමරිකා එක්සත් ජනපදයේ කොලරාඩෝ ප්‍රාන්තයේ ඩෙන්වර්හිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>08</month>
      <day>07</day>
    </date>
    <link>http://www.silumina.lk/2011/08/07/_art.asp?fn=av11080719</link>
    <topic>මං ඔළුව හැරුණු අතක යනවා</topic>
    <author/>
    <content>මං ඔළුව හැරුණු අතක යනවාලියන්නේ නිව්ටන් ගුණසේකරඅඳින්නේ හර්ෂ ගුණවර්ධනපියාගේ මානසික තත්ත්වය තේරුම්ගත් තිසරු කරබාගෙන ආපසු හැරුණාය.සේරා කාමරයට වැදී දස අතේ කල්පනා කළේ මීළඟට ගතයුතු පියවර ගැනය. ඇය සැමියාගේ පහර කෑමට ලක්වූ පළමු අවස්ථාව මෙය විය. අවම වශයෙන් දවසක් දෙකක්වත් මේ වහල යටින් පිටවී යා යුතු යැයි ඇය සිතුවාය. එසේ නොකර මෙම සල්ලාලයාව මෙල්ල කළ නොහැකිය. ඔහුට රිදවන්නට මෙන්ම ඔහුට නිසි පාඩමක් උගන්වන්නට නම් තමා මේ නිවෙසින් වහා පිටවී යා යුතුමය.එහෙත් යන්නේ කොහාටද? හිත පතුලෙන් එම ප්‍රශ්නය ඉස්මතු වෙත්ම සේරාගේ හිත මඳක් උකටලී වූවාය. කුලඟන සමිතියේ හිතවත් සාමාජිකාවකගේ නිවෙසකට යාමේ ගැටලුවක් නැත. එහෙත් ප්‍රශ්නය වන්නේ ඔවුන් නඟන විවිධාකාර ප්‍රශ්නවලට පිළිතුරු බැඳීමේ අමාරුකමය. ඔවුන් දෑස් උඩ හිඳුවාගෙන නොයෙකුත් දේ කියනු ඇත. නොයෙක් දේ අසනු ඇත.”ඇයි සේරා ... හස්බන්ඩ් ඔයාව ගෙදරින් එලෙව්වද?””අපි දැනගෙන හිටියා කවදාහරි මේ ප්‍රශ්නය මතුවේවි කියලා”ඩගීගෙ ඔය එෆෙයාර් එක දැන් කව්රුත් දන්නවා සේරා””මහ වස ලැජ්ජාවක් නේද වුණේ?”කොහොමද සේරා දැන් ඔයා සමාජයට මුහුණ දෙන්නෙ?”මෙබඳු දහසකුත් ප්‍රශ්නවලට කෙලෙස උත්තර දෙන්නදැයි සේරා දස අතේ සිතුවාය. කොයි තරම් දුරට සිතුවත් ඇයට අවසන් නිගමනයකට ඒමට අසීරු විය. අවසන ඇය තීරණය කළේ හෙක්ටර්ගෙන් මෙයට උපදෙසක් ගත යුතු බවය. ඇය එවෙලේම ඔහුට ජංගම දුරකථනයෙන් කතා කොට මෙම සිද්ධිය කෙටියෙන් සැළ කර සිටියාය.”මොකක්ද හෙක්ටර් දැන් මම කරන්නෙ..? මට නම් දැන් මේ ගෙදර ඉන්න තිත්ත වෙලා? බිත්තියේ වැදුණ පාරට මගෙ ඔළුවත් ගෙඩි ගැහිලා.””අක්කා කලබල වෙන්න එපා.. මං ඩගී අයියත් එක්ක මේ ගැන කතා කරලා බලන්නම්. මේ වෙලාවෙ ඉවසන එකයි හොඳම දේ. අක්කෙ? පවුල්වල මේ වගේ ප්‍රශ්න ඇතිවෙනවා.””මං මෙච්චර කල් ඉවසුවා හොඳටම ඇති හෙක්ටර්. අර වල් ගෑනි මේ මිනිහට ඉනාවක් කවලද කොහෙද? මං මොකටද ඕවා බල බලා මේ ගෙට රිංගගෙන ඉන්නෙ.”අපි මේක ඩගී අයියත් එක්ක කතා කරලා විසඳාගන්න බලමු අක්කෙ””ඒක හරියන වැඩක් නෙවෙයි හෙක්ටර්.. මං දවසක් දෙකක් ගෙදරින් පිටවෙලා හිටියම නිකම්ම මිනිහගෙ ගෑස් බහියි..””අනේ මන්දන්නෙ නැහැ.. ඉතින් අක්කා දැන් කොහෙ කියලා යන්නද?””මහරගම කිට්ටුව ඉන්නවා දයාසීලි කියලා මගෙ පරණ යාළුවෙක්. එයයි එයාගෙ අම්මයි විතරයි ඒ ගෙදර ඉන්නෙ. මට එහෙ දවස් දෙක තුනක් දෙයියනේ කියලා ඉන්න පුළුවන්. අනිත් එක ඒ මනුස්සයා ඔය අනන් මනන් ගැන ප්‍රශ්න කරන කෙනෙකුත් නෙවෙයි. තමන්ගෙ පාඩුවෙ ඉන්න කෙනෙක්.. හැබැයි මං එහෙ ගිය විත්තියක් ඩගීට එහෙම කියනවා නෙවෙයි මල්ලි”වහා නාන කාමරයට ගිය සේරා ඉක්මනින් මුහුණ කට සෝදාගෙන මේ හිතුවක්කාර ගමන යන්නට සැරසුණාය. ඇයට අවශ්‍ය වූයේ ඩග්ලස්ට රිදවමින් ඔහු බලා සිටියදීම නිවෙසින් පිටවී යන්නටය. ඇය මුළුතැන්ගෙට ගොස් මැයිහාමිට මොන මොනවාදෝ කියනු කාමරයේ පොතක් කියවමින් සිටි තිසරුට යම්තමින් ඇසුණේය. ඇය පොත පසෙක තබා සාලයට දිව ආවාය.සේරා ඇඳුම් බෑගයත් ඔසවාගෙන විසිත්ත කාමරය හරහා ආලින්දය දෙසට ගමන් කරමින් සිටියාය.”සේරා පුංචි මේ කොහෙ යන්නද?””ආයෙ මං මේ ගෙදර පස්පාගන්නෙ නැහැ. මං ඔළුව හැරුණ තැනක යනවා.””රට්ටු හිනස්සන වැඩ නොකර ඉන්න පුංචි අම්මෙ””රට්ටු හිනස්සන වැඩ කළේ මමද? නැත්නම් ඔහෙගෙ අප්පච්චිද?”ආලින්දයේ හාන්සි පුටුවේ දිග ඇදී සිටි ඩග්ලස්ට මේ කතාබහ හොඳින් ඇසුණත් ඔහු සිටියේ එය නෑසුණ ගාණටය. බිරිඳට යාප්පුවෙන් කතාකොට නවතින ලෙස අයදින්නට ඔහුගේ හිත නැමුණේ නැත. ඒ සමඟම වාගේ රතුපැහැති කැබ් රථයක් අවුත් පෝටිකෝව යට නතර විය.”අනේ පුංචි යන්න එපා..” තිසරු ඇගේ අතින් අල්ලා පිංසෙණ්ඩු වුවත් සේරා ඊට ප්‍රතිචාරයක් නොදක්වා කැබ්රිය දෙසට අඩියට දෙකට පිය නැඟුවාය.”අප්පච්චි ඇයි කතා නොකර කට පියාගෙන බලා ඉන්නෙ?” තිසරු උස් හඩින් ඇසුවාය.”යනවා නම් යන්ඩ කියනවා.. මට බලෙන් අල්ලගන්න ඕනෙ නැහැ”ඔහුද කැත්තට පොල්ල මෙන් ඇත්තටම සිටියේය. තිසරුට ඒ මොහොතේ කරකියා ගන්නට දෙයක් නොමැති විය.කැබ් රථයට ගොඩවූ සේරා ‘දඩාස්’ ගා එහි දොර වසා ගත්තේ සිතට දැනුන තරහත්.. වේදනාවත් දරාගනිමිනි. සැමියාගේ මුහුණ දෙස හොරැහින් බැලූ සේරාට එහි කිසිදු අනුකම්පාවක සේයාවක් වත් දැකගත නොහැකි විය.ඩග්ලස්ගේ හිතට ඒ මොහොතේ කිසියම් කම්පනයක් දැනුනත් ඔහු එය ආයාසයෙන් දරාගෙන සිටියේය. සේරා කිසිවිටකත් මෙබඳු දරදඬු පියවරක් ගනු ඇතැයි ඔහුට තුන්සිතකින් වත් සිතුණේ නැත. එහෙත් දැන් සිදුවිය යුතු දේ සිදුවී හමාරය. ඒ ගැන පසුතැවිලිවීමේ තේරුමක් නැතැයි ඔහුට සිතෙන්නට විය.වහා පණගැන්වුණ කැබ් රථය ගෙඋයන දිගේ ඉදිරියට ඇදෙන අයුරු තිසරුත්, මැයිහාමිත් බලාගෙන සිටියේ අයාගත් දෙනෙතින් යුතුවය. මැයිහාමිට මේ සියල්ල අදහාගත නොහැකි තරම් විශ්මයක් ගෙන දුන්නේය. දෑසට ඉනූ කඳුළු බිඳුව ඇය පිටි අල්ලෙන් පිසදා ගත්තාය.සේරා ගිය ඉක්මනින්ම ආපසු ගෙදර දුවගෙන එනු ඇතැයි ඩග්ලස් සිතුවත් එය එසේ සිදුවූයේ නැත. කිසිදු හැලහොල්මනක් නැතුව දින දෙකක් ඔහේ ගෙවී ගියේය. මුළු නිවෙසම සොහොන් පිටියක් සේ මහා පාළුවකින් හා මුස්පේන්තු ගතියකින් පිරී තිබිණ. සේරා යන්නට ඇත්තේ කොහිදැයි ඩග්ලස් දස අතේ සිතුවේය. දන්නා කියන තැන්වලට නොදන්නා තාලෙට ඇමතුම් ලබාදෙමින් විපරම් කළේය. එහෙත් ඉන් කිසිදු ප්‍රතිඵලයක් අත් නොවීය. ඇගේ ජංගම දුරකථනයට ඇමතුම් ගන්නට ගත් උත්සාහයන් ද ව්‍යර්ථ විය. සේරා නිවෙසේ නැත්තේ මන්දැයි විමසූ සමහරුන්ට ඔහු මොනවා හෝ කියා ගැලවෙන්නට උත්සාහ දැරුවේය. සේරා මෙතරම් දරදඬු සිතක් ඇති ගැහැනියකැයි ඩග්ලස්ට මීට පෙර කිසිදිනෙක හැඟී තිබුණේ නැත. ඇය තමා සමඟ ඉඳහිට ගැටුම් හා සිත් බිඳීම් ඇතිකරගත්තද මෙසේ නිවෙස හැරපියා යාමට තරම් දරුණු වෙනු ඇතැයි ඔහු කිසිදා නොසිතුවේය.වරින් වර හිතේ හටගත් පශ්චාත්තාපය හා කනස්සල්ල දුරු කර ගනු පිණිස ඔහු ‘මත් වතුරේ’ පිහිට පැතුවේය. විස්කි අඩියකින් දෙකකින් සන්තර්පනය වූ කළ එම සන්තාප ගතිය සිතින් මඳකට දුරුවී ගියද මත් ගතිය සිඳී ගිය විට යළිත් එම කනස්සල්ල සිත යට කීරි ගැසුවේය. තමා කුසුම්රානි සමඟ ඇති කරගත් අයථා සම්බන්ධය නොවීනම් පෙරදා ගෙදර තිබූ සතුට හා සමඟිය අදටත් පවතිනවා නොවේදැයි ඔහුට සිතෙන්නට විය. හිත යට තෙරපුණ මේ කැළඹිලි ස්වභාවය පිටතින් නොපෙන්වන්නට ඔහු බලවත් උත්සාහයක් ගත්තේය.”අඩුගානෙ අක්කාට තිබුණා මටවත් කෝල් එකක් දීලා ඉන්න තැන කියන්න..? උසාවි ගොස් පැමිණි දවසක හවස්වරුවේ හෙක්ටර් කීවේ බිඳුණු හඩිනි.”එයා ඔය යන්න ගියේ මාව මට්ටු කරන්න හිතාගෙනනෙ..? බලමුකො මොකද වෙන්නෙ කියල.? කවදා හරි මට්ටුවෙලා මං ගාවට එන්නෙ නැද්ද කියලා හෙක්ටර් බලන්නකො..””එහෙම කියලා කොහොමද ඩගී අයියෙ,.? මේවා රටේ ලෝකෙ මිනිස්සු දැනගත්තාම අයියගෙ එස්ටේටස්වලට මොකද වෙන්නෙ.? පවුලෙ ගෞරවය ආරක්ෂා කිරීම සේරටම වඩා ලොකුයි නේද?””කෙහෙල්මල් ගෞරවය? අල්ලලා දානවා අයිසෙ බල්ලට.” විස්කි අඩිය උගුරට හලා ගනිමින් ඩග්ලස් වියරුවෙන් මෙන් හැක හැක ගෑවේය.”අනිත් එක මේවා පත්තරවල එහෙම ගියොත් අයියගෙ මුළු කැරැක්ටර් එකම ඉවරයිනෙ. පොලිටික්ස්වලට එන්න හිතාගෙන ඉන්න කෙනෙක් හැටියට ඩගී අයියා මීට වඩා මොළේ පාවිච්චි කරලා වැඩ කරන එකයි නුවණට හුරු.. මං කියන්න හදන දේ අයියට තේරෙන්න ඕනෑ”හෙක්ටර්ගේ බර වචන ඩග්ලස්ගේ හිත පතුලටම කිඳා බැස්සේ ඊයම් බරුමෙනි. ඔහු කිසිත් නොකියා බැරෑරුම් මුහුණින් යුතුව ඉවත බලාගෙන සිටියේය. නීතිවේදියකු හැටියට හෙක්ටර් පෙන්වා දෙන දේ සැහැල්ලුවෙන් බැහැර කළ නොහැකි බව ඩග්ලස්ගේ යටි සිත මොරගාන්නට විය.”හෙක්ටර් හිතන්නෙ සේරා කරපු දේ හරියි කියලද? මං එයාව ගෙදරින් පන්නගත්තෙ නැහැ. ඔහොම හිතුවක්කාර ගෑනු මොකටද?””දැන් අපි ඔය ගැන වාද විවාද කරන එකේ තේරුමක් නැහැනෙ ඩගී අයියෙ. මේ ප්‍රශ්නෙ හින්දා තිසරුත් දැන් ඉන්නෙ ලොකු වේදනාවකින්. ඊයෙ ඔය ගැන කියලා එයා හරියට දුක් වුණා.. ඇඬුවා..”ඩග්ලස්ගේ මුවින් සෝ සුසුමක් පිටවුනේ ඉබේටමය. ටීපෝව මත වූ හිස් බඳුන් දෙස ඔහු බලා සිටියේ විපිලිසරවය. ජීවිතය යනු මහා අවුල් ජාලාවෙන් පිරුණු ගිනිගොඩකැයි යන හැඟුම ඔහුගේ හිත යට මෝදුවෙමින් තිබිණ.* * * *සුරේෂ් තමාව ටිකින් ටික මඟහරින්නට උත්සාහ දරන බව අපර්ණාට ඒත්තු යන විට ඔහු ඇගේ මුළු ජීවිතයම ඉතාමත් අකරුණාවන්ත ලෙස උදුරාගෙන සිටියේය. ඔහු කෙරෙහි ඇති කරගත් අචල විශ්වාසයෙන් හා ආදරයෙන් යුතුව ඇය සිය මුළු ආත්මයම ඔහු වෙත පූජා කළේ දහසක් මතු බලාපොරොත්තු සිත තුළ රඳවාගෙනය. ඒත් ඒ සියලු පැතුම් චණ්ඩ කුණාටුවකට හසුවූ කලෙක මෙන් සුන්නද්දූලි වී ගොස් තිබිණ. තව කොතෙක් දවසක් මේ හද දවන ගින්න සඟවා තබාගන්නදැයි යන බියෙන් හා වේදනාවෙන් යුතුව අපර්ණා සිය කාමරය තුළ ගුලි වී සිටියාය. දුරකථනයෙන් සුරේෂ්ව ඇමතීමට ගත් සියලු උත්සාහයන් ද ව්‍යර්ථ වී ගියේ ඇගේ සියොළඟ ඇවිලුන ගින්න තව තවත් උත්සන්න කරමිනි. බොරුවෙන් චාටුවෙන් හා වංචාවෙන් ඔහු තමාව මුළා කළේය යන වේදනාකාරී හැඟුම දිනෙන් දිනම ඇගේ හිත පතුල යට කිඳා බසිමින් තිබිණ.”මොකද ළමයො ඔයාට මේ වෙලා තියෙන්නෙ? මුහුණත් එක්ක මැලවිලා.. අසනීපයක් නම් කියන්න .. ඇයි මේ?” අපර්ණාගේ යහනේ කොනක වාඩිගනිමින් මාකොල හාමිනේ ඇසුවේ අගේ හැසිරීම් රටාවේ කිසියම් වෙනසක් දුටුව හෙයිනි.ලබන සතියටකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>08</month>
      <day>07</day>
    </date>
    <link>http://www.silumina.lk/2011/08/07/_art.asp?fn=av11080720</link>
    <topic>තාත්තේ! මට මැරෙන්න බෑ</topic>
    <author>කුමාර සිරිවර්ධන</author>
    <content>තාත්තේ! මට මැරෙන්න බෑයානය දෙකට කැඩුණත් මඟීන්ට අනතුරක් නෑලොව පුරා මහා මාර්ගවල සිදුවන රිය අනතුරු හා මරණ සංඛ්‍යා පිළිබඳ සසඳා බලන කල ගුවන් ගමන් අනතුරු සංඛ්‍යාව අවමය. එහෙත් පසුගිය සෙනසුරාදා (30) මැදියම් රැයේ ජෝර්ජ් ටවුන් හි චෙඩි ජනාන් ගුවන් තොටුපළේ දී අනතුරක් සිදුවූයේ ය. පියසැරි අංක FW523 දරන මඟීන් 157 දෙනකු පුරවාගත් බෝයිං යානයක් අනතුරට පත්වූ නමුත් ආශ්චර්යය වූයේ එකම මඟියකු හෝ මරණයට පත් නොවීමයි. එහෙත් එම අනතුරේදී ළමා සිත් හා මරණය කෙරේ සියලු දෙනා දක්වන බිය පිළිබඳ පුවතක් අනාවරණය වූයේය.ගැරී රොසරියෝට පළමුව ඇසුණේ විශාල ශබ්දයකි. යානය ගුවන් තොටුපළට පහත් කළ පසු ඇසුණ එම ශබ්දය ඔහුගේ සිතේ ඇති කළේ මහත් කුතුහලයකි.ඒ සමඟම ඔහුට ඇසුණේ සිය සත් හැවිරිදි දියණිය විලාප දෙන අන්දමය.”තාත්තේ! තාත්තේ! මට මැරෙන්න බෑ. මාව බේරාගන්න” කියලා දුව කෑගැහුවා.අනතුරෙන් පසු රොසරියෝ මාධ්‍යවලට පැවසුවේය.41 හැවිරිදි ගැරී රොසරියෝට දෙනෙත් අදහාගත හැකි නොවූයේ තම අසුනට ආසන පේළි හතරක් ඉදිරියෙන් යානය කැඩී ගොස් තිබෙනු දුටුවිටය. යානය පහත් කරන විට එහි ඉදිරිපස රෝදය කැඩී ගොස් යානයේ ඉදිරිපස අඩි 200ක් පමණ ගැඹුරු දෙණියකට ලෙස්සා ගොස් ඇති බව ඔහු එවෙලේ දැන සිටියේ නැත. “හැමෝම විලාප දුන්නා. දෙවියන්ට යාච්ඤා කළා. මාත් දෙවියන්ට යාච්ඤා කළා.”හැමෝගෙම හිත්වල තිබුණේ මරණ බිය. මගේ දුවටත් මට වගේම ඒ මරණ බිය දැනෙන්න ඇති. එයාව සන්සුන් කරගන්න මට පහසුවුණේ නැහැ. දුව දිගටම කෑගැහැවුවේ “මට මැරෙන්න බැහැ කිය කියා.” යානය ගොඩබස්සන විට පොද වැස්සක් ඇද හැලුණ ද පැවතියේ අයහපත් කාලගුණයක් නම් නොවේ. ජෝන් එෆ් කෙනඩි ගුවන් තොටුපළේ සිට ජෝර්ජ් ටවුන් වෙත ළඟාවූ යානය ගොඩබස්සනවිට එහි නියමුවන්ට ධාවන පථය ද පැහැදිලිව පෙනෙමින් තිබී ඇත.”දෙකට කැඩුණු යානයෙන් බිමට බහින්න ක්‍රමයක් තිබුණේ නැහැ. ගලවාගැනීමේ සේවකයන් හෝ ගිනි නිවන හමුදා භටයන් ආවෙත් නැහැ. මුළු යානයම මානසික රෝහලක් වගෙයි පෙනුණේ. යානය යම් මොහොතක පුපුරා යාවි කියන බය හැමෝගෙම හිත්වල තිබුණ. කාටත් ඕනෑ වුණේ පුළුවන් තරම් ඉක්මනට යානයෙන් බිමට බැහැගන්න.”ගැරී රොසරියෝ පැවසුවේය.”ඒක හරිම බිහිසුණු දර්ශනයක්. ජීවිතේට තියෙන ආශාව නිසා සමහර අය අනෙක් අයව තල්ලු කරගෙන බිමට පැන්නා.”රොසරියෝගේ දණහිස තුවාල වී තිබූ අතර ඔහු සිය දියණිය අලයිසාද කර පින්නාගෙන පර්යන්ත ගොඩනැඟිල්ලට පැමිණ තිබුණේ සැතපුම් දෙකක් පයින් ඇවිදගෙනය. කුඩා දියණියගේ ගෙල ඇමැට්ටි වී ඇති අතර ඇය පැමිණිලි කළේ ඇගේ ඉළඇටවලින් වේදනාවක් දැනෙනවා කියාය.එහෙත් ඇය පරීක්ෂා කළ වෛද්‍යවරුන් පැවසුවේ ඇගේ ඉළඇටවලට හෝ ගෙලට කිසිම හානියක් සිදුවී නැත කියාය.යානයේ නියමුවා වූ 52 හැවිරිදි එඩින්බර්න් ගාඩ්න්ස් ඇතුළු 35 දෙනකු තුවාල සඳහා ප්‍රතිකාර ලබා තිබිණි. ගුවන් යානයෙන් බිමට පැනගත් එක මඟියකුගේ පාදය අස්ථි බිඳීමකට ලක්වී තිබිණි.”ගුයානාවල ජෝර්ජ් ටවුන් වෙත එනකොට පොද වැස්සක් වැටුණත් මට ඉදිරිපස හොඳට පෙනුණා” ගුවන් නියමු එඩින්බර්ග් මාධ්‍ය වෙත පවසා තිබිණි. යානය ධාවන පථයට ගොඩබෑවා. පසුපස රෝද ධාවන පථයේ ගැටුණු බවක් දැනුණා. යානය තවත් ඉදිරියට යද්දී වේගය බොහෝ අඩුවෙද්දී තමයි, මේ දෙය සිද්ධ වූයේ. කුමක් කොහොම සිදුවුණා ද කියා මට තේරෙන්නේ නැහැ. ඉදිරිපස රෝදය ධාවන පථයේ ගැටී ඉතා ආරක්ෂිතව ඉදිරියට යද්දී තමයි එකවර එය කැඩී ගිහින් තියෙන්නේ. ඒක කොහොම වුණාද කියලා කියන්න අමාරුයි. මම දෙවියන්ට ස්තුති කරන්නේ කිසිම ජීවිත හානියක් සිදුනොවීම ගැනයි.””දුව කියනවා ආයේ ගුවන් යානයක නම් නිව්යෝර්ක්වලට යන්න බැහැ කියලා” තම නෑ හිතවතුන් දකින්නට දියණිය සමඟ ගුයානා වෙත ආ ගැරී රෝසරියෝ පවසයි.කුමාර සිරිවර්ධනකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>08</month>
      <day>07</day>
    </date>
    <link>http://www.silumina.lk/2011/08/07/_art.asp?fn=av11080721</link>
    <topic>සිනෙමායා</topic>
    <author/>
    <content>සිනෙමායාඅපි පසුගිය ජූලි මස 17 වැනිදා මෙම තීරුවෙන් ‘ඉගිල්ලෙන මාළුවෝ’ සිනමා කෘතිය නිර්මාණය කළ සංජීව පුෂ්පකුමාර හඳුන්වා දුන්නෙමු. එම සතියේම ඔහුගේ කෘතිය රුසියාවේ පැවැති සැන් පීටර්ස්බර්ග් සිනමා උලෙළේ New Territories (නව දේශයක්) යන අංශයේ හොඳම අධ්‍යක්ෂවරයාට පිරිනැමෙන සම්මානය දිනා ගත්ත්ය. තවත් තරුණ සිනමාකරුවකුගේ ප්‍රථම වෘත්තාන්ත චිත්‍රපටයක නිෂ්පාදන කටයුතු පසුගිය කාලයයේදී නිමාවට පත්විය.”නිකිණි වැස්ස” (August Drizzle) යනුවෙන් නම්කර ඇති එහි අධ්‍යක්ෂවරයා අරුණ ජයවර්ධනය. එම චිත්‍රපටය එක් වරම සිනමා උත්සව දෙකකටම තෝරා ගන්නා ලදී. එකක් ඔක්තෝබර් 06 සිට 14 වැනිදා දක්වා කොරියාවේ බූසාන් නගරයේ පැවැත්වෙන 16 වැනි බූසාන් අන්තර්ජාතික සිනමා උලෙළයි. අනෙක සැප්තැම්බර් 15 සිට 23 වැනිදා දක්වා පැවැත්වෙන 24 වැනි සිංගප්පූරු අන්තර්ජාතික සිනමා උලෙළයි.බූසාන් සිනමා උලෙළ මෙයට පෙර හඳුන්වන ලද්දේ පූසාන් අන්තර්ජාතික සිනමා උලෙළ නමිනි. නමුත් මෙවර සිට එම උලෙළ පැවැත්වෙන බූසාන් නගරයේ නමින්ම හැඳින්වේ. බූසාන් සිනමා උලෙළ සඳහා ‘නිකිණි වැස්ස’ තෝරාගෙන ඇත්තේ නව ප්‍රවාහයේ චිත්‍රපට යන අරුත දෙනNew Currents  අංශය සඳහාය.මෙම අංශය බූසාන් සිනමා උලෙළේ අතිශය වැදගත්ම තරගකාරී අංශයයි. ඒ සඳහා ඔවුන් තෝරාගන්නේ ලෝකයේ වෙනත් සිනමා උලෙළක තිරගත නොකළ චිත්‍රපට ය. එබැවින් එය එම අංශයේ තිරගත වන චිත්‍රපටවල ජාත්‍යන්තර පූර්ව දර්ශන වේ. එය නවක ආසියාතික සිනමාකරුවන්ගේ කෘති සඳහා වෙන් වන අතර චිත්‍රපට රාශියක් අතරින් තෝරා ගනු ලබන චිත්‍රපට වේ.බූසාන් ජාත්‍යන්තර සිනමා උලෙළ අද ආසියාවේ පැවැත්වෙන ඉතා දැවැන්ත සිනමා උලෙළක් වේ. එම උලෙළ පැවැත්වෙන ප්‍රදේශය හඳුන්වනු ලබන්නේ බූසාන් සිනමා උත්සව චතුරස්‍රය කියාය.සිංගප්පූරු ජාත්‍යන්තර සිනමා උලෙළ ද ‘නිකිණි වැස්ස’ තෝරා ගනු ලැබුවේ එහි තරගකාරී අංශයටය. නමුත් එය බූසාන් සිනමා උලෙළට පෙරාතුව පැවැත්වෙන්නක් බැවින් එම උලෙළේ නීති රීතිවලට අනුව සිංගප්පූරු සිනමා උලෙළේ තිරගත කළ නොහැකිය.ශ්‍රී ලංකාවේ වියළි කලාපීය පසුබිමක ගොඩනැඟෙන ‘නිකිණි වැස්ස’ ප්‍රබල ස්ත්‍රීවාදී චිත්‍රපටයක් වන අතර එය ශ්‍රී ලාංකේය සිනමාවේ විෂය ක්‍ෂේත්‍රය තුළ ඉතා අසාමාන්‍ය එකකි. එය සත්‍ය කතාවක් ආශ්‍රයෙන් ගොඩනැඟුණකි. එම චිත්‍රපටයේ කතා නායිකාව වන සෝමලතා සාමාන්‍ය ව්‍යවහාර භාෂාවෙන් හඳුන්වන්නේ නම් මිනී පෙට්ටි සාප්පු අයිතිකාරියකි. මෘත දේහයක් භාර ගැනීමේ පටන් එය සේදීම, එම්බාම් කිරිම, ඇඳුම් අන්දවා මෘත දේහය සැරසීම, ආදාහනය කිරීම තෙක් සියලු කටයුතු සිදුවන්නේ ඇය අතිනි. ඇයගේ මෙම ව්‍යාපාරය නිසා ඇය සමාජය තුළ පරිභවයට හා පිළිකුලට ලක් වූ චරිතයකි. හුදෙකලාව ජීවත් වන ඇයට මේ නිසාම විවාහයක් කරගැනීමට අවස්ථාවක් ද නැත. ආසියාතික සිනමාවේ විෂය ප්‍රදේශය සැලකිල්ලට ගත් විට වුවද මෙම කෘතිය ඉතා දුර්ලභ සිනමා අත්දැකීමක් වෙයි.මෙම චිත්‍රපටයේ ඡායාරූප අධ්‍යක්ෂවරයා චන්න දේශප්‍රිය ය. ජීවන්ත දේවප්‍රිය, සංස්කරණයෙන් ද නදීක ගුරුගේ සංගීතයෙන් ද දායක වී ඇති ‘නිකිණි වැස්ස’ හි සෝමලතා ගේ චරිතය නිරූපණය කරන්නේ චාන්දනී සෙනෙවිරත්නය.ආසියාතික සිනමාව පිළිබඳ විශාරදයෙක් වන, සිංගප්පූරු අන්තර්ජාතික සිනමා උළෙලේ අධ්‍යක්ෂවරයා වශයෙන් වසර 20ක් කටයුතු කළ පිලිප් චෙයා මෙම කෘතිය ගැන මෙසේ සඳහන් කරයි.”’නිකිණි වැස්ස’ හොඳ සිනමා කෘතියකි. විශේෂයෙන්ම චන්න දේශප්‍රියගේ ඡායාරූප ශිල්පය ඉතා විශිෂ්ට ය. ශ්‍රී ලාංකේය සිනමා ක්‍ෂේත්‍රයට නිර්මාණාත්මක සිනමාකරුවන් කීප දෙනෙකුගේ සම්ප්‍රාප්තිය ඉහළින් අගය කළ යුතුය.”කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>08</month>
      <day>07</day>
    </date>
    <link>http://www.silumina.lk/2011/08/07/_art.asp?fn=av11080722</link>
    <topic>සන්ජු කැදැල්ලේ සල්මන් ‘යකා’ නටයි</topic>
    <author>සුජීව තේවහෙට්ටිගේ</author>
    <content>සන්ජු කැදැල්ලේ සල්මන් ‘යකා’ නටයිබොලිවුඩ් සිනමා රසික රසිකාවියන්ගේ ආදරය දිනූ සන්ජේ දත් සහ ඔහුගේ බිරිඳ මන්යාටා දත් ගේ නිවෙසට පසුගිය සතියේ දවසක සන්ධ්‍යා කාලයේදී මිතුරු මිතුරියන් එක්වෙනු දකින්නට ලැබුණා. ඒ විශේෂ හේතුවක් නිසාද? ඔව්. එහි විශේෂත්වයක් තිබුණා. ඒ තමයි සන්ජේ ගේ නිවෙසේ පුංචි සාදයක් පැවැත්වීම. මේ සාදය පැවැත්වුණේ සන්ජේගේ ආදර බිරිඳ මන්යාටාගේ උපන් දිනය වෙනුවෙන්. මේ උපන් දින සාදයට බොලිවුඩ්පුරයේ තරු රැසක්ම පොකුරු ගැහී සිටියා. සාදය ඇරඹුණේ සතුටු සිනා මැද්දේ.නමුත්... එක්තරා අප්‍රසන්න සිදුවීමක් නිසා මන්යාටාගේ උපන් දින උත්සවයට පුංචි කැළලක් එකතුවුණා. මේ අමිහිරි සිදුවීමට වගකියන්නට ඕනේ කවුරුන්ද? වෙන කවුරුවත් නොවෙයි. සල්මන් ඛාන්. හුඟ දෙනෙක් හිතාගෙන හිටියේ දැන් මේ සල්මන් ගේ කුකුල් කේන්ති ගති එදා තරම් නැහැ කියලයි. ඒත් ඒ සිතුවිල්ල නිවැරැදි නැහැ. සන්ජේ ගේ බිරිඳගේ උපන් දින සාදයේ දී ඒ අසංවර ගති ආයෙමත් මතු වුණා. සල්මන් මෙවර ‘යකා නැටුවේ ඒ උපන් දින සාදයට සහභාගි වී සිටි ප්‍රකට චිත්‍රපට නිෂ්පාදකවරයකු සමඟයි.ඔහු, බන්ටි වාලියා. සල්මන්ගේ සොහොයුරකු වන සොහේල් ඛාන් සමඟ මීට කලකට පෙර එකට එක්වී ව්‍යාපාර කටයුතු කිහිපයක් පවත්වාගෙන ගියා. පසු කාලයකදී කුමක් දෝ හේතුවක් නිසා දෙදෙනා විරසක වූ බවයි සමහරු පවසන්නේ. සල්මන් එදා බන්ටි සමඟ ආරවුලකට පටලැවුණේ සොහේල් ගේ ප්‍රශ්නයක් මතදැයි කවුරුන්වත් දන්නේ නැහැ. කොහොම වෙතත් සල්මන් සහ බන්ටි අතර උණුසුම් වචන හුවමාරුවක් සිදුවූ බව නම් ඇත්තක්. මේ සිද්ධිය දුටු අයෙකු පැවසූ කතාවක් මේ...”සන්ජු (සන්ජේ දත්) මේ පාටි එක තිබ්බේ එයාගෙ බිරිඳ මන්යාටා ගේ උපන් දිනය වෙනුවෙන්. සන්ජු මේකට බොලිවුඩ් සිනමාවෙ ජනප්‍රිය කලාකරුවන් කීපදෙනකුට ආරාධනා කරලා තිබුණා. ඒ අය හැමෝම සන්ජුගේ ළඟම යාළුවෝ. අමීෂා පටේල්, ෆර්ඩීන් ඛාන්, සායෙඩ් ඛාන්, බන්ටි වාලියා, ඩේවිඩ් ධාචාන්, ඉන්ද්‍ර කුමාර් සහ රාජ් කුමාර් සන්තෝෂි වැනි බොලිවුඩ් කලාකරුවන්, කලාකාරියන් ද ඒ අතර හිටියා.සල්මන් මේ පාටි එකට ආවෙ පාන්දර 2ට විතර. ඇවිත් බන්ටි වාලියා එක්ක කතා කර කර හිටියා. ඒ වෙලාවෙ නම් සල්මන් හිටියෙ හරි සතුටකින්. ටික වෙලාවක් යද්දි මේ දෙන්න බැන ගන්නවා අපිට ඇහුණා. ඒක රණ්ඩුවක් බව කාටත් තේරුණා. පාටිඑකේ පැතිරී ගිය සින්දුවලටත් ඉහළින් මේ දෙන්නාගෙ රණ්ඩුව වැඩිවුණා. දෙන්නා අතරෙ ගුටි බැට හුවමාරුවක් යන්න ඔන්න මෙන්න තියෙද්දි චිත්‍රපට නිෂ්පාදක ධරම් ඔබරෝයි එතැනට ඇවිත් සල්මන්වයි බන්ටිවයි ඈත් කළා. එහෙම නොකළා නම් දෙන්නම හොඳටම ගහගන්නවා.””මේ සිද්ධිය සන්ජු දැක්කෙ නැහැ. එයා ඒ වෙලාවෙ ගෙදරින් එළියට ඇවිල්ලයි හිටියෙ. පාටි එකට ඇවිත් හිටිය ෆර්ඩීස් ඛාන් සහ එයාගෙ බිරිඳ වාහනයට ගොඩවෙන්න යද්දි සන්ජුත් ඒ දෙන්නගෙ පස්සෙන් ගිහින් තිබුණා. සන්ජු ආපහු ගේ ඇතුළට එද්දි රණ්ඩුව ඉවර වෙලා. ඒ නිසා එයා අනෙක් අයත් එක්ක කතා බහ කර කර හිටියා. පාටිය ඉවර වෙනකොට පාන්දර තුනට විතර ඇති.”මේ සිදුවීම ගැන අදහස් දක්වන බොලිවුඩ්පුර වැසියන් විමසන්නේ සල්මන් යන යන තැන්වලදී එක් එක් අය සමඟ ගැටුම් ඇතිතර ගන්නේ ඇයිදැයි යනුවෙන්. සමහරු පවසන්නේ වසර කිහිපයක් යන තුරු තමන් රඟපෑ චිත්‍රපට එතරම් සාර්ථකව ප්‍රදර්ශනය නොවී මෑතකදී තිරගත වූ චිත්‍රපට ජනප්‍රිය වූ නිසා සල්මන් ආඩම්බරකාරයකු වී සිටින බවයි. සල්මන් මෑතකදී රඟපෑ සාර්ථකව තිරගත වූ චිත්‍රපට වන්නේ ‘ඩබාන්ග්’ සහ ‘රෙඩි’යි. මේ චිත්‍රපට අතිශය ජනප්‍රිය වූ නිසා තමන් කිසිවෙකුට දෙවැනි විය යුතු නැතැයි යන හැඟීමක් ඇතැම් විට සල්මන් ගේ හිතට කාන්දුවෙන්න ඇති.කොහොම වුණත් සල්මන් ඛාන් යනු ආඩම්බරකම හිතට ගත් නළුවකු යැයි බොහෝ දෙනා පවසන කාරණයක්. මේ ආඩම්බරකම නිසාදෝ ඔහු 2008 දී සුපිරි නළු ශාරුක් ඛාන් සමඟ ද දබරයක පැටලුණා. ශාරුක් විතරක් නොවෙයි සල්මන් සමඟ හොඳ සම්බන්ධතා පවත්වාගෙන ගිය බොහෝ දෙනෙකු මේ වන විට ඔහුගෙන් ඈත්වෙලා. හොඳම උදාහරණය ප්‍රියංකා චොප්රා බවයි කරුණු කාරණා දන්නා සමහරුන් පවසන්නේ. ඒ විතරක්ද? වසර කිහිපයකට පසු තමන්ව යළිත් ජනප්‍රියත්වයට ඔසවා තැබූ ‘ඩබාන්ග්’ චිත්‍රපටයේ අධ්‍යක්ෂ අභිනව් කාශ්‍යප් සමඟ ද ආරවුලක් ඇතිකරගත්තේ සල්මන්.චිත්‍රපට අධ්‍යක්ෂ මහේෂ් භාට් නම් පවසන්නේ මෙවැනි සිදුවීම් කිහිපයකින් සල්මන්ව අවතක්සේරු කළ යුතු නැති බවයි... “ මට නම් සල්මන් ඔච්චර නරක පුද්ගලයෙක් හැටියට පෙනෙන්නෙ නැහැ. ඔය කියන සිද්ධියට පැය කීපයකට කලින් සල්මන් හිටියෙ චිත්‍රපටයක් රූපගත කරන තැනක. ඒ වෙලාවෙ එතනට ආවා පුංචි ළමයි කීපදෙනෙක්. සල්මන් ඒ ළමයි එක්ක පින්තූරයක් ගත්තා. ඊට පස්සෙ ළමයින් එක්ක නැටුවා. සන්ජේ ගෙ පාටි එකේදි සිද්ධවුණේ මොකක්ද කියල හරියටම දන්නෙ නැතුව සල්මන්ටම විතරක් දොස් පවරන එක අසාධාරණයි.” බොලිවුඩ්පුරයේ චිත්‍රපට බෙදාහරින ජ්‍යෙෂ්ඨයෙකු පැවසුවේ ඊට වඩා වෙනස් අදහසක්....”අපි දන්නවා මීට කලින් මේ වගේම උත්සව අවස්ථාවලදි සල්මන් කොහොමද හැසිරුණේ කියල. එයාගෙ හැසිරීම් හොඳ නැති බව මම කියන්න ඕනෙ නැහැ. සන්ජේගේ ගෙදරදී මෙයා කලබල කළේ ඊට කලින් හොඳටම බීපු නිසයි.” සල්මන් බීමත්ව සිටි බව හෙළිකළේ මේ ව්‍යාපාරිකයා පමණයි.සුජීව තේවහෙට්ටිගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>08</month>
      <day>07</day>
    </date>
    <link>http://www.silumina.lk/2011/08/07/_art.asp?fn=am1108071</link>
    <topic>දරුවන්ගේ කනේ අමාරු නොසලකා හරින්න එපා</topic>
    <author>සාගරිකා දිසානායක ජයසිංහ</author>
    <content>දරුවන්ගේ කනේ අමාරු නොසලකා හරින්න එපාකොළඹ රිජ්වේ ආර්යා ළමා රෝහලේඋගුර කන නාසය පිළිබඳ විශේෂඥ වෛද්‍යසමන් යසවර්ධනකුඩා ළමයින්ට නිතර ඇතිවන ආබාධ අතර ප්‍රධාන වන්නේ මැද කන ආසාදනය වීමයි. කුඩා ළමයිනට මැද කනේ ආසාදන ඇතිවීමට ඇති ඉඩකඩ වැඩිහිටියනට වඩා වැඩිය. පෙර පාසල් යන අවදියේ කන්වලට පිටතින් විෂබීජ ඇතුළුවීම ඊට හේතුවයි. එමෙන්ම කුඩා දරුවන් විෂබීජවලට ඔරොත්තු දීමේ ශක්තිය ද අඩුය.මැද කන සහ නාසය අතර පිහිටි යුස්ටේකීය නාළය හරහා මැද කනට අවශ්‍ය වාතාශ්‍රය සැපැයේ. කනට අවශ්‍ය වාතය සැපයෙනුයේ එම නාළය හරහා වන හෙයින් එම නාළය අවහිර නොවී තිබීම අත්‍යවශ්‍ය වේ. එම නාළය අවහිර වුණොත් මැද කන ඇතුළේ වාතය නැති වීමෙන් රික්තකයක් ඇති විය හැකිය. එසේ රික්තකයක් ඇති වුවහොත් කන් බෙරය ඇතුළට ඇදීම සිදු වේ. ඉන් අමතරව කන් බෙරය ඇතුළේ හැදෙන සෙම එකතු වීමට පටන් ගනී.කුඩා ළමයින්ගේ යුෂ්ටේකීය නාළයේ ක්‍රියාකාරීත්වය සාමාන්‍යයෙන් අඩුය. එය සම්පූර්ණත්වයට පත්වන්නේ අවුරුදු දහයෙන් පසුවය. එම හේතුව නිසාත් ළමයින්ගේ කනේ විෂබීජ තැන්පත් වී පැසවීමට ඇති ඉඩකඩ වැඩිය.වැඩි වශයෙන්ම වැලඳෙන රෝගය වන්නේ මැද කනේ ප්‍රදාහයයි. එය වෛරසයක් හෝ බැක්ටීරියාවක් නිසා සිදු වේ. බොහෝ විට එය සිදුවන්නේ සෙම්ප්‍රතිශ්‍යාව වැලඳීමේ ප්‍රතිඵලයක් ලෙසයි. මෙහිදී දරුවාට තද කනේ කැක්කුමක් ඇති වේ.සෙම්ප්‍රතිශ්‍යාව වැලඳී තිබියදීම හෝ සුව වීමෙන් පසුව ඒ තත්ත්වය ඇති විය හැකිය. මෙම වේදනාව ක්‍රමයෙන් වැඩි වේ. අනතුරුව සැරව ගැලීමට පටන් ගනී. ඉන් පසුව කනේ වේදනාව අඩු වේ. මෙය පුංචි ළමයින් අතර සුලභ රෝගයකි. මේ තත්ත්වය ඉබේම සුව වී යයි.එහෙත් එවැනි අවස්ථාවක දරුවා වෛද්‍යවරයාට පෙන්වා වෙනත් අතුරු ආබාධ ඇතිවීමට ඉඩක් ඇද්දැයි සොයා බැලිය යුතුය.ලොකු ළමයින්ට නම් එවැනි අවස්ථාවක වේදනා නාශක දීමෙන් වේදනාව අඩු වේ.ප්‍රතිජීවක දිය යුතු ද නැද්දැයි වෛද්‍යවරයා තීරණය කරනු ඇත.ළමයින්ට ඇතිවන වෙනත් කර්ණාබාධ අතර කනේ තෙත ගතිය ද බහුල රෝග තත්ත්වයකි. කනෙන් ශ්‍රාවයක් ගැලීම එහි රෝග ලක්ෂණය වේ. මෙය වෛද්‍ය උපදෙස් පැතිය යුතු තත්ත්වයකි. බාහිර කනේ නාලයේ සිදුවන ආසාදනයක් නිසා ද මෙය ඇතිවිය හැකිය. කලාඳුරු තිබී ඒවා දිය වීම හෝ පුළුන් කූරු වැනි දේ හිරවීමෙන් කනේ ආසාදනයක් ඇති විය හැකිය. ඇතැම් විට හිසේ ගල්වන ෂැම්පු වර්ගවලින් මෙවැනි ආසාදනයක් ඇතිවිය හැකිය. රෝගයට හේතුව වෛද්‍යවරයා විසින් පරීක්ෂා කර බලා තීරණය කරනු ඇත.දිගුකාලීනව කන්වලින් ශ්‍රාවයක් ගලන්නේ නම් ඊට හේතුව මැද කනේ පවත්නා කල් ගත වූ රෝගයක් වීමට ද ඉඩ තිබේ. ඇතැම් විට කලක් කන් බෙරයේ පැවැති සිදුරක් විය හැකිය. කලාතුරකින් කොලොස්ටියා ටෝමා යන තත්ත්වයක් විය හැකිය. මෙහිදී සිදු වන්නේ ශරීරයේ හම වැනි කොටසක් මැද කන තුළ වර්ධනය වීමට පුළුවන.එය ගෙඩියක් සේ ලොකු වීමෙන් කනේ අස්ථි හෝ මොළයේ කොටස්වලට හානි සිදු විය හැකිය. මෙහිදී නිතරම කනෙන් ශ්‍රාවයක් නිකුත් විය හැකිය. එම ශ්‍රාවය දුගඳක් සහිත වීමට ද පුළුවන. එහෙත් කනේ කැක්කුමක් නැතිව මෙවැනි තත්ත්වයක් ඇත්නම් අනිවාර්යයෙන්ම උගුර කන නාසය පිළිබඳ වෛද්‍යවරයකුට පෙන්වා එය ශල්‍ය කර්මයකින් ඉවත් කළ යුතුය. දුගඳ හමන ශ්‍රාවයක් තද වේදනාවකින් තොරව කනින් ගලයි නම් අනිවාර්යයෙන්ම වෛද්‍යවරයාට පෙන්විය යුතුය.මැද කනේ සෙම පිරීමමැද කනෙහි බහුලව ඇතිවන රෝගයක් වන්නේ සෙම පිරීමය. මෙහිදී මැද කනට වාතාශ්‍රය සැපයීම යම් විදිහකට බාධාවක් වීම නිසා මැද කන තුළ රික්තයක් ඇති වී කන් බෙරය තුළට ගනකම මැලියම් වැනි සෙම පිරෙන්නට පටන් ගනියි. එවිට දරුවාට කනේ සාමාන්‍ය කැක්කුමක් ඇතිවේ. දරුවාගේ කන ඇසීම ද අඩු වේ. බොහෝ විට සෙම්ප්‍රතිශ්‍යාව ආශි‍්‍රතව මේ තත්ත්වය ඇති වේ. බොහෝ විට මෙය තාවකාලික තත්ත්වයකි. දියර ද නොගලන්නේ නම් සාමාන්‍යයෙන් මෙය ඉබේම සුව වෙයි. ඇතැම් දරුවනට මේ තත්ත්වය දිගු කාලීනව පවතී. එසේ වුවහොත් මැද කනේ ඇති කුඩා අස්ථිවලට හානි වීමට පුළුවන. කන් බෙරය තුළට හෝ කන් බෙරයට හානි සිදු වේ. ඇතැම් විට බිහිරි විය හැකිය.ඇතැම් රෝග තත්ත්ව සහිත දරුවන්ට ද මෙම තත්ත්වය වැඩි වශයෙන් ඇති වේ. තල්ලේ පැල්මක් සහිත දරුවන්ට ඒ තත්ත්වය වැඩිය. ඉන් අමතරව ඩවුන්ස් සින්ඩ්‍රෝම් දරුවන්ට ද වැඩිපුර ඇතිවේ. එවැනි දරුවනට ඉක්මනින්ම ප්‍රතිකාර කළ යුතුය. ඇතැම් විට ශල්‍ය කර්මයක් මඟින් කුඩා ප්ලාස්ටික් නළයක් කන් බෙරයට සවි කිරීමෙන් කන තුළට වාතාශ්‍රය සැපැයීමෙන් මැද කනේ වායු පීඩනය යථා තත්ත්වයට පත් කළ හැකිය.සෙම්ප්‍රතිශ්‍යාව නැතිව දිගු කාලීනව කනේ සැරව ගැලීමක් ඇත්නම් අනිවාර්යයෙන්ම දරුවා උගුර කන නාසය පිළිබඳ වෛද්‍යවරයකුට පෙන්විය යුතුය. දරුවාගේ කන් ඇසීම නිතරම අඩු වැඩි වේ නම් එය ද වෛද්‍යවරයාට පෙන්විය යුතු තත්ත්වයකි. සෙම්ප්‍රතිශ්‍යාව හැදුණු විට නිතරම කන් ඇසීමේ අඩුවීමක් වේ නම් සෙම්ප්‍රතිශ්‍යාව ඇති අවස්ථාවේදීම දරුවා වෛද්‍යවරයාට පෙන්විය යුතුය. එවිට කර්ණ පරීක්ෂණ මඟින් රෝගය හඳුනා ගත හැකිය.එක කනකින් පමණක් දුගඳ හමන ශ්‍රාවයක් පිට වේ නම් එය ආගන්තුක ද්‍රව්‍යයක් ඇතුළු වීම නිසා විය හැකිය. සාමාන්‍ය කනක් සහිත දරුවකු නෑවත් පීනුවත් කනට වතුර යාමෙන් හානි සිදු නොවේ. එහෙත් කනේ සිදුරක් ඇති හෝ කනේ ශල්‍යකර්මයක් සිදු කර ඇති දරුවන් ගිලී නෑමේදී පරෙස්සම් විය යුතුය. දරුවාගේ කන තුළ වතුර රැඳී ඇතැයි සිතේ නම් පහන් තිරයක් සේ පිරිසිදු රෙදි කෑල්ලක් අඹරා කන තෙත මාත්තු කළ යුතුය. කිසි විටෙකත් කන් හැඳි හෝ පුළුන් කන තුළට දැමීම නොකළ යුතුය.සාගරිකා දිසානායක ජයසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>08</month>
      <day>07</day>
    </date>
    <link>http://www.silumina.lk/2011/08/07/_art.asp?fn=am1108072</link>
    <topic>මොන තර්ක විතර්ක ඉදිරිපත් කළත් බොන මිනිහාට අන්තිමට වෙන්නේ මේකයි</topic>
    <author/>
    <content>මොන තර්ක විතර්ක ඉදිරිපත් කළත් බොන මිනිහාට අන්තිමට වෙන්නේ මේකයිමහනුවර මහ රෝහලේහදිසි ප්‍රතිකාර ඒකකයේ ප්‍රධානීසායනික මෝහන වෛද්‍යඑච්. දමිත් හෙට්ටිආරච්චිමත්පැන්, මානසික හා ශාරීරික සෞඛ්‍යයට සුදුසු නොවන බව සෑම දෙනාම පිළිගනිති. එසේම ඒ පුරුද්ද අත්හැර ගැනීමට නොහැකිව සිටින අය ද කොතෙකුත් සිටිති. විවිධ උපක්‍රම කළ ද ඒ සියල්ල අසාර්ථක වූ විට ඔවුන් අසන්නේ “මාව මෝහනය කරලා මත්පැන් බීම නවත්වන්න බැරි ද” යනුවෙනි.එසේ කිරීමට බැරිකමක් නැත. නමුත් එසේ පැමිණෙන බොහෝ දෙනකුට ඒ සඳහා සැබෑ උවමනාවක් තිබේ ද යන්න සැක සහිතය. ඔවුන් පැමිණෙන්නේ අන් අයගේ ඉල්ලීම නිසාය. මත්පැන් බීමෙහි ඇති බරපතළ අවදානම ගැන ඔවුන්ට අවබෝධයක් නැත.නිසුන් මෙතරම් මත්පැනට යොමුවන්නේ ඇයි? ඔවුන් එකිනෙකාගේ අදහස් විවිධාකාරය.එක් මනෝ වෛද්‍යවරයකු මා සමඟ පැවසුවේ මත්පැන් බොන පුද්ගලයන් තුළ යම් මානසික රෝගී තත්ත්වයක් ඇතැයි තමා සිතන බවය. ඒ අදහස මත්පැන් බොන අයකුට කී විට, ඔහු පැවසුවේ තමා එසේ නොසිතන බවය. තමා මත්පැන් බොන්නේ තමාගේ මුදලින් බැවින් එයින් කිසිවකුටත් ප්‍රශ්නයක් නැති බවය. ඔහු බොහෝ දැනුමැති උගත් පුද්ගලයෙකි.එම අදහසම දැන උගත්කමක් නැති අයකුට පැවසු විට ඔහු ප්‍රකාශ කළේ තමාට කිසිදු ලෙඩක් නැති නමුත් තරමක් වැඩියෙන් බීවාම එය අන් අයට ලෙඩක් වන බවය. තවත් අයෙක් පැවසුවේ තමා මත්පැනට මුදල් වියදම් නොකරන බවත්, උත්සවයක් වැනි අවස්ථාවක නොමිලේ ලැබුණහොත් ඇති තරම් මත්පැන් බොන බවත්ය.විවිධ පුද්ගලයන් මත්පැනට හුරුවීමට විවිධ හේතු සහ සමාජ පසුබිම් තිබේ. බොහෝ අය පවසන්නේ තමන් මත්පැන් අත්හදා බැලීමට උත්සාහ කළ බවය. මත්පැන් පානය කරන අනෙකුත් පුද්ගලයන් දුටු විට තමාට ද එයින් සතුටක් ලැබේදැයි බැලීමට උත්සාහ කළ බවය. මුලදී විනෝදයට මත්පැන් පානය කළ අතර ක්‍රම ක්‍රමයෙන් ජීවිතයේ විවිධ ගැටලු සිත් රිදීම් ඇතිවන විට ඒවා මඟහැරීමට මත්පැනට හුරු වූ බවය.මෝහනයට පත්කළ පුද්ගලයන් යටි සිතෙන් ප්‍රකාශ කරන්නේ ද තමාගේ ජීවිතයේ නොසතුට මත්පැනට හේතුව බවයි. එබැවින් ඔවුන් මත්පැන් පානය කරන්නේ තමාගේ ජීවිතයේ නැති සතුටක් සොයා ගැනීමටය. ඔවුන්ගේම වචන වලින් කිවහොත් ඔවුන්ට අවශ්‍ය වන්නේ “සොමියක්, ගතියක්, කික් එකක් හෝ ආතල් එකක්” ය. ඒ සඳහා ඔවුහු “සෙට්” වෙති. එය පිරිමි බවේ ලක්ෂණයක් ලෙස හුවා දක්වන්නට ද උත්සාහ කරති.එයින් පෙනෙන්නේ ඔවුන්ගේ සැබෑ ජීවිතය තුළ සැබෑ සතුටක් හෝ සැනසීමක් නැති බව නොවේ ද? වෙනත් අයුරකින් පැවසුවහොත් ඔවුන් තුළ යම් අඩුපාඩුවක්, හිස් බවක් තිබේ. මත්පැනට ලොල් වූ අයට යම් රෝගයක් ඇතැයි කීමට ඉක්මන් නොවෙමි. නමුත් මත්පැන් බොන පුද්ගලයන්ගේ පෞරුෂයේ යම් දුර්වලතාවක් තිබෙන බව නම් ප්‍රකාශ කළ හැකිය.මත්පැන් නිෂ්පාදනයට සම්බන්ධ වූ පුද්ගලයකු මට හමුවිණි. ඔහු ප්‍රකාශ කළේ තමා මත්පැන් නොබොන අතර ඒ සඳහා ඉල්ලුමක් ඇති බැවින් තමාගේ රැකියාව ලෙස කරන බවය. මා ඔහුගෙන් ඇසුවේ “වැඩියෙන් වැරැදි වන්නේ මත්පැන් බොන එකද නැතිනම් හදන එක ද?” යනුවෙනි.ඔහු ගත් කටටම කීවේ “මත්පැන් බොන එක වැරැදියි” කියාය.එම අදහස නිවැරැදි ද? මත්පැන් පානය කළහොත් එයින් අහිතකර ප්‍රතිඵල ඇතිවන්නේ තමාට හා තම සමීපයන්ටය. නමුත් මත්පැන් නිෂ්පාදනය අහිතකර වන්නේ මුළු සමාජයටමය.දවසම වෙහෙස මහන්සි වෙමින් වැඩ කටයුතු කරන, ජීවිතයේ වෙනත් සතුටක් නැති දුක්ඛිත ජීවිත ගත කරන අය සිටිති. ඔවුන් පවසන්නේ තමා කරන එකම වරද හවසට මත්පැන් බීම පමණක් බවය. එයින් ඔවුනට තාවකාලිකව හෝ සතුටක් ලැබෙන බව ඔවුහු පවසති. දියුණු රටවල මිනිසුන්ට නම් ඕනෑ තරම් විනෝද විය හැකි ක්‍රම තිබේ. ඒ සඳහා අවශ්‍ය මුදල් ද, වාහන පහසුකම් ද තිබේ. නමුත් අප රටේ දුප්පත් මිනිසුන්ට එවැනි පහසුකම් නැත.මෙහිදී සඳහන් කළ යුතු වැදගත් කරුණක් තිබේ. ඒ අපේ රටේ කාන්තාවන් පිළිබඳවය. අප රටේ මත්පැන් බොන කාන්තා පිරිස ඉතාම අඩුය.කාන්තාවන් ද පිරිමින් මෙන්ම කොතෙක් දුක් ගැහැට විඳිමින් තම ජීවිත ගැටගසා ගත්ත ද ඔවුන් මත්පැනට යොමුවන්නේ නැත. මත්පැන් පානය කරන සෑම පුද්ගලයකුම “නරක” පුද්ගලයන් ලෙස හැඳින්වීම වැරැදිය. මත්පැන් බොන බොහෝ දෙනා තුළ යහපත් ගති පවතී.මත්පැන් පානය කරන පුද්ගලයාට සමාජයේ වැදගතෙකු විය හැකි ද? ඔහුට රටේ අන් අයට ආදර්ශයක් දිය හැකි ද? ඔහු පවසන දෙය පිළිගැනීමට අන් අය කැමැති වෙයි ද?මත්පැනට ලොල් වූ පුද්ගලයන් සමාජයේ සැලකෙන්නේ පහත් අය ලෙසය. මිනිසුන් ඔවුන්ව හඳුන්වන්නේ බේබද්දන් ලෙසය.මත්පැන් පානය කළ ද ඔහුට උගතෙකු, බුද්ධිමතකු හෝ යම් ක්ෂේත්‍රයක විශිෂ්ටයකු වීමට බැරිකමක් නැත.නමුත් ඔහුට ප්‍රඥාවන්තයකු විය නොහැකිය. මත්පැන් නොබොන අයකුට ඉහත සියලුම ගුණාංගවල හිමිකරුවකු විය හැකිය. ඔහුට සමාජයේ නිහඬ ගෞරවයක් හිමි වෙයි.මත්පැනට යොමු වූ අයකුට ලෝකයේ යථාර්ථ අවබෝධය, ප්‍රඥාව වැනි උත්තරීතර මනුෂ්‍ය ගුණධර්ම පිහිටන්නේ ද නැත. එබැවින් ඔහුට යම් දිනක සිදුවන්නේ පශ්චාත්තාප වීමට පමණි. විවිධ තර්ක විතර්ක ඉදිරිපත් කරමින් අසාර්ථක පුද්ගලයකු ලෙස ජීවත් වීමටය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>08</month>
      <day>07</day>
    </date>
    <link>http://www.silumina.lk/2011/08/07/_art.asp?fn=am1108073</link>
    <topic>සිත සමඟ කෙළින් ම සටන්කර ජයගත නොහැකියි</topic>
    <author/>
    <content>සිත සමඟ කෙළින් ම සටන්කර ජයගත නොහැකියිසිත සමඟ ගනුදෙනු කළයුත්තේඋපක්‍රමශීලීවයි  මහනුවර මහ රෝහලේහදිසි ප්‍රතිකාර ඒකකයේ ප්‍රධානීසායනික මෝහන වෛද්‍යඑච්. දමිත් හෙට්ටිආරච්චිඅපේ සිතට නිතරම විවිධ සිතුවිලි ගලා එයි. අපට සිතක් ඇති බව දැනෙන්නේ ද එසේ සිතුවිලි පැමිණි විටයි. එම සිතුවිලි අතර අප කැමති මෙන් ම අකමැති සිතිවිලි ද වෙයි හොඳ හා නරක සිතුවිලි ද වෙයි.ඒවා අපේ සිතට ඇතුළු වන්නේ කිසිදු අවසරයකින් හෝ පාලනයකින් තොරව ය. එසේ පැමිණෙන සිතුවිලි අතර අතරමං වෙන අය විවිධ කල්පනාවලට යොමු වෙති. ඒ බව හැෙඟනවිට කල්පනාව බොහෝ දුර ගොස් අවසන් ය.තම සිතට එසේ නැඟෙන සිතුවිලි, කල්පනා සහ මතකයන් තමාට ම පීඩාවක් බවට පත් වූ අය බොහෝ සිටිති. ඔවුන්ගෙන් බොහොමයක් පොදුවේ අසන ප්‍රශ්නයක් වේ.“මගේ සිතට මම අකමැති සිතුවිලි, කල්පනාවල්, මතකයන් නිතරම එනවා. ඒක නවත්වන්න ක්‍රමයක් තියනවාද?”ඔබටත් එවැනි අත්දැකීම් කොතෙකුත් තිබිය හැකි ය. විශේෂයෙන් ම යම් අමිහිරි දෙයක් සිතට කාවැදුණු විට එය නිතර නිතර මතකයට පැමිණ ඔබට කරදර කරයි. එයින් මිදෙන්නේ කෙසේ ද?ඉහත ප්‍රශ්නයට පිළිතුරු දීමට පෙර අපේ සිතේ ස්වභාවය පිළිබඳව මඳක් අවධානය යොමු කළ යුතු ය. අපේ සිත පවතින්නේ අපේ පාලනයෙන් තොරව බව ඔබ නොදන්නවා විය හැකි ය. එසේ පවතින සිතේ නිරන්තරයෙන් ම විවිධ සිතිවිලි ඇතිවිම ස්වභාවික ය. එසේ ඇතිවන සිතුවිලි නැවැත්වීමට ඉතාම අපහසු ය. භාවනා වඩා ධ්‍යාන අවස්ථාවේ පසුවන අයගේ සිත්වලට පවා විවිධ සිතුවිලි ඇතුළු වෙයි. එබැවින් අප කළ යුත්තේ එසේ විවිධ සිතුවිලි ඇතිවීම පාලනය කිරීම නොව එම සිතුවිලි වලට ප්‍රතිචාර දක්වන නිවැරැදි ක්‍රමය සොයා ගැනීමයි.“මම එයාව අමතක කරන්න නිතරම උත්සාහ කරනවා. ඒත් එහෙම කරන්න කරන්න මට එයාව මතක් වෙනවා.” එක් පෙම්වතෙක් මා සමඟ පැවසීය.“මම අකමැති මට එපාම කරපු දේ නැවත නැවත මතක් වෙනවා. මට නිතරම ඍණාත්මක, දුක මුසුවුණු සිතුවිලි එනවා” යැයි බොහෝ අය පවසති.ඉහත ආකාරයේ ගැටලු මතුවන්නේ තමා සිතට එන සිතුවිලිවලට කළ යුත්තේ කුමක්ද යන්න නිවැරැදි ව නොදන්නා නිසා ය. පුද්ගලයෙකුට ඉහත ගැටලුව ඇතිවන්නේ යම්කිසි මානසික රෝගයක් නියා නම් එයට ඖෂධ හෝ වෙනත් සුදුසු වෛද්‍ය ප්‍රතිකාරයක් කළ හැකි ය. නමුත් මානසික රෝගීන් නොවන සාමාන්‍ය පුද්ගලයන් බොහෝ දෙනකුට එවැනි ගැටලු තිබේ.“ඔය විකාර ගණන් ගන්නේ නැතුව තමන්ගේ වැඩක් බලා ගන්න” යනු එක් පුද්ගලයකුට ලැබුණු උපදෙසකි. “ ඕවා අමතක කරලා ඔයා කැමැති වෙන දෙයක් කරන්න” යනු තවත් එවැනි ම උපදෙසකි. එම උපදෙස්වල වරදක් ද නැත. නමුත් ඉහත උපදෙස් ක්‍රියාත්මක කළ අසාර්ථක වූ අය කොතෙකුත් සිටිති.එසේ නම් සිතේ ඇතිවන පීඩාකාරී සිතුවිලි ඉවත් කිරීම සඳහා ඇති සුදුසුම ක්‍රමය කුමක්ද?මුලින් ම කළ යුත්තේ සිතට එවැනි සිතුවිල්ලක් පැමිණෙන විට ඒ බව සිහියෙන් දැනගැනීමයි. වෙනත් ආකාරයකින් පවසන්නේ නම්, අප අපගේ සිතුවිලි පිළිබඳව සිහිය පිහිටුවාගෙන සිටීමයි. එම සිතුවිල්ලේ පැමිණීම මෙන් ම එය සිතේ පවතින කාලය තුළද ඒ පිළිබඳව සිහිය පිහිටුවිය යුතුයි. ඉන් පසු එය සිතෙන් ඉවත්වූ විට ද ඒ බව දැනගත යුතුයි.සිත පිළිබදව එසේ සිහියෙන් සිටිනවිට සිදුවන්නේ කුමක්ද?සිහියෙන් සිටින විට විවිධ සිතුවිලිවලට අපට පීඩා කිරීමට ඇති හැකියාව අඩු වී යයි. ඒවා හඳුනා ගන්නවාත් සමඟම ඒ සිතිවිලිවල යම් පාලනයක් සිදුවෙයි. ඒ සිතිවිලිවලට අපට බොහෝ දුර රැගෙන ගොස් පීඩා කිරීමට නොහැකි වෙයි. මම සිතුවිලිවලට කිසිදු බලපෑමක් නොකර ඒවා දෙස බලා සිටීම පමණක් කළ යුතු ය. එවිට ඒවා ඉබේම නැතිවී යන අයුරු දැකිය හැකි ය. ඒ සමඟම එම පීඩාව ද ඉබේම ඉවත්වී යයි.“මට ඒ සිතුවිල්ලම ඒ දේම නැවත නැවත එනවා” යැයි ඇතුළු අය පවසති. එසේ වන්නේ නම් ඒ දෙය පිළිබඳව නැවත නැවතත් සිහියෙන් සිටීම සිදු කළ යුතු ය.වැඩියෙන් සිතුවිලි එන තරමට වැඩියෙන් සිහියෙන් සිටිය යුතු ය. මෙය ඉතා හොඳ භාවනාවක් ද වෙයි.ඔබ එදිනෙදා ජීවිතයේ සිහියෙන් සිටින තරමට ඔබගේ නුවණ ද දියුණු වෙයි. ලෝකයේ සැබෑ ස්වභාවය පිළිබඳ අවබෝධ වෙයි. තමා සහ තමා අවට ලෝකයේ සියලුම දේවල් ඇතිවී, නැතිවී යන අයුරු අවබෝධ වෙයි.යම් සිතුවිල්ලක්, මතකයක් හෝ හැඟීමක් බලෙන් ඉවත් කිරීමට හෝ අමතක කිරීමට උත්සාහ කළහොත් සිදුවන්නේ කුමක්ද? එය වැඩි වැඩියෙන් මතකයට නැඟීමයි.අපගේ සිතේ ස්වභාවය එයයි. ඔබ යම් දෙයක් සිතෙන් ඉවත් කිරීමට උත්සාහ කරන තරමට, එය ඔබට පීඩාවක් කරගන්න තරමට එය වැඩියෙන් ඔබ පසුපස එයි. සිත සමඟ කෙළින් ම සටන්කර ජයග්‍රහණය කිරීම අපහසු ය. සිත සහ සිතුවිලි සමඟ ක්‍රියා කළ යුත්තේ උපක්‍රමශීලීව ය. මෙම මාතෘකාවට අදාළ කථාවක් මා පොතක කියවා තිබේ.එක් අයෙක් තමාගේ සිත දියුණු බව තම ගුරුවරයාට පැවසීය. එවිට ගුරුවරයා ඔහුට කීවේ වඳුරෙකු සිතෙන් මවා ගන්නා ලෙස ය. ඔහු එසේ ම වඳුරෙකු සිතෙන් මවා ගත්තේ ය. ගුරුවරයා ඉන්පසු පැවසුවේ එම වඳුරාට සම්පූර්ණයෙන් අමතක කර දමන ලෙසයි.ඔහු ඒ සඳහා උත්සාහ කළේ ය. නමුත් එසේ අමතක කර සුළු වේලාවකින් යළි වඳුරන් මතක් වන්නට පටන් ගත්තේ ය. ඔහු දැඩි ලෙස උත්සාහ කර වඳුරන් අමතක කරනවිට ඊටත් වඩා වැඩියෙන් වඳුරන් මැවී පෙනෙන්නට විය.ඉන්පසු ඔහු නැවත ගුරුවරයා වෙත පැමිණ එය සිදු කරන ආකාරය විමසා සිටියේ ය.එවිට ගුරුවරයා පැවැසුවේ සිහියෙන් සිටින ලෙසයි. සිතට බලපෑම් නොකර, සිතුවිලි පීඩාවක් බවට පත්කර නොගනිමින් ඒවා ඇතිවන නැතිවන අයුරු බලමින් උපේක්ෂාවෙන් සිටින විට සිත ක්‍රම ක්‍රමයෙන් ඒවායින් නිදහස් වන බව ය.මෙය ඔබට ද අත්දැකිය හැකි දෙයකි.මෝහනය මඟින් වුව ද සිතට අනවශ්‍ය සිතුවිලි සහ මතකයන් පැමිණීම සම්පූර්ණයෙන් නැවැත්විය නොහැකි ය.නමුත් යම් සිදුවීමක් නිසා සිතේ ඇතිවන පීඩනය මෝහනය මඟින් ඉවත් කළ හැකි ය. එම පීඩනය ඉවත් වූ විට තමාට කරදර වන සිතුවිලි, මතකයන් පැමිණීම ද අඩුවෙයි.බොහෝ දෙනකු උත්සාහ කරන්නේ තමා කැමති දෙය ළංකරගෙන, අකමැති දේ ඉවත්කර ගැනීමටය.නමුත් අප අකමැති දෙවල් අපට අකමැති වේලාවට ඉවත්වන්නේ ද නැත. එය ලෝකයේ ස්වභාවයයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>08</month>
      <day>07</day>
    </date>
    <link>http://www.silumina.lk/2011/08/07/_art.asp?fn=ay1108071</link>
    <topic>“ජෝති නුඹ පීචං නැත නුඹ සුප්‍රබුද්ධය”</topic>
    <author>කරුණාදාස සූරියආරච්චි</author>
    <content>ජෝතිපාලගේ ගීතවලින් කෙළින්වීමට උත්සාහ දරන ස්ටාර් පන්නයේ සංගීත වැඩසටහන් සංවිධානය කරන ටෙලිවිෂන් ආයතනත් ඒ හරහා කෙළින් වීමට උත්සාහ දරන ස්ටාර්ස්ලාටත් යමක් කිව යුතුය.එක් යුගයකදී හූවලින් බැට කෑ ජෝති තවත් යුගයකදී නැතුවම බැරි ගායකයා බවට පත්වීම දෛවයේ හාස්කමක්දැයි නොදනිමි.ස්ටාර් පන්නයේ වැඩසටහන් කරන්නේ සල්ලි හොයන්නටය. ස්ටාර්ස්ලාත් උත්සාහ කරන්නේ සල්ලි හොයන්නටය.දිවයින ඉරිදා සංග්‍රහයේ දුරකථනය නාදවෙන්නට පටන් ගත්තේය. බුලත් විටක් හපමින් සිටි ගුණසිංහ මහත්තයා වීදුරු කාමරයේ සිට මදෙස බැලුවේය. ඒ ඔහු හිස එසවූ විටම පෙනෙන්නේ මා නිසාය.”සූරි ඔයාට”ගාමිණී උස් හඩින් කිවේය. එවකට ගාමිණී සුමනසේකර අපේ ප්‍රධාන උපකර්තෘවරයාය.මම එතැනට ගොස් දුරකථනය ගතිමි.”මල්ලි... මං ජෝති. ආටිකල් එක ටොප්ස් මල්ලි. කියලා වැඩක් නෑ... සුපර්.. වේලාවක හම්බුවෙමු..”ලක්ෂ ගණනක් රසික රසිකාවන් පිනවූ හඬ මා වෙනුවෙන් මා සොයා ගලා ආවේ ඒ විදියටය. ඒ මින් වසර ගණනාවකට පෙර එක්දහස් නවසිය අසූ ගණන්වල මුල් භාගයේ දිනකය. හරි දින ගණන් මට මතක නැත.”මේ පාර ලිපිය හරිම සංවේදීයි””ලස්සනට ලියල තිබුණා””ඉවර කරලා තිබුණු හැටි හරිම හොඳයි.”බොහෝ දෙනා මට එවැනි ප්‍රතිචාර දැක්වූහ.”මේ පාර නම් හරි නෑ..”එසේ කී අය ද නැත්තේ නොවේ.”මල්ලී වැඩේ ටොප්ස්”අවුරුදු තිස් ගණනක පත්තර කෙරුවාව තුළ ඒ ජාතියේ විචාර මට ලැබී ඇත්තේ දෙවරක් පමණි. එසේ පැවසූ එක්කෙනෙක් එච්.ආර්.ජෝතිපාලය. අනෙක් කෙනා නිහාල් නෙල්සන් ය. එකම වෙනස ජෝතිගෙ “මල්ලී” වචනය වෙනුවට නිහාල් “කසුරි” යන්න යෙදීම පමණි.ඒ කාලයේ මම දිවයින ඉරිදා සංග්‍රහය වෙනුවෙන් “කාලීන සංවාද” නම් වූ විශේෂාංග ලිපි පෙළක් සම්පාදනය කරමින් සිටියෙමි. මෙහිදී විවිධ කලාකරුවන්ගේ සරසවි ආචාර්ය මහාචාර්ය වරුන්ගේ අදහස් මතවාද පෙළ ගැස්වීමි. බොහෝ ආන්දෝලනාත්මක කරුණු ඒ ලිපිපෙළ තුළ අඩංගු විය.අමරදේවයන්ගේ සිට නන්දා මාලිනී, වික්ටර් රත්නායක, සනත් නන්දසිරි පමණක් නොව පී.වී.නන්දසිරි, වික්ටර් පෙරේරා වැනි සංගීතඥයන්, සතියෙන් සතිය පෙළගැස්වීමි. හමු නොවූ ගායකයකු නැති තරම්ය. අනෙකුත් කලාකරුවන් ද එසේ මය. ටයිටස් තොටවත්ත, සුගතපාල ද සිල්වා, වැනි අයද කාලීන සංවාද පිටුවට එක්වූහ.එය ශාස්ත්‍රීය විශේෂාංග පළවූ කොටසට අයත් වූ පිටුවකි. සැබැවින්ම කියනවා නම් ගායක ගායිකාවෝ, විද්වත්හු මේ පිටුවට තම අදහස් කියාපාන්නට මහත් උනන්දුවක් දැක්වූහ.”කාලීන සංවාද” ගැන මෙතරම් දීර්ඝ අටුවාවක් ලියන්නට සිත්වූයේ එක්තරා ඓතිහාසික කාරණාවක් කියාපාන්නටය. මේ කාරණාව මා මෙහි සඳහන් කරන්නේ මහා ආඩම්බරයකිනි.මගේ මතකය නිවැරැදි නම් ජෝතිපාල නම් වූ පොදු ජන ගායකයාට සති අන්ත පුවත්පතක ශාස්ත්‍රීය පිටුවක් පුරා තම අදහස් කියාපාන්නට අවස්ථාවක් සැලසුණේ මේ කාලීන සංවාද ලිපි පෙළේදීය.ජෝති ඊට පෙර රසිකයනට හමුවූයේ සිනමා හෝ කලා පුවත්පත් පිටුවලිනි. මහා විද්වතුන් සමඟ, ප්‍රබුද්ධ කලාකරුවන් සමඟ එකම පිටුවකට පය තබන්නට ජෝතිට අවස්ථාවක් ලැබී තිබුණේ නැත.ඒ ජෝතිට ප්‍රබුද්ධ යැයි කියාගත් රසිකයන් හූ කියූ කාලයයි. ඒ කාලයේ සරසවි බිමකට ජෝතිට පය ගසන්නටවත් ඉඩක් ලැබුණේ නැත. සරසවි කාරයෝ හූ කීහ. සිංදු කීම අත්හැර වේදිකාවෙන් බැස යන තෙක්ම හූ කීහ.වරක් ඔහු ගම්පහ නගර සභා පිටියට පැමිණි අවස්ථාවක ද කවුරුන් හෝ පිරිසක් හූ කියන්නට පටන් ගත් නමුත් එදා නම් එය එතරම් සාර්ථක වූයේ නැත. පාසල් සිසුවකු වශයෙන් මම ද එදා ජෝති ගේ ‘සිංදු’ අසන්නට එතැනට ගොස් සිටියෙමි.එහෙත් කාලීන සංවාද සඳහා කලාකරුවන් පෙළගස්වන කාලයේ මම දවසක් දයාසේන ගුණසිංහ මහත්මයා හමුවීමි.”ගුණසිංහ මහත්තය මට හිතෙනව වෙනසකටත් එක්ක ජෝතිව ගන්ඩ””මරු අදහස”බුලත් විට අනෙක් හක්කට මාරු කරමින් ගුණසිංහ මහත්මයා කීවේය.එහෙත් මම ඉන් පෙර කිසිම දවසක ජෝතිව හමුවී නැත්තෙමි. ඔහු මා හඳුනන්නේ ද නැත. දුරකථනයෙන් හෝ කතාකර නැත. මාලිගාවත්තේ නිවාස සංකීර්ණයේ සිටින බව අසා ඇති නමුත් ඒ කොතැනකදැයි හරි හැටි දැන සිටියේ ද නැත.මෙහිදී මගේ උදව්වට ආවේ ඡායාරූප ශිල්පි ගාමිණී මෙන්ඩිස් ය. කලාකරුවන්ගේ ඡායාරූප ගැනීමට විශේෂ හැකියාවක් සහ ඇල්මක් දැක්වූ ගාමිණී “යමු” ජෝති මගෙ යාළුවා” යැයි කීවේය.ඉන්පසු දිනෙක උදේ නවයට විතර ගාමිණී මාත් කැටුව මාලිගාවත්ත නිවාස සංකීර්ණයේ ජෝතිගේ ‘ෆ්ලැට්’ එකට ගියේය.එහෙත් කිසිවකු පෙනෙන්නට නැත. ගාමිණී ‘ජෝති.. ජෝති” කීවේය. එහෙත් සද්දයක් නැත. සරදියෙල් පැළැන්තියේ කොණ්ඩයක් ඇති උරහිස් පළල් කෙනෙක් දොර ඇරගෙන පැමිණියේය.”ජෝති මහත්තයා පාන්දර ආවේ. සංගීත හතඅටක්ම... දැන් හොඳටම බුදි...””කියන්ඩ ගාමිණි මෙන්ඩිස් ඇවිල්ල කියලා හදිස්සියකට”ගෝලයා ඇතුළට ගියේය. මිනිත්තු හතඅටක්ම බලාසිටින්නට අපට සිදුවිය. එය දහයක් දොළහක් දක්වා ඇදී ගියේය. අන්තිමේදී ජෝති නිදිගැට කඩමින් අප වෙත ආවේය.”ගාමිණී මල්ලි පාන්දරම?””මේ අපේ ඉරිදා දිවයිනේ මහත්තයෙක්.. ජෝති අයිය ගැන ආටිකල් කරන්ඩ... කරුණාදාස සූරියආරච්චි” ගාමිණී කීවේය.”ආ”ජෝති එවැනි හඬක් නැඟූ නමුත් ඒ හඬෙහි විශේෂයෙන් මා නොදන්නා බව මොනවට පැහැදිලි විය.පාසල් යන කාලයේ පටන් ආදරය කළ ගායකයා මා ඉදිරියේ සරම යම්තමින් ගැටගසාගෙන පපුවට මොනම ඇඳුමක්වත් නැතිව අවුල් වූ කෙස් රොද ඇඟිලිවලින් සකස් කරමින් සිටී.”මල්ලි දැන් මොකක්ද කෙරෙන්ඩ ඕනෑ””මෙහෙමයි...” යනුවෙන් පටන්ගෙන කාලීන සංවාදපෙළෙහි තොරතුරු මම ජෝතිට කෙටියෙන් කීවෙමි.”දැන් නම් මොනම ආටිකල් එකක්වත් කරන්ඩ බෑ.. පේන්නෙ නැද්ද මූණ එම්බාම් සයිස්.. පිංතූරයක් ගත්තත් අප්සැට්නෙ ගාමිණී මල්ලි... අනිත් එක අඳින්ඩ කියලත් හරිහමන් ෂර්ට් එකක් නෑ මං හිතන්නෙ..එහෙම නෙමේ අපි වෙන දවසක කරමු. එදාට මම මල්ලිල වෙනුවෙන් දවසම වෙන්කරලා තියන්නම්. අනම් මනම් වැඩ මොකක්වත් නැතුව.. පාන්දර එළිවෙන ජාමෙට තමයි ආවේ... දන්නවනෙ ඉතින්..ජෝති හඬ නඟා සිනාසුණේ නැතත් යම්තමින් සිනාසුණේය. ඔහු ඉතා වෙහෙසකර තත්ත්වයකින් සිටින බව තේරුම් ගැනීම අපට ද අපහසු නොවීය.”එහෙනම් ජෝති අයිය දිනයක් දෙන්ඩ...””ලබන සඳුදා”ඔය කියන ලබන සඳුදා පැමිණියේය. අදටත් තවමත් ආන්දෝලනයට ලක්වෙමින් තුඩ තුඩ කතාබහ වෙන අති සුවිශේෂ වචනය සහ ප්‍රකාශය පත්තර පිටු සොයා ගලාගියේ අන්න ඒ සඳුදා උදේ දහයට විතරය. මේ තරම් දීර්ඝ විස්තරයක් පෙළගැස්වූයේ ඒ “වචනය” කියාගන්නටය.මාත් ගාමිණීත් ඒ සඳුදා උදේ නවයට විතර ජෝතිගේ ෆ්ලැට් එකට ගියෙමු.සරදියෙල් පන්නයේ ගෝලයා අප එන මඟ බලා සිටියේය.”ජෝති මහත්තයා පැය කාලෙන් එනවා කිව්වා. හදිස්සියෙම ගමනක් ගියා. සර්ලට ඉන්ඩ කිව්වා.”පැය භාගයකින් විතර ජෝති හතිලමින් පැමිණියේය. ප්‍රමාදය පිළිබඳව සියවාරයක් පමණ සමාව ගත්තේය.”යාළුවෙක් බලන්ඩ ඉස්පිරිතාලෙට ගියා.. පොඩි සපෝට් එකක් අරන් දෙන්ඩ.. ඒක හොඳයිනෙ නැද්ද ගාමිණී මල්ලි”කතාබහ පටන්ගත්තේ එහෙමය. ජෝති බොහෝ දේ කීවේය. අන්තිමේදී ඔහු මගෙන් ප්‍රශ්නයක් ඇසුවේය.”මල්ලි ඔය කියන කට්ටිය, ප්‍රබුද්ධයිනෙ... එතකොට අපි කවුද”ජෝති එක එල්ලේම ඇසු මේ ප්‍රශ්නයට දෙන්නට තරම් සුදුසු උත්තරයක් මා ළඟ තිබුණේ නැත. මම ගොත ගසන්නට වීමි.”ඒ ගොල්ලො ප්‍රබුද්ධයි.. ජෝතිල ජනප්‍රියයි..””නෑ.. නෑ.. ඒගොල්ලොත් ජනප්‍රියයි. ඇත්තටම අපි කවුද මල්ලි හිතන විදියට”මා ළඟ උත්තරයක් නැත. මම ජෝති දෙස බලා සිටිමි. මාළඟ තිබුණේ කරකියාගත හැකි දෙයක් නැතිවිට නැෙඟන තේරුමක් නැති මඳ සිනාවක් පමණි.”මල්ලි ඒ ගොල්ලො ප්‍රබුද්ධයි. අපි පීචං”ඔහු හඬ නඟා සිනාසුණ ද ඒ සිනාවේ කිසියම් ශෝකයක් ගැබ්ව තිබිණැයි මට සිතුණේ මා විසින් ලියූ ලිපිය කියවූ පසුවය.”මල්ලි අපි පීචං.. හැබැයි මල්ලි අපි ස්ටේජ් එකට නඟින්නෙ පස්සෙ දෙන ලියුම් කවරෙ දිහා බලාගෙන නෙමෙයි. අපි සිංදු කිව්වෙ චියර් එකට... චියර් එක දුන්න නම් එළිවෙනකල් හරි සිංදු කිව්වා.හැබැයි ඔය ප්‍රබුද්ධයි කියන කට්ටිය ලියුම් කවරේ බර ද කියල බලලා ඉවරවෙලා තමයි ස්ටේජ් නඟින්නෙ.මල්ලි ඔය ප්‍රබුද්ධයි කියන කට්ටියත් පාටියකට ගියාම ට්‍රිප් එකක් යනකොට දෙකක් වදිනකොට කාගෙ සිංදුද මල්ලි කියන්නෙ.. පීචං අපේ සිංදු..එකක් තියෙන්නෙ මල්ලි අපි ප්‍රබුද්ධ නෑ.. ඒත් අපි ගාව මනුස්සකම තියෙනවා... ඒගොල්ලන්ගේ සිංදුවල විතරයි මනුස්සකම තියෙන්නෙ. පපුවේ නෑ.. අපේ සිංදුවල තියෙන්නෙ.. ආලය, ප්‍රේමය විතරයි. ඒත් පපුවෙන් එකක් පුරෝල තියෙන්නෙ මනුස්සකම. අහිංසක මල්ලිලාගේ සංගීතවලට සල්ලි නැතුවත් සිංදු කියල තියෙනවා මල්ලි”ජෝතිගේ අදහස් ඒ සති අන්තයේ පුවත්පතේ පළවූයේ “ඒගොල්ලො ප්‍රබුද්ධ නම්.. අපි පීචං..” යන සිරස්තලය යටතේය.අඟහරුවාදා කන්තෝරුවට ගිය වහාම වාගේ දුරකථන ඇමතුමක් ලැබිණි.”සූරි ඔයාට”ගාමිණී සුපුරුදු පරිදි කීවේය.”මං නිහාල් නෙල්සන්.. ජෝතිපාලට පිස්සුද... ඒ ගොල්ලො ප්‍රබුද්ධ නම් ජෝතිපාල සුප්‍රබුද්ධයි. මට මේ ගැන කියන්ඩ දේවල් තියෙනවා.. මටත් චාන්ස් එකක් ඕනෑ... අලියගෙ තරම අලිය දන්නෙ නෑ. වාගේ.. ජෝතිපාලගෙ තරම ජෝතිපාල දන්නෙ නෑ..”නිහාල් නෙල්සන් ආවේගශීලීව බොහෝ දේ කීවේය.අපි නිහාල්ව සොයාගෙන කටුබැද්දට ගියෙමු.ජෝතිපාල ගැන ලියන්නට ගොස් එයට සම්බන්ධ වූ නිහාල් ගැන ද විශේෂයෙන් සඳහන් කළ යුතු දෙයක් ඇත.ඔහු ගයන්නේ “මේක ගුණේ අයියගෙ බජව් දාන කාමරේ” වැනි බයිලා වුවද ඔහුගේ ජීවිතය බයිලාවක් නොවේ. මම ඒ බව ඒ දිනවලදී ද සඳහන් කෙළෙමි. ඔහු මත්පැන් බිඳක් හෝ දුම්වැටියක් කටේ තියන්නේ නැත.මම බොහෝ කලාකරුවන්ගේ නිවෙස්වලට ගොස් ඇත්තෙමි. ඒ දිනයේදී මා දුටු නිහාල්ගේ ආලින්දය තරම් සරල ආලින්දයක් මා දැක ඇත්නම් ඒ එකක් හෝ දෙකක් පමණි. සුවපහසු ගෘහයක් වුවද ඔහුගේ ආලින්දය සම්පූර්ණයෙන්ම වාගේ හිස්ය. පුටුවලට අමතරව තිබුණේ ඔහුගේ ඡායාරූපයක් පමණි. ඒක ගුණෙ අයියගෙ බජව් දාන කාමරයක් නම් නොවීය.’ජෝතිගේ ලිපියත් නිහාල් නෙල්සන්ගේ ලිපියත් පළවු පසු කාලීන සංවාද ලිපි මාලාව අමුතුව මඟක් ගත්තේය. ජෝති පිළිබඳව මා දැන නොසිටි අප්‍රකට තොරතුරු අසන්නට ලැබුණේ ඉන් පසුවය.ඉන්පසු සතියක මම කේමදාස මාස්ටර් හමුවන්නට ගියෙමි. දිවයින ඉරිදා සංග්‍රහයේ ශාස්ත්‍රීය පිටුවකට ජෝතිපාල කැඳවීම ගැන මාස්ටර් මට බොහෝ ප්‍රශංසා කෙළේය.”මට චිත්‍රපටයක සංගීතය කරන්ඩ හම්බවුණා.. ඒක ටිකක් වාණිජ මට්ටමේ එකක්. හැමදාම ජෝතිගෙ හඬ තිරය පිටිපස්සෙන් ඇසෙන හින්ද මට හිතුණ මේකට වෙන ගායකයෙක් ගන්ඩ. හැබැයි චිත්‍රපටයේ නිෂ්පාදකයා මට පුන පුනා කිව්ව ජෝතිව ගන්ඩම කියලා.චිත්‍රපටය කළා.. ඒ සිංදුව කිසිම පණක් නෑ.. චිත්‍රපටයේ සීන් එකම මලානික වෙලා ගිහින්.පස්සෙ මම කිව්ව ජෝතිව එක්කරගෙන එන්ඩ කියලා.ඒ පණිවුඩකාරයා ජෝතිව සොයාගෙන මාලිගාවත්තට ගියේය.ඊයෙ රෑ එළිවෙනකල් බීලා. සංගීත පහක් ද හයක් ද.. මූණ එම්බාම්වෙලා.. වොයිස් එකක් නෑ.. මාස්ටර්ට කියන්ඩ වෙන දවසක් දාගන්ඩ නොවැරදීම එනව කියන්ඩ. අනේ මාස්ටර්ට කියන්ඩ තරහ වෙන්ඩනම් එපා කියලා..”පණිවුඩකාරයා ආපසු විත් ඒ පණිවුඩය මාස්ටර්ට කීවේය.”මට උත්තර එපා. මට ඕනෑ ජෝතිපාල.. මං කිව්වයි කියලා ඔහොමම ඔය මූඩ් එකෙන්ම එන්ඩ කියනවා”ජෝතිපාල ආවේය. මාස්ටර් වරක් දෙවරක් සර්පිනාවෙන් තාලය අල්ලා දුන්නේය. ජෝතිපාල පෙම්වතාගේ දුක් ගීතය ගැයුවේය. තිරය පලාගෙන ජෝතිගේ හඬ පැතිර ගියේය.”ජෝති මේ ගැන කාටවත් කියන්ඩ එපා..””ජෝති ගේ ඊළඟ ගුණේ තමයි කවදාවත් ඒ රහස හෙළිකෙරුවේ නැති එක. ඉයර් එකට සිංදු කියන්ඩ ජෝතිපාල තරම් කෙනෙක් මට ජීවිතේදිම හම්බවෙලා නෑ.” කේමදාස මාස්ටර් එදා මා සමඟ කීවේය.”සමහර කලාකාරයො රට රටවල්වලට ගියාම එහෙ ඉන්න ලාංකිකයන්ට වාත වෙනවා. සිගරැට් බොනවා. ටෙලිෆෝනය ඉවරම කරලා දානවා. ඒත් ජෝති කවදාවත් එහෙම කරන කෙනෙක් නෙමෙයි.”එහෙම කිව්වේ තවත් කලාකරුවෙකි.දැන් මම මේ දීර්ඝ ලිපිය අවසන් කරන්නට මුල පුරමි.ජෝතිපාල ගැන හදිසියෙන් ලියන්ඩ හිතුණේ ඔහුගේ ගීතවලින් කෙළින්වීමට උත්සාහ දරන ස්ටාර් පන්නයේ සංගීත වැඩසටහන් සංවිධානය කරන ටෙලිවිෂන් ආයතනත් ඒ හරහා කෙළින් වීමට උත්සාහ දරන ස්ටාර්ස්ලාටත් යමක් කිව යුතු බැවිනි.එක් යුගයකදී හූවලින් බැට කෑ ජෝති තවත් යුගයකදී නැතුවම බැරි ගායකයා බවට පත්වීම දෛවයේ හාස්කමක්දැයි නොදනිමි.ස්ටාර් පන්නයේ වැඩසටහන් කරන්නේ සල්ලි හොයන්නටය. ස්ටාර්ස්ලාත් උත්සාහ කරන්නේ සල්ලි හොයන්නටය.”ජෝතිගේ සිංදු මිනිස්සු ඉල්ලනතාක් මං ජෝතිගේ සිංදු කියනවා.”ස්ටාර් කෙනෙක් වූ සුරේන්ද්‍ර පෙරේරා කියා තිබිණි. සුරේන්ද්‍රට ජෝතිගේ හඬ සහ ගායන ශෛලිය පිහිටා තිබේ. එය වාසනාවකි. සුරේන්ද්‍ර අද ජීවත්වෙන්නේ ඒ වාසනා ගුණය නිසාය. ඒ වාසනා ගුණය නැති අය සුරේන්ද්‍රට ඊර්ෂ්‍යා කළ යුතු නැත. ස්ටාර්ලා හැමදෙනාටම ඒ වාසනා ගුණය නැත. ඒ නිසා ඔවුන්ට සංගීත ප්‍රසංග ලැබෙන්නේ නැත. ජෝතිගේ සී.ඩී. එකක් කරගන්නට නොහැකිය. ඒ ඉල්ලුමක් නැති නිසාය.එහෙත් ජෝති තුළ තිබූ සියලු ගුණාංග සුරේන්ද්‍ර තුළ ඇද්දැයි මම නොදනිමි.”මල්ලි අපි සිංදු කිව්වෙ මිනිස්සුන්ගෙ චියර් එකට.. කවරය දිහා බලන්නෙවත් නැතුව“ඒ ජෝතිලාය. ඒකට කියන්නෙ මනුස්සකම කියලාය. හොඳ මනුස්සයෙක් කියන නම පමණක් ඉතිරිකොට තඹ දොයිතුවක්වත් ඉතිරි නොකොට ජෝති මියගියේය. ජෝතිගේ තරම් හැමදෙනාගේම හිත සවිමත් නැත. ඒ ඒ කාලයේය. දැන් චියර් එකට වඩා කවරය බලවත්ය.ඒ ගැන දොසක් කියන්නටත් බැරිය. මුළු සමාජයම එහෙම වෙනස්වී ඇති බැවිනි.එහෙත් ඛේදවාචකය මෙයයි. නාරද දිසාසේකර මියගියේ මහා සම්පතක් බඳු ගීතාවලියක් අපේ රටට ඉතිරි කරලාය. ආනන්ද සමරකෝන්, සී.ටී.ප්‍රනාන්දු, මොහිදින් බෙග්, කපුගේ, ෂෙල්ටන් පෙරේරා ආදීන් අපෙන් සමුගත්තේ එහෙම ධනයක් ඉතිරි කරලාය.ජෝති සමුගත්තේ ද මහා ධනයක් ස්ථිර තැන්පතුවක තැන්පත් කරමිනි.එහෙත් ස්ටාර් පන්නයේ තරුණ ගායකයන්ට අභියෝගයක් වන්නේ එවැන්නක් කළ හැකිවේද යන්නයි.ජෝතිගේම සිංදු ඔවුන්ගේ සිංදු බවට පත්කොට ඒවා ඉතිරිකොට සමුගැනීමෙන් පලක් ඇද්දැයි හෙමින් සීරුවේ සිතා බැලීම වටී.හිස් අහසේ ගෑවෙන්න තරමට ගී සෑයක් බඳිමී”අනුන්ගේ ගීවලින් නම් මේ ගී සෑයවල් බැඳීමේ තේරුමක් නැත.කරුණාදාස සූරියආරච්චිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>08</month>
      <day>07</day>
    </date>
    <link>http://www.silumina.lk/2011/08/07/_art.asp?fn=ay1108072</link>
    <topic>මේ සෙනෙහසට දෙවියොත් වඳිති</topic>
    <author>කේ. සී. ජේ. රත්නායක</author>
    <content>තරණය නිමා කළ මෙහොතඔවුහු දෙවුන්දර තුඩුවෙන් ගමන ආරම්භ කළහ. එහි සිට පේදුරු තුඩුවට දුර කිලෝ මීටර 670 කි. දකුණු කොනේ සිට උතුරු කොනට යන මේ ගමන දින 27 කින් හමාර කළ යුතුය. දැනට කිලෝමීටර 651 ක් දුර තරණය කොට හමාරය. යාපනයේ නෙල්ලිඅඩි ප්‍රදේශයේ ගිමන් නිවමින් සිටින ඔවුහු ඉතිරි කිලෝමීටර 09 ද තරණය කිරීමට සූදානමින් සිටිති.සම දවා පුළුස්සන ගිනියම් හිරු රැස් තවත් පැය කිහිපයකින් යාපනය අර්ධද්වීපය වසා පැතිරෙනු ඇත. එහෙත් මේ හිමිදිරිය යාපනයට සෞම්‍ය පෙනුමක් ලබා දුන්නේය.වේලාව හරියටම පෙරවරු 6.00 යි. කහ පැහැති විශේෂ ටී ෂර්ට් කට්ටලයකින් සැරසුණු කිහිප දෙනෙක් ඉදිරියෙන්ම යති. ඔවුන් මැද දැක පුරුදු මුහුණකි. ඒ මහේල ජයවර්ධනය. ඉදිරි පෙළේ කවයට පිටුපසින් පේළි පේළි සැදුණු මහ ජන ගඟකි.ක්‍රීඩා ඇඳුමින් සැරසුණු නව යොවුන් තරුණ තරුණියෝ නෝනාවරු මහත්වරු මැදිවිය ඉක්ම වූ, ජීවිතයේ සැඳෑ සමය ගෙවන ජ්‍යෙෂ්ඨ පුරවැසියෝ, ඒ සියලු වයස් නියෝජනය කරන විදේශිකයෝ සහ ළමා ළපටි එක පෙළට එක රිද්මයකට පෙරට පා තබති.අවුරුදු 15 ක් පමණ යැයි කිව හැකි සිහින් සිරුරින් යුත් ගැටවරයෙක් යටි පතුල් පොළොවේ ගැටෙන නොගැටෙන ගාණට දුර අඩි තබමින් යයි. ඔහුට පෙළපාළියේ ඉදිරියට යෑමට වුවමනා වී ඇති සැටියකි. අත්වාරුවකට බර වෙමින්, තල් කොළ මල්ලක් උරයෙහි එල්ලා ගත් අත්තම්මා කෙනෙක් තමා පසුකර යන අර ගැටවරයා දෙස හිස ඔසවා බලා මඳහස පෑවාය. ඇගේ මුහුණින් දහදිය උතුරනු පෙනෙයි.“තව කොච්චර දුර ද?” ඇය ඇසුවාය.උතුරේ පාසල් දැරියන්ගේ ආචාරය“තව කිලෝ මීටර හතරක් විතර යන්න තියෙනවා” ගැටයා කීවේය.“ඇයි මහන්සි ද?” ඔහු පෙරළා ප්‍රශ්න කෙළේය.“මහන්සිනම් තමා...” ඈ පිළිතුරු දුන්නේ මහන්සිය ගණන් නොගන්නා බවක් හඟවමිනි.මාත් මෙතෙක් වේලා බලා සිටියේ ගමන් සගයකු හමුවන තෙක් ය. මේ අත්තම්මාගේ ගමන් වේගය මගේ ගමන් වේගයට සමානය.“වතුර ටිකක් දෙන්න ද?”මා ඇයට වතුර බෝතලය දිගු කෙළේ කතාව ගමනට දෝලාවක් ය යන ප්‍රස්ථාව පිරුළ ද සිහි වූ නිසා ය.“වතුර නම් මගේ ළඟත් තියෙනවා” කී ඈ මෙතෙක් අතේ ගුලිකර ගෙන තිබු දෙයක් මා වෙත දිගු කළාය.“මේ තල් හකුරු... කෑල්ලක් කඩාගෙන කටේ දාගන්න...”තල් කොළ ආවරණයක් සහිත හකුරු මුල අතට ගෙන කෑල්ලක් කඩා කටේ දා ගතිමි. පැණි රසට අමතරව ලුණු රසක් ද දිවට දැනෙයි. ඒ ඇගේ දහදිය විය යුතුය.“මේ ළමයා කොළඹ ඉඳන් ද?”ඇය හොඳ පිරිසුදු සිංහලෙන් ඇසුවාය.“ඔබතුමිය කොහේද?”“මං මෙහේ. ඒත් කාලයක් කොළඹ ඉඳන් ඉංගි‍්‍රසි ඉගැන්නුවා.”මෙතැන් සිට අතුරු කතා නැතිව ඇගේ කතාව කෙටියෙන් කියවමු.“ඇමෙරිකාව පැත්තේ හිටිය වෝල්ටර් රැලේ කියන මිනිහලු ඉස්සෙල්ලම දුම්කොළ හොයා ගෙන සිගරට් බොන්න ගත්තේ. ඇත්ත මොක වුණත් මං අහලා තියෙන්නේ ඒ විදිහටයි. මං මේ රටේආදි වාසීන්ද පා ගමනේනායකයන්ට කියන්නේ ඔය සිගරට් තහනම් කරන්න කියලයි. මගේ මහත්තයා ගුරුවරයෙක්. එකම නුගුණෙට තිබුණේ එකක් හැර එකක් චේන් එකට සිගරට් බිව්වා. එතකොටත් අපි යාපනේ. අන්තිමට පෙනහලු පිළිකාව. බෙහෙත් කරන්න කොළඹට ගියා.ඉන්න හිටින්න තැනක් නෑ. අමාරුවෙන් අතහර දාලා තිබුණ කඩ කාමරයක් අඩු කුලියට අරන් මං එතැන පදිංචි වුණා. ගෙවල් ගානේ ගිහින් ඉංගි‍්‍රසි උගන්නලා ගාණක් හොයා ගත්තා. මහත්තයා මැරුණට පස්සෙත් මං දිගටම කොළඹ හිටියා. දැන් නම් කොළඹයි - යාපනෙයි දෙතැනම ජීවත් වෙන්න පුළුවන්. මං මේ ගමන ආවේ මගේ මහත්තයාට වුණ දේ මේ ලෝකේ වෙන කාටවත්ම වෙන්න එපා කියන ප්‍රාර්ථනාවත් එක්කයි.”දැන් අපට පෙනෙන්නේ පෙළපාළියේ අවසාන පේළිය ද අප දෙදෙනා පසු කැර මීටර 25 ක් 30 ක් පමණ දුර ගොස් ඇති බවයි.“මං හෙමිහිට ඔය ටික එන්නම් මේ ළමයා අඩිය ඉක්මන් කරලා යන්න.”මට මහත් අසීරුවක් දැනිණි. හුස්ම ගැනීම පවා අපහසු ලෙස දැනෙන්නට ගත්තේය. ඒ ඇගෙන් සමුගන්නට වීම නිසාම නොව ඈ තදින් පිළිකුල් කළ දෙයක් ඒ වන විටත් මගේ සාක්කුවේ තිබු හෙයිනි.පා ගමනින් ගියහොත් පෙළපාළියේ වලිගයවත් අල්ලාගත නොහැකි බව පෙනිණි. මා සහ ඔවුන් අතර පරතරය තවත් වැඩිවෙයි. පසුපසින් එන යතුරු පැදියට අත දැම්මේ සැකයෙනි. පුදුමයකි. යතුරු පැදිය නැවතිණි. මගේ බස ඔහුට නොවැටහෙයි. ඔහු අසන දේ මට ද නොතේරෙයි. මම දුර යන පෙළපාළිය දෙසට ඇඟිල්ල දිගු කෙළෙමි. යතුරු පැදියේ වුන් මැදිවියේ පුද්ගලයා මහපටඟිල්ල යතුරු පැදිය දෙසට නවා “නඟින්න” යැයි සන් කෙළේය. විනාඩි කිහිපයකින් මම පෙළපාළියේ ඉදිරි පෙළ ද පසු කෙළෙමි.“තෑන්ක් යූ වෙරි මච්...”“යූ ආ වෙල්කම් සර්”යතුරු පැදිකරු මගේ පිටට තට්ටු කෙළේ කිසියම් ගෞරවයක් හා කෘතවේදීත්වයක් පාමින් බව මට එක්වරම හැඟී ගියේය.ඒ පිළිගැනීම මට ලැබුණේ මා මේ පාද යාත්‍රාවේ කොටස්කාරයකු වීම නිසා බව ද සැණෙකින් හැඟිණි. මා ආවේ කිලෝමීටර කිහිපයක් පමණි. දෙවුන්දර තුඩුවේ සිට පේදුරු තුඩුව තෙක් කිලෝමීටර 670 ක් මඟ දුර ගෙවා පැමිණි අය කෙතරම් ගෞරවයක් සෙනෙහසක් අත්කැර ගනු ඇත් ද?මඟ දෙපස මීටරයක් මීටරයක් පාසා සංග්‍රහ සත්කාරයෝය.තැනෙක වතුර බෝතල් හා සිසිල් බීමය. තවත් තැනෙක කුරුම්බාය. මඟ දෙපස වුන් කාන්තාවෝ පෙළපාළිය දෙසට දොහොත් මුදුන් නඟා නමස්කාර කළෝය. ජීවමාන දෙවිවරුන් එහි ගමන් කරනු ඇතැයි ඔවුන් සිතුවේ ද?ඉදිරි පෙළේ ගමන් ගන්නවුන් ගේ කර නැවුම් මල් මාලවලින් පිරී ගොස්ය. මඟ දෙපස හමු වූ සෑම පාසලකම ශිෂ්‍ය ශිෂ්‍යාවෝ එක පෙළට සෑදී පැහැදෙමින් පාද යාත්‍රාවට අත්පොළසන් දුන්හ. ඊටත් අමතරව තූර්ය භාණ්ඩ වයමින් ගෞරවය හා පිළිගැනීම පුද කළෝය. තවත් පාසලක සිසුන් ක්‍රිකට් පිති ආවරණයක් මඟ දෙපස සිට නිර්මාණය කරමින් පෙළපාළියේ අන්තිම පේළිය පවා නික්ම යනතුරු ක්‍රිකට් පිති ඔසවාගෙන සිටිනු පෙනිණි.රජයේ හා පෞද්ගලික ආයතන සියල්ලකම පාහේ සේවක සේවිකාවෝ හිමිදිරි පාන්දරම සේවයට වාර්තා කළහ. ඒ කිසිවකුගේ විධානයක් නිසා නොව ස්වේච්ඡාවෙනි. එසේ පැමිණ සිටි ඔවුන් හැකි ලෙසින් පාද යාත්‍රාවට සංග්‍රහ සත්කාර ද ගෞරවය හා පිළිගැනීම ද ලබා දුන්නේ මුවඟේ නැඟුණු සෙනෙහස හා කෘතවේදීත්වය පිරුණු දෑස්වලිනි. ඔවුහු මුව පුරා අප සමඟ සිනාසුණහ. ඒ නම් වෙහෙස නිවන ප්‍රත්‍යක්ෂ ඖෂධයකි.පාද යාත්‍රාවේ යන පුතු වැලඳගෙන සෙනෙහස පිදීමට මේ අම්මා පේදුරුතුඩුවට ආවේ එංගලන්තයේ සිටයදැන් පාද යාත්‍රාව උතුරු කොනේය. පේදුරු තුඩුවට තවත් ඇත්තේ කිලෝමීටර තුනකි. ලංකා සිතියමේ හිස මුදුනේ දාරය දිගේ යන පාද යාත්‍රාවට මුහුදින් එතෙර ඉන්දියාවේ සලකුණු පෙනෙයි. අවසන් උපහාරය පිදුණේ පේදුරු තුඩුව බාලිකා විද්‍යාලයෙනි. ශිෂ්‍යාවෝ තූර්ය භාණ්ඩ වයමින් අත්පොළසන් දුන්නෝය. ඉන් නැඟුණේ සිංහල ගීතයක නාද රටාවකි.මගේ හිස මුදුනේ සිට යටි පතුල් දක්වා දහදියෙන් පෙඟී ගොස්ය. කමිසය පිටට ඇලී ඇත. ලුණු මිශ්‍ර දහදිය නිසා දෙනෙත් දැවිල්ලය. මා මෙන් අන් සියල්ලන් ද එසේය. අත්ලෙන් දෙනෙත් පිස දැමුවේ දහදිය පිසීමට පමණක්ම නොවේ. තවත් බොහෝ දෙනෙක් එසේ කරනු දුටුවෙමි.පාද යාත්‍රාව අවසන් කළ මොහොතේ බොහෝ දෙනා එකිනෙකා වැලඳ ගත්හ. කඳුළු නොමැති වූ දෑසක් එහි දකින්නට නොලැබුණු තරම්ය. ඒ දකින්නට ඔබත් එහි සිටියේ නම් ඒ කෙතරම් පිනක් ද?මාස් හෝල්ඩින්ග්ස් ආයතනයේ විවිධාකාර වගකීම් හා තනතුරු දරන අය ද, බැංකු, පෞද්ගලික හා රාජ්‍ය ආයතන සේවක සේවිකාවෝ ක්‍රීඩකයෝ, කලාකරුවෝ, දෙවුන්දර තුඩුවේ සිට පේදුරු තුඩුව දක්වා වූ ‘තරණය’ පාද යාත්‍රාවට වරින්වර එක් වූහ. ඒ එන මඟදී ඔවුන් එකතු කළ මුදල රුපියල් මිලියන 135 කි. යාපනයේ සිට පේදුරු තුඩුව දක්වා ආ අවසන් අදියරේදීත් රුපියල් පහේ - දහයේ සිට ලක්ෂ ගණන් මුදල් පරිත්‍යාග කෙරිණි. කුඩා දැරියක් දෑතින්ම අල්ලාගෙන සිටි රුපියල් 500 නෝට්ටුවක් කැටයට දමා එයට වැන්දාය.මීට කලකට පෙර පන්නල දී මාස් හෝල්ඩින්ග්ස් ආයතනයේ අධ්‍යක්ෂවරයකු වූ ඩයන් ගෝමස් මහතා සමඟ පැවැත්වූ ප්‍රවෘත්ති සාකච්ඡාවකදී කළ සඳහනක් මගේ සිහියට නැඟෙයි.“අපේ ඉලක්කය රුපියල් මිලියන 200 ක් යාපනයේ ළමයින් වෙනුවෙන් පිළිකා ප්‍රතිකාර ඒකකයක් හදන්න කියලා හිතුවේ කාරණා දෙකක් නිසා. එකක් නම් අද පිළිකාව ජීවිත විනාශ කරන ප්‍රධාන හේතුවක්.දෙවැන්න මහරගම හැරෙන්න වෙනත් තැනෙක පිළිකා රෝහලක් නෑ. යාපනේ කෙනෙක් වුණත් මහරගමට එන්න ඕනේ. උතුරට පිළිකා ප්‍රතිකාර ඒකකයක් හදන්න ඕන කියලා හිතුවේ ඒ නිසයි.”පාද යාත්‍රාව අවසන් කළ පසු ඔහු යාපනයේදී මෙසේ කීවේය.“මේක පුදුමාකාර ජයග්‍රහණයක්. එක රටක් එක ජනතාවක් හැටියට හිතනවා නම් අපිට කරන්න බැරි දෙයක් නෑ කියලා අපි අද ඔප්පු කළා.”දෙවුන්දර තුඩුවේ සිට පේදුරු තුඩුව දක්වා අඛණ්ඩව පාද යාත්‍රාවේ ආ සාරින්ද උනම්බුව මහතා මෙසේ කීවේය.“මුළු රටම එකට එකතු වුණා”සාරින්ද උනම්බුව, නාදන් ශිවගණනාදන්, මංජු වන්නිආරච්චි, චතුරිකා මයුරි, ඉන්දු කරුණාතිලක, සංදිපා සඳමාලී ඇතුළු දහතුන් දෙනෙක් අඛණ්ඩව දෙවුන්දර සිට පේදුරු තුඩුව දක්වා දින 27 ක් කිලෝමීටර් 670 ක් මඟ දුර තරණය කළෝය. ඔවුන් සමඟ වරින්වර ටී. එම්. ඩිල්ෂාන්, මහේල ජයවර්ධන, කුමාර සංගක්කාර, දිල්හාර ප්‍රනාන්දු, ඇන්ජලෝ මැතිව්ස්, යන ක්‍රිකට් ක්‍රීඩකයෝ ද, වෙනත් කලාකරුවෝ ද එක් වූහ.උතුරේ ළමයින්ගේ පී‍්‍රති ගෝෂාපේදුරු තුඩුව මුහුදු තීරයේදී මට තරංග සමඟ කතා කිරිමට අවස්ථාව ලැබිණි. ඔහු මේ පාද යාත්‍රාව සමඟ දකුණේසිට පැමිණි අයෙකි.“මොනවද හිතෙන්නේ?”“කරන්න බැරි දෙයක් නෑ... මහන්සියි. ඒත් කරන්න බැරි දෙයක් නෑ...”පිළිකාව අද ශ්‍රී ලාංකිකයන් බිලි ගන්නා රුදුරු මාරයෙක් මෙන් සැමතින්ම හිස ඔසවනු දක්නට ලැබේ. දැනට මහරගම පිළිකා රෝහලින් වසරකට ප්‍රතිකාර ලබන රෝගී සංඛ්‍යාව 45,000 ඉක්මවයි. එයින් 5000 ක් පමණ ළමයින් බවත් අසන්නට ලැබෙයි. යාපනයේ ළමයින් උදෙසා පිළිකා රෝහලක් තනා දීමට (Colours of Courages) පාද යාත්‍රාව (තරණය) ගමන් ආරම්භ කෙළේ ඒ වෙනුවෙන් මුළු රටම එක් කිරීමටය. “අනාගත ශ්‍රී ලංකාව පිළිකාවෙන් තොර රටක්” බවට පත් කිරිම එහි තවත් උතුම් අරමුණකි.උතුරේ ජනතාව මඟ දෙපස හිඳිමින් පාද යාත්‍රාවට නමස්කාර කෙළේ උතුම් කාර්යයක් වෙනුවෙන් කරන උතුම් උපහාරයක් හැටියට විය යුතුය. ඒ පාද යාත්‍රාවේ ජීවමාන දෙවියන් ගමන් කළේ ද? නැද්ද යනු අපි නොදනිමු. එහෙත් දෙවියන් පවා සාදුකාර දෙන දෙයකට මිනිසුන් දොහොත් මුදුන් නඟා වැඳීම අරුමයක් ද? දේවල් මිනිසුන් ගේ හදට දැනෙයි. තවත් රුපියල් මිලියන 65 ක් වුවමනා ය. ඔබේ හදටත් ඒ දැනුණොත් රුපියල් මිලියන 65 මහ ලොකු දෙයක් දැයි සිතෙනු නො අනුමානය.ජූලි මාසයේ පළමු වැනිදා දෙවුන්දර තුඩුවෙන් Trail (තරණය) පාද යාත්‍රාව ගමන් ආරම්භ කෙළේ පාර්ලිමේන්තු මන්ත්‍රී නාමල් රාජපක්ෂ මහතා ගේ ප්‍රධානත්වයෙනි. එය නිමා වූ ජූලි 27 දා නාමල් රාජපක්ෂ මන්ත්‍රීවරයා යාපනයේ රැඳී සිටීම දෛවෝපගත සිද්ධියකි. ආරම්භයට මෙන්ම සමාප්තියටත් ඔහු එක්ව සිටියේය. තවත් සුවිශේෂ ලක්ෂණයක් වූයේ ඔහු ප්‍රථම වරට යාපනය ජනතාව ඉදිරියේ දෙමළ බසින් කතා කිරිමය. එහි මුල් වැකි කිහිපය මෙසේ ය.ඉන්ඩෲ ඔරු මරක්ක මුඩියාද තාල් දෙවුන්දර මුනෙයි ඉරුන්දු පේදුරු මුතෙයිකු වන්ද පාද යාත්තිරෙයි උල ගත්තුක්කු කාට්ටු ගිරදු තෙටිකු මක්කල් වඩ පිල්ලෙයි ගලුක්කු කාටිටුම් අන්බු(අද අමතක කළ නොහැකි දවසක්. දෙවුන්දර සිට පේදුරු තුඩුවට පැමිණි පාද යාත්‍රාව ලෝකයට පෙන්වන්නේ දකුණේ ජනයා උතුරේ දරුවන් කෙරෙහි දක්වනු ලබන සෙනෙහසයි.)මේ සටහන නිමා කිරීමට ඒ කතාවේ උධෘතයක් ගෙන හැර දැක්වූයේ අන් කිසිවක් නිසා නොව දෙවුන්දර සිට පේදුරු තුඩුව දක්වා කිලෝමීටර 670 ක් දුරට දින 27 ක් පුරා ගලා ගියේ සෙනෙහස මිස අන් කිසිවක් නොවන හෙයිනි.දකුණේ සෙනෙහස උතුර පිළිගත්තේ සෙනෙහසිනි. උතුරේ ජනතාව දෑත් ඔසවා නමස්කාර කෙළේ ඒ සෙනෙහසට මිස අන් දෙයකට නොවේ. අපි ඒ බවට සාක්ෂි දරමු. මා කොතෙකුත් පයින් ගොස් ඇත. එහෙත් මුළු ජිවිත කාලයටම ගිය, යළිත් නොගිය හැකි හොඳම ගමන නම් යාපනයේ සිට පේදුරු තුඩුවට ගිය පා ගමනය. මට එසේ දැනේ නම් දෙවුන්දර තුඩුවේ සිට පේදුරු තුඩුවටම ගමන් කළ මිනිසුන්ට ඒ කෙසේ දැනෙනු ඇද්ද?කේ. සී. ජේ. රත්නායකඡායාරූප -සුදම් ගුණසිංහසමන් ශ්‍රී වෙදගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>08</month>
      <day>07</day>
    </date>
    <link>http://www.silumina.lk/2011/08/07/_art.asp?fn=ay1108074</link>
    <topic>මිලියනය ඉක්මවා කොටස් අලෙවි වන සමාගම් ගණන ඉහළට</topic>
    <author>තාරක වික්‍රමසේකර</author>
    <content>සති කිහිපයක් එක දිගටම අගය පහළ ගිය කොටස් වෙළෙඳ පොළේ පිබිදීමක් පසුගිය සතියේ සිට යළිත් ඇති විය.පසුගිය සඳුදා මිල ඉහළ ගිය සමාගම් අතුරින් කැපී පෙනුණේ ඒ එම් එෆ් සමාගමයි. පෙර දින රුපියල් 465.80 ක් වූ සමාගමේ කොටසක මිල එදින රුපියල් 600 ක් දක්වා ඉහළ ගියේය. දිනය නිමා වන විට සමාගමේ කොටසක මිල රුපියල් 587.10 ක් ලෙසින් දැක්විණි. ඒ පෙර දිනට සාපේක්ෂව රුපියල් 121.30 ක ඉහළ යාමකි.එසේම ‘ටී සර්විස්’ කොටසක මිල ද රුපියල් 700 සිට රුපියල් 800 ක් දක්වා රුපියල් 100 කින් ඉහළ ගියේය. මීට අමතරව එදින මිල ඉහළ ගිය සමාගම් අතර සී අයි ටී, ඩිමෝ සමාගම් ද විය. මිල පහළ යාම් අතුරින් කැපී පෙනුණේ ඊ බී ක්‍රෙසි සමාගමයි. පෙර දින රුපියල් 1800 ක් වූ සමාගමේ කොටසක මිල එදින රුපියල් 1620 ක් දක්වා රුපියල් 180 කින් පහළ ගියේය. එසේම මොරිසන්ස් සමාගමේ කොටසක මිල ද පෙර දිනට සාපේක්ෂව රුපියල් 150 කින් පහළ ගියේය. මිල පහළ ගිය සෙසු සමාගම් අතර ඊස්ටර්න් මර්චන්ට්, නුවරඑළිය හොටෙල්, සින්ග්ලංකා සමාගම් ද විය.දිනයේ වැඩිම කොටස් සංඛ්‍යාවක් අලෙවි වූයේ ඔරියන්ට් ගාමන්ට් සමාගමේය. සමාගමේ කොටස් 30160700 ක් අලෙවි විය.එසේම ඊ චැනලින් සමාගමේ කොටස් 12149600 ක් අලෙවි වීම ද කැපී පෙනුණි. ඊස්ට් වෙස්ට් සමාගමේ කොටස් 12437200 ක් අලෙවිය ද මේ අතර විය. තවත් සමාගම් රැසක කොටස් අලෙවිය මිලියනය ඉක්මවා ගියේය.පෙර සතියේ සිකුරාදා කොටස් 32239 ක් අලෙවි වූ නමුත් සඳුදා දින අලෙවි වූයේ කොටස් 30586 ක් පමණි.අඟහරුවාදා (2) දින ද සමාගම් රැසක කොටස් අලෙවිය මිලියනය ඉක්මවා ගියේය. බ්ලු ඩයමන්ඩ් සමාගමේ කොටස් 15915300 ක් අලෙවි වූ අතර බ්ලු ඩයමන්ඩ් (ඡන්ද බලය රහිත) සමාගමේ කොටස් 18930700 ක් අලෙවි විය.දිනයේ මිල ඉහළ යාම් අතුරින් කැපී පෙනුණේ රේණුකා සිටි හොටෙල් සමාගමේය. පෙර දින රුපියල් 345 ක් වූ සමාගමේ කොටසක මිල එදින රුපියල් 392.50 ක් දක්වා ඉහළ ගියේය. ඒ රුපියල් 47.50 ක මිල ඉහළ යාමකි. එසේම කලම්ඹු ෆාමසි මිල ද පෙර දිනට සාපේක්ෂව රුපියල් 43.30 කින් ඉහළ ගියේය.මිල පහළ යාම් අතුරින් කැපී පෙනුණේ සින්ග්ලංකා සමාගමය. පෙර දින රුපියල් 2109.10 ක් වූ සමාගමේ කොටසක මිල එදින රුපියල් 1908.00 ක් දක්වා රුපියල් 201.10 කින් පහළ ගියේය.මිල පහළ ගිය සෙසු සමාගම් අතර ඒ එම් එෆ්, එම් ඩී එෆ් සී හා ඩිමෝ සමාගම් කැපී පෙනුණි. පෙර දින 30586 ක් ගනුදෙනු සිදු වූ නමුත් එදින ගනුදෙනු සිදු වූයේ 18295 ක් පමණි. මෙය දිනයේ සිදුවූ විශාලම වෙනස ලෙස දැක්විය හැකිය.පෙර සතියේ සිකුරාදා මිලංකා මිල දර්ශකය දැක්වුණේ ඒකක 6210.07 ක් ලෙසින් වන අතර සඳුදා එය ඒකක 6244.94 ක් දක්වා ඉහළ ගිය නමුත් අඟහරුවාදා එම අගය ඒකක 6212.44 ක් දක්වා යළි පහළ ගියේය.සමස්ත කොටස් මිල දර්ශකය ද එම සිකුරාදා ඒකක 6685.38 ක් ලෙසින් දැක්වුණ අතර සඳුදා දින එය ඒකක 6854.14 ක් ලෙස දැක්වුණි. අඟහරුවාදා එම අගය ඒකක 6819.58 ක් දක්වා අඩු විය.ලංකා වෙන්ටරිස් පී එල් සී කොටසකට රුපියල් 1.50 ක් බැගින් වසර අවසාන ලාභාංශ ගෙවනු ලබන බව දන්වා තිබු අතර සින්ගර් ශ්‍රී ලංකා හා සිංගර් ඉන්ඩස්ට්‍රිස් වසර මැද ලාභාංශ ලෙස පිළිවෙළින් රුපියල් 1.50 ක් හා රුපියල් 6.75 ක් බැගින් ගෙවනු ලබන බවට නිවේදනය කර තිබුණි.තාරක වික්‍රමසේකරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>08</month>
      <day>07</day>
    </date>
    <link>http://www.silumina.lk/2011/08/07/_art.asp?fn=aj1108071</link>
    <topic>ෆස්ට් ඒෂියා කාබන් ලංකා ඇරැඹේ</topic>
    <author/>
    <content>ෆස්ට් ඒෂියා කාබන් ලංකා ඇරැඹේශ්‍රී ලංකාවේ කාබන් විමෝචනය සහ ප්‍රතිචක්‍රියකරණය පිළිබඳ වූ සමාගම් දැනුවත් කිරීම පිණිස ආරම්භ කළ ෆස්ට් ඒෂියා කාබන් ලංකා සමාගමේ අධ්‍යක්ෂ ආචාර්ය රංජිත් බණ්ඩාර මහතා, පරිසර ඇමැති අනුර පි‍්‍රයදර්ශන යාපා මහතාට සමරු ලාංඡනය පිළිගැන්වූ අයුරු.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>08</month>
      <day>07</day>
    </date>
    <link>http://www.silumina.lk/2011/08/07/_art.asp?fn=aj1108072</link>
    <topic>‘නැණ ගුණ තිළිණ’ ව්‍යාපෘතියට ඩීමෝ දායකත්වය</topic>
    <author/>
    <content>‘නැණ ගුණ තිළිණ’ ව්‍යාපෘතියට ඩීමෝ දායකත්වයඩිමෝ සභාපති / ප්‍රධාන විධායක නිලධාරී රංජිත් පණ්ඩිතගේ මහතා ජනාධිපති මන්දිරයේදී ජනාධිපති මහින්ද රාජපක්ෂ ජනාධිපතිතුමාට රථය බාර දෙමින්. ජනාධිපති ලේකම් ලලිත් වීරතුංග, ඩිමෝ සමාගමේ නියෝජ්‍ය ප්‍රධාන විධායක නිලධාරී ගහනාත් පණ්ඩිතගේ, ටාටා කොමර්ෂල් වෙහිකල්ස්හි සාමාන්‍යාධිකාරී විජිත බණ්ඩාර මහත්වරු ද මෙහි වෙති.සීමාසහිත ඩීසල් සහ මෝටර් ඉංජිනේරු පොදු සමාගම (ඩීමෝ) විසින් “නැණ ගුණ තිළිණ” ස්වේච්ඡා ව්‍යාපෘතිය සඳහා සිය දායකත්වය ලබා දෙයි. එම ව්‍යාපෘතිය ක්‍රියාත්මක කරන ලද්දේ ජනාධිපති ලේකම් කාර්යාලයේ කාර්ය මණ්ඩලයේ සුබ සාධක සංගමය විසිනි.ඩීමෝ සමාගම එම ව්‍යාපෘතිය සඳහා දායකත්වය ලබා දෙන ලද්දේ ඒ සඳහාම සකස් කළ ටාටා සිටි රයිඩ් බස් රථයක් ප්‍රදානය කිරීමෙනි. “මෙම නැණ ගුණ තිළිණ ව්‍යාපෘතියේ කොටස්කරුවෙකු වීම පිළිබඳව අපි ආඩම්බර වෙනවා. අපි මෙය දකින්නේ අපේ අනාගත පරපුරේ කියවීමේ පුරුද්ද දියුණු කිරීමේ ආරම්භයක් ලෙසයි. කියවීමේ පුරුද්ද සෑම ළමයකු තුළම ස්ථාපිත කළ යුතු අතර එමඟින් දීර්ඝ ගමනක් යා හැකියි.” ඩීමෝ සමාගමේ සභාපති / ප්‍රධාන විධායක නිලධාරී රංජිත් පණ්ඩිතගේ මහතා ප්‍රකාශ කළේය.“නැණ ගුණ තිළිණ” ව්‍යාපෘතිය මඟින් මෙරට ග්‍රාමීය ප්‍රදේශවල අඩු පහසුකම් යටතේ ඇති පුස්තකාල සඳහා පොත් පරිත්‍යාග කිරීම සිදු කරනු ලබයි. මෙම ව්‍යාපෘතියෙහි ඇති විශේෂත්වය වනුයේ මෙය ජංගම සේවාවක් සමයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>08</month>
      <day>07</day>
    </date>
    <link>http://www.silumina.lk/2011/08/07/_art.asp?fn=aj1108073</link>
    <topic>ජංගම දුරකථන ඉංගී‍්‍රසි ගුරුවරුන් බවට හරවයි</topic>
    <author/>
    <content>ජංගම දුරකථන ඉංගී‍්‍රසි ගුරුවරුන් බවට හරවයිජංගම දුරකථන පරිහරණය කරන්නන්ගේ පහසුව සඳහා “ලර්න් ඉංග්ලිස් විත් ද බ්‍රිටිෂ් කවුන්සිල්” නමැති පුද්ගල පාදක ඉංගී‍්‍රසි භාෂා ඉගෙනුම් සේවාවට ශ්‍රී ලාංකික ජංගම දුරකථන අන්තර්ගත ද්‍රව්‍ය පිළිබඳ විශේෂඥ ආයතනයක් වන ඛ මෙසෙන්ජර් අනුග්‍රහය ලබා දෙයි.“ලර්න් ඉංග්ලිස් විත් ද බ්‍රිටිෂ් කවුන්සිල්” යනු ජංගම දුරකථන භාවිත කරන්නන් හට සිය ජංගම දුරකථන හරහා සිය ඉංගී‍්‍රසි භාෂා කුසලතා පරීක්ෂා කිරීම හා ප්‍රගුණ කිරීම කර ගත හැකි, ඉතා සරල කරන ලද අන්තර් ක්‍රියාකාරී මාධ්‍යයකි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>08</month>
      <day>07</day>
    </date>
    <link>http://www.silumina.lk/2011/08/07/_art.asp?fn=aj1108074</link>
    <topic>සෙලින්කෝ ලයිෆ් ‘ෆැමිලි සවාරි’පස්වන අදියර චීනයට</topic>
    <author/>
    <content>සෙලින්කෝ ලයිෆ් ‘ෆැමිලි සවාරි’පස්වන අදියර චීනයටසෙලින්කෝ ලයිෆ් හි වාසනාවන්ත ජීවිත රක්ෂණ ඔප්පු හිමියන් පිරිසකට ලබන වසරේදී ‘ද ෆොබිඩ්න් සිටි’ සහ ‘චීන මහා ප්‍රාකාරය’ යන චීනයේ සුප්‍රකට ස්ථානයන් හි සංචාරය කිරීමට අවස්ථාවක් උදා වනු ඇත.සමාගමේ අති විශාල වාර්ෂික ෆැමිලි සවාරි ප්‍රවර්ධන වැඩසටහනේ පස්වන අදියර යටතේ සුපිරි ජයග්‍රාහකයින් ලෙස තෝරා ගන්නා රක්ෂණ ඔප්පු හිමි පවුල් 15 කට අයත් සාමාජිකයන් 60 දෙනකුට සියලු වියදම් සහිතව එසේ බෙයිජිං හි නිවාඩුවක් ගත කිරීමට අවස්ථාවක් දිනා ගැනීමට හැකි වන ලෙස එම වැඩසටහන සැලැසුම් කර ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>08</month>
      <day>07</day>
    </date>
    <link>http://www.silumina.lk/2011/08/07/_art.asp?fn=aj1108075</link>
    <topic>එම්බාර්ක් ව්‍යාපෘතියට ජගත් සම්මානයක්</topic>
    <author/>
    <content>එම්බාර්ක් ව්‍යාපෘතියට ජගත් සම්මානයක්ඔඩෙල් සමාගමේ එම්බාර්ක් ව්‍යාපෘතිය, සත්ත්ව සුබ සාධන ආයතනයක් ලෙස ලබා දෙන විශිෂ්ට දායකත්වය සඳහා ‘ඇනිමල්ස් ඒෂියා වෙල්ෆෙයා - 2011’ උලෙළේදී සම්මානයට පාත්‍ර වීය.ඔඩෙල් සමාගම සත්ත්ව හිංසනය අවම කිරීමට පුද්ගලයන් පෙලඹවීම සහ එම්බාර්ක් ව්‍යාපෘතිය මඟින් සත්ත්ව සුබසාධනය පිළිබඳව මාධ්‍ය අවධානය යොමු කිරීම සම්බන්ධයෙන් එම සම්මානය ප්‍රදානය කර ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>08</month>
      <day>07</day>
    </date>
    <link>http://www.silumina.lk/2011/08/07/_art.asp?fn=aj1108076</link>
    <topic>ශ්‍රී ලංකන් එයාර්ලයින්ස් ව්‍යාපාරික පන්තිය කෙරෙහි වැඩි අවධානය යොමු කරයි</topic>
    <author/>
    <content>ශ්‍රී ලංකන් එයාර්ලයින්ස් ව්‍යාපාරික පන්තිය කෙරෙහි වැඩි අවධානය යොමු කරයිව්‍යාපාරික පන්ති මඟී කුටි සඳහා ඉල්ලුම වැඩි වත් ම, අධි ආදායම්ලාභී මඟීන්ගේ සුඛෝපභෝගී පහසුකම් වැඩි කිරීමට ශ්‍රීලංකන් එයාර්ලයින්ස් සිය අවධානය යොමු කරමින් සිටී.ශ්‍රීලංකන් එයාර්ලයින්ස් හි සභාපති නිශාන්ත වික්‍රමසිංහ මහතා මෙසේ පවසයි, “ගෝලීය සංචාරකයන් අතර ජනපි‍්‍රය ගමනාන්තයක් බවට ශ්‍රී ලංකාව ස්ථාපිත වී තිබෙන හෙයින්, සුඛෝපභෝගී ව්‍යාපාරික පන්ති ආසන සඳහා ඉහළ මිලක් ගෙවීමට සැදී පැහැදී සිටින සංචාරකයන් වැඩි වැඩියෙන් ගෙන්වා ගැනීමට ශ්‍රීලංකන් එයාර්ලයින්ස් අවධානය යොමු කරමින් සිටී. එබැවින්, අපගේ මඟීන් වැය කරන මුදලට ඉහළ ම වටිනාකමක් ලබා දීම කෙරෙහි ද අපගේ අවධානය යොමු වී ඇත.”කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>08</month>
      <day>07</day>
    </date>
    <link>http://www.silumina.lk/2011/08/07/_art.asp?fn=aj1108077</link>
    <topic>ජාතික ව්‍යාපාර කළමනාකාරිත්ව සිසුන් 252කට මෙවර උපාධි</topic>
    <author/>
    <content>ජාතික ව්‍යාපාර කළමනාකාරිත්ව සිසුන් 252කට මෙවර උපාධිආචාර්ය හියු බ්‍රැබී මහතා විසින් තොරතුරු පද්ධති කළමනාකරණ අංශයෙන් සම්මානයට පාත්‍ර ඩි. ජී. ආර්. දිල්රුක්ෂි මෙනෙවියට සහතිකපත පිරි නැමු අවස්ථාව.ජාතික ව්‍යාපාර කළමනාකාරීත්ව ආයතනයේ 13 වන විද්‍යාවේදී උපාධි ප්‍රදානෝත්සවය යෞවන කටයුතු හා කුසලතා සංවර්ධන අමාත්‍ය, ඩලස් අලහප්පෙරුම මහතාගේ ප්‍රධානත්වයෙන් කොළඹ දී පසුගියදා පැවැත්විණි.අයර්ලන්ත ජාතික විශ්ව විද්‍යාලයට අනුබද්ධිත ඩබ්ලින් විශ්ව විද්‍යාලයේ සහයෝගිතාවෙන් පැවැත්වෙන මෙම විද්‍යාවේදී උපාධි වැඩසටහනේ මෙවර සිසුන් 252 කට උපාධි පිරි නැමුණු අතර එම උපාධි ප්‍රදානෝත්සවය පැවැත්වුණේ තොරතුරු පද්ධති කළමනාකරණ, කළමනාකරණ, මානව සම්පත් කළමනාකරණ යන විද්‍යාවේදී උපාධි වැඩසටහන් හදාරා නික්ම යන ශිෂ්‍ය ශිෂ්‍යාවන් වෙනුවෙනි. මෙහිදී විශිෂ්ටතම ශිෂ්‍යයා ලෙසින් තොරතුරු පද්ධති කළමනාකරණ අංශයෙන් ඩී. ජී. ආර්. දිල්රුක්ෂි මෙනෙවියත් හා කළමනාකරණ හා මානව සම්පත් කළමනාකරණ යන අංශයන්ගෙන් කේ. සී. වැලිහිඳ මෙනෙවිය ද සම්මානයට පාත්‍ර වූහ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>08</month>
      <day>07</day>
    </date>
    <link>http://www.silumina.lk/2011/08/07/_art.asp?fn=aj1108078</link>
    <topic>නේචර්ස් සීක්‍රට්ස් ශාක පර්යේෂණාගාරය ඇරේ</topic>
    <author/>
    <content>නේචර්ස් සීක්‍රට්ස් ශාක පර්යේෂණාගාරය ඇරේනේචර් බියුටි ක්‍රියේෂන්ස් සභාපති සමන්ත කුමාරසිංහ මහතා උත්සවයේ ප්‍රධාන ආරාධිතයා වූ ජනාධිපති ලේකම් ලලිත් වීරතුංග මහතාට කොතල හිඹුටු පැළයක් පිළිගන්වමින්.නේචර්ස් සීක්‍රට්ස් සමාගම විසින් ස්ථාපිත, ශ්‍රී ලංකාවේ පෞද්ගලික ආයතනයක් සතු ප්‍රථම ශාක පර්යේෂණාගාරය සහ එයට අනුබද්ධිත ශාක පටක රෝපණාගාරය ජනාධිපති ලේකම් ලලිත් වීරතුංග මහතා අතින් පසුගිය දා විවෘත කෙරිණි.ඖෂධීය පැළෑටි පටක රෝපණය කර ව්‍යාප්ත කිරීම ඉලක්ක කර ගනිමින් නේචර්ස් සීක්‍රට්ස් ශාක පර්යේෂණාගාරයට අනුබද්ධව පටක රෝපණාගාරයක් ද ස්ථාපිත කර ඇත. නවීන පටක රෝපණ ක්‍රම භාවිත කොට දුර්ලභ වූ ඉතා වටිනා ඖෂධ පැළෑටි බහුලව රෝපණය කොට ශ්‍රී ලාංකිකයන් අතරේ බෙදා දීම මඟින් එම ශාක වර්ග වඳ වී යාම වළක්වා, අනාගත පරපුර සඳහා සුරක්ෂිත කර ගැනීමට නේචර්ස් සීක්‍රට්ස් පටක රෝපණාගාරය කැප වී සිටී.ශාක ආශි‍්‍රත ද්‍රව්‍ය පිළිබඳව ඇමෙරිකානු ජාතික පර්යේෂණායතනය සහ ඉතාලියේ ෆ්ලෝරන්ස් විශ්ව විද්‍යාලය යන ජාත්‍යන්තර කීර්තියට පත් පර්යේෂණායතන සමඟ පර්යේෂණ කටයුතු සඳහා වූ අවබෝධතා ගිවිසුම් අත්සන් කිරීම තුළින් නේචර්ස් සීක්‍රට්ස් ශාක පර්යේෂණාගාරය ජාත්‍යන්තර තලයේ පිළිගැනීමකට ලක්ව ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>08</month>
      <day>07</day>
    </date>
    <link>http://www.silumina.lk/2011/08/07/_art.asp?fn=aj1108079</link>
    <topic>HP E Club  ප්‍රසාද දීමනා සැලසුමක්</topic>
    <author/>
    <content>HP E Club  ප්‍රසාද දීමනා සැලසුමක්Hewlett-Pack ආයතනය එහි Everybody on campaign වැඩසටහන, නව පාරිභෝගික ප්‍රසාද දීමනා සැලසුම් ක්‍රමයක් සමඟ සම්බන්ධ කර සේවා බෙදාහැරීමේ ප්‍රමිතිය තවදුරටත් ඉහළ නැංවීමට කටයුතු යොදා ඇත. පාරිභෝගිකයින්ට තමන් මිලදී ගන්නා අව්‍යාජ HP Notebook පරිගණක පිළිබඳ වගකීමක් ලබාගත හැකි අතර ඉදිරි ප්‍රවර්ධන දීමනාවන් සහ මිල අඩු කිරීම් වැනි තොරතුරු ලබාගැනීමේ හැකියාව ලැබේ.පළමු ප්‍රසාද දීමනා සැලසුම HP පර්සනල් සිස්ටම්ස් දේශීය කළමනාකරු ලක්ෂ්මීන්ද්‍ර ප්‍රනාන්දු මහතා විසින් සන්නාම කළමනාකරු ඇන්ජලෝ මැතිව්ස්ට පිරිනැමීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>08</month>
      <day>07</day>
    </date>
    <link>http://www.silumina.lk/2011/08/07/_art.asp?fn=aj11080710</link>
    <topic>ලංකෙම් දළඳා මාලිගාව වර්ණවත් කරයි</topic>
    <author/>
    <content>ලංකෙම් දළඳා මාලිගාව වර්ණවත් කරයිරොබියලැක් තීන්ත නිෂ්පාදනය කරන ලංකෙම් පේන්ට්ස් සමාගම එළඹෙන ඇසළ පෙරහර වෙනුවෙන් නොකඩවා සත්වෙනි වසර සඳහා ද මහනුවර දළඳා මාලිගා සංකීර්ණයේ තීන්ත ආලේප කිරීම සිදු කළේ ය.එම වර්ණ පූජා සමාප්තිය සටහන් කරමින් ලංකෙම් සිලෝන් අධ්‍යක්ෂ රුවන් ටී. වීරසිංහ මහතා දළදා මාලිගාවේ දියවඩන නිලමේ ප්‍රදීප් නිලංග දෑල වෙත සමරු ඵලකයක් පිරිනැමූ අවස්ථාව.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>08</month>
      <day>07</day>
    </date>
    <link>http://www.silumina.lk/2011/08/07/_art.asp?fn=aj11080711</link>
    <topic>ශූර ගොවියාට ජනතා හරසර</topic>
    <author/>
    <content>ශූර ගොවියාට ජනතා හරසරචසී.අයි.සී. මනුස්සකම සංවිධානය කළ ශූර ගොවියා තුන්වන අස්වැන්නේ අභිෂේක ලද ශූර ගොවියා වන සියඹලාන්ඩුවේ නිහාල් සුබසිංහ මහතා පිළිගැනීම සඳහා ප්‍රදේශවාසීන් විසින් විශේෂ උත්සවයක් සංවිධානය කරන ලදී.නිහාල් සුභසිංහ සහ ඔහුට ප්‍රථම ත්‍යාගය ලෙස ලද මෝටර් රථය සමඟ මොනරාගල නගරයේ සිට රිය පෙරහරකින් සියඹලාන්ඩුව හරහා කොඩයාන පිහිටි උත්සව ශාලාවට මහත්වූ ජනතා උපහාර මැදින් ඔහු කැඳවා ගෙන යන ලදී.එම අවස්ථාවට ප්‍රධාන ආරාධිතයා වශයෙන් පොල් සංවර්ධන සහ රාජ්‍ය වැවිලි අමාත්‍ය ජගත් පුෂ්පකුමාර මහතා සහ පළාත් පාලන මැති ඇමැතිවරු ද සී.අයි.සී. ගොවි තානාපති වසන්ත දුක්ගන්නාරාල මහතා ද සහභාගි වූහ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>08</month>
      <day>07</day>
    </date>
    <link>http://www.silumina.lk/2011/08/07/_art.asp?fn=aj11080712</link>
    <topic>ශ්‍රී ලංකා වාස්තු විද්‍යාඥයන්ගේ ආයතනය</topic>
    <author/>
    <content>ශ්‍රී ලංකා වාස්තු විද්‍යාඥයන්ගේ ආයතනයශ්‍රී ලංකා වාස්තු විදාඥයින්ගේ ආයතනය මඟින් Architect 2011 ප්‍රදර්ශනයේ වෙළෙඳ කුටි හිමිකරුවන්ට තුති පිදුමත් ලබන වසරේ පැවැත්වීමට නියමිතArchitect 2011 එළිදැක්වීමත් කොළඹ ටාජ් සමුද්‍ර‍්‍රා හෝටලයේදී සංවිධානය කරනු ලැබූ උත්සවයකදී සිදු කරන ලදී.වාර්ෂික සැසි වාරය 2012 පෙබරවාරි මස 22 වැනිදා සිට 26 වැනිදා දක්වා බණ්ඩාරනායක අනුස්මරණ ජාත්‍යන්තර සම්මන්ත්‍රණ ශාලා පරිශ්‍රයේ දී පැවැත්වීමට සූදානම් කර ඇත. එහි ප්‍රධාන අංගයක් වනු ඇත්තේ වාස්තු විද්‍යා නිර්මාණ හා වෙළෙඳ ප්‍රදර්ශනය වන අතර 2012 දී එය අඛණ්ඩව පැවැත්වෙන්නේ 29 වැනි වරටය.2012 වසරේ ප්‍රදර්ශනයට ගොඩනැඟිලි ඉදිකිරීම් ක්‍ෂේත්‍රයට අයත් වෙළෙඳ කුටි 200කට වඩා ඇතුළත් කිරීමට නියමිතය. “පසුගිය වසර තුනෙහිම ප්‍රදර්ශන සඳහා සම්බන්ධ වූ නිසා අප සමාගමට විශිෂ්ට ප්‍රතිඵල ලැබුණා. ඒ නිසා ඉදිරි වසරේදීත් අනිවාර්යයෙන්ම වෙළෙඳ කුටියක් ලබාගැනීමට අප සැලසුම් කර තිබෙනවා.” යනුවෙන් වෙළෙඳ කුටි හිමිකරුවන් පැවසූ අතර ඉතා සංවිධානාත්මකව පවත්වන ප්‍රදර්ශනයක් බැවින් ක්ෂේත්‍රයේ සෑම දෙනකුටම මෙය ඉතාම වැදගත් අවස්ථාවක් බව ද ඔවුහු වැඩිදුරටත් කීහ.මේ ප්‍රදර්ශනය වාස්තු විද්‍යාඥයින්ට ඔවුන්ගේ නිර්මාණ එළිදැක්වීමට අවස්ථාවක් සලසා දෙයි. වාස්තු විද්‍යා නිර්මාණ හා පර්යේෂණ සඳහා විවිධ ක්‍ෂේත්‍රයන් යටතේ සම්මාන ප්‍රදානය කිරිමට නියමිතය. ඉදිකිරීම් ක්‍ෂේත්‍රයට සම්බන්ධ දේශීය නිපැයුම් සඳහා නිෂ්පාදන සම්මාන කාණ්ඩය යටතේ පිරිනැමෙන සම්මානයන් දේශීය කර්මාන්තයට රුකුලක් වනු ඇත.රට පුරා විසිරී සිටින සිසුන්ට, විශේෂයෙන්ම කොළඹින් බැහැර ග්‍රාමීය ප්‍රදේශවල පිහිටි පාසල් සිසුනට මෙම ප්‍රදර්හනය නැරඹීමට ශ්‍රී ලංකා වාස්තු විද්‍යාඥයන්ගේ ආයතනය ආරාධනා කර සිටියි. ඔවුන්ට ප්‍රදර්ශනය පැවැත්වෙන දින හතර පුරාම නොමිලේ ප්‍රදර්ශනය නැරඹීමට හැකිවනු ඇත.වරලත් වාස්තු විද්‍යාඥ හර්ෂ ප්‍රනාන්දු, වරලත් වාස්තු විද්‍යාඥ ඩී.එච්.විජේවර්ධන, මහාචාර්ය චිත්‍රා වෙඩික්කාර, ශ්‍රී ලංකා වාස්තු විද්‍යාඥයින්ගේ ආයතනයේ සභාපති වරලත් වාස්තු විද්‍යාඥ රන්ජන් නඩේසපිල්ලෙයි හා වරලත් වාස්තු විද්‍යාඥ චන්දන එදිරිසූරිය යන මහත් මහත්මීන් ආර්කිටෙක් 2012 වෙඩ් අඩවිය එළිදක්වමින්.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>08</month>
      <day>07</day>
    </date>
    <link>http://www.silumina.lk/2011/08/07/_art.asp?fn=aj11080713</link>
    <topic>ඩෙංගු ව්‍යාප්තිය වැළැක්වීමට</topic>
    <author/>
    <content>ඩෙංගු ව්‍යාප්තිය වැළැක්වීමටයුනියන් ඇෂුවරන්ස් ආයතනය පසුගිය ජූලි 8 වන දිනට යෙදුණු යුනියන් දිනය ඩෙංගු ව්‍යාප්තිය වැළැක්වීමට ජනතාව දැනුවත් කිරීමේ සත්කාර්යය වෙනුවෙන් යොදා ගැනීමට තීරණය කළේය. ඒ අනුව එදින වීදි බට යුනියන් ඇෂුවරන්ස් කණ්ඩායම ඩෙංගු පිළිබඳව ජනතාව දැනුවත් කරන අත්පත්‍රිකා සහ පොත් පිංචවල් බෙදා දීම, පුවරු සවි කිරීම මෙන්ම ඩෙංගු ව්‍යාප්තිය වැළැක්වීම ගැන පුද්ගලයන් පෞද්ගලිකව දැනුවත් කිරීමේ කාර්යයේ නිරත වූහ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>08</month>
      <day>07</day>
    </date>
    <link>http://www.silumina.lk/2011/08/07/_art.asp?fn=aj11080714</link>
    <topic>ස්ටෙෆනිට ලංකා බැංකුවෙන් සුබ පැතුම්</topic>
    <author/>
    <content>ස්ටෙෆනිට ලංකා බැංකුවෙන් සුබ පැතුම්2011 විශ්ව රූ රැජින තරගය සඳහා ශ්‍රී ලංකාව නියෝජනය කරන ස්ටෙෆනි සිරිවර්ධන මෙනෙවිය පසුගියදා ලංකා බැංකුවේ ප්‍රධාන කාර්යාලයට පැමිණියාය.ලංකා බැංකුවේ අනේවාසික විදේශ මුදල් ගිණුම් හිමිකාරියක ද වන ඇය ලංකා බැංකුවේ කළමනාකාරිත්වය විසින් ඉතා උණුසුම් ලෙස පිළිගනු ලැබීය.ලංකා බැංකුවේ වැඩබලන කළමනාකාර කේ.ධර්මසිරි මහතා විසින් ස්ටෙෆනි මෙනෙවිය වෙත තිළිණයක් ප්‍රදානය කරන අන්දම.ලංකා බැංකුවේ ජාත්‍යන්තර අංශයේ සහකාර මහා කළමනාකාර ඩබ්ලිව්.ජී.ආරියරත්න මහතා ද මෙහි වෙයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>08</month>
      <day>07</day>
    </date>
    <link>http://www.silumina.lk/2011/08/07/_art.asp?fn=aj11080715</link>
    <topic>එක්ස්සෙල් වර්ල්ඩ් බ්‍රවුන්ස් යටතට</topic>
    <author/>
    <content>එක්ස්සෙල් වර්ල්ඩ් බ්‍රවුන්ස් යටතටබ්‍රවුන්ස් සමාගමේ අනු සමාගමක් වන බ්‍රවුන්ස් ඉන්වෙස්ට්මන්ට්ස් සිය අනාගත සැලසුම් හෙළි කළේ ය. එහිදී බ්‍රවුන්ස් සමූහයේ කළමනාකාර අධ්‍යක්ෂ මුරලි ප්‍රකාශ් සහ බ්‍රවුන්ස් ඉන්වෙස්ට්මන්ට් සභාපතිනි රෝහිනී නානායක්කාර එක්ස්සෙල් වර්ල්ඩ් පවරා ගැනීම ගැන නිවේදනය කළ අවස්ථාවේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>08</month>
      <day>07</day>
    </date>
    <link>http://www.silumina.lk/2011/08/07/_art.asp?fn=aj11080716</link>
    <topic>හේමාස් මැනුෆැක්චරින් අලෙවි විශිෂ්ටයන් අගයයි</topic>
    <author/>
    <content>හේමාස් මැනුෆැක්චරින් අලෙවි විශිෂ්ටයන් අගයයිහේමාස් මැනුෆැක්චරින් වාර්ෂික විකුණුම් සම්මේලනයේ දී සිය විකුණුම් හා අලෙවි කාර්ය මණ්ඩලයට නව මූල්‍ය වර්ෂයට අදාළ සැලසුම් ප්‍රකාශයට පත් කිරිම පසුගියදා සිදුකෙරිණ.හේමාස් මැනුෆැක්චරින් කළමනාකාර අධ්‍යක්ෂ ඉමල් ෆොන්සේකා මහතා හොඳම නව්‍ය වෙළෙඳ කාණ්ඩය සඳහා වන සම්මානය ලංකා සතොස පාරිභෝගික කළමනාකරු චන්දන ගමගේ මහතා අතින් ලබාගත් අවස්ථාව. විකුණුම් කළමනාකරු ටෙරන්ස් එන්. ඒබ්‍රහිම්, විකුණුම් අධ්‍යක්ෂ අනිල් මීගහගේ මහත්වරු ද මෙහි වෙති.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>08</month>
      <day>14</day>
    </date>
    <link>http://www.silumina.lk/2011/08/14/_art.asp?fn=aa1108141</link>
    <topic>ශ්‍රී ලංකාවට ඕනෑම විටෙක ඕනෑම උදවුවක් දෙනවා</topic>
    <author>සුනිල් දයා අල්විස් - අරුණි මුතුමලී</author>
    <content>සුනිල් දයා අල්විස් - අරුණි මුතුමලීශ්‍රී ලංකාවට අවශ්‍ය ඕනෑම මොහොතක ඕනෑම සහයක් ලබාදීමට තමන් නොපැකිළව ඉදිරිපත් වන්නේ යැයි චීන රජය ප්‍රතිඥා දෙයි.ශ්‍රී ලංකාවේ දියුණුවට සහ ශ්‍රී ලංකාවට අන්තර්ජාතික වශයෙන් සහාය අවශ්‍ය වන ඕනෑම විටෙක දී චීන මහජන සමූහාණ්ඩුව කොන්දේසි විරහිතව චීනය පෙනී සිටින බැව්, ප්‍රකාශ කෙරුණේ මහින්ද රාජපක්ෂ ජනාධිපතිතුමා චිනයේ නිල සංචාරයක යෙදෙමින් සිටින අතරතුර ය.ශ්‍රී ලංකා ජනාධිපතිතුමා චීන ජනාධිපති හූ ජින්තාවෝ මහතා සමඟ ඉකුත් සිකුරාදා විශේෂ සාකච්ඡාවක නිරත වූ අතර ඊට පෙර එරට අගමැති වෙන්ජියාවෝ මහතා සමඟ පැවැති සාකච්ඡාවේදී චීන රජය සහතික වූයේ ශ්‍රී ලංකාවට ජාතික හා අන්තර්ජාතික මට්ටමින් ඕනෑම ආකාරයේ සහායක් දීමට සූදානම් බවයි.මීට අමතරව චින මහජන සමූහාණ්ඩුව මඟින් ශ්‍රී ලංකාවට තවත් ක්ෂේත්‍ර ගණනාවක් යටතේ මහා පරිමාණයෙන් මූල්‍ය හා තාක්ෂණික සහාය ලබාදීමට ද එකඟතාව පළ කෙළේ ය. ශ්‍රී ලංකාවේ ආර්ථික, සන්නිවේදන, යටිතල පහසුකම්, ද්විපාර්ශ්වික වෙළෙඳාම, නව ආයෝජන, සංස්කෘතික හා පුද්ගල හුවමාරු ශක්තිමත් කිරීම සඳහා දිගුකාලීන වශයෙන් සහයෝගය ලබා දෙන බව ද ඔවුහු ප්‍රකාශ කර ඇත.හම්බන්තොට වරායේ පළමුවැනි අදියර නිම කිරීම පිළිබඳ පැසසුම් කළ චීන අගමැතිතුමා එහි දෙවැනි අදියර සඳහා ද මූල්‍යාධාර සැපයීමට තම රජය සූදානම් බව ප්‍රකාශ කර තිබේ. එසේ ම නොරොච්චෝලේ විදුලි බලාගාරයේ ඉදිරි ඉදි කිරීම් පිළිබඳව ද දෙරට අතර ගුවන් සේවා ඇති කිරීම පිළිබඳව ද චීන රජයේ අවධානය යොමු කර ඇත.හම්බන්තොට වරාය, නොරොච්චෝලේ බලාගාරය මෙන් ම කොළඹ කටුනායක අධිවේගී මාර්ගය, කොළඹ සෞන්දර්ය කලා රංග පීඨය වැනි විවිධ ක්ෂේත්‍රවල සංවර්ධන කටයුතු රැසකට චීන ආධාර ලබාදී තිබේ. එමෙන් ම මානුෂීය මෙහෙයුමේදී චීන රජයේ විශේෂ ආධාර ශ්‍රී ලංකාවට ලබාදුනි. එක්සත් ජාතීන්ගේ මහලේකම් කවුන්සිලයේ දී අන්තර්ජාතික වශයෙන් එල්ල වූ චෝදනාවලට එරෙහිව ශ්‍රී ලංකාව වෙනුවෙන් හඬ නැඟීමට ද චීන රජය නිරන්තර කටයුතු කෙළේ ය.මෙවර සිව් දින සංචාරයේදී චීන ශ්‍රී ලංකා තරුණ සංස්කෘතික හුවමාරු පිළිබඳව ද අවධානය යොමු කෙරිණි. ඒ අනුව සිසුන් 5 දෙනකු සිංහල භාෂා අධ්‍යයනය සඳහා ශ්‍රී ලංකාවට පැමිණීමට නියමිත ය. එමගින් ද බලාපොරොත්තු වන්නේ පැරණි ශිෂ්ඨාචාර දෙකක සංස්කෘතික හුවමාරුව බව චීන රජය පවසයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>08</month>
      <day>14</day>
    </date>
    <link>http://www.silumina.lk/2011/08/14/_art.asp?fn=aa1108142</link>
    <topic>අලි සංගණනය සාර්ථකයි</topic>
    <author>නිහාල් පී. අබේසිංහ</author>
    <content>ඇමැති එස්. එම්. චන්ද්‍රසේනනිහාල් පී. අබේසිංහමේ අතර මෙරට ප්‍රථම අලි සංගණනය 11 දා සිට සාර්ථකව පැවැත්වෙන බවත් රට පුරා ස්ථාන 1500 කදී නිලධාරීන් 4500 ක් එයට එක්වූ බවත් වනජීවී හා ගොවිජන සේවා ඇමැති එස්. එම්. චන්ද්‍රසේන මහතා පසුගිය සිකුරාදා පැවැසීය.අලි සංගණනයේ ඇතැම් රාජ්‍ය නොවන සංවිධාන ඉවත් වූ කථාව අසත්‍ය බවත් ඇමැතිවරයා කීය.මොන බාධක ප්‍රශ්න ආවත් අලි සංගණනය ඉතා සාර්ථක බවත් රටපුරා සියලු ප්‍රදේශවල 11 සිට 13 වැනිදා දක්වා දිවා රාත්‍රී මෙම සංගණනය පැවැති බව ද ඇමැතිවරයා කීය.අලි මිනිස් ගැටුම් අවම කිරීමටත් අලි සංරක්ෂණයට අවශ්‍ය ඉදිරි සැලැසුම් සකස් කිරීමටත් මෙරට සිටින අලි හා ඇතුන් ප්‍රමාණය නිවැරැදිව සොයා ගැනීම ඉතා වැදගත් බවත්, ඒ සඳහා වනජීවි සංරක්ෂණ දෙපාර්තමේන්තුව මෙම සංගණනය කළ බවත් වනජීවි සංරක්ෂණ අධ්‍යක්ෂ ජනරාල් එච්. ඩී. රත්නායක මහතා පවසයි.උතුර ද නැගෙනහිර පළාත්වල සිටින අලි ඇතුන් පිළිබඳව කිසිම සංගණනයක් මෙතෙක් කර නැති බවත් මුලතිව් වැනි ප්‍රදේශවල අලි විශාල ලෙස සිටින ප්‍රදේශ බවත් ඒ අනුව මෙය මෙරට දීප ව්‍යාප්තව සිදු කෙරෙන ප්‍රථම අලි සංගණනය ලෙස මෙය ඉතිහාසයට එක්වන බව වනජීවි අධ්‍යක්ෂ ජනරාල් එච්. ඩී. රත්නායක මහතා පවසයි.මෙම සංගණනය සඳහා යුද හමුදා හා සිවිල් ආරක්ෂක සේනා නිලධාරීන් මෙන්ම වනජීවි සංරක්ෂණ දෙපාර්තමේන්තුවේ සියලුම පිරිස උදව් කළ බවත් ඒ පිළිබඳව ඒ සියලු දෙනාට ස්තුති වන්ත වන බවත් එච්. ඩී. රත්නායක මහතා පවසයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>08</month>
      <day>14</day>
    </date>
    <link>http://www.silumina.lk/2011/08/14/_art.asp?fn=aa1108143</link>
    <topic>හොරෙන් විදුලිය ගත් 1800ට මිලියන 109ක දඩ වදී</topic>
    <author>සුමේධා නවරත්න</author>
    <content>සුමේධා නවරත්නලංකා විදුලිබල මණ්ඩලය විසින් සිදු කරනු ලැබූ දීප ව්‍යාප්ත වැටලීම් මඟින් රුපියල් මිලියන 109.8ක් අයකැර ගැනීමට හැකි වූ බව එහි විශේෂ විමර්ශන වැටලීම් අංශයේ කළමනාකාර එල්.සේනාරත්න මහතා සිළුමිණට පැවසීය.ජනවාරි සිට ජූලි අවසානය වනවිට ඉහත කී දඩ මුදල් ලබා ගැනීමට හැකි වී ඇති අතර පුද්ගලයන් 1800කට ආසන්න පිරිසක් අත්අඩංගුවට ගෙන තිබේ.මේ ආදායමෙන් රුපියල් මිලියන 19.5ක් උසාවි දඩ වශයෙන් ද රුපියල් මිලියන 90.2ක් විදුලිබල මණ්ඩලයේ අලාභය වශයෙන් ද අය කර ගෙන තිබේ. ශ්‍රී ලංකාව පුරා මේ වැටලීම් සිදු කෙරුණ අතර ඉදිරියේ දී ද අඛණ්ඩව මේ වැටලීම් කරන බව ද සේනාරත්න මහතා පවසයි.යම් පුද්ගලයකු හෝ ආයතනයක් මඟින් වංචනික විදුලිය ලබා ගන්නේ නම් ඒ පිළිබඳ තොරතුරු දුරකතන අංක 011-2422259 ඔස්සේ විශේෂ වැටලීම් අංශයට දැනුම් දෙන ලෙසට ද විදුලිබල මණ්ඩලය ජනතාවගෙන් ඉල්ලීමක් කර සිටී.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>08</month>
      <day>14</day>
    </date>
    <link>http://www.silumina.lk/2011/08/14/_art.asp?fn=aa1108144</link>
    <topic>කිසි ලෙසකට නායකත්වයෙන් ඉවත් වන්නේ නෑ - රනිල්</topic>
    <author>චන්දන බණ්ඩාර</author>
    <content>රනිල් යනතුරු සටන අතහරින්නේ නෑ - සජිත් පිලචන්දන බණ්ඩාරඑජාප නායකත්වය තමා කිසි ලෙසකින් හෝ අත් නොහරින බව එජාප නායක රනිල් වික්‍රමසිංහ මහතා ගිය සතියේ සිය සමීපතම එජාප ජ්‍යෙෂ්ඨයන්ට පවසා තිබේ. ඒ පිළිබඳව අදහස් දැක්වූ එජාප නායකයාට සමීප ජ්‍යෙෂ්ඨයකු ‘සිළුමිණ’ට කියා සිටියේ මේ මොහොතේ එජාප නායකත්වයේ වෙනසක් සිදුවන බවක් පෙනෙන තෙක් මානයක හෝ දැකිය නොහැකි බවය.මේ අතරතුර එජාප ප්‍රතිසංවිධාන ඉල්ලා සිටින එජාප මන්ත්‍රී කණ්ඩායමේ ප්‍රබලයකු ‘සිළුමිණ’ට කියා සිටියේ එජාප නායකත්වය වෙනස් කරන තුරු දිවි හිමියෙන් තම සටන මෙහෙයවන බවය. එජාප ව්‍යවස්ථාවට අනුව එජාප නායකත්වය වෙනස් කිරීම සඳහා මේවසර නිම වන තෙක් සිටිය යුතු බවට එජාප නායකයා සිදු කරන ප්‍රකාශය පිළිගත නොහැකි බවත් එම මන්ත්‍රීවරයා අවධාරණය කෙළේය.එජාප පාර්ලිමේන්තු මන්ත්‍රී කණ්ඩායමේ මන්ත්‍රීවරු 43 දෙනාගෙන් 36 දෙනකු පමණ මේ වන විට එජාප නව නායකත්වයට කරු ජයසූරිය මහතා පත් කිරීමට එකඟත්වය ප්‍රකාශ කර ඇත.එමෙන්ම එජාප නායකයා හැර කිසිදු එජාප මන්ත්‍රීවරයකු කරු ජයසූරිය මහතාගේ නායකත්වය ප්‍රතික්ෂේප කොට නැති බව ද ප්‍රතිසංවිධාන ඉල්ලා සිටින මන්ත්‍රී පිලේ ප්‍රබලයා අවධාරණය කළේය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>08</month>
      <day>14</day>
    </date>
    <link>http://www.silumina.lk/2011/08/14/_art.asp?fn=aa1108145</link>
    <topic>“මේ වතාවේ නම් දුව ගෙදර එනවාමයි”</topic>
    <author>සුභද්‍රා දේශප්‍රිය</author>
    <content>රිසානාගේ මව කියයිසුභද්‍රා දේශප්‍රිය”මේ වතාවේ නම් මගේ දුව ගෙදර එනවාමයි. ඒ ගැන කිසි සැකයක් නැහැ.” සෞදි අරාබියේ මරණ දණ්ඩනයට නියම වී සිටින රිසානා නාෆික්ගේ මව, අහමදා ෆරීනා සිළුමිණට පැවසුවාය.”රිසානා අපට දුරකථනයෙන් කතා කළා. සිර භාරයේ සිටියත් කිසිදු කරදරයක් නැති බවත් ඉතා ඉක්මනින් ශ්‍රී ලංකාවට එන බවත් රිසානා කීවා” යැයි ද ෆරිනා මහත්මිය සඳහන් කළාය.විදේශ රැකියා ප්‍රවර්ධන හා සුබසාධක ඇමැති ඩිලාන් පෙරේරා මහතා ඇතුළු පිරිසක් මේ වන විටත් සෞදි අරාබියට ගොස් ඇති අතර එහිදී රිසානා නිදහස් කරගැනීමට එතුමාට හැකි වේ යැයි ද ඇය විශ්වාසය පළ කළාය.සෞදි අරාබියේ සේවය කරන වෛද්‍යවරියක වන කිෆායා ඉස්තිකාර් මහත්මිය තම දියණියගේ සැපදුක් සොයා බැලීමට නිතර ඇය සිටින සිර ගෙදරට යන අතර රිසානාට දුරකථනයෙන් ඇමැතීමට හෝ තමන්ට අවස්ථාව ලබාදීමට කටයුතු කිරීම පිළිබඳව ඇයට ස්තුතිවන්ත වන බවත් ෆරිනා මහත්මිය පවසයි.මෙවර රාමලාන් උත්සවය අවසන් වීමත් සමඟ ඇය නැවත ශ්‍රී ලංකාවට එන බවත් මෙරට සියලු දෙනා ජාති ආගම් භේදයකින් තොරව සහයෝගය ලබාදීම පිළිබඳව ස්තුතිවන්ත වන බවත් ඇය වැඩිදුරටත් සඳහන් කළාය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>08</month>
      <day>14</day>
    </date>
    <link>http://www.silumina.lk/2011/08/14/_art.asp?fn=aa1108146</link>
    <topic>ග්‍රීස් යකුන් 47 ක් පොලිස් කූඩුවේ</topic>
    <author>අමල් යශෝමන් ජයසිංහ</author>
    <content>අමල් යශෝමන් ජයසිංහග්‍රීස් යකුන් හා භූතයන් ලෙසින් පෙනී සිටිමින් ජනතාව භීතියට පත් කරවමින් විවිධ සොරකම් සහ කොල්ලකෑම්වල යෙදුණු පුද්ගලයින් 47 දෙනකු පොලිස් අත්අඩංගුවට ගෙන තිබේ.රටේ විවිධ ප්‍රදේශවල සිදුවූ නීති විරෝධී සිද්ධීන් 21 ක් සම්බන්ධයෙන් ආරක්ෂක ලේකම් ගෝඨාභය රාජපක්ෂ මහතාගේ උපදෙස් මත පොලිස්පති එන්.කේ. ඉලංගකෝන් මහතාගේ නියෝගය අනුව පොලිසිය විසින් කළ මෙහෙයුමකදී මේ සැකකරුවන් අල්ලාගෙන තිබේ.කහවත්ත ප්‍රදේශයේ පැතිර ගිය මිනිස් ඝාතනවලින් පසුව රට පුරා තවත් ප්‍රදේශවලට ද මේ භූතයන් පිළිබඳව කටකතා පැතිර ගියේ ය. ඇතැමුන් මෙවැනි සිද්ධි නිසා තම නිවෙස්වලින් ඉවත් වී වෙනත් නිවෙස්වල තාවකාලික පදිංචියට ගිය අවස්ථා ද අසන්නට ලැබිණි.මෙවැනි සිද්ධීන් වලදී ගැමියනට කරුණු පැහැදිලි කරදීමට ගිය නිලධාරීන් සමඟ ගැටුමට පැමිණි අවස්ථා ද රාජ්‍ය දේපළවලට හානි සිදුකළ අවස්ථා ඇතැයි ද මින් ඉදිරියේදී ජන සමාජය අවුලකට පත්කැරෙන මෙවැනි කට කතා හෝ නීති විරෝධී ක්‍රියාවල යෙදෙන්නවුන් හට දැඩි නීතිමය පියවර ගැනීමට ආරක්ෂක ලේකම්වරයා පොලිසියට උපදෙස් ලබාදී ඇතැයි ද ජාතික ආරක්ෂාව පිළිබඳ මාධ්‍ය මධ්‍යස්ථානයේ අධ්‍යක්ෂ ජනරාල් ලක්ෂ්මන් හුළුගල්ල මහතා පැවසීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>08</month>
      <day>14</day>
    </date>
    <link>http://www.silumina.lk/2011/08/14/_art.asp?fn=aa1108147</link>
    <topic>නිවුඩ්ඩ නැත්නම් නඩු</topic>
    <author>සාගරිකා දිසානායක</author>
    <content>සාගරිකා දිසානායකපිටි නිෂ්පාදනයේදී තිරඟු ඇටවලින් මෙතෙක් සියයට 26 දක්වා එහි නිවුඩ්ඩ ඉවත් කරන ලද නමුත් මින් ඉදිරියට තිරිඟු ඇටවල නිවුඩ්ඩ සියයට 80 දක්වා ඉතිරි කළ යුතුª බවට නීති පැණවීමට සෞඛ්‍ය අමාත්‍යාංශයේ අවධානය යොමු වී තිබේ.පාන්පිටි නිෂ්පාදනයේදී තිරිඟු ඇටවලින් සියයට 26 දක්වා නිවුඩ්ඩ ඉවත් කිරීම නිසා පාන්පිටිවල සියයට 74ක් පවතින්නේ පිෂ්ඨය පමණක් බවත් එය දියවැඩියාව, අධික රුධිර පීඩනය, ඇතුළු රෝග ගණනාවකට හේතු වන බවත් වෛද්‍යවරු පෙන්වා දෙති.මේ තත්ත්වය වැළැක්වීම සඳහා නීතිමය ප්‍රතිපාදන මඟින් පාන්පිටිවල පැවැතිය යුතු පිෂ්ඨය සීමා කිරීම අත්‍යාවශ්‍ය බවත් සෞඛ්‍ය අමාත්‍යාංශයේ අදහස වී තිබේ. ඒ අනුව වෙළෙඳපොළට නිකුත් කරනු ලබන පාන්පිටිවල අනිවාර්යයෙන්ම නිවුඩ්ඩ කොටස සියයට 80 දක්වා පැවැතිය යුතුව තිබේ. තිරිඟුවල පෝෂ්‍ය පදාර්ථ අතරින් වැඩි කොටසක අඩංගු වන්නේ එහි නිවුඩු කොටස් බවත් අනාවරණය වී ඇත.කෙසේ වෙතත් අධික පිෂ්ඨය සහිත ආහාර පරිභෝජනය කිරීම හේතුවෙන් මෙරට ජනතාව අතර බෝ නොවන රෝග පැතිරීමේ ප්‍රවණතාව ඉහළ ගොස් ඇති බවත් අනාවරණය වෙයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>08</month>
      <day>14</day>
    </date>
    <link>http://www.silumina.lk/2011/08/14/_art.asp?fn=aa1108148</link>
    <topic>අයිතිකරු නැතත් හතරක් දුන්නොත් ඇති</topic>
    <author>විජයානි එදිරිසිංහ</author>
    <content>විජයානි එදිරිසිංහවාහනයක් පැවරීමේ එක්දින සේවාව ලබා ගැනීමට වාහනයේ හිමිකරුගේ පැමිණීම අත්‍යාවශ්‍ය වුවත් නාරාහේන්පිට මෝටර් රථ ප්‍රවාහන දෙපාර්තමේන්තුවේ සිටින එක්තරා නිලධාරීන් පිරිිසක් රුපියල් හාරදහසක මුදලක් අතයට ලබාගෙන හිමිකරු නැතිව වාහන පැවරීම සිදුකිරීම ආරම්භ කර තිබේ.එම ජාවාරම්කරුවන් හිමිකරු විදේශගතව සිටියදී පවා එසේ මුදල් ලබාගෙන වාහන පැවරීම සිදුකර තිබේ.වාහනයක් පැවරීම එක් දිනයක් තුළ සිදු කරන්නේ නම් ඒ සඳහා වාහනයේ හිමිකරු එදින අනිවාර්යයෙන්ම දෙපාර්තමේන්තුව වෙත පැමිණිය යුතුය. රජය එවැනි නීතියක් පනවා තිබෙන්නේ වාහන පැවරීම්වලදී සිදුවන වංචා දූෂණ අක්‍රමිකතා වැළැක්වීම සඳහායි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>08</month>
      <day>14</day>
    </date>
    <link>http://www.silumina.lk/2011/08/14/_art.asp?fn=aa1108149</link>
    <topic>ඇසළ පෙරහරේ කලා ශිල්පීන්ට ජනපති අතින් අද සම්මාන</topic>
    <author>අසේල කුරුළුවංශ</author>
    <content>අසේල කුරුළුවංශමහනුවර ඇසළ පෙරහර විචිත්‍රවත් කිරීම සඳහා දායකත්වය ලබාදුන් විශිෂ්ට කලා ශිල්පීන් අගයමින් ඔවුනට ජනපති සම්මාන ප්‍රදානය කිරීම අද (14) මහනුවර ජනපති මන්දිරයේදී සිදු කැරෙයි.ඇසළ පෙරහර මංගල්‍යය පෞරාණික චාරිත්‍ර අනුව සාර්ථක ලෙස පවත්වා අවසන් කළ බව දැක්වෙන සංදේශය දියවඩන නිලමේ ප්‍රදීප් නිලංග දෑල මහතා විසින් මහින්ද රාජපක්ෂ ජනාධිපතිතුමාට පිළිගැන්වීමෙන් පසු මේ සම්මාන ප්‍රදානය සිදු කෙරෙයි.ගැටඹේ තොටේදී දිය කැපීමේ මංගල්‍යය සිදු කිරීමෙන් පසු අද (14) දහවල් පෙරහර වීදී සංචාරය කෙරේ. පෙරහර ගෙවැදීමෙන් පසු දියවඩන නිලමේ තුමන් සතර මහ දේවාල බස්නායක නිලමේවරුන් සමඟ පෙරහරින් ජනපති මන්දිරය වෙත ගොස් පෙරහර සංදේශය ජනපතිතුමාට පිළිගැන්වීම සිදු කරයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>08</month>
      <day>14</day>
    </date>
    <link>http://www.silumina.lk/2011/08/14/_art.asp?fn=aa11081410</link>
    <topic>උඩ බිම නොබලා නීතිය අතට ගත්තොත් වැඩ වරදී</topic>
    <author/>
    <content>යම් සිද්ධියකදී කරුණු කාරණා සොයා නොබලා නීතිය අතට ගෙන කටයුතු කරන පුද්ගලයන්ට එරෙහිව නීතිය තදින් ම ක්‍රියාත්මක කිරීමට පියවර ගෙන ඇතැයි පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරි ප්‍රිශාන්ත ජයකොඩි මහතා පැවසීය.හපුතලේ ග්‍රීස් යකාගේ සිද්ධිය එවැන්නකි. එහිදී පහරදීම්වලින් දෙදෙනෙක් මරණයට පත් වූහ.වාහන අනතුරකදී පොලිසියට ඒ පිළිබඳව කටයුතු කිරීමට ඉඩ නොතබා ඇතැම් පුද්ගලයෝ වාහන ගිනි තබමින් පහර දෙමින් තමන්ට අවශ්‍ය ලෙස කටයුතු කරති.එවැනි සිද්ධිවලදී ජීවිත සහ දේපොළවලට හානි සිදුවනවා පමණක් නොව පොලිස් නිලධාරීහු ද පහරදීම්වලට ලක් වෙති.වැඩිවෙමින් පවතින මේ අකටයුතු මැඬ පැවැත්විය යුතු බව පොලිස්පති ඇන්.කේ. ඉලංගකෝන් මහතා පවසයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>08</month>
      <day>14</day>
    </date>
    <link>http://www.silumina.lk/2011/08/14/_art.asp?fn=aa11081411</link>
    <topic>‘ඉක්මන් වූ නිසා හානිය අවම වුණා’</topic>
    <author>රූපාන්ති බුලත්සිංහල</author>
    <content>රූපාන්ති බුලත්සිංහලශ්‍රී ලංකාවේ දකුණු පළාතේ වැලිගම පැතිර ගිය පොල් රෝගය ඉක්මනින්ම හඳුනා ගැනීම නිසා පොල් සහ පොල් ආශි‍්‍රත කර්මාන්තවලට ඇති වීමට තිබු බරපතළ හානිය වළක්වා ගැනීමට හැකි වූ බව අනාවරණය වෙයි.එංගලන්තයේ නොටින්හැම් විශ්ව විද්‍යාලය මේ පිළිබඳ වැඩිදුර පර්යේෂණ පැවැත්වූ බව පැවැසු ඒ මහතා; විද්‍යාත්මක පර්යේෂණයක් මඟින් රෝගී වූ පොල් ගස් නිවැරැදිව හඳුනා ගැනීමට හැකි වූ බව ද පැවැසීය. මේ ගස් කපා දැමීමට තීරණය කළේ පොල් වගාව ආරක්ෂා කැර ගැනීමේ අවශ්‍යතාව නිසා බව ද පොල් සංවර්ධන හා ජනතා වතු සංවර්ධන ඇමැති ජගත් පුෂ්පකුමාර මහතා පැවැසීය. පොල්කොළ කහපාට වූ පමණින්ම පොල් රෝගය නොවන බව ද ඒ මහතා වැඩිදුරටත් පැවැසීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>08</month>
      <day>14</day>
    </date>
    <link>http://www.silumina.lk/2011/08/14/_art.asp?fn=aa11081412</link>
    <topic>මිහිඳුකුලගේ පර්යාලෝකය 18 දා එළිදකී</topic>
    <author/>
    <content>සිළුමිණ පත්‍රයේ රසඳුන විශේෂාංග අතිරේකයේ කර්තෘ ප්‍රවීණ මාධ්‍යවේදී සුනිල් මිහිඳුකුල විසින් රචනා කරන ලද ‘පර්යාලෝකය’ තීරු ලිපි සංග්‍රහය ලේක්හවුස් ආයතනයේදී ලබන 18 දා එළි දකී.මෙහි ප්‍රධාන ආරාධිතයා ලෙස සහභාගි වන්නේ ජාතික ආරක්ෂාව පිළිබඳ මාධ්‍ය මධ්‍යස්ථානයේ අධ්‍යක්ෂ ජනරාල් ලක්ෂ්මන් හුළුගල්ල මහතා ය. ‘පර්යාලෝකය’ මිහිඳුකුල මහතා ‘පුන්කලසට’ ලියූ තීරු ලිපි එකතුවක් වන අතර එය එළි දකින්නේ සුරස ප්‍රකාශනයක් වශයෙනි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>08</month>
      <day>14</day>
    </date>
    <link>http://www.silumina.lk/2011/08/14/_art.asp?fn=aa11081413</link>
    <topic>ගාන්ධි ඝාතනයට කිසිම සමාවක් නෑ</topic>
    <author/>
    <content>ඉන්දියාවේ හිටපු අගමැති රජීව් ගාන්ධි මහතා ඝාතනය කළ බවට චෝදනා ලැබූ තිදෙනාට සමාව දීම ඉන්දීය රජය විසින් ප්‍රතික්ෂේප කර ඇති බව ඒ.එෆ්.පී. නිල වාර්තා පෙන්වා දෙයි.විදේශ සංචාරයකින් පසුව සියරට පැමිණි ජනාධිපතිවරිය එය ප්‍රතික්ෂේප කළ බව ජනාධිපති ප්‍රකාශිකා අර්චනා දත්තා මහත්මිය පවසා ඇත.චෝදනාවට බඳුන් වූ තිදෙනා වන මුරුගන්, සාන්තන් හා පෙරිවලන් යන අයවළුන් විසින් ඔවුන්ගේ අවසාන බලාපොරොත්තුව සමාව ලබාගැනීම බව ජනාධිපති ප්‍රතිභා පටේල් මහත්මියගෙන් ඉල්ලීම් කර ඇත. දෙමළ ඊළාම් ත්‍රස්තවාදී සංවිධානයට අයත් මේ වරදකරුවන් තිදෙනාගේ කුමන්ත්‍රණයක් අනුව 1991 මැයි 21 දින රජීව් ගාන්ධි ඝාතනය හේතුවෙන් සිරගත කරන ලදී.ශ්‍රේෂ්ඨාධිකරණය මඟින්1999 දී මේ තිදෙනා එල්ලා මැරීමට තීරණය කරන ලද අතර නිලානි ශ්‍රීහරන් නැමැති දෙමළ ඉන්දියානු කාන්තාවට ජීවිතාන්තය දක්වා සිර දඬුවම් ලබාදීමට කටයුතුª කර තිබේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>08</month>
      <day>14</day>
    </date>
    <link>http://www.silumina.lk/2011/08/14/_art.asp?fn=aa11081414</link>
    <topic>ශ්‍රී ලංකාවේ සමඟියට චැනල් 4 විස පොවනවා</topic>
    <author/>
    <content>- භාරතීය ජනතා පක්ෂයෙ ජාතික කැඳවුම්කරුබ්‍රිතාන්‍ය චැනල් 4 නාළිකාව මඟින් උත්සාහ දරන්නේ ශ්‍රී ලංකා රජය හා දෙමළ ජනතාව අතර ගොඩනැඟෙන සාමය හා ප්‍රතිසන්ධානයට එරෙහිව විස පෙවීමක් බව ඉන්දියාවේ ප්‍රධාන විපක්ෂය වන භාරතීය ජනතා පක්ෂයේ ජාතික කැඳවුම්කරු ශේෂාවු චාරී මහතා ප්‍රකාශ කරයි.මේ පිළිබඳ වැඩිදුරටත් අදහස් දැක්වූ ඒ මහතා පවසා ඇත්තේ චැනල් 4 වාර්තා වැඩසටහන කිසිඳු අයුරකින් ඔප්පු කළ හැකි සාක්ෂි සටහන් සහිත එකක් නොවන අතර එමඟින් සිදුවන්නේ පවතින සාමය ගොඩනැඟීමේ වාතාවරණය ද පළුදු කිරීම පමණක් බවය.මෙරට උතුරේ සංචාරයක ද යෙදී ඇති චාරී මහතා එම ප්‍රදේශවල දෙමළ ජනතාවගේ අදහස් ද විමසා ඇති අතර ශ්‍රී ලංකා රජයේ ආර්ථික සංවර්ධන වැඩ පිළිවෙළ ශක්තිමත් කිරිමට රජය ගන්නා වෑයම ඉතා විශිෂ්ට බව ද පවසා ඇත.දෙමළ ජනතාව ද බියෙන් සැකයෙන් තොරව වාසය කරන්නේ එල්ටීටීඊයේ විනාශකාරී බවින් මිදීම නිසා බව ද ඔහු පවසා ඇත. එසේම පසුගිය අඩ සියවසක් තුළ ත්‍රස්තවාදය මුලිනුපුටා දැමීමේ ගෞරවය ලැබෙන එකම රට ශ්‍රී ලංකාව බව ද අවධාරණය කර තිබේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>08</month>
      <day>14</day>
    </date>
    <link>http://www.silumina.lk/2011/08/14/_art.asp?fn=aa11081415</link>
    <topic>ඉදිරි මහ කන්නයේදී ගෙවතු ලක්ෂ 15 ක් වවයි</topic>
    <author>නිහාල් පී. අබේසිංහ</author>
    <content>දිවි නැගුමටනිහාල් පී. අබේසිංහදිවි නැඟුම වැඩසටහන දැනට ඉතා සාර්ථකව රට පුරා ක්‍රියාත්මක වන බවත් ඒ සඳහා ඉදිරි මහ කන්නයේදී (2011 - 2012) සරු ගෙවතු ලක්ෂ 15 ක් ඇති කිරීමට සැලසුම් කර ඇති බවත් ආර්ථික සංවර්ධන ඇමැති බැසිල් රාජපක්ෂ මහතා පැවසීය.දිවිනැඟුම ප්‍රථම වටය සාර්ථකව අවසන් වී ඇත. දෙවැනි වටය ආරම්භ වෙමින් පවතී.‘දිවි නැඟුම’ වැඩපිළිවෙල යටතේ ග්‍රාම සේවා වසම් 3110 ක ගෙවතු 1315000 ක් මේ වනවිට ආරම්භ කර ඇති බවත් ප්‍රථම වටයේදී කෘෂිකර්ම අංශ කෙරෙහි ප්‍රමුඛත්වය දැක්වූ බවත් ආර්ථික සංවර්ධන ඇමැති බැසිල් රාජපක්ෂ මහතා පවසයි.දැනට පශු සම්පත් විෂය කෙරෙහි ප්‍රමුඛත්වය දක්වන බවක් පවසන ඇමැතිවරයා මේ වැඩසටහන මඟින් අපේක්ෂා කරන්නේ පාරිභෝජනය ඉහළ නැංවීම මඟින් ජනතාවගේ පෝෂණ මට්ටම දියුණු කිරීම බවත් පෙන්වා දෙයි.ඒ අනුව නිවසේ පුද්ගලයන් සරිලන පරිදි පශු සම්පත් ලබාදෙන ලෙස ද ඇමැතිවරයා උපදෙස් දෙයි.ඇමැතිවරයා මේ අදහස දැක්වූයේ දිවි නැඟුම වැඩසටහන පිළිබඳව කොළඹදී පැවැති ප්‍රගති සමාලෝචන සම්මන්ත්‍රණයකදීය.දිවි නැඟුම වැඩසටහනේ දෙවන තෙවන හා සිව් වන වටවල දැනුම්වත් කිරීමේ හා පුහුණු කිරීමේ කටයුතු මේ වනවිට අවසන් කර තිබේ.දිවි නැඟුමේ ප්‍රථම වටය සාර්ථකව අවසන් වී ඇති අතර දෙවන වටය ආරම්භ කිරීමට කටයුතු යොදා ඇති බව ද ආර්ථික සංවර්ධන අමාත්‍යාංශය පවසයි.පශු සම්පත් අමාත්‍යාංශය මඟින් දිවි නැඟුමට සම්බන්ධ සෑම පවුලකට කුකුළු පැටවුන් 10 ක් බැගින් ලබාදෙන අතර කුකුළු පැටවුන් නිපදවන අයට ද ඉහත ප්‍රතිලාභ ලබාදීමට කටයුතු කෙරේ.ධීවර කර්මාන්තයේ ප්‍රවර්ධනය සඳහා රුපියල් ලක්ෂ 1300 ක වියදමින් ක්ෂේත්‍ර 14 ක් ඔස්සේ ව්‍යාපෘති ක්‍රියාත්මක කෙරේ. වතු ජලාශ 50 ක මසුන් බෝ කරනු ඇත. පවුල් 6000 කට පමණ ඉන් සෙත සැලසේ. කර්මාන්ත අංශය යටතේ පුද්ගලයන් 6000 ක් පුහුණු කෙරේ. කර්මාන්ත පුහුණු ප්‍රදර්ශන 6 ක් පවත්වන අතර ප්‍රථම ප්‍රදර්ශනය පසුගියදා හෝමාගමදී පවත්වන ලදී.කිතුල් නිපැයුම්වල යෙදෙන අයට ආරක්ෂිත ඇඳුම් කට්ටල ලබාදීමට ද දිවි නැඟුම යටතේ පියවර ගෙන තිබේ. ඒ අනුව ලබාදෙන ඇඳුම් කට්ටල ගණන 1500 කි. වියදම රුපියල් ලක්ෂ 750 කි. ඒ මුදල් ලබාදීමට ද ඇමැතිවරයා මෙහි දී එකඟත්වය පළ කළේ ය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>08</month>
      <day>14</day>
    </date>
    <link>http://www.silumina.lk/2011/08/14/_art.asp?fn=aa11081416</link>
    <topic>ජලාශවල ජල මට්ටම කොළඹ සිටම බලන්න පුළුවන්!</topic>
    <author/>
    <content>- ඇමැති නිමල් සිරිපාලමෙරට සියලුම ජලාශවල වැව්වල හා ගංගාවල ජල මට්ටම හා ඒවායේ වේලිවල තත්ත්වය හා පිරවී ඇති ජල ධාරිතාව දිනපතා කොළඹ සිටම බලා ගැනීමේ ක්‍රමයක් ළඟදීම ආරම්භ කරන බව වාරිමාර්ග හා ජල කළමනාකරණ ඇමැති නිමල් සිරිපාල ද සිල්වා මහතා පවසයි.මෙරට වාරිමාර්ග ක්ෂේත්‍රයේ සංරක්ෂණ ක්‍රියාදාමයක් ලෙස නවීන පරිගණක පද්ධති උපයෝගි කරගෙන වේලි සංරක්ෂණ ව්‍යාපෘතිය මඟින් මේ කටයුතු මෙහෙයවනු ලැබේ.වේලි සංරක්ෂණ ව්‍යාපෘතිය මඟින් මෙරට ඇති ප්‍රධාන ජලාශවල වියපත් වේලි 10 ක් පූර්ණ ප්‍රතිසංස්කරණයට ලක් කිරීම ආරම්භ කර ඇති බවත්, තවත් වේලි 7 ක් ප්‍රතිසංස්කරණය කර සංරක්ෂණය කිරීමට කොන්ත්‍රාත් ගිවිසුම් අස්සන් කර ඇති බවත් නිමල් සිරිපාල ද සිල්වා ඇමැතිවරයා පැවැසීය.මේ අතර මෙරට වේලිවල විශාල ජලාශවල හදිසි අලුත්වැඩියා කටයුතු සඳහා ‘ජංගම ගරාජ්’ ලෙස හැඳින්වීමට හැකි සියලු නවීන උපකරණ සහිත රුපියල් ලක්ෂ 1200 ක් වටිනා වාහන 5 ක් අමාත්‍යාංශය යටතේ ඇති ආයතනවලට බාරදීම ද පසුගියදා සිදුවිය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>08</month>
      <day>14</day>
    </date>
    <link>http://www.silumina.lk/2011/08/14/_art.asp?fn=aa11081417</link>
    <topic>‘පෙරහරක පෙළහර’ ග්‍රන්ථය ජනපතිට පිළිගන්වයි</topic>
    <author/>
    <content>දළදා මාලිගාවේ පෙරහර ඉතිහාසයේ ප්‍රථම වරට පෙරහර පිළිබඳ ලියැවුණු ‘පෙරහරක පෙළහර’ මාර්ගෝපදේශී ග්‍රන්ථය මහින්ද රාජපක්ෂ ජනාධිපතිතුමාට නිල වශයෙන් පිළිගැන්වීම අද (14) දින දියවඩන නිලමේ ප්‍රදීප් නිලංග දෑල මහතා අතින් සිදුකෙරෙයි.සිංහල හා ඉංග්‍රීසි භාෂා දෙකින් ම රචිත මේ ග්‍රන්ථය දළදා මාලිගාවේ දියවඩන නිළමේ ප්‍රදීප් නිලංග දෑල මහතාගේ සංකල්පයක් මත දළදා මාලිගාවේ මාධ්‍ය හා විශේෂ ව්‍යාපෘති කාර්යාංශයේ අධ්‍යක්ෂ ක්‍රිශාන්ත නිස්සැල්ල මහතාගේ සම්බන්ධීකරණයෙන් සකස් වූ මේ මාර්ගෝපදේශී ග්‍රන්ථයේ කතෘත්වය දරන්නේ ක්‍රිශාන්ත දයානන්ද මහතා ය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>08</month>
      <day>14</day>
    </date>
    <link>http://www.silumina.lk/2011/08/14/_art.asp?fn=aa11081418</link>
    <topic>වනජීවී අධ්‍යක්ෂ ජනරාල් ධූරයට එච්.ඩී.රත්නායක පත්වෙයි</topic>
    <author/>
    <content>වනජීවී දෙපාර්තමේන්තුවේ නව අධ්‍යක්ෂ ජනරාල් ලෙස එහි මෙහෙයුම් අධ්‍යක්ෂ ලෙස කටයුතු කළ එච්.ඩී.රත්නායක මහතා පත්කර තිබේ.වසර 23ක් පරිසර ක්ෂේත්‍රයේ කටයුතු කරන ඒ මහතා වනජීවී සංරක්ෂණ දෙපාර්තමේන්තුවේ නියෝජ්‍ය අධ්‍යක්ෂ හා අධ්‍යක්ෂ මෙහෙයුම් තනතුරුවල වසර 15ක් පමණ සේවය කර තිබේ.විද්‍යාත්මක සේවයේ පළමු ශ්‍රේණියේ නිලධාරියකු වන ඒ මහතා සත්ව විද්‍යාව හා උද්භිද විද්‍යාව පිළිබඳව උපාධි හා පශ්චාත් උපාධි සමත් වී තිබේ. එමෙන්ම ඔහු මහා බ්‍රිතාන්‍යයේ රෙඩින් විශ්වවිද්‍යාලයෙන් ද වනජීවී සංරක්ෂණය හා කළමනාකරණය පිළිබඳව දර්ශනපති (ර්ඵජ) පශ්චාද් උපාධිය ද ලබාගෙන ඇත. ඒ ඒ වසරේ එම සරසවියේ එම ශිෂ්‍ය කණ්ඩායමේ පළමුවැනියා ද වීමෙනි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>08</month>
      <day>14</day>
    </date>
    <link>http://www.silumina.lk/2011/08/14/_art.asp?fn=ab1108149</link>
    <topic>මහ හරසර මැද ජනපති චීනයේ</topic>
    <author>සටහන - සුනිල් දයා අල්විස්</author>
    <content>මහින්ද රාජපක්ෂ ජනාධිපතිතුමාගේ චීන සංචාරය ශ්‍රී ලංකාව හා චීනය අතර පවතින ද්වි පාර්ශ්වික සබඳතා තවදුරටත් තහවුරු කරවන්නක් බව දේශපාලන නිරීක්ෂකයෝ පවසති.ලෝකයේ දෙවැනි බලවතා ලෙස මෙන් ම ශක්තිමත් ආර්ථිකයක් ඇති රටක් ලෙස ද පෙරට එන චීනය ශ්‍රී ලංකාවට අත දෙන්නට නිරන්තරයෙන් ම සූදානමින් සිටින බව ජනාධිපතිතුමාගේ මෙම සංචාරයේදී නැවත තහවුරු විය.ජනාධිපතිතුමා ආචාර්ය උපාධිය ලැබීමෙන් පසුබීජිං විදේශ භාෂා අධ්‍යයන විශ්වවිද්‍යාලයේ නව ශ්‍රී ලංකා අධ්‍යයන කේන්ද්‍රය ජනාධිපතිතුමා අතින් විවෘත කෙරුණු අවස්ථාවචීන මහජන සමූහාණ්ඩුවේ ජනාධිපති හු ජින්තාවෝ සහ චීන අග්‍රාමාත්‍ය වෙන් ජියාබාවෝ යන මහත්වරු හමු වී මහින්ද රාජපක්ෂ ජනාධිපතිතුමා පැවැත්වූ සාකච්ඡා ඉතා ඵලදායි විය. චීනයේ සිවු දින සාර්ථක සංචාරය නිමකළ මහින්ද රාජපක්ෂ ජනාධිපතිතුමා සෙනසුරාදා (13) දිවයිනට පැමිණීමට නියමිතව සිටියේ ය.දශක තුනක යුද්ධයෙන් පසු ශ්‍රී ලංකාව සාමය උදාකර ගනිමින් සංවර්ධන කටයුතු සිදු කරමින් ආර්ථික ස්ථාවර භාවය ඇති කර ගැනීමට ගන්නා උත්සාහය ද චීන නායකයන් අගය කළහ.ශ්‍රී ලංකාවට බලපාන ගැටලුවලට හා මෙරට භෞමික අඛණ්ඩතාව රැක ගැනීමට අවශ්‍ය ඕනෑම විටක චීනයේ සහාය ද ලැබෙන බවට චීන නායකයෝ ජනාධිපතිතුමාට තහවුරු කළ අතර හම්බන්තොට මහින්ද රාජපක්ෂ අන්තර්ජාතික වරායේ දෙවැනි අදියර සඳහා මූල්‍යාධාර ලබාදෙන බවට ද චීන අග්‍රාමාත්‍යවරයා පොරොන්දු විය.ආර්ථික ආධාර මෙන් ම සංවර්ධන හා කාර්මික කටයුතු හා යටිතල පහසුකම් ඇති කිරීමට ද චීනයෙන් ශ්‍රී ලංකාවට තවදුරටත් ආධාර උපකාර ලැබෙනු ඇත.මේ සංචාරයේදී ජනාධිපතිතුමාට ගෞරව වශයෙන් චීන විදේශ භාෂා අධ්‍යයන විශ්ව විද්‍යාලය මගින් ගෞරව ආචාර්ය උපාධියක් ද පිරිනැමිණ.රටේත් ජාත්‍යන්තරයේත් සාමය හා සංහිඳියාව ඇති කිරීම ත්‍රස්තවාදය නිමා කොට රටේ සියලු ජන කොටස්වලට ජීවත්වීමට සුදුසු පරිසරය සකස් කර දීම නිසාත් දෙරට අතර මිත්‍රත්වය හා සමීප සම්බන්ධතා වර්ධනය කිරීමට යන කරුණු උදෙසා ද මෙම ආචාර්ය උපාධිය එතුමාට පිරිනැමිණ.බීජිං විදේශ භාෂා අධ්‍යයන විශ්ව විද්‍යාලයේ ශ්‍රී ලංකා පර්යේෂණ කේන්ද්‍රය ද මෙහිදී ජනාධිපතිතුමා අතින් විවෘත වූ අතර මෙහි ගෞරවනීය යාවජීව සාමාජිකත්වය ද එතුමාට පිරිනැමුණි.ශ්‍රී ලංකාව විවිධ සංවර්ධන ව්‍යාපෘති ආරම්භ කරමින් ආර්ථික ජයග්‍රහණ උදෙසා කටයුතු කරන මොහොතක යටිතල පහසුකම් ඇතුළු විවිධ ආධාර උපකාර රැසක් චීනයෙන් ලබාදීම ගැන සිය කෘතඥතාව පළ කර සිටි මහින්ද රාජපක්ෂ ජනාධිපතිතුමා දෙරට අතර සම්බන්ධතා තව තවත් වර්ධනය වනු දැකීම තම අපේක්ෂාව බව ද පැවසීය.ජනාධිපතිතුමාගේ චීන සංචාරයට විදේශ ඇමැති මහාචාර්ය ජී.එල්.පීරිස්, උසස් අධ්‍යාපන ඇමැති එස්.බී. දිසානායක, පාර්ලිමේන්තු මන්ත්‍රී සජින් වාස් ගුණවර්ධන, ජනාධිපති ලේකම් ලලිත් වීරතුංග, විදේශ කටයුතු අමාත්‍යාංශයේ ලේකම් කරුණාතිලක අමුණුගම, වරාය සභාපති ආචාර්ය ප්‍රියත් බන්දු වික්‍රම යන මහත්වරු සහභාගි වූහ. මීට අමතර එරට සිටින චීන ශ්‍රී ලංකා තානාපති රංජිත් උයන්ගොඩ, සහ මෙරට සිටින චීන තානාපති යැං ෂිංපින් මහත්මිය ද මෙම අවස්ථාවට එක්වූහ.සටහන - සුනිල් දයා අල්විස්ඡායාරූප - සුදත් සිල්වා ජනාධිපතිතුමා බීජිං විශ්වවිද්‍යාලයේ කුලපතිවරයාට තිළිණයක් ප්‍රදානය කළ අවස්ථාවවිශ්වවිද්‍යාලයේ පාලක මණ්ඩලය සමගචීනයේ බීජිං විදේශ භාෂා අධ්‍යයන විශ්වවිද්‍යාලයේ විශේෂ අමුත්තන්ගේ සමරු පොතේ සටහනක් තබමින්දෙරටේ මිත්‍රත්වය සනිටුහන් කරමින් පැළයක් රෝපණය කරමින්රැස්ව සිටි පිරිසචීනයේ මුලින්ම සිංහල භාෂාව උගත් සිසුවා වෙත තිළිණයක්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>08</month>
      <day>14</day>
    </date>
    <link>http://www.silumina.lk/2011/08/14/_art.asp?fn=ab1108142</link>
    <topic>* චෙන්නායි ප්‍රහාරය * ප්‍රමිතියෙන් තොර සිමෙන්ති * ලංගම පාඩු ද නැද්ද? * එ.ජා.ප. නායකත්ව අර්බුදය</topic>
    <author>සාකච්ඡාකෙළේ සුභාෂිණී ජයරත්න / අරුණි මුතුමලී</author>
    <content>එදත් අදත් අපේ ශ්‍රී ලාංකිකයන් ඉන්දියාව හඳුන්වන්නේ දඹදිව කියලා. ඒ බුදුරජාණන් වහන්සේගෙ නිජ භූමිය නිසා උපන් විශාල ළෙන්ගතුකමකින්. අනාගාරික ධර්මපාලතුමා වැනි බෞද්ධ නායකයින් වෙනත් ආගමික සංවිධානයන්ට යට වී තිබූ ආගමික මධ්‍යස්ථාන බේරාගෙන ඒවා ඉන්දීය මහාබෝධි සමාගමට ඒකාබද්ධ කරමින් කළ සද් කාර්ය නිසා ශ්‍රී ලාංකිකයන්ට දීර්ඝ කාලයක සිට මේ ස්ථාන වැඳ පුදා ගැනීමට අවස්ථාව ලැබුණා.වසර 30ක කුරිරු ත්‍රස්තවාදය පරාජය කොට, ශ්‍රී ලංකාව දෙකඩ කිරීමේ කුමන්ත්‍රණයන් පරාජය කොට ඒකීය ශ්‍රී ලංකාවක් ඇතිවී තියෙනවා. ඉන්දියාවේ සමහර අවස්ථාවාදී දේශපාලන නායකයන් විශේෂයෙන් තමිල්නාඩුවේ දේශපාලන නායකයන්ට මේ වන විට තම අපේක්ෂා සාක්ෂාත් කර ගැනීමට නොහැකි වී තියෙනවා. මේ නිසා අපේ රටට රිදවන්නට, ශ්‍රී ලාංකිකයන්ට රිදවන්නට ඔවුන් දැන් වෙනත් බාල ක්‍රියාවල නිරතව සිටින බව ප්‍රකාශ කරන්නේ කනගාටුවෙන්. විශේෂයෙන් ඉන්දියාවේ වන්දනා සඳහා යන නඩවලට තර්ජනය කිරීම්, බිය වැද්දීම් පමණක් නොව එම වන්දනා නඩවලට ඉන්දියාවේ නවාතැන් ගන්නා පහසුකම් ද නැති කරන්නට ඔවුන් හදනවා. මම මේක දකින්නේ ඉතා බාල ප්‍රයත්නයක් විදියටයි.ඉන්දියාවේ ශ්‍රී ලංකා මහ කොමසාරිස් පවසන්නේ එවැනි තත්ත්වයක් ඇති නොවීමට කටයුතු කරන බවත්, ශ්‍රී ලාංකික බෞද්ධයන්ට අවශ්‍ය ආරක්ෂාව දිගටම සපයා දිය හැකි බවත් ය. අපි දන්නවා ඉතිහාසය පුරා අති විශාල ආදායමක් ශ්‍රී ලාංකික වන්දනා කරුවන්ගෙන් ලැබී තියෙනවා. ඒ වගේම මේ ප්‍රශ්නයට ඉන්දීය රජය කෙළින්ම මැදිහත්වන බවක් පෙනෙන්නට නැහැ. දකුණු ඉන්දියාවේ ඡන්ද ප්‍රතිශතය පිළිබඳ කෑදරකමක් දක්වන ඉන්දීය දේශපාලන නායකයින් මෙම ප්‍රශ්නයේදී හීන් නූලෙන් මඟහැරීමේ න්‍යාය ක්‍රියාත්මක කරන බැව් පෙනෙනවා.ආසියාවේ පමණක් නොව ලෝකයටම ආදර්ශයක් දිය හැකි සාමකාමී රටක් ලෙස ශ්‍රී ලංකාව ප්‍රසිද්ධයි. අපි දකින්නේ චෙන්නායිවලදී ශ්‍රී ලාංකිකයන්ට හිරිහැර කිරීම අන්තර්ජාතික කුමන්ත්‍රණයක ප්‍රතිඵලයක් ලෙසයි. මේ නිසා අපි ඉදිරියේදී ඉන්දියාවේ මහාබෝධි සමාගම යටතේ පාලනය වන බෞද්ධ මධ්‍යස්ථානවලට ඉන්දීය රජයත්, එහි ප්‍රාන්ත රාජ්‍යයනුත් සමඟ සාකච්ඡා කොට ශ්‍රී ලාංකික වන්දනාකරුවන්ට පූර්ණ ආරක්ෂාව ලබාදීමට කටයුතු කරනවා. මෙසේ ආරක්ෂාව සැලසීමේදී ලංකාවේ ආරක්ෂක අංශවල මැදිහත්වීම කෙසේ විය යුතුද යන්න පිළිබඳවත් සොයා බැලෙනවා. විදේශ කටයුතු අමාත්‍යාංශය, රාජ්‍ය ආරක්ෂක අමාත්‍යාංශය, ආගමික කටයුතු අමාත්‍යාංශයේ මෙන් ම සංස්කෘතික කටයුතු අමාත්‍යාංශයත් ඒකාබද්ධව ආරක්ෂක විධි විධාන ක්‍රියාත්මක කිරිම සඳහා කටයුතු කරනවා.ඉන්දියාවේ බෞද්ධ මධ්‍යස්ථානවලට පමණක් නොවෙයි, තිරුපති, වේලක්කන්නි වැනි ආගමික මධ්‍යස්ථානවල වන්දනා සඳහා යන පිරිස් ආරක්ෂා කිරීමේ වැඩ පිළිවෙළක් ක්‍රියාත්මක කරනවා. රජයේ විශේෂ අවධානය මේ වන විටත් මේ ප්‍රශ්නය කෙරෙහි යොමු වී අවසන්.--සමුපකාර හා අභ්‍යන්තර වෙළෙඳ ඇමැතිසිමෙන්ති මිල වැඩි කිරීම සඳහා සමාගම් විසින් කෘත්‍රිම ලෙස වෙළෙඳ පොළ හිඟයක් ඇති කර තිබෙනවා. මේ ගැන අපි අධ්‍යයනයක් කළා. කිසිසේත්ම ලෝක වෙළෙඳපොළ සමඟ සැසඳුවාම මිල වැඩි කිරීමට අවශ්‍යතාවක් ඇත්තේ නැහැ.මේ සම්බන්ධව ගොඩනැඟිලි ද්‍රව්‍ය සංස්ථාව හා සමුපකාරයට දැනුම් දුන්නා සිමෙන්ති ආනයනය කරන්න කියලා. කොහොමටත් සමුපකාරය සැමදාම සමිති ඔස්සේ සිමෙන්ති ආනයනය කරනවා. ඒ සඳහා අමාත්‍යාංශයේ මැදිහත්වීමක් නැහැ. ඔවුන් ආනයනය කළ සිමෙන්ති කොට්ට15000 ක් පමණ වරායට ආවාම ප්‍රමිති කාර්යාංශය කියා තිබෙනවා මේ සිමෙන්ති ගෙන ආවේ ඔවුන් අත්හිටවූ සමාගමකින් කියලා.නමුත් මේ අත්හිටවීම පිළිබඳව ප්‍රමිති කාර්යාංශය කිසිවෙක් දැනුම්වත් කර නැහැ. හැබැයි ඔවුන් මේ සමාගම ශ්‍රී ලංකාවේ ප්‍රමිතියට අනුකූල බවට ලැයිස්තු ගත කර තිබෙනවා. ඒ වගේ ම මේ සමාගමේ සිමෙන්ති පෞද්ගලික අංශයේ ව්‍යාපාරික ස්ථාන දෙකකිනුත් ආනයනය කර තිබෙනවා, එකකින් මෙට්‍රික් ටොන් ලක්ෂ 15 ක් අනෙක් සමාගමෙන් 50000 ක් ලෙස. මේ මාසයේ මැද නිදහස් කරගෙන තිබෙනවා මේවා. ඒ නිසා මෙය අලුත් දෙයක් නොවේ. එනිසා මේ ප්‍රමිතියට මේ සිමෙන්ති ගෙන ආ යුතු බව 2006 දී වෙළෙඳ අමාත්‍යාංශයෙන් ගැසට් කළා. 2008 ඒ නියෝගය ක්‍රියාත්මක වුණා. ඒ සිමෙන්තිවලින් හැදූ ගොඩනැඟිලි තවම කඩා වැටී නැහැ. මොකද එය ලෝකය පිළිගන්නා ප්‍රමිතියක්.රටේ සිමෙන්ති හිඟයක් ඇත්තටම නැහැ. අනෙක රජයක් ලෙස අපේ යුතුකම තමයි සිමෙන්ති හිඟයක් ඇති නොවීමට කටයුතු කිරීම. මොකද ඉහළ සිට පහළම පෙළ දක්වා රැකියාවලට එය බලපානවා. ගම් දනව්වල අහිංසක මේසන්වරුන්ගේ සිට සියලු දෙනාට මෙය බලපානවා.සිමෙන්ති කර්මාන්තයෙන් තනිවම ඉදිරියට යන්න තරගකරුවන් ඉවත් කර මිල වැඩිවන තත්ත්වයට අමාත්‍යාංශය හා ජනතාව අසරණ කරවීමේ කූට ප්‍රයත්නයක් මෙතන තිබෙන්නේ.මේ තරම් සංවර්ධනයක් කරන රජයක් හැටියට කම්කරුවන්ගේ ආර්ථිකය වැටෙන්නට අපි ඉඩ දෙන්නේ නෑ. මේ කාරණයේ දී වැරැදි ලෙස කටයුතු කර ඇති නිලධාරීන්ට උපරිම දඬුවම් ලබා දෙනවා.රටේ සිමෙන්ති අවශ්‍යතාව මෙට්‍රික් ටොන් ලක්ෂ 4 - 5 ක් පමණ වනවා. නමුත් රටේ නිපදවන්නේ ලක්ෂ 1 1/2 ක් පමණයි. මේ ප්‍රමාණය නිෂ්පාදනය කරනවා වගේ ම තොග වශයෙන් ඇසුරුම් කරනවා. එනිසා මේ වගේ විවිධ සමාගම් එක එක අයගේ වුවමනාව මත තහනම් කළාම සිමෙන්ති හිඟයක් නිර්මාණය වෙලා. මිල වැඩිවීමට මඟ පෑදෙනවා. මෙය ඔප්පු කරන්න රුපියල් 785/= ට මිල නියම කළ සිමෙන්ති තොග පාරිභෝගික අධිකාරිය මගින් වටලනු ලැබුවා. එයින් ඔප්පු වෙනවා අමාත්‍යාංශය අනුමැතිය දීමට පෙර පවා මේ මිල වැඩි කිරීමට ඒ සමාගම් පියවර ගෙන තිබෙන බව. සිමෙන්ති මේ විදිහට ආනයනය කිරීමට හැකි සමාගම් සියල්ල අත්හිටවූවොත් දැවැන්ත සංවර්ධනයක් සිදුවන රටක් ලෙස රටේ ඇතිවන සිමෙන්ති හිඟය ඔස්සේ සිමෙන්ති මිල වැඩි වීමට අපි කිසි විටකත් ඉඩ දෙන්නේ නෑ.--ප්‍රවාහන නියෝජ්‍ය ඇමතිලංගමයට ඔය කියන තරම් පාඩුවක් නැහැ. 1958 ජනවාරි මාසයේ ලංගම ආරම්භ කළේ. බණ්ඩාරනායක මහත්තයා පාඩු ලබන්න නෙවේනේ. ඈත දුෂ්කර පළාත්වල ළමයින්ට වගේ ම සියලු දෙනාට පහසුවෙන් ගමනා ගමනයේ යෙදෙන්නයි. සියල්ල පෞද්ගලිකවී තිබියදී එදා ලංගම ආරම්භ කළේ. ‘සීසන් ටිකට්’ එකෙන් මධ්‍ය මහා විද්‍යාලවලට ගිහින් හොඳින් අකුරු කර රටේ ඉහළ තැනකට සාමාන්‍ය ජනතාව ගෙන එන්නයි. එහෙම ආ දිසාපතිවරු ප්‍රාදේශීය ලේකම්වරු දොස්තරවරු, ඉංජිනේරුවරු පවා අද රටේ ඉහළ තැන්වල ඉන්නවා.ලංගම ඍජුව වගේ ම වක්‍රව ගමනාගමනයට සුවිශේෂ සේවාවක් කරනවා. සමස්ත ප්‍රවාහනයෙන් සියයට 24 ක් ලංගමයෙන් ඉටු කරද්දී පෞද්ගලික අංශය සියයට 44 ක් ඉටු කරනවා. නමුත් ඒ සියයට 44 ඉටු කරන්නේ පෞද්ගලික බස් 19000 ක් තියාගෙනයි. අපි බස් 5200 න් තමයි ගමනාගමනයේ හතරෙන් එකක් ඉටු කරන්නේ.මේ වනවිට ලංගමයේ ආදායම දිනකට මිලියන 45 ක් පමණ වනවා. බස් ඩිපෝ 120 ක 34500 කට වඩා සේවක පිරිසක් සේවය කරනවා.අපි බලාපොරොත්තු වන්නේ ලංගම බස් සංඛ්‍යාව 7500 දක්වා වැඩි කරන්න. ඒ සඳහා තව බස් 2000 ක් පමණයි ඕන වන්නේ. අමතක කරන්න එපා රාජ්‍ය සේවකයින් පාසල් ශිෂ්‍යයන් 34 ලක්ෂයක් වගේ ම තවත් අය වාර ප්‍රවේශ පත්‍ර අරගෙන බස්වල යන්නේ. ඒ සීසන් එකක වටිනාකමෙන් සියයට 10 යි අපි අය කරන්නේ. ඉතිරි සියයට 90 ව ම රජයෙන් සියයට 50 ක් හා ලංගමයෙන් සියයට 40 ක් හැටියට දරාගන්නවා.සිසු සැරියෙන් පාසල් දරුවන්ට වෙන් වූ වෙනම බස් රථ තිබෙනවා. මේ වගේ සේවාවන් කරන්නේ ලාභ බලාගෙන නෙවෙයි. අනෙක අනාර්ථික මාර්ග ඒ කියන්නේ දුෂ්කරම පළාත්වල අතුරු මාර්ගවල වගේ ම රාත්‍රි සේවාවලින් ලාභ ලබන්න බෑ. අනෙක පෞද්ගලික අංශයේ වගේ මග නතර නොකර ගමනාන්තය දක්වා ඒ ඕනෑම අවස්ථාවකත් ලංගම බස් රථ ධාවනය කරනවා. ඒ නිසා ඒ සේවා සියල්ල සමඟ සලකද්දී අපි ප්‍රාමාණික ලාභයක් ලබනවා කියා කියන්න පුළුවන්.රට සංවර්ධනය කරා යද්දී ඉතා වැදගත් සාධකය ගමනා ගමනය. ඒ අවශ්‍යතාවයේදී ලාභය ගණනය කරන්නේ රුපියල් ශත වලින් පමණක් නොවෙයි. ඵලදායිතාව අතිනුත් සලකා බලන්න වනවා. වැඩක් නොකර නිකං උඩ බලාගෙන ඉන්න සමහර වෘත්තිය සමිතිවලට අයිති අතලොස්සක් කියන කතාවලින් ලංගම පාඩුයි කියන්න බැහැ.අපි අලුත් තාක්ෂණය, හදිසි දුරකථන අංක වගේ ම විශේෂ බස් රථ සේවා අලුතින් ආරම්භ කරමින් යන ගමන දකින ඕනම කෙනෙක් මේ බව අවබෝධ කර ගන්නවා ඇති.නිකං ඉන්න බැරුව කට කහනවට කියන කතාවලට රැවටෙන්න එපා කියලා ජනතාවගෙන් ඉල්ලා සිටිනවා.--එ.ජා.ප. මාධ්‍ය ප්‍රකාශක,පාර්ලිමේන්තු මන්තී‍්‍රඑක්සත් ජාතික පක්ෂය හැමවිටම ජනතාවගේ සිතුම් පැතුම් හඳුනාගෙන එයට අනුකූලව පක්ෂයේ ඉදිරි ක්‍රියාමාර්ග ගන්නා පක්ෂයක්. මේ මොහොත වනවිටත් එක්සත් ජාතික පක්ෂයේ යම් යම් කරුණු කාරණා පිළිබඳව අපේ පාර්ලිමේන්තු මන්ත්‍රීවරු අවධානය යොමුකර තියෙනවා. පසුගිය මැතිවරණ ප්‍රතිඵල අධ්‍යයනය කර ජනතාව අපිට ලබාදුන් පණිවුඩය කුමක්ද, ජයග්‍රාහී මාවතකට පක්ෂය යොමු කරවීම සඳහා ගත යුතු ප්‍රධාන ක්‍රියාමාර්ග මොනවාද යන්න පිළිබඳව එක්සත් ජාතික පක්ෂය හොඳින් අවබෝධ කරගෙන තිබෙන බව කිව යුතුයි.අපේ පක්ෂයේ ප්‍රධාන කණ්ඩායම වන පාර්ලිමේන්තු මන්ත්‍රී කණ්ඩායම ජනතාව නියෝජනය කරනවා. ඒ වගේම මේ පිරිස ජනතාවගේ ඕනෑ එපාකම්, ඔවුන්ගේ සිතුම් පැතුම්, ජනවිඥානය පිළිබඳ නිවැරැදි අවබෝධයකින් යුතුව ක්‍රියාකරන පිරිසක්. එක්සත් ජාතික පක්ෂය ඉතාම ප්‍රජාතන්ත්‍රවාදීව බහුතර මතයට අනුව තීන්දු තීරණ ගන්නා පක්ෂයක්. අපේ පාර්ලිමේන්තු කණ්ඩායම මේ වනවිටත් මේ පක්ෂයේ නායක තනතුරු කිහිපය ජනතාවගේ අපේක්ෂාවන්ට ගැලපෙන පරිදි, පක්ෂයේ ජයග්‍රාහී ගමන් මඟට ගැලපෙන පරිදි සකසා ගන්නේ කොහොමද කියා සාකච්ඡාවට ලක්කරමින් සිටිනවා.ඒ අනුව මේ අවස්ථාවේ පක්ෂයේ කාටත් අසාධාරණයක් නොවෙන පරිදි, කවුරුවත් කොන් නොකරන පරිදි, කවුරුවත් බෙදන ක්‍රමයකට යාමට වඩා සැමෝම එකතු කරන සාධාරණ ක්‍රමයකට, ජයග්‍රාහී ගමන් මඟකට අවශ්‍ය යෝජනා මේ පාර්ලිමේන්තු කණ්ඩායම විසින් ඉදිරිපත් කරමින් පවතිනවා.අපි බලාපොරොත්තු වෙනවා පාර්ලිමේන්තු මන්ත්‍රී කණ්ඩායම ජනතාවගේ සිතුම් පැතුම්වලට අනුකූලව පක්ෂයේ නායක, නියෝජ්‍ය නායක මෙන්ම විපක්ෂ නායක යන ප්‍රධාන තනතුරු කිහිපය ප්‍රජාතන්ත්‍රවාදී ලෙස, පක්ෂයේ ජයග්‍රාහී ගමනට ගැලපෙන පරිදි තෝරා ගැනෙයි කියා.මෙතැනදි අපි කවුරුවත් කොන් කරන්නේ නැහැ. කවුරුවත් උලුප්පා දමන්නට උත්සාහ ගන්නේ නැහැ. සියලු දෙනාගේ ම කැමැත්ත පරිදි මේ තනතුරු බලා සුදුස්සන් පත් කෙරෙනවා.මම කල්පනා කරනවා බහුතර ජනතාවගේ කැමැත්ත අනුව ඉතා ම නිවැරැදි තීන්දුවකට එළඹෙන්නට අපිට පුළුවන් වෙයි කියලා. පක්ෂ නායක, විපක්ෂ නායක වැනි ඉතාම භාරධූර තනතුරකට සුදුසු අයකු තෝරා පත්කර ගැනීමේදී පාර්ලිමේන්තු පක්ෂ විපක්ෂ මන්ත්‍රී කණ්ඩායම අතරින් ඉතාම පරිණත අත්දැකීම් බහුල රනිල් වික්‍රමසිංහ මහතා විපක්ෂ නායක ධූරයටත්, පක්ෂයේම අය එකතු කරමින් ජයග්‍රාහී මාවතකට යාම සඳහා කාහටත් විශ්වාසය තැබිය හැකි සැවොම ගරු කරන කරු ජයසූරිය මහතා පක්ෂ නායකත්වයටත්, පක්ෂයේ අනාගතය ගැන හිතන ගම් මට්ටමින් පවා ජනතා ප්‍රසාදය දිනාගත් සජිත් ප්‍රේමදාස මහතා නියෝජ්‍ය නායක ලෙසත් පත්කර ගැනීම තුළින් අපිට ඉතාම ඉක්මනට ආණ්ඩු බලය ලබා ගත හැකි යැයි මම විශ්වාස කරනවා.මේ නිසා මම කල්පනා කරන්නේ ආණ්ඩු බලය ලබාගත හැකි සුදුසුම තැනට අපි අද පත්වී සිටින බවයි. කාටවත් අසාධාරණයක් කරන්නේ නැහැ. කාවත් කොන් කරන්නෙත් නැහැ.පාර්ලිමේන්තු මන්ත්‍රීවරු කියන්නේ රටේ ජනතාව නියෝජනය කරන අයයි. මේ අයට පුළුවන් ජනතාවගේ අවශ්‍යතා පරිදි පක්ෂයේ ජයග්‍රහණය කඩිනම් කිරීම සඳහා අදාළ තීන්දුවකට යන්නට. අපි කවුරු කවුරුත් පරිත්‍යාගශීලීන් වී ඡන්ද දායකයන් ගැන සිතා, තමන්ගේ පෞද්ගලික ලාභ වරප්‍රසාද ඉවතලා රට හා පක්ෂය වෙනුවෙන් ඉතාම වැදගත් තීන්දුවකට යා යුතුයි.සාකච්ඡාකෙළේ සුභාෂිණී ජයරත්න / අරුණි මුතුමලීකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>08</month>
      <day>14</day>
    </date>
    <link>http://www.silumina.lk/2011/08/14/_art.asp?fn=ab1108143</link>
    <topic>අපේ ගමන</topic>
    <author>රංජිත් සියඹලාපිටිය</author>
    <content>තුන්වැනි සිතිවිල්ලආර්ථික සංවර්ධන අමාත්‍යාංශයේ ජනතා නියෝජිතයින් දැනුම්වත් කිරීමේ කෙටි වැඩමුළුවක් සඳහා මා හට ආරාධනාවක් ලැබී තිබුණි. අමාත්‍යාංශයේ ඉතා වැදගත් වෘත්තීය සමිති සාකච්ඡාවක් යොදාගෙන සිටියත් අලාභයක් නොවන සේ වෙලාව වෙනස් කරගෙන වැඩමුළුවට සහභාගි වූයේ බැසිල් ඇමැතිතුමා නායකත්වය දෙන මෙම අවස්ථාවෙන් ගත යුතු බොහෝ දේ තිබෙන නිසාය.හරියටම වෙලාවට වැඩමුළුව ඇරැඹුණි. පිළිගැනීමේ කථාව කළේ ආණ්ඩු පක්ෂයේ ප්‍රධාන සංවිධායක දිනේෂ් ගුණවර්ධන ඇමැතිතුමාය. සභාව පිළිගනිමින් එතුමා ටිකක් අමුතු වචනයක් දෙවරක්ම කීවේය. ඒ මෙම “පින්බර සාකච්ඡාවට” පැමිණි ඔබ සැම පිළිගන්නා බවය. එතුමා හරිය. ඇත්තෙන්ම එය පින්බර සාකච්ඡාවකි. ජනාධිපතිතුමාගේ නායකත්වය යටතේ වසර කිහිපයකින් ශ්‍රී ලාංකීය ජාතිය රැගෙන යාමට උත්සාහ කරන සුවිශේෂි ආශ්චර්යමත් ඉලක්කය කරා යන ගමනේ දැවැන්ත සේවාවක් ඉටු කරන ආර්ථික සංවර්ධන අමාත්‍යාංශයේ කාර්යභාරය විදහාපාන ගමට නව අදහස්, විවෘත සංවාද, පොඩි පොඩි විවාද වලින් පිරුණු සැසිය කලකින් නිර්මාණය වූ ප්‍රබුද්ධ සාකච්ඡා මණ්ඩපයක් විය. සමස්ත ජනතාවගේ අනාගතය පිළිබඳ මෙලෙස විවෘතව කථා කර තීන්දු තීරණවලට ඒම ඇත්තෙන්ම පින්බර යැයි මට සිතේ.සංවාදයේදී බැසිල් රාජපක්ෂ ඇමැතිතුමා මෙහි මූලික කථාවේදී ඉදිරිපත් කළ ඉතා වැදගත් කරුණක් වූයේ ඉදිකිරීම්වල තත්ත්වය පිළිබඳ සොයා බැලීම ඉදිකිරීමටත් වඩා වැඩි අවධානයෙන් කළ යුතු බවයි. ජාතික ප්‍රශ්නයක් බවට පත් වී තිබු මහා මාර්ග සහ ග්‍රාමීය මාර්ග සම්බන්ධ කරන කුඩා බස් යන පාරවල් අබලන් වීමට ආර්ථික සංවර්ධන අමාත්‍යාංශයේ සෘජු පිළිතුරක් මේ වන විටත් ලබා දී ඇත. එවැනි පාරවල් කි. මී. 8000 කටත් වඩා වැඩි ප්‍රමාණයක් එකවර කාපට් යොදා ප්‍රතිසංස්කරණය කිරීමේ මහා ව්‍යාපෘතියි. වැදගත් දේ මේ ඉදිකිරීම සියල්ල රාජ්‍ය ආයතන මඟින් සිදු කිරීමයි.රාජ්‍ය ආයතන මඟින් සිදු වූවත් ඒවායේ ප්‍රමිතිය පිළිබඳව සොයා බැලීමේ වගකීම විස්තරාත්මකව පත්‍රිකාවක් මඟින් දැනුම්වත් කිරීම ඉතා වැදගත්ය. පාරවල් හදලා බැනුම් ඇහුවට කමක් නෑ. හැබැයි බාගෙට හදලා බැනුම් අහන්න එපා යැයි අවධාරණය කෙරුණි. ආර්ථික සංවර්ධන අමාත්‍යාංශය ඉතා වැදගත් වැඩකට අත ගසා ඇත. ග්‍රාමීය ප්‍රදේශවල දැවැන්ත ගැටලුව වූයේ ගම හා නගරය යා කරන මාර්ග ටික හරියට හදා ගැනීමය. ගැමියාගේ සියලු ඬෂ්පාදනවල වටිනාකම පමණක් නොව සමාජමය වටිනාකමට ද එය දැවැන්ත බලපෑමක් ඇති කරයි.සභාවේ ලොකුම අත්පොළසන් නාදය ලැබුණේ ආර්ථික සංවර්ධනය අමාත්‍යාංශය සෑම ප්‍රාදේශීය ලේකම් කොට්ඨාසයකම සම්බන්ධීකරණ කමිටුවේ තීරණ පරිදි සංවර්ධන ව්‍යාපෘතිවල යෙදවීමට මේ වසරේ ඉදිරි කාලය තුළ අලුතින් ලක්ෂ 700 ක මුදලක් ලැබෙන බවට කළ ඇමැතිතුමාගේ ප්‍රකාශයටයි.සමාජයේ එතරම් අවධානයක් යොමු වී නැති තවත් ඉතා වැදගත් කරුණක් පිළිබඳව මේ සුවිශේෂී අමාත්‍යාංශයේ විශේෂ අවධානයක් යොමු වී තිබේ. ඒ පෙර පාසල් සඳහා ක්‍රමවත් සංවර්ධන වැඩ පිළිවෙළක් ක්‍රියාත්මක කිරීමයි. පෙර පාසල යනු මවගේ ඇකයෙන් පසුව ප්‍රථමයෙන් දරුවන් සමාජගත වන ස්ථානයයි. ඔහු බාහිර සමාජ නිල වශයෙන් හඳුනා ගන්නේ එතැන දීය. අධ්‍යාපනයට මෙන්ම සමාජීය ක්‍රියාකාරකම් උකහා ගැනීමට ඉගෙන ගන්නේ ද එතනදීය.එම ස්ථානයේ මූලික පහසුකම් පිළිබඳව, පාලිකාවන්ගේ තත්ත්වය පිළිබඳව, පොදු විෂය නිර්දේශයක අවශ්‍යතාවය පිළිබඳව, පොදු නිල ඇඳුමක් පිළිබඳව, පොදු නීතිරීති පද්ධතියක් පිළිබඳව පමණක් නොව පෙර පාසලට දරුවා ඇතුළත් කිරීමේ වගකීම පිළිබඳ මවුපියන් දැනුම්වත් කිරීමේ කාර්යය දක්වා වූ වැඩ සටහනක් නිර්මාණය කිරීම සඳහා ආර්ථික සංවර්ධන අමාත්‍යාංශයේ අවධානය යොමුව තිබේ. ඉදිරි සංවර්ධනයේදී භෞතික මෙන්ම මානව සම්පත් සංවර්ධනයේ ද අවශ්‍යතාව හඳුනාගත් අවස්ථාවකි. එමෙන්ම එය ආර්ථික සංවර්ධන අමාත්‍යාංශයේ පුළුල් වගකීම පිළිබඳ පැහැදිලි වන කැඩපතක් සේය.රටේ දියුණුව පිළිබඳ දැවැන්ත යෝජනා අතර තවත් ඉතා මානුෂීය යෝජනාවක් ද තිබේ. ඒ වැසිකිළි කැසිකිළි නොමැති සියලුම ග්‍රාමීය පාසල්වලට ඒවා ඉදිකර දීමයි.වේගයෙන් දියුණුව සොයා යන රටවල් ආර්ථික සංවර්ධන අමාත්‍යාංශ පිහිටුවාගනු ලැබීය. ඒවායේ සරල අරමුණු වූයේ සංවර්ධනය සඳහා සෘජුව එකතු කරගත යුතු ක්ෂේත්‍ර සෘජුව එකතු කරගනිමින් වක්‍රව සම්බන්ධ කළ යුතු ක්ෂේත්‍ර එසේ කරමින් සමාජයේ අවධානය යොමු විය යුතු එහෙත් යොමු වී නැති තැන් සියල්ල ආවරණය කර ගනිමින් ජාතිය වේගයෙන් ඉදිරියට ගෙන යාමයි. බොහෝ අවස්ථාවලදී ආරම්භක අරමුණ සහ ගමන අතර මහා පරස්පරයන් අත්විඳින අපට ආර්ථික සංවර්ධන අමාත්‍යාංශයේ මේ ඉලක්කගත වැඩ පිළිවෙළ ආශිර්වාදයක්ම වනු ඇත.රංජිත් සියඹලාපිටියකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>08</month>
      <day>14</day>
    </date>
    <link>http://www.silumina.lk/2011/08/14/_art.asp?fn=ab1108145</link>
    <topic>කිසිම රෝහලක් බෙහෙත් හෝ දොස්තර හිඟය නිසා වසා දමලා නැහැ. ඕවා අමූලික බොරු</topic>
    <author>සංවාද සටහන සුමේධා නවරත්න</author>
    <content>සෞඛ්‍ය නියෝජ්‍ය ඇමැති ලලිත් දිසානායකඖෂධ හිඟය දැඩි අර්බුදයක් වන තත්ත්වයට පත්වෙලා නැහැ.එවැනි අර්බුදයක් මතුවුණත් ඒ සතියක් වැනි කෙටි කාලයකට පමණයි. එවැනි හිඟ මඟහරවා ගැනීමට ඖෂධ මිලදී ගැනීමේ බලය ප්‍රාදේශීය මට්ටමේ නිලධාරීන්ට පවරා තිබෙනවා. ඒ නිසා ඖෂධ හිඟයේ දීර්ඝ කාලීන අර්බුදයක් නැහැ.නිදහස් සෞඛ්‍ය ප්‍රතිපත්තියක් තිබෙන රටක මෙවැනි ප්‍රශ්න ඇතිවෙනවා. හැකියාවක් තිබෙන අය පෞද්ගලිකව ඒ ඖෂධ ලබාගන්නවා. මම හිතන්නෙ මේ වගේ නිදහස් සෞඛ්‍යයක් තියෙන එකම රට ලංකාවයි. ඒ වෙනුවෙන් ආණ්ඩුව විශාල ලෙස මුදල් ප්‍රතිපාදන වෙන්කර තිබෙනවා. ඒකම මදිද? කොහොම වුණත් සියයට අනූවක්ම සියලු අවශ්‍යතා සපුරා තිබෙනවා. ඊට අයත් වෙන්නෙ ඖෂධ පමණක් නොවේ.ඇමැතිවරු ඕ.පී.ඩී. එකේ ඉඳලා බේත් ගන්න යන්නෙ නැහැනේ. ඇමැතිවරු යන්නෙ පෞද්ගලික රෝහල්වලට.ඇමැතිවරු ධනපතියො ව්‍යාපාරිකයො කියලා හිතන්න එපා. සමහරවිට අපි අපේ රස්සාවත් දාලයි දේශපාලනයට ඇවිත් තියෙන්නෙ. මහජනතාවට ලැබෙන දේ මහජන නියෝජිතයන්ට ලැබුණම මොකද?කොහොම වුණත් අපි නිදහස් සෞඛ්‍ය සේවය අඛණ්ඩ ජනතාවට ලබාදෙනවා. ගුණාත්මකව හා උපරිම කාර්යක්ෂමතාවයකින් ඒ සේවය ලබාදීමටත් අප කටයුතු කරනවා.කිසිම රෝහලක් දොස්තරලා හෝ වෙනත් සේවකයන් නැතිව වසා දමා නැහැ. එය අමූලික බොරුවක්. උතුරේ මධ්‍යම බෙහෙත් ශාලා කීපයක් පමණක් දොස්තරවරු නැතිව වසා දමා තිබුණා. ඒ තත්ත්වයට දැන් විසඳුම් ලබා දී තිබෙනවා.ලෝක සෞඛ්‍ය සංවිධානය පවා ප්‍රතික්ෂේප කළ ඉන්සියුලින් ගෙන්වීමට ටෙන්ඩර් ලබා දුන් නිලධාරීන් ගැන ඇමැතිතුමා පරීක්ෂණයක් කරන්න කමිටුවකට බාර දී තිබෙනවා. ඒ වාර්තාව ආ හැටියෙ ඔවුන්ට විරුද්ධව නීතිමය පියවර ගනීවි.සංවාද සටහන සුමේධා නවරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>08</month>
      <day>14</day>
    </date>
    <link>http://www.silumina.lk/2011/08/14/_art.asp?fn=ab1108146</link>
    <topic>එක්සත් ජාතික පක්ෂයේ අර්බුදයෙන් ආණ්ඩුවට වාසි නොදිය යුතුයි</topic>
    <author>සංවාද සටහන සුමේධා නවරත්න</author>
    <content>එජාපයේ මහ ලේකම් තිස්ස අත්තනායකපක්ෂයේ ව්‍යවස්ථාව අනුවයි හැම විටම අප ක්‍රියා කළ යුතු වන්නෙ. ගිය වසරේ සම්මත කර ගත් ව්‍යවස්ථාවට අනුව නායකයා සහ සෙසු නිලධාරීන් පත් කර ගත්තා.දැන් ඒ නිලධාරී වෙනස් කිරීමක් කරනවා නම් කළ යුත්තෙ ලබන වසරේදී ව්‍යවස්ථාවට අනුවයි. ඒ නිසා මේ තනතුරු පත්කර ගැනීම කටයුත්ත ව්‍යවස්ථානුකූලව ඊළඟ වසරේදී සිදු කර ගත යුතුයි.ඇත්තටම ඒ ප්‍රශ්නයට උත්තර දෙන්න ඕනෙ එවැනි උත්සාහයක සිටින අයයි. ඇත්තටම පහළ මට්ටමේ සාමාජිකයො මෙවැනි අර්බුද ඇතිවීම ගැන කැමැත්තක් නැහැ. ඔවුන් පක්ෂය තුළ ගැටුම් ඇති වීම අනුමත කරන්නෙ නැහැ.මේ ගැටුම්වලින් සිද්ධ වෙන්නෙ ඉදිරි මැතිවරණ කටයුතුවලට බාධා ඇතිවීමයි.ඒ නිසා මේ හැම පාර්ශ්වයක් ම තනතුරු ගැන නොසිතා පක්ෂය හා ජනතාවට ඉටුවිය යුතු යුතුකම්, වගකීම් ගැන සිතිය යුතුයි. ඒ වෙනුවෙන් වැඩ කළ යුතුයි.අර්බුදයක් තියෙනවා. එහෙම අර්බුදයක් නැහැ කියලා කියන්න බැහැ.එහෙත් ඒ අර්බුදය විසඳා ගත යුත්තෙ ව්‍යවස්ථානුකූලවයි. ලලිත් - ගාමිණි, පේ‍්‍රමදාස මහත්තයා සමඟ විරසක වෙලා පක්ෂයෙන් ඉවත් වුණා.ඒ ඉවත්වීමේ පාඩුව අදටත් පක්ෂයට බලපානවා. කෙසේ වෙතත් මේ තත්ත්වය එජාපයට පමණක් සීමා වූ දෙයක් නොවෙයි. ශ්‍රීලනිපයට හා ජවිපෙටත් එවැනි අර්බුදවලට මුහුණපාන්න සිද්ධ වුණා.මම මේ තත්ත්වය ගැන සියලු පාර්ශ්වවලට පැහැදිලි කිරීම් කර තිබෙනවා. “තනතුරු” සදාකාලික නැහැ.මේ තනතුරු ලැබී තියෙන්නෙ ජනතාවට සේවය කරන්න.මේ වන විට එජාප සාමාජිකත්වය ආණ්ඩුවේ විවිධ අසාධාරණයන්ට පීඩාවන්ට ලක්වෙමින් සිටිනවා.වෙන දෙයක් තබා එජාප පාර්ලිමේන්තු මන්ත්‍රීවරුන්ට විමධ්‍යගත අරමුදලින් ලැබිය යුතු මුදල පවා ලැබී නැහැ. පක්ෂයේ අර්බුදවලින් වාසි ගන්නෙ ආණ්ඩුව. ඒ තත්ත්වයට අප ඉඩ තැබිය යුතු නැහැ.මම හිතන්නෙ ඉවසන එකක් නැහැ. මේ අර්බුද නිසා එජාපයේ අවස්ථාව ඈත්වෙන එක පමණයි වෙන්නෙ. ඒ නිසා සියලු වගකිව යුතු පාර්ශ්ව, පක්ෂය හා ජනතාව වෙනුවෙන් ඒකරාශි විය යුතුයි.සංවාද සටහන සුමේධා නවරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>08</month>
      <day>14</day>
    </date>
    <link>http://www.silumina.lk/2011/08/14/_art.asp?fn=ab1108147</link>
    <topic>‘චැනල් 4’ පහර ගසන්නේ කාටද?</topic>
    <author>පාර්ලිමේන්තු මන්ත්‍රීනි කමලා රණතුංග</author>
    <content>බ්‍රිතාන්‍ය ගුවන්විදුලි සංස්ථාවේ (බීබීසී යේ) චැනල් 4 නම් වූ රූපවාහිනී චැනලය ’Sri Lanka’s Killing Fields’ (මෙහි තේරුම ‘ශ්‍රී ලංකාවේ මිනීමරු ප්‍රදේශ’ යන්නයි. යනුවෙන් මිනිත්තු 53ක වීඩියෝ චිත්‍රපටයක් වරින් වර පෙන්වමින්, පහර ගසන්නේ මහින්ද රාජපක්ෂ ජනාධිපතිතුමාට නොවේ. එතුමාගේ නායකත්වය සහිත ශ්‍රී ලංකාවේ ආණ්ඩුවට ද නොවේ. එක්සත් ජාතික පක්ෂය, ජනතා විමුක්ති පෙරමුණ ආදී වශයෙන් දේශපාලනික ව මෙරට ජන කණ්ඩායම් නියෝජනය කරන විපක්ෂය ඇතුළු දේශපාලකයින්ට වුව ද නොවේ. තිස් අවුරුද්දකට ආසන්න කාලයක් ලෝකයේ දරුණුම ත්‍රස්වාදීන්ගේ තර්ජනයට ගොදුරුව තිබී, දෑවුරුද්දකට පෙර ඔවුන්ගෙන් මුදවාගනු ලැබ, අද බියෙන් - සැකෙන් තොර දේශයක් බවට පත්ව තිබෙන මුළු මහත් ශ්‍රී ලංකාවටමය.වසරින් වසර ශක්තිමත් වෙමින් සමාජවාදී, ප්‍රජාතන්ත්‍රවාදී මාවත ඔස්සේ ඉන්ද්‍රඛීලයක් සේ ඉදිරියට ඇදී යන වේගයට අනුගත ව ඇති සංවර්ධන ඉලක්කයන්ට ය.ප්‍රජාතන්ත්‍රවාදයේ බැටළු හම් පොරවාගත් අධිරාජ්‍යවාදයේ වෘකයින් හා සම වූ රටවල් කිහිපයක ආශිර්වාදය ඇතිව, හිරු නොබසින අධිරාජ්‍යය යි ද, මහ රැජිනගේ දේශය යයි ද කියැවෙන එක්සත් රාජධානියේ නොහොත් මහා බ්‍රිතාන්‍යයේ සිට, ශ්‍රී ලංකාව වැනි කුඩා රටකට තමන් වෙසෙන දේශයේ සිට පහර ගසන්නට ඉඩදීම ගැන සෑම බ්‍රිතාන්‍ය පුරවැසියකු ම ලජ්ජා විය යුතුය. බ්‍රිතාන්‍යයේ බංකළොත් දේශපාලකයින් කිහිප දෙනකු විසින් ශ්‍රී ලංකාවට එදිරිව ගෙන යන ත්‍රස්ත හිතවාදී ක්‍රියා කලාපය, කොඳු නාරටියක් ඇති නායකයින් සිටී නම්, බ්‍රිතාන්‍ය රජය විසින් හෙලා දැකිය යුතු ය.එක්සත් ජාතීන්ගේ සංවිධානයේත්, පොදු රාජ්‍ය මණ්ඩලයේත්, කොළඹ ක්‍රමයේත් සුහද සාමාජිකයින් ලෙස අතින’ත ගෙන බ්‍රිතාන්‍යය සමඟ දීර්ඝ කාලයක් සහෝදරත්වයෙන් සිටි ශ්‍රී ලංකාවට, කොටි ත්‍රස්තවාදීන්ගේ ඩයස්පෝරාවේ (ඩයස්පෝරා යනු විදේශගතව සිටින ආධාරකරුවන් ය.) පින්පඩි වලින් කා බී යැපෙන ඇම්නෙස්ටිය වැනි ආයතන බ්‍රිතාන්‍ය පොළොවේ සිට පහර ගසන විට බ්‍රිතාන්‍ය රජය ඇස් කන් වසාගෙන සිටීම ශ්‍රී ලංකාවේ අපට පුදුමයක් නොවේ. පැරණි බ්‍රිතාන්‍යයට වඩා චර්යාධර්ම අතින් සම්පූර්ණයෙන් ම වෙනස් වූ නූතන බ්‍රිතන්‍යය හා එහි සදාචාරය ගැන අපි මැනැවින් දනිමු.ලන්ඩනයේ පුවත්පත් කලාවේදියකු වන ෆිලිප් නයිට්ලි පවසන අන්දමට බ්‍රිතාන්‍යයේ පොලීසිය, බැංකු, රේගුව, බදු ආයතන හා පුවත්පත් ආයතන ද දූෂණවලින් කොතරම් ගහණ ද කිවහොත් දූෂණ සම්බන්ධයෙන් ඉහළ ම පෙත්තට නැඟී ඕනෑම රටක් හා සමඟ බ්‍රිතාන්‍යය සම කළ හැකිය. මහ රැජිනගේ දේශයෙන් එවන් කළු වලාකුළක් පළවා හරිනු වෙනුවට ඇම්නෙස්ටි ජාත්‍යන්තරය හා චැනල් 4 වැනි හුදෙක් ම පක්ෂග්‍රාහී ආයතනවලට නැටුම් නටන්නට බ්‍රිතාන්‍ය ය වේදිකාවක් වීම කොතරම් අභාග්‍යයක්ද?සැබැවින් ම චැනල් 4 යනු කුමක්ද? චැනල් 4 වනාහී බීබීසී යේ රූපවාහිනී හා වීඩියෝ ප්‍රචාරක හස්තයයි. දැනට දශක හතර පහකට පෙර බීබීසී ය ජගත් ප්‍රජාවගේ සම්මානයට පාත්‍ර වූ අභිමානවත් මාධ්‍ය ආයතනයක් විය. එහෙත් දූෂණ, වංචා, අල්ලස් ආදී අක්‍රමිකතා නිසා එහි කීර්ති නාමය පලුදු වූ අතර, චැනල් 4 විසින් එය පහළටම ඇද දමා ඇතැයි බ්‍රිතාන්‍ය යේ ම පුවත්පත් පෙන්වා දෙයි. ගෙවී ගිය වසර 27ක තුළ ම චැනල් 4 විසින් සිදු කර ඇත්තේ එක් එක් පුද්ගලයින්ගේ, එක් එක් ආණ්ඩුවල, එක් එක් රටවල පෞරුෂත්වය, ජනප්‍රියතාව හා සංවර්ධනය සුනු විසුණු කර දැමීම සඳහා අතිශය සාවද්‍ය වූ ද ස්වකීය සිතැඟි පරිදි නිර්මාණය කරන ලද්දා වූ ද, සුරංගනා කතා පදනම් කර ගනිමින්, හුදු වෛරය, ද්වේශය හා පළිගැනීම අරමුණුකොට වීඩියෝ චිත්‍රපටි නිෂ්පාදනය කර ප්‍රදර්ශනය කිරීමයි. .බ්‍රිතාන්‍යයේ ම ‘ද ටයිම්ස්’ පත්‍රයේ වාර්තාවක් අනුව එක් හොඳම උදාහරණයක් අසන්නට ලැබෙන්නේ ඉන්දියාවේ බැංගලෝරයෙනි. දැනට වසර තුනකට පමණ පෙර, ලොව විලාසිතා පිළිබඳ කීර්තිමත් ‘ප්‍රිමාර්ක්’ ආයතනයට පහර ගැසීම සඳහා චැනල් 4 නිෂ්පාදනය කළ වීඩියෝවක් මඟින් එම ආයතනයට නිමි ඇඳුම් සකස් කරන කම්හලක් බැංගලෝරයේ කුඩා දරුවන් සේවයෙහි යොදවා ඇතැයි යන්න සනාථ කිරීමට, වෙනත් කොහේදෝ ප්‍රදේශයක දරුවන් ඇඳුම් මසන පින්තූර රාමු පෙළක් අන්තර්ගත කර තිබිණි. එම චිත්‍රපටය නම් කර තිබුණේ ද ‘ප්‍රිමාර්ක්’ : බිඳ වැටේද?’ යන පරිභවය හා ගැරහීම ඉස්මතු කරන වචනවලිනි. ‘ප්‍රිමාර්ක්’ ආයතනය, චැනල් 4 අධිකරණය හමුවට ගෙන යාමට සූදානම් වද්දී, බීබීසී ය ප්‍රසිද්ධියේ මෙන්ම එම චිත්‍රපටයේ ම තිරය මත ලිඛිත ව දක්වමින් ‘ප්‍රිමාර්ක්’ ආයතනයෙන් සමාව අයැද සිටියේ ය.මෙවැනි පහත් පෙළේ නින්දනීය අක්‍රමිකතාවන්හි ඉවක් බවක් නැතිව නිරතවෙමින් හිතාමතා ම සැලසුම් සහගතව සිදු කරන වැරදි හෙළිදරව්වට නිර්ලජ්ජිතව ප්‍රසිද්ධියේ ම සමාව අයැදීම දශක ගණනාවක් පුරා හුරු පුරුදු ව සිටින බීබීසී යට හා චැනල් 4 ට අප වැනි කුඩා රටකට පහර ගැසීම එතරම් අරුමයක් නොවේ. එහෙත් එසේ අපට දුර්දාන්ත ලෙස පහර ගැසීමට හේතු කවරේද? අප ඔවුන්ට කළ වරද කුමක්ද? මේ සියල්ලගේ ම පසුබිම හාරා අවුස්සා බලන විට පැහැදිලි වන්නේ එකම එක දෙයකි. මහින්ද රාජපක්ෂ ජනාධිපතිතුමාගේ නො සැලෙන නායකත්වය, ගෝඨාභය රාජපක්ෂ ආරක්ෂක ලේකම්තුමාගේ තීක්ෂණ බුද්ධිය හා දූරදර්ශී මාර්ගෝපදේශකත්වය, වීරෝදාර සෙන්පතියන්ගේ අභීත රණශූරත්වය හා එඩිතර රණවිරුවන්ගේ උදාර චිත්ත ධෛර්යය හා කාය ශක්තිය හේතුවෙන් 2009 මැයි මාසයේදී සදහටම ශ්‍රී ලංකාවෙන් තුරන්කරනු ලැබූ ත්‍රස්තවාදී කොටින්ගේ සෙවණැලිවලට නැවත ප්‍රාණවායුව පිඹින්නට දිරිගන්නාවූ ද, විදේශගතව සිට අහිංසක දෙමළ පවුල්වලින් බලහත්කාරයෙන් මුදල් කඩාවඩා ගන්නා වූ ද, දෙමළ ඩයස්පෝරාවේ මුදලින් හදලින් හා කප්පම්වලින් සන්තර්පනය වන ඇමිනෙස්ටිය, බීබීසී ය හා චැනල් 4, ශ්‍රී ලංකාව ලබා ඇති ත්‍රස්තවාදය පැරදවීමේ කීර්තිය, දැනටමත් උදාකරගෙන ඇති වාර්ගික සාමය හා සහජීවනය මෙන් ම ශීඝ්‍රගාමී සංවර්ධනය ද කුඩුපට්ටම් කරන්නට බැඳී, සැදී පැහැදී සිටින බව ය.ත්‍රස්තවාදය පිළිබඳව විශේෂඥයෙකු මෙන් ම සිංගප්පූරුවේ පිහිටි දේශපාලන ප්‍රචණ්ඩත්වය හා ත්‍රස්තවාදය පිළිබඳ ජාත්‍යන්තර මධ්‍යස්ථානයේ ප්‍රධානියා වන මහාචාර්ය රොහාන් ගුණරත්නගේ වචන වලින් ම මෙසේ සඳහන් වූයේ නොබෝ දා පළ වූ පුවත්පත්වල ය. “ත්‍රස්තවාදීන් තරම් මානව අයිතීන් සිඳ බිඳලන අන් කවරෙකු හෝ මිහිපිට නැති තරම් ය.ලෝකයේ දරුණු ම ත්‍රස්තවාදී කණ්ඩායම වූ ශ්‍රී ලංකාවේ කොටි කල්ලිය, එදා සිට ම ඇමිනේට්ස්ට් ජාත්‍යන්තරය, චැනල් 4 ඇතුළු මානව හිමිකම් පිළිබඳ වහසිබස් දොඩන තවත් විදේශීය රාජ්‍ය නොවන සංවිධාන කිහිපයකට මහා පරිමාණයෙන් කප්පම් හා මුදලින් ගෙවීම් සිදු කරමින් ශ්‍රී ලංකා රජය මානව හිමිකම් උල්ලංඝණය කරතැයි ලොව පුරා ප්‍රචාරය කරන ලෙස නියෝග කර තිබේ. කොටි හමුදාව දැන් ජීවමානව නොමැති වුව ද, ඔවුන් වෙනුවෙන් එසේ හඬ ;දනු පිණිස දෙමළ ඩයස්පෝරාව මෙම කප්පම් ගෙවීම දිගටම කර ගෙන යන්නේ ය.තවදුරටත් කරුණු පැහැදිලි කරන මහාචාර්ය ගුණරත්න චැනල් 4 ප්‍රදර්ශනය කළ වීඩියෝවේ සාමාන්‍ය දෙමළ පුරවැසියෙකු ලෙස හුවා දක්වා ඇති තමිල්වානි කුමාර් නැමැත්තා කොටි හමුදාවේ ජාත්‍යන්තර ජාලය භාරව සිටි කස්ත්‍රෝ යටතේ වැඩ කළ, යුද අවි හරඹයෙහි නිපුන, බ්‍රිතාන්‍යයේ වාසය කළ කොටි ත්‍රස්තවාදියෙකු යැයි ද එම චිත්‍රපටයෙහි පුවත්පත් වාර්තාකාරියක ලෙස පෙන්වූ ඉසිප්‍රියා නැමැත්තිය කොටි හමුදාවේ ලුතිනන් තනතුර දැරූ මෙන් ම යුද පුහුණුව ද ලැබූ සෙබළියකැයි ද ඇයගේ සැමියා වූ ශ්‍රී රාම් ආරක්ෂක හමුදා නිලධාරින් හා අප රටේ මුහුදු තීරය ආරක්ෂා කළ ත්‍රිවිධ හමුදා භටයින් ඝාතනය කිරීමට මුල් වූයේ යැයි ද ප්‍රකාශ කරයි.එසේ නම් මෙම චිත්‍රපටයේ සෙසු කොටස්වලින් වුව ද නිරූපනය වන්නේ කොටි හමුදාවට හා ත්‍රස්තවාදයට පක්ෂ කොටි සාමාජිකයින් ම යොදා ඔවුන් අපේ ආරක්ෂක හමුදාවල භටයින් ලෙස ලොවට කියා පෑම නොවේද? මෙම චිත්‍රපටය කවර දිනක හෝ ශ්‍රී ලංකාවේ ජනතාවට නරඹන්නට ලැබුණහොත් ස්වාධීනව ඔවුන්ට එහි අන්තර්ගතය පිළිබඳ තක්සේරුවක් කළ හැකි වනු ඇත. මෙරට නීති ක්ෂේත්‍රයේ ප්‍රකට මෙන් ම ප්‍රවීණ අධිනීතිඥවරයෙකු වන ගෝමින් දයාසිරි මහතා නොබෝ දා පුවත්පතක් මඟින් චැනල් 4 ව්‍යාපාරයේ තවත් වැදගත් පැත්තක් අනාවරණය කළේ ය. යුද සමයේ හා ඊට පෙර ආරක්ෂක හමුදා විසින් සිදු කළැයි චෝදනා කරනු ලබන ඝාතන හා දේපළ විනාශය ගැන මිස, ප්‍රභාකරන් හා ඔහුගේ කොටි හමුදාව සිංහල, දෙමළ, මුස්ලිම් ආදී වශයෙන් පන්සල්, පල්ලි, කෝවිල්, දේවාල තුළ පවා සිදුකළ දහස් ගණන් ඝාතන ගැන, දේපළ විනාශය ගැන, අසරණ දෙමළ පවුල්වල දෙමාපියන් හඬව හඬවා කොටි හමුදාවට බඳවාගත් ළමා සොල්දාදුවන් ගැන, එළිපිටම අමු අමුවේ මරා දමන ලද ද්‍රවිඩ දේශපාලන නායකයින් ගැන චැනල් 4 චිත්‍රපට නිෂ්පාදනය නොකරන්නේ මන්දැයි ඒ මහතා ප්‍රශ්න කරයි. එපමණක් ද නොවේ.බ්‍රිතාන්‍යයේ හා ඇමෙරිකාව එක්ව සදාම් හුසේන්ට හා ඉරාකයට විරුද්ධව, තවමත් සොයාගත නොහැකි වූ න්‍යෂ්ටික අවි ආයුධ සොයා සිදුකළ සාපරාධී යුද්ධයේදී, ඉරාක සිවිල් පුරවැසියන් ලක්ෂයකට වඩා නිරපරාදේ ඝාතනය විය. කාන්තාවන් සහ දරුවන් දස දහස් ගණනින් ඒ අතර විය. එසේ ඝාතනය වූ අයගෙන් සියයට අනූපහක් ම මිය ගියේ ඉවක් බවක් නැතිව දෙරටේ හමුදාවන් අහසේ සිට එල්ල කළ බෝම්බ හා මිසයිල් ප්‍රහාර වලිනි. චැනල් 4 ඒවා ගැන චිත්‍රපටි හැදුවේ නැත. සර්බියානු දේශයට එදිරිව ‘නැටෝ’ (උතුරු අත්ලන්තික් ගිවිසුම් සංවිධානයට අයත්) යනුවෙන් හැඳින්වෙන බටහිර ලෝකයේ රටවල් වලට අයත් හමුදා එල්ල කළ එවැනි ම ප්‍රහාරවලදී රෝහල් 33 ක් ද, පාසල් 364 ක් ද, කර්මාන්ත පුර 14 ක් ද, ඊට අමතරව පල්ලි, දේවස්ථාන, හෝටල්, පුස්තකාල, කෞතුකාගාර, ගොවිපළවල් හා ජනයා පිරිගත් ධාවනය වෙමින් තිබූ දුම්රිය හා බස් රිය රාශියක් ද, චීන තානාපති කාර්යාලය ද නොකඩවා දින 78 ක් තුළ දී සුනු විසුණු කර දමනු ලැබී ය. චැනල් 4 ට හා බීබීසී යට මේවා නොපෙණුනේ මන්ද??කොටි සමඟ කළ යුද්ධය පැවැති හා ඉන්පසු කාලය ගැන සලකා බැලුවහොත් කොටින්ගේ වෙඩි උණ්ඩය තමන් පසුපස හඹා එන බව දැන දැනත්, දැක දැකත්, අපේ වීරෝදාර ත්‍රිවිධ හමුදා භටයින් අසරණවූ ද, මරණ භයින් තැතිගත්තාවූ ද, අනාථ වූ ද දෙමළ ස්ත්‍රී, පුරුෂ, තරුණ, ළමා, රෝගී, අබල, දුබල, මහලු ලක්ෂ 300,000 ක පමණ දෙනා නිරුපද්‍රිතව ආරක්ෂක ස්ථානවලට රැගෙන ගිය හැටි, ඔවුන්ගෙන් බොහෝ දෙනකු දෑතින් ඔසොවාගෙන හෝ කරපින්නාගෙන කරවටක් එරුණු නන්දිකඩාල් කළපුව තරණය කළ හැටි, තමන්ට කෑමට ලැබුණු බත් පත වයෝවෘද්ධ දෙමළ ගැහැනු පිරිමි තුන් හතර දෙනකුට බෙදා දී, සමහරුන්ට තමන්ගේ අතින් ම බත් කටවල් කැවූ හැටි, කොටි ළමා සොල්දාදුවන් 595 දෙනකු පුනරුත්ථාපනය කර ඔවුන්ගේ දෙමව්පියන් කැඳවා ඔවුන්ගේ අතටම භාරදුන් හැටි, හමුදාවට භාර වූ 11, 596 ක් ත්‍රස්තවාදීන්ගෙන් 6,130 ක් ඔවුන්ගේ පවුල් හා සමාජය තුළ ප්‍රතිස්ථාපනය කළ හැටි මානව හිමිකම් ගැන පුරසාරම් දොඩන චැනල් 4 ට හා බීබීසී යට නොපෙනෙන්නේ මන්දැයි අධිනීතිඥ ගෝමින් දයාසිරි මහතා ඔවුන්ගෙන් ඍජුවම ප්‍රශ්න කර සිටී. මේ සියල්ල මානව හිමිකම් පිළිබඳ වැදගත් කරුණු නිසා ඔවුන් ඒවාට පිළිතුරු දිය යුතුව තිබේ.ඇමිනේස්ටිය, චැනල් 4, බීබීසී ය ආදීන් මේ කරන්නේ පළිගැනීම බව සක්සුදක්සේ පැහැදිලි ය. ප්‍රභාකරන් විනාශ කිරීමේ, ත්‍රස්තවාදය මෙරටින් මුලිනුපුටා දැමීමේ, යුද්ධය අවසාන මොහොතේ අධිරාජ්‍යවාදී නියමයන් නො පිළිගැනීමේ හා ආසියාතික ජාතියක් වශයෙන් අපට උරුම ස්වෛරීයත්වය, ස්වාධීනත්වය හා ස්වාභිමානය අප විසින් ආරක්ෂා කර ගැනීමේ ‘වරදට’ අපේ දේශයෙන් හා ජනතාවගෙන් පළිගැනීමයි. ජනාධිපතිතුමා, ආරක්ෂක ලේකම් තුමා සහ අපේ රණවිරුවන් එදා යුද්ධය නිමා නොකළේ නම් මේ මානව හිමිකම් ප්‍රශ්න පැන නගින්නේ නැත. එදා තිබුණු කුමන්ත්‍රණ අනුව, මිලිබෑන්ඩ්ලා, බව්වර්ලා, බ්ලේක්ලා මේ වනවිටත් එසේ නම් ප්‍රභාකරන්ට රට බෙදා දී අවසානය. ඔවුන්ට එය මානව හිමිකම් උල්ලංඝණයවීමක් නොවන්නේ ය.අපේ රටට ගසන පහර වදින්නේ මෙරට සකල ජනතාවටම ය, රටේ අනාගත පරපුරටම ය, අපේ වටිනා සම්පත් වලට ය, අප සියවස් ගණනාවක් ආරක්ෂා කරගත් අපේ සංස්කෘතියට ය, අපේ තිරසාර පැවැත්මට ය. මෙවන් අවදානම් යුගයක් මීට පෙර පැවැතියේ නම් ඒ ශ්‍රී වික්‍රම රාජසිංහ සමයේ පමණක් විය යුතු ය. එදා අපට පහර දුන්නේ ද මිලිබෑන්ඩ්ලාගේ මුතුන් මිත්තන්ම ය. අද එය කරන්නේ ඒ මුතුන්මිත්තන්ගේ මුණුබුරු පරම්පරාව ය.ඔවුන් අදත් උත්සාහ කරන්නේ රට දෙකඩ කර කොටසක් දෙමළ ඩයස්පෝරාවේ පාලනයට නතු කරන්නට ය. එදා තිස් වසරක් තුළ ප්‍රභකරන්ට එය පූර්ණ වශයෙන් කරගත නොහැකි විය. අද ඇමිනේස්ටිය, චැනල් 4, බීබීසී ය ආදීන් ලවා අපට පහර ගස්වා මිලිබෑන්ඩ්ලා ඩයස්පෝරාවට උදව් කරන්නේ ඒ සඳහා ය. මෙය අපේ ජනතාව තේරුම් ගත යුතු ය.වාර්ගික, ආගම්, දේශපාලනික ආදී වශයෙන් එකිනෙකාට අවලාද කීම හා වගකීම අනුන් පිට පැටවීම මොහොතකට නතර කරමු. සිරිත් පරිදි බොරදියේ මාළු බා ගන්නට උත්සාහ නොකරන ලෙස ද අවධාරණය කරමු. මේ අවස්ථාවේ පෙළපාලි යා යුත්තේ රට වෙනුවෙන් මිස ආණ්ඩු පෙරළීම සඳහා නොවේ. ලෝකයේ බලවත් ජාතීන් කිහිපයක් එකතු වී අපගේ පුංචි රට කෙරෙහි අසාධාරණ හා අන්තනෝමතික ක්‍රියාකලාපයක් අනුගමනය කරන මේ වේලාවේ, රටවැසියන් වන අප හැමදෙනාටම භාරව ඇත්තේ අතිවිශාල වූ වගකීමකි. එය ජනාධිපතිතුමාට හෝ රජයට පමණක් භාරදී අපට නිහඬව සිටීමට පිළිවන් කමක් නැත.ශ්‍රී ලාංකික ජාතිය වශයෙන් අප හැම දෙනාම ඒකරාශි විය යුතු අවස්ථාව මෙය යි. මෙහිදී වටුවන්ගේ හා වටු වැද්දාගේ කථාව අප විසින් සිහියට නගාගත යුතු වන්නේ ම ය. සත්‍යය වෙනුවෙන්, යුක්තිය වෙනුවෙන්, සාධාරණය වෙනුවෙන්, රට වෙනුවෙන් පටු මතභේද ඉවත දමා, අපේ රටට පහර ගසන්නන්ගෙන් රට හා ජනතාව ආරක්ෂාකර ගනිමු. පුරන්අප්පු, ගොන්ගාලේගොඩ බණ්ඩා ආදීන් රට වෙනුවෙන් එදා කළ හටන අද අපි ඉදිරියට ගෙන යමු. ඒ සඳහා පෙළ ගැසෙමු. ස්වකීය රට වෙනුවෙන් ස්වකීය ජාතිය වෙනුවෙන් පුරවැසියකු ට කළ හැකි අති උත්තරීතර සේවය එය වන්නේ ය.පාර්ලිමේන්තු මන්ත්‍රීනි කමලා රණතුංගකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>08</month>
      <day>14</day>
    </date>
    <link>http://www.silumina.lk/2011/08/14/_art.asp?fn=ab1108148</link>
    <topic>“ගම්පහ ලොකු ලොකු අය ඉඳල තියෙනවා, ඒත් මතක හිටින වැඩක් කෙරුවෙ බැසිල්”</topic>
    <author>චන්දන බණ්ඩාර</author>
    <content>සිවුදින නිල සංචාරයක් සඳහා ජනාධිපතිතුමා ගිය අඟහරුවාදා චීනය බලා පිටත්ව ගියේය. ජනාධිපතිතුමා ඇතුළු දූත පිරිස චීනයේ ප්‍රධාන අන්තර්ජාතික ගුවන් තොටුපළට ගොඩබට පසුව එතුමා ඇතුළු දූත පිරිස පිළිගනු ලැබූයේ චීනයේ විදේශ කටයුතු නියෝජ්‍ය විධායක ඇමැතිවරයා විසිනි.පසුගිය ජුනි මාසයේ රුසියාවේ ශාන්ත පීටර්ස්බර්ග් නුවර පැවැති ආර්ථික සමුළුව අතරවාරයේදී චීන ජනපති හූ ජින්තාවෝ විසින් කළ ආරාධනයකට අනුව ජනාධිපතිතුමා එම සංචාරයට සහභාගි වීය.ජනාධිපතිතුමාගේ චීන සංචාරය අතරතුරදී ජනාධිපතිතුමා චීන අගමැති වෙන් ජියාබාවෝ ද හමුවිය. ඒ චීන අගමැති නිල නිවෙසේ පැවැති හමුවකදීය. චීන ආධාර යටතේ ශ්‍රී ලංකාවේ ක්‍රියාත්මක වෙන දැවැන්ත සංවර්ධන ව්‍යාපෘතිවල ප්‍රගතිය පිළිබඳව ද එහිදී ජනාධිපතිතුමා චීන අගමැතිතුමාට කරුණු පැහැදිලි කළේය.“ශ්‍රී ලංකාවේ සිදු කෙරුණ මානුෂීය මෙහෙයුමෙන් පස්සේ ලංකාව ශීඝ්‍ර සංවර්ධනයක් අත්පත් කරගෙන තිබෙනවා. ඒ වගේම චීනයෙන් ශ්‍රී ලංකාවට ලැබෙන සහයෝගය ගැන මගේ ප්‍රශංසාව පිරිනමනවා.” ජනාධිපතිතුමා චීන අගමැතිවරයාට කියා සිටියේය.“ශ්‍රී ලංකාව සහ චීනය අතර තියෙන්නේ සදාතනික මිත්‍රත්වයක්. ශ්‍රී ලංකාවේ ස්ථාවරභාවය මේ වෙන විට ඉතා සතුටුදායක මට්ටමක තිබෙනවා. ඒ නිසා අන්තර්ජාතික තලයේ ශ්‍රී ලංකාවට බලපාන ගැටලුවලදී ශ්‍රී ලංකාවේ භෞමික අඛණ්ඩතාවය රැක දීමට අවශ්‍ය ඕනෑම අවස්ථාවක අපේ රටේ සහාය ලබා දෙනවා.” චීන අගමැති වෙන් ජියාබාවෝ මහින්ද රාජපක්ෂ ජනාධිපතිතුමා හමුවේ ප්‍රතිඥා දුන්නේය.හම්බන්තොට වරායේ පළමු අදියරේ ඉදිකිරීම් සාර්ථක වීම ගැන අපේ ප්‍රශංසාව පුද කරන්න කැමැතියි. එහි දෙවන අදියර සඳහා මූල්‍යාධාර ලබා දීමට අප චීන රජය කැමැත්තෙන් සිටින්නේ” චීන අගමැතිවරයා කියා සිටියේය.ජනාධිපතිතුමාගේ චීන සංචාරය අතරතුරදී බීජිං හි විදේශ භාෂා අධ්‍යන විශ්ව විද්‍යාලය විසින් ජනාධිපතිතුමාට ගෞරව ආචාර්ය උපාධියක් පිරිනැමුවේය.ශ්‍රී ලංකාවේ සහ අන්තර්ජාතික තලයේ සාමය හා සංහිඳියාව ඇති කිරීම, ත්‍රස්තවාදය නිමා කොට රටේ සියලු ජන කොටස්වලට හොඳින් ජීවත්විය හැකි පරිසරයක් නිර්මාණය කිරීම සහ චීනය හා ලංකාව අතර මිත්‍රත්වය හා සංහිඳියාව වඩාත් සමීප කිරීම යන හේතු නිසා මේ ගෞරව ආචාර්ය උපාධිය පිරිනැමීමට හේතු විය.“ශ්‍රී ලංකාව ත්‍රස්තවාදය සාර්ථකව පරාජය කිරීමෙන් පසුව අප ළඟා කර ගැනීමට බලාපොරොත්තු වන ආර්ථික සංවර්ධනයට චීනයේ නොමසුරු සහාය ලැබී තිබෙනවා. රටේ විවිධ පළාත්වල යටිතල පහසුකම් සංවර්ධනයට චීනය කැපී පෙනෙන ලෙස සහභාගි වී සිටිනවා. ත්‍රස්තවාදයට එරෙහි සටනේදී අපේ රටට සහාය දීමට නොමසුරුව කැපවීම ගැන ලංකාවේ ජනතාව චීනයට කෘතඥතාව පළ කරනවා.” ජනාධිපතිතුමා කියා සිටියේය.ඉන් අනතුරුව බීජිං විදේශ භාෂා අධ්‍යයන විශ්ව විද්‍යාලයේ ශ්‍රී ලංකා පර්යේෂණ කේන්ද්‍රය ජනාධිපතිතුමා අතින් විවෘත කෙරිණි. එහිදී ශ්‍රී ලංකා අධ්‍යයන කේන්ද්‍රයේ ගෞරවනීය යාවජීව සභාපතිත්වය විශ්ව විද්‍යාලයේ කුලපතිවරයා විසින් මහින්ද රාජපක්ෂ ජනාධිපතිතුමාට පිරිනැමීය.“ශ්‍රී ලංකා ජනාධිපතිතුමා ගන්නා ක්‍රියාමාර්ග චීනයේත් ශ්‍රී ලංකාවේත් අධ්‍යාපනය දියුණු කිරීමට පමණක් නෙවෙයි ලෝක සාමය ඇති කිරීමට පවා හේතු වෙනවා.” බීජිං විදේශ භාෂා අධ්‍යයන විශ්ව විද්‍යාලයේ කුලපති උපාධි මණ්ඩලයේ සභාපති චෙන් යුලු ඒ මොහොතේ කියා සිටියේය.මිට පෙර ආණ්ඩු පක්ෂ මන්ත්‍රීවරුන් සඳහා බේරුවලදී පැවැත්වූ වැඩමුළුව අතිශය සාර්ථක වී තිබු නිසා ජනාධිපතිතුමා ඒ ඒ අමාත්‍යාංශවල කටයුතු පිළිබඳව මෙන්ම මන්ත්‍රීවරුන්ට එම කටයුතුවලට සහභාගි විය හැකි ආකාරය පිළිබඳව ඔවුන් දැනුවත් කිරීම සඳහා අමාත්‍යාංශ මඟින් වැඩමුළු සංවිධානය කරන ලෙස ඇමැතිවරුන්ට උපදෙස් දුන්නේය. ඒ අනුව ප්‍රථම වැඩමුළුව ආර්ථික සංවර්ධන අමාත්‍යාංශය සඳහා වෙන් කෙරිණි. එය පසුගිය අඟහරුවාදා ශ්‍රී ලංකා මහ බැංකු ශ්‍රවණාගාරයේදී අග්‍රාමාත්‍ය දි. මු. ජයරත්න මහතාගේ සහභාගිත්වයෙන් පැවැත්විණි.මුලින්ම අදහස් දැක්වීමට බොහෝ ඇමැතිවරුන් ඉදිරිපත් වීම නිසා බැසිල් ඇමැතිවරයා ඇමැතිවරු නම් සතියකට සැරයක් කැබිනට් මණ්ඩලයේදීත් ඉන් පිටස්තරව නිතර නිතර හමුවන නිසාත් පසුපෙළ මන්ත්‍රීවරුන්ට අවස්ථාව ලබා දෙන මෙන් ඉල්ලා සිටියේය. මන්ත්‍රීවරු මෙන්ම අමාත්‍යවරු ද එය ආණ්ඩු පක්ෂයේ එකතුවක් නිසා ආර්ථික සංවර්ධන අමාත්‍යාංශයට අයත් විෂයන් මෙන්ම ඉන් පිටස්තර දේවල් කතා කරන්න පටන් ගත්හ. මුලසුනේ සිටි මුත්තු සිවලිංගම් මහතා “ආර්ථික සංවර්ධන අමාත්‍යාංශයේ කටයුතුවලට පමණක් සාකච්ඡාව සීමා කරමු” දැයි ඇසු නමුත් ඕනෑම විෂයක් කතා කිරිමට ඉඩ දෙන ලෙස බැසිල් ඇමැතිවරයා දැනුම් දුන්නේය.රතන හිමියන් ආසනික් සහ සයනයිඩ් පිළිබඳව කතා කළේය. අතාවුද සෙනෙවිරත්න අමාත්‍යවරයා කිසියම් දෙයක් පිළිබඳව නිශ්චිත ලෙස කරුණු ප්‍රත්‍යක්ෂ වීමෙන් තොරව කතා ප්‍රසිද්ධියේ කතා කිරීමෙන් ජනතාවට සිදුවන හානිය විශාල වන්නේ යැයි ද දෙවියන්ගේ ශාස්ත්‍රවලින් කරුණු ප්‍රකාශ කිරීම වැරැදි යයි ද ප්‍රකාශ කළේය. එවිට රතන හිමි තමා සාස්තරවලින් කරුණු ප්‍රකාශ නොකරන බව ද එම කණ්ඩායමට තමාගේ සම්බන්ධතාවයක් නැතැයි ද ප්‍රකාශ කළහ.තමන්ගේ ප්‍රදේශයේ සංවර්ධන කටයුතු සම්බන්ධීකරණය කරන ලෙස ද වැරැදි සහ අක්‍රමිකතා සිදුවන විට ඊට එරෙහිව කටයුතු කරන ලෙස ද බැසිල් ඇමැතිවරයා මන්ත්‍රීවරුන්ගෙන් ඉල්ලා සිටියේය. ආර්ථික සංවර්ධන අමාත්‍යාංශය පිළිබඳව ඔවුන් කතා කළේ සතුටිනි. මහජනතාව අතරට යාම සඳහා විවිධ වැඩසටහන් තුළින් අවස්ථාව සලසා දීම පිළිබඳව මන්ත්‍රීවරු ඇමැතිවරයාට ස්තුති කළ අතර විමධ්‍යගත අරමුදල් වියදම් කිරීම සම්බන්ධයෙන් මන්ත්‍රීවරු ඉල්ලා සිටි සහන ලබාදීමට ඇමැතිවරයා එකඟ විය.උදේ 10.00 ට තේ පානය සඳහා කාලය වෙන් කර තිබුණ ද රැස්වීම නැවතුණේ පස්වරු 1.00 ටය.අනුරාධපුර ජය ශ්‍රී මහා බෝධින් වහන්සේ දෝවනය කරනු ලබන්නේ සාමාන්‍යයෙන් තිසා වැවේ ජලයෙනි. එහෙත් නියඟය සමඟම තිසා වැවේ ජල මට්ටම පහළ ගියහොත් තිසා වැවේ ජලය අපිරිසිදු වන නිසා ශ්‍රී මහා බෝධින් වහන්සේ දෝවනය කිරීමට ගැටලු මතු වන අවස්ථා උදා වේ. මේ නිසා ඊට පිළියමක් යෙදීමට පසුගියදා ඇමැති මර්වින් සිල්වා කටයුතු කොට තිබිණි. ඒ කිරිබත්ගොඩ ප්‍රදේශයේ ව්‍යාපාරිකයන්ගේ සහ ඇමැති මර්වින් සිල්වාගේ පෞද්ගලික ධන පරිත්‍යාගයෙනි.තිසා වැවට පහළින් විශාල ළිඳක් සකස්කොට ජල නළ මාර්ගයෙන් ශ්‍රී මහා බෝධීන් වහන්සේ අසළට ජලය රැගෙන ගොස් බෝධීන් වහන්සේ දෝවනය කිරීමටය. එහි ආරම්භක අවස්ථාව ගිය සතියේ සිදු කෙරුණේ ජනාධිපතිතුමාගේ ප්‍රධානත්වයෙනි. ජනාධිපතිතුමා එම ළිඳ අසළට ගොස් කරාමය විවෘත කළේ සුබ මොහොතිනි. ඉන් අනතුරුව ජනාධිපතිතුමා ශ්‍රී මහා බෝධිය අසළට ගොස් එම ජලයෙන් ශ්‍රී මහා බෝධින් වහන්සේ දෝවනය කළේය. මේ අවස්ථාවට ඇමැති එස්. එම්. චන්ද්‍රසේන, උතුරුමැද පළාත් ආණ්ඩුකාර කරුණාරත්න දිවුල්ගනේ, උතුරුමැද පළාත් මහ ඇමැති බර්ටි පේ‍්‍රමලාල් දිසානායක ඇතුළු පිරිසක් එක්ව සිටියහ.ඊට පසු දින ද ජනාධිපතිතුමා සිටියේ අනුරාධපුරයේ පිහිටි ජනපති නිල මැදුෙර්ය. එදින උදේ පාන්දර 5.30 ට පමණ ජනාධිපතිතුමා ජනපති නිල මැදුරේ සිට පයින් ඇවිද ගියේ රුවන්වැලි සෑය වෙතටය. ජනාධිපතිතුමා රුවන්වැලි සෑය වැඳ පුදාගෙන යළිත් පයින්ම ජනපති මැදුර වෙත ගමන් කළේය.පොදු රාජ්‍ය මණ්ඩලයීය පාර්ලිමේන්තු සංගමයේ සභාපති ධූරය මෙවර හිමිවූයේ කථානායක චමල් රාජපක්ෂ මහතාටය.මෙරට පාර්ලිමේන්තුවේ ක්‍රියාකාරිත්වය පාර්ලිමේන්තුවේ කටයුතු මෙහෙයවන ආකාරය සලකා බලා පොදු රාජ්‍ය මණ්ඩලයීය පාර්ලිමේන්තු සංගමයේ සභාපතිත්වය කථානායක චමල් රාජපක්ෂ මහතාට පිරිනමා තිබිණි.කථානායක චමල් රාජපක්ෂ මහතාට ලැබුණු නව තනතුර පිළිබඳ ගිය සතියේදී පාර්ලිමේන්තුවේදී විපක්ෂ දේශපාලනඥයින්ගේ ප්‍රසංසාවට ලක්වීය. එ.ජා.ප. නායක රනිල් වික්‍රමසිංහ, නියෝජ්‍ය නායක සජිත් ප්‍රේමදාස, නියෝජ්‍ය නායක කරු ජයසූරිය, අගමැති දි.මු. ජයරත්න, සභානායක නිමල් සිරිපාල ද සිල්වා, ඇතුළු මැති ඇමැතිවරු එහිදී කථානායකතුමාට සුබ පැතූහ.මේ අතර නව තනතුර ලැබීමෙන් අනතුරුව කථානායකතුමා පාර්ලිමේන්තුවට පැමිණෙන දිනයේ ඔහු පිළිගැනීම සඳහා විශේෂ උත්සවයක් සංවිධානය කැර තිබිණි. ඒ පාර්ලිමේන්තුවේ මහ ලේකම්වරයා විසිනි. එහිදී සංවිධායක කමිටුව පවසා තිබුණේ එම උත්සවයට නියෝජ්‍ය කථානායකතුමාට සහ නියෝජ්‍ය කාරක සභා සභාපතිවරයාට දැනුම් දිය යුතු බවටය.”එහෙම අවශ්‍ය නැහැ. මේ උත්සවය මගේ ප්‍රධානත්වයෙන් වෙන්නේ” පාර්ලිමේන්තු මහ ලේකම්වරයා කියා සිටියේය. මේ සිදුවීම නියෝජ්‍ය කථානායක චන්දිම වීරක්කොඩිහට ද ආරංචි වී තිබිණි.ඒ අනුව කථානායකතුමා පිළිගැනීම සඳහා සූදානම් කර තිබූ උත්සවයට ආරාධනයක් නැතිව නියෝජ්‍ය කථානායක චන්දිම වීරක්කොඩි පෙරවරු 10.45ට පමණ පාර්ලිමේන්තු මන්තී‍්‍ර පිවිසුම් දොරටුව ආසන්නයට ගියේය. ඒ සමඟම නියෝජ්‍ය කථානායක චන්දිම පාර්ලිමේන්තු මහ ලේකම්වරයාගෙන් විමසූයේ අද තිබෙන උත්සවය කුමක්ද කියාය. “කථානායකතුමා පිළිගැනීමේ උත්සවයක්” පාර්ලිමේන්තු මහලේකම්වරයා කීවේය.”ඇයි මට ඒ බවක් නොදැන්වූයේ” නියෝජ්‍ය කථානායක චන්දිම වීරක්කොඩි විමසා සිටියේය. ඊට පාර්ලිමේන්තු මහ ලේකම්වරයා දුන්නේ අමුතුම පිළිතුරකි. “මේ මගේ ස්ටාෆ් එකට විතරයි මා ඒක කීවේ. වෙනකාටවත් කියන්ඩ මට අවශ්‍ය වුණේ නැහැ.” පාර්ලිමේන්තු මහ ලේකම්වරයා සැහැල්ලුවෙන් කීවේය.”මතක තියාගන්ඩ මේක ඔයාගේ ස්ටාෆ් එක නෙමෙයි. මේ පාර්ලිමේන්තුවේ කාර්ය මණ්ඩලය” නියෝජ්‍ය කථානායකවරයා ඉතා තදින් කියා සිටියේය. “නැහැ මට පුළුවන් මෙහෙම උත්සවයක් සංවිධානය කරන්න යළිත් පාර්ලිමේන්තු මහ ලේකම්වරයා කීවේය.”මතක තියාගන්ඩ මං මේ පාර්ලිමේන්තුවේ නියෝජ්‍ය කථානායක. ඔයා පාර්ලිමේන්තු මහ ලේකම්.” නියෝජ්‍ය කථානායක චන්දිම වීරක්කොඩි ඉංග්‍රීසි භාෂාවෙන් පාර්ලිමේන්තු මහලේකම්වරයාට දෝස්මුරයක් තැබුවේය.අවසානයේ මේ ගැටුම සමථයකට පත්කිරීමට කටයුතු කළේ පාර්ලිමේන්තුවේ වේත්‍රධාරී සහ නියෝජ්‍ය කථානායකගේ සම්බන්ධීකරණ ලේකම්වරයෙකි. මේ අතරතුර ගිය සතියේ පෞද්ගලික රූපවාහිනී නාලිකාවක පැවැති දේශපාලන සංවාදයකට නියෝජ්‍ය කථානායකවරයා සහ එ.ජා.ප. මාතර දිසා මන්ත්‍රී බුද්ධික පතිරණ සහභාගි වූහ. එම සංවාදය නිම වීමෙන් පසුව මන්ත්‍රී බුද්ධික කීවේ මීට වඩා ඉහළින් කථානායකතුමා පිළිගැනීමට තිබූ බවය. මට හිතෙන්නේ ඒ උත්සවයට ආණ්ඩුවේ ප්‍රබල මැති ඇමැතිවරු සහ එ.ජා.ප. නායකතුමා නියෝජ්‍ය නායකතුමාලා දෙන්නා ගෙන්වලා ගාම්භීර විදියට කරන්ඩ තිබුණේ. මොකද කථානායකතුමාට මේ ලැබුණු තනතුරු පාර්ලිමේන්තුවට වගේම අපේ රටට ආඩම්බරයක්” මන්ත්‍රී බුද්ධික නියෝජ්‍ය කථානායක චන්දිම වීරක්කොඩිට කීවේ තරමක කනගාටුවෙනි.එක්සත් ජාතික පක්ෂයේ නායකත්වය කරුට පවරන්න යයි සජිත් කළ යෝජනාව හුදෙක් යෝජනාවකට සීමා වූයේ නැත. ගෙවී ගිය සතිය මුළුල්ලේ එය යථාර්ථයක් කර ගැනීමේ වැඩ පිළිවෙළේ කූටප්‍රාප්තිය සිදුවූයේ 09 වැනිදා පාර්ලිමේන්තු මන්ත්‍රී කණ්ඩායම් රැස්වීමේ දී ය.මේ රැස්වීමට එන්නට පළමුව පක්ෂ ප්‍රතිසංස්කරණ ඉල්ලා සිටින කණ්ඩායම තීන්දු කෙළේ කරු හමුවිය යුතු බව ය.ඒ අතරවාරයේ ඉමිතියාස් බාකීර් මාකර් හා රංජිත් මද්දුම බණ්ඩාර එක් වී පාර්ලිමේන්තු මන්ත්‍රී කණ්ඩායම් රැස්වීමට කළ යුතු යෝජනාව සකස් කිරීමට අත ගැසීය. පක්ෂයේ ප්‍රතිසංවිධාන ඉල්ලා සිටින කණ්ඩායම සඳුදා රාත්‍රි 10 ට පමණ කරුගේ, අමරසේකර මාවතේ නිවෙසේ දී හමුවූයේ මේ යෝජනාව ද අතැතිව ය. කරු හා පක්ෂයේ ප්‍රතිසංවිධානය ඉල්ලා සිටින කණ්ඩායම අතර සාකච්ඡාව 09 වැනි අඟහරුවාදා ට එළිවන යාමය වන තෙක් පැවතියේ ය.තීරණාත්මක එක්සත් ජාතික පක්ෂ පාර්ලිමේන්තු මන්ත්‍රී කණ්ඩායම රැස්වීම 09 වැනිදා පෙරවරු 10.30 ට පමණ ආරම්භ වූයේ පාර්ලිමේන්තුවේ කමිටු ශාලා අංක 02 හි දීය. පළමුව කතා කළ අජිත් පෙරේරා මන්ත්‍රීවරයා “අපි නුවරඑළියේ උද්ඝෝෂණයකට ගිය වෙලාවේ අපේ පාක්ෂිකයො කිව්වේ ආණ්ඩුවට විරුද්ධව උද්ඝෝෂණය කරන්න ඉස්සෙල්ලා පක්ෂයේ නායකත්වය ගැන ප්‍රශ්නය විසඳලා එන්න කියලයි.මා ඒ අයට පොරොන්දු වුණා මෙදා පාර ගෲප් එකේ දී ඒ ගැන කතා කරනවා කියලා අජිත් පෙරේරා මන්ත්‍රීවරයා කීවේ ය.අජිත් ගේ කතාව අවසන්වනවාත් සමඟම නැඟී සිටියේ සජිත් ප්‍රේමදාස ය. “අවුරුදු 65 ක පක්ෂ ඉතිහාසයේ පළමු වරට අපේ පක්ෂය විශාල නායයාමකට ලක් වෙලා තිබෙනවා.පසුගිය පළාත් පාලන මැතිවරණය වෙන කොට අපේ ඡන්ද ප්‍රතිශතය 22% ක් වෙනකම් පහත වැටුණා. ඔබතුමා නායකකමෙන් ඉවත් වුණදාට ඡන්දය දෙන්න ඡන්දපොළට යන්නම් කියලා අපේ පාක්ෂිකයෝ කියනවා. තවදුරටත් ඔබතුමා පක්ෂයේ නායකකමේ හිටියොත් අපේ ඡන්ද ප්‍රතිශතය 10% ට බැහැලා පක්ෂය විනාශ වෙලා යාවි.ඒ නිසා කරුණාකර පක්ෂයේ සියලු දෙනා ම එකතු කරගෙන පක්ෂය ජයග්‍රහණය කරා ගෙන යන්න කරු ජයසූරිය නියෝජ්‍ය නායකයාට පක්ෂයේ නායකත්වය දෙන්න කියල අපි සියලු දෙනාම ඉල්ලනවා” යයි පැවසූ සජිත් මන්ත්‍රීවරයාමේ යෝජනාව ස්ථිර කිරීමට නැඟී සිටියේ රංජිත් මද්දුම බණ්ඩාර මන්ත්‍රීවරයා ය.ඒ සමඟම එ.ජා.ප නායක රනිල් වික්‍රමසිංහ කිව්වේ රංජිත් ඔයා කට පියා ගන්න යැයි කියා ය.“මගේ කටවහගන්න කියන්න ඔබතුමා කවුද? මේ අපි නොවෙයි, රටේ ජනමතය කතා කරන වේලාව“ රංජිත් රනිල්ට පිළිතුරු දුන්නේ ය.රංජිත් කතා කරගෙන යද්දී රනිල් නැඟී සිටියේ පාර්ලිමේන්තු මන්ත්‍රී කණ්ඩායම් රැස්වීමෙන් ඉවත්ව යාමට ය. තමන් සමඟ පිටව යාමට රනිල් ජෝන් අමරතුංගට, ජෝශප් මයිකල්ට කරුට හා තිස්සට කතා කළේ ය. කරු කිවුවේ අපි මේ ප්‍රශ්නය ගැන කතා කරමු. පිටවෙලා යන එක උත්තරයක් නොවේ යැයි කියා ය. අවසානයේ දී රනිල් සමඟ රැස්වීම් ශාලාවෙන් පිටව යාමට නැඟී සිටියේ ජෝන් අමරතුංග මන්ත්‍රීවරයා පමණි.“මේක මන්ත්‍රී කණ්ඩායමේ රැස්වීම මිසක්, පක්ෂයේ කෘත්‍යාධිකාරි මණ්ඩලය නොවෙයි. අපි තීන්දු ගන්න ඕන කෘත්‍යාධිකාරි මණ්ඩලයේදී ජෝන් අමරතුංග මන්ත්‍රීවරයා කීවේ ය.ජෝන් අමරතුංග ගේ මේ කතාව සමඟ එක්සත් ජාතික පක්ෂ මන්ත්‍රී කණ්ඩායම දෙබරයක් සේ ඇවිස්සී ගියේ ය.“මෙතන ඉන්නේ ජනතාවගේ ඡන්දයෙන් පත්වූ මන්ත්‍රීවරු. තමුන්නාන්සේ විපක්ෂයේ ප්‍රධාන සංවිධායක විදියට මන්ත්‍රීවරුන්ගේ අයිතිවාසිකම් ආරක්ෂා කරනවා වෙනුවට වර්කින් කොමිටිය ආරක්ෂා කරන්න ඛ්දන එක වැරැදියි.” මේ ගාලගෝට්ටිය අස්සේ රංජිත් මද්දුම බණ්ඩාර ඉතා තදින් කීවේ ය.අවසානයේ දී ජෝන් සමඟ එළියට යන්නට හැදූ රනිල්ට ආපසු හැරී ඒමට සිදු වූයේ ය.රනිල් ඉන් පසු කළේ පක්ෂයේ මන්ත්‍රී කණ්ඩායමේ සිටි පක්ෂ නිලධාරීන් ප්‍රධාන මේසයට කැඳවීම ය. සජිත් කියුවේ රනිල් ගේ නායකත්වය යටතේ ප්‍රධාන මේසයේ ඉඳ ගැනීමට තමන් සූදානම් නැති බව ය. යළි ආරම්භ වූ සාකච්ඡා වටයේදී කරු කීවේ මේ පක්ෂය සමඟි කර ජයග්‍රහණය කරා ගෙන යන්න යයි තමන්ට ජනතාවගෙන්, සිවිල් සංවිධානවලින්, එක්සත් ජාතික පක්ෂ පාක්ෂිකයන්ගෙන් ද විශාල වශයෙන් බලපෑම් එල්ල වන බව ය. එසේ ම පක්ෂයේ බහුතර මතයට තමන් සැමවිටම හිස නමන වග ද කරු කීවේ ය.දයාසිරි කතා කළේ ඉන්පසුව ය. “නායකයෙක් වුණා ම හැමෝටම එක වගේ සලකන්න ඕන. ඒ වුණාට ඔබතුමා කල්ලි කණ්ඩායම් හදාගෙන එක එක්කෙනාට එක එක විදියට සලකනවා. සජිත් මන්ත්‍රීතුමා පක්ෂයේ නායකකම වෙනුවට අඩියක් පස්සට තියලා නියෝජ්‍ය නායකකම භාර ගත්තා. එතුමාට තනතුර තියෙනවා. වගකීමක් භාරදී නැහැ. බලතල පවරා නැහැ.සජිත් අඩියක් පස්සට ගත්තායින් පසුව අඩු ම තරමේ පක්ෂයේ ජාතික සංවිධායක ධූරයට කෙනෙක් පත් කර ගන්නවත් එතුමාට ඉඩ තිබෙන්න ඕන. සියලු දෙනාම ඒකමතිකව රංජිත් මද්දුම බණ්ඩාර මන්ත්‍රීතුමාගේ නම ජාතික සංවිධායක ධූරයට යෝජනා කළා ම ප්‍රජාතන්ත්‍රවාදය ගැන කතා කරන ඔබතුමා ඒකාධිපතියෙක් වගේ ඒ ඉල්ලීමට පිටුපෑවා. ව්‍යවස්ථාවට පිටින් යමින් ඒ තනතුරට වෙනත් කෙනෙක් පත් කළා. මම කුරුණෑගල දිස්ත්‍රික් සංවිධායක වුණාට පක්ෂයේ කෙරෙන දේවල් ගැන මට දන්වන්නේ ශ්‍යාමල් සෙනරත් වයඹ විපක්ෂ නායකයා” මන්ත්‍රී දයාසිරි කීවේ ය.ඉන් අනතුරුව අදහස් දැක්වූයේ එ.ජා.ප මන්ත්‍රී කබීර් හෂීම් ය.“සමහරවිට, මේ කතාවෙන් පස්සේ මට පක්ෂයෙන් දීල තිබෙන උපසභාපති තනතුර නැති වෙයි. මට මේ තනතුර එපා. මේ තනතුරට ඉතාම සුදුස්සා ඉමිතියාස්. එම තනතුර ඉමිතියාස්ට දෙන්න. මට දිස්ත්‍රික් සංවිධායකකම එපා. ඒක චම්පිකා ප්‍රේමදාසට දෙන්න. අපිට තනතුරු නොවෙයි. අවසානයේදී අපට පක්ෂයක් ඉතුරු වෙන්න ඕන” මන්ත්‍රී කබීර් හෂීම් කීවේ ය. සමබරව අදහස් දැක්වූ කබීර් හෂීම් අවධාරණය කළේ දැන් වෙනසකට කාලය බැවින් පක්ෂයේ බහුතරයක් ඉල්ලීම් අහක දැමිය නොහැකි බව ය.මේ කතා අතරවාරයේ රනිල් චිට් යැවීමේ මෙහෙයුමක ද යෙදී සිටියේ ය. ඒ චිට් ලැබුණු කිසිවකු රනිල් වෙනුවෙන් වචනයක් හෝ කතා කළේ ද නැත. අවසානයේ දී කරු පක්ෂයේ නායකයා කරන්න යැයි පාර්ලිමේන්තු මන්ත්‍රී කණ්ඩායම හමුවට ඉදිරිපත් වූ යෝජනාව කිසිදු විරෝධතාවයකින් තොරව සම්මත කර ගැනුණේ ය.පක්ෂයේ ප්‍රතිසංවිධාන ඉල්ලා සිටින කණ්ඩායම කරුට යළි හමුවූයේ අමරසේකර මාවතේ පිහිටි කරුගේ නිවෙසේ දී අඟහරුවාදා රාත්‍රියේ දී ය.රුක්මන්, සජිත්, දයාසිරි, තලතා, රංජිත්, රෝසි , සුජීව සේනසිංහ, ඉමිතියාස්, ශිරාල්, අශෝක අබේසිංහ, මෛත්‍රී, අර්වින් වීරක්කොඩි, ඇතුළු පිරිසක් සහභාගි වූ මේ හමුවට ගයන්ත කරුණාතිලක ද එක් වූයේ ය.මැදියම් රැය වන තුරු පැවැති මේ රැස්වීමේ දී දයාසිරි යෝජනාවක් ඉදිරිපත් කළේ ය. එමඟින් කියැවුණේ එක්සත් ජාතික පක්ෂ පාර්ලිමේන්තු මන්ත්‍රී කණ්ඩායම ඒකමතිකව සම්මත කර ගත් යෝජනා පදනම් කරගෙන රනිල්ට විපක්ෂනායක ධූරයේ කටයුතු කිරීමටත් පක්ෂය සමඟි කර දේශපාලන ජයග්‍රහණ ලබා ගන්න පක්ෂයක් ලෙස ඉදිරියට ගෙන යාමට පක්ෂයේ නායකත්වයට කරු ජයසූරිය පත් කරගත යුතු බවට ලිඛිතව ඉල්ලීමක් රනිල්ට භාර දිය යුතු බවට ය. මේ කටයුත්ත අගෝස්තු 18 වෙනිදාට පෙර සිදුවිය යුත්තක් බවට ද එහිදී යෝජනා කෙරුණේ ය.මේ අතර වාරයේ පසු ගිය බදාදා සවස රනිල්ගේ සමීපතමයකු ලෙස ප්‍රකට මලික් සමරවික්‍රම ද, පාර්ලිමේන්තුවේ විපක්ෂනායක කාර්යාලයට පැමිණියේ ය. ඒ කරු පක්ෂයේ නායකත්වයට ගෙන ආ යුතු යැයි කෙරුණ යෝජනාව වෙනුවට ප්‍රශ්නය තවදුරටත් දුර යාමට ඉඩ නොදී එය සමථයකට පත් කර ගැනීමේ ක්‍රියාමාර්ගයක් සඳහා සාකච්ඡා පැවැත්වීම සඳහා ය. එහිදී රනිල්ගේ යෝජනාවක් ලෙස ඉදිරිපත් වූයේ දෙසැම්බර් 31 වන දා වනතුරු පක්ෂයේ නායකයෙකු තෝරා ගැනීමට ව්‍යවස්ථාවේ ඉඩකඩක් නොවන බැවින් මේ වසර අවසානය දක්වා පක්ෂයේ නායකත්වයේ වෙනසක් ගැන කතා නොකර සියලු දෙනා එක් වී පක්ෂය ජයග්‍රහණය කරවීම සඳහා කටයුතු කරමු යන්නයි.එය පුස්සක් බවට පත් වූයේ රනිල්ගේ පැත්තෙන් ආ යෝජනාවට සජිත් එකහෙළා විරුද්ධ වීම නිසා ය. ඒ අනුව කරු එක්සත් ජාතික පක්ෂයේ සියලු දෙනා පිළිගන්නා සියලු දෙනා සමඟි කළ හැකි පක්ෂයේ දේශපාලන ජයග්‍රහණ ලබා ගන්නා තත්ත්වයට ගෙන ආ හැකි එකම පුද්ගලයා ලෙස සියලු දෙනාගේ විශ්වාසය දිනා ගෙන ඇති බැවින් ඔහු වහා පක්ෂ නායකත්වයට ගෙන ආ යුතු යැයි පක්ෂයේ විවිධ තල ඔස්සේ බලවේගයක් ගොඩ නැඟීමේ ක්‍රියාවලිය මේ සති අන්තය වනවිට ද අඛණ්ඩව ක්‍රියාත්මක වෙමින් පැවතිණි.ඕනෑම විදේශ ගමනක අතරතුර පාර්ලිමේන්තුවේ කටයුතු ද සොයා බැලීමට ජනාධිපතිතුමා අමතක නොකරයි. මෙවර ද චීන සංචාරය අතරතුර ජනාධිපතිවරයාගෙන් දුරකථන ඇමතුම ලැබුණේ ජනාධිපති පාර්ලිමේන්තු කටයුතු ලේකම් කුමාරසිරි හෙට්ටිගේටය.“කොහොමද විවාද එහෙම හරියට යනව ද?” ජනාධිපතිවරයා විමසද්දී හෙට්ටිගේ කීවේ “ඔව් සර්! අපේ පැත්තෙන් නම් අඩුවක් කියන්න දෙයක් නෑ. විපක්ෂයේ සහභාගිත්වය නම් හුඟක් අඩුයි. ඒ අයගෙ නායකයා තෝරගන්න බැරි අර්බුදය තාම ඉවර නෑ.” කියාය.“ඒවා ගැන ඒ අය බලාගනීවි. අපට ප්‍රශ්නයක් නෑ. ආණ්ඩුව පැත්තෙ වගකීම් හරියට ඉටු කළාම හරි” කියමින් ජනාධිපතිවරයා රිසිවරය තැබුවේ සිනාසෙමිනි.මෛත්‍රීපාල සිරිසේන, බැසිල් රාජපක්ෂ, පි‍්‍රයංකර ජයරත්න, ජගත් පුෂ්පකුමාර, ටී. බී. ඒකනායක, විජිතමුනි සොයිසා, නාමල් රාජපක්ෂ, සුදර්ශනී ප්‍රනාන්දුපුල්ලේ, මාලනී ෆොන්සේකා ඇතුළු මැති ඇමැති පිරිසක් සුහද කතාබහක යෙදී සිටියහ. හිටපු අමාත්‍ය ජෙයරාජ් ප්‍රනාන්දුපුල්ලේගේ අතීත මතක සටහන ඇතුළත් පොත ද මෙහිදී පරිත්‍යාග කෙරුණේ ප්‍රනාන්දුපුල්ලේ මන්ත්‍රීවරිය අතිනි.“ජෙයරාජ්ගේ අඩුව අපට හරියට දැනෙනවා.” ඇමැති මෛත්‍රී කියද්දී සුදර්ශනී මන්ත්‍රීවරිය කීවේ “එයා හැමදාම අභියෝගවලට කැමැත්තෙන් මුහුණදුන් කෙනෙක්. මිනිස්සු හඳුනගන්න හරි පුදුම ඉවක් තිබුණේ.” කියාය.පොත පරිත්‍යාග කළ අවස්ථාවේ කතානායක චමල් රාජපක්ෂ මහතා ද කියා සිටියේ ජෙයරාජ් තමන්ගේ වගකීම් හරියට ඉටුකළ සුන්දර මිනිසෙක් කියාය.ගම්පහ විවෘත වුණු එජනිස දිස්ත්‍රික් කාර්යාලය හා අවට පරිසරය ගැන බොහෝ මැති ඇමැතිවරු අමාත්‍ය බැසිල් රාජපක්ෂ මහතාට ප්‍රශංසා කළහ.“දිස්ත්‍රික්කෙ අයට එකතුවෙලා ප්‍රශ්න, ගැටලු සාකච්ඡා කරන්න දැන් කිසි බාධාවක් නෑනේ.” ඇමැති බැසිල් මහතා කීවේය.“පක්ෂයේ ලොකු අය හිටියෙ ගම්පහ. ඒත් මිනිස්සුන්ට වැඩ කරන්න මේ වගේ කාර්යාල පහසුකමක් හදාගන්න බැරිවුණා. ඒ අඩුව පිරෙව්වට බැසිල් මහත්තයට අපේ ස්තුතිය පිරිනැමෙන්න ඕනෑ” කීවේ බුද්ධ ශාසන නියෝජ්‍ය අමාත්‍ය එම්. කේ. ඩී. එස්. ගුණවර්ධනය.ජාතික නිදහස් පෙරමුණේ දේශපාලන මණ්ඩලය ගෙවී ගිය සතියේ බ්‍රහස්පතින්දා සවස බත්තරමුල්ලේ පිහිටි සිය ප්‍රධාන කාර්යාලයේදී රැස්වීය. “ඡන්ද ප්‍රචාරක කටයුතු කෙසේ වෙතත්, කොළඹ නගරයේ පැල්පත්වාසීන් ඉවත් කරනවා කියලා අසත්‍ය ප්‍රචාර ගෙන යන්න, මේ පැල්පත්වාසීන්ගේ ප්‍රශ්නය හැමදාම හිඟන්නාගේ තුවාලයක් කර ගත්තු එක්සත් ජාතික පක්ෂය කටයුතු කරන කොට අපට නිහඬව ඉන්න බැහැනේ.” මොහොමඩ් මුසම්මිල් කීවේය.“කොළඹ නගරයේ පැල්පත්වාසි ජනතාව හා දිළිඳු ජනතාව කොළඹින් ඉවත් නොකර ඔවුන්ට හොඳ ජීවන තත්ත්වයක් ලබා දෙමින් කොළඹ නගරය සංවර්ධනය කිරීමේ කටයුතු දැනටමත් අපි ආරම්භ කොට තිබෙනවා.”“කොළඹ නගරයේ පැල්පත් හැමදාම තියෙනවාට එක්සත් ජාතික පක්ෂය කැමැතියි. දිළිඳු ජනතාවගේ ජීවන තත්ත්වය ඉහළ නැංවීමටත් පැල්පත් වෙනුවට ඔවුන්ට හොඳ නිවාස ලබා දෙනවාටත් ඒ අය කැමැති නැහැ.” විමල් වීරවංශ වැඩිදුරටත් පෙන්වා දුන්නේය.“මේ වැඩසටහන යටතේ පැල්පත්වාසීන්ට හොඳ නිවාස ලැබෙන විට ඔවුන් තුළ යහපත් ආකල්ප වෙනසක් ඇති කිරීමේ අවස්ථාව උදා කරලා තියෙනවා.මෙහිදී එම ජනතාව සඳහා ස්වයං රැකියා ව්‍යාපෘති, නාගරික කෘෂි ව්‍යාපෘති, වෘත්තීය පුහුණු වැඩසටහන් මෙන්ම ඉතුරුම් ක්‍රම ප්‍රචලිත කිරිම්, අපද්‍රව්‍ය කළමනාකරණය සඳහා යොමු කිරීම් ආදියත් ක්‍රියාත්මක කරනවා. විමල් වීරවංශ ඇමැතිවරයා එහිදී පෙන්වා දුන්නේය.චන්දන බණ්ඩාරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>08</month>
      <day>14</day>
    </date>
    <link>http://www.silumina.lk/2011/08/14/_art.asp?fn=af1108141</link>
    <topic>ජීවිතය ගැන මොකක්වත් නොදත් රිසානා</topic>
    <author>සුභද්‍රා දේශපි‍්‍රය</author>
    <content>රිසානාගේ පියාත් මවත් කැලේට ගොස් දර කැපූහ. කැලෙන් කපාගෙන එන දර මිටි විකුණා ලැබෙන මුදල කෙසේවත් ඔවුන්ගේ පවුල ජීවත් කරවීමට ප්‍රමාණවත් නොවීය. පවුලේ වැඩිමහල් දියණිය වන රිසානාට සහෝදර සහෝදරියන් සිව් දෙනෙකි. රිසානා ගමේ පාසලේ නව වැනි ශ්‍රේණිය දක්වා අධ්‍යාපනය ලැබ අනතුරුව පියා සමඟ දර කැපීමට කැලයට ගියාය. වරින් වර ඇසෙන වෙඩි හඬින් ඇය තිගැස්සුණාය. ඒ කාලයේ ත්‍රස්තවාදී තර්ජන පැවැති නිසා ඇය තමාටත් පියාටත් කැලේ දර කැපීමට යෑමෙන් වන අනතුර දැන සිටියාය. රිසානා දෙමවුපියන් තුරුළේ සිටිය යුතු අවදියේ සවුදි අරාබිය බලා යෑමට සිතුවාය. තම පියාට තනිවම පවුලේ බර ඉසිලිය නොහැකි බව ඇය හොඳින් දැන සිටියාය. යන්තම් අවුරුදු පහළොව ඉක්මවූ රිසානා මහමෙරට වඩා උසට තම අනාගතය ගැන බලාපොරොත්තු තැබුවාය. දිනෙන් දින උස් මහත් වන සහෝදර සහෝදරියන්ගේ හෙට දවස ලස්සන කිරීමට ඇය අදිටන් කරගත්තාය.අගනුවර පිහිටි ඒජන්සියක් මඟින් කාන්තාවන් පිටරට යැවීම සඳහා සහාය වන තැරැව්කරුවකු වූ රිසානාගේ ඥාතියකු ඇගේ පිහිටට පැමිණියේය. ඔහු ඇගේ උප්පැන්න සහතිකය වෙනස් කොට වැඩි වයසක් යොදා ඒ අනුව ඇගේ ගමන් බලපත්‍රය ද සකස් කළේය. ඒ 1988 උපත ලද ඇගේ වයස 1982 ලෙස සටහන් කෙරිණි. පුංචි රිසානාගේ වයස අවුරුදු විසි එකක් ලෙස සටහන් විය. සියල්ල මුදල් මත තීරණය වන සමාජයක රිසානා වෙනුවෙන් ඔහු කොමිස් මුදලක් ද ඒජන්සි කරුවාගෙන් ලබා ගත්තේය. ඉන් අනතුරුව රිසානා විදේශ සේවා නියුක්ති කාර්යාංශයේ පුහුණුව සඳහා දින දහයක කාලයක් සහභාගි වූවාය. ඇය ළාබාල තැනැත්තියකැයි කිසිවකු සැක නොකළහ. ජීවිතේ කටුක බව ඇගේ මුහුණේ ලියැවී තිබිණි. අනේකවිධ දුක්ඛ දෝමනස්සයන් හමුවේ ඇය සැබැවින්ම පළ කෙළේ වැඩිමල් පෙනුමකි. විදේශ සේවා නියුක්ති කාර්යාංශයේ ලද පුහුණුවෙන් අනතුරුව ඇය සවුදි අරාබියාවට යන්නට සූදානම් වූවාය. කැලේට ගොස් දර කපා මිටි බැඳගෙන ඒම කෙතරම් දුෂ්කර වුවද සුරංගනා ලෝකයක් ලෙස මවා පෙන්වූ සවුදිය කෙතරම් සුන්දර දැයි ඇය සිතුවාය. ගුවන් තොටුපළින් නික්ම යද්දීත් කිසිවකු ඇය පිළිබඳ සැක පහළ නොකළහ. ඇයට ඒ සඳහා ඉවහල් වූ අනෙක් ප්‍රධාන සාධකය මුස්ලිම් කාන්තාවන් විසින් හිස පලඳන පර්දාවයි. 2005 මැයි 04 වැනිදා ඇය මෙරටින් පිටවූවාය. සැබෑවටම 1988 උපන් රිසානාට එවිට වයස අවුරුදු පහළොවයි මාස දෙකක් විය.රිසානාගේ මව පියා බාල සොයුරියන් දෙදෙනා සහ වෛද්‍ය කිෆායා ඉස්තිකාර් සමගඇය සිව් මස් බිලිඳකු මරා දැමි යැයි චෝදනා එල්ල කොට මරණ දඬුවම නියම කැරෙන්නේ ඉන් පසුවය. ඇය සිර දඬුවම් විඳින සවුදි අරාබියාවට ගිය රිසානාගේ කතාව ඇරැඹෙන්නේ එතැනින්ය. රජයේ සේවකයකු වන තායිෆ් ඔනයිබ් ගේ නිවෙසේ රිසානාට සේවය කිරීමට ලැබිණි. එම පවුලේ සාමාජික සංඛ්‍යාව දස දෙනෙක් යැයි ඇය පවසා ඇත. එහි සිටි එකම ගෘහ සේවිකාව රිසානාය. ඇයට අවදි වීමට සිදුවූයේ හිමිදිරි පාන්දර තුන වන විටය. මධ්‍යම රාත්‍රිය වන තෙක් ඇයට නින්දක් නොලැබිණි. සුරංගනා ලෝකයක් බවට ඒජන්සිකරුවන් මවා පෙන්නු සවුදි අරාබි ගෘහ සේවය ඇයට අති දුෂ්කර විය. මුතූර් හි සාෆිනගර්හි දර කැපීමට පියා සමඟ ගිය ද මෙතරම් මුදලක් ඔවුන්ට ලැබෙන්නේ නැත.එහෙත් ඒ ජීවිතේ කෙතරම් සුන්දර දැයි වරක ඇයට සිතුණි. එයට හේතුව සුළු දෙයටත් ඇයට ස්වාමි දුවගේ ගුටිබැටවලට ලක්වීමට සිදුවීමයි. බඩගින්නේ සිටිය ද රිසානාගේ මව ඇයට තැලුවේ නැත. ඇයට සවුදියේ හාම්පුතුන්ගේ වැඩ නිමක් නැත. රෙදි සේදීම, ඉවුම් පිහුම්, නිවෙසේ පිරිසිදු කිරීම් සියල්ල ඇය තනිවම කළාය. ඒ අතර ස්වාමි දුවට දරුවකු ලැබිණි. ඉන් අනතුරුව දරුවා බලා හදා වඩා ගැනීමට සිදු වූයේ ද රිසානාටය. සිවුමස් දරුවකු බලා ගැනීමත් නිවසේ මෙහෙවර කිරීමත් ඇයට තනිවම කිරීමට නොහැකි විය. සවුදියට ගොස් දෙසතියකින් සිය මවුපියන්ට ලියු ලිපියේ ඒ අතිශය ඛේදනීය තත්ත්වය ඇය පැහැදිලි කොට ඇත.රිසානාට දරුවන් රැක බලාගෙන පළපුරුද්දක් දැනුමක් නොවීය. සිව්මස් බිලිඳාට කිරි පොවමින් සිටියදී කිරි හිර වීමෙන් මියගොස් ඇතැයි ඇය චෝදනා ලැබ සිටියාය. ඒ 2007 ජුනි මාසයේදීය. තම දරුවා රිසානා විසින් මරා දැමුවා යැයි දරුවාගේ දෙමවුපියෝ චෝදනා කිරීමත් සමඟ එරට පොලිසිය මඟින් ඇය අත්අඩංගුවට පත්කර තිබේ. මිනීමැරිමේ චෝදනාව යටතේ රිසානා නෆික් සවුදි අරාබියාවේ පොලිස් අත්අඩංගුවට පත් වීමෙන් අනතුරුව ඇයට විරුද්ධව නඩු විභාගය ආරම්භ කෙරිණි. වසර දෙකකට ආසන්න කාලයක් පුරා නඩුව විභාගයට ගැනිණි. එහි දී රිසානා වැරැදිකාරිය බවට පත් විය. පොලිස් අත්අඩංගුවේ දී ඇයට භාෂා පරිවර්තකයකුගේ සහායවත් නොලැබී ඇති බව ද පැවැසේ. මිනීමැරීමේ චෝදනාවෙන් ඇය වැරැදිකාරිය බවට පත් වීමත් සමඟ මේ සම්බන්ධයෙන් ආසියානු මානව හිමිකම් සංවිධානයේ මැදිහත් වීමෙන් රිසානා ඇපෑලක් ඉදිරිපත් කළාය.රිසානාගේ පියා දර පළමින්එරට ශ්‍රේෂ්ඨාධිකරණය වන අල් දමාම් ඉහළ අධිකරණයේදී 2008 ඇරැඹු නඩුව තෙවසරකට පසුව විභාග වීමෙන් අනතුරුව එහිදී ද ඇයට මරණ දඬුවම තහවුරු කෙරිණි. සවුදි අරාබියාවේ කම්කරු නීතියට අනුව නම් ගෘහස්ථ සේවයේ යෙදෙන ගෘහ සේවක සේවිකාවන්ට එරටට පැමිණීමෙන් පසු සේවයේ යෙදිය යුතු වන්නේ තම තමන් පුරුදු පුහුණු වූ තමන්ට පැවැරුණු රාජකාරිය පමණි. ගෘහ සේවය සඳහා එරටට යන අයට දරුවන් බලා ගැනීමට අවසරයක් නොමැති බව පැවැසේ. ඒ සඳහා සහතිකයක් ලබා තිබිය යුතුය. එහෙත් රිසානාට එරෙහිව නඩු තීන්දුව විභාග කෙරුණේ ඒ වන විට පැවැති එරට කම්කරු නීතියට අනුව නොව ‘ෂාරියා’ (ආගමික) නීතියට අනුවයි.රිසානා නාෆික් වැනි කුඩා දැරිය අතින් යම් වරදක් වූවා නම් ඒ ඇගේ නොදැනුවත් කම නිසා නොවේ ද? මෙහෙකාරියක ලෙස සේවය කළ නිවසේදී රිසානාට විඳින්නට වූ අනේකවිධ දුක් ගැහැට ඇගේ වයසට කෙසේවත් ඔරොත්තු නොදෙන තරම්ය. ඇය වැනි දරුවන්ට එතෙර මෙතෙර වන අසාධාරණකම් පිළිබඳ වගකිවයුතු පාර්ශ්වයන්ගේ අවධානය යොමුවිය යුතුය. ඇය මෙරටින් පිටව ගියේ ඇයට සිහින මාලිගා තනන්නට නොව, ඇගේ මව්පියන්ගෙත් සහෝදර සහෝදරියන්ගෙත් බඩගිනි නිවීමටය. එය කෙතරම් අවිහිංසක පැතුමක් ද? සියලු මිනිසුන්ගේම අනුකම්පාව දයාව ඇය වෙත ලැබිය යුතුමය. රිසානාට කෙතරම් වධ හිංසා පමුණුවා ඇතිදැයි ඇගේ සිරුරේ ඇති පහරදීම් තුවාල කැළල් සාක්ෂි සපයන්නේය. එහෙත් අරාබියේ ‘ෂාරියා’ නීති පොතට එය අදාළ වූයේ නැත.රිසානාට මරණ දඬුවම නියම වීමෙන් අනතුරුව ඇයට නිදහස ලබා දෙන ලෙස ජාති ආගම්, කුලමල භේදයකින් තොරව සියලු දරුවන් සම සේ රකින දැයේ දරුවන්ගේ පියා මහින්ද රාජපක්ෂ ජනාධිපතිතුමා වෙත උතුම් පිතු සෙනෙහසේ නාමයෙන් කරන ලද ඉල්ලීමට අනුව අබ්දුල්ලා බින් අබ්දුල්ලාඩීස් රිසානාගේ මරණ දඬුවම අත් හිටුවිය.මරණ දඬුවම ලැබු කෙනෙක් වැඩි කාලයක් සිරගතකොට නොතබන බවත් මරණ දඬුවම ලැබී වැඩි කලක් සිරගත කොට ඇත්තේ රිසානා බවත් තොරතුරු හෙළි වී තිබේ. සවුදි අරාබියේ ජීවත්වන ශ්‍රී ලාංකීය වෛද්‍යවරියක වන කිිෆායා ඉස්තිකාර් විසින් රිසානා නිදහස් කර ගැනීමට ඇය සේවය කළ නිවෙසේ හාම්පුතුන් සමඟ සාකච්ඡා කර ඇති අතර ඇය බැලීමට නිතර යන බවත් සඳහන් වේ.‘ෂාර්යා’ නීතියට අනුව රිසානාට සමාව දිය යුත්තේ මියගිය ළදරුවාගේ දෙමවුපියන් යැයි ද පැවැසේ. දෙමවුපියන්ගේ කැමැත්ත අනුව ‘ලේ වන්දි’ (ඕතධධඤ ර්ධදඥර) නමින් හඳුන්වන වන්දිය ගෙවා ඇය නිදහස් කැරගත හැකිය.මරණ දඬුවම ලැබු බාල වයස්කාර රිසානාට එම දඬුවම ක්‍රියාත්මක නොකරන්නේ මහින්ද රාජපක්ෂ ජනාධිපතිතුමා ඇතුළු ලංකා රජය මැදිහත් වීමෙනි.රිසානා බේරා ගැනීමේ උත්සාහය ශ්‍රී ලංකා රජය නතර කළේ නැත.ඇය බේරා ගැනීමට යළිත් උත්සාහයක යෙදෙන ලංකා රජය ඇය බේරාගෙන ඒමේ අරමුණින් පසුගියදා විදේශ රැකියා ප්‍රවර්ධන හා සුබසාධන ඇමැති ඩිලාන් පෙරේරා මහතා ඇතුළු පිරිසක් සවුදි අරාබියාව බලා පිටත්ව ගියහ.රිසානා එනතුරු මග බලාසිටින අම්මාඅගහිඟකම්වලින් පිරි ඇගේ නිවෙසේ පියාගේ පවුල් බරට උර දෙන්න ගිය රිසානාට නිදහස ලැබේ යැයි සියල්ලන්ගේම විශ්වාසයයි. ඇයට සමාව දීම තරම් කරුණු කාරණා රැසක් ඇය වටා ගොනු වී තිබේ.සවුදි සිරභාරයේ සිටින රිසානා යළිත් මෙරටට පැමිණේ යැයි ඇගේ මව වන සෙයියදු අහමදු ෆරිනා මග බලා සිටින්නීය. ඇය අල්ලා දෙවියන්ගෙන් යදින්නේ දරුවා යළිත් තමාට ලබා දෙන ලෙසය.“අපිට කිසිම දෙයක් කාගෙන්වත් ඕන නැහැ. මම ඉල්ලන්නේ මගේ දරුවායි. දුප්පත්කම නිසයි අපි දරුවව යැව්වේ. අදටත් අපි ඉන්නේ කුඩා පැලක. වහිනකොට වතුරින් ගේ යට වෙනවා. හැමෝම අහනවා ගෙයක් හදලා ඕනද කියලා. අපිට කිසිම දෙයක් වැඩක් නැහැ අපිට ඕන අපේ දරුවා. මට මගේ ජීවිතේ ලබන්න පුළුවන් ලොකුම සතුට මගේ දරුවා දකින්න ලැබෙන එක. මගේ දුව තවම දන්නේ නැහැ එයාට මරණ දඬුවම ලැබිලා තිබුණ කියලවත්. එයා කාටවත් හිරිහැර කරන කෙනෙක් නෙමෙයි. මට විශ්වාසයි මගේ දරුවට නිදහස ලැබෙන බව. අපි හුඟාක් දුප්පත් මිනිස්සු ඒත් හැම අම්මා කෙනෙකුටම දැනෙන දරු දුක මටත් දැනෙනවා.දරුවා අද එයි හෙට එයි කියලා අපි මග බලාගෙන හිටියා. දැන් එයා හිරේ ගිහින් අවුරුදු හයයි මාස තුනක් වෙනවා. මේ මුළු ලෝකයෙන්ම මම ඉල්ලනවා මගේ දරුවගේ ජීවිතය බේරලා මගේ ළඟට ගෙනත් දෙන්න කියලා. රිසානා සේවය කළ නිවෙසේ අයගේ අනුකම්පාව පහළ වෙලා මගේ දරුවට නිදහස ලැබෙන්න කියලයි. මෙවර මට විශ්වාසයි අනිවාර්යයෙන්ම මගේ දරුවා ගෙන එන බව“ ඇගේ මව පවසයි.ඇයට දැන් හඬන්නට කඳුළු නැති තරම්ය. ඒ ඇයට එතරම් කඳුළු ප්‍රමාණයක් ඇගේ දෑසේ නැති හෙයිනි.පසුගිය වසර හයක් පුරා සිරගෙයි ගත කළ රිසානා ඇයට සිපිරි ගෙයින් දෙන සුළු මුදල එකතු කළාය. ඒ ඇය සාෆිනගර්හි පිහිටි ඇගේ කුඩා පැලේ සිටිනා මවට තෑගි ගෙන යාමටය. රිසානාට මරණ දඬුවම ලැබ සිටි බව ඇය නොදන්නීය. රිසානාගේ මව තම දියණිය එනතුරු දෑස් අයා බලා සිටින්නීය. දස මසක් කුස දරා ලේ කිරට හරවා පෙවු ඇගේ මවගේ පැතුම මෙන්ම අනේකවිධ දුක් විඳ දූවරුන් හැදු වැඩූ සියලු මවුව්වරුන්ගේ පියවරුන්ගේ අද දවසේ පැතුමයි.සුභද්‍රා දේශපි‍්‍රයඡායාරූප-ත්‍රිකුණාමල විශේෂකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>08</month>
      <day>14</day>
    </date>
    <link>http://www.silumina.lk/2011/08/14/_art.asp?fn=af1108143</link>
    <topic>ග්‍රීස් යකුන්ට දත් සවිකරන කටකතා</topic>
    <author>ඉසවි</author>
    <content>සවස හතරහමාරට පමණ කොළඹින් පිටත්වූ බසය ගමට යනවිට රාත්‍රි හතට පමණ ඇත.හීන් වැහි පොද සුළඟ හා මුසුව ගතට සිසිල් සුවයක් දැනෙයි. ඈතින් එන අයකු හඳුනා ගැනීමට බැරි තරමට පරිසරය අඳුරුය. මම මහ නියර පසුකොට අඩිපාරට පිවිසියෙමි. පාර දෙපස ඇති හීන් බෝවිටියා, දං පඳුරු අඳුරු සෙවනැලි මවයි. හිතට දැනෙනුයේ නුහුරු බියකි. අඩිය ඉක්මන් කර නිවෙසට යාම මාගේ අරමුණ විය. පසුපසින් ඇසුණේ අඩි ශබ්දයකි. පිටුපස හැරී බැලීමට ඇත්තේ චකිතයකි. මම අඩිය ඉක්මන් කළෙමි.”ෂ්.. ෂ්.. නංගි”හඬ සුපුරුදුය. ඒ රේණු අක්කාය.”තාම රෑ වෙලත් නැහැ. මොකෝ බයෙන් බයෙන්..””එහෙම නැහැ””ඇයි ග්‍රීස් යකා එනවා කියලා හිතුවද?””දැන් හැමතැනම ග්‍රීස් යක්කුනේ අක්කේ.. කළුවරේ තනියම යන්න හිතට මොකක්ද වගේ””ඒක නම් එහෙම තමයි. යමු මම එන්නෙත් ඔයාලගෙ ගෙදරට”මගේ සිතට නැඟුණු බිය නම් මඳක් දුරු විය. එහෙත් මේ දිනවල රටපුරා පවතින ග්‍රීස් යකාගේ බිය නම් තවමත් පහව ගොස් නැත. කොළඹට දුර බැහැර ප්‍රදේශවලින් දිනපතා අසන්නට ලැබෙන ග්‍රීස් යකා පිළිබඳ කතා අමුතු ආකාරයේ ඒවාය.පසුගිය දින කිහිපයේ විවිධ පළාත්වලින් විවිධ සිදුවීම් වාර්තා විය. කදුකර ප්‍රදේශ තේ වතු ආශ්‍රිතව ද, අම්පාර දිස්ත්‍රික්කයේ ද, මහව, කන්තලේ, හපුතලේ ආදී ප්‍රදේශවලින් ද ග්‍රීස් යකා පිළිබඳ විවිධ පුවත් අසන්නට ලැබුණි. මෙහි ආසන්නම සිදුවීම වාර්තා වූයේ හපුතලේ ප්‍රදේශයෙනි. එනම් ග්‍රීස් යකුන් යැයි සිතා ගම්මුන් විසින් තරුණයන් දෙදෙනකු කපා කොටා මරා දැමීමේ සිදුවීමයි.ග්‍රීස් යකා එහෙමත් නැත්නම් භූතයාගේ විශේෂතා කිහිපයකි.මොවුන් පෙනෙන්නට එන්නේ රාත්‍රි කාලයේදීය. එමෙන්ම විශේෂයෙන්ම ග්‍රීස් යකා හිංසා පීඩා කරන්නේ කාන්තාවන්ටය. ඔවුන් ජටු සැනින් අතුරුදන් වෙන බව කියති.කලකට පෙර ගම්ගොඩැල්ලේ නාන මංකඩවල සැඟවී කාන්තාවන් තරුණියන් නාන දෙස බලා සිටි අය මෙන්ම රෙදි වැල්වල දමා ඇති කාන්තා යටඇඳුම් සොරා ගෙන යන්නෝ ද වූහ. මේවා බොහෝවිට යම් මානසික රෝගී තත්ත්වයක් ඇති අයගේ ක්‍රියා ලෙස සිතන්නට හැක. අදත් ඉඳහිට ඈත ගමක මෙවැනි සිදුවීමක් දෙකක් ගැන අසන්නට ලැබේ.එහෙත්, වර්තමාන සමාජයේ ශීඝ්‍රයෙන් පැතිර යන ග්‍රීස් යකා පිළිබඳව කතාන්දරය ඊට හාත්පසින්ම වෙනස්ය. ඒ ග්‍රීස් යකාට මුවාවී සිදුවන සොරකම් නීති විරෝධී ක්‍රියා බහුල බැවිනි.බිබිල, සියඹලාන්ඩුව, පොතුවිල්, හුලන්නුගේ, බල්ලකොටුව, කහටගස්දිගිලිය, රාගල, ලිඳුල, කොටගල, හපුතලේ, මාතලේ, මහව, රජඇල, භාතියගම, සූරියපුර ආදී ප්‍රදේශවලින් ඇසුන කතන්දර බොහෝය.ගම්මුන් එකතු වී රාත්‍රියේ මුර සේවයේ යෙදීම ද, වතු කම්කරුවන් වේලාසනින් නිවෙස්වලට යාම සිදු කැර ඇති අතර ඇතැමුන් ග්‍රීස් යකාට බියේ රාජකාරියට නොගොස් දෛනික ජීවිතය ද අවුල් කරගෙන ඇත.ග්‍රීස් යකා පිළිබඳව පොලිස්පති එන්.කේ.ඉලංගකෝන් මහතා පවසන්නේ මෙබඳු අදහසකි.”ග්‍රීස් යකා කියලා කෙනෙක් නැහැ. මිනිස්සු මේ පිළිබඳව අනවශ්‍ය බියක් ඇතිකරගත යුතුª නැහැ. ‘ග්‍රීස් යකා’ සම්බන්ධ ප්‍රවෘත්තිවලට මාධ්‍යවලින් දෙන ප්‍රචාරය නතර කළ යුතුයි. ග්‍රීස් යකාට මුවා වී ඇතැමුන් කොල්ලකෑම්, අනවසර මැණික් ගැරිම්, දැව ජාවාරම් ආදිය කරන්න පටන් අරන්. පසුගියදා බදුල්ල ප්‍රදේශයේදී අල්ලාගත් තරුණයන් දෙදෙනා ග්‍රීස් යකා කියමින් පුයර තවරාගෙන තොල් රතුකරගෙන කොල්ලකෑම්වල යෙදුණු අයයි. මේ සිදුවීම් හරහා ඇතැම් ප්‍රදේශවල මහජනතාව ගම්වලට පැමිණෙන ආගන්තුකයින්ට පහර දී තිබෙනවා. එමෙන්ම ඒ ප්‍රශ්න සමථයකට පත්කිරීමට ගිය විට පොලීසියට පවා පහර දී තිබෙනවා. කොල්ලකෑම් හා අනවසර නීති විරෝධී ක්‍රියාවල යෙදෙන අය අත්අඩංගුවට ගැනීමට ඒ ඒ ප්‍රදේශවල පොලීසි ක්‍රියාත්මක වෙනවා. මෙහිදී මං ජනතාවට පැහැදිලිවම කියන්නේ ‘ග්‍රීස් යකා’ පිළිබඳව අනවශ්‍ය බියක් ඇතිකර ගත යුතු නැති බවයි.ඇතැම් කාන්තාවන් පවසන්නේ හැන්දෑවේ තමන් නාන්නට ගිය අවස්ථාවේ ග්‍රීස් යකා දුටු බවය. තවෙකකු පවසන්නේ තමාට පහර දී පලා ගිය බවය. ගම්මානවල පිරිස් මේ හේතුව නිසා ගම්මු ගමට අලුතෙන් පැමිණෙන පිරිමි දෙස සැකයෙන්ම බැලීමටත් මෙන්ම පහර දීමටත් පුරුදුව සිටිති. මේ නිසා ඈත ගම්වල වෙසෙන ඥාතීන් බැලීමට යාමට ද ඇතැමෙක් බිය දක්වති. එයට හේතුව ස ඇත්තේ එවැනි පහර දීම් කිහිපයක් මාධ්‍යයට වාර්තා වී ඇති බැවිනි.අම්පාර පොලිස් අධිකාරි ප්‍රේමලාල් රණගල මහතා පවසන්නේ මෙවැනි අදහසකි.ග්‍රීස් යකෙක් කියලා එකෙක් නැහැ. මෙය තනිකරම කටකතා නිර්මාණයක් පමණයි. යුද්ධය අවසාන වුණාට පස්සේ මේ ප්‍රදේශ දැන් ක්‍රමයෙන් දියුණුව කරා යමින් සිටින අවදියක්. මේ නීතිවිරෝධී කොටස් විසින් නිර්මාණය කළ කතාවක්. මේ පසුගිය දාක පොතුවිල්වලදී අපිට අසන්නට ලැබුණු දෙයක්. එක්තරා කාන්තාවක් පැමිණිලි කළා රාත්‍රි හතයි තිහට පමණ තමන් පාරේ යද්දී සාරි පොට පැටලිලා වැටුණා. කෑගැහුවා. අවට අය දුවගෙන ආවා. ඔවුන් කිව්වා මේක ග්‍රීස් යකාගේ වැඩක් කියලා. පසුව අපි එම කාන්තාව සමඟ සිද්ධිය වූ තැනට ගියා. බැලුවම කාන්තාව වැටිලා තියෙන්නේ කවුරුවත් සාරියෙන් ඇදලා නෙමෙයි. ඒ අසල තිබුණ කම්බි වැටේ සාරිය පැටලිලා. මෙවැනි දේත් වෙනවා. ඒ වගේම කොල්ලකරුවන්, මැණික් ගරන්නන්, ගස් කපන්නන් විසින් මේ වගේ කතා පතුරවනවා. එතකොට මිනිස්සු රාත්‍රියට එළියට බහින්නේ නැහැ. ඔවුන්ට ඔවුන්ගේ කටයුතු කරගෙන යන්න පුළුවන්.අද අපේ රටේ විතරක් නොවෙයි ලෝකයේ ලස්සනම ලන්ඩන් නගරයේත් කටකතා පැතිර යාම නිසා කෙතරම් ලොකු විනාශයක් වුණාද? ‘ග්‍රීස් යකා’ කියන්නේ අමූලික බොරුවක්. හැමවිටම පොලිීසිය මේ සම්බන්ධව ක්‍රියාත්මකයි. ජනතාව මේ වගේ අවස්ථාවක පොලීසිය සමඟ ගැටෙන එක තේරුමක් නැහැ. යුද්ධයෙන් ජයගත්ත රට අපි දියුණුව කරා ගෙන යන්න ඕන. එහෙම අවස්ථාවක කටකතා පතුරමින්, අනවශ්‍ය විදිහට හැසිරිම සුදුසු නැහැ. මම ජනතාවට කියන්නේ මේ ග්‍රීස් යකාගෙ කතාව සම්පූර්ණ මිථ්‍යාවක්. මෙය වෙනත් විරෝධී වැඩ කරන්නන්ගේ නිර්මාණයක් පමණයි.මේ දිනවල බහුලව කතාබහට ලක්වන ‘ග්‍රීස් යකා’ කතාවට මිනිසුන් විවිධ ලෙස අර්ථ දක්වති.”යකඩ අත් දාගෙනලු ඉන්නේ””කළුම කළුයි ලු””නිර්වස්තරෙන් ලු එන්නේ””කළුවරේ හැංගිලා බලන් ඉන්නවලු””ගෑනු අයට විතරයි පේන්නේ””මුළු ඇඟේම ග්‍රීස් ගාගෙන ඉන්නේ”මේ ග්‍රීස් යකා පිළිබඳව විවිධ අර්ථ දැක්වීම්ය.”මිනිස්සුන්ට පුළුවන් ද ඇඟේ ග්‍රීස් ගාගෙන ඉන්න. එය අහිතකර නැද්ද?ග්‍රීස් විෂද?ඒ පිළිබඳව කෙටි විමසුමක් කළේ චර්ම රෝග විශේෂඥ වෛද්‍ය අශෝක කමලදාස මහතාගෙනි.ග්‍රීස් කියන්නේ කිසිම දෙයක් සමඟ ප්‍රතික්‍රියා කරන දෙයක් නෙමෙයි. මෙය ශරීරයට අසාත්මික නැහැ. එය තෙල් වර්ගයක් පමණයි. ග්‍රීස් ගෑවාම යම් ස්ථරයක් හැටියට සම මතුපිට රැඳී තිබෙනවා. එය ජලයට පාරගම්‍ය වෙන්නෙ නෑ. සමේ රෝම කූප විවර වැසීමක් සිදුවෙනවා.ජලයෙන් සේදුවත් විවර තුළින් ශරීරයට ඇතුළු වූ දේ ඉතිරි වෙනවා. රෝම කූප වැහුනම තෙල්වගේ දේ පිටවෙන්නේ නැහැ. අන්න එවිට බැක්ටීරියා ඇතිවෙනවා. ඒකෙන් තුවාල හැදෙන්න පුළුවන්. ඒ නිසා හැදෙන සමේ රෝගය තමයි ජ්ධතතඪජභතඪබඪඵ මෙය බරපතළ තත්ත්වයක් නොවෙයි.මූලික දේ කෙනෙක් ඔහුගේ ශරීරයේ ග්‍රීස් ගාගත්තම ඔහු අල්ලා රඳවා ගන්න බැහැ. ලිස්සා යනවා.කහවත්තේ භූතයාගේ උණුසුම මැකී යාමත් සමඟ ජන කරලියට ආවේ ග්‍රීස් යකාය. විටින් විට භූතයා, ග්‍රීස් යකා, ආදී නාමයන්ගෙන් පෙනී සිටිමින් ඔවුන්ට මුවාවෙමින් නීති විරෝධී කටයුතු කරන අය බොහෝය. ගම්මට්ටමින් ආරම්භ වී රටපුරා පැතිර යන මේ කටකතා ඉතින් අවසන් කළ යුතුව ඇත.මිනිසුන් මේ මත්තේම රැඳෙන්නට යාමත් සමඟ සිදුවන්නේ දෛනික කටයුතු අඩාල වීම පමණි.කෙසේ වෙතත් පොලීසියට පමණක් ගම් මට්ටමින් එක්වී ග්‍රීස් යකුන් පලවා හැරිය නොහැක.බියෙන් තොර සමාජයක් යළිත් රට තුළ ගොඩනඟන්නට නම් පොලීසියත් ගමත් පමණක් නොව සෙසු වගකිවයුත්තෝ ද පක්ෂ, පාට, ජාති භේද ආගම්භේදවලින් තොරව සියල්ලෝ එක්විය යුතු කාලය දැන් එළැඹ ඇත.ඉසවිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>08</month>
      <day>14</day>
    </date>
    <link>http://www.silumina.lk/2011/08/14/_art.asp?fn=af1108144</link>
    <topic>අධි වේගයෙන් හැදුණු අපේ ප්‍රථම අධිවේගය</topic>
    <author>දක්ෂිණ අධිවේගී මාර්ගයේසංචාරයකින් පසු</author>
    <content>දකුණ බස්නාහිර පැයකින් එක්කරන විස්මිත මහමඟ 2 වැනිදා ජනතා අයිතියටඇතුළුවීමට අයකරන මුදල කිලෝ මීටරයකට* මෝටර් රථයකට රුපියල් තුනයි* බස් රථයකට රුපියල් හතයි* කන්ටේනරයකට රුපියල් නවයයිබෙන්තර ගඟෙන් මෙහාට ඇස් ඇරපු බළල් පැටියෙකුවත් ගේන්නට එපා” යැයි අපේ පරණ කියමනක් තිබේ. ඇතැමෙක් තමන් දකුණේ බව කියන්නේ මහත් උජාරුවෙනි.බස්නාහිරත් දකුණත් යා කෙරෙන්නේ බෙන්තර ගඟෙනි. බළල් පැටියා ගඟෙන් මෙගොඩට ගේන්නට එපා යැයි කිව්වේ බෙන්තර ගඟ බස්නාහිර මායිම වන හෙයිනි. දකුණත් බස්නාහිරත් ගමන් කාලයෙන් ළඟා කිරීමට දක්ෂිණ අධිවේගී මඟ තැනීමේ කටයුතු සැලැසුම් කෙළේ මෙරට සංවර්ධන ක්‍රියාදාමයේ තවත් යෝධ පියවරක් ලෙසය.මෙරට ප්‍රථම අධිවේගී මඟ ලෙසින් ලබන මස 2 වැනිදා එය ජනතා අයිතියට පත් කිරීමට නියමිතය.අදියර 4ක් යටතේ ඉදිකෙරුණු දක්ෂිණ අධිවේගී මාර්ගයේ කොට්ටාව හා ගාල්ල අතර (පින්නදූව) මාර්ගය ලබන මස සිට රථවාහන ධාවනයට විවෘත කෙරෙනු ඇත.දක්ෂිණ අධිවේගී මඟ බස්නාහිරින් ඇරැඹෙන්නේ කොට්ටාව මාකුඹුරෙනි. කොට්ටාව සිට දොඩන්ගොඩ දක්වා පළමු අදියරටත් දෙවැනි අදියරට දොඩන්ගොඩ සිට කුරුඳුගහ හැතැක්ම කොටසත් අයත් වන අතර තෙවැනි කොටසට කුරුඳුගහ හැතැක්මේ සිට ගාල්ල (පින්නදූව) දක්වා කොටස අයත් වන අතර සිව්වැනි කොටසට අයත් වන්නේ පින්නදූව සිට මාතර (ගොඩගම) දක්වා වූ මාර්ග කොටසයි.ඒ අනුව කොට්ටාව සිට ගාල්ල දක්වා වන කොටස් තුන මහජනතාවට විවර කෙරෙනු ඇත.මේ මාර්ගය මෙතරම් වැදගත් ඇයි? අධිවේගී මාර්ගයේ ගමන් කිරීමේදී කෙසේ කටයුතු කළ යුතුද? නොකළ යුතු දේ මොනවාද? සැලසෙන පහසුකම් මොනවාද? සාමාන්‍ය මාර්ගයකට වඩා මේ මාර්ගයේ ගමන් කිරීමේදී වඩාත් අවධානය යොමු කළ යුතු දේ මොනවාද?මේ ගැටලුවලට විසඳුම් සොයා පසුගියදා අපි අධිවේගී මඟේ සංචාරය කළෙමු.කොට්ටාව (මාකුඹුර) පිවිසුමේදී වාහනයේ රියැදුරන්ට හෝ වාහන හිමියාට අධිවේගී මඟේ ගමන් කිරීමට අදාළ ප්‍රවේශ පත්‍රය නිකුත් කරනු ලැබේ. එය ආරක්ෂිතව තබාගෙන තමන් අධිවේගී මඟින් බැහැර වන පිවිසුම් දොරටුවට ඉදිරිපත් කළ යුතුය. පිටවීමේ දොරටුවේදී අදාළ ගාස්තුව ගෙවිය යුතුය. ගාස්තු අය කෙරෙන්නේ පහත පරිදිය.* මෝටර් රථ වෑන් රථ (සැහැල්ලු වාහන) - කිලෝ මීටරයකට රුපියල් තුනක් බැගින්* බස් රථ (බර වාහන) – කිලෝමීටරයකට රුපියල් 7 ක් බැගින්* කන්ටේනර රථ – කිලෝමීටරයකට රුපියල් 9 බැගින්ගමනේ දුර තීරණය කරනු ලබන්නේ වාහනයේ මීටරයට අනුව නොව ගමන් ආරම්භයේදී ප්‍රවේශ පත්‍රය නිකුත් කළ පිවිසුම් දොරටුවේ සිට පිටවීමේ දොරටුවට ඇති දුර (සියලු වාහන සඳහා නිත්‍ය දුරකි) අනුවය.උදාහරණයක් ලෙස කොට්ටාවේ සිට දොඩන්ගොඩට ඇති දුර කිලෝ මීටර් 34.787කි. සැහැල්ලු වාහනයකින් ගමන් කරන අයෙක් දොඩන්ගොඩ පිටවීමේ දොරටුවෙන් පිටවීමේදී (රුපියල් 3 X 35) රුපියල් 105ක මුදලක් ගෙවිය යුතුය. මේ මුදල් අය කිරීමට යෝජිත ක්‍රමවේදයයි.මාර්ගයේ ගමන් කළ හැකි උපරිම වේගය පැයට කිලෝ මීටර් 100කි. අවම වේගය පැයට කිලෝමීටර් 60කි. උපරිම වේගය ඉක්මවා නොයා හැකි සේම අවම වේගයට වඩා අඩුවෙන් ගමන් කරන වාහනවලින් දඩ මුදල් අය කිරීමට ද යෝජිතය.ආරම්භයේදී සෑම පිවිසුම් මාර්ගයකම නිරීක්ෂණ කැමරා(CCTV කැමරා) සවිකෙරෙන අතර ඉදිරියේදී සමස්ත මාර්ගයම ආවරණය කෙරෙන පරිදි කැමරා සවි කෙරෙනු ඇත.විදුලි පහන් සවිකර ඇත්තේ අන්තර් හුවමාරු මංසන්ධිවල පමණි. පදිකයන් ගමන් නොකරන මාර්ගයක් හෙයින් මාර්ගයේ විදුලි පහන් දැල්වීමක් නොකෙරේ.අධිවේගී මාර්ගයට සාමාන්‍ය මාර්ගයකදී මෙන් එහෙන් මෙහෙන් රිංගා යාමට නොහැකිය. කොට්ටාව (මාකුඹුර) සිට මාතර දක්වාම පිවිසුම් මාර්ග ඇත්තේ 11ක් පමණි.“අධිවේගී මාර්ගයට ඉහත පිවිසුම් මාර්ගවලින් හැර වෙනත් කිසිදු ස්ථානයකින් ඇතුළුවීමට, පිටවීමට හෝ වාහන ආපසු හැරවීමට හෝ කිසිදු හැකියාවක් නැහැ.සෑම අන්තර් හුවමාරු මධ්‍යස්ථානයකට කිලෝමීටර් 2 කට පෙර කිලෝ මීටර් 1 1/2 කට පෙර කිලෝමීටරයකට පෙර හා මීටර් 500 කට පෙර එය තිබෙන බවට විශාල නාම පුවරු සවිකර ඇති නිසා රියැදුරන්ට කල් ඇතිව පිවිසුම් මගේ එළියට යාමට හැකියාව ලැබෙනවා.”“මං තීරු 4 කින් සමන්විත අධිවේගී මගේ මාතර දක්වා මාර්ග දෙකක් හා ආපසු පැමිණීමට මාර්ග දෙකක් තිබෙන අතර මෙහි විශේෂතම කරුණ වන්නේ කොළඹ සිට මාතර දක්වා ම මාර්ග දෙක වැටක් මඟින් වෙන් කර තිබීම ය. කුමන හේතුවටවත් අනෙක් මාර්ගයට යාමට හැකියාවක් නැහැ. එය ආරක්ෂාව අතින් ඉතාම වැදගත් කරුණක්.”“කොට්ටාවෙන් පසු පළමු නවතාගෙන සිටීමේ ස්ථානය හමුවන්නේ වැලිපැන්නේ දී ය. මෙහි මාර්ගය දෙපසින් ම විවේක ගත හැකි ස්ථාන, සුපිරි වෙළෙඳ සල් ඉන්ධන පිරවුම් හල්, වාහන අලුත්වැඩියා ස්ථාන (ගරාජ්) මෙන් ම අනෙකුත් අවශ්‍යතා ද සපයා ගැනීමට හැකියාව ඇත. එමෙන් ම මෙහි දෙපසින් ම වාහන බර පරීක්ෂා කිරීමේ ස්ථාන ද සකස් කර ඇත. වාහනයකට නියමිත බරට වඩා අධික බරක් ගෙන එන්නේ නම් වැලිපැන්නේ දී එය පරීක්ෂාවට භාජනය කර අධික බර පටවා ඇත්නම් ඊට දඩ නියම කරනු ලැබේ.අධිවේගි මාර්ගයට පිවිසීමේ දී ලබාදෙන ප්‍රවේශ පත්‍රයේ හදිසි ඇමතුම් දුරකතන අංක මුද්‍රණය කර ඇති අතර වාහනයේ යම් ආපදාවක් සිදුවූ විට දැනුම් දිය හැකි දුරකතන අංක ඊට ඇතුළත් ය. පැය 24 පුරා ම එම සේවාව ක්‍රියාත්මක ය.මහා මාර්ගයේ මෙන් අධිවේගී මාර්ගයේ ද කිලෝමීටර් සලකුණ කර ඇති අතර එය E 01 (අධිවේගී මාර්ග 01) හා කොට්ටාවේ සිට දුර ඇතුළත්ව සලකුණු කර ඇත. එම සලකුණ අනුසාරයෙන් ආපදාවට ලක්වන වාහනයේ හිමිකරුට තමන් සිටින ස්ථානය දක්වා ආපදා සහන සේවා උපකාර පැතිය හැකි වේ.තමන්ට ලබාදෙන ප්‍රවේශ පත්‍රය සුරක්ෂිතව තබා ගැනීම බෙහෙවින් වැදගත් වන අතර එය අස්ථාන ගත වුවහොත් හදිසි අවස්ථාවකදී දැනම් දිය හැකි දුරකතන අංක දැනගැනීමට නොහැකි වනවා සේම පිටවීමේ දොරටුවේ දී සම්පූර්ණ ගමනට ම ගාස්තු ගෙවීමට සිදුවනු ඇත.අධිවේගී මාර්ගයේ ආරම්භයේ සිට අවසානය දක්වා ම ආරක්ෂිත වැටකින් දෙපස ආවරණය කර ඇති නිසා කිසිවකුට හෝ අනවසරයෙන් ඇතුළුවීමට හැකියාවක් නැත.කොට්ටාවේ සිට ගාල්ලට යාමට ගතවන්නේ පැය 1 කි. (විනාඩි 60) මාතර දක්වාම පැය 1 1/2 කි. එයින් මිල කළ නොහැකි කාලයක් ඉන්ධන සඳහා වන වියදමින් ඉතිරිවන අතර දැඩි වෙහෙසකින් තොරව ගමනාන්තයට ළඟාවීමට හැකියාව ලැබෙනු ඇත.දිගින් කිලෝමීටර් 126 ක් වන මාර්ගයේ පළල මීටර් 80 කි. සමස්ත මාර්ගයේ වපසරිය හෙක්ටයාර් 95.17 කි..දක්ෂිණ අධිවේගී මාර්ගයේ සම්පූර්ණ වියදම බිලියන 80 ක් වන අතර එම වියදම අන්තර්ජාතික ආයතන තුනක් හරහා හිමිව ඇත.1. අන්තර්ජාතික සහයෝගිතාව සඳහා වන ජපාන බැංකුව2. ආසියානු සංවර්ධන බැංකුව3. චීන එක්සිම් බැංකුවයිඅන්තර් හුවමාරු මධ්‍යස්ථානයේදී අධිවේගී මඟට පිවිසෙන වාහන මීටර් 300 ක පමණ දුරක් සමාන්තර මාර්ගයේ ධාවනය කර සුදුසු අවස්ථාවකදී අධිවේගී මඟට පිවිසිය යුතු ය.මෙරට ඉදිවූ විශාලතම පාලම ඇතුළු ප්‍රධාන පෙළේ පාලම් 6 ක් අධිවේගී මඟට ඇතුළත් ය. ඌරගස්මංහන්දියේ පන්තොට ප්‍රදේශයේ බෙන්තර ගඟ හරහා එම විශාලතම පාලම ඉදිකර ඇත. එම පාලමට පමණක් කෝටි 400 ක මුදලක් වැය කර ඇත. පාලමේ දිග මීටර් 780 කි. කණු 19 ක් උඩ මේ පාලම ඉදිකර ඇත.ගංවතුර අවදානම ඇති ප්‍රදේශයක මෙම පාලම ඉදිකර ඇති අතර ගංවතුර පාලනයට ද මෙම පාලම ඉදි කිරීමත් සමඟ කටයුතු යොදා ඇත.අධිවේගී මඟට පිවිසීමට හෝ අධිවේගී මඟ හරහා යාමට නොහැකි බව අපි මුලින් පැවසුවෙමි. එසේ නම් අධිවේගී මඟ ඉදිකිරීමට පෙර තිබූ මාර්ගවලට කුමක් සිදුවෙයි ද? ඒ සඳහා අධිවේගී මඟට යටින් උමං මාර්ග 100 ක් යටි උමං මාර්ග 16 ක් හා කුඩා උමං මාර්ග 186 ක් ඉදි කෙරේ.ප්‍රධාන මාර්ගයන්ට බාධා නොවන පරිදි ගමන් කළ යුතු හෙයින් ඇතැම් තැන්හිදී අධිවේගී මඟ ගුවන් පාලමක් මතින් ගමන් කරනු ඇත. ගැලනිගම මීට හොඳම උදාහරණය. මීටර් 9 ක් උස මීටර් 20 ක් පළල ගුවන් පාලමක් මතින් එහිදී රත්නපුර - හොරණ මාර්ගයට ඉහළින් අධිවේගය ගමන් කරයි. කහතුඩුවෙත් එසේම ය.අධිවේගී මාර්ගය ඉදි කිරීමේදී බොහෝ විට ජන ශුන්‍ය ප්‍රදේශ හා වගුරුබිම් යොදා ගෙන තිබීම ජන හිතකාමී වුව ද එය ඉදිකිරීම් සඳහා විශාල බාධාවක්ව ඇත. ඇතැම් තැන්හි මීටර් 100 ක් පමණ ගැඹුරින් යුත් මඩ වගුරු ය. තවත් තැනක මීටර් 20 ක් 30 ක් උසැති ගල් පර්වතය. මෙම බාධක සියල්ල මැඩගෙන පරිසරය ද උපරිම ලෙසින් රැකගෙන අධිවේගය ඇදී ගොසිනි.අධිවේගී මඟින් රටට සැලසෙන්නේ සුළු පටු සේවයක් නොවේ. අධිවේගී මගේ ඉදිකිරීම් නිසා විදුලිය නොතිබූ බොහෝ ප්‍රදේශවලට විදුලිය ලැබී ඇත. නිතර ජල ගැලීම්වලට ලක්වූ ප්‍රදේශවල ජල ගැලීම් නතර වී ඇත. කහතුඩුව ප්‍රදේශය මීට හොඳම උදාහරණයයි. ඍජු හා වක්‍ර රැකියා දහස් ගණනක් අධිවේගී මඟ නිසා ලැබී ඇත. දෙස් විදෙස් සංචාරකයන්ට කඩිනමින් ගාල්ල, මාතර, කතරගම දක්වා ගමන් කිරීමට හැකිවනු ඇත. දකුණු පළාතේ දින 2 ක් 3 ක් වැය කළ ගමනට දැන් එක දිනක් වැය කිරීම ප්‍රමාණවත් වනු ඇත. දිනකට එක් වරක් කොළඹ පැමිණි ව්‍යාපාරිකයන්ට දැන් කාලය ඉතුරු කරගත හැකිය.මෙරට ඉදිවන ප්‍රථම අධිවේගී මඟ ජනතා අයිතියට පැවරීමට ඇත්තේ තව දින කිහිපයකි. පැයෙන් ගාල්ලට යන දිනට ඇත්තේ තව සති දෙකක පමණ කාලයකි. ඒ වේගයෙන් ම මාතරටත් එතැනින් හම්බන්තොටටත් යාමට ද වැඩි කලක් ගත නොවනු ඇත.දක්ෂිණ අධිවේගී මාර්ගයේසංචාරයකින් පසුතාරක වික්‍රමසේකරසේයාරූ - තුෂාර ප්‍රනාන්දුකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>08</month>
      <day>14</day>
    </date>
    <link>http://www.silumina.lk/2011/08/14/_art.asp?fn=af1108145</link>
    <topic>මේ වගේ ප්‍රදර්ශනයක් අපිට දකින්න ලැබුණේ මුල් වතාවට</topic>
    <author>වවුනියාවේ සංචාරයකින් පසු</author>
    <content>උතුරේ සිසුහු පවසතිදරුවන් සිසු සිසුවියන් බොහෝ දෙනකුගේ අතේ පොල් පැළය නැත්නම් කොස් පැළය. අඩුම ගණනේ මල් පැළයකි. තවත් අය අතේ කාබනික පෝර බෑගයකි. ඔව්හු තම ගුරුවර ගුරුවරියෝ සමඟ විවිධ කුටිවලින් තමන්ට අලුත් අලුත් දේ පිළිබඳව උගනිති.බීජ පැළයක් හදා ගැනීමේ සිට අස්වැන්න විකුණා ගැනීම දක්වා සියලු නවීනතම කෘෂි උපදෙස් නවීන කෘෂි තාක්ෂණය ඔවුන් ඒ කුටිවලට ගොස් හොඳින් උකහා ගත්තේ ඒ ඔවුන්ට මේ අයුරින් තම ජීවිතයේ ලැබුණු ප්‍රථම අවස්ථාව ලෙසය. එය ඔවුන්ගේ ජීවිතයේ සුවිශේෂ අවස්ථාවක් විය.මේ දරුවන් ගුරුවරුන් කොළඹ ගාල්ලේ හෝ මහනුවර අය නොවේ. ත්‍රස්තවාදී භීෂණය නිසා වසර 30 ක් තිස්සේ ගෙයින් එළියට බහින්නත් බැරුව සිටි මුලතිව්, කිලිනොච්චි, මන්නාරම යන ප්‍රදේශවල සිසු සිසුවියෝය. ඔවුන් මේ පැමිණ සිටින්නේ වවුනියාවේ ජාතික කෘෂි ප්‍රදර්ශනය නැරැඹීමටය.වසර 30 ක් තිස්සේ ඔවුන්ට මෙවැනි ප්‍රදර්ශනයක් නරඹා නවීන කෘෂි දැනුම ලබාගැනීමට අවස්ථාවක් තිබුණේ නැත. ඒ කොටි භීෂණය නිසාය. නමුත් දැන් ඒ නිදහස තිබේ. ඒ දරුවෝ ප්‍රදර්ශනය බැලුවේ ඉතා සතුටිනි. මෙහිදී ලබාගත් නව දැනුම මඟින් උතුර ස්වයංපෝෂිත කිරීමට ඔවුන්ට හැකි වනු ඇත.යාපනයේ නල්ලූර් කෝවිලේ හැඩයට සකස්කර තිබුණු කෘෂිකර්ම ප්‍රදර්ශනයේ දොරටුවඈත අතීතයේ ශ්‍රී ලංකාව පෙරදිග ධාන්‍යාගාරය යන විරුදාවලිය ලැබීය. ඒ අපේ රටේ උතුරේත් දකුණේත් ගොවි ජනතාව කැපවීමෙන් කළ කෘෂිකාර්මික කටයුතු නිසාමය. යළි අපේ රටට ඒ තැන ලබා දෙන්නට මහින්ද චින්තනය යටතේ හා මහින්ද චින්තන ඉදිරි දැක්ම යටතේ කෘෂිකර්ම අමාත්‍යාංශය ක්‍රියාවට නංවන සමාරම්භක පියවරක් පසුගිය දා උතුරු පළාතේ වව්නියාවේ ඇරැඹිණි.“උතුර දකුණ එකම කෙතක් - යළි පෙරදිග රන් අටුවක්” යන තේමාව යටතේ ජාතික ගොවි සතිය හා කෘෂිකර්ම ප්‍රදර්ශනය අගෝස්තු 01 වැනිදා සිට 05 වැනිදා දක්වා වවුනියාවේ පැවැත්වූයේ තිස් වසරක යුද්ධයෙන් පසු රට එකසේසත් කිරීමත් සමඟම කෘෂිකර්මයෙන් ද රට එකසේසත් කිරීමේ හා රට ස්වයංපෝෂිත කිරීමේ පරම අභිලාෂයෙනි.වවුනියාවේ බීජ ගොවිපළේ හා කෘෂිකර්ම විද්‍යාලයේ පැවැති මෙම ජාතික ගොවි සතිය හා කෘෂිකර්ම ප්‍රදර්ශනය වසර තිහකට පසු උතුරේ පැවැත්වුණු විශාලතම කෘෂිකර්ම ප්‍රදර්ශනය වේ.අගෝස්තු 01 වැනිදා දි. මු. ජයරත්න අග්‍රාමාත්‍යවරයා විසින් ගොවි සතිය හා කෘෂිකර්ම ප්‍රදර්ශනය ආරම්භ කෙරිණි.වැඩසටහන මෙහෙයවන කෘෂිකර්ම ඇමැති මහින්ද යාපා අබේවර්ධන මහතා සහ අමාත්‍යාංශ කාර්ය මණ්ඩලය මනාව වැඩසටහන සංවිධානය කර තිබිණි.“අපි පහුගිය අවුරුදු 30 තිස්සෙම ගුහාවට හිර වුණු සත්තු වගේ තමයි හිටියෙ, රටේ ලෝකෙ වෙන අලුත් දෙයක් යුද්දෙ නිසා අපටවත් අපේ දරු දැරියන්ටවත් දැනගන්නට ලැබුණේ නැහැ. නමුත් සාමය ලැබී මේ වගේ කෘෂිකර්ම ප්‍රදර්ශන පවත්වන නිසා දැන් අපිට අපේ දරුවන්ට ලංකාවේ නව කෘෂිකාර්මික දැනුම මෙන්ම අලුත් භෝග ප්‍රභේද ගැන ලෝකයේ නවීන දැනුමත් ලබාගන්නට පුළුවන් වෙලා තිබෙනවා.” ඒ එදා කොටි ත්‍රස්තවාදය උග්‍රවම තිබූ මුලතිව් මහා විද්‍යාලයේ ගුරුවරයෙකු වන ඒ. කන්දයියා මහතාගේ හඬයි. ඔහු සමඟ ඔහුගේ විද්‍යාලයේ සිසු දරු දැරියන් 125 කට අධික පිරිසක් කෘෂිකර්ම ප්‍රදර්ශනය නැරැඹීමට පැමිණ සිටියහ. ඒ අයගේ අදහස වූයේ ද ඉහත අදහසමය.පාර්ලිමේන්තු මන්ත්‍රී නාමල් රාජපක්ෂ මහතා ප්‍රදර්ශනය නැරැඹු අවස්ථාව. කෘෂිකර්ම ඇමැති මහින්ද යාපා අබේවර්ධන මහතා ද අමාත්‍යාංශ ලේකම් ටී. ජී. කරුණාතිලක මහතා ද මෙම අවස්ථායට එක්වූහ.මේ වැඩසටහනේ ප්‍රධාන අරමුණක් වන්නේ උතුරුමැද පළාතේ හා උතුරු පළාතේ ජනතාව හා තරුණ පරපුර නවීන කෘෂි තාක්ෂණයෙන් දැනුම්වත් කිරීමයි. එමෙන්ම නවීන කෘෂි උපකරණ පිළිබඳව ඒ අයටත් දැනුමක් ලබාදීමට ද මෙයින් කටයුතු කෙරිණ. අලුත් භෝග ප්‍රභේද මෙන්ම බීජ සහ පැළ සකස් කරගන්නා අයුරු කෘෂි විද්‍යානුකූලව මෙහිදී පහදා දුන් බව කෘෂිකර්ම අමාත්‍යාංශයේ අතිරේක ලේකම් (සංවර්ධන) ටී. බී. ඩී. විජේරත්න මහතා පැවැසීය.මෙම ප්‍රදර්ශනයේ දී මෙතෙක් අප දුටු නැති සුවිශේෂී කෘෂිකාර්මික අංගයක් ද දැකගන්නට ලැබිණි. ඒ ගොවිපළ ළමා උද්‍යානයයි. මෙහි ඇති විශේෂත්වය නම් ළමා උද්‍යානයක අන්තර්ගත උද්‍යාන සෙල්ලම් උපකරණ මඟින් ජලය පොම්ප කිරීමට හා ලබා ගැනීමට කටයුතු යොදා තිබීමයි.එහි පාගන පොම්පය, බයිසිකල් පොම්පය, ඔංචිල්ලා පොම්පය, සීසෝ පොම්පය යන උපකරණ තිබිණි. අනුරාධපුර, මහඉලුප්පල්ලම ගොවිපොළ යාන්ත්‍රික පර්යේෂණ මධ්‍යස්ථානය මෙම නව උපකරණ හඳුන්වා දී ඇත.උත්සව සභාවේ ප්‍රධාන දොරටුව කෘෂිකාර්මික ද්‍රව්‍ය වලින් උතුරේ ප්‍රධාන ආගමික සිද්ධස්ථානයක් වන නල්ලූර් කෝවිලේ හැඩයට සකස් කර තිබිණි. ප්‍රධාන වේදිකාව ද කෘෂිකාර්මික බවභෝගවලින් අලංකෘතව සකස් කර තිබිණි. විශේෂයෙන් එහි බීජ ලබාගැනීමට හැකි තරමට මේරුනු පතෝල, කරවිල හා වැටකොලු කරල් සරුවට වැවී තිබෙනු දක්නට හැකි විය.කෘෂිකර්ම දෙපාර්තමේන්තුවේ සන්නිවේදන අංශයේ නියෝජ්‍ය අධ්‍යක්ෂ ආචාර්ය රොහාන් විජේකෝන් මහතා මෙම නිර්මාණ දෙක සකස් කර තිබිණි. මෙහිදී අපට හමුවුණු අනුරාධපුර තල්ගහවිල මුස්ලිම් විද්‍යාලයේ අශ්රොප් සාදික් ගුරු මහතා පැවැසුවේ මෙවැනි කෘෂිකර්ම ප්‍රදර්ශනයක් මඟින් උතුරුමැද පළාතේ සිසු දරුවන්ටත් ඉමහත් පිටුබලයක් ලැබෙන බවයි.“මම කෘෂිකර්ම ගුරුවරයෙක් මේ ප්‍රදර්ශනයෙන් මම ගොඩක් දේවල් ඉගෙන ගත්ත. ඒවා පාසලට ගිහිල්ල දරුවන්ට කියා දෙන්නයි අදහස. රටේ දකුණේ තිබෙන කෘෂි තාක්ෂණයේ පිහිට උතුරුමැද හා උතුරු පළාත්වල දරු දැරියන්ටත් ලබා දෙන්නට රජය ගත් උත්සාහය ශ්‍රේෂ්ඨයි.” ඔහු කීය.ගොවිපළ ළමා උද්‍යානයපේරාදෙණිය කෘෂිකර්ම දෙපාර්තමේන්තුවට අනුබද්ධ ආයතන මඟින් හඳුන්වා දී ඇති අලුත් ප්‍රභේද පිළිබඳව උතුරේ දරුවන්ගේ හා තරුණ තරුණියන්ගේ දැඩි අවධානය යොමු වී තිබිණි. එමෙන්ම බීජ සහතික කරන ආකාරය, කාබනික පොහොර පාවිච්චිය, දේශීය ආහාර ප්‍රවර්ධනය පිළිබඳව ද මෙහිදී දැනුමක් ලබා දුන්නේය. අක්කර 15 ක ප්‍රදේශයක කෘෂි අධ්‍යාපනික කුටි 150 ක් පමණ තිබිණි. “අපි මේවා ගැන ඉස්සර දැනගෙන හිටියේ නැහැ. ඉස්සරහට අපිට අවශ්‍ය අලුත් ලූනු හා මිරිස් ප්‍රභේද වගා කරල ලොකු අස්වැන්නක් රටට දායාද කරන්න අපි අපේක්ෂා කරනවා” එහිදී අපට හමුවුණු උතුරේ තරුණ පිරිසක් අප සමඟ පැවැසීය.තාණ්කුලම් විද්‍යාලයේ සිසු දරු දැරියන් මෙන්ම ගුරුවර ගුරුවරියන් ද මෙම ප්‍රදර්ශනය දැඩි උනන්දුවකින් නරඹනු දක්නට ලැබිණි. විශේෂයෙන් සත්ත්ව පාලන කුටි පිළිබඳව ඔවුන්ගේ බලවත් උනන්දුවක් තිබිණි.මෙහිදී අපට හමුවුණු වව්නියා මාමඩුව අග්‍රබෝධි මහා විද්‍යාලයේ නියෝජ්‍ය විදුහල්පති එම්. නිමල් කරුණාතිලක මහතා අප සමඟ පැවැසුවේ රට හැම භෝගයකින්ම ස්වයංපෝෂිත කිරීමට මෙවැනි ප්‍රදර්ශනවලින් ලැබෙන පිටුබලය ඉතා විශාල බවයි. “අපි පාසල්වල සිසු සිසුවියන්ට උගන්වන්නේ සිලබස්වල තිබෙන කරුණුයි. ඒ සමහර ඒවා පරණයි. නමුත් මේ වගේ ප්‍රදර්ශනවලින් අපේ දැනුම අලුත් වෙනව. ඒ දැනුම කෙළින්ම සිසු සිසුවියන්ට ලබා දෙන්න පුළුවන්. ඒ වගේම ඒ අයටත් අද අපිත් සමඟ ඇවිල්ල ලොකු දැනුමක් ප්‍රායෝගිකවම ලබා ගන්න අවස්ථාව ලැබුණ. මේ පිළිබඳව ජනාධිපතිතුමාටත්, කෘෂිකර්ම ඇමැතිතුමාටත් අපි ස්තූතිවන්ත වෙනව“ කරුණාතිලක මහතා කීය.ප්‍රදර්ශනයේ ප්‍රථම දිනය ගොවි උපහාර දිනය ලෙස ද, දෙවැනි දිනය තරුණ දිනය ලෙස ද, තෙවැනි දිනය කෘෂි අධ්‍යාපන දිනය ලෙස ද, සිව්වන දිනය කෘෂි තාක්ෂණික හා ගොවි සම්මන්ත්‍රණ දිනය ලෙස ද, අවසන් දිනය දේශීය ආහාර ප්‍රවර්ධන දිනය ලෙස ද හැඳින්විණි.දෙවැනි දිනයේ ප්‍රධාන ආරාධිත අමුත්තා වූයේ පාර්ලිමේන්තු මන්ත්‍රී නාමල් රාජපක්ෂ මහතායි. ඔහු එහිදී අවධාරණය කළේ උතුරේ පෙර තිබු සශ්‍රීකත්වය යළි ඇති කිරීමට රජය කටයුතු කරමින් සිටින බවයි. කෘෂිකාර්මික අතින් ඒ සශ්‍රීකත්වය ඇති කිරීමට මෙවැනි ප්‍රදර්ශන මඟින් ලැබෙන පිටුබලය ඉතා විශාල බව ද මන්ත්‍රීවරයා පැවැසීය.ප්‍රදර්ශනය පැවැති සෑම දිනකම තරුණ තරුණියන්ගේ හා සිසු සිසුවියන්ගේ සහභාගිත්වය කැපී පෙනිණි. සංගීත සංදර්ශන, නාට්‍ය සංදර්ශන නොමැති වුවත් හදබිම අධිකාරිය සංවිධානය කළ උතුර දකුණ එක් කරන හා අපේ ප්‍රෞඩත්වය ඔප නංවන සංස්කෘතිකාංග වලින් වැඩසටහන අලංකෘත වී තිබිණි. ඒ පිළිබඳව සංවිධායකයන්ට හෙළ සිරිත් විරිත් වත් පිළිවෙත් සුරකින කාගේත් ප්‍රශංසාව හිමි වනු නොවනුමානය. එමෙන්ම මෙය උතුරට වත්මන් රජයෙන් ලැබුණු ලොකු තෑග්ගකි. මෙම ප්‍රදර්ශනයේ වැඩි අවධානයක් මෙවර යොමු වූයේ ආර්ථික සංවර්ධන ඇමැති බැසිල් රාජපක්ෂ මහතා මෙහෙයවන දිවි නැඟුම වැඩසටහනට අවශ්‍ය බීජ හා පැළ නිපදවීම කරගන්නා අයුරු පැහැදිලි කිරීමටයි.ඒ අනුව භූමියේ වවා තිබුණු පැළ සියල්ලම ඉදිරි දින කිහිපය තුළදී උතුරේ ජනතාවට ලබාදීමට කටයුතු කරන බව ආචාර්ය රොහාන් වීරකෝන් මහතා අප හට පැවැසීය. එහි පැළ ලක්ෂ 2 කට වැඩියෙන් ඇති බව ද ඔහු කීය. ආර්ථික සංවර්ධන ඇමැති බැසිල් රාජපක්ෂ මහතා මෙම ජාතික ගොවි සතියට සහභාගි වෙමින් පැවැසුවේ වියළි මිරිස් ලූනු මුං උදු කව්පි ආනයනය අත්හිටුවන බවය. ඊට අමතරව මෙම ජාතික කෘෂිකර්ම ප්‍රදර්ශනයට එක්වුණු උතුරු ආණ්ඩුකාර ජී. ඒ. චන්ද්‍රසිරි මහතා පැවැසුවේ යුද ජයග්‍රහණයෙන් පසු පසුගිය මහ කන්නයේදී උතුරු පළාතෙන් මෙට්‍රික් ටොන් 960000 ක වී අස්වැන්නක් ලැබුණු බවයි.වවුනියාවේ සංචාරයකින් පසුනිහාල් පී. අබේසිංහසේයාරූ සරත් වීරසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>08</month>
      <day>14</day>
    </date>
    <link>http://www.silumina.lk/2011/08/14/_art.asp?fn=af1108146</link>
    <topic>අම්මාගේ හුරතල් පුතා මැරුවේ ඉරිසියාවට ද?</topic>
    <author>කීර්ති මෙන්ඩිස්</author>
    <content>අන්තර්ජාතික කීර්තියට පත් ටයිකොන්ඩෝ කරාතේ හා තායි බොක්සිං ශූරයකු වූ උස්වත්ත ලියනගේ චමින්ද නදීශාන් නමැති විසි එක් හැවිරිදි තරුණයා නාඳුනන තුවක්කුකරුවන් විසින් පසුගියදා වෙඩි තබා ඝාතනය කරනු ලැබී ය.පසුගියදා පස්වැනිදා සවස හතයි තිහට පමණ නදීශාන් ගෙදරින් පිටත් වූයේ සිය හිස ‘මසාජ්’ කර ගැනීමට ඊට නුදුරින් පිහිටි ‘බාබර්’ සාප්පුවකට ය.“අම්මේ, එන්න කො පොඩ්ඩක් වඩා ගන්න...” නදීශාන් ගෙදරින් පිටතට යන්නට කලින් මවට කීවේය.ඇත්තෙන් ම කර දඬු උස් මහත් වුවත් නදීශාන් හැසිරුණේ පොඩි එකකු වගේ ය. අම්මාත් නදීශත් අතර වූයේ දැඩි බැඳීමකි. නදීෂාන්ට මවගෙන් තොර ලෝකයක් නැතැයි කිවහොත් එය නිවැරැදි ය. නදීශානුත් අම්මත් අතර වූයේ එතරම්ම සෙනෙහසකි.“අම්මේ මම ලස්සනද?”නදීශාන් නිතරම අම්මාගෙන් අහන ප්‍රශ්නයකි.“ලස්සනයි. ඔයා හරියට නළුවෙක් වගේ...” අම්මා කියන්නීය.“අම්මා මට ආදරෙයි නේද...?”කුමක් හෝ කියා සමහරදාට අම්මා සමඟ ආරවුල් ඇති කරගත් දවස් ද බොහෝ ය.. ඒ අම්මා කේන්ති ගස්වන්න ඕනෑ නිසා ය.“අම්මේ අපි දෙන්නා සණ්ඩු වෙන්න ඕන නැහැ. අම්මා මට ආදරෙයිනේ. අපි සණ්ඩු නොවී ඉඳිමු හොඳේ.”නදීශාන් සිය මවට එසේ කීවේ වාර අනන්ත ය. ඒ තරම් නදීශාන් ගෙදර හැදුණේ වැඩුණේ පුංචි හුරතලකු ලෙසින් ය.එදා අම්මාගෙන් සමුගත් ඔහු හන්දියේ සැලෝන් එකට යන්නට පෙර අම්මාට තවත් දෙයක් කී ය.“කෝකටත් අපි පොඩි ළමයෙක් හදාගන්න ගමු.”එසේ කියමින් ගෙදර තිබූ ලේඩිස් බයික් එකට නැගගත් නදීශාන් නිවසේ සිට මීටර් දෙසියයකට නුදුරින් පිහිටි බාබර් සැලුන් එකට ගියේ ය. ඒ එක්කම ඔහුගේ ජංගම දුරකතනයට ලැබුණු ඇමතුමකි. ඊට පිළිතුරු දෙමින් ඔහු සැලුන් එකෙන් පිටතට ආවේ ය. ගත වූයේ නිමේෂයකි. වේගයෙන් එතැනට පැමිණි මෝටර් සයිකලයක සිටි තුවක්කුකරුවකු සිය අත වූ ගිනි අවියෙන් නදීශාන්ට වෙඩි පිට වෙඩි තබන්නට විය. වෙඩි පහර කෑ නදීශාන් බිම ඇද වැටුණේ කෙහෙල් කඳක් මෙනි. තුවක්කුකරු එතැනින් නතර නොවී ය. බිම වැටුණු නදීශාන් ගේ පපුවට ද වෙඩි දෙකක් තැබීය. එසැණින් මෝටර් සයිකලයට නැඟගත් ඔහු එතැනින් පලා ගියේ සිය සගයා ද සමඟ ය.පොලිසිය එතනට එනවිටත් මේ බව නදීශාන්ගේ ගෙදරට සැලවී තිබුණේ ය... පරීක්ෂණ ඇරඹූ පොලිසිය කීවේ නදීශාන් මරා දමා ඇත්තේ ටී පනස් හය ගිනි අවියකින් වෙඩි තැබීමෙන් බව ය. ටී පනස් හය වර්ගයේ පතොරම් හිස් කොපු හයක් සිද්ධිය වූ ස්ථානයේ වැටී තිබියදී පොලිසිය සොයා ගත්තේ ය. ඒ අනුව පොලිසිය නිගමනය කළේ තුවක්කු කරුවා නදීශාන්ගේ හිසට වෙඩි හතරකුත් ඔහු බිම වැටුණු පසු පපුවට තවත් වෙඩි දෙකකුත් තබා ඇති බව ය.ඝාතනය සිදු කරන්නට පැමිණි බයිසිකලය සුදු පැහැති එකක් බවට ද පොලිසියට තොරතුරු ලැබුණේය.විසි එක් හැවිරිදි තරුණයකු වූ නදීශාන් මෙලෙස ඝාතනය කරන්න තරම් හේතුවූ කරුණු පසුපස පොලිසිය හඹා ගියේ ඉන් අනතුරුව ය. ඒ සම්බන්ධයෙන් සැක සංකා මතු වී ඇත්නම් ඒ කවුරු දැයි සෙවීම පොලිසියේ අරමුණ විය. ඒ අනුව නදීශාන් ගේ පවුලේ කිහිප දෙනකුගෙන් ප්‍රශ්න කොට තොරතුරු ලබාගැනීමට ද පොලිසිය යුහුසුළු විය.කෙසේ වෙතත් නදීශාන්ට මීට කලින් ද මරණීය තර්ජන එල්ල වී තිබූ බව පොලිසිය අනාවරණය කර ගත්තේ ඒ අනුව ය.‘නදීශාන් මරණවාමයි” යනුවෙන් පැමිණි ඇමතුම් හා පණිවිඩ රැසක් ද පොලිසිය සතුව ඇත. වරක් දෙවරක් ම නදීශාන් සිය ජීවිතය බේරා ගත්තේ ය. ඉන් එක් වරක් ඔහුගේ නිවෙස මුළුමනින් ම කුඩු පට්ටම් කෙරිණි.සීදූව පොලිස් ස්ථානාධිපති චන්දන ලියනගේකෙසේ වෙතත් නදීශාන්ගේ ඥාතින් පවසනුයේ නදීශාන් ගේ ගතිගුණ ක්‍රියාකාරකම් හා දක්ෂතා දරා ගන්නට බැරි පිරිසක් ගමේ සිටි බව ය. මේ නිසා නදීශාන් සමඟ ඇතැම් තරුණ පිරිස් ගැටුම් ඇති කරගත්හ.“උඹ දඟලනවා වැඩියි” එක් දිනයෙක ඇතැමෙක් නදීශාන්ට තර්ජන කළේ ය. මීට ඉහත දිනයකදී මළ ගෙදරකදී සිදුවූ සිදුවීමක් ද නදීශාන්ගේ මතකයේ තිබිණ. ඔහුගේ ගෙදර අය ද මේ සිදුවීම හොඳින් දැන සිටියහ.“මල්ලීට මුල්ම තර්ජනය ආවේ අවුරුදු 13 දී... මල්ලීට එතකොට මුකුත් තේරෙන්නෙත් නැහැ. ඒ මල්ලී බොක්සිංවලින් මුල්ම රන් පදක්කම ගත් දවස.”නදීශාන්ගේ සොහොයුරියක් කියන්නේ හැඬූ කඳුළෙන් ය.කටුනායක රෝමානු කතෝලික කණිෂ්ඨ විද්‍යාලයේ ඉගෙනුම ලැබූ නදීශාන් ඉන්පසුව සීදූව දවිසමර විද්‍යාලයෙන් වැඩිදුර අධ්‍යාපනය ලැබීය. ඉගෙනීමට වඩා ඔහුගේ හැකියාව වූයේ ක්‍රීඩාවට ය. ටිකෙන් ටික ඉහළ පන්තිවලට යද්දී ඔහු තයිකොන්ඩෝ කරාතේ ක්‍රීඩාව ප්‍රගුණ කළේ ය. ‘කික්’ බොක්සිං තරගාවලියට එක්වූ ඔහු රිදී පදක්කම දිනා ගත්තේ ය. 2010 සාෆ් තරගාවලියේදී ඔහු ‘තයිකොණ්ඩෝ’ අංශයෙන් රිදී පදක්කමක් ලබාගනිමින් රටටත් ගමටත් කීර්තියක් අත්පත් කර දුන්නේ ය.2010 සාෆ් තරගාවලිය ඔහුගේ ක්‍රීඩා දිවියේ අමතක නොවන තරගයක් විය. එහිදී ඔහු ‘තයිකොන්ඩෝ’ අංශයට තරග වැද රිදී පදක්කමක් දිනාගත්තේ ය. එදා ඔහු මෙන් ම ඔහුගේ මව පියා හා සොහොයුරු සොහොයුරිය මෙන් ම ඥාතීන් ද සතුටට පත්වූ දිනයක් ය. නදීශාන් මෙරටට පැමිණි මොහොත ඔවුන්ගේ මතකයේ තවමත් ඇත. නදීශාන් පිළිගන්නට මුළු කටුනායකම සැරසුණේ ය. ගුවන් තොටුපළේදී මැති ඇමැතිවරු මැද උණුසුම් ව පිළිගැනුණු නදීශාන්ගේ රුව සහිත පෝස්ටර් මුළු කටුනායක පුරාම ඇලවී තිබිණ.නදීශාන් සිය කාය ශක්තිය ප්‍රගුණ කළේ කුඩා කල පටන් ය. ලස්සනට අඳින්නට ලස්සනට ඉන්නට ඔහු දැඩි වෙහෙසක් ගත්තේ ය. සිගරැට් මත්පැන් ඔහු ජීවිතේටවත් ළංකර නො ගත්තේ ය. එවැනි පිරිස් ඉන් වළකාලන්නට මහත් වෙහෙසක් ද ගත්තේ ය. ඔහුට ඔහු ගැන තද විශ්වාසයක් තිබුණේ ය. ඔහු තම සිරුර ද දැඩි උනන්දුවකින් රැක බලාගත්තේ ය. ‘ජිම්’ එකකට ගියේ ද ඒ නිසා ය. ඇඟේ පච්චයක් ද කොටා ගත්තේ ය. විවිධ ආකාරයට සිටින පිංතූර ගැනීමට ඔහු දැඩි ආශාවක් දැක්වීය. ගතින් උස් මහත් වුණත් සිතින් පුංචි දරුවකු හා සමාන ගති පැවතුම් ඔහු තුළ තිබුණේ ය.ගමේ ඇතැම් පිරිස් නදීශාන්ගේ මෙවන් ක්‍රියා අගය කරද්දී තවත් සමහරෙක් නදීශාන් සමඟ ආරවුල් ඇති කරගත්හ.“උඹව මරනවා මරනවාමයි”නදීශාන්ට මරණ තර්ජන ලැබුණේ ඔහුගේ ක්‍රියා කලාප ඉවසා දරා ගත නොහැකි වූවන්ගෙන් ය.ෆේස් ටු ෆේස්’ විසිපහක් අතින් පයින් ගහගන්න ආවත් මම ෆිට්” නදීශාන් මිතුරන්ට කීවේ ය. අතින් පයින් ගහ ගැනීමේ හැකියාවක් ඔහුට තිබුණේය. ඒ නිසා ආරවුල් ඇති වූ අවස්ථා කීපයක් ද විය. නදීශාන්ගේ ඇඟට සමහරු බිය වූහ. මේ නිසා ඔහු පදිංචිය ද වෙනස් කළේ ය. ඥාතීන් මෙන් ම මිතුරෝ ද ඔහුට සිය ආරක්ෂාව ගැන සිතන ලෙස කීහ. ඒත් ඔහු සියල්ලන් ම විශ්වාස කළේ ය. පිටස්තරයන් තමා කෙරෙහි වෛරයෙන් නොසිටිනු ඇතැයි ඔහු සිතුවේ ය.එහෙත් දෛවය සියල්ල උඩු යටිකුරු කළේ ය.නදීශාන් නාඳුනන තුවක්කු කරුවකු විසින් වෙඩි තබා ඝාතනය කරනු ලැබීය.“අපේ පවුලේ බඩපිස්සා තමයි මල්ලී... අපේ තාත්තා මල්ලීට ‘බෆන්’ කියලා නමකුත් දැම්මා. එයා හරිම විනෝදකාමී සතුටට බර කෙනෙක්. මල්ලි සෙල්ලම් කරනව බලන් ඉන්න ආසයි... එයා ලස්සනට ඉන්න කැමතියි. දැනටමත් පදක්කම් හැත්තෑවකටත් වඩා දිනාගෙන තියෙනවා.”“අපේ මල්ලිට දක්ෂතා උපතින් ම පිහිටා තිබුණා. මල්ලිගේ දක්ෂතා බලා ඉන්න සමහර අයට බැරි වුණා. ඒ නිසා මල්ලිට ජීවිත තර්ජන තිබුණා. එක පාරක් අපේ ගෙදර කුඩු පට්ටම් කළා. මල්ලි ඒ අයත් එක්ක ගහගත්තා. ඉන් පස්සේ තවත් අසූවක් විතර ඇවිත් අපේ ගෙදර බඩු මුට්ටු පොඩි කරලා ජනෙල් දොරවල් කැඩුවා. අපේ අම්මා මල්ලිව හංගගෙන හිටියේ... එදාත් මල්ලිගේ ජීවිතේ බේරුණා.”“නදීශාන් ගේ සොහොයුරිය සිය සොහොයුරාට වූ ඇබැද්දිය යළිත් මතක් කළා ය. නදීශාන් ඇයට ද බෙහෙවින් ආදරය කළේ ය. තමාගේ ජීවිතේ හැම දෙයක් ම ඔහු ඇයට කීවා ය. ඇය මෙන් නදීශාන්ගේ මවත් පියාත් අනෙක් සොහොයුරෝ නදීශාන්ගේ මරණයෙන් තවමත් කම්පාවට පත්ව සිටිති.නදීශාන්ගේ වියෝව වඩාත් ම දරාගත නොහැක්කේ ඔහුගේ මෑණියන්ට ය.“එයා හරියට පුංචි දරුවෙක් වගේ... හැම තිස්සෙම අහන්නේ අම්මේ... ඔයා මට ආදරෙයි නේද කියලා.. කොච්චර ලොකු වුණත් නිදාගත්තෙත් මා ළඟින්මයි ඇඟපතින් ලොකු මහත් වුණත් පුතාට හරි ළාමක හිතක් තිබුණේ. මට මේක දරාගන්න බැහැ. මේක මහ පොළව නුහුලන අපරාධයක්...”නදීශාන් ගේ මවට සිය පුතුගේ වියෝව තවමත් දරාගත නොහැකි ය. පසුගිය මැයි 30 වැනිදා නදීශාන්ගේ උපන් දිනය විය. එදා නදීශාන්ට සිය මවගෙන් තෑග්ගක් ලැබුණේ ය. ඒ මෝටර් රථයක් ය. නදීශාන් කාර්වලට බෙහෙවින් ආදරය කළේ ය. මෑණියන් සිය පුතුගේ ආශාව ඉෂ්ට කළේ එලෙස ය.නදීශාන් මරා දමන්නට කලියෙන් ඔහු විදේශගත වීමට ද සූදානමින් සිටියේ ය. ඔහු ඒ සඳහා සූදානම් වූයේ මහත් සතුටකින් ය. ඔහුට පෙම්වතියකු ද විය. පෙම්වතියගේ මාපියන් ද නදීශාන්ට ඇති ජීවිත තර්ජන දැන ගෙන සිටියහ. තමා මරා දමන්නට පිරිසක් සැලසුම් කරන බව ඔහු මිතුරන්ට ද කීහ. එහෙත් ඒ සියලු බලාපොරොත්තු සුනු විසුණු වී හමාර ය.නදිශාන්ගේ ඝාතනය සම්බන්ධයෙන් පොලිසිය පැති කිහිපයක් ඔස්සේ පරීක්ෂණ පවත්වමින් සිටී. සිකුරාදා වනවිට දී ඒ සම්බන්ධව එක් පුද්ගලයෙක් සැකපිට අත්අඩංගුවට ගෙන ඇත. ඔහුගෙන් දිගටම ප්‍රශ්න කරගෙන යන බව මේ පිළිබඳව කළ විමසීමකදී සීදුව පොලිස් ස්ථානාධිපතිවරයා කීය.කෙසේ වෙතත් නදීශාන්ගේ ඝාතනය සම්බන්ධයෙන් නොයෙකුත් කට කතා පැතිර යමින් පවතී. ඔහු මරා දමන්නට ඇත්තේ පාතාලයට ලැබුණු කොන්ත්‍රාත්තුවක් මත බව ද සමහරු කියති. එහෙත් තවත් අය කියනුයේ පරණ කෝන්තරයක් මත නදීශාන් ඝාතනය වන්නට ඇති බව ය. ඔහුගේ ගති පැවතුම් නො රිස්සූ පිරිස ඔහු ඝාතනය කරන්නට කුමන්ත්‍රණය කරන්නට ඇතැයි ද තවත් තොරතුරු හෙළිදරව් කරයි. කෙසේ වෙතත් ඝාතකයා ඉලක්ක වෙඩික්කරුවකු බවත් ටී පනස් හය තුවක්කුව පිළිබඳ මනා දැනුමක් ඇති කෙනකු බවත් පොලිසිය කියයි. ඊට අමතරව නිර්නාමික දුරකථන ඇමතුම් කිහිපයක් ඔස්සේ ද පරීක්ෂණ කෙරේ.මීගමුව කොට්ඨාස බාර පොලිස් අධිකාරි චන්දන ගලප්පත්ති මහතාගේ උපදෙස් මත සහකාර පොලිස් අධිකාරි ඩී. ගුරුසිංහ, සීදූව පොලිස් ස්ථානාධිපති චන්දන ලියනගේ හා අපරාධ විමර්ශන අංශයේ ස්ථානාධිපති ගුණසේන හපුරුගල ඇතුළු නිලධාරීහු කණ්ඩායමක් මේ පිළිබඳ පරීක්ෂණ පැවැත්වූහ.කීර්ති මෙන්ඩිස්පිංතූරය - මධුසංඛ සමරකෝන් හා නිශ්ශංක පියරත්න සීදූව සමූහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>08</month>
      <day>14</day>
    </date>
    <link>http://www.silumina.lk/2011/08/14/_art.asp?fn=af1108147</link>
    <topic>සිසුවියට වින කළ අටේ කල්ලිය මනුස්සකම අගයන මිනිසුන් නිසා කොටු</topic>
    <author>සත්‍ය කතාවක් ඇසුරෙනි මෙහි නම් පමණක් මනඞකල්පිතය</author>
    <content>ට්‍රීං... ට්‍රීං... ට්‍රීං... ට්‍රීං...ඒ නිවසේ දුරකථනය දින කිහිපයක සිට තොරතෝංචියක් නැතිව නද දෙන්නට විය. ගෙහිමි කත හා ඇයගේ සැමියා මුහුණට මුහුණ බලාගත්වනම පසුවී, අනතුරුව ගෙහිමි කත රිසිවරය කනේ තබා ගත්තාය.‘කී සැරයක් මෙහෙම උඹලට මං කෝල් කරන්ඩ ද? අපේ ගැන්සියෙ උන් මාව කන්ඩ හදනවා. මෙච්චර දවසක් උන්ට ගිය වියදම් දැන් උන් මගෙන් ඉල්ලනවා. දැන් මගෙ රතු කට්ටත් පැනලා, තේරුණා ද? අදම රුපියල් ලක්ෂය මට දීපල්ලා.’එහා කෙළවරෙන් ආ ගොරෝසු විධානයට බිරියගෙන් රිසීවරය ඉල්ලා ගත් සැමියා පිළිතුරක් දුන්නේය.‘අනේ ළමයෝ ලක්ෂයක් කියන්නේ පොඩි ගානක්යැ... අපි දුප්පත් මිනිස්සු, කොහොමහරි ඉක්මනින් දෙන්නම්’මොනරාගල ප්‍රදේශයේ වෙසෙන මේ දෙන්නා දෙමහල්ලෝ පාඩුවේ දිවි ගෙවති. ඔවුනට පුතුන් දෙදෙනෙකි. දියණියන් දෙදෙනෙකි. ලොකු පුතා හමුදා ක්‍රියාන්විතයේදී දිවි පිදීය. දෙවන පුතු උසස් පෙළ දක්වා ඉගෙනුම ලැබීය. තුන්වැන්නිය අවිහිංසක නිසංසලාය. ඕ මෙවර සාමාන්‍ය පෙළ විභාගයට පෙනී සිටීමට ඉගෙනුමේ පසුවූවාය.බාල දියණිය පාසල් යන්නීය. තාත්තා සුළු රැකියාවකය. ඔවුන්ගේ තුන්වැන්නිය වන දියණිය අපි ‘නිසංසලා’ යැයි හඳුන්වමු. ඇයට වයස අවුරුදු දහසයකි. මොනරාගල එක්තරා පාසලක 10 වසරේ ඉගෙනුම ලබමින් සිටි ඈ ඉතාමත් අවිහිංසකය. සුළු කරුණකදී වුව දෑසේ කඳුළු නැඟෙන, හැඬුම්බර වන නිවුණු තැනැත්තියකි. ඕ රූමතියක නුවූවද දුටුවන් සිත් බඳනා පි‍්‍රයමනාප තරුණියකි.ඉදිරියේ දී පෙනී සිටින සාමාන්‍ය පෙළ විභාගයට අමතර පන්ති ගිය ඇය සවස 3 පසු වනතුරුත් නිවසට ආවේ නැත. අම්මා නොසන්සුන් වූයේ නිසංසලා දුව මීට පෙර කීප වරක්ම තමන් පන්ති යන මඟ රැඳී සිටින ‘වසන්ත’ තමන් හා යාළුවන්නට පස්සෙන් එන බවට කී කතාවක් ද මතක් වීමෙනි. උන් එතරම් හොඳ උන් නොවන වගක් ද දැන සිටි අම්මා තම සැමියාට පෙරැත්ත කරන්නට වූවාය. ‘අර වසන්තගෙන් දුවට පාරේ නිදහසේ යන්ඩ විදිහක් නෑ කියලත් දුව කීව නෙවැ. ඔයා යන්ඩකෝ... මට හරි බයයි හිතට’තාත්තා පුතු සමඟින් ඒ මේ අත දුව සොයා ගිය ද අමතර පන්තිය නිම වී තිබුණා මිස කිසිවක් නොදත්තේය. තාත්තා රැගෙන ආ හිස් පණිවුඩයෙන් අම්මා තැතිගෙන ලතෝනි නැඟුවාය. කඳුළු වගුරන්නට වූවාය.මේ වන විට ‘වසන්ත’ නමැත්තා සහ ඔහුගේ සගයන් තිදෙනකුගේ ද සහායෙන් නිසංසලා අමතර පංතිය ඇරී එද්දී මඟ රැක සිට බලහත්කාරයෙන් අතකින් මුව වසා වෑන් රියකට දමා පවනට බඳු වේගයෙන් යමින් තිබිණ.‘මෙච්චර කලක් මං උඹ පස්සෙන් ආවා. දැන් ඉතින් උඹට අඬන්න තමයි වෙන්නෙ’ වසන්ත නිසංසලාට ගෙරවීය. ‘මට යන්ඩ දෙන්න’ යැයි විලාප නඟන්නට වූ නිසංසලා ‘අනේ අම්මේ’ යැයි හඬ ගෑවද වාහනය තුළම ඒ හඬ නැවතිණි. වෑන්රියේ සිටි අනෙක් තිදෙනාත් වසන්තත් මත්පැන් තොල ගාන්නට වූහ. ඒ ඉකුත් ඔක්තෝම්බර මස 23 වැනිදාය. දියණිය ගැන කිසිත් තොරතුරක් නොලද ඇයගේ මවුපියෝ වහා මොනරාගල පොලීසියට දිව ගියහ. පැමිණිලි කළහ.‘අපිත් හොයල බලන්නම්. ඔයාලත් හොඳට සොයා බලන්න තොරතුරක් ලැබුණොත් වහා අපට දන්වන්න.’ පොලීසිය උපදෙස් දුනි.මාසයක් ම ගත වී තවත් දින කිහිපයක් ද ගෙවී ගියේ ඒ මවුපියන්ගේ පපුවේ ලැව්ගිනි වන් ගින්දරකිනි. බාර හාර - සෙත්කවි - අංජනම් - පේන ද බැලූහ. ළිපෙහි ගිනි නැති වුවද පපුවේ ගිනි අඩු නැති අම්මා පොළොවේ හැපී හැඬුවාය.‘අනේ මයෙ දුවේ... උඹට මොකද වුණේ?’ ඈ වැලපෙන්නීය.හදිසියේ හුරු නැති දුරකථන අංකයකින් අම්මාට ඇමතුමක් ලැබිණි. ඒ නිසංසලා දුවගෙනි.“අනේ මගෙ අම්මේ... මේ අනුන්ගෙ ෆෝන් එකක්. අර වසන්ත ඌ මාව මරනවා කියල එක්ක ඇවිත් හිර කරගෙන ඉන්නවා. ඉක්මනට එන්ඩ අම්මේ” දියණියගේ හැඬුමින් කියන කතාව අසා කම්පා වී ඇය රිසිවරය තාත්තාට දුන්නාය.“දුවේ ඔයා දැන් කොහෙද? අපි එනවා.”“බණ්ඩාරවෙල කියන පැත්තෙ හෝටලේක.”මවුපියෝ වහා පොලිසියට දිව ගියහ. පොලිසිය බණ්ඩාරවෙල පීරා සිරකොට සිටි ලැගුම් හලකදී ඇය මුදවා ගැනිණි. ලැගුම් හලට ‘සීල්’ තැබිණි. එහෙත් වසන්ත එහි සිටියේ නැත. පොලිසිය විසින් පරිශ්‍රමයක් දරා සැකකරු අත්අඩංගුවට ගත් අතර අධිකරණයට ඉදිරිපත් කිරීමෙන් අනතුරුව දැරිය මවුපියනට බාර කෙරිණි.තවදුරටත් තම දියණිය නිවසේ තබා ගැනීම ඇයට අනතුරක් යැයි බියෙන් අම්මා වහා මාතර ප්‍රදේශයේ තම සොහොයුරියක ගේ නිවසක දියණිය රැඳවූවාය. මාස දෙකක් ගතවිණි. නිසංසලාගේ පුංචි අම්මාගේ නිවසට දුරකථන ඇමතුමක් ලැබිණි. පිළිතුරුදුන්නේ පුංචි අම්මා නමුත් අමුත්තා ඉල්ලුවේ නිසංසලාවය. “උඹ හිතුවෙ උඹ ඉන්න තැන අපිට හොයාගන්ඩ බැරිවෙයි කියල නේද? ගෙස්ට් හවුස් එකේදී මං උඹව වීඩියෝ කළා. උඹ අදම මාව හමුවෙන්ඩ ආවෙ නැත්නම් ඒ සී. ඩී. උඹේ ඉස්කෝලෙටයි ගමටයි මං බෙදනවා.”“අනේ එහෙම කරන්නෙපා අයියෙ” ඇය කීවාය.“එහෙමනම් දැන් ගෙදරින් මඟට වරෙන්. සී. ඩී. එක දෙන්නම්.”දෙවරක් නොසිතූ නිසංසලා මඟට දිව ගියාය.වෑන්රියක් අසල සිටි සැකකරු ඈ පැමිණි සැණින් මුව තදකොට වසා රියට දමා, කටේ පාන්කඩ ඔබා දෑත දෙපා හා දෑස ද රෙදි කඩකින් වෙලා පසුපස අසුනකට පෙරළුවේ එහි සිටි තවත් පිරිසක් තොල ගාමින් පී‍්‍රති ඝෝෂා පවත්වද්දීය.ඇය රැගෙන පැමිණ රත්නපුර ප්‍රදේශයේ පාළුවට ගිය පෙදෙසක පිහිටි කුඩා නිවසක සිරකර ලු බව ඇය දැනගත්තේ දින ගණනාවක් ගත වී ගිය පසුවය. එහි මුලට සිටියේ ‘පි‍්‍රයන්ත’ ය. ඔහු වසන්තගේ දකුණු අත මෙනි.කුඩු හා ගංජා පානයට හා අලෙවියට ඇබ්බැහි වී සිටි හේ ඇයගෙන් ඉල්ලීමක් කළේය.“මට උඹේ ආදරයක් ඕන නැහැ. තණමල්විල ඉඳල එන අපේ ‘බඩු’ එහෙ මෙහෙ ගෙනියන්ඩ උඹ ඉඳපන් .ඕනතරම් උඹට සල්ලි දෙන්නම්.“මට සල්ලි එපා අනේ අයියෙ මාව ගෙදර යවන්න. පින් සිදුවේවි බුදු අයියේ... මං මං අහිංසකයි... අම්මා මැරිල යයි අයියේ... මට ඕවා කරන්ඩ බැ... බෑ...” නිසංසලා දැත් එකතුකොට හඬමින් වැඳ වැටුණාය. පි‍්‍රයන්ත කිසිත් නොකියා තම සගයන් හා එක්වීය.මස් කැබැල්ලකට එකාවන්ව පොර කෑ දඩාවතේ යන සුනඛ රැලක් ඇය හප කර දමා දොර වසා පිට වී ගියහ. කුඩා නිවසේ එළියේ මුරකරුවෙක් සිටියේය. තෙමසක් එහි සිරකොට තිරිසන් ආශාවන් සපුරා ගත් අට දෙනා ඇයට හරිහැටි අහරක් දුන්නේ නැත.අටේ කල්ලියේ අය වරින් වර තම ජංගම දුරකථන මඟින් ඇයගේ නග්න කය විඩියෝ ගත කළහ. නොසරුප් වදනින් ඇයට බැණ වැදුණේ තමන්ට අම්මා ළඟට යන්නට ඉල්ලා සිටියදීය. මුරකරුට ඈ යැද්දාය.‘හරි.... උඹ කියන හින්දා පව් කියලා මං උඹව අපේ උන්ගෙන් බේරගෙන එක්ක යන්නම්. හැබැයි මට රුපියල් ලක්ෂයක් ඕනෑ.’ ‘අනේ බුදු අයියෙ... මං අහිංසකයි අයියෙ... මාව බේරා ගන්ඩ... මං අම්මලාට කියල ලක්ෂයක් හොයලා දෙන්නම්...’ඔහු ඇයට ඇඳුමක් ලබා දී ඈ කැටුව රහසේ බසයකින් පැමිණියේය.“මං උඹගෙ ගෙදරට උඹව ඇරලවන්නෙ නම් නැහැ. උඩවලව හන්දියට විතරයි. මං කෝල් කරපුවාම ලක්ෂෙ පරක්කු නැතිව මට ගෙනත් දීපන්...”ඇය එකඟ වූවාය. උඩවලව හන්දියේ දී ඈ දමා ඔහු නොපෙනී ගියේය. ඈ අම්මාට දුරකථන ඇමතුමක් දුන්නා ය. කිසිත් අදහාගනු බැරිව ගින්දරින් පසු වූ අම්මා තාත්තා සමඟ දුව සොයා උඩවලවට පැමිණියහ. තම දුව දුටුවනම පපුවට අතින් ගසාගත් අම්මා ඈ සමග මොනරාගල පොලීසියට ගියාය. එහි කාන්තා කාර්යාංශයේ නිල ඇඳුම ලා ගත් තැනැත්තියකට ‘තම දුව හමුවූ බව සැල කළ මොහොතේදී නිලධාරිනියගත් කටට ම කියා ඇත්තේ ‘උඹව අරන් ගිය උන් එක්කම ඉන්නෙ නැතිව ආපහු ආවෙ මොකද?’ යන නිග්‍රහ කතාවකි. නිල ඇඳුම ලා ගත් කාන්තාවක වූ ඇය මේ සා අපරාධයකට මැදිවූ තවත් කාන්තාවක දෙස බැලු අයුරු ගැන තවත් කියනුම කවරේ ද?“එච් කිව් අයි මහත්තයා මගේ දුක ඇහුවා. දුව හොයා ගන්ඩ හරියට උනන්දු වුණා.” නිසංසලාගේ අම්මා අපට කීවා ය.පුරා මාස 6 කට ආසන්න කාලයක් සිරකොට සිටි තම දියණියට යළිත් අනතුරු වේදෝයි සිතූ අම්මා මොනරාගල ප්‍රාදේශීය සභාවේ සභාපතිවරයා වෙත ගොස් දුවට අත්වූ අපරාධය කියා උපදෙස් පැතුවාය. සභාපතිවරයා මාධ්‍යවේදී මහත්මයකු හඳුන්වා දුන්නේය.මාධ්‍යවේදියා සියලු පුවත් අසා වහා තමන් හා සමීප කොළඹ අපරාධ පරීක්ෂණ හා ළමා රක්ෂණ දෙපාර්තමේන්තුවේ හිතවතුනට මේ බව සැල කරමින් යුක්තිය ඉටුකර දෙන ලෙසට ඉල්ලීමක් ද කළේය. ඉන්පසුව කොළඹ ළමා රක්ෂණ ඒකකයට දැරිය ද සමඟ වහා පැමිණෙන ලෙසට එහි ප්‍රධානීහු අම්මාට දැනුම් දුන්හ.අම්මා තාත්තා සමඟ අසරණිය නිසංසලා කොළඹ පැමිණ සියලු පුවත් හෙළිකොට ආපසු ගම බලා ගියාය. වහා ක්‍රියාත්මක වූ ළමා රක්ෂණ දෙපාර්තමේන්තුවේ නිලධාරීන් පිරිසක් මොනරාගලට පැමිණ ඇය රත්නපුරයේ සඟවාගෙන සිටි ප්‍රධාන සැකකරුවා ඉකුත් (9) දා මොනරාගලදී අත්අඩංගුවට ගෙන වැඩිදුර පරීක්ෂණ සඳහා රත්නපුර පිහිටි පාළු නිවෙස බලා නික්ම ගියහ.එහිදී මෙම සිද්ධියට සම්බන්ධ වූ තවත් සැකකරුවන් තිදෙනකු අත්අඩංගුවට පත්වූ අතර ඇඹිලිපිටිය මහේස්ත්‍රාත් අධිකරණයට ඉදිරිපත් කිරීමෙන් පසුව රක්ෂිත බන්ධනාගාර ගත කැරිණි.“ඇත්තට ම මේක මහා අසාධාරණයක්. අදාළ සැකකරුවනට නීතියෙන් උපරීම දඬුවම් ලැබිය යුතුයි. ප්‍රාදේශීය සභාවේ සභාපතිවරයා සිළුමිණට පැවසීය.“අනේ මගෙ දුවට උන් දුන්න වධ හිංසා දුවගෙන් අහගෙන ඉන්ඩ නම් මට බැහැ. අපි අසරණයි මේ වගේ දේවල් මේ රටේ තවත් සිද්ධ වෙනවා ඇති. නීති ගැන නොදන්න අපි වගේ අහිංසක අම්මලා මං වගේම අසරණ වෙනව ඇති. මගේ දුවට සිද්ධ වුණ මේ සහගහන අපරාධය කරපු උන්ට සමාවක් දෙන්ඩ එපා. නීතියෙන් උපරීම දඬුවම් දෙන්න. මං මගේ රටේ අනෙක් අම්මලාට මෙහෙම දුක් ගින්දර ලැබෙන්න නම් එපා. නිසංසලාගේ අම්මා හැඬු කඳුළින් යුතුව සිළුමිණට එසේ කියන්නට වූවාය.සත්‍ය කතාවක් ඇසුරෙනි මෙහි නම් පමණක් මනඞකල්පිතයඅමල් යශෝමන් ජයසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>08</month>
      <day>14</day>
    </date>
    <link>http://www.silumina.lk/2011/08/14/_art.asp?fn=af1108148</link>
    <topic>මං කුඩු කාරයෙක් වුණාට අම්මා මාව අත්හැරියේ නෑ</topic>
    <author>බුද්ධිකා බ්‍රාහ්මණගේ</author>
    <content>යව්වනය ගලවා ගනිමු -2මිදුලේ තැන තැන පිපුණු දම්, රෝස, සුදු පැහැ හෙන්දිරික්කා මල් සුවඳ සිතින් අතගාමින් ඔහු යතුරු පැදියට නැගී ගේට්ටුවෙන් පිටත් වූයේ කඩ මණ්ඩියට යාමටයි.පාර අද්දර ගල් ගොඩ මත හිඳගෙන සිටි පුංචි ‘සංදීප’ පැය දෙක තුනකට පසු ඔහු නැවත පැමිණෙද්දීත් තවමත් එතැනම සිටී. මෙසේ තුන් හැවිරිදි ‘සංදීප’ පාර කෙළවර දෙස බලා සිටින්නේ තාත්තාගේ රුව පාර කෙළවරින් දැන් දැන් මතුවේදෝයි සිතමිණි.“පුතේ දැන් රෑ අටටත් කිට්ටුයි. ගෙදර යන්නෙ නැද්ද?” ඔහු ඇසුවේ යතුරු පැදියේ විදුලි ලාම්පුවේ එළියට අවදිවූ මේ පුංචි පුතු සංදීප ගෙනි.“අංකල්ට අපෙ තාත්තා හම්බ වුණේ නැද්ද?”“නෑනෙ පුතේ; පුතා ගෙදර යන්න තාත්තා තව ටිකකින් ඒවි.”ඒ වනවිටත් සංදීපගේ දෑස් රැඳී තිබුණේ ඔහු අත වූ රස කැවිලි මල්ල වෙතයි.“මේ දරුවා හැමදාමත් බඩගින්නෙ නිදිමතේ මුලු හැන්දෑවරුවම පාර දිහා බලාගෙන ඉන්නවා. එහෙම ඉන්නෙ කොයි වෙලාවෙ හරි තාත්තා ඒවි කියලා.” මේ විදිහට සංදීප පුතාගෙ කතාව මා සම¼ඟ පැවසුවේ මගේ මිතුරෙකි.“එතකොට දරුවගෙ අම්මා?” ඒ ප්‍රශ්නය මා මුවින් පිටවූයේ නිතැනින්මයි.“සංදීපලා ජීවත් වෙන්නෙ අපේ ගෙදරට අල්ලපු වත්තේ, එයාගෙ තාත්තා කුඩු වලට ඇබ්බැහිවෙලා ගෙදර නිතරම රංඩු සරුවල්, මේ කරදර නිසා ම සංදීප ගේ අම්මා රට ගියා. අම්මා රට ගියාට පස්සෙ දරුවා හැදෙන්නෙ ආච්චිත් එක්ක, ආච්චිත් ළමයට හරිම සැරයි නිතරම ගහනවා. බනිනවා ඇහෙනවා.ගොඩාක් වෙලාවට දරුවා ඉන්නෙ බඩගින්නෙ.සමහර වෙලාවට අහල පහල අය කතා කරල කෑම දෙනවා.ඒත් ඒ පවුලේ අය කරදරකාරයෝ නිසා මේ පුංචි ළමයට කෑම ටිකක් දෙන්නත් කවුරුත් බයයි.”අවුරුදු තුනක ළමයෙක්! මගේ මුවට තවත් ප්‍රශ්නයක් නැඟුණි.“ඔව් ඒ ළමයට අවුරුදු තුනයි. ඒත් අවුරුදු දෙකක විතර පෙනුමක් තියෙන්නෙ? ඒ පවුලෙ හුඟ දෙනෙක් කුඩුවලට සම්බන්ධයි. ඒ විතරක් නෙමෙයි කුඩු වෙළඳාමටත් උදවු දෙනවා.”අවුරුදු තුනක දරුවකු යනු වචන තුන හතර එක්කොට යාන්තමට බහ තෝරන වයසයි. අවට පරිසරයේ ඇති දේ හඳුනා ගැනීමට - තේරුම් ගැනීමට වෑයම් කරන වයසයි. නිතර නිතර බඩගිනිවෙන මවු ඇකයේ උණුහුම අත්නොහැර දැවටි දැවටී සිටින ආදරණීය වයසයි.මෙබඳු වූ දරුවකු හුදෙකලාවී පාර අද්දරක අඳුරත් සමඟ කුසගින්නේ ඔහේ බලා සිටීම කෙබඳු ද? එය අප වටහා ගන්නේ කරුමයේ ප්‍රතිඵලයක් ලෙස ද? දුප්පත්කම නිසා හෝ නූගත්කම නිසා සිදුවන්නක් ලෙස ද? දුප්පත්කම මෙන් ම නූගත්කම ඉහ වහා ගිය ද මවුපිය සෙනෙහස අඩුවක් නැතිව වැඩෙන දරුවන් කොතෙකුත් දැක ඇත්තෙමු.මත්කුඩු සඳහා ඇබ්බැහි වූවෙකු කුඩු සඳහා වියදම් කරන දවසේ වියදම ඒ ඒ පුද්ගලයාගේ ඇබ්බැහි බවේ ප්‍රමාණයට අනුව වෙනස් වේ. දළ වශයෙන් එය රුපියල් 1500 සිට 7000 පමණ වන බව පැවසේ.එසේ බලන කළ රට රැකියාවෙන් සංදීපගේ අම්මා මාසයකට උපයන මුදල මෙන් දෙගුණයක හෝ තුන් ගුණයක මුදලක් පියා මසකට මත්කුඩු සඳහා වියදම් කරයි.මෙසේ හැදෙන දරුවන්ගෙ ශාරීරික මානසික වර්ධනය කෙබඳුද? ඔවුන්ගේ අනාගතය කෙසේ වනු ඇද්ද?මත්කුඩු ව්‍යාපාරයේ නිරත වෙමින් කෝටිපතියන් බවට පත්වී සිටින්නන් පිළිබඳව නම කීමට අකැමැති උසස් පොලිස් නිලධාරියෙක් මේ විනාශය ගැන විස්තර කෙළේ මෙසේ ය.“මේ ව්‍යාපාරයේ නිරත වෙමින් කෝටි ප්‍රකෝටි ගණනින් හම්බ කරන පුද්ගලයින්ගේ අතීතය කටුක අත්දැකීම්වලින් සමන්විතයි. ඔවුන් බොහෝ දෙනෙක් සමාජයේ පහළම තැන්වලින් පැමිණි අය. සමාජයට වෛර කරන අය. ඔවුන් ඒ සමාජයේ සාරය උරා බොමින් සල්ලි හම්බ කර ගන්නවා. ඊළඟට ඒ සමාජයේ අය අතර ම වීරයෙක් වෙනවා සල්ලි නිසා. පාතාලය, මැරකම එකතු කරගන්නවා. ඊළඟට පැවැත්ම හදාගන්නේ නීතියත්, දේශපාලන බලයත් මුදලට ගනිමින්.”ඔහුගේ කෙටි විග්‍රහය හමුවේ ඉතා ගැඹුරු සමාජ කාරණා ගණනාවක් ඉදිරිපත් විය. මත් කුඩු ජාවාරම පිළිබඳව ඔහු සතු අවුරුදු 18 ක රාජකාරි අත්දැකීම් බොහෝමයකි. පාර අයිනේ බලා සිටි සංදීප වැනි දරුවන් සමාජයට වෛර නොකරන දරුවන් බවට පත් කිරීමේ වගකීමක් වන්නේ මේ නිසා ය. සංදීපලා ආදරයෙන් රැක ගැනීම සමාජ වගකීමක් වන්නේ මේ නිසා ය.“මම පන්නිපිටියේ ඉස්කෝලෙන් අස්වෙලා කොළඹ ප්‍රධාන පෙළේ පාසලකට ඇතුණ් වුණේ 8 වසරේදී. මගේ තාත්තා ව්‍යාපාරිකයෙක්. තාත්තා නම් ඒ කාලෙත් අරක්කු සිගරට් වලට ඇබ්බැහි වෙලා හිටියේ. නමුත් ව්‍යාපාර වැඩ හොඳින් කරගෙන ගියා.මෙසේ සිය ජීවිත කතාව මා හා පවසන්නේ අඳුරෙන් ආලෝකයට පුනරුත්තාපන කඳවුරේදී හමුවූ රෝහිතයි. අම්මට වුවමනාව තිබුණෙ මට හොඳින් උගන්වන්න. මම පවුලෙ දෙවැනියා තව අයිය කෙනකුත් මල්ලි කෙනෙකුත් හිටියා. පන්නිපිටියේදී හොඳින් ඉගෙන ගත්තත් කොළඹ ආවම ටිකෙන් ටික ඉගෙනීමෙන් ඈත් වුණා.පන්නිපිටියේදී මම ඉගෙනීමට අමතරව ක්‍රීඩා කටයුතු වලත් යෙදුණ. කොළඹදී මම එකතු වුණේ පංතියේ සල්ලිකාර ගැන්සියට, ඒ ළමයි නිතර පංති කට් කරනවා. මමත් මේ අයට එකතු වුණා.කොහොම වුණත් මම සාමාන්‍ය පෙළ පාස් වුණේ වැඩ 6 යි. සම්මාන 2 යි. මේ කාලේ ඉස්කෝලෙ යනව කියල උදේ පාසල් බස් එකේ නැග්ගත් ඉස්කෝලෙට එන්නෙ නෑ අතරමඟ බහිනවා. බැහැල බීච් එකට, හරි කොහේ හරි යනවා. මට ගෙදරින් සල්ලි නොදුන්නත් යාළුවන්ට සල්ලි තියනවා. මේ වෙනකොට අපි එකතු වෙලා සිගරට් බොනවා. මුලින් ම බීර බීවෙත් අරක්කු බීවෙත් බිග් මැච් එක දවස්වල. ඉස්කෝලෙ වෙලාවෙ මේ විදිහට රස්තියාදු වෙලා හවසට ආයෙත් මඟින් ස්කූල් බස් එකේ ම ගිහින් ගේ ළඟින් බහිනවා. අම්මා දකින්නේ ස්කූල් බස් එකට නගිනවත් බහිනවත් විතරයි.”“මම ගංජා බොන්න පුරුදු වුණේ ගමේ යාළුවන්ගෙන්. හන්දියේ හිටියා යාළුවෝ කට්ටියක්. මුලින් ම යාළුවෙක් දුන්නා හොඳ බඩුවක් \;යනවා කියලා. මේ අතරේ මම කොම්පැණියක රස්සාවක් හොයා ගත්තා. රස්සාව කරන කාලෙදි මේවායෙන් තරමක් ඈත් වුණත් එතන කොන්තරාත්තුව ඉවර වුණාම ආයෙමත් යාළුවන්ගෙ ගොඩට ම වැටුණා.මේ අතරේ මගේ යාළුවෝ දෙන්නෙක් දවසක් මාව එක්කගෙන ගියා එයාලගෙ ගෙදරට. ඒ ගෙදර අයියයි මල්ලියි. එයාලගෙ තාත්තා රට “මචං නියම බඩුවක් තියනවා අරගෙන බලන්න” කියලා පාවිච්චි කරන විදිහ කියා දුන්නා. මට ඒ වෙලාවෙ නම් ඒ ගැන ලොකු වුවමනාවක් තිබුණේ නෑ. නමුත් පාවිච්චි කළා ම මට මුලින් ම දැනුණේ ලොකු අපහසුවක්. කොහොම වුණත් මම දවසින් දවස ඒවාට ඇබ්බැහි වුණා. ඒ වෙනකොට තාත්තා ජීවතුන් අතර සිටියේ නැහැ. තාත්තා මැරුණෙත් සිරෝසීස් හැදිලා. ව්‍යාපාර කරගෙන ගියේ අම්මා. අපිට කඩසාප්පු කීපයක් ම තිබුණා. ඒවා කුලියට දීලයි තිබුණේ ඒ වගෙ සල්ලි අරගෙන මම කළේ කුඩු උරපු එකයි.අම්මා හරියට උත්සාහ කළා මාව මේකෙන් මුදා ගන්න. අම්මා බය වුණා කුඩු බොනවාට අමතරව මම හොරෙකුත් ෙවිවි කියලා. ඒ නිසා මම සල්ලි ඉල්ලන කොට අම්මා දෙනවා. අන්තිම දවස්වල දවසකට මට රුපියල් 3500, 4000 ත් විතර වියදම් වුණා.අම්මාට අමතරව මාව මේ නරාවලෙන් ගොඩගන්න උත්සාහ ගත්තේ මට ආදරය කළ කෙනා.අපි අතර අවුරුදු 10 කට වඩා සම්බන්ධයක් තිබුණා.මම කුඩු උරන බව දැන දැනත් එයා මාව ඒකෙන් මුදාගන්න මහන්සි ගත්තා. ඒ දවස්වල එයා පොඩි රස්සාවක් කළා. සමහර දවස්වල මම එයාගෙනුත් සල්ලි ඉල්ලා ගන්නවා.කොහොම වුණත් දැන් මට අවුරුදු 40 ක්. මම අවුරුදු 20 කට වඩා කුඩු උරලා තියෙනවා. දැන් මම මේකෙන් ඈත් වෙලා මාස 4 ක් විතර වෙනවා. මම සිතනවා දිගින් දිගටම මෙයින් බේරිලා ඉන්න පුළුවන් වේවි කියලා.”රෝහිත ‘අඳුරෙන් ආලෝකය පුනරුත්ථාපන කඳවුරට මීට පෙරත් පැමිණ ඉන් පිටවී ගිය අයෙක්. රෝහිතගේ කතාව අතරතුර වැදගත් කරුණු කීපයක් කියවුණා.“මම කුඩු කාරයෙක් කියලා සමාජයෙන් කොන් වුණා. ඒත් හැම මොහොතකම මගේ අම්මා මට හිටියා. අම්මා කිසි මොහොතක මාව අත් ඇරියේ නෑ. මට දුකයි මගේ අයියත් නංගිත් හොඳ ජීවිත ගත කරනවා. මුල් කාලේ මාත් එක්ක ඉස්කෝලේ වැඩ මඟ හැරිය මගේ සමහර යාළුවෝ හොඳ ජීවිත ගත කරනවා. ඒත් අද මට කියල ඉන්නෙ මගේ අම්මා විතරයි. මගේ ජීවිතේ හොඳම කාලේ මට නැති වුණා.”“පසුගිය කාලේ කුඩු වල ලොකු හිඟයක් ඇති වුණා. ජනාධිපතිතුමාගේ මතට තිත වැඩසටහන නිසා වැඩි ගණනක් දීලා හරි කුඩු ටිකක් හොයා ගන්න බැරි වුණා. අපේ පැත්තෙ බඩු නැති වුණාම අපි බඩු හොයන්න කිඹුලාඇල, තමිල්නාන්ඩුව, මැගසින් පාර, වනාතමුල්ල වගේ පැති වලටත් එනවා. ඒත් කීය දීලවත් ගන්න නැති වුණා. විකුණන අය බයයි අන්තිමේදී ගොඩක් විකුණන අය කළේ කෝල් කරලා තැනක් කියලා ගෙනත් දෙන එක. මට හිතුණ අපිට අවුරුදු 18, 20 කාලේ මේ ජනාධිපතිතුමා හිටිය නම් මගේ තරුණ කාලෙම මට ඉතිරිවෙනවා නේද කියලා.රෝහිත ගේ අයියාත්, නංගිත් සමාජයේ ඉහළ පෙළේ රැකියාවන් කරමින් ජීවත්වන අය. ඔවුන් පාසල් ගියේ රෝහිත මුලින් පාසල් ගිය ගමේ පාසලට ම ය. මෙසේ රෝහිතගේ ජීවිතය උඩු යටිකුරු වූයේ නගරයේ පාසලට පැමිණි නිසා ද? නැත ඔහුගේ වෙනස්වීමට නගරයේ මෙන් ම ගමේ ද යාළුවන් හේතු විය. තම යොවුන් වියේ දරුවන් ඇසුරු කරන යාළුවන් ඔවුන්ගේ ජීවිතයේ විශාල වෙනස්කම් ඇති කිරීමට බලපායි. මත්ද්‍රව්‍ය සහ යහළුවන් අතර ඇත්තේ නොබිඳිය හැකි සබඳතාවකි. ඒ පිළිබඳව අවධානයෙන් සිටීම මේ වයසේ දරුවන් සිටින මවුපියන්ගේ විශාල වගකීමකි.කවිඳුගේ වයස අවුරුදු 17 කි. වැඩි කතාබහක් නැත. හුදෙකලාව ඔහේ බලා සිටියි.“කවිදුගෙ ගම කොහෙද?”“ජාඇල”“ගෙදර කවුද ඉන්නෙ.”“අම්මයි අක්කලා දෙන්නයි නංගියි”“තාත්තා?”“තාත්තා නෑ?”“විභාගෙ කළා ද?”“කරන්න බැරි වුණා”මගේ ප්‍රශ්නවලට ඔහු ඉතා කෙටි පිළිතුරු ලබා දෙයි. හේ මුල සිට ම කතා කිරීමට අකැමැති බවක් පල කෙළේ ය.“ගෙදර හැමෝම මට ආදරෙයි. විභාගෙ කරන්න බැරි වුණාට මුලින් ම යාළුවොත් එක්ක එකතු වෙලා සිගරැට් ඉරුවට පස්සෙ ගංජා උරන්නත් පටන් ගත්තා. මට මුලින් ම හෙරොයින් දුන්නෙ මගේ යාළුවෙක්. එදා ඇඟට හරිම අමාරුයි දවසක් ම වමනේ ගියා. ඒ යාළුවා කුඩු විකුණනවා. මට දුන්නෙ සල්ලි ගන්නෙ නැතිවයි.“නිකං දුන්නාට එයා යාළුවෙක් කියල හිතනවද?” මම ඔහුගෙන් ඇහුවෙ දිගින් දිගටම පිළිතුරු දීමට ඔහු එතරම් කැමැත්තක් නොදැක්වූ නිසයි.” හිස පමණක් වනා ඔහු “නෑ” යයි පැවසීය.ඔහු කී දේ අතරින් ද? අමතක කළ නොහැකි එක් දෙයක් තිබේ.“මම මෙහෙට ඇවිත් මාස 4 යි. මුලින් ම මාව මෙතැනට ගෙනාවෙ බලෙන් මුල් සතිය ගත කළේ හරිම අමාරුවෙන්. ඒත් දැන් මම සතුටින් ඉන්නවා. මම ආයෙත් ගෙදර යන්න කැමැති නෑ. මට බයයි මට ආයෙත් මේ ජරාවට පුරුදු වෙයි ද කියලා”“අඳුරෙන් ආලෝකයට” පුනරුත්ථාපන මධ්‍යස්ථානය පිහිටා ඇත්තේ දිවුලපිටිය ප්‍රදේශයේ කඩවල ගමේ ය. කතෝලික පූජක තුමකුගේ පෞද්ගලික ඉඩමේ පිහිටි මේ ස්ථානයේ මේ වනවිට පුනරුත්ථාපනය වන පිරිස 80 ක් පමණ වේ. පුනරුත්ථාපනය වන අය අතරේ පූජකතුමා පිළිබඳ විශාල භක්තියක් මෙන් ම විශ්වාසයක් ද පවතී.පෙර කතාබහ යෙදුණු ‘කවිඳු’ ද පූජකතුමා සිය ජීවිතයේ මුළුමනින් ම වෙනස් කරනු ඇතැයි සිතයි. උන්මන්තකව කිසිවක් කර කියා ගැනීමට නොහැකිව සිටින බොහෝ දෙනකුගේ මුහුණු දකිනවිට පූජකතුමා විසින් සිදු කරන සමාජ මෙහෙවර කෙතරම් දැයි හැඟේ.බුද්ධිකා බ්‍රාහ්මණගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>08</month>
      <day>14</day>
    </date>
    <link>http://www.silumina.lk/2011/08/14/_art.asp?fn=af1108149</link>
    <topic>දහඩිය දමන්න අමුතුවෙන් ව්‍යායාම ඕනැ ද?</topic>
    <author>අරුණි මුතුමලී</author>
    <content>කොළ කැඳ කෝප්පයකුත් ඉස්සර කරගෙන උදේ වරුවට අඹ ගහ යටට වුණාම තියෙන සනීපය කියලා නිම කරන්න බැහැ. සමන්තපාසාදිකාවේ කියන හැටියට කැඳ කෝප්පයකින් කොයි තරම් ගුණ ලැබෙනවද කියලා බුදු හාමුදුරුවෝ පවා දේශනා කරලා තියෙනවනේ. සත්හට වන බව දුකට වෙදාණන් කීවට, බව දුකට වගේම ලෙඩට දුකටත් සරල විදිහට බෙහෙත් නියම කරන්න ඒ වෙදාණන්ට පුළුවන්කම තිබුණා.මේ වගේ අනම්මනම් හිත හිතා බංකුව උඩට වෙලා ඉඳන් දැල් වැටෙන් එහා බලා ඉද්දි බියට්‍රිස් ජෝඩුව ඒගොල්ලන්ගේ උදේ රාජකාරිය ඉවර කරන්න දාඩිය දාගෙන එන හැටි පෙනුණා. දිග සායට ටී ෂර්ට් එකක් සහ ටෙනිස් සපත්තු ඇඳපු බියට්‍රිස් නෝනා සමග ආවේ ‘ජොගින් කිට් එකක්’ ඇඳපු ඒ මහත්තයා පාන්දරින්ම පිටත්වී කිලෝමීටර කීයක් ද මන්දා දුවලා ගෙදර එන්නේ මේ වෙලාවටයි.‘ගුඩ් මොර්නිං ඩෝට’ නාට්‍යයක මෙන් එකවර කියු දෙදෙනා සැලියුට් පාරක් ද දාගෙන වංගුවෙන් හැරුණා.‘ගුඩ් මෝනිං’ මම වහාම සුබ පැතුවේ උණු කැඳ උගුරක් සමග සකුරු කෑල්ලක් හනිකට ගිල දමමින්.වීදුරුව හිස් කළ මට හදිසියේ රූපවාහිනී වැඩසටහනක් ගැන සිහි වුණ නිසා ඒ පැත්තට ගියා. වැඩසටහන යනවද බලන්න දාපු හැම නාලිකාවකම වගේ යෝග, ආරොබික්, ව්‍යායාම් කරන හැටි උගන්වනවා.එහෙමත් නැත්නම් ඇඟේ බර අඩු කරගන්න කොටස් වශයෙන් ඇඟ හැඩ කරගන්න උදව් වෙන උපකරණ ගැන පෙන්වනවා. “ඒකත් පුදුම මෝස්තරයක් වෙලා” යි කියමින් මම කුස්සිය පැත්තට ගියේ උදේ ආහාරය සකස් කරගන්න උදව්වක්වත් වන්නට පුළුවන් ද බලන්නයි.“ඈ අම්මේ ආච්චිටත් හොඳයිනේ අර බියට්‍රිස් ජෝඩුවත් එක්ක උදේට දුවන්න ගියානම්”උදේ කෑම පිළියෙල කරමින් සිටි අම්මාට ඉඟිමරා මම කීවේ ආච්චිගේ ප්‍රතිචාරය බලාගන්නත් එක්කයි.“හහ් මල විකාර” අම්මට කලින් ආච්චි කීවා.“ඇයි එහෙම කියන්නේ ඇවිදින එක ඇඟට ගුණයිනේ. ඔය පිටරටවල මිනිස්සුත් කොච්චරවත් කරන්නේ”“හොඳයි ඉතිං ගෙවල්වල වෙන රාජකාරි නැත්තං” ආච්චි තනියෙන් කියාගත්තා. කොහෙන්දෝ පාත්වුණු මල්ලිත් ඒකටම අලඟු තියන්න ගත්තේ ආච්චිව කේන්ති අවුස්සන්න වෙන්නම ඕන.“හරි මගේ පරණ සපත්තු දෙකකුයි කොට කලිසමකුයි දෙන්න පුළුවන් ඕනනම්”රවා බැලු ආච්චි “ඔව් එච්චරයි දැන් මට අඩුවෙලා තියෙන්නේ” කීවේ නුරුස්සන ගතියෙන්.“මොකද ළමයිනේ උදේ පාන්දර මේ කරන වැඩේ” ආච්චි උදේම කේන්ති ගන්නවාට අම්මා කැමැති වුණේ නැහැ.සීයාත් පැමිණ සිටි නිසා ආච්චි වුණත් වැඩි අවධානය යොමු කළේ වෙලාවට උදේ ආහාරය මේසයට අරින්නයි.රතු බත්, තැම්බු කොස්, කිරි හොදි, සම්බෝල සමග කරවල බැදුමකුත් තිබුණු නිසා සීයාට වගේම අපටත් උදේ වේල බොහොම පි‍්‍රයජනක වුණා. ඒත් ආච්චිට ව්‍යායාම කරවනතුරු මල්ලිගේ හිත පිරුණේ නැහැ.“ඇත්තටම සීයේ අර බියට්‍රිස් ගෙදර වගේ සීයටයි ආච්චිටයි උදේට උදේට ටිකක් දුවන්න පුළුවන් නේ?”“හුහ්! පාර දිගේ ඉන්න බල්ලන්ට රාජකාරි වැඩි කරන්න ද?” සීයා හිනාවෙමින් ඇසුවේ තාත්තා දෙස ද බලමින්.“අපොයි ඔව්, මාත් දැකල තියෙනවා අනන්තවත් ඒ අංකල් උදේට තඩි පොල්ලකුත් අරගෙන දුවන හැටි. බල්ලොත් ඒ පස්සෙන් බුර බුරා ටිකක් දුවනව ආයේ නතර වෙනවා ආයේ දුවනවා.”“අනෙ! ලෝකෙට විහිළුවක් වෙනකල් ඔහොමත් පාරේ දුවන්න ඕනයැ ගෙදර වැඩ ටික කරනවනං” ආච්චි කීවේ උරහිස ගස්සමින්.“මොකද්ද විහිළුව ඔය ඕනතරං කට්ටිය එහෙම යන්නේ. ඇයි එදා නිදහස් චතුරශ්‍රය වටේම හැරි හැරි ආච්චි කට ඇරන් බලන් හිටියේ දුවන මිනිස්සු දිහා” මල්ලී කීවේ ඇත්තකි.“බලන් හිටියේ ඉතිං ඒ මස් පර්වත මේ ආත්මේ විතරක් දුවල හරි යයිද කියල. එහෙනං” ආච්චි ලැජ්ජාව මැඩගෙන කීවත් අපට ද එදා හිතුණේ ඒකම බව දන්නෙ නැතුව ඇති.“හප්පේ! එතන කට්ටිය එක්ක බැලුවම බියට්‍රිස්ලා හොඳ වැඩියි. මම කල්පනා කළේ මොනව කාලා ඔයතරම්ම ඇඟ ඇරවගත්ත ද කියලයි” ආච්චි කම්මුලට අත ද තියාගෙන මොහොතකට කෑම ද අමතක වී බලාගෙන හිටියා.“රටේ නැති කඩචෝරු කනවා, වෙලාවක් නෑ කලාවක් නෑ. පිටි ගුලි ගිලලා ඔහේ උඩ බලං ඉඳලා නෙරුවට පස්සේ ඉතිං දුවපං අම්මා පාරවල් ගානේ, සීයාට කියන්න ලැබුණේ එපමණයි. ඒ කතාවට මල්ලිට ඉස්මොල්ලේ යන්නට ආ ගමන යන්තම් වතුර උගුරු දෙකක් පොවා ඒ ප්‍රශ්නය විසඳ ගත් පසුව ද ආයෙත් කතාවට මුල පිරුවේ තාත්තා.“මමනං ඉතිං ඕකට දොස් කියන්නෙත් නෑ එක අතකට. ඒත් දැන් මිනිස්සුන්ට කන්න කියලා තියෙන්නේ මොනව ද? කොහේ බැලුවත් පාංපිටි, පාංපිටි, පාංපිටි. එක අතකට අර මිනිස්සු අපට වඩා තමුන්ගේ ශරීර සෞඛ්‍ය ගැන හිතන නිසානේ ඔහොමවත් කරන්නේ. අපි කයිය ගැහුවට එහෙමවත් කරන්නේ නෑනේ.”“ව්‍යායාම කරන නොකරන එක නෙවේනෙ ළමයෝ ප්‍රශ්නේ. ගෙදර කෝටියකට වැඩ ටික වැඩකාරයන්ට බාර දීලා අමුතුවෙන්ම දුවන එකනේ විහිළුව“ ආච්චිගේ විරෝධය වෙනස් වුණේ නෑ.“ව්‍යායාම කරන එක විහිළුවක් නෙවේනේ අම්මේ බුදු හාමුදුරුවොත් කියලා තියෙන්නේ උගුර තොලකට වේලෙන කල් කිහිලිවලට නළලට ඩාදිය බේරෙනකල් ඇඟපත වෙහෙසලා හිමීට නතර කළාම ඇඟේ තියෙන සියලුම දොස් කිපීම් නැති වෙනවා කියලනේ. අනෙක රටකට ඕන හොඳ සෞඛ්‍ය සම්පන්න මිනිස්සු. අව්වට වැස්සට අහු නොවී හැංගිලා කඳ බඩවල් ඉස්පිරිතාල වෙනකල් ඉන්න අය ධනය නසන ව්‍යාධි ගුහාවල් කියලා බුදු හාමුදුරුවො කියලා තියෙනවා.” තාත්තා කීවාම ආච්චි නිහඬ වුණේ තර්කය බිඳින්න බැරි නිසයි.“ඔය මුකුත් නෑනේ හොඳට වත්ත පිටිය අතුපත ගාලා, ඉදල උදැල්ල එහාට මෙහාට ටිකක් වනලා ඩාදිය ඩිංගක් ඇඟෙන් බේරෙන්න වැඩක් පළක් කරලා ඇඟපත හොල්ලනවනම්. වැඩ දෙකම කෙරෙනවා. මොකද අපේ තාත්තලා සීයලත් පාරවල් ගානේ දුවලද දස මහ යෝධයෝ වගේ අවුරුදු අසු අනු ගණන් ජීවත් වුණේ.” සීයා කීවේ සියාගේ ක්‍රමයයි.“ඒ වුණාට ඉතිං ෆ්ලැට්වල, කුලි ගෙවල්වල, බෝඩිංවල ඉන්න අය කොහේ කියලා උදලු ගාන්න ද? ඒ කාලේ වගේ හැමෝටම වතුපිටි බලාගෙන ඉන්න පුළුවන් කාලයක්යැ මේක. අම්මාගේ කතාවට සීයා එකඟ වුණේ ‘ඒකත් ඇත්ත’ කියමින්.“මට නම් දුවන අය ගැන තියෙන්නේ ඔය ප්‍රශ්නෙ නෙවෙයි.” මල්ලි කීවේ බැරැරුම් විදිහට.“මොකද්ද ආයේ කොහෙවත් ඉන්න මිනිස්සු ගැන මෙයාට තියෙන අමුතු ප්‍රශ්නේ” ආච්චි ඔලොක්කමට වගේ කීවා.“නෑ... ඒ අය ඔය ඔක්කොම කරන්නේ ඇඟ හදා ගන්නනේ. ඒත් ඒගොල්ලෝ දුවන්නේ දුම් දාන බස් පිටිපස්සේ, පාරවල් අයිනේ ඒ වගේ තැන්වලනේ. ඔය මිනිස්සුන්ගේ පෙනහලුවලට යන්නේ වාහන දුම නේද?”“ඉඳල හිටල හරි මොළේ ඇති දේකුත් කියනවනේ අපේ මල්ලි” මම කීවේ මල්ලිව අවුස්සගන්න. ඒත් ඊට කලින් තාත්තාගේ උත්තරේ ආවා.“ඒක ඇත්ත. මාත් ඔය කතාව පත්තරේක කියෙව්වා. ව්‍යායාම කරද්දි වැඩිපුර හුස්ම ගන්න නිසා අපි නොහිතුවට ඔය පාරවල් ගානේ දුවන අයට වැඩිපුර හුස්ම ගැනෙන්නේ අපිරිසිදු වාතය. ඒ නිසා කාලෙකදි ඇදුමට හතියට වගේ එන්නත් ඉඩ තියෙනවලු. ඔය ක්‍රීඩකයෝ සමහරුන්ට ගොඩක් වෙලාවට ඒ වගේ ලෙඩ හැදෙන්නේ ඒ අය අනිවාර්යයෙන් ව්‍යායාම කරන්නමත් එපැයිනේ. වෙන රටවල නම් ඒ අයට පිරිසිදු වාතාශ්‍රය තියෙන තැන් වෙනම හදනවලු.”“හනේ මන්දා! හැමදේම කරලත් බෑ නොකරත් බෑ” අම්මා පොදුවේ ඔහේ කීවා.“ඒ කියලා නිකං ඉන්න හොඳ නෑනේ ඔයත් උදේට ඔය මොනව හරි ටිකක් කරන්නකෝ. ටිකක්වත් හැඩට ඉන්නත් පුළුවන්නේ” තාත්තාගේ කතාවට අම්මාට තරමක් ලජ්ජා වගේම කේන්තිත් ආවාද කොහෙද.“අනෙ මේ, මං කියන්නෙ නෑ ඉතිං කියන එක්කෙනා කරනවනේ”“ඕකනේ අපේ ගෑනුන්ට වෙලා තියෙන්නේ. අනිත් අය කරනව බලන් ඉන්නත් බෑ. ඒකේ හොඳ දෙයක් අරගෙන තමුන් කරන්නෙත් නෑ.” තාත්තා අම්මාගේ කේන්තිය තවත් ඇවිස්සුවා.“නරකද මේ දෙන්නා ටිකක් ඔය දේවල් ගැන හිතුවොත්” සීයා කීවේ මල්ලිත් මාත් ඉලක්ක කරමින්.මොකද මේ කට්ටිය ගෙදර වැඩවලට වුණත් වැඩිය හවුල් වෙන්නේ නෑනේ. ආ ඉලන්දාරියා ඔහොම බෑ මිනිහෙක් වෙන්න. කම්පියුටරේ අස්සෙම රිංගල හිටියොත් රොබෝ කෙනෙක් වෙයි ටික කාලෙකින්. හොඳට හුළං ටිකක් වැදිලා ඇඟපත හැදිල එන්න එපැයි දැං ඈ. අනිත් එක්කෙනාටත් එක්කයි මං මේ කියන්නේ” සීයා වරින් වර අපි දෙන්නා දිහා බලමින් යෝජනාව ඉදිරිපත් කළා.අනිත් අයත් ඒ යෝජනාව සතුටින් සම්මත කළේ විහිළුවට නම් නෙමෙයි.“මේක මාර වැඩක්නේ වඳින්න ගිය දේවාලේ හිසේ කඩා වැටුණ වගේ වැඩක්නේ මේ වුණේ” මල්ලි මා දිහා බලලා කීවා.“නෑ. නෑ. එහෙම කිසි අවුලක් නෑ. ඔය දෙන්නට තියෙන්නේ උදේ පැය බාගයක් විතර මිදුලේ වැවිලා තියෙන තණකොළ ටික ගලවන්න හරි වැටිලා තියෙන කොළ ටික අහුලන්න වගේ පොඩි දේවල්නේ නැතුව ඉස්සර වගේ දර පලන්න, ළිඳෙන් ඇදල වතුර කළගෙඩි උකුලේ තියන් එන්න පිටි කොටන්න, කුඹුරු වැඩ කරන්න කීවේ නෑනේ” තාත්තා ගාණට කතාව ගෙනාවා.ඇද්ද අනුන්ට කැපු වළේ වැටෙන්නේ උඹයි මලේ තනියෙන් නෙමේ මාවත් ඇදගෙන” මම කීවේ මල්ලිට ඔච්චම් කරමින්.“එතකොට මම ද පටන් ගත්තේ” මල්ලි කේන්තියෙන් ඇහුවා.“නැත්නම් මම ද?” මම සැර කළා.“තමුසෙනෙ අර බියෙට්‍රිසෙක් අල්ලගෙන ආවේ මෙතෙන්ට”“ඒක කුස්සියෙන් ඉවර කළානේ. තමුසෙනෙ මෙතනත් ඇදගත්තේ”“තමුසෙ පටන්ගත්ත හින්දනේ”“මෙතන කොහෙද මම පටන් ගත්තේ”අපි දෙන්නා උවමනාවෙන්ම රණ්ඩුව දිගටම ඇදගෙන ගියේ ව්‍යායාම කතාව මග අරින්නයි. ඒත් සීයාට ආපහු මතක් වෙලා කතාව ආයේ පටන්ගන්න බවත් අපි නොදන්නවාම නෙවේ.අරුණි මුතුමලීකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>08</month>
      <day>14</day>
    </date>
    <link>http://www.silumina.lk/2011/08/14/_art.asp?fn=af11081410</link>
    <topic>ප්‍රේමය නම්...</topic>
    <author>රූපාන්ති බුලත්සිංහල</author>
    <content>ආදරය කරන්න ගියාට සමහරුන්ට තැන නොතැන බලන්නෙ නෑ. සමහරු මුළු ලෝකයම තමන්ගේ කරගන්නවා. වටේ පිටේ ඉන්න කිසි කෙනෙක් ගැන කල්පනාවක් නෑ. තැන නොතැන නොබලා සිදුවෙන සමහරුන්ගෙ හැසිරීම් ඛේදජනකයි. සමහර සිදුවීම් කෙළවර වන්නේ මරණයෙන්. ආදරය ජීවිතය ජීවත් කරනවා වෙනුවට මරණය අත්පත් කරදීම කෙතරම් ඛේදනීය ද?බස් රිය, පාළු මංමාවත්, පෙම්වතුන්ට පාරාදීස වෙලා. දෙනෝදාහක් යන එන මාවත් හැමෝගෙම නෙත ගැටෙන බස් රථ, දුම්රිය, ඇතැම් පෙම්වතුන් ඔවුන්ට ම වෙන් කරගෙන වගේ, යථාර්ථයට වඩා සිතින් මවාගත් ලෝකයක සැරිසරණ විට සැබෑව, සැබෑවට ඔවුන්ට අමතක වෙනවා. ඒ සුරංගනා ලෝකයෙන් මොහොතකට මිදී යථාර්ථයට මුහුණ දෙන්නට හැකි නම් කෙතරම් යහපත් ද? ප්‍රේම සමයෙන් පසු ඇරැඹෙන යුග දිවිය ද ප්‍රේමනීය වනු ඇත. යථාවබෝධය සැබෑව අත්දකින්නට මඟ පෙන්වයි. එහෙත් අද අපි දකින පෙම්වතුන් ගේ ප්‍රේමයේ සැබෑ ප්‍රේමය අන්තර්ගතව තිබේ ද?පුංචි දෙයකට අමනාප වී සණ්ඩු කරන ප්‍රේමයේ ඵලය කිමෙක්ද? පෙම්වතිය අමනාප වූ විට උල්පිහියකින් පහර දීම ප්‍රේමය ද? ප්‍රේමය බිඳ වැටීමෙන් ඇතිවෙන සිත් තැවුලට දිවි නසා ගන්නෝ කොපමණ සිටිත් ද?මිරිඟුව පසු පස හඹා යන ජීවිතවල යථාර්ථය දකින්නේ කවදා ද? නිදහසේ ප්‍රේමය යථාවබෝධයෙන් විඳින්නෝ ද නැත්තේ නොවේ. එවැන්නන් අප අතර සැමදාමත් ගෞරවාදරයට පත් වනු ඇත.ගොළු හදවතින් අප තුළ ජනිත කළ දම්මි - සුගත් ආදර අන්දරය අපට අමතක නැත. ඔවුන් අපට කියාදුන්නේ ජීවිතයේ දී ප්‍රේමයට ඇත්තේ පුළුල් පරාසයක් බව ය. ඒ එදා ය.රේල් පාරේ ප්‍රේමය අත්දකින්නට ගිය යුවළකගේ ඛේදවාචකය අපට පසක් කළේ 8 වෙනිදා දිවයින ය. අන්තරාදායක ස්ථානයක මෙලෙස ප්‍රේම කිරීම නුසුදුසු බව අමුතුවෙන් කිව යුතු ද? දුම්රිය පාරේ පෙම් කිරීම නොව ගමන් කිරීම පවා නුසුදුසු ය. කොතෙක් අවවාද කර තිබුණ ද ප්‍රේම කිරීමට යාමේ දී තැන නොතැන නො බැලීම කනගාටුදායක ය.ප්‍රේමය උතුම් ය. එය සැබැවින් ම යෞවනයට උරුමය, එහෙත් ප්‍රේමයේ වටිනාකම ඇතිවන්නේ ප්‍රදර්ශන ප්‍රේමයකින් නොව සත්‍ය ප්‍රේමයකිනි.දිවයින සඳහන් කළ අන්දමට දුම්රිය පාරේ පෙම් කළ පෙම්වතුන් දෙපළටම අත්වූයේ දුක්ඛදායක මරණයයි.දුම්රියට හසුව මිය ගිය තරුණියකගේ සිරුර අවමංගල ශාලාව වෙත රැගෙන ඒම සඳහා එකී අවමංගල ශාලාවට අයත් රථය පදවා ගෙන ගිය රියදුරා දුටුවේ මිය ගිය තරුණිය තම දියණිය බවයි. එය ඇත්තෙන් ම දෛවයේ සරදමක් නොවේ ද?තාත්තා කෙනෙක් මෙය කෙසේ දරා ගන්න ද? තැන නොතැන නොබලා පෙම් කරන්නට යා මෙන් ජීවිතය අහිමි කරගත් දියණියගේ නිසල සිරුර දකින ඒ පියා කෙතරම් කම්පාවට පත්වන්නට ඇද්ද?ආදරණීය සොහොයුර, සොයුරිය ප්‍රේම කිරීමේදී කල්පනාකාරීවන්න. නැත්නම් ඔබට ආදරය කියා දුන් අම්මාට, තාත්තාට ඔබ සදාකාලික කඳුළක් ගෙනෙනු නො අනුමානය.රූපාන්ති බුලත්සිංහලකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>08</month>
      <day>14</day>
    </date>
    <link>http://www.silumina.lk/2011/08/14/_art.asp?fn=af11081412</link>
    <topic>නවලෝක අධිපති එච්. කේ. ධර්මදාස</topic>
    <author>සුනිල් දයා අල්විස්</author>
    <content>අතීතයේ විසූ මහා කළු සිංහලයකු සිහි කරවන මොහු නොසැලෙන උත්සාහය හා අප්‍රතිහත ධෛර්යය නිසා දියුණුවේ ඉහළම හිනිපෙත්තට පිය එසැවූ වෙළෙඳ සිටුවරයෙකි. ප්‍රසිද්ධ රුහුණු පුත්‍රයෙකි. දානපතියෙකි. සමාජ සේවකයෙකි. දේශමාන්‍ය එච්. කේ. ධර්මදාස නමින් හඳුන්වන මෙතුමා වඩාත් ප්‍රකට වූයේ නවලෝක මුදලාලි නමිනි.ඉකුත් 10 වැනිදා ඔහු ජීවිතයෙන් සමුගත්තේය. කාටත් කරුණාබරිත හදවතකින් ‘නැහැ’ ‘බැහැ’ නොකියා උදව් උපකාර කරමින් ක්‍රියා කළ මොහු ජීවිතය ආරම්භ කළේ සුළුවෙනි. ජීවන මාර්ගයේ බාධක මඟ හරිමින් ඔහු ව්‍යාපාරික ලෝකයේ දැවැන්තයකු බවට පත් වූයේය.වසර අනූදෙකක් වූ සිය ජීවිත කාලය නිමාකොට මෙලොවින් සමුගන්නා විට මෙරට මෙන්ම විදේශ රටවල ද නම රැන්දු ව්‍යාපාරික දැවැන්තයකු ලෙස ප්‍රකටව සිටියේය. නොපසුබස්නා උත්සාහය නිසා මහා ධනවතකු බවට පත්ව වෙහෙස මහන්සියෙන් තමන් උපයා ගත් ධනය පරිත්‍යාග කිරීමට ද නොමසුරු විය. මේ නිර්ලෝභී ක්‍රියා පිළිවෙත නිසා ඔහුට වැඩියෙන් ධනය ලැබුණේය. ජීවිතයේ අවසාන කාලය දක්වාම සිය වයස වුවද නොබලා ඔහු වැඩ කෙළේ අන්‍යයන්ට ද ආදර්ශයක් ලබා දෙමිනි. ඔහු මහා ධනවතකු බවට පත්වූයේ මවුපිය උරුමයෙන් හෝ පරම්පරාවෙන් ලැබුණු ඉඩකඩම් හෝ මිල මුදලකින් නොවේ.ඔහු සිය ගමන්මඟ ආරම්භ කරන්නේ රුපියලක් අතැතිවය. ඒ වයස අවුරුදු 14 දී මාතර සුල්තානගොඩ සිට කොළඹට පැමිණෙමිනි.ගමෙන් නගරයට පැමිණෙන මොහු මුලින්ම සිල්ලර කඩයක වෙළෙඳ සේවකයකු ලෙස ජීවන වෘත්තිය ආරම්භ කළේය.සිල්ලර වෙළෙඳාමට අමතර එදා කොළඹට බඩු මුට්ටු රැගෙන ආ ගැල්කරුවන්ට කෑම සපයා දෙමින් ජීවන අත්දැකීම් රැසක් ලබා ගත්තේ අනාගතය සුරක්ෂිත කැර ගැනීමේ අරමුණ ඇතිවය.තමන්ගේම කියා ඔහු ව්‍යාපාරයක් ආරම්භ කරන්නේ පෑලියගොඩදීය. ඒ කොන්ත්‍රාත්තුවට භාණ්ඩ සැපයීමයි. ඈත පළාත්වල සිට කොළඹ වෙළෙඳායතනවලට භාණ්ඩ රැගෙන ආවේ කරත්තවලිනි.මේ වෙළෙඳ ව්‍යාපාරයත් සමඟ ඔහු ක්‍රමයෙන් දියුණු ව්‍යාපාරිකයකු ලෙස පියවරෙන් පියවර ඉදිරි ගමනක් ආරම්භ කෙළේය.පෑලියගොඩ කේන්ද්‍ර කරගෙන ඔහු ආරම්භ කළ ව්‍යාපාර දිනෙන් දින දියුණුවට පත්විය. බත්කඩේ හෝටලයක් බවට පත්වූයේ කොළඹට පැමිණෙන බොහෝ දෙනාට කුස පිරෙන්නට රසවත් ආහාර සපයා දෙන හෝටලයක් ලෙස නමක් රඳවමිනි. ඔහුගේ උත්සාහය නිසා හෝටලය බේකරිය හාල් මෝලට අමතරව ලී වෙළෙඳායතනයක් ද ව්‍යාපාරවලට අලුතින් එක්විය. ඉදිකිරීම් ක්ෂේත්‍රයට අවශ්‍ය දෑ සැපයීමට ද ඔහු අත ගැසුවේය.අත ගැසු සෑම ක්ෂේත්‍රයක්ම ඉහළට ඔසොවා තබමින් දහස් ගණනකට රැකියා ලබා දෙමින් ප්‍රමුඛ ව්‍යාපාරිකයකු ලෙස නැඟී සිටීමට ඔහුට හැකිවිය. ඔහුගේ ප්‍රජා සත්කාර සේවාවේ දැවැන්ත සේවාවක් සිදු කිරීමට නවලෝක රෝහල සමත්ව සිටී. මේ රෝහල මඟින් මේ වන විට ලක්ෂ සංඛ්‍යාත රෝගීන් පිරිසක් ප්‍රතිකාර ලබාගෙන ඇත.මේ රෝහලත් සමඟ නවලෝක සමූහ ව්‍යාපාරයට මේ වන විට අයත් වන ආයතන සංඛ්‍යාව 20 කි. මේ සියල්ලේ නියමුවා මේ වෙළෙඳ සිටුවරයා බව කීම අතිශයෝක්තියක් නොවේ.දාන පාරමිතාවට ලැදි කරුණාව ශ්‍රද්ධාව නිරන්තරයෙන් පිහිටි මෙතුමාගෙන් පරිත්‍යාගයක් ලැබ රටේ කොහේ තැනක හෝ පොදුජන යහපත තකා සිදුවූ සමාජ කටයුතු අපමණය. ඔහු සංස්කෘතික හා කලා කටයුතු වෙනුවෙන් ද සිනමා කර්මාන්තයට නිෂ්පාදකයකු වශයෙන් කලාකරුවන්ට අතහිත දුන්නේය.ආගමික මධ්‍යස්ථාන, ප්‍රජා ශාලා, ක්‍රීඩාංගණ, පාසල්, ළමා ආයතන, මාතෘ නිවාස, දුප්පත් ජනතාව වෙනුවෙන් නිවාස, ශිෂ්‍යත්ව, රෝද පුටු ඇතුළු වෛද්‍ය උපකරණ රජයේ රෝහල් සඳහා ශල්‍යාගාර හා වාට්ටු සංකීර්ණ, වැඩිහිටි නිවාස, තොරණ හා දන්සල් ආදිය පැවැත්වීමෙන් ද මේ ආදි වශයෙන් පොදු ජන යහපතට විශාල මෙහෙවරක් එතුමා සිදු කෙළේ ගරු නම්බුනාම හෝ ප්‍රසිද්ධිය තකා නොවේ.ඔහු සිදුකර විශාල මෙහෙවර වෙනුවෙන් ශාසනික ගරු නාමයන් ඇතුළු රජයෙන් හා විවිධ බහුජන සංවිධාන මඟින් පිරිනැමුණු සම්මාන රාශියකි. ශාසනාභිමාන, දේශමාන්‍ය, ජනරංජන, රුහුණු පුත්‍ර මෙසේ ලැබුණ සම්මාන කිහිපයක්ය.නැසී ගිය මිලින් නෝනා මහත්මියගේ ආදරණිය ස්වාමි පුරුෂයා වූ ධර්මදාස මහතාට දූ පුතුන් හයදෙනෙකි. මාලනි, රුක්මණි, පුෂ්පා, ජයන්ත, පි‍්‍රයානි, සහ උපාලි ඔහුගේ දූ දරුවෝය.සිය දරුවන් තමා ආරම්භ කළ ව්‍යාපාරවලට නායකත්වය දෙමින් ඒවා සාර්ථකත්වය කරා මෙහෙයවීම මෙන්ම තමාගේ නොමසුරු ධන පරිත්‍යාගයෙන් දියුණු වූ අය හා ආයතන දෙස ද බලමින් ඔහු වින්දේ මහත් සතුටකි. ඔහුගේ ව්‍යාපාරික ඥානය මෙරට ව්‍යාපාරිකයන්ට ප්‍රදීපස්ථම්භයක් වනු නොඅනුමානය. සිය ජීවන මෙහෙවර නිමාකොට දැයෙන් සමුගත් දේශමාන්‍ය මහා දානපති එච්. කේ. ධර්මදාස මහතාට නිවන් සුව අත්වේවා!සුනිල් දයා අල්විස්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>08</month>
      <day>14</day>
    </date>
    <link>http://www.silumina.lk/2011/08/14/_art.asp?fn=as1108141</link>
    <topic>දළදා මැදුරෙ තේවා හඬ පැතිරෙනවා!</topic>
    <author>බුද්ධිකා බ්‍රාහ්මණගේ</author>
    <content>දළදා මැදුරෙ තේවා හඬ පැතිරෙනවා!මහමළුවේ ඇහැළ අතු මලින් බර වෙලා. පොළොවට සමාන්තරව එල්ලා වැටෙන මල් කිනිති අගින් වෑහෙන දිය බිංදු රැය පුරා ඇද හැළුණු පිනි වරුසාවේ තරම කියාපාමින් රිද්මයකට තණ පලස සිප ගනී. දුර ඈත ධර්මරාජ විදුහලට ඉහළින් නැඟී හිරුගේ පළමු කිරණ නුවර වැවේ තැන තැන රිදී පැහැ පැල්ලම් ඇතිකර සුළං පහරට සෙලවෙයි.තිබ්බොටුවාවේ ශ්‍රී සිද්ධාර්ථ මේධංකර හිමි කරඬුව දෝතින් දරා සිටියදී“නන... නා... නා නනනන නා... නා... නනනානා... ආ... ආ... ආ...” දළදා මාලිගාවෙන් නැගුණ ඝණ්ඨා හඬත් සමඟ තේවා හඬ රැව් පිළිරැව් දෙයි.තවමත් උදෑසන 5.40 පසුවී නැත. සුදුවතින් සැරසුණු උවැසි උවැසියෝ ලහි ලහියේ දිව යන්නේ පාන්දර ගිලන්පස පූජාව අතරතුර දළදා සමිඳුන් වැඳ පුදා ගන්නටයි.මෙසේ යන උවැසි උවැසියන් අතර කුඩා ළමෝ ද සිටිති. ඔවුන් අතරින් බොහෝ දෙනෙක් දුර බැහැර සිට පැමිණි අයයි. දිනපතාම “අලුයම් තේවාව“ පැවැත්වෙද්දී දළදා සමිඳුන් වැඳ පුදා ගැනීමට මහනුවර නගරවාසීහු මෙන්ම ව්‍යාපාරිකයෝ ද පුරුදු වී සිටිති.දළදා වහන්සේට පූජා උපහාර දැක්වීම සිදු කරනුයේ ජීවමාන බුදුරජාණන් වහන්සේට කරන පූජාවක් ලෙසිනි. මේ නිසාම තේවාව බාර භික්ෂුන් වහන්සේ මෙන්ම නිලධාරී මණ්ඩලය පැරැණි සිරිත් විරිත් අනුව වගකීම් සහගතව කැපවීමකින් බුද්ධ ගෞරවය රැකෙන සේ ඒ ඉටුකිරීමට කැපවී සිටිති.දළදා වහන්සේ උදෙසා දිනකට තුන්වරක් තේවා කටයුතු පැවැත්වෙයි.ඒ අලුයම් තේවාව, නවපෑ තේවාව සහ හවස පූජාව යනුවෙනි. දළදා මාලිගාවේ දවස ආරම්භ වන්නේ අලුයම තේවාවෙනි. ඒ සඳහා මාලිගාවේ මුළුතැන්ගේ කටයුතු පාන්දර දෙකට පමණ අරඹයි.මහමළුවේ සිට පාන්දර දළදා මාලිගයේ අසිරිය නරඹමින් සිටින අතරතුර අපට ඇසුණේ අලුයම තේවාව ආරම්භ කිරීම සඳහා වන හේවිසි නාදයයි. මෙය හඳුන්වන්නේ ‘අලියන්දුරේ’ නමිනි.මුළුතැන්ගෙයි සිට හේමකඳ පයිංඩ කරමින්දැනටමත් අලුයම තේවාව සඳහා භික්ෂුන් වහන්සේ සූදානම්ව සිටිති. දළදා වහන්සේ වැඩ සිටින මාලිගාවේ යතුරු තැන්පත් කර ඇත්තේ ආරක්ෂිතවය. නිතර යතුරු දමා වසා ඇති මෙම දොරටු විවෘත කරනුයේ තේවා කටයුතු සඳහා සහ තවත් විශේෂ අවස්ථා කීපයකදී පමණි.වර්තමානයේ තේවාව බාරව කටයුතු කරන ප්‍රධාන භික්ෂුන් වහන්සේ වන තිබ්බොටුවාවේ ශ්‍රී සිද්ධාර්ථ මහානායක හිමියන් වට්ටෝරු රාල වෙත යතුරු බාර දුන්නේ චාරිත්‍රානුකූලවය. වට්ටෝරු රාල යතුරු පයිංඩ කරගෙන වැඩ හිඳින මාලිගාවේ දොරටුව අසලට පැමිණි පසු දොරටුවට පිවිසීමට පෙර නායක හාමුදුරුවන්ගේ පා දෝවනය කළේ දොරකඩ ආරච්චිය.දොරකඩ ආරච්චි යනු මාලිගාවේ දොරටුව ආරක්ෂා කරන්නායි. වර්තමානයේ ද අතීතයේ මෙන් තේවාව බාර හිමිනමගේ අවසරයක් නැතිනම් එම දොරටුවෙන් පිටස්තර කිසිවකුටත් ඇතුළු වීමට මෙම දොරකඩ ආරච්චි දෙදෙනගෙන් ඉඩක් නැත.දළදා වහන්සේගේ පැවිදි භාරකරුවන් වන්නේ මල්වතු මහා විහාරයේත්, අස්ගිරි මහා විහාරයේත් මහ නායක ස්වාමීන් වහන්සේ දෙනමය. වස් සමාදන් වීමේ පොහොය කර්මයත් සමඟ වසරින් වසර දළදා වහන්සේට තේවා කිරීමේ වගකීම මෙම විහාරස්ථාන දෙක අතර හුවමාරු වෙයි.පසුගිය මස 15 වැනිදා තෙක් තේවා කටයුතු බාරව කටයුතු කළේ අස්ගිරි පාර්ශ්වයයි. මල්වතු පාර්ශ්වයට එම වගකීම හිමිවීමත් සමඟම මල්වතු පාර්ශ්වයේ මහා නායක තිබ්බොටුවාවේ ශි‍්‍ර සිද්ධාර්ථ සුමංගල හිමි විසින් ඒ සඳහා පත්කර ඇති භික්ෂුන් වහන්සේ අතරින් ප්‍රධානියා ලෙස පත්කර ඇත්තේ තිබ්බොටුවාවේ ශ්‍රී සිද්ධාර්ථ මේධංකර මහනායක හිමියන්ය.පිරිත් මණ්ඩපය ඉදිරිපස මල් ආසනයතේවාවන් පිළිබඳව උන්වහන්සේ විස්තර කළේ මෙසේයි. “එදා බුදුන් වහන්සේ ජීවමාන කාලයේදී උන්වහන්සේගේ අග්‍ර උපස්ථායක ආනන්ද ස්වාමීන් වහන්සේ සිදුකළ මෙහෙය කුමක් ද? අද මට පැවරී ඇත්තේ එයයි. එදා උන්වහන්සේ එය ඉටු කළේ මොනතරම් භක්තියකින් ද මා ද මට පැවැරී ඇති වගකීම පැවිදි ජීවිතයේ මා ලද භාග්‍යයක් සේ සලකා ඉටු කරනවා.”තේවා පැවැත්වෙන විට මහජනතාවට එම පූජා විධි දැක බලා ගැනීමට අවසර නැත. තේවා බාර හිමිවරුන්ටත් ඊට සම්බන්ධ වන වට්ටෝරු රාල, කත්තියන රාල, ගෙපලුම් රාල වැනි මුලෑදැනිවරුන් පමණයි එම පූජා විධි දැකගන්නේ.හේවිසි හඬ තවමත් රැව් පිළිරැව් දෙයි. පෝලිමට පැමිණෙන සැදැහැවතුන් පිරිත් මණ්ඩපය ළඟදී තමන් ගෙන ආ මල් වට්ටිය හඳුන් කූඩුවේ දොරටුව අසල සිටින ස්වාමීන් වහන්සේ අතට බාර දෙයි.දළදා මාලිගයේ උඩු මහලේ මල් ආසනය ඉදිරිපිට ඇත්තේ පිරිත් මණ්ඩපයයි. හදුන්කූඩව ඇත්තේ එතැනින් ඇතුළු වූ පසුයි. විශේෂයෙන් දළදා මාලිගාවේ දානය බාරගත් සැදැහැවතුනට හැර එම දොරටුවෙන් කිසිවකුට පිවිසීමට අවසර නොලැබෙයි.හිමිදිරි පාන්දරින්ම තේවාව අතරතුර දළදා සමිඳුන් වැඳ පුදා ගැනීමට පැමිණි සැදැහැවතුන් සියලු දෙනා වැඳ පුදා අවසන් වූ පසු තේවා කටයුතු අවසන් කර තේවා කට්ටලය නැවතත් උඩු මහලින් පහත මාලයට පැමිණෙයි.තේවා කට්ටලයට අයත් පිරිස පහත මාලයේ දොරටුව ඉදිරිපිටඑහි කටයුතු අවසන් වන්නේ නැවත වතාවක් දොරවල් වසා යතුරු සියල්ල එක්කොට වට්ටෝරු රාල විසින් නායක ස්වාමීන් වහන්සේ වෙසෙන ආවාස ගෙයි ඊට හිමි ආරක්ෂිත ස්ථානයේ තැන්පත් කිරීමෙන් අනතුරුවයි.උදෑසන තේවා කටයුතු අවසන් වූයේ උදේ 7.30 ට පමණය. ඒ වන විටත් පහත මාලයේ දොරටුව ඉදිරිපිට පෝලිමට සිටගත් පිරිසකි. එම පෝලිම අලුත් මාලිගාව තෙක් දිගු වී ඇත.ඒ පිළිබඳව අප සමඟ විස්තර කළේ කාරියකරවන කෝරාළ තනතුර දරන චමින්ද කරුණාතිලක මහතායි.“අද බදාදා. අද තමයි නානු මුර මංගල්ලය. මේ සෙනඟ ඉන්නෙ නානු අරගෙන යන්න. මංගල්‍ය ඉවර වුණාට පස්සේ මේ පල්ලෙමාලෙ දොරටුව ළඟට නානු ගෙනත් බෙදලා දෙනවා. සැදැහැවතුන් විශ්වාස කරනවා නානුවල ලොකු ඖෂධීය ගුණයක් තිබෙන බව.”නානු මුර මංගල්‍ය යනුවෙන් හඳුන්වන්නේ බුදු හිමියන් ජීවත්ව සිටියදී සිදුකළ පැන් පහසුවීමයි (නෑමයි) සෑම බදාදා දිනකම මෙම සංකේතවත් උත්සවය පැවැත්වෙයි. මෙදිනට දළදා මාලිගයේ රාජකාරි සඳහා කවිකාර මඩුව මෙන්ම ආලත්ති අම්මාවරු ද රැස්වෙති.කවිකාර මඩුව දළදා වහන්සේට උපහාර දක්වමින් කවි ගායනා කිරීම සිදු කරති. උඩුවියනකින් ආවරණය කර හේවිසි හඬ නංවමින් නානු සහිත භාජනය පෙර පරිදිම නායක හිමිපාණන් පෙරටු කරගෙන තේවාවට රාජකාරීමය වශයෙන් සහභාගි වන පෙරහරින් පල්ලෙමාලේ දොරටුවෙන් ඇතුළු විය.දරුවන් දළදා සමිඳුන්ට පූජා කරමින්හේවිසි, හොරණෑ, දවුල්, තැම්මැට්ටම් සහිත හේවිසි කට්ටලය දිගින් දිගටම වාදනයෙහි නිරත වෙයි. ඒ අතරින් උස්ව ඇසෙන්නේ කවිකාර මඩුවේ ගායන හඬයි. දළදා මාලිගයම දෙදරවමින් උස්ව වාතලය සිසාරා ගමන් කරන ඒ නාදය සැබැවින්ම බුද්ධාලම්භන පි‍්‍රතිය වැඩි කරවයි.ඒ හඬෙහි අපිටම ආවේණික වූ නාද මාලාවක් කැටිව ඇතැයි හැඟේ. නානු මුර මංගල්‍යයත් සමඟම දළදා වහන්සේ සඳහා පැවැත්වෙන දවසේ දෙවැනි පූජාව වන නවපෑ තේවාවේ කටයුතු ද සිදු කෙරිණි.නවපෑ තේවාව සඳහා දානය සකස් කිරීම සඳහා හාල් සේරු 32 ක් යොදා ගනී. එළවළු වර්ග 32 කින් (ව්‍යංජන) මෙන්ම විශේෂයෙන් කැවුම් වර්ග පහක් සාදති. මෙසේ දිනපතාම මෙම ආහාර සැකසීම සිදු කරනුයේ දළදා මාලිගාවේ ඇති මුළුතැන් ගෙයිය.දානය සකස් කරනු බැලීමට හෝ දානය සැකසීමට පිටස්තර කිසිවෙකුට ඊට ඇතුළත් විය නොහැක. මුළුතැන්ගෙයි ප්‍රධානියා වන්නේ මුළුතැන් රාලයි. ඔහුට අවශ්‍ය සියලු දේ සැපයීමේ වගකීම පැවැරී ඇත්තේ කාරියකරවන කෝරාළ වෙතයි. දළදා සමිඳුන්ගේ ගිහි බාරකරුවා වන දියවඩන නිලමේට පසුව තේවාව පිළිබඳව වගකීම දරන්නේ කාරියකරවන කෝරාළයි.නවපෑ තේවාවේ කටයුතු අවසන් වූයේ උදෑසන 11 ට පමණය. සැදැහැවතුන් ගෙන ආ කිරි ආහාර ආදිය ද දළදා හිමි අබියස පූජා කිරීම් මෙම අවස්ථාවේදීම සිදු කෙරිණි.කවිකාර මඩුවේ පිරිස ඇසළ පෙරහරේ ආශිර්වාද ගී කියමින්...හන්දෑ තේවාව සඳහා ගිලන්පස පිළියෙල කිරීම සඳහා මීපැණි, උක් හකුරු, අඹ, සූකිරි, අන්නාසි, දොඩම්, එළගි තෙල්, ඉඟුරු, ඉඟුරු දෝසි, මුද්දරප්පලම්, හකුරු, වගේම ඇල්තෙලිජ්ජත් ගන්නවා.” යනුවෙන් අප හා පැවැසුවේ කාරියකරවන කෝරාළය.දහවල පුරාම අවුරැසින් දිලිසුණු නුවර වැව අඳුරු වලාවකින් වැසී ගොසිනි. බහිරව කඳු මතින් බැස යන හිරුගේ අවසන් කිරණ පත්තිරුප්පුව මතට වැටී ඇත්තේ සැන්දෑ තේවාව ඇරැඹීමට ආසන්න බව පැවසීමට මෙනි.“හවසට ගිලන්පස පූජා දෙකක් සිදු කෙරෙනවා. එකක් හවස 6 ට විතර අනෙක 7.30 ට. එසේ කිරීමට විශේෂ හේතුවක් තිබෙනවා” යනුවෙන් ඒ අතීත කතාව අප හා පැවැසුවේ දළදා මාලිගාවේ දේශීය බෞද්ධ කටයුතු ලේකම් කේ. මීගස්කුඹුර මහතායි.“කීර්ති ශ්‍රී රාජසිංහ රජතුමාගේ කාලේ රජතුමා මාලිගාවේ තේවා සඳහා නිතරම සහභාගි වී තිබෙනවා. එක් දවසක් රජතුමා බැහැරකට ගිහින් පැමිණීමට තරමක් ප්‍රමාද වෙලා.රජතුමා පැමිණීමට ප්‍රමාද වුවත් පූජාව බාරව සිටි ස්වාමීන් වහන්සේ පූජාව තබා අවසන්කර නැවතත් පන්සලට වැඩම කරලා. මේ අතර රජතුමා මාලිගාවට පැමිණ තිබෙනවා. ගිලන්පස පූජාව තබා අවසන් වූ බව දැනගත් රජතුමා නැවතත් වතාවක් පූජාවක් තබන ලෙස හාමුදුරුවන්ගෙන් ඉල්ලීමක් කර තිබෙනවා.නමුත් එම අවස්ථාවේ විහාරය වෙතට මිස නැවතත් මාලිගයට නොවඩින බව හාමුදුරුවන් වහන්සේ කියා තිබෙන බව පැවැසෙනවා. කෙසේ වෙතත් රජතුමා නැවතත් ගිලන්පස පූජාවක් තැබු නිසා එම පූජාව එදා සිටම මේ දක්වා හවස් වරුවේ දෙවැනි පූජාව ලෙස පවත්වන බව සඳහන් වෙනවා.”අලුයම් තේවාවට මෙන්ම හැන්දෑ තේවාවට ද සැදැහැතියෝ බොහෝ දෙනෙක් සහභාගි වෙති. ඒ අතරින් බිලිඳුන් වඩා ගත් මවු පියවරු ද වෙති. මේ පුංචි දරුවන් වඩාගෙන මාපියන් පැමිණ සිටින්නේ සුවිශේෂි කාර්යයක් සඳහායි.ඒ මේ පුංචි දරුවන් දළදා සමිඳුන් වෙත පූජා කිරීමටයි. මහනුවර මෙන්ම ඒ අවට වැසියන් අද ද තම දරුවනට ආශීර්වාද කරන්නේ “දළදා හාමුදුරුවන්ට පූජා කළ දරුවෙක්නෙ, ඔබලාට කවදාවත් වරදින්නේ නැහැ” යනුවෙනි පවසමිනි.තේවා හඬ තවමත් උස්ව රැව් දෙයි. බහිරව කඳු මතින් හිරු සැඟවී ගොස්ය. විදුලිය එළියෙන් ආලෝක වූ පත්තිරිප්පුව දෙස සහ මාලිගය මළුවෙහි සිට බලන විට අලංකාර දසුනකි. එහි ඡායාව නුවර වැව පුරාම මවා ඇත්තේ සොඳුරුතම රූ රටාවකි.බුද්ධිකා බ්‍රාහ්මණගේඡායාරූප - ගිහාන් චමින්දඡායාරූප සහාය දළදා මාලිගාවේ මාධ්‍ය ඒකකයකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>08</month>
      <day>14</day>
    </date>
    <link>http://www.silumina.lk/2011/08/14/_art.asp?fn=as1108142</link>
    <topic>දළදා පුරාණය වඳිමු</topic>
    <author>රමණී සුබසිංහ</author>
    <content>දළදා පුරාණය වඳිමුතිලෝගුරු සම්මා සම්බුදුරජාණන් වහන්සේ පන්සාළිස් වසක් පුරා සියලු ලෝවාසීන් කෙරෙහි පතළ මහා කරුණාවෙන් දේශනාකොට වදාළ සුවාසු දහසක් ශ්‍රී සද්ධර්මයේ පහස ලැබු ශ්‍රී දන්ත ධාතුන් වහන්සේ ජීවමාන බුදුරජාණන් වහන්සේ හා සමකොට සැලැකේ.සම්බුද්ධ පරිනිර්වාණයෙන් පසු උන්වහන්සේ ගේ ශ්‍රී දේහය ආදාහනය කළ අවස්ථාවේ ලලාට ධාතුන් වහන්සේ, දෙඅකු ධාතුන් වහන්සේ හා සතර දළදා වහන්සේ අළු බවට පත් නොවුණ බව දළදා ඉතිහාසයේ සඳහන් වේ. තථාගතයන් වහන්සේ ගේ පරිනිර්වාණය සැළ වූ වහාම දඹදිව රජකළ සෙසු රජ දරුවෝ සේනා සහිතව පැමිණ සර්වඥ ධාතුන් වහන්සේට තම අයිතිය කියන්නට වූහ. මේ අර්බුදය දුටු ද්‍රෝණ නම් බමුණා එය සමථයකට පත්කොට සියලු රජ දරුවන් සමඟි කරවා ධාතුන් වහන්සේ අට කොටසකට බෙදා වෙන්කර දීමට කටයුතු කළේය. පසුව ඒ රජදරුවන් විසින් චෛත්‍ය අටක් සාදවා සර්වඥ ධාතුන් එහි නිධන් කොට පූජෝපහාර පවත්වනු ලැබීය.අළු නොවී ශේෂ වූ සතර දළදා වහන්සේ අතරින් එක් දළදාවක් තව්තිසාවේ ද, තවත් දළදාවක් නා ලොව ද, තවෙකක් ගන්ධාර දේශයෙහි ද නිධන් කොට ඇති බව දළදා ඉතිහාසයේ සඳහන් ය. අද අප ජීවමාන බුදුරජාණන් වහන්සේ හා සමකොට ගෞරවාදරයෙන් වන්දනාමාන කරනුයේ ඛේම නම් රහතන් වහන්සේ විසින් දන්ත පුරයේ කළිඟු රට බ්‍රහ්මදත්ත රජුට බාර කළ සර්වඥයන් වහන්සේ ගේ යටි හනුවේ වාම ශ්‍රී රදනක දළදා වහන්සේට ය.කලිඟු රට බ්‍රහ්මදත්ත රජුගෙන් පසු ඔහු පුත් කාසි රජු ද, ඔහුගේ අවෑමෙන් සුනන්ද රජු ද ආදි ලෙස එම පරපුරේ පාලකයන් සමූහයක ආරක්ෂාව හා පුද පූජා යටතේ පැවැති දළදා වහන්සේ ගුහසීව රජුට බාර විය. මිථ්‍යා මතධාරියකු වුවද, බුදුරජාණන් වහන්සේ ගේ ගුණ අසා පැහැදුණු ගුහසීව රජු දළදා වහන්සේට ඉමහත් ගෞරවාදර හරසර දැක්වූයේය. එයින් කෝපයට පත් මිථ්‍යා දෘෂ්ටිකයින් විසින් ගුහසීව රජු මිනී ඇටයකට වඳින බව පවසමින් පැළලුප් නුවර පණ්ඩු රජුට කේලාම් කියා බිඳවනු ලැබූහ.ගුහසීව රජු කෙරෙහි කෝපව ඔහු අල්ලාගෙන එන ලෙස නියෝග කළත් දළදා වහන්සේ ගේ ප්‍රාතිහාර්යයන් දැක සතුටට පත් වූ පණ්ඩු රජු ද නැවතත් එහි භාරකාරත්වය ගුහසීව රජුටම පැවැරීය. දළදා වහන්සේ ලබා ගැනීම සඳහා කලින් කල පැමිණෙන තර්ජන හමුවේ උන්වහන්සේ ගේ ආරක්ෂාව පතා ශ්‍රී ලංකාවට වැඩම කරවීමට ගුහසීව රජු කල්පනා කෙළේ ය. තම දියණිය හේමමාලාවන්ට සහ බෑනණුවන් වන දන්ත කුමරුට ඒ කාර්යය බාර කළේය.දාඨාවංශයේ සඳහන් වන ලෙස දළදා වහන්සේ ලබා ගැනීමට ප්‍රයත්න දැරූ පළමු ලාංකේය රජු ලෙස සැලැකෙන්නේ මහසෙන් රජු ය. දළදා වහන්සේ ලබා දිය නොහැකි නම් උන්වහන්සේ සඳහා යොදාගත් ජලය ටිකක් හෝ දෙන ලෙස රජු කළ ආයාචනයක් ගැන එහි සඳහන් ය.දළදා වහන්සේ ලංකාවට වැඩම කරවීමට ඒ ඉල්ලීම ද හේතුවක් විය.ක්‍රි. ව. 310 දී ලක්දිවට වැඩම කරවූ දළදා වහන්සේ මහත් හරසරින් පිළිගත් කිත්සිරිමෙවන් රජු විසින් උන්වහන්සේ අනුරාධපුර නගරයට ඊශාන දිගින් පිහිටි මේඝගිරි විහාරයේ තැන්පත් කරනු ලැබීය. එහි දී මහත් භක්ත්‍යාදරයෙන් දළදා වහන්සේ වන්දනාමාන කොට පළමුවරට ලක් රජය දළදා හිමිට පූජා කළේය. එදවස පටන් දන්ත ධාතුන් වහන්සේ මේ රටේ සෞභාග්‍යයේ සංකේතය බවට පත්වූහ. රාජ්‍ය පාලකයන් ගේ ධාර්මිකත්වයේ සංකේතය බවට පත්වූහ.‘බුදුරජාණන් වහන්සේ ගේ දළදා වහන්සේ ඉතා සුදු පැහැයෙන් විය යුතුය. එසේ නම් මේ දළදාව අව පැහැ ගැන්වී ඇත්තේ ඇයි?’කිත්සිරිමෙවන් රජුට දළදා වහන්සේ පිළිබඳ යම් සැකයක් ඇති විය. එකෙණෙහි ම දළදා වහන්සේ අහසෙහි දක්ෂිණාවෘතව ගමන් කොට, සවණක් රැසින් පෙළහර පා වදාරා සියලු ජනයා ගේ සැක සංකා දුරු කළහ. ඒ දළදා වහන්සේ ලක්දිව පෑ පළමු පෙළහර යි.එවිට රජතුමා සිංහාසනය මත සුදු ඇතිරිලි එළා ඒ මත දළදා වහන්සේ වැඩමවා සමන් මල් රැසකින් වැසීය. එකෙණෙහි ම දළදා වහන්සේ මල් ගොඩ මුදුනෙහි පැන නැඟී මල් කෙමියෙහි වැඩ හිඳ බුදු රැස් විහිදුවාලුහ. ඒ ලක්දිව දෙවැනි දළදා පෙළහරයි.රජතුමා නැවතත් සිංහාසනය මත ඇතිරිල්ලක් එළා දළදා වහන්සේ ඒ මත වැඩ හිඳුවා තවත් සිනිදු සළු සියයකින් පමණ වැසී ය. එකෙණෙහි ම දළදා වහන්සේ ඉන් උඩට මතු වී සිවු දිශාවන් හි බුදු රැස් විහිද වූහ. එවේලේ මහ පොළව කම්පා විය. මහ සයුර නිසල විය, වැසි වැසිණි. දළදා වහන්සේ කෙරෙහි පැහැදුණු කිත්සිරි මෙවන් රජු උන්වහන්සේ වෙනුවෙන් අපමණ පුද පූජා පෙරහර පැවැත්වීය. අනාගත රජ දරුවන් විසින් ද දන්ත ධාතුන් වහන්සේට මෙසේ පුද පූජා පැවැත්විය යුතු බවට ලේඛනයක් ද ලියවා තැබීය.කිත්සිරි මෙවන් රජුගෙන් පසු අනුරාධපුර යුගයේ පසුකාලීන පාලකයන් ද දළදා වහන්සේට මහත් ගෞරවාදර දැක්වූ බව ඉතිහාසයේ සඳහන් ය. ධාතුසේන රජු (ක්‍රි. ව. 455 - 473) දළදා මැදුර ප්‍රතිසංස්කරණය කොට දළදා වහන්සේ වෙනුවෙන් කරඬුවක් ද පූජා කොට වන්දනාමාන කර තිබේ. පළමුවැනි අග්ගබෝධි රජු, දෙවැනි සේන රජු, උදය රජු හා සිවුවැනි මිහිඳු රජු ද දළදා වහන්සේ වෙනුවෙන් කළ සුවිශේෂි උපහාර පිළිබඳ තොරතුරු ඇත. දළදා වහන්සේ වැඩ හිඳුවීම සඳහා අනුරාධපුර රාජධානියේ ඉදිවූ දළදා මැදුරු කීපයක් පිළිබඳ තොරතුරු ඇත. මඩුකන්දේ කඩුබලගම වෙහෙර, ඉසුරුමුණිය, ධම්මචක්කගේහය හෙවත් දළදා මාලිගාව, දළදා ප්‍රදර්ශන මැදුර ඒ අතර වේ.අනුරාධපුර යුගයෙන් පසු ශ්‍රී දළදා වහන්සේ වැඩ සිටි දෙවන රාජධානිය ලෙස සැලැකෙන්නේ පොළොන්නරුවයි. අටදාගෙය, වටදා ගෙය, හා හැටදා ගෙය පොළොන්නරු රාජධානියේ ඉදිවූ දළදා මාළිගාවන් ලෙස සැලැකේ. පොළොන්නරු යුගයෙන් පසු දළදා වහන්සේ වැඩ සිටි තෙවන රාජධානිය වන්නේ දඹදෙණියයි. තුන්වැනි විජයබාහු රජු (ක්‍රි. ව. 1232 - 1236) දෙවැනි පරාක්‍රමබාහු (1236 - 1271) සිව්වන විජයබාහු (1271 - 1273) දඹදෙණි යුගයේ දී දළදා වහන්සේ වෙනුවෙන් අපමණ ගෞරවාදර, පුද පූජා දැක්වූ රජ දරුවන් ය. බෙලිගල පර්වතයේ දළදා මාලිගාව, මාලිගාගල පර්වතයේ දළදා මාලිගාව, ශ්‍රී විජයසුන්දරාරාමය, දඹදෙණි රාජධානියේ දළදා මන්දිර ලෙස සඳහන් ය. ඉන්පසු යාපහුව රාජධානියත්, කුරුණෑගල රාජධානියත් දළදා වහන්සේ වැඩ සිටි සිව්වැනි හා පස්වැනි රාජධානි බවට පත් වේ. එතැන් සිට පිළිවෙළින් ගඟසිරිපුර හෙවත් ගම්පළ රාජධානිය, ශ්‍රී ජයවර්ධනපුර කෝට්ටේ රාජධානිය, සීතාවක රාජධානිය දළදා වහන්සේ වැඩ සිටි රාජධානි වේ.කීර්ති ශ්‍රී මේඝවර්ණ රජ දවස පටන් මහා සංඝරත්නය, ශ්‍රද්ධා සම්පන්න රජදරුවන් හා බෞද්ධ මහා ජනතාව ශ්‍රී දන්ත ධාතුන් වහන්සේ සිය මුදුන් මල්කඩ සේ සලකා වැඳුම් පිදුම් කළහ. එමෙන් ම විවිධ සතුරු ආක්‍රමණ පැවැති කාලයන් හි දී තම දිවි දෙවැනි කොට උන්වහන්සේ ආරක්ෂා කළහ.එසේ දිවි හිමියෙන් ආරක්ෂා කරන ලද ශ්‍රී දන්ත ධාතුන් වහන්සේ ;ලීකවාසී බෞද්ධ ජනතාවගේ ගරු බුහුමන්, පූජෝපහාර ලබමින් සෙංකඩගලපුර අත්‍යාලංකාර මන්දිරයක වැඩ සිටින්නේ පළමුවැනි විමලධර්මසූරිය රජ දවස පටන් ය.දළදා වහන්සේට ගෞරව දැක්වීම සඳහා පෙරහර පැවැත්වීමේ සිරිත දළදා වහන්සේ මෙරටට වැඩම කරවීම දක්වා ම අතීතයට දිව යයි. දළදා වංශයේ සඳහන් වන ලෙස කිත්සිරි මෙවන් රජතුමා දළදා වහන්සේ මහත් ගෞරවයෙන් පිළිගෙන දෙවනපෑතිස් රජු විසින් කරවන ලද ‘ධම්මචක්කගෙය’ නම් ප්‍රසාදයේ තැන්පත් කොට පුද පූජා පවත්වා ඇති අතර වසරක් පාසා දන්ත ධාතුන් වහන්සේ අභයගිරියට වඩම වා පෙරහර ද පවත්වා ඇත. මහා වංශයට අනුව ලක්දිව පවත්වන ලද ප්‍රථම දළදා පෙරහර වන්නේ ද එයයි.වාර්ෂික ඇසළ පෙරහරේ ආරම්භය කන්ද උඩරට රාජ්‍යය ඇරැඹු පළමුවැනි විමලධර්මසූරිය රජ දවස දක්වා දිව යයි. ඓතිහාසික තොරතුරුවලට අනුව එම පෙරහර දෙවියන්ට පූජෝපහාර පිණිස සිවු මහා දේවාලයේ පෙරහර ලෙස පැවැත් වූ බව පෙනේ. ඇසළ පෙරහරට දළදා පෙරහර එකතු වන්නේ කීර්ති ශ්‍රී රාජසිංහ රජ දවස ය. (ක්‍රි. ව. 1747 - 1781) ය. වැලිවිට සරණංකර සංඝරාජ හිමියන්ගේ සහ ශ්‍යාමෝපසම්පදාව මෙරටට ගෙන ආ උපාලි මහ රහතන් වහන්සේ ගේ ඉල්ලීමට අනුවය. ඒ අනුව ක්‍රි. ව. 1753 දී දළදා පෙරහර පෙරටු කොට නාථ, විෂ්ණු, කතරගම හා පත්තිනි යන සිව් මහා දේවාල පෙරහර ගමන් ගන්නා ආකාරයට සෙංකඩගලපුර ඇසළ පෙරහර මංගල්‍යය ආරම්භ විය. එදා පටන් අද දක්වා ම ඇසළ පෙරහර චිරාගත සම්ප්‍රදායානුකූලව, ජාතියේ අභිමානත්වය විදහා දක්වමින් පැවැත්වේ.ඇසළ පෙරහර මංගල්ලය ආරම්භ වන්නේ සුබ මුහුර්තියෙන් සතර දේවාලයන්හි කප් සිටුවීමත් සමඟ ය. කප සඳහා තෝරා ගැනෙනුයේ පේකොට තබන ලද පණස වෘක්ෂයේ ශාඛාවකි. පෙරහරේ ගමන් කරන සියලු දෙනා ගේ ආරක්ෂාවටත්, කිසිදු උපද්‍රවයකින් තොරව සියලු කාර්යයන් ඉටු කිරීමටත් දේවාශීර්වාදය ප්‍රාර්ථනා කිරීම කප් සිටුවීමෙන් සිදු කෙරේ. විෂ්ණු දේවාලය, නාථ, කතරගම හා පත්තිනි දේවාල ඉදිරිපිට ‘කප’ සිටුවීමෙන් පසු ඒ ඒ දේවාලවල කපු මහතුන් විසින් ඒ වටා පංච තූර්යය නාදයෙන්, දේවාභරණ වැඩමවා අභ්‍යන්තර පෙරහර දින පහක් තිස්සේ පවත්වනු ලැබේ. කුඩා දරුවන්ට මේ පෙරහර පෙන්වීමෙන් වස් දොස් නැතිවන බවට අතීතයේ පටන් විශ්වාසයක් පවතී.දේවාල අභ්‍යන්තර පෙරහර පහට පසුව ආරම්භ වන්නේ කුඹල් පෙරහරයි. අතීතයේ කුඹල් පෙරහර ඉදිරියෙන් අලුත් වළං කදක් ගත් කුඹලකු ගමන් කිරීමේ සිරිතක් පැවතුණි. එසේ රැගෙන යන අලුත් වළං ශ්‍රී දළදා මාලිගාවට පූජා කෙරිණි. මේ පෙරහර කුඹල් පෙරහර ලෙස හඳුන්වනු ලැබ ඇත්තේ ඒ නිසා ය.වත්මන් කුඹල් පෙරහරේ මේ චාරිත්‍රය සිදු නොවේ. කුඹල් පෙරහරේ ආරම්භක දිනයේ දියවඩන නිලමේ තුමා එහි ගමන් කරන අතර සෙසු දින හතරේ සිවු මහා දේවාලයන්හි නිලමේවරු ගමන් කරති.මේ පෙරහරට සහභාගි වන නිලමේවරු වර්ණ භාවිත කරන්නේ නැත. ඔවුහු සුදු පැහැති මුල් ඇඳුමෙන් පමණක් සැරසෙති. පෙරහරේ අලි ඇතුන් සංඛ්‍යාව අඩු ය. දැල්වෙන පන්දම් හා ආලෝකය, නැටුම් හා වාදන ශිල්පීන් අඩු ය. එම නිසා පෙරහරේ වර්ණවත් බව අඩු ය.කුඹල් පෙරහර පහෙන් පසු ඇරැඹෙන්නේ රන්දෝලි පෙරහරයි. එය ඉතා වර්ණවත් ය. නිලමේවරුන් ගේ ඇඳුම් ආයිත්තම් ඉතා වර්ණවත් ය. කොඩි, සේසත් විශාල ප්‍රමාණයකි. අලි ඇතුන් ද බොහෝ ය. මේ නිසා පෙරහර ඉතා වර්ණවත් ය. එසේ වර්ණවත් බව වැඩි නිසා වත්මන් හි මේ පෙරහර ‘රන්දෝලි පෙරහර’ ලෙස හැඳින්වේ.රන්දෝලි පෙරහර අවසන් වන්නේ ඇසළ පුර පසළොස්වක හෝ නිකිණිපුර පසළොස්වක පොහොය මුල් කරගෙන අවසන් මහා රන්දෝලි පෙරහර පැවැත්වීමත් සමඟ ය. අවසන් පෙරහර ඉතා වර්ණවත් ය. අලි ඇත්තු, කලා ශිල්පිහු විශාල ප්‍රමාණයක් ඊට සහභාගි වෙති. අවසන් මහ පෙරහර නිමා වීමත් සමඟ එදින මධ්‍යම රාත්‍රියේ පෙරහර කරඬුව අස්ගිරි ගෙඩිගේ විහාරය කරා වැඩම වනු ලැබේ. ඒ කෙටි පෙරහරකිනි. ඉන්පසු පෙරහර කරඬුව විහාරයෙහි තැන්පත් කරන අතර පසුදා දහවල් පෙරහර ආරම්භ වන තුරු ශ්‍රී දළදා මාලිගාවේ තේවා කටයුතු සිදු කරන ආකාරයෙන් ම හේවිසි පූජා ඇතුළු සියලු තේවා කටයුතු සිදු කෙරේ.දිය කැපුම් පෙරහර හා දහවල් පෙරහරදිය කැපුම් පෙරහර ඇරැඹෙන්නේ අවසන් මහ රාත්‍රී පෙරහර ගෙවැදීමෙන් පසුවය. සිව් මහා දේවාලයන්හි කපුමහත්වරුන් සමඟ පිටත් වන දියකැපුම් පෙරහර ගැටඹේ තොටට ළඟා වී එහි බෝධිය අසල දෝලාවන් තැන්පත් කරනු ලැබේ. ගඟදිය මැදට යන කපුමහත්වරුන් එහි අටමඟල අඳවා, ස්තෝත්‍ර ගායනා කොට රැගෙන ගිය කප හා පසුගිය වසරේ පුරවා ගත් දිය ගඟට එක් කරයි. ඉන්පසු රන් කඩුව ගෙන ගඟ දිය දෙබෑ වන සේ කපා ගෙන ගිය කෙණ්ඩියට යළිත් දිය පුරවා ගනී. පසුව ගණදෙවි කෝවිලට පැමිණ චාරිත්‍ර පවත්වා දහවල් පෙරහර ආරම්භ වනතුරු එහි රැඳී සිටී. ගෙඩිගේ විහාරය ආසන්නයේ, නගර සභා හන්දියේ දී මාලිගාවේ පෙරහර සමඟ එක් වී ශ්‍රී දළදා මාලිග චතුරශ්‍රයට පැමිණ, තුන් වරක් ප්‍රදක්ෂිණ කොට ගෙවදී.පෙරහර හොඳින් අවසන් කළ බවට පෙරහර සංදේශය රටේ ජනාධිපතිවරයා වෙත පිළිගැන්වීම සඳහා වන චාරිත්‍රය ඉටු කැරෙන්නේ ඉන් පසුවය. දියවඩන නිලමේවරයා ප්‍රමුඛ බස්නායක නිලමේවරු ඒ සඳහා කෙටි පෙරහරකින් ජනාධිපති මැදුර කරා ගමන් කරති.පෙරහර සංදේශය පිළිගැන්වීමෙන් පසු ‘වලියක් මංගල්‍යය’ පැවැත්වීමෙන් පෙරහර හා සම්බන්ධ සියලු චාරිත්‍ර අවසන් කෙරේ. දළදා පෙරහරට සහභාගි වූ කලා ශිල්පීන් ඇතුළු සියලු දෙනා වෙත සෙත් පැතීම එහි අරමුණයි. වලියක් මංගල්‍යය සඳහා පෙරහරට සහභාගි වූ කලා ශිල්පීන් ඉදිරිපත් වන්නේ නැත. සාම්ප්‍රදායිකව පැවැතෙන සිරිතට අනුව ඒ සඳහා සහභාගි වන්නේ අලුත් නුවර හා මාවනැල්ල ප්‍රදේශයන්හි පරම්පරා දෙකක කලා ශිල්පීන් ය.රමණී සුබසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>08</month>
      <day>14</day>
    </date>
    <link>http://www.silumina.lk/2011/08/14/_art.asp?fn=as1108143</link>
    <topic>සිංහල සාහිත්‍යයේ දළදා වංශය</topic>
    <author/>
    <content>සිංහල සාහිත්‍යයේ දළදා වංශයඉතිහාසය පුරා බෞද්ධ ලෝකයාගේ අසහාය සම්මානයට පාත්‍ර වෙමින් වැඩසිටින්නේ දළදා වහන්සේයි. දළදා වහන්සේ පිළිබඳව ඉතිහාසය පුරා ලියවී ආ පොත්පත් බොහෝ ය. එම පොත් සහ ලිපි ලේඛන දළදා සාහිත්‍යය නමින් හඳුන්වයි. බුදුරජාණන් වහන්සේගේ මුවින් පිට වූ සුවාසු දහසක් ධර්මස්ඛන්ධයෙහි පහස ලැබූ දළදා වහන්සේ නිසාවෙන් අප රට බෙහෙවින් වාසනාවන්ත විය. බෞද්ධ ලෝකයෙහි ගෞරවයට බඳුන් වූහ.ලක්දිව ලියවුණු මහාවංශ ආදි බොහෝ වංශ කථාවල දළදා වහන්සේ පිළිබඳ යම් යම් තොරතුරු දැක ගත හැකි ය.ලක්දිව මුලින් ම දළදා වහන්සේ සම්බන්ධව ලියවුණු කෘතිය වශයෙන් දන්තධාතු බෝධිවංශය නම් කෘතිය පෙන්වා දිය හැකි ය. හෙළ අටුවා රචනා කළ බුද්ධදත්ත නම් හිමි නමක් විසින් මෙම ග්‍රන්ථය ලියූ බව කියවෙයි. නමුත් මේ කෘතිය අද දකින්නට නැත.මහාවංශයෙහි ද තිස් හත් වෙනි පරිච්ඡේදයේ දී දළදා වහන්සේ ගේ වැඩම වීම පිළිබඳ පුවත සඳහන් කොට තිබේ. පැරැණි පොත පත අතර දළදා වහන්සේ පිළිබඳ ලියවුණු උසස් ම කෘතිය වශයෙන් සැලකිය හැක්කේ පාලි දාඨාවංසය නැමැති පොතයි.මුලින් ම මෙම පාලි දාඨාවංසය සිංහල භාෂාවෙන් පැවැතුණු බව සඳහන් වෙයි. එම සිංහල භාෂාවෙන් පැවතුණු දළදා වංසය දේශ දේශාන්තර වාසීන් ගේ ප්‍රයෝජනය පිණිස පාලි භාෂාවෙන් රචිත බව සඳහන් කොට ඇත. සිංහල ග්‍රන්ථය එළු දළදා වංශ කාව්‍යය නමින් තිබුණු බව කියවෙයි. මෙය ක්‍රි.ව. 360 - 390 අතර කාලයේ ලියැවී ඇති බවත් එය පොළොන්නරු යුගය දක්වාම පැවැති බවත් කියවෙයි.පාලි දාඨාවංශය පරාක්‍රම නම් ඇමැතියකු ගේ ආරාධනාවෙන් ධර්මකීර්ති නම් මහතෙර කෙනකු විසින් පොළොන්නරුවේ රජ කළ ලීලාවතී රැජනගේ රාජ්‍ය කාලයේදී (1197 - 1200) ලියවී ඇත. මෙම ග්‍රන්ථය පද්‍යය 403 සහ පරිචේඡේද පහකින් යුක්ත ග්‍රන්ථයකි. බොහෝ පොත් පත්වල දැකගත නොහැකි ඓතිහාසික තොරතුරු රාශියක් ම මෙම කෘතියෙන් සොයා ගත හැකි ය. උසස් කාව්‍ය ලක්ෂණවලින් සහ සරල පාලි භාෂාවෙන් මෙය රචනා කොට ඇත.දළදා වහන්සේ පිළිබඳ ලියවී ආ තවත් වටිනා ග්‍රන්ථයක් වන්නේ කුරුණෑගල යුගයේදී (ක්‍රි.ව. 1325) ලියවුණු දළදා සිරිත නම් කෘතියයි. පාලි දාඨාවංශය නමැති පොතෙහි එන අදහස් සිංහලෙන් මෙහි ලියා ඇත. මෙය ගද්‍ය කෘතියකි. කිත්සිරිමෙවන් රජු දවස පටන් කුරුණෑගල යුගය දක්වා දළදා ඉතිහාස කථාව මෙයට ඇතුළත් කොට ලියා ඇත.දළදා වහන්සේ ලක්දිවට වැඩම කළ දා පටන් කුරුණෑගල යුගය දක්වා ම සිංහල රජවරුන් භක්ත්‍යාදරයෙන් දළදා පුද පූජා පැවැත්වූ අයුරු මෙහි විස්තර කරයි. එසේ ම දළදාව හා සම්බන්ධ සිරිත් විරිත් විස්තර කිරීම මෙම ග්‍රන්ථයෙහි අරමුණ වී තිබෙයි. පරිච්ඡේද 07 ක් පමණ මේ පොතෙහි ප්‍රමාණය වේ. ග්‍රන්ථාවසානයේ දී දළදාව උදෙසා කරන ලද චාරිත්‍ර 38 ක් පමණ සඳහන් කරයි.දළදා පූජාවලිය නමින් තවත් කෘතියක් දළදා සාහිත්‍යයට එකතු වී ඇත්තේ කුරුණෑගල යුගයේ රජකළ සිව්වන පැරකුම්බා රජු දවසයි. මෙම ග්‍රන්ථය ද, පාලිදාඨාවංශයේ තවත් සිංහල අනුවාදයක් වශයෙන් පෙන්වා දිය හැකි ය.දාඨාවංශයේ කෙටියෙන් සඳහන් කළ ඇතැම් කරුණුවලට මෙහි දීර්ඝ විස්තර අර්ථකථන සපයා ඇත. මෙම ග්‍රන්ථයෙහි ද කර්තෘවරයෙක් සඳහන් කොට නැත. දළදා සිරිතත් දළදා පූජාවළියත් යන ග්‍රන්ථ දෙකම සමාන අදහස්වලින් පිරී ඇත.අදහස් ඉතා පැහැදිලිවත් කියවන්නාගේ සිත තුළ භක්තිය උපදින ලෙසත් මනාකොට රචනා කොට ඇත. මෙම ග්‍රන්ථයම පසුකාලීනව වෙනත් ආචාර්යවරයකු විසින් දළදා වංශය නමින් ලියා ඇත. තවද, දළදා පූජාවලිය නමින් වෙනත් කුඩා ග්‍රන්ථයක් කුරුණෑගල යුගයේදී ම රචනා කොට ඇත.කීර්ති ශ්‍රී රාජසිංහ රජතුමාගේ සිව් වන රාජ්‍ය කාලය දක්වා පැවැති දළදා කථාව මෙහි කෙටියෙන් ලියා තබා ඇත. දළදාව දෙල්ගමුවේ සිට මහනුවරට වැඩමවා ගෙන ගිය බවත්, පෘතුගීසීන් පැමිණි පසු නැවතත් මැද මහනුවරට නොගිය පුවතත් මෙහි සඳහන් කර ඇත.කතුවරයා තමන් ඇසින් දුටු දේ සහ කනින් ඇසූ දේ ඒ අයුරින් ම මෙහි ලියා තැබීම නිසා මෙය වටිනා ලියවිල්ලක් ලෙස සැලකිය හැකි ය. තවද මෙහි දළදාව උදෙසා කරන ලද විවිධ පුද සිරිත් පිළිබඳ සඳහනක් ද දකින්නට ලැබේ. සංඝරාජ මාහිමිගේ අනුදැනුම ඇතිව කිසියම් හිමි නමක් විසින් මෙම කෘතිය ලියන්නට ඇති බව බොහෝ දෙනාගේ අදහසයි.සිංහල දළදා වංශය දළදා සාහිත්‍යයට එකතු වූ තවත් ග්‍රන්ථයකි. දළදා වහන්සේ ගේ ඉතිහාස කථාව වංශ කථාවක් සේ ලියා තැබූ ග්‍රන්ථය සිංහල දළදා වංශයයි. සංඝරාජ හිමියන්ගේ ගෝල නමක් විසින් මෙම ග්‍රන්ථය රචනා කරන්නට ඇතැයි සිතයි. කුරුණෑගල විසූ පැරකුම්බා රජතුමා දවස ලියන ලද දළදා පූජාවලියම මුල් කරගෙන ලියන ලද කෘතියකි. ඊට අමතරව කුරුණෑගල යුගයේ සිට කීර්ති ශ්‍රී රාජසිංහ රජුගේ යුගය දක්වා වසර 460 ක පමණ දිගු කාලයක දළදා වංශය පිළිබඳ ප්‍රවෘත්තිය ලියා තැබූ ග්‍රන්ථය මෙම සිංහල දළදා වංශයයි.දළදා විත්තිය නමැති ලේඛනයන් ද ඉතා වැදගත් ලියවිල්ලකි. මෙය ශ්‍රී වික්‍රම රාජසිංහ රජතුමා රජවීමෙන් පසු දළදා වහන්සේට කරන ලද වැදුම් පිඳුම් සම්බන්ධ විස්තරයක් ඇතුළත් කොට ඇත. එම රජතුමා අතීත රජවරු දළදාව උදෙසා පවත්වන ලද සිරිත් විරිත් ඔහු ද අකුරට ම කළ බව මෙහි සඳහන් කරයි. දළදා වහන්සේ සතුරන්ගෙන් බේරා ගැනීමට එය සඟවා තැබූ ස්ථාන පිළිබඳව ද සඳහන් කරයි. මෙම ලිපිය දළදා ඉතිහාසය සම්බන්ධ ඉතා වැදගත් ලේඛනයකි.මීට අමතරව දළදා වහන්සේ සම්බන්ධව ලියවී ඇති ඉතා වටිනා ලිපි ලේඛන රාශියක් දකින්නට ලැබේ. ඒ අතර කුඩා කවි පොත් ගද්‍ය - පද්‍ය පොත් ද දැක ගත හැකි ය. 19 වැනි සිය වසේ දී ලියැවුණු දළදා වරුණ නමැති කවි පොත ද එවැන්නකි. මෙහි කවි 101 කි. එම පොතේ තම දළදා වර්ණනාව බව එහිම සඳහන් කරයි.මැදවච්චිය, ඉසින්බැස්සගල රාජමහා විහාරාධිපතිබුද්ධශ්‍රාවක භික්ෂු විශ්ව විද්‍යාලයේජ්‍යෙෂ්ඨ කථිකාචාර්ය, ආචාර්ය කඩවත්ගම පියරතන හිමිදළදා වංශ කාව්‍යය 19 වන සියවසේ ලියවුණු තවත් වටිනා පොතකි. එහි කර්තෘ කේ.ඇම්. සිල්වා නමැත්තෙකි. මෙහි කවි 238 කි. දාඨාවංශය අනුගමනය කරමින් හෙළ බසින් ලියූ කවි පොතකි.තවද දළදා වතුර නමින් කවි පොතක් දකින්නට ලැබේ. එහි කවි 158 කි. දළදා වංශය නමින් කුඩා ගද්‍ය ග්‍රන්ථයක් ද මේ අතර හමුවෙයි. එය එම ග්‍රන්ථයෙහි ම ‘දංෂ්ට්‍රා ධාතු කථා’ නමින් සඳහන් කොට ඇත. තවද, දළදා විසිතුර නමින් කවි 142 කින් සමන්විත කාව්‍ය ග්‍රන්ථයක් ද දකින්නට ලැබේ. දළදා වරුණේ නම් කවි 210 කින් සමන්විත පොතක් ද 1928 දී ලියවී ඇත. දළදා ශතකය නමින් ශතක ග්‍රන්ථයක් ද සම්පාදනය කොට එම ග්‍රන්ථවලින් දළදා සාහිත්‍යය සම්බන්ධ ඓතිහාසික වටිනාකමකින් යුත් ග්‍රන්ථ සහ ලිපි ලේඛන නිමාවට පත් වෙයි.මෑත යුගයේ දළදා සාහිත්‍යයට එකතු වූ විශිෂ්ටතම කෘතිය වන්නේ 2008 වසරේ ප්‍රසිද්ධියට පත්කරන ලද කුඹුරුගමුවේ වජිර මාහිමියන් විසින් රචිත දළදා ඉතිහාසය සහ සංස්කෘතිය නමැති පර්යේෂණ ග්‍රන්ථයයි. ඉන් පසුව තවමත් එවැනි පර්යේෂණ ග්‍රන්ථයක් පළ වී නොමැත. මෙය පරිච්ඡේද හතකින් සහ උප ග්‍රන්ථයකින් සමන්විත වෙයි.තමන් වහන්සේ එම විෂය හා සම්බන්ධ කරුණු සොයා ගත් මූලාශ්‍ර සිය ගණනක් සඳහන් කොට ඇත. දළදා වහන්සේ හා සම්බන්ධ බොහෝ කරුණු කාරණා එකම ග්‍රන්ථයකින් සොයා ගැනීමට හැකිවන පරිදි මෙය රචනා කොට ඇත. දළදාව හා බැඳුණු සංස්කෘතික උපාංග ද සඳහන් කිරීමට මෙහි අමතක කොට නැත.දළදා වහන්සේ තරම් සිංහල සංස්කෘතිය සහ භාෂාව පෝෂණය කරවීමට සමත්වූ වෙනත් පූජාර්හ වස්තුවක් නොමැති තරම් ය.ගුරුගෝල වෙනස ලබන සතියේ පළවේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>08</month>
      <day>14</day>
    </date>
    <link>http://www.silumina.lk/2011/08/14/_art.asp?fn=as1108144</link>
    <topic>සොහොන් කොත උඩ ඉඳන් හරි අම්මා එනකම් මං බලා ඉන්නවා</topic>
    <author>උපාලි සමරසිංහ</author>
    <content>සොහොන් කොත උඩ ඉඳන් හරි අම්මා එනකම් මං බලා ඉන්නවාප්‍රවීණ නිළි වසන්ති චතුරානි“මේ ලෝකෙ මං අහන්නම කැමැති එහෙත් මට බොහෝ කාලයක් කියන්නට නොලැබුණු සුන්දරම වචනය ‘අම්මා’. අම්මා නැතිවෙනකොට මට යම්තම් අවුරුදු හතයි. මං හැමදාම අම්මා කෙනෙක් නැතිව ජීවිතයේ තනිවෙලා වේදනා විඳින ගැහැනියක්. මං මැරිලා කවරදා හරි සොහොන් කොත උඩ ඉඳන් හරි මගෙ රත්තරං අම්මා මා කැටුව යන්නට එනතුරු සංසාරෙ පුරාම බලා ඉඳීවි.”වැදූ මව හෙට්ටිආරච්චිගේ ලීලාවතීමේ හෘදයාංගම වචන ඉතාම අනුවේදනීයව ඇය මා ඉදිරියේ කියා සිටියේ හැඟීම්බරව. ඒ දෙනෙත් වරින් වර තෙමී යනු කඳුළින් බර වනු දැකීම මටත් පුදුමාකාර දුකක්. ආචාර්ය ලෙස්ටර් ජේම්ස් පීරිස් හා සුමිත්‍රා පීරිස් අපේ හෙළ සිනමා වංශයේ මහා සිනමාකරුවන් දෙන්නාගේ බම්බලපිටියෙ ගෙදර අප හෝරා ගණනක් කතා කළේ ඒ රත්තරං අම්මා ගැනයි. මේ කතාවෙ රුව ගුණ ගොඩනැඟෙන්නේ අම්මා කෙනෙක්ගෙ සෙනෙහස තීව්‍ර කරනවාට වඩා අම්මා කෙනෙක් නැති අහිංසක දැරියකගේ යුවතියකගේ කාන්තාවකගේ ශෝකාලාපයත් එක්කමයි. ඒක අපේ සාමීචිය තවත් හැඩ කළා. තවත් දිශාවනිතියකට අප යොමු කළා කියන්නත් පුළුවනි.සම්මාන හරසර දහසින් බැඳි පියලි මැදින් ගමන් කළත් ඒ දුෂ්කර කටුක මාවතේ විසකටු මැදින් පැමිණි මේ මහා කලාකාරිය වසන්ති චතුරානි. ඇත්තටම ඇගේ කතාව කියවන විට ඔබට ඇය යකඩ ගැහැනියක් බව නිතැතින්ම දැනේවි. මෙතෙක් මාධ්‍ය ලෝකයේ කොතැනකවත් හෙළිදරව් නොකළ රහස් රැසක් සමඟ ඇය අම්මා පිළිබඳ මතකය අවදි කළාය. (වසන්තිගේ අම්මා තාත්තා ගැන බොහෝ කුහකයන් විසින් පතුරා ඇති මිථ්‍යාවන් මේ හෙළිදරව්වත් සමඟම පුපුරා යනු ඇතැයි මට සිතේ.)මගෙ රත්තරං අම්මා ගම්පහ කෙනෙක්. හෙට්ටිආරච්චිගේ ලීලාවතී කියන්නෙ අපෙ අම්මා. තාත්තා ස්ටැන්ලි විලියම් පීටර්සන් කියලා සුළු ව්‍යාපාරිකයෙක්. මං පවුලෙ වැඩිමලා. ඊට පස්සෙ නංගි කෙනෙක් ඉන්නවා. ඊළඟ නංගි හම්බවෙන්න ගිහින් තමයි අම්මයි - නංගියි දෙන්නාම නැති වුණේ. ගම්පහ ඔරුතොට පාරේ කුලී නිවහනක අප ජීවත්වුණේ.අම්මා පිළිබඳ මතක සටහන් මට හීනයක් වගේ. ගම්පහ හොලික්‍රොස් කොන්වන්ට් එකට ඇය සමනළියක් වගේ මාව සූදානම් කරවලා රැගෙන ආවා. මේ රෝමානු කතෝලික කන්‍යාරාමයේ ගුරුවරියන් හරියට අම්මාවරුන් වගේමයි. මගෙ උප්පැන්නෙ නම වසන්ති චතුරානි නොවේ’ වසන්ති ඩොරින් පීටර්සන්. මං පන්තියෙ ඉතාම අහිංසක ළමයෙක් හැටියට ජනපි‍්‍රයලු.මට යම්තම් තේරෙන කාලෙ ඉඳන්ම අම්මා අසනීපෙන්. නිතර රාගම, කොළඹ රෝහල්වලට රැගෙන ගිහින් තියෙනවා. පුංචි අම්මලාත් එක්ක අම්මා බලන්ඩ මේ රෝහල් ගානේ ගිය හැටි මට යම්තමට මතකයි. ඒ අම්මා මට උණු බත් කවලා කොණ්ඩය කරල් දෙකට ගැට ගහලා පීරලා පාසල් යවපු හැටිනම් අමතක නෑ. ඇය හරියට පුණ්‍යා හීන්දෙණිය වගේ කියලා තාත්තත් කීවා. රතු ලස්සන කාන්තාවක්. ඒ කාලෙ පවුල් සැලසුම් ක්‍රමත් තිබුණෙ නෑ. මේ අසනීප ගානේ ඉන්නා අම්මට තවත් දරුවෙක් ලැබෙන්න ඇවිත් ඈ නැතිවුණා.අමමගෙ මිනී පෙට්ටිය ගෙදර තිබියදී මං මිදුලෙ තවත් පොඩිවුන් එක්ක සෙල්ලම් කළා. කිසිම බරක් පතළක් නෑනෙ. එතුමිය නැතිවෙන කොටත් අවුරුදු 27 යි. හැබැයි! එතුමිය ගැන මං ගොඩාක් දේවල් දන්නවා. හේතුව තාත්තා හා පුංචි අම්මලාගෙ කතා හරිම නිර්භීත කාන්තාවක්. වතාවක් බඩු උගස් ගන්නා කඩේක ප්‍රශ්නයකදී වැඩි පොළියක් ඒඅය ගත්ත වෙලාවෙ ඒ මිනිස්සු සමඟ හරි හරියට කතා කරලා සාධාරණය ඉටුකරවා ගෙන තියෙනවා.මට ආවෙත් ඒ ගතිගුණයමයි. තාත්තගෙ ගම නුවර. එක් වතාවක් තාත්තත් සමඟ නුවර ගිහින් ඉන්නා වෙලාවක මැරයො කණ්ඩායමක් සමඟ තාත්තා වැරැද්දකට කතා කරලා පටලැවුණු වෙලාවක අම්මා කියලා තියෙන්නෙ “බලහල්ලා එහෙනම් මං ගම්පහින් ගෙනැත් මේ ප්‍රශ්නය විසඳගන්නම්” කියලයි. අම්මා එහෙම කියු ගමන් කට්ටිය යන්ඩ ගියාලු.මං ලැබෙන්න ඉන්නා කාලෙ අම්මා එංගලන්තයෙන් ආපු බිස්කට් ටින් එකක් කන ගමන් එහි මතුපිට පියනෙහි තිබුණු එංගලන්තයේ සුරූපි නිළි ජිනා ලොලොබිජිටාගේ පින්තූරය අත ගාලා කීවලු, “මටත් මේ වාගේම දුවක් ලැබෙන්නට ඕනෑ. එයත් මේ වගේම ජනපි‍්‍රය නිළියක් වෙන්නත් ඕනෑ” කියලා. අම්මා නොහිතා කියපු මේ වචනය හරියට ප්‍රාර්ථනයක් වගේ.මගෙ රත්තරං අම්මගෙ ඇස් පියවුණාට මා වැදු අම්මා මට අහිමි වුණාට මට එදා ඉඳන් අම්මා වුණේ මගේ අම්මගෙ අම්මා. මගෙ ආච්චි. එතුමිය මගෙ වැඩු අම්මා. එම්. මැගිලින් නෝනා. මේ වගේ රත්තරං ආච්චියෙක් මුළුමහත් ලෝකෙවත් නැතිව ඇති.අපෙ තාත්තා ඉතාම සැරයි. දැඩි පුරුෂාධිපත්‍යයක් තිබුණා. අම්මා එයාටත් යටවෙලා ජීවත්වුණා. අම්මා නැතිවුණාම අපේ දුක සැප බැලුවෙ ආච්චි විතරයි. සීයාත් අවුරුදු 39 දි අභිරහස් ලෙස නැතිවුණාට පස්සෙ ආච්චි තවත් කසාදයක් කරගත්තා. ඒ කසාදෙ මනුස්සයා අපට උදව් කළේ නෑ. ආච්චි ගෙදර තිබෙන යම් යම් දේවල් විකුණලා තමයි අපට උගැන්නුවෙ.අපෙ පාසලේ වාර විභාගයට ඉස්සරින් පාසල් ගාස්තු “ස්කූල් පීස්” ගෙව්ව ද කියලා හැමදාම සොයා බලනකොට මාත් අහුවෙනවා. හැමදාම ගෙවපු නැති පෝලිමේ මුල්ම තැන මට. ආච්චිට ගෙවන්න බැරි නිසා මං දවස් දෙක තුනක් නැවතුණා. දවසක් බර්නි පෙරේරා ගුරු මෑණියන් අපේ ගෙදර ආවා මොකද? මං ඉස්කෝලෙ එන්නෙ නැත්තෙ යන්න සොයා බලන්ඩ. එතුමිය සියල්ල තේරුම් ගත්තා. දුව ඉස්කෝලෙ එන්ඩ. පාසල් ගාස්තු අවශ්‍ය නෑ. එහෙම කියලා එතුමිය ගියා. ඊට පස්සෙ මට ස්කූල් පීස් හා වෙනත් ගෙවීම් ප්‍රශ්න ආවෙම නෑ.මට ඒ කාලෙ නන්දා මාලිනියගේ උඩඟුලියන් ගොතා බඳින - නීල වරල සරසන්නට - මා පිපුණේ නැත මේ දෙරණේ” ගීය හොඳට ගායනා කරන්ඩ පුළුවන්. ඊටත් අමතරව “පුංචි දවස්වල නින්දට යද්දි පීතු පාදං නමාමහං කියලා” වගෙ ගීයත් ගැයුවා. පාසලේ විවිධ අවස්ථාවල මේ වගේ දේවලට මා ඉදිරිපත් කළේ ඒ ගුරු මෑණිවරුන්. ආච්චි එච්චර ඉගෙන ගත්තෙ නැති කාන්තාවක් වුණත් මගෙ පාසල් වැඩ ගැන උනන්දුයි. සිංහල පාඩම් පොත හොඳ උච්චාරණයෙන් කියවන සිසුවිය වුණෙත් මමයි.පාසලේ ප්‍රසංග වේදිකාවෙත් මට තැනක් ලැබුණා. හැමදාම අඳින යුනිෆෝම් එක වෙනුවට එදා මල් සහිත පාට ලස්සන ගවුමක් ඇඳගෙන නාට්‍යයකට හිටියෙ. ඒ දවස්වල බර්නි මිස් දරුවෙක් ලැබෙන්න ගැබ්බරින් හිටියෙ. මාව ලස්සනට දැකලා එතුමිය හිතුවලු අනේ, මේ දරුවා වගේ අහිංසක ලස්සන දරුවෙක් මගේ කුසේ උපදින්න ඕනෑ කියලා. ඒක එතුමිය මට කීවෙ පස්සෙ කාලෙක.පහුගිය කාලේ මානුෂිය මෙහෙයුමට කලාකරුවන් කැට අරගෙන ජනතාවගෙන් සල්ලි එකතු කළ කාලේ මාත් කැටයක් අරගෙන ඊට සහභාගි වුණා. එතකොට කාරයක් මගෙ ළඟ නැවතුණා. ජනෙල් පියන්පත ඇරුණා. අනේ! බර්නි මිස්. මට එකපාරටම කියැවුණා. කාලයක්ම නොදැක හිටපු එතුමිය එතැන් පටන් නැවත ඇසුරු කරන්ඩ මට ලැබුණේ එහෙමයි.ඉස්කෝලෙ මෙහෙම ඉන්න කාලෙ අවුරුදු 15 දී විතර අපේ ස්කෝලෙට චිත්‍රපටියකට ළමයෙක් තෝරගන්ඩ සුමිත්‍රා පීරිස් මැඩම් ආවා. මාවයි තේරුණේ. මං ඉස්කෝලෙ උඩරට නැටුම් ආදියෙන් හා දෑස නිසා හා තවත් නත්තල් නාට්‍ය කරලා දීප්තිමත්ව හිටි යුගය. මේකට තේරුණාම අපෙ මාමලා මේ රඟපෑමට දැඩි ලෙස විරුද්ධ වුණා. ඒත් මං ආච්චිට කියලා කොහොමහරි අවසර ලබාගත්තා.‘ගැහැනු ළමයි’ චිත්‍රපටියෙ ‘කුසුම්’ චරිතය මට ලැබුණා. ඒත් “ෂූටිං” ඉවර වෙලා චිත්‍රපටිය පෙන්වන්න ඉස්සර මගෙ වැඩු මව ආච්චිත් නැති වුණා. එතුමිය මැරෙනකොට අවුරුදු 52 යි. මගෙ මුළුමහත් ලෝකයම කඩා වැටෙන්න ගත්තා. මගෙ බලාපොරොත්තු සුළඟේ විසිරෙන පරඬැල් වගෙ එහෙ - මෙහෙ පාවෙලා ගියා. ඈත ඉඳන් මගෙ වැදු අම්මා මට ආශිර්වාද කරනවා වගේ O. C. I. C. සම්මාන උලෙළේදී “ගැහැනු ළමයි” හි කුසුම් චරිතයෙන් මට හොඳම නිළිය සම්මානෙත් ලැබුණා. ඒ පතිරාජ මහත්මයගේ ‘බඹරු ඇවිත්’ චිත්‍රපටයත් එක්ක තරග කරලා. ඒත් ඒක අගය කරන්න කවුරුවත් මගේ ලේ ඥාතින් හිටියෙ නෑ.මට එක කාරණයක් අමතක වුණා. දැන් කියන්නම්. එදා ‘ස්කූල් පීස්’ ගෙවාගන්න බැරිව ස්කෝලෙ පේව්මන්ට් එකේ මාව මුලදි දණ ගැස්සුවා. ඒක දරාගන්ඩ බැරිව මං ගම්පහ යසෝදරා බාලිකාවට යන්ඩ තනියෙන් ම ඇප්ලිකේෂන් හදාගෙන අස්වෙන්ඩ යනකොටයි මදර් ඉනසන්සියා බර්නි මිස්ව ගෙදරට එව්වෙ. ‘ගැහැනු ළමයි’ චරිතයෙන් මා ජනපි‍්‍රය වෙද්දි ස්කෝලෙ ගැනත් ලියැවුණා.ආච්චි නැතිවුණාට පස්සෙ නංගිව බාල පුංචි අම්මා ළඟට ගෙන ගියා. මාව ලොකු පුංචි අම්මගෙ ගෙදරට ගෙන ගියා. යක්කල පාරේ බණ්ඩාරවත්තෙ ගෙදරට. අම්මගෙ දයාව කරුණාව හොඳටම දැනුණේ ඒ මොහොතේ. මං බොහෝ වැඩ කළා. ගෙදර ඉවුම් පිහුම් විතරක් නොවෙයි වළං පිඟන් ටිකත් හේදුවා. නංගිටත් බොහොම කරදර වුණා. එයාගෙ ඇඳුම් පෙට්ටිය නිතරම මිදුලට වීසි වුණා. ජීවිතේ නැඟී හිටින්න පුළුවන් චිත්‍රපටවලින් බව හිතලා මං දිගටම රඟපෑවා. මෙන්න! කවුරුදෝ කෙනෙක් මාව හොයාගෙන ආවා මගේ රඟපෑම් දැකලා. ගෙදර වැඩිහිටියොත් එක්ක කතා කළා එයා ව්‍යාපාරිකයෙක්. ගෙදර අය ඒ මනුස්සයට වචනයක් කියපන් කියලා කීවා. මං මුලදි ‘හා’ කීවා. පස්සෙ ‘බෑ’ කීවා. ඒත් මේ පීඩනයෙන් මිදෙන්ට නම් මේක හොඳම මඟක් කියලා අන්තිමේ හිතුණා. මං ඒ මනුස්සයා කසාද බැන්දා. හැබැයි! ඒ මනුස්සයත් එක්ක පැනලා තමයි ගියේ. මොකද? ඒ පැත්තෙ කට්ටිය දැඩි ලෙස මට විරුද්ධ වෙච්ච හන්දා.නිදහස කියලා මං පැනලා තියෙන්නෙ කබලෙන් ලිපට බව තේරුම් ගන්නකොට ටික කලක් ගිහින්. මටත් දරුවෙක් දීලා එයා තවත් ගැහැනියක් අරගෙන දරුවො දෙන්නෙකුත් හදලා. ඒ ගෙදර උදවිය ඒ මංගල්ලෙට උදව් කළා. මං ආයිත් ලෝකෙ තනි වුණා. මගෙ අම්මා මා ළඟ හිටියානම් කියලා මට නැවත නැවත මතකයට ආවා. ආච්චි හිටියානම් කියලත් හිතුණා. මමත් අම්මා වගේම දැඩි පුරුෂාධිපත්‍යයට යටවෙලා අනන්ත දුක් වින්දා. මට ඉවත්වෙලා යන්ඩ ඒ මනුස්සයා ඉඩ දුන්නෙත් නෑ.මාත් නූල කැඩුණු සරුංගලයක් වගේ ජීවිත ගුවන් තලේ එහේ - මෙහේ පාවුණා. මේ මනුස්සයා බීලා බීලාම මැරුණා. එයාගේ දේපළ මට අහිමි කරන්න මගෙ දරුවාට අහිමි කරන්න බොහෝ අය කටයුතු කළා. ඒත් අම්මගෙන් ආපු නිර්භීතකම මට තිබුණා. මං අවුරුදු 9 ක් නඩු කියලා මගෙ දරුවගෙ මගෙ කොටස් බේරා ගත්තා. ඒ මනුස්සයාට පොවලා පොවලා හීන්සීරුවෙ ලියාගන්ඩ ගිය දේවල් මං අම්මගෙන් ආච්චිගෙන් ලැබුණු ශක්තියෙන් බේරාගත්තා. නාවල නිවසට අරන් තිබුණු බැංකු ණය අයිරාවත් මා ගලවාගත්තා.ඒ කාලෙ ජීවත් වෙන්ඩ මං ‘දිනුම’, ‘සටන’ වගෙ වාණිජ චිත්‍රපටිවලත් රඟපෑවා. බස් එකේ ගියා. ආවා. දවසක් සනත් ගුණතිලක පුදුම වෙලා ඇහුවා වසන්ති ඔයා බස් එකේ යනවා ද? කියලා. මට ලැබෙන දෙයින් ජීවත්වෙන්ඩ එපායැ. ආච්චි සකසුරුවා ගත් අන්දම මට මතකයට නැඟුණා.හැදූ මව මැගිලින් නෝනාමගෙ දරුවා ලැබුණු කාලෙ නැන්දම්මා ටික කලක් හිටියත් මගෙ අම්මා හිටියානම් කියලා මට බොහෝ විට හිතුණා. අම්මා කෙනෙකුගෙ වටිනාකම මට හරියටම දැනුණෙ මගෙ දරුවා මා ප්‍රසූත කළ වේදනාවත් එක්කමයි. මගෙ අම්මත් මේ වේදනාව වින්ද නේද? කියලා මට හිතුණා. දරුවා අසනීප වෙච්ච වෙලාවට මං මොනතරම් දුක් වින්ද ද? මට ඒ වෙලාවෙ ආච්චිව මතක් වුණා.ආච්චි රාගම ඉඳලා මාවත් එක්කාසු කරන් රිජ්වේ ආර්යා ළමා රෝහලට ආවෙ හරිම අමාරුවෙන්. මට හැදුණු නොයෙක් කිරි කැස්ස, පපුවේ කැස්ස වැනි රෝගවලට ආච්චි බෙහෙත් අරන් දුන්නෙ අර විදියට. මා ජීවිතයේ නැඟී සිටියෙ පුදුමාකාර කටුක මාර්ගයකින්. ඒ මාර්ගයට ශක්තිය දුන්නේ මියගිය ආච්චි කියලත් හිතුණා. මට එහෙම හිතුණෙ නෙල්ලිගහමුල පැත්තෙ දේවාලෙක ශාස්ත්‍ර කියන කපු මහත්මයෙක්ගෙ ප්‍රකාශයක් අනුව. ඇත්තටම මට අභියෝග ජයගන්න පොඩි ඉවක් තියෙනවා. කවුරුන් හරි මට කියනවා වගේ.මං අද ජීවිතේ හුඟක් තේරුම් ගත් ගැහැනියක්. මගෙ අම්මා වෙනුවෙන් මං මගේ නංගිට උදව් කරනවා. එයාත් විවාහයේදී කරදරේ වැටුණා. ඒ දරුවන්ටත් උදව් කරන්නෙ මමයි. අලුත් අවුරුද්දට අම්මා වෙනුවෙන් හිතලා පුංචි අම්මලා බලන්ඩ ගිහින් බුලත් දෙනවා. අම්මා වෙනුවෙන් බොහෝ අම්මලාට යම් යම් දේ දීලා පින් කරලා තියෙනවා සංසාරේදි අකල් මරණ නොවේවා කියලා. ඒ වගේමයි තාත්තවත් අම්මා වෙනුවෙන්ම සලකගෙන මගේ ගෙදර තියාගත්තා. දැන් තාත්තා ඉන්නේ අපේ ගෙදර.ලංකාවේ ලොකු ව්‍යාපාරිකයෙක් එක්කාසු කරගෙන මට හිමි දේ අහිමි කරන්ඩ උත්සාහ ගත් වෙලාවේ මං ඒ වැඩෙත් නතර කෙරෙව්වා. මට ඒ අපූරු ශක්තිය දුන්නෙ මව් සෙනෙහසමයි. මාත් අම්මා කෙනෙක්. මං වින්ද දුක මගෙ දරුවට විඳින්න ඉඩ තියන්ඩ බෑ.මං අද ටෙලි නාට්‍යකාරියක්. සිනමා නිළියක් වෙලා. නිෂ්පාදිකාවක් වෙලා. මා ආ මේ ගමන ගැන අද අපේ ගුරුවරු සතුටු වෙනවා. අනේ! මගේ අම්මා හිටියානම් කොතරම් සතුටු වෙයි ද? “ධවල කඩුල්ල” මගේ අලුත්ම ටෙලි නාට්‍ය මේ ලිපිය පළවෙන අද දවසෙ තමයි ආරම්භ වන්නෙ.ඒත් මේ ජීවිතේ මට විරාමයක් ඕනෑ. මගෙ දරුවට දැන් අවුරුදු 29 යි. කොම්පියුටර ග්‍රැෆික් ඩිසයිනර් කෙනෙක්.කවරදා හරි මගෙ දරුවා පිළිවෙළක් කරලා ඈත වන්නියෙ පැලක් අටවාගෙන මොනවා හරි වවාගෙන චාම් ජීවිතයක් ගත කරන්නයි දැන් මගේ කැමැත්ත. ඒත් මං මළත් ඒ සොහොන් කොතත් ඒකෙ උඩ ජීවත්වන මමත් මගෙ රත්තරං අම්මා එනතුරු බලා ඉඳීවි.උපාලි සමරසිංහඡායාරූපයවිමල් කරුණාතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>08</month>
      <day>14</day>
    </date>
    <link>http://www.silumina.lk/2011/08/14/_art.asp?fn=as1108145</link>
    <topic>නෙළුම් විල</topic>
    <author/>
    <content>නෙළුම් විල ගුණසිංහ හෙට්ටිආරච්චිමේලියන්නේ ගාල්ලේ, වැකුණගොඩ පාරේ, ලැන්දව හන්දියට නුදුරින් ඇති අනාරක්ෂිත දුම්රිය හරස් මග අසල රැඳී ස්වේච්ඡාවෙන් වාහන හසුරුවන උතුම් මිනිසා ගැන ය.අප දන්නා කාලයක පටන් මේ දුම්රිය හරස් මගට ආරක්ෂක ගේටිටුවක් නැත.එහෙත් මේ සීයා එතැන රැඳී පාසල් යන අපට වාහනවලට මෙන් ම වෙනත් කටයුතු සඳහා දුම්රිය පාර හරහා එහා මෙහා වෙනත් වාහනවලට ද ආරක්ෂිතව දුම්රිය පාර හරහා යෑමට මග පෙන්වයි. ඔහු මේ උතුම් කාර්යය දිනපතා සිය කැමැත්තෙන් ම කිරීම විශේෂයකි.එහෙත් ඉකුත් දෙමසක පමණ කාලයක සිට ඔහු එහි සිටිනු දක්නට නොලැබිණ. ඔහුට කුමක් සිදු වූවා දැයි යන්න දැන ගැනීමට ක්‍රමයක් ද නොවී ය.එහෙත් එක් සිකුරාදා දිනෙක ඔහු කිහිලි කරුවකින් වාරු ගනිමින් සිය කාර්යයෙහි නිරතව සිටිනු දක්නට ලැබිණ.“මොකද සීයෙ ඔයාට වුණේ?” මම ඇසීමි.“මගේ උකුල් ඇටේ ආබාධයක් ඇති වුණා දුවේ. එතන ඔපරේෂන් කෙරුව. ඒ හින්ද තමයි පසුගිය මාස දෙකේ මට මෙතෙන්ට එන්න බැරි වුණේ” සීයා කීවේ ය.ඔහුට දිනපතා පාවිච්චි කිරීම සඳහා ඖෂධ මිලදී ගැනීමට සිදුව ඇති බවත් ඒ සඳහා සැලකිය යුතු මුදලක් වැය වන බවත් දැන ගන්නට ලැබිණ.අපට නොමැකෙන සේවාවක් සලසන මේ සීයාට උදවු කළ යුතු වුවත් ඒ සඳහා පාසල් දරුවන් වන අපට ක්‍රමවේදයක් නැත. එය අපේ දුකට හේතුවකි.වැඩිහිටියනි ඔබට හැකිනම් අප වෙනුවෙන් ඒ යුතුකම ඉටුකර දෙන්න.ගාල්ලේ, සවුත්ලන්ඩ් විද්‍යාලයයේ, අවන්ති ඉඳුමිණි ශිෂ්‍යාව විසින් යොමුකරන ලද ලිපියක් ඇසුරිනි.ජීවිතයේ සැඳෑ සමය ගෙවා දමමින් සිටින අප සිත්හි තවත් එක් සිහිනයක් ඉතිරිව තිබිණ. ඒ වූ කලි අනුරපුර ගොස් වන්දනාමාන කොට තලේමන්නාරම හා විල්පත්තු අභය භූමිය දැක බලාගැනීමට යෑම ය.මින් පළමුවැනි පියවර අප සිත් නිවා සනහමින් නිමා විය. සන්ධ්‍යා කාලයේ අටමස්ථානය වන්දනා කර ගත් අපි රාත්‍රිය අනුරාධපුරයේ ගත කළෙමු.පසුදා අපි තලේමන්නාරම බලා පිටත්වීමු. තලේමන්නාරම හා ධනුෂ්කොඩිය අතර විහිදී ඇති වැලි වැටිය නැරඹීමට අප සිත්හි පහළ වී තිබුණේ ලොකු ආසාවකි. මන්නාරමේ ඇති විශාලම ගස, ලන්දේසි කොටුව, එල්ලුම් ගස, තලේමන්නාරමේ ගෑස් ප්‍රදීපාගාරය, මුහුදු සීමාවෙන් ඔබ්බට විහිදෙන දුම්රිය මාර්ගය සිත් සේ දැක බලා ගැනීමට ද අපට වුවමනා වී තිබිණ. මඩු දේවස්ථානයට සහ තිරුකේතීශ්වරම් කෝවිලට යෑමට ද අපි සිතා සිටියෙමු. මුහුදෙහි නෑමට ද තිරිහන් සිතක් පහළ වී තිබිණි.මන්නාරමට ළඟා වූ අපි සිතූ® පරිදි අර යෝධ ගස ද බළකොටුව ද නැරඹීමු. දිවා අහරට පෙර නාගත යුතු යැයි අපට සිතිණ.’මේ හරිය නාන්ඩ හොඳ නෑ. පේසාලෙ පැත්තට යන්ඩ’ ප්‍රදේශවාසියෙක් අපට උපදෙසක් දුන්නේ්ය. ඔහු ගේ බස පිළිගත් අපි පේසාලේ බලා යන්නට වීමු.අප ඇදෙමින් සිටියේ නිසල මුහුදු වෙරළට සමාන්තරවය. මහ මඟ නිදහස්ය. කොතරම් මනස්කාන්ත ද? ඒ සතුට සැහැල්ලුව පැවතියේ මොහොතකි. බස් රිය වැල්ලෙහි එරිණ. එය ආපසු ගැනීමට ගත් උත්සාහයේ දී තට්ටුව දක්වා තවදුරටත් එරී ගියේය.අපි අසරණ වී තනිවීමු.පෞද්ගලික බසයක් පාරේ ආවේය. එය අප ළඟ නතර විය.’මං සෙනඟ බස්සල ආපහු එන්නං!’ එහි රියැදුරු එසේ කියාගෙනම යන්නට ගියේය.ලෑලි කෑල්ලක් හෝ නැති ව හෙම්බත්ව සිටිය ද අපිදු බසය ගොඩගැනීමට හැකි වෙර දැමීමු.එහෙත් දාහය හැළුණා පමණි. රිස්ස ගියා පමණි.ලෑලි හා උදලු කර තබා ගත් තරුණයන් තිදෙනෙක් අප දෙසට එනු පෙනිණ. පළමුවෙන්ම ආ තරුණයා නුහුරු වදනින් අප ඇමැතීය.’බය වෙන්ඩ එපා! ඕක ගන්ඩ පුළුවං! මම ඩ්‍රැයිවර් කෙනෙක්’මේ වන විට අප බසයේ සහායක බසය යටට රිංගා ජැක් එක ගැසීමට මහන්සි ගනිමින් සිටියේය.’ජැක් එක තට්ටුවට ගහන්ඩ!’ ඔහු සහායකට උපදෙස් දුන්නේ ය. ‘මේ කප් එක ගලවන්ඩ! ඕකට ගහන්ඩ!’ තරුණයා රෝදයේ රිම් එක පෙන්වීය.ජැක් එක වැදුණ රෝදය හෙමිහිට එසවෙන්නට විය. ඒ වන විට තරුණයා ගේ වැඩිහිටි ඥාතියෙක් ද අපේ උදව්වට පැමිණ සිටියේ ය.අවසානයේ බසය පාරට ගැනිණ.තරුණයන් දෙදෙනා සොහොයුරෝය. වැඩිහිටියා ඔවුන්ගේ පියාණන්ය. මීට කලින් ‘සෙනඟ බස්සල එන්නං’ කී රියැදුරා ද ඔහුය.අප සිංහලය. ඔවුහු දෙමළය. ඔවුහු අප බේරාගත් දෙවිවරු ය.අපට උදව් කළ තරුණයා ඉංග්‍රීසි ගුරුවරයෙකි. දෙවැන්නා ව්‍යාපාරිකයෙකි. පියා විශ්‍රාමික පාසල් ක්‍රීඩා නිලධාරියෙකි. මුල් තරුණයා අපේ උදව්වට ආයේ මංගල උත්සවයකට යන්නට ද තිබියදී ය.තුති පුදා ඔවුන් ගෙන් සමුගෙන බසයට නැඟුණු වේලේ මීට අවුරුදු තිස් හතකට පෙර දුම්රියෙන් තලේමන්නාරම බලා ආ ගමනක් මට සිහිවිය.එහි දී අපි අහර ගනු පිණිස එහි වූ කුඩා ආපන ශාලා කිහිපයකට ගියද ඒවායේ අහර අවසන්ව තිබිණි.’මහත්තේල ටිකක් ඉන්ඩ! අපි උයල දෙන්නං’ එක් මුදලාලි කෙනෙක් කීවේය.අපි කුසගිනි ඉවසමින් අපේ බත ඉදෙන තුරු බලා සිටියෙමු. මුදලාලි මුහුණ කට සෝදා ගැනීම සඳහා ද අපට තල්වැටෙන් එහා නිවෙසක් පිළියෙල කරදුන්නේ ය.මේ වෙනුවෙන් ඔහු කිසිදු අමතර මුදලක් අය නොකළේ ය. ඒ අහරෙහි රස තවම දැනේ.තිස් අවුරුදු යුද්ධයකට පෙර ඔවුන් සතුව තිබූ ඒ මිනිස් ගුණ දහම යුද්ධයෙන් පසු අද ද එසේ ම දක්නට ලැබේ.මේ කතාව අපට එක්තරා සත්‍යයක් සිහිපත් කර දෙයි. අපට ඔවුනුත් ඔවුනට අපත් නැතිව මේ රටේ තනි ව විසීමට අප දෙගොල්ලන්ටම නොහැකියි යන්නය ඒ.සොහොයුරනි අපි ඔබ සදා සමරමු.කොට්ටාවේ, මාකුඹුරේ, සිරිපාල පතිරණ මහතා විසින් යොමු කරන ලද ලිපියක් ඇසුරිනි.නෙළුම් විල,සිළුමිණ,ලේක්හවුස්, කොළඹකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>08</month>
      <day>14</day>
    </date>
    <link>http://www.silumina.lk/2011/08/14/_art.asp?fn=as1108146</link>
    <topic>මී පැණි පොජ්ජෙන් මුනිඳු පුදන්නයි</topic>
    <author>විශේෂ ස්තුතිය</author>
    <content>මී පැණි පොජ්ජෙන් මුනිඳු පුදන්නයිඅද ශ්‍රී දළදා මාළිගයේ රන්දෝලි පෙරහරේ අවසන් දිනයයි. පෙරහර මංගල්‍යය ආරම්භ වීමට පෙර සිටම දළදා මාළිගයේ බොහෝ සාම්ප්‍රදායික චාරිත්‍ර වාරිත්‍ර සිදුවෙයි. දස දහස් සංඛ්‍යාත දෙස් විදෙස් බෞද්ධ අබෞද්ධ බැතිමතුන්ගේ පූජා උපහාරයට පත්වූ ශ්‍රී දන්ත ධාතුන් වහන්සේට පුද පූජා කරන තවත් විශේෂ පිරිසක් ද අපේ රටේ වෙසෙති.සිය ගණනකට එහා අතීතයේ සිට පරම්පරාවෙන් පරම්පරාවට ශ්‍රී දළදා වහන්සේ වෙනුවෙන් “මී පැණි” පූජා කිරීමට ඔවුහු සෑම වසරකම රන්දෝලි පෙරහර පැවැත්වෙන ප්‍රථම දිනයේ උදෑසනම දළදා මාලිගයට පැමිණෙති.වැදි නායක වන්නිලෑඇත්තෝ දළදා වහන්සේට මීපැණි පූජා කරමින්දඹානේ කොටබකිනි ගම්මානයේ සිට මෙවර ද ඔවුහු සුපුරුදු ගමන පැමිණියේ බැති සිත් පෙරටු කොටගෙනය. ඌරුවරිගයේ වන්නිලෑඇත්තෝ ප්‍රමුඛ වැදි ජනතාව තිස්පස් දෙනකු පමණ මෙවර මහනුවරට පැමිණියේ ඒ උතුම් චාරිත්‍රය ඉටු කිරීමේ අරමුණ ඇතිවය.එය හරි අපූරු මොහොතකි. පසෙකින් නැඟෙන්නේ මාලිගයේ හේවිසි, හොරණෑ සහිත තේවා හඬයි. උදෑසන දහයයි කාලට ආරම්භ වන පූජාවට රැගෙන ආ මී පැණි පූජා කිරීමට සියල්ල සූදානම්ය. පිරිසිදු සුදු රෙදි කඩවලින් ආවරණය කළ “ලබු කැට” වල මී වද බහා තිබිණි.පසුගිය දිනෙක අපි දඹානට ගියේ ඒ ඉපැරැණි චාරිත්‍රය පිළිබඳව සිළුමිණට තොරතුරු සොයා ගැනීමේ අටියෙනි. ඒ කුඹල් පෙරහර ආරම්භක දිනය වූ ඉකුත් හතර වැනිදාය.වෙනදාට යන එන ගමන්වලදී දඹානේ අතරමඟදි දකින්නට ලැබෙන හුරු පුරුදු මුහුණු එහි දකින්නට නොතිබුණි. “අපේ දහ දොළොස් දෙනෙක් කැලේට ගියා. මී පැණි කඩන් එන්න. ලබන නව වැනිදා දළදා මාළිගයේ මී පැණි පූජාව.”අවට දැනෙන අඩුව ගැන විමසුම් කළ විට වැදි නායක වන්නිලැඇත්තෝ අප හා පැවැසුවේය.මේ චාරිත්‍රය කවදා ආරම්භ වුණා ද කියන්න නම් දන්නේ නැහැ. නමුත් මෙය පුරාණයේ සිට පැවත එන චාරිත්‍රයක්. දළදා වහන්සේ සඟවා තැබු කාලේ සිට මේ පූජාව පවත්වා තියෙනවා. පොත්පත්වල සඳහන් වෙන විදිහට මේ චාරිත්‍රය අවුරුදු හයසියකට වඩා පැරැණියි.කැලේ ගිහිල්ලා මී වද ගේන්නේ. ඒවා ලොකු ලබු කැටවල දමලා සුදු රෙදිවලින් ආවරණය කරලා තමයි මාලිගයට ගෙනියන්නේ. ගෑනු අය ළමයි මේ ගමනට යනවා. නමුත් අපි මෙවර පිරිමි අය පමණයි යන්නේ. සමහර අවුරුදුවල නම් අපි දළදා පෙරහර නරඹලා තමයි ආයෙම එන්නෙ.වැදි නායක ඇතුළු පිරිස දළදා මන්දිරයට මීපැණි රැගෙන යන අයුරුමාදුරුඔය රක්ෂිත කැලයෙන් සොයා ගන්නා ලද මීපැණිත් රැගෙන දළදා වහන්සේට පූජා කිරීමට මාලිගයට පැමිණි ඔවුන් තුළ ඇත්තේ සතුටකි. එමෙන්ම දළදා වහන්සේ පිළිබඳව ඉමහත් භක්තියකි.“අපිට විශේෂ බලාපොරොත්තුවක් නැහැ. නමුත් හැම අවුරුද්දෙම මීපැණි පූජා කරලා අපි ප්‍රාර්ථනය කරන්නේ අපේ රැහේ ඇත්තන්ට ලෙඩක් දුකක් කරදරයක් නොවේවා කියලයි. මෙවරත් අපේ ප්‍රාර්ථනය එයමයි.ගෙනා මීවද දළදා වහන්සේට පූජා කළා. ඒ වදවලින් පැණි කොටසක් හවස ගිලන්පස පූජාවට යොදා ගන්නවා. ඉතිරියත් ඉන් පසුව පූජාවලට යොදාගනු ලබනවා. දළදා වහන්සේට මෙවැනි පූජාවක් කිරීමට අපේ පරපුරට ලැබීම වාසනාවක්” වැදි නායක වන්නියලැඇත්තෝ පැවැසුවේ හද පිරි සතුටිනි.“අතීතයේ දවසක මටත් වරක් මේ පූජාවට සහභාගි වීමට අවස්ථාව ලැබුණා. අපි මීවද ගෙනිහිල්ලා දළදා කරඬුවට පූජා කරනවා. ඉතිරිය නිලමෙට දෙනවා. ඒ පැණි විටින් විට දළදා පූජාවට පාවිච්චි කරනවා.කැලේ ගිහිල්ලා මී වද පිටින් තමයි ගේන්නේ. ඒ වද ලබු කැටවල දාලා දිගු කලක් තියාගන්න පුළුවන්. මාලිගාවේ ඇත්තෝ අපිට පෙරහර බලන්න ඉඩ සලසා දෙනවා. මල් පූජා කිරීමටත් අවශ්‍ය දේ ලබා දෙනවා. මෙය අපේ පරම්පරාවේ අනන්‍යතාව රැකෙන පූජාවක්.කාලයකට පෙර මීපැණි පූජාවට සහභාගිවූ දඹානේ ගුණවර්ධන අප හා පැවැසුවේය.තේවාව පැවැත්වෙන විට මාලිගය කඩිසරය. දළදා මාලිගය වැඳ පුදා ගැනීමට පැමිණි කවුරුත් දළදා කරඬුව රැඳි මන්දිරය දැක වැඳ පුදා ගැනීමට පෙරමුණ ගත්තාය. මෙහිදී අපි දුටු සුවිශේෂත්වය ආදිවාසි නායකයා සමඟ සැදැහවතුන් ද එම ගමනට එක්වීමය.විශේෂ ස්තුතියමහනුවර ආරියපාල රත්නායක මහතාටඉනෝකා සමරවික්‍රමකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>08</month>
      <day>14</day>
    </date>
    <link>http://www.silumina.lk/2011/08/14/_art.asp?fn=as1108147</link>
    <topic>පානම්පත්තුවේ නිට්ටෑවෝ</topic>
    <author>ජැක්සන් ඇන්තනී</author>
    <content>පානම්පත්තුවේ නිට්ටෑවෝබෝවත්ත ගල් ගේ සහ බඹරගස්තලාව ආදී ගල් ගෙවල් සංචාරය කළ මම ආපසු කුමන වෙත එන්නට හැරුණෙමි. එහෙත් යාල මූකලානේ තවදුරටත් ඇතුළෙ රිංගා ගියහොත් නිට්ටෑවන්ගේ ගල් ගුහා දකින්නට හැකි වේ යැයි පානම ගැමියන් දැනුම් දුන් හේතුවෙන් මම මොහොතක් කල්පනා කෙරුවෙමි.කවුද මේ නිට්ටෑවන්?ග්‍රීසියේ ඇතෑන්ස් නුවර වීර කාව්‍යවලින් පළමු වරට හමුවූ කල්පිත ‘සැටෑයර් වරු” වනාහි ලංකාවේ පානම්පත්තුවේ සිටියා ය කියන නිට්ටෑවන්ට සමාන විය යුතු යැයි මට සිතී ඇති වාර අනන්ත ය. කිසිවෙකුත් සැටෑයර් වරු දැක නැතත් සැටෑයර් ජන කථා බොහොමයක් ඇතෑන්ස් ෆැන්ටසිවල හමුවෙයි. ලංකාවේ නිට්ටෑවන් පිළිබඳ කයි කතන්දර ග්‍රීක ෆැන්ටසිකාරයින්ට හමු වුණි නම් ඒ පිළිබඳ වීර කථා නිර්මාණය වන්නට ඉඩ තිබුණි.හෝමර්ගේ ඔඩිසි, ඉලියඩ් ආදී වීර කාව්‍යවලට මූලාශ්‍ර සපයා ඇත්තේ ග්‍රීසිය අවට තිබූ ක්‍රීටය, ට්‍රියෝව ආදී ඉපැරැණි දූපත්වල ජීවත් වූ මිනිසුන්ගේ ජනශ්‍ර‍්‍රැතික විශ්වාස තුළින් හමු වූ උත්පත්ති කථා ය. ඉගිළෙන අශ්වයින්, කටින් ගිනි පිඹින ඔළු ගණනාවක් ඇති අභූත ඉගිළෙන උරගයින් වැනි කල්පිත සතුන් අතර බැටළුවන්ගේ පාද සහිතව සිටි සැටෑයර්වරුන්ගේ ඉඟෙන් ඉහළ කොටස් මිනිසුන්ගේ ස්වරූපයෙන් යුක්ත ය.මේ තියන්නේ කැණීම් වළසමහර කල්පිත අතර ඉඟෙන් ඉහළ ශරීරය ශක්තිවන්ත පිරිමින් සේ සිටියවුන්ගේ පක්ෂා ගාත්‍ර අශ්වයින්ගේ ය. මධ්‍යධරණී මූදු මිථ්‍යාවන්ට අනුව වීනස්ට පරිවාර වූ සුන්දර කාන්තාවන්ගේ ඉඟෙන් පහළ කොටස මාළු කූරියෙකුගේ බඳට සමාන ය. යුරෝපීය සුරංගනා කථාවල හමුවන සුරතල් දියකිඳුරියන් Mermaid  (මර්මෙඉඩ්) ලංකාවේදී ‘චන්න කින්නර’ හෙවත් ‘සඳ කිඳුරන්’ බවට පත්වෙති. සඳ කිඳුරු ජාතකය පන්සල් චිත්‍රවල සිතුවම් වී ඇත්තේ ඒ සුන්දර යුවළගේ ඉඟෙන් පහළ කොටස කුරුල්ලන්ගේ මෙන් පිහාටු සහිතව ය.මම පොළොන්නරුවේ පුලස්තීගම දී කිඳුරු නැටුම් දැක තිබුණෙමි. පුලස්තිගම සෝමාවතී යන පාරේ ගැමියෝ වාර්ෂිකව කිඳුරු නැටුම් නටති. කිඳුරා සහ කිඳුරී යන දෙදෙනා ම පිරිමින් ය. උඩුකයට දිළිසෙන රෙද්දෙන් මසාගත් සැට්ට ය. ශරීරයේ යට කොටසට කුරුලු පිහිටුවලින් සාදාගත් ඇඳුමක් ඇන්දේ සඳ කිඳුරන්ගේ දෙපා කුරුලු පාද යැයි ඔවුන් විශ්වාස කළ නිසා විය යුතු ය.මාර්ටින් වික්‍රමසිංහයන්ගේ අදහසේ හැටියට ලංකාවේ ප්‍රසාංගික කලා ආරම්භ වන්නේ කිඳුරු නැටුමෙන් ය. අපේ ආදී ගම්මානවල කිඳුරු නැටුම් නටන විට ඔවුන් ග්‍රීක කථාවල ආ සැටෑයර් වරුන් පිළිබඳ කිසිවක් දැන සිටියේ නැත. එහෙත් ග්‍රීක ‘ඩිතිරැම්බයේ’ ත් නුවර කලාවියේ ‘කිඳුරු නැටුමේ’ ත් සිටියේ එක ම වර්ගයක ෆැන්ටසි (අභූත) චරිත බව අපට සිතා ගැනීම දුෂ්කර නැත.මම පානම්පත්තුවේ දී නිට්ටෑවන් සොයා වනගත වුණෙමි. පානම ගැමියන්ගේ විශ්වාසවලට අනුව බෝවත්තේගල සහ බඹරගස්තලාව ගල් ගෙවල්වලට එපිටින් මහ මූකලානේ ඇති ගල් ගුහාවල ඈත අතීතයේ නිට්ටෑවන් වාසය කර ඇත. උන් ඉතා කුඩා මිනිස් විශේෂයකි. සබරගමු සම්ප්‍රදායේ ජනකථාවල ද වනාන්තර බද ගල් ගුහාවල අතීතයේ ජීවත් වූ නිට්ටෑ සත්ව විශ්වාස ගැන තොරතුරු ලැබේ.නිට්ටෑවන් පිළිබඳ සිහිනය සැබෑ කර ගැන්මට මම මගේ අබා චිත්‍රපටයට ද ‘හබරගමුවේ නිට්ටෑවන්’ කැඳවූයෙමි. පඬුවස්දෙව් යුගයේ දී උපතිස්ස නුවර පැවති අභිශේක උත්සවයකට සබරගමුවේ සිට නිට්ටෑවන් පැමිණ ඇති බව ප්‍රතිනිර්මාණය කරන්නට මට උදව් දුන්නේ වර්තමාන ලංකාවේ ජීවත් වන කුරු මිනිසුන් ය. නිට්ටෑවන් වනාහි කුරු මිනිසුන් නොවූවත් නිට්ටෑවන් නිරූපණය කිරීම සඳහා ඔවුන් ඉතා ම යෝග්‍ය බව මම එදා තේරුම් ගත්තෙමි.මේ නිට්ටෑවන් නොවෙයිනුවර කලාවියේ අසන්නට ලැබෙන ගොයම් කථාවල ඉන්නේ නිට්ටෑවන් නොව ‘කොහොඹයන්’ ය. කොහොඹයන් ද ක්ෂුද්‍ර මිනිස් විශේෂයකි. ගොයම් කපා ලියද්දේ ගොඩවල් ගසා තිබීම හොඳ නැත. රාත්‍රියේ කොහොඹයෝ පැමිණ ගොයම් හොරකම් කරති. එනිසා ආරක්ෂා සලස්වා වහා ම කමත වෙත ගොයම් කොළය ගොඩ ගැසිය යුතු ය.මේ කොහොඹයින් සහ නිට්ටෑවන් වනාහි එක ම ජනප්‍රවාදයක ප්‍රාදේශීය විෂමතා දෙකක් ද? අපේ ඉතිහාසයේ ඈත අතීතයේ අපට කියාදෙන තවත් මිනිස් වර්ගයකි ‘පුලින්දයන්’. පුලින්දයන් වනාහි නිරි වැද්දන් ය. ඔවුහු පසු කාලයක දඩ වැද්දන්, ගල් වැද්දන් වී අවසානයේ ගම් වැද්දන් බවට පත් වී ඇත. අපේ ආදිවාසී වැදි ජනතාවගේ ආදීතමයන් වනාහි නිරි වැද්දන් වූ පුලින්දයන් විය හැකි යැයි විශ්වාසයක් ද අප අතර පවතියි. කුවේණියගේ දරු දෙදෙනා බාර ගත්තේ පුලින්දයන් ය. ජීවහත්ත සහ දිසාලා යන මේ දෙ දරුවන් නිසා නිරි වැද්දන් වූ පුලින්දයන් ගම් වැද්දන් දක්වා ‘දියුණු’ වූවා විය හැකි යැයි සමහරු තර්ක කරති.වැද්දාගල පුලින්දයන් ජීවහත්ත දිසාලා රැගෙන සබරගමුවට සංක්‍රමණය වූ බවත් එහිදී ඔවුන් දෙදෙනාව ‘මහ හබරා’ සහ ‘මහ හබරි’ ලෙස හැඳින්වූ බවත් සපරගමු පුරාවෘත්තවල සටහන් වී ඇත. සබරගමුවේ කුරුවිට වලව්වේ දැරණියගල අප්පෝ ලෝක මානව විද්‍යා ශබ්ද කෝෂයේ තම නම සඳහන් කර ගත්තේ පී.ඊ.පී. දැරණියගල වශයෙනි. හේ හෝමෝ සේපියන් සිංහලීයුස් බලංගොඩෙන්සීස්’ නමින් නව මානව ප්‍රවර්ගයක් ලෝක මානව විද්‍යාවට යෝජනා කළ ශ්‍රේෂ්ඨ විද්‍යාඥයෙකි.පරිනාමවාදී විග්‍රහයේදී හමුවන ක්‍රෝ මැග්නන්, හෝමෝ සේපියන් සහ නියැන්ඩතාල් යන මානව වර්ග ලංකාවේ ගල් ගුහා තුළ ජීවත් වූ බවට මුලින් ම සාධක සොයා ඉදිරිපත් කරනු ලැබුවේ පී.ඊ.පී. දැරණියගල සූරීන් ය. එතැන් සිට මේ විග්‍රහය තවදුරටත් ඉදිරියට රැගෙන ගිය දෙවැනි දැරණියගල හෙවත් ආචාර්ය ශිරාන් දැරණියගලයන් මුණ ගැසීම සඳහා මා කුරුවිට ගියේ බටදොඹ ලෙනට යෑමට පෙර තොරතුරු දැනගැනීමට ය.ලංකාව වනාහි ආදි මානවයින් අති විශාල ලෙස ජීවත් වූ වැසි වනාන්තර සහිත සාර භූ®මියකි. මෙතැන් සිට වසර ලක්ෂ 06 කටත් වඩා එපිටින් සිට මේ භූ®මියෙහි මානව කල්ප වානරයින් පවා ජීවත්ව සිටි බවට පොසිල සාධක ලැබී තිබේ.කුමන මිනිහාගල් කන්ද සහ බුන්දල පතිරාජවෙල කැණීම් පරිශ්‍රවලින් ලද ආදී මානව උපකරණ මෙතැන් සිට වසර 250,000 ක අතීතයක් පෙන්නුම් කර ඇත. මෑතකදී යාපනේ කන්දරෝඩේ ප්‍රදේශයේ කරන ලද කැණීම්වලින් ලංකාවේ ආදී කල්පිත මානව වයස මෙතැන් සිට වසර 600,000 දක්වා ඉදිරියට ගියේ ය. මම 2009 දි කන්දරෝඩේ යන විට එහි කැණීම් ආරම්භ කොට නො තිබුණේ ය. එහෙත් අද වනවිට කන්දරෝඩෙන් සොයා ගන්නා පුරාවිද්‍යා තොරතුරු අනුව ලංකාව වනාහී ස්වාධීන ජන ප්‍රජාවකගෙන් ජනාවාස වූ ආදී සමාජයක් බව ඔප්පු වී තිබේ.මට කන්ඩ දෙයක් ඉතුරු කරලා නෑපානම්පත්තුවේ නිට්ටෑවන් පිළිබඳ ප්‍රවෘත්තිය මම කුරුවිටදී ආචාර්ය ශිරාන් දැරණියගලගේ අවධානයට යොමු කෙරුවෙමි. එතුමන් මානව පුරාවිද්‍යායකු වන නිසා ජනශ්‍රැතික සංකල්ප පිළිබඳ දක්වන උනන්දුව අඩු ය. මට අවශ්‍යව ඇත්තේ නිට්ටෑවන් පිළිබඳව ඇති ජනශ්‍රැතික මතවාදය තුළ මානව විද්‍යාත්මක සත්‍යයක් ඇත්දැයි දැන ගැනීමට ය.පානම සිට කුමන පාරේ හමුවන බෝවත්තේ ගල්ගේ සහ බඹරගස්තැන්න ගල් ගේ ආදී ගල් ලෙන්වලට එපිටින් පිහිටා ඇති තවත් රහසිගත ගල් ගුහා තුළ අතීතයේ නිට්ටෑවන් ජීවත්ව සිට ඇති බවත්, පසු කාලීනව වැද්දෝ මේ ප්‍රදේශ ආක්‍රමණය කොට නිට්ටෑවන්ව ගල් ගෙය තුළට දමා, සිව් පසින් ම ගල් ගේ අවුරා, උනට එළියට යා නොදී ගල් ගෙය ගිනිබත් කළා යැයි කියැවෙන ජන කථා ඕනෑ තරම් පානම්පත්තුවේ ගැමියන්ගෙන් දැනගත හැක.එහෙත් ඒ සිදුවීම් සිදු වූයේ කවර කාලයකදී දැයි වැටහීමක් නැත. සමහර විට අතීත ගල් යුගයේ ජීවත් වූ මානව කල්ප වානර විශේෂයක් පිළිබඳ ඇති පෞරාණික ජනශ්‍රැතියක් වර්තමානය දක්වා මුඛ පරම්පරාගතව පැමිණියා ද විය හැකි ය. ක්‍රෝ මැග්නන්ලාගේ, හෝමෝ සේපියන්ලා ගේ, නියැන්ඩතාල්ලාගේ යුගයේ සිටි වඳ වී ගිය මානවකල්ප වානර විශේෂයක ස්මෘති රූපයකට පසු කාලීනව නිට්ටෑවා, කොහොඹයා සහ පුලින්දයා යන නම් එකතු වූවා ද විය හැකි යැයි මට සිතේ.එහෙත් කුරුවිට බටදොඹ ලෙනෙහි හමු වූ මානව හිස් කබලේ හිමිකරුවාට අදට වයස වසර 40,000 ක් පමණ වෙතැයි ගණන් බලා තිබේ. ආචාර්ය ශිරාන් දැරණියගලට පසු කුරුවිට බටදොඹ ලෙන පිළිබඳ වැඩිදුර පර්යේෂණ සිදුකරන ආචාර්ය නිමල් පෙරේරා ගේ දත්ත වාර්තා එංගලන්තයේර්‍ණඉඹ් විශ්ලේෂණ ක්‍රමවේදයට අනුව සකස් කළ විට එය මුළුමහත් දකුණු ආසියාවේ ම හමුවී ඇති පැරණි ම හිස් කබල විය හැකිව තිබේ.බටදොඹ ලෙන මානවයා හා නිට්ටෑවන් අතර නෑදෑකමක්, සම්බන්ධයක් හෝ විසම්බන්ධයක් ඇතැයි දැන ගැනීම සඳහා මම කුරුවිට එරත්න පාරේ ගොස් “බටදොඹ ලෙන” යැයි බෝඩ් ලෑල්ලක් ගසා තිබූ තේ වත්තේ හෙළ තරණය කෙරුවෙමි.තේ වත්ත අවසන් වූ තැන සිට ඉතා දුෂ්කර හෙලක් තරණය කරමින් මේ කන්ද නැගීම සඳහා ලිස්සන සුළු අඩි පාරක් ඇත්තේ ය. සදාහරිත වැසි වනාන්තරයක තිබිය හැකි සියලු ම ජල දුර්ග, වන දුර්ග, පංකා දුර්ග පසු කරමින් මා ගමන් කළේ පුරාවිද්‍යා දෙපාර්තමේන්තුවෙන් සේවා ගන්වා සිටි විපුල තෙන්නකෝන් නම් නිලධාරියා ද සමඟ ය.සුන්දර දිය කඩිති, ඇද හැළෙන දිය සීරා, පෙඳ පාසි සහිත ගල්තලා, තෙත හරිත රුක් ගොමු, පිනි ගැවසුණු වන වදුලු අතරින් කන්ද තරණය කළ අපට එක්තරා වන සීමාවකින් ඔබ්බෙහි මේ යෝධ ප්‍රමාණයේ රූස්ස පව්ව පෙනෙන්නට පටන් ගනී. ගල් පව්ව මුදුනේ සිට ගල දිගේ පහළට ඇද හැළෙන කුඩා දිය ඇල්ල ගල පාමුල ඇති ඇටි කෙසෙල් පඳුර මතට වැටීමෙන් ඇති කරන හඬ වනාහි මහා මේඝයේ ශබ්දයයි. වියළි කාෂ්ඨක දිනයකදී පවා බටදොඹ ලෙන මන්දාරම් පින්නෙන් ආකූලව පවතින්නට තරම් මේ දිය ඇල්ල පොහොසත් ය.දිය ඇල්ල යට විශාල ප්‍රමාණයේ ගල් ගෙය දැක්ක හැකි ය. ගල් ගුහාවේ අදට ඇති පොළෝ මට්ටම වනාහී වසර 40,000 ක් පුරා දූවිලි එකතු වීමෙන් නිර්මාණය වී ඇති පස් ගොඩැල්ලයි. මේ පස් ගොඩැල්ල අඩි 30 ක් පමණ ඝනකමට එකතු වී තිබේ. පුරාවිද්‍යාඥයින් අදියර කිහිපයක් පුරා සිදු කරන්නේ මේ දූවිලි පස් ගොඩැල්ල කැණ පරීක්ෂාවට භාජනය කිරීමයි.දැනට ඇති පිහිටි පොළොවේ පර්යේෂණ කැණීම්වළ සකස් කොට තිබේ. පුරාවිද්‍යා නිලධාරි මහතාගේ අවසරය ඇතිව මම ඉතා පරෙස්සමින් කැණීම්වළට බැස ගත්තෙමි. එය පිහිටි පොළොවේ සිට අඩි 15 ක් ගැඹුරේ පිහිටයි. වළෙහි ගැඹුරු ම තලයේ දී මානව හිස් කබල හමු වී තිබුණි. දැනට පතලේ කිසිවක් ම දැකිය නොහැක. හිස් කබල, ගල් ආවුද සහ කා ඉතිරි කළ බෙල්ලන් ආදිය ලබාගත් ස්ථාන පමණක් ඉතිරි වී තිබේ.වළ ගොඩැල්ලේ බලංගොඩ මානවයා කා ඉතිරි කළ බෙල්ලන් විශාල වශයෙන් ගොඩ ගැසී තිබේ. ලෝකය පුරා බොහෝ රටවලින් හමු වී ඇති ආදී මානවයාගේ කා ඉතිරි කළ බෙලි කටුවල තාක්ෂණය එක හා සමාන ය. බෙලිකටුවේ සිදුරක් තිබේ. එය වනාන්තරයෙන් සොයා ගත් බෙල්ලන් වැලක අමුණා ලෙන වෙත ගෙන ඒමට භාවිතා කළ තාක්ෂණයක් හෝ කටුව තුළ සිටින බෙල්ලා එළියට ඇද ගැනීම සඳහා භාවිතා කළ ක්‍රමවේදයක් හෝ විය හැකි ය. කුමක් හෝ වේවා ලෝකය පුරා හමු වී ඇති සෑම බෙලි කටුවලම එබඳු සිදුරක් තිබේ.මම බටදොඹ ලෙන කැණීම් වළ පල්ලේ සිට ජ්‍යෙෂ්ඨ දැරණියගලයන්ගේ සිට ලංකාවේ සියලු ම පුරාවිද්‍යාඥයින්ට ගෞරව කෙරුවෙමි. දකුණු අප්‍රිකාවේ ඩ්‍රැකන්ස්බර්ග් කඳු මුදුනේ ප්‍රාග් පුරාවිද්‍යා කැණීම් පරිශ්‍රවල සංචාරය කරමින් මා ලබා ගත්තේ ජුරාසික යුගයේ පොසිල අත්දැකීම් ය. මම ජෝර්දාන දේශ සීමාවේදී ද කැණීම් කටයුත්තක් අත්දැක ඇත්තෙමි. වරක් රෝමයේ වතිකානු මහා දේවස්ථානය තුළ දී මා අත්දුටු පුරාවිද්‍යා පර්යේෂණ අත්දැකීම අති දුර්ලභ අත්දැකීමකි.වතිකානු දේවස්ථානය වනාහී 15 වැනි සියවසේ දී මයිකල් ආන්ජලෝ නම් උග්‍ර චිත්‍ර ශිල්පියාගේ සැලැස්මකට අනුව නිර්මාණය වූ පුරාවස්තුවකි. අද ඉතාලි පුරාවිද්‍යාඥයෝ වතිකානු පල්ලිය මැදින් අඩි 20 ක් පමණ යටට හාරා ක්‍රිස්තු පූර්ව 03 වැනි සියවසේ එහි තිබූ පෞරාණික දොවොලක තොරතුරු හෙළි කරති.බටදොඹ ලෙන අඳුරුයිඑබඳු පුරාවිද්‍යා කැණීමකට වැය වන ධනස්කන්දය අතිමහත් ය. මට අනුරාධපුර ඇතුළුනුවර කැණීම් පරිශ්‍රය මතකයට එයි. ආචාර්ය ශිරාන් දැරණියගල පුරාවිද්‍යා කොමසාරිස් තුමාගේ ප්‍රධානත්වයෙන් පැවැත්වූ මේ පුරා වළෙන් හමුවී ඇත්තේ ක්‍රි.පූ. 8, 9, සහ 10 යන වකවානුවේ ලංකාවේ තිබූ දියුණු නගරයක තොරතුරු ය. ගඩොල් භාවිතාව, ලෝහ භාවිතාව, ධාන්‍ය වගාව පමණක් නොව අසුන් ඇති කිරීම සහ අක්ෂර භාවිතාවක් ද ඇති දියුණු නාගරික ජනාවාසයක තොරතුරු අපට හමු වන්නේ විජය රජු ලංකාවට පැමිණීමට ද ශත වර්ෂ 05 කට පමණ පෙර යුගයක ය.වරක් “මහා සිංහලේ වංශ කථාව“ වැඩසටහනට පැමිණි ආචාර්ය ශිරාන් දැරණියගලයන්ගෙන් මා ඇසුවේ ඇතුළු නුවරින් මතු වන ආදී නගරය රාවණාගේ ලංකාපුර නගරය විය නොහැකි ද කියා ය. එයට එතුමන් දුන්නේ ඉතාම ශාස්ත්‍රීය පිළිතුරකි. රාමායණය සත්‍යයක් සේ ගන්නා ලෝක ඉතිහාසඥයින් එහි කාල නිර්ණය සිදු කරන්නේ ක්‍රිස්තු පූර්ව 7 වැනි සියවසට වන නිසා ඒ යුගයේ ලංකාවෙන් දියුණු නගරයක තොරතුරු හමුවීම වනාහි රාවණා ප්‍රවෘත්තියට විද්‍යාත්මක සාක්ෂියක් හමුවීම විය නොහැකි යැයි කිසිවෙකුටවත් කිව නො හැකි යැයි එතුමෝ අදහස් කරති.එය එසේම ය. හෝමර් කවියා ලියූ ට්‍රෝප් පුරයේ මිනෝටර් පුරාවෘතය මිථ්‍යා කථාවකැයි සිතා සිටි යුගය අවසන් වූයේ 1900 වසරේදී ජර්මන් ජාතික ශ්‍රීමත් ආතර් එවනස් නම් පුරාවිද්‍යායා ක්‍රීටය සොයා කැණීම් පැවැත්වීමෙන් පසුව ය. අපේ පුරාවිද්‍යා ක්ෂේත්‍රයටත් රෝමයට, ක්‍රීටයට සේ මුදල් ඇත්නම් අතරමග නතර කොට ඇති අනුරාධපුර ඇතුළු නුවර කැණීම් යළි පණ ගන්වා මිථ්‍යා කථාවකැයි වරදවාගෙන සිටින රාවණා පුවතට ද විද්‍යාත්මක හයියක් දිය හැකි වනු ඇත.පාහියංගලින්, බටදොඹ ලෙනින්, බටතොට ලෙනින් හමුවූ මිනිස් ශරීරාංග අයත් හෝමෝ සේපියන් මිනිසා වනාහී ‘බලංගොඩ මානවයා’ ය. මුළු ලංකාවේම ස්ථාන 110 ක් පුරා සිදුකර ඇති කැණීම් වළවල්වලින් හමු වන්නේ මීට වසර 600,000 ක් පුරා මෙබිම ජීවත් වූ ආදී මිනිසුන්ගේ සමාජ ජීවිතයේ ගති ලක්ෂණවල සාක්ෂි ය.එහෙත් පානම්පත්තුවේ නිට්ටෑවන් පිළිබඳ තවමත් ශාස්ත්‍රීය පර්යේෂණයක් පවත්වා නැත. බඹරගස්තලාව ගල් ගුහාවට එපිටින් ඇති මූකලාන් ගල් ගෙවල් තුළ ගිනි තැබීම් හී ලකුණු තවමත් තිබේ. ඒ අගුරු ලකුණුවල තේරුම් සොයන පානම ගැමියන් මට විස්තර කළේ වැද්දන්, නිට්ටෑවන් මේ ගල් ගෙවලට දමා හිර කොට ගිනි තබා ඇති බවයි. නිට්ටෑවන් ගිනි වැදී ඇත. එහෙත් මානව විද්‍යා පර්යේෂණ ගිනි බත් කළ නො හැක. අපේ රටේ අනාගත මානව පුරාවිද්‍යාඥයින් නිට්ටෑවන්ගේ, කොහොඹයන්ගේ සහ පුලින්දයන්ගේ වගතුග සොයා ළඟදීම වන වදිනු ඇතැයි මම ඉත සිතින් බලාපොරොත්තු වී හිඳිමි.ලබන සතියේ - මහාසේන නම් කතරගම දෙයියෝ...ජැක්සන් ඇන්තනීwww.jacksonanthony.comඡායාරූප : දිනේෂ් ලක්දුසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>08</month>
      <day>14</day>
    </date>
    <link>http://www.silumina.lk/2011/08/14/_art.asp?fn=av1108142</link>
    <topic>යාත්‍රා</topic>
    <author>හිරුණි</author>
    <content>යාත්‍රාචන්දන වික්‍රමසිංහ ගේ නර්තන කණ්ඩායම පසුගිය දිනවල අතිශය කාර්ය බහුලයි. කොච්චර කාර්ය බහුල ද කියනවා නම් කණ්ඩායම කොටස් හතරකට බෙදිලා එකවර නර්තන ප්‍රසංග හතරකට දායකත්වය පසුගිය දිනවල ලබා දුන්නා. ශිල්පීන් පහළොස් දෙනෙක්ගෙන් සමන්විත කණ්ඩායමක් චීනයට යනකොට තවත් කණ්ඩායමක් ලෝක සංස්කෘතික උලෙළ නියෝජනය කිරීම පිණිස නවදිල්ලියට ගියා.ඒ සමඟම පසුගියදා පැවැති මායා දමයන්තිගේ සංගීත ප්‍රසංගයේ තව කණ්ඩායමක් නර්තනයේ යෙදෙන විට රූපා ඉන්දුමතී ගේ සංගීත ප්‍රසංගයේ තව කණ්ඩායමක් නැටුවා. චන්දනගේ අලුත්ම නර්තන කාර්යය ආරම්භ වුණේ පසුගිය සතියෙන්. ඒ ගැන චන්දන කිව්වේ මෙහෙම දෙයක්.“චීනයේ ඉඳලා ආපු දවසට පසුදා මහාචාර්ය සුනිල් ආරියරත්නයන්ගේ ‘කුසපබා’ චිත්‍රපටයේ රූගත කිරීම්වලට සම්බන්ධ වුණා. මේ චිත්‍රපටයේ සම්පූර්ණ නර්තන අධ්‍යක්ෂණය මගේ. ජීවිතේ පළමුවැනි වතාවට මේ තරම් සුවිශාල දර්ශන තලයක ළමයි ටික නැටෙව්වා. මේ චිත්‍රපටයේ සමහර දර්ශන සඳහා නර්තන ශිල්පීන් සීයක් දෙසීයක් සම්බන්ධ වෙනවා.මේ ඔක්කොම මගේ ශිල්පීන්. මීට කලින් මේ වගේ දැවැන්ත නිර්මාණයකට මම දායක වුණේ ජැක්සන් ඇන්තනි ගේ ‘අබා’ චිත්‍රපටයට. ‘කුසපබා’ ත් මගේ නර්තන අධ්‍යක්ෂණයේ එක් සුවිශේෂි සන්ධිස්ථානයක් වේවි.ගායන ශිල්පී වෝල්ටර් ප්‍රනාන්දුට පසුගිය දිනක ලොකු අකරතැබ්බයකට මුහුණ දෙන්න සිද්ධ වුණා කියලා අපට ආරංචි වුණා. පසුගිය දිනක ඔහුට රාත්‍රි කාලයේ රූපවාහිනී වැඩසටහනකට සම්බන්ධ වෙන්න ආරාධනාවක් ලැබිලා. සවස් යාමයේ ඔහු ගෙදරින් පිටත් වුණා මේ වැඩසටහනට සම්බන්ධ වෙන්න. රූපවාහිනි වැඩ සටහන ඉවර වෙද්දි මධ්‍යම රාත්‍රියත් පහුවුණා. මේ නිසා මේක් අප් හෝදන්නෙත් නැතුව ඉක්මනින්ම ගෙදරට එන්න වෝල්ටර් පිටත් වුණා.ගෙදරට එනකොට ගෙදර සියලු දෙනාම සුව නින්දකයි පසු වුණේ. දොරට තට්ටුවක් දාලා ටිකක් වෙලා ඉන්න වුණා දොර අරිනකම්. නිදි ගැට අරිමින් ආපු වෝල්ටර් ගේ බිරිඳ දොර ඇරියා.“ආ වෝල්ටර් නම් රූපවාහිනියේ වැඩ සටහනකට ගියානේ. එනකොට තව රෑ වෙයි.”බිරිඳ එහෙම කිව්වේ වෝල්ටර්ට මයි. මේක් අප් පිටින් ආපු වෝල්ටර් ධරඳටත් අඳුනගන්න බැරිවෙලා.“නෑ... නෑ... මම වෝල්ටර් තමයි.” කියලා කිව්වට පස්සෙ තමයි බිරිඳත් අඳුනගෙන තිබෙන්නේ.ප්‍රවීණ සිනමාකරුවකු හා ගී පද රචකයකු වන සෝමපාල ලීලානන්ද ‘ආත්මා’ චිත්‍රපටයෙන් පසු තරමක නිහැඬියාවකින් පසු වුණා. එහෙත් ඔහු පසුගිය දිනවල සිනමා ක්ෂේත්‍රයේ කාර්ය බහුලව සිටිනු දක්නට ලැබුණා.‘ආත්මාගෙන් පසුව මම තිර නාටකය ලියා අධ්‍යක්ෂණය කළ ‘යක්කල රොසලින්’ චිත්‍රපටයේ වැඩ කටයුතු නිසා තරමක කාර්ය බහුල බවක් තිබුණා. දැන් මේ දිනවල ‘නව රියන්’ චිත්‍රපටයේ තිර නාටකය ලියනවා. ඒ අතරම චිත්‍රපට කිහිපයකට ගීත රචනයත් කරන්න වෙලා.කරදිය වළල්ලෙන් එහා රටක සිටියත් සැබෑ නිර්මාණ කරුවාට නව නිර්මාණ බිහි කරන්න එය බාධාවක් නොවේ. ඒ බව සනාථ කරන්නේ තරුණ පරම්පරාවේ නිර්මාණ ශිල්පීන් දෙදෙනකු වන ගී පද රචක රවි සිරිවර්ධන සහ කළිඳු වීරසිංහ. ඔවුන් දෙදෙනාම රැකියාව පිණිස ගොස් පදිංචි වී සිටින්නේ ඕස්ට්‍රේලියාවේය. දුරකතනයෙන් අපව ඇමතු ඔවුන් මෙසේ කියා සිටියා.“අපි දෙන්න එකතුවෙලා අලුත් ගීත නිර්මාණය කරනවා. මම පදමාලා ලියනවා. කළිඳු තනු නිර්මාණය කරනවා. ඉන් පසු පටිගත කිරීමට ලංකාවට එවනවා. දැන් නවීන තාක්ෂණය උපයෝගී කරගෙන මෙවැනි කටයුතු කරන එක ඒ තරම් අභියෝගයක් නොවේ. මේ දිනවල අපි ගායන ශිල්පී කරුණාරත්න දිවුල්ගනේ ගයන නවතම ගීයකුත් පටිගත කරනවා.ප්‍රවීණ සිනමා කැමරා ශිල්පී ලාල් වික්‍රමආරච්චි පසුගියදා අපෙන් සදහටම සමුගත්තා. ‘විරාගය’ චිත්‍රපටයේ කැමරා ශිල්පියා වුණේ ලාල්. තම මිතුරාගේ වියෝව වෙනුවෙන් ‘විරාගයේ’ අරවින්ද ලෙස රඟපෑ සනත් ගුණතිලක කළ ශෝක සටහනක් අපට එවා තිබුණා. එහි මෙසේ දැක්වෙනවා.“මා මිත්‍ර ලාල් වික්‍රමආරච්චිගේ හදිසි අභාවය මාව දැඩි කම්පනයකට පත් කළා. විශේෂයෙන් මා අසනීපයෙන් සිටි මොහොතක කන වැකුණු ඒ කනගාටු දායක පුවත මා දැඩි අපහසුතාවයකට පත් කළා. මගේ ‘එකමත් එක රටක’ චිත්‍රපටයේ සහ තව චිත්‍රපට කිහිපයක කැමරා අධ්‍යක්ෂ ලෙස ඔහු සමඟ වැඩ කළත්, ඔහු මට විශාල ආධාරකයක් වූයේ ‘විරාගය’ චිත්‍රපටයේය. ‘අරවින්ද’ ගේ චරිතය මැවීමට එහි අධ්‍යක්ෂ ආචාර්ය තිස්ස අබේසේකරට පසුව මට ලැබුණු විශාලම සහාය ලැබුණේ ලාල් ගෙන් බව මේ මොහොතේ මට මතක් වෙනවා.කැමරාකරණය පමණක් නොව සිනමා සාහිත්‍යය පිළිබඳවත් ඔහු තුළ තිබු දැනුම නළු නිළියන් වශයෙන් බොහෝ සෙයින් අපට උදව් වූ අවස්ථා එමටය. දර්ශන තලයේ ලොකු කුඩා ඕනෑම කෙනකුට තමා දන්නා දේ නොමසුරුව කියා දෙමින් ඔහු දැක්වූ සහාය බොහෝ දෙනෙකුගෙන් ලබාගත නොහැකියි. ඔහු වැනි ශිල්පීන් අප අතරින් ඉවත්වීම අපේ අවාසනාව ද නැතිනම් කලාවේ මතු පරපුරේ අවාසනාව ද යන ප්‍රශ්නය මගේ සිතට මේ අවස්ථාවේ නැඟේ.සිනමාවට, කලාවට නිහඬ සේවයක් කළ ඔහුට මම නිවන් සුව පතමි.”හිරුණිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>08</month>
      <day>14</day>
    </date>
    <link>http://www.silumina.lk/2011/08/14/_art.asp?fn=av1108143</link>
    <topic>මගේ පරමාදර්ශය මාලිනී අක්කා</topic>
    <author>ගාමිණී සුසන්ත</author>
    <content>මගේ පරමාදර්ශය මාලිනී අක්කා- අංජලී ලියනගේඅද ‘තරුවක් සමඟ වරුවක්’ විශේෂාංගයෙන් හමුවන්නේ නව පරපුරේ දක්ෂ රංගන ශිල්පිනියක වන අංජලී ලියනගේ ය. කලා ක්ෂේත්‍රයට පැමිණ දිගු කාලයක් නොවූව ද ටෙලිනාට්‍ය කීපයකින් ම අංජලී තම රංගන හැකියාව මනාව පෙන්නුම් කර ඇත. මේ දිනවල ස්වර්ණවාහිනියෙන් විකාශය වන ‘ඕලු - 2’ සහ ‘මොනරතැන්න’ යන ටෙලිනාට්‍යවල ඇයගේ රංගන දැකගත හැකි ය. ළඟදීම ජාතික රූපවාහිනියෙන් විකාශය වීමට නියමිත ‘අගම්ලිහිණි’ ටෙලිනාට්‍යයෙන් ද ඇයගේ රංගනයක් ප්‍රේක්ෂකයින් හට දැක ගැනීමට හැකිවනු ඇත.අංජලී මොනවද අලුත් තොරතුරු?මේ දිනවල මම අලුත් ම ටෙලිනාට්‍ය කීපයක රූපගත කිරීම්වලට සහභාගි වෙනව. ස්වර්ණවාහිනියෙන් විකාශනය වන මොනරතැන්න, ස්වාධීන රූපවාහිනියෙන් විකාශය වීමට නියමිත ‘සිහින පියාපත්’ සහ සිරස නාලිකාවෙන් විකාශය වන ‘සිරි වාසල’ සහ ‘සසර වසනතුරු’ ඒ ටෙලිනාට්‍යයි. ඊට අමතරව ව්‍යාපාර කටයුත්තකත් නියැළිලා ඉන්නව.ඔබ රංගනයෙන් දායක වුණු මේ දිනවල විකාශය වන ටෙලිනාට්‍ය මොනවාද?‘මොනරතැන්න’ සහ ‘ඕලු - 2’ ටෙලිනාට්‍ය මේ දිනවල විකාශය වෙනවා. ක්ෂේත්‍රයට ඇවිත් වසර කීපයක් ගතවෙලා තිබුණත් මම තවමත් සහභාගි වෙලා තියෙන්නෙ ටෙලිනාට්‍ය 10 ක් වැනි සංඛ්‍යාවකටයි.ඔබ කලාවට පැමිණීමට පෙරුම් පිරූ කෙනෙක් ද?නැහැ. මම කලාවට ආවෙ අහඹු ලෙස. පාසලේදී මම නර්තනයට තමයි වැඩි කැමැත්තක් තිබුණේ. නමුත් ගොඩක් දුරට නර්තනය හදාරන්නත් බැරි වුණා. මම රංගනයට ආවෙ මගෙ දුව නිසා කිව්වොත් හරි. මීට කලකට පෙර මාලිනී ෆොන්සේකා මහත්මිය අධ්‍යක්ෂණය කළ ‘දෝනි’ ටෙලිනාට්‍යයේ රඟපාන්න මගෙ දුවට අවස්ථාව ලැබුණා. රූපගත කිරීම්වලට දුවව අරගෙන ගියේ මම. මාලිනී අක්ක ඒ ටෙලිනාට්‍යයේ නීතිඥවරියකගේ චරිතයක් නිරූපණය කළා. දවසක් මට මාලනී අක්ක යෝජනා කළා එයාගෙ සහයක නීතිඥවරියගේ චරිතය රඟපාන ලෙස. මම ඒකට කැමැති වුණා.ඒ ටෙලිනාට්‍යයේ මගේ රංගනය දැකපු ටෝනි රණසිංහ මහත්තය ඔහුගේ ‘අම්මයි දූලයි’ ටෙලිනාට්‍යයට කතා කළා. ප්‍රධාන චරිතයකට සහභාගි වෙන්න මට අවස්ථාව ලැබුණේ ස්වර්ණවාහිනි නාලිකාවට ගිහාන් රෝහණ අධ්‍යක්ෂණය කළ ‘හිම කඳුළු’ ටෙලිනාට්‍යයේ. ඒ ටෙලිනාට්‍යයෙන් තමයි ප්‍රේක්ෂකයින් බොහෝ දෙනෙක් මාව හඳුනා ගත්තේ. මේ ටෙලිනාට්‍යයේ මට තවම විශේෂත්වයක් තියෙනවා. ඒ; මගෙ දුව මේ ටෙලිනාට්‍යයේ මගෙ දුව හැටියට ම රඟපෑම.රංගනය ඉතා පහසුවෙන් කළ හැකි දෙයක් කියල ඔබ හිතනවද?නැහැ. කොහෙත් ම නෑ. රංගනය කියන්නෙ පුළුල් විෂයක්. ඒ වගේ ම රංගනයට කිසියම් කුසලතාවයකුත් උපතින් ම ලැබෙන්න ඕන. රංගනය විශ්ව විද්‍යාල මට්ටම් දක්වා ඉගෙන ගන්න විෂයක් වෙනකොට මම තාම ඉන්නෙ හෝඩියේ පන්තිය කියලයි මට හිතෙන්නෙ. මේ විෂය ඉගෙන ගන්න විධිමත් ක්‍රමයක් තවමත් ලංකාවෙ නැහැ. මම මේ දක්වා රංගනය ගැන යම් කිසිවක් දැනගත්තේ ප්‍රවීණයන්ගේ රංගනයන් යම් මට්ටමක් අධ්‍යයනය කරල සහ පොතපත කියවල. ඉදිරියේ දී මම උත්සාහ කරනව රංගනය ගැන තවදුරටත් ඉගෙන ගන්න.ක්ෂේත්‍රයේ ප්‍රවීණයින්ගෙන් ඔබේ ගමනට සහායක් ලැබෙනවද?ඇත්තෙන් ම ප්‍රවීණයින්ගේ සහාය මට උපරිමයෙන් ලැබෙනව. විශේෂයෙන් ම ‘මොනරතැන්න’ ටෙලිනාට්‍යයට සභභාගි වෙලා ඉන්න ප්‍රවීණ ශිල්පීන් මගේ අඩුපාඩු හදාගන්න මට ගොඩක් උපකාර කරනව. ප්‍රවීණයන්ගේ සහාය සහ මග පෙන්වීම නැතිව කිසිම ක්ෂේත්‍රයක ඉදිරියට යන්න අමාරුයි.‘අගම් ලිහිණි’ ටෙලිනාට්‍යයේ ඔබ නිරූපණය කරන චරිතය පිළිබඳ සඳහන් කළොත්...?‘අගම් ලිහිණි’ ගිහාන් රෝහණගේ අධ්‍යක්ෂණයක්. මැටි කර්මාන්තය ජීවිකාව කරගත් ගම්මානයක් වටා ගෙතුනු ලස්සන කතාවක්. එහි මම නිරූපණය කරන්නෙ ‘ශ්‍රී දේවි’ කියන පාසල් යන ගැමි යුවතියකගේ චරිතය. මේක ලස්සන ටෙලිනාට්‍යයක්.සමකාලීන රංගන ශිල්පීන් සහ ශිල්පිනියන් සමඟ ඔබේ තිබෙන බැඳීම කෙබඳුද?ක්ෂේත්‍රයේ ඉන්න හැමෝම එක්ක මම හිතවත්. මට ක්ෂේත්‍රයේ කිසිම තරගකාරයෙක් නෑ. හැබැයි මම ගොඩක් සමීපව ඇසුරු කරන අයත් මේ ක්ෂේත්‍රයේ නෑ. මගෙ හොඳම යාළුව මගෙ අක්ක. ඒ වගේ ම මොරින් චාරුණී අක්කත් මට ඉතාම සමීප කෙනෙක්.ටෙලිනාට්‍ය නිළියන් පිළිබඳ මේ දිනවල පවතින කතා බහ සම්බන්ධයෙන් ඔබේ මතය මොකක්ද?මේ තත්ත්වය ක්ෂේත්‍රයේ දීර්ඝකාලීනව ඉන්න රංගන ශිල්පිනියන්ට සිදුවන කැළලක් හැටියටයි මම දකින්නේ. වැරැදි වැඩවලට පෙළඹිලා තියෙනවා කියන අය රඟපෑම වෘත්තිය කරගත් අයවත් කලා ක්ෂේත්‍රයේ නමක් දිනා සිටින අයවත් නෙමෙයි. මම හිතන්නෙ මොවුන්ගේ නම් ගම් මාධ්‍ය ඔස්සේ හෙළි කිරීම අනෙක් ශිල්පිනියන්ට කරන යහපතක්.ඔබේ දියණිය දිගටම රංගනයේ යෙදෙනවට ඔබ කැමැතිද?නැහැ. මම කැමැති නැහැ. මේ කාලය එයා කැප කරන්න ඕන එයාගෙ අධ්‍යාපනය වෙනුවෙන්. අපට අවශ්‍ය මූලිකම දේ තමයි අධ්‍යාපනය. අධ්‍යාපන කටයුතු අවසන් වෙලා ස්වාධීනව තීරණ ගන්න පුළුවන් වුණු දවසට එයාට සුදුසු ක්ෂේත්‍රයක් එයා තෝරා ගනීවි.කලාව තුළ ඔබේ පරමාදර්ශී චරිතය කුමක්ද?ඇය මාලිනී ෆොන්සේකා. ඇයට ළංවෙන්නවත් මට හැකියාවක් නෑ. නමුත් ඇය පිළිබඳ පළවෙන ලිපි වලින් ඇයගේ රංගනයන් ඇතුළත් චිත්‍රපටවලින් ඇයගේ ජීවිතයෙන් යමක් උකහා ගන්න මම උත්සාහ කරනව.ගාමිණී සුසන්තඡායාරූපය - ඉන්දික ප්‍රභාත් වීරසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>08</month>
      <day>14</day>
    </date>
    <link>http://www.silumina.lk/2011/08/14/_art.asp?fn=av1108144</link>
    <topic>දොස්තරලා ‘මියුසික්’ කරනවා නම් අපි කළ යුත්තේ ‘ඔපරේෂන්’ ද?</topic>
    <author>වසන්ත ජයසිංහ ආරච්චි</author>
    <content>දොස්තරලා ‘මියුසික්’ කරනවා නම් අපි කළ යුත්තේ ‘ඔපරේෂන්’ ද?ඉන්ද්‍රචාප ලියනගේඔහු ඉන්ද්‍රචාප ලියනගේ. සිය සංගීත භාවිතයත් සමඟ වෙනස් ම ගමනක යන ඉන්ද්‍රචාප කලා පවුලකට ම උරුමකම් කියන යෞවනයෙක්. ඔහු ප්‍රවීණ රංගධර හේමසිරි ලියනගේ, ගේ පුත් මෙන් ම සෞම්‍ය ලියනගේ නම් ප්‍රතිභාපූර්ණ රංගධරයාගේ සොහොයුරායි. ‘අනන්තයට යන පාර දිගේ’ ගීතය කසුන් කල්හාර සමඟ ගයමින් සංගීත දිවියේ සමාජගත වන ඉන්ද්‍රචාප අද ඔබ වෙත කැඳවාගෙන එන්නේ වෙනස් ම කතාබහක යෙදෙන අරමුණින්.අපි කැමැතියි ඉන්ද්‍රචාප ලියනගේ කියන්නේ කවුද කියලා හඳුනාගන්න.මටත් තියෙන ප්‍රශ්නේ ඒකම තමා. මේ වන තෙක් මමත් හොයා ගන්න උත්සාහ කරනවා මම කවුද කියලා. ඒ හොයාගෙන යන ගමන තමයි දැන් මම යන්නේ. සංගීතය තුළින් මම ඉන්ද්‍රචාප ලියනගේ කියන්නේ කවුද කියලා හොයාගන්න උත්සාහ කරනවා.ඇත්තටම මොකක්ද ඔබට ඒ පිළිබඳ ඇති පසුබිම.ඒ පිළිබඳ මට තියෙන්නේ අවිධිමත් පසුබිමක්. මොකද අපේ පරම්පරාවට ඒ අධ්‍යාපනය සිස්ටම් එකකට ලැබුණේ නැහැ. ඒ තුළින් හැදෑරීමක් කරනවා මිසක් විධිමත් ක්‍රමවේදයකට අපට ඒ දැනුම ලැබෙන තැනක් නැහැ. විශ්වවිද්‍යාලයෙන් අවුට් වුණාට පස්සේ තවත් ඒ ගවේෂණශීලීකම වැඩිවෙලා කියලා දැනෙනවා.හොඳයි ඉන්ද්‍රචාප හා සංගීතය අතර බැඳීම් මොන වගේ ද කියලා මම ඇහැව්වොත්.ඔව්. ඒ බැඳීම මානුෂීය අවශ්‍යතා හා සාකච්ඡා කරනවා කියලයි මට හිතෙන්නේ. ආවට ගියාට කරන සංගීතයක් මම ළඟ නැහැ. ඒ නිසා මා ලබන අත්දැකීම්, පරිසරය මේ සියල්ල එක්ක මට මාව හොයා ගන්න හැකියාව ලැබෙනවා. මේ බැඳීමයි සංගීතය තුළින් පෝෂණය වෙන්නේ.අද ඔබ සංගීතය සමඟ ජීවිතය ගෙවන කෙනෙක් විදිහට ඇයි ඔබ එතරම් සමාජගත නොවන්නේ.ඔව්. එළියට එන්නේ නැත්තේ ඇයි කියන එක ගොඩක් අය මගෙන් අහනවා. ඒකට හේතුව වෙන්න ඇත්තේ මගේ සංගීත භාෂණය වෙනස් මඟක් ගත් එකක් නිසා වෙන්න ඇති. එය ප්‍රධාන ධාරාවට පිළිගත් ක්‍රමයක් නොවන නිසා මාධ්‍යයෙන් මට ලැබෙන ඉඩකඩ අඩුයි. ඉතින් එය අරගල කරලා හදන්න ඕන තත්ත්වයක් තියෙන්නේ. මේ යන ගමනෙන් බැහැරව ගියොත් මීට වඩා මම සමාජගත වේවි. ඒ වගේ ම අතිශය පෞද්ගලික කාරණ කිහිපයකුත් ඔබ අහන ප්‍රශ්නයට බලපානවා. ඒ මම හෙමින් ගමනක් යන එක වගේ ම මගේ අලසකම කියලයි මම හිතන්නේ.යම් අවධියක ඔබ පියා සහ සොහොයුරා ගත් මඟ යන්න උත්සාහ කළත් එය අතරමග අත්හැර දමනවා. ඇයි ඒ.?රංගනය පිළිබඳ මට පැසුණු බුද්ධියක් නැහැ. පාසල් යන කාලයේ මිතුරු මිතුරියන් එක්ක වේදිකා නාට්‍ය කළා. යම් අවධියක මටත් රඟපාන්න ලැබෙනවා. ඒ හරහා රඟපාන කොට මමත් නළුවෙක් කියලා ඇඳගෙන හිටියා. ඒත් මම සංගීතයට අලුම් කළා. ඒ නිසා ඒ පැත්තට යොමු වුණා. රංගනයක් ගැන හිතුවේ නැහැ. ඒත් මට වරින් වර ආරාධනා ලැබුණා. නමුත් රංගනය පිළිබඳ මගේ උනන්දුව අඩුයි. මොකද ඒ ගැන හදාරන්න, කියවන්න ලොකු උත්සාහයක් මා ළඟ නැහැ.විවිධ විලාසිතාවලට පෙලඹෙන තරුණයකු විදිහටයි ඉන්ද්‍රචාප අපි ඔබ දකින්නේ.විලාසිතාවලට මම කැමැතියි. අපි විලාසිතා කරන්න ඕන. ඒක ඇතුළෙත් දේශපාලනික කරදරයක් තියෙන්නේ. විලාසිතා කරනවා කියන එකයි ඇඳගෙන ඉන්නවා කියන එකයි දෙකක්. ඒ නිසා විලාසිතා ඇතුළේ සංස්කෘතික දේශපාලන කතන්දරයක් තියෙනවා කියලයි මට හිතෙන්නේ. මම ඒකට කැමැතියි.එතකොට අද ඔබේ වෘත්තිය සංගීතයද? නැත්නම් විනෝදාංශයක් විදිහට ද ඔබ එය කරන්නේ.මගේ වෘත්තිය සංගීතය තමයි. මෙතෙක් මම වෙනම රැකියාවක් කරලා නැහැ. විශ්වවිද්‍යාලයෙන් අයින් වුණාට පස්සේ සංගීතය හදාරන්න අභ්‍යාසවල යෙදෙන්න මට පුළුවන් වුණා. රැකියාවක් බදාගෙන කම්මැලි කමට විනෝදාංශයට සංගීතය කරන්න මට බැහැ. ඒක ලොකු බාධාවක්. අද සංගීතය කරන දොස්තරලත් ඉන්නවනේ. ඒක පුදුම වැඩක්. එහෙනම් අපිත් යන්න ඕන ඔය සැත්කම් කරන්න එහෙම. මේක තේරුම් ගන්න ඕන මියුසික් කියන්නේ මියුසික් මිසක් වෙන දෙයක් නෙමෙයි.අවසන් වශයෙන් කසුන් කල්හාර ඔබේ පාසල් මිත්‍රයා සමඟ ඇරඹූ ගමනට මොකද වුණේ?මෙහෙමයි. අපි දෙන්නා යම් ශෛලියක් හැදුවා. 2001 දී. දැනට අවුරුදු දහයක් ඇතුළත කසුන් හා ඉන්ද්‍රචාප ගැයූ ගීත ඒ ශෛලිය දැන් සමාජයෙන් අහන්න ලැබෙනවා. ඒ ගැන යම් සතුටක් තියෙනවා. නමුත් එක දෙයක් කියන්න ඕන. අපි දෙන්නා යන්නේ පාරවල් දෙකක. කසුන්ට තියෙන්නේ වෙනම ශෛලියක්. මා ළඟ තවත් ශෛලියක්. ඒ අතර සමානතා වගේ ම පරස්පරතාත් තියෙනවා. නමුත් අපි නිර්මාණකරණයේදී ඒ පෑහීම සමාන නම් අපි දෙදෙනා අතින් ඉදිරියේ දී තවත් ගීත බිහිවේවි.වසන්ත ජයසිංහ ආරච්චිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>08</month>
      <day>14</day>
    </date>
    <link>http://www.silumina.lk/2011/08/14/_art.asp?fn=av1108145</link>
    <topic>හිනා කෑලි</topic>
    <author>එඩ්වඩ් චන්ද්‍රසිරි</author>
    <content>හිනා කෑලිවැඩකරන වෙලාව නේද?රණසිංහ ඉතා මසුරු, ධනවත් ව්‍යාපාරිකයෙකි. දිනක් හේ තම නිවෙසේ ළිඳට ඇද වැටුණි. එම ශබ්දය ඇසී ළිඳ වෙත දුව ආ ඔහුගේ බිරිඳ දුටුවේ ළිඳ ඇතුළේ වූ මුලක අසීරුවෙන් එල්ලී සිටින තම සැමියාය.’ඔය මුල හයියෙන් අල්ලගෙන ඉන්ඩ. මං වත්තේ වැඩ කරන අයට ටක්ගාලා අඬගහන්නං.’ ඇය කඩිනමින් තම සැමියාට කීවාය.’දැන් වෙලාව කීයට ඇත්ද?’ මුදලාලි ළිං පතුලේ සිට ඇසීය.’දැන් මගෙ හිතේ එකොළහට විතර ඇති.’ බිරිඳ කීවාය.එහෙනං දැන්ම කතා කරන්ඩ එපා. තව පැයකින් කෑමට වැඩ නැවැත්තුවාම කතා කරන්ඩ රණසිංහ ළිඳේ සිට කීවේය.ප්‍රතිමා නෙළීමේ මඟප්‍රසිද්ධ චිත්‍ර සහ මූර්ති ශිල්පී කොඩිකාර රජයේ සේවයෙන් විශ්‍රාම යාමෙන් අනතුරුව තමා පදිංචි සීතාවක පුරයේ චිත්‍ර සහ මූර්ති ශිල්පී පාඨමාලාවක් ඇරඹීය. හේ දිනක් තම සිසු සිසුවියනට කළු ගලකින් අලියකුගේ ප්‍රතිමාවක් නෙළන අයුරු උගන්වමින් සිටියේය.’මේක හොඳින් අධ්‍යයනය කළොත් බොහොම ලේසි දෙයක්. මුලින්ම මේ වගෙ ලොකු ගලක් ගන්නවා. ඊට පස්සෙ ඒකෙ අලියෙකුට නොගැලපෙන තැන් ඔක්කොම කඩල අයින් කරනවා.’ කොඩිකාර පැහැදිලි කළේය.චරිතය හොඳයිපුරා වසර පහක් විදේශීය රැකියාවක නිරත වී සිටි නවරත්න ඉන් ඉවත් වී පෙරළා සියරට පැමිණියේ දිගටම තම කාලය ලංකාවේ ගතකිරීමට අදිටන් කර ගනිමිනි. හේ එළදෙනකු හදාවඩා ගැනීමට අදහස් කොට, සුදුසු එළදෙනකු මිලදී ගැනීම සඳහා ගව පට්ටියකට ගියේය. එහි අයිතිකරු නවරත්න හට ඉතා පුෂ්ටිමත් එළදෙනෙකු පෙන්වා මෙසේ කීය.’මුගෙන් දවසකට ලේසියෙන්ම කිරි බෝතල් 10ක් දොවාගන්ඩ පුළුවන්. හැම අවුරුද්දකටම සැරයක් මූ පැටියෙක් වදනවා.”’මේ එළදෙන කීයක් වෙනවද?’ නවරත්න ඇසීය.’රුපියල් දහදාහයි’ අයිතිකරු කීවේය.’අපි තව එකෙක්ව බලමුද?’ නවරත්න කීවේ වටපිට බලමිනි.එවර අයිතිකරු ඉතා කෙට්ටු, ඇට පෑදුණු එළදෙනක නවරත්නට පෙන්වා මෙසේ කීය.’මුගෙන් නං දවසකට කිරි බෝතල් 2ක් දොවා ගන්නෙත් බොහොම අමාරුවෙන්. මූ පැටව් ගහන්නෙත් නෑ.’’මේකා කියක් වෙනවද?’ නවරත්න ඕනෑවට එපාවට මෙන් ඇසීය.’පහළොස්දාහක් වෙනවා මහත්තයා’ අයිතිකරු කීවේය.’මොනවා...? ගාන වැඩි වෙන්ඩ මුගෙ තියෙන විශේෂත්වය මොකක්ද?’ නවරත්න පුදුමයෙන් ඇසීය.’මුගෙ චරිතෙ හොඳයි’ අයිතිකරු කීවේය.සිංහල එක්ස්ප්‍රස්පිටකොටුවෙන් ගමන් ආරම්භ කළ ගාල්ල ශීඝ්‍රගාමී බස් රථය ඉතා වේගයෙන් ධාවනය කොට මුලින්ම නවත්වන ලද්දේ බම්බලපිටියේ දී ය. බස් රථය නවත්වනවාත් සමඟම එහි ඉදිරිපස දොරටුවෙන් තම හිස එළියට දැමූ කොන්දොස්තර ‘එක්ස්ප්‍රස්... එක්ස්ප්‍රස්’ යනුවෙන් කෑගැසීය. ඊළඟට බස්රථය නතර කෙරුණේ කොල්ලුපිටිය හන්දියේ ය. එහිදී ද පෙර පරිදිම ‘එක්ස්ප්‍රස්... එක්ස්ප්‍රස්’’ යනුවෙන් කොන්දොස්තර තැන මඟීන්හට දැනුම් දීමක් කළේය.සෙනඟ නංවාගත් බස් රථය මෙසේ ප්‍රධාන නගරවල පමණක් නවත්වමින් වේගයෙන් ධාවනය වෙමින් රත්මලාන පසුකරද්දී බස්රථයේ වාඩිවී සිටි තරුණයෙක් නැඟිට සීනුව නාද කළේය. කණ්ණාඩියෙන් පිටුපස බැලූ රියැදුරු තැන තරහින් තවත් වේගයෙන් බස්රථය පදවන්නට විය. තරුණයා කීප විටක්ම සීනුව නාද කරන්නට විය. සෙනඟ අතරින් තරුණයා වෙත ගිය කොන්දොස්තර තැන කෝපයෙන් මෙසේ කීවේය.”ඇයි ඕයි! මං කීපාරක් සිංහලෙන් කිව්වද මේක ‘එක්ස්ප්‍රස්’ කියල.”එඩ්වඩ් චන්ද්‍රසිරිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>08</month>
      <day>14</day>
    </date>
    <link>http://www.silumina.lk/2011/08/14/_art.asp?fn=av1108146</link>
    <topic>අපි නඩු දානවා</topic>
    <author>ජෝජ් රොබ්සන් ද සිල්වා</author>
    <content>අපි නඩු දානවාජෝතිපාලගේ නැඟණිය අයිරාංගනී වර්ණකුලසූරියසුරේන්ද්‍ර පෙරේරාගේ “මේ ජීවනයේ” ගීත ඇල්බමයට මේ දිනවල සංගීත ක්ෂේත්‍රයේ ඇතැම් පිරිස් බලවත් විරෝධය ප්‍රකාශ කරනු පෙනෙන්නට ඇත. ඊට ප්‍රධාන හේතුව වී ඇත්තේ මෙම ගීත ඇල්බමයේ ඇතුළත් සියලුම ගීත මුලින් අසහාය ගායන ශිල්පී එච්. ආර්. ජෝතිපාල ගායනා කළ මේ රටේ ජනතාවගේ ගීත වී තිබීමය. මේ පිළිබඳව “රසඳුන” සමඟ කතාබහට ජෝතිපාලගේ නැඟණිය අයිරාංගනී වර්ණකුලසූරිය එක්වූවේ මෙලෙසය.“සුරේන්ද්‍ර පෙරේරා දැන් කියනවානේ, රසිකයින් ඉල්ලන හින්දා අයියා (එච්. ආර්. ජෝතිපාල) ගැයු ගීත ගායනය කරනවා කියලා. ඒක කොහෙත්ම වෙන්න බැහැ. සංගීත සංදර්ශනයකදී හැර අයියාගේ රසිකයෝ වෙන කාගෙන් වත් මේ ගීත ඇල්බම් ඉල්ලන්නේ නැහැ. ඔවුන් දැන් අපට බල කරනවා, මේ ගීත ඇල්බමය තහනම් කරවන්න කියලා. රසිකයින්ට ඕන තරම් ගීත අයියා ගායනා කරලා තිබෙනවා. ඒ ගීත ඇල්බම් තියෙනවා. මාලිගාවත්තේ අයියාගේ පිළිරුව ඉදිරිපිට පැවැති සමරුවකදී සුරේන්ද්‍ර අපිට පොරොන්දු වී තිබුණා ‘කිසිදාක ජෝතිපාල මහත්මයාගේ ගීත ඇල්බම් කරන්න මෙම ගී ගායනා කරන්නේ නැහැ’ කියලා. සුරේන්ද්‍රට ඒ බව අමතක වෙලා. සුරේන්ද්‍ර කරපු මේ වැඩේ නිසා අපේ පවුලේ හැමෝම වගේම අයියාගේ ගීත රසිකයිනුත් ඉන්නේ හරිම කලකිරීමකිනුයි.”සුරේන්ද්‍ර පවසන්නේ වෙනත් කතාවක් නේද?සුරේන්ද්‍ර කියන්නේ සරත් ද අල්විස් මේ ගීත ගායනා කරන්න ආරාධනා කළා කියලා. සරතුත් ඒ බව කියා තිබුණා පත්තරයක. ඇත්ත වශයෙන්ම සංගීත ලෝකයේ ප්‍රවීණයෝ වශයෙන් අයියාගේ ළඟින් උන්නු කිහිප දෙනෙකුම සුරේන්ද්‍රට මේ ගීත ඇල්බමය කරන්න අනුබල දී තිබෙනවා. ප්‍රවීණ ගීත පද රචකයින් සංගීතවේදීන් මෙන්ම මියගිය නිර්මාණකරුවන්ගේ පවුල්වල සාමාජික සාමාජිකාවන් අයියා ගැන කිසිදු තැකීමක් නොකර මේ ගීත විකුණා මුදල් අරගෙන තිබෙනවා. ඒ මොනවා වුණත් සුරේන්ද්‍රට යුතුකමක් තිබුණා, අයියා ගයපු ගීත කොයි අයුරකින්වත් තැටිගත නොකර ඉන්න.ජෝති අයියාගේ ගීත ගායනා කරන්න සුරේන්ද්‍රට ඔබලාගේ අනුබලය නැත්නම් ආශිර්වාදය ලබා දී තිබුණා නේද?සුරේන්ද්‍ර සුපර් ස්ටාර්ස් තරගයේදී ගැයු ගීත හොඳින් ගායනා කළ නිසා අපි කිහිප දෙනෙකු ඔහු සංගීත සංදර්ශනවලදී එම ගීත ගායනා කරනවාට සතුටු වුණා. එය කිසිම ආකාරයක ගීත තැටිගත කිරීමකට දුන්නු අවසරයක් හෝ අනුබලයක් නම් නොවේ. නවක ගායකයකු වශයෙන් ඉදිරියට යන්න අපි එක්ව ආශිර්වාද කෙරුවා. සුරේන්ද්‍ර දක්ෂයි. ඔහුට හොඳ හඬකුත් තිබෙනවා. ඔහු ගායනා කරන ඔහුගේම ‘වැහි පබළු’ ගීතය මොනතරම් ලස්සන ද? දැනටමත් ඒ අනුව සුරේන්ද්‍රට නමක් හැදිලා තිබෙනවා නේ. ඉතින් එහෙම කෙනා ඇයි මෙහෙම අයියාගේ ගීත විකුණාගෙන කන්න පෙලඹුණේ...? අයියාගේ බාල දුව ක්‍රිෂ්ණි විරුද්ධ වුණත් අපි සුරේන්ද්‍රට හිතවත් වුණා. සුරේන්ද්‍ර අපිත් එක්ක ඡායාරූපවල පෙනී සිටියේ හරිම සතුටකින්. තමන්ගේ තාත්තාත් ජෝති ගීත රසිකයකු කියලා කිව්වා.මේ සම්බන්ධයෙන් නීතිමය පියවරක් නොගන්නේ ඇයි?සුරේන්ද්‍ර වගේ ඉදිරියට එන නවක ගායකයෙකුට අයියා ගැයූ ගී ගයන්න සංදර්ශන සඳහා ඉඩ දුන්නාම පවුලේ අය කල්පනා කෙරුවෙ අයියාට පින්සිදු වෙයි කියලයි. සුරේන්ද්‍ර පොලඹවා ගෙන මේ වැඩය කරපු සියල්ලන්වම මම දකින්නේ මුදල් මත යැපෙන අවස්ථාවාදියෝ ලෙසයි. ඔවුන් කිසිවකු තුළ අයියාට ළෙන්ගතුකමක් තිබිලා නැහැ. අයියා ගැයූ ගීත ගයන්න හෝ ගී ඇල්බම් නිෂ්පාදනය කරන්න කවුරුත්ම අපෙන් අවසර ඉල්ලලා නැහැ. ඉල්ලුවාට අපි අවසර දෙන්නෙත් නැහැ. කොහොම හරි මේ දෙය කළ අය අඩුම වශයෙන් මුලින් මෙම ගී ගායනා කළේ අයියා බව සඳහන් කිරීමට තරම්වත් මානුෂික වී නැහැ. එම නිසා දැන් අපිට සිදුවී තිබෙනවා සුරේන්ද්‍රගේ ‘මේ ජීවනයේ’ ගීත ඇල්බමයේ සියලුම නිර්මාණකරුවන්ට විරුද්ධව නීතිමය පියවර ගන්න.ජෝති අයියා ගැයු ගීත මීට ඉහතදීත් වෙනත් ගායකයන් විසින් ගැයූ ගී ඇල්බම නිෂ්පාදනය වී අලෙවි කෙරුණා. එහෙත් ඒවාට එරෙහිව නීතිමය පියවර ගැනීමක් සිදු වූවේ නැහැ නේද?මීට ඉහත රූකාන්ත ගුණතිලක සහ කිංස්ලි පීරිස් වැනි ගායකයොත් අපි කාගෙවත් අවසරය නොමැතිව ගීත ඇල්බම් කළා තමයි. රූකාන්ත ගායනා කළ ගී තැටිය මේ රටේ අලෙවි කරන්න පෙර ඇමෙරිකාවේදී අලෙවි කළේ. හිතවතුන් අපෙන් විමසුවා. පසුව අපි අපේ අකැමැත්ත ප්‍රකාශ කළාම ඔවුන් එම ගී ඇල්බම් නැවත නිෂ්පාදනය කිරීම නවතා දැම්මා. ඒ නිසා ඔවුන්ට විරුද්ධව නීතිමය පියවර ගන්න ඕනෑකමක් වුණේ නැහැ. හැබැයි වයසින් බාල වුණාට සුරේන්ද්‍රට මේ ක්ෂේත්‍රය පිළිබඳව දැන් දැනුමක් ලැබී තිබෙන්න ඕනේ.අපි ඔහුගෙන් පැහැදිලිව ඉල්ලීමක් කරලා තිබුණා. ‘කරුණාකර ෂඛ්ගමට මෙම ගීත ගයන්න එපා!’ කියලා. සුරේන්ද්‍ර දැන දැනම මේ වැරැද්ද කළ කෙනෙක්. අයියාගේ මිනී වළ හාරා ගෙන කනවා වගේ වැඩක් මේක. දිගින් දිගටම අයියා ගැයු ගීතවලට මෙවැනි අපරාධ සිදුවීම වළක්වන්න තමයි අපි මෙවර නීතිමය පියවර ගන්නේ.ජෝති අයියා ගැයු ගීතවලට අපරාධ සිදු වූ අවස්ථා තවත් තිබෙනවා ද?අපි ඉවසා උන්නාට හැම දවසකම රසික හිතවතුන් අපිට දෝෂාරෝපණය කරනවා එවැනි අවස්ථා පිළිබඳව. මෑතකදී ‘රංගිරි දඹුලු ගුවන් විදුලියෙන් රසිකයෙකු සුරේන්ද්‍ර පෙරේරාගේ ‘බැන්ද ගෙයක් තිබුණා’ ගීතය ඉල්ලා තිබෙනවා. අදාළ නිවේදකවරයා එම රසිකයාට පහදා දී තිබෙනවා එය සුරේන්ද්‍ර ගයන ගීතයක් නොවේය. එය ගායනා කරන්නේ එච්. ආර්. ජෝතිපාල කියා. එහෙත් එම රසිකයා එකඟ වී නැහැ.එමෙන්ම රන් එෆ් එම් නාලිකාවෙන් ප්‍රචාරය වෙන ‘රන් පොකුණට’ (රූකාන්ත ගුණතිලක සමඟ චන්ද්‍රලේඛා) සහ ‘මේ දෑස’ (සමන් ද සිල්වා සමඟ ඉන්ද්‍රානි පෙරේරා) වැනි ගීත අයියා ගැයූ ගීත. ‘මේ දෑස’ ඉන්ද්‍රානි ගැයුවේ අයියා සමඟමයි. අයියාගේ රසිකයෝ උද්ඝෝෂණ කිරීමට මල්වත්ත පාරට පැමිණෙන්න සූදානම් වෙනවා, මේ අපරාධ වලට විරුද්ධව. අයියා ගායනා කරපු ගීත මේ රටේ ගීත රසික ජනතාවගේ ගීත බවට පත් වී තිබෙන්නේ. එම නිසා ඔවුන් අයියාගේ අවසන් කටයුතු කළ දවසේ කනත්තේ සංස්කෘතියක් බිහි කළා වගේම ඉදිරියේදී කුමන අන්දමේ ක්‍රියා මාර්ගයක් ගනීවි ද කියා සිතාගන්න අපිට බැහැ.එච්. ආර්. ජෝතිපාල මිතුරු සමාජය සහ ගුණ සමරු පදනම මේ තත්ත්වය පාලනය කිරීමට ගෙන ඇති පියවර මොනවා ද?උද්ඝෝෂණ උපවාස ආදිය කිරීම අයියාගේ නමට කරන අගෞරවයක් බැව් පෙන්වා දී ඒවා පැවැත්වීම දැනට නවතා තිබෙනවා. ඒ වෙනුවට අයියා වෙනුවෙන් විවිධ පින්කම්, ගුණ සමරු වැඩ සටහන් කරනවා. අයියා වෙනුවෙන් සහ ඔහු ගැයු ගීත හා සම්බන්ධව මැදිහත්ව වගකීමෙන් කටයුතු කරනවා. අයියාගේ බාල දුව ක්‍රිෂ්ණි නර්මදා තමයි මෙහි සභාපති. ලේකම් ලෙස කටයුතු කරන්නේ අයියා ගැයු ගීත සියල්ලේම වාගේ තොරතුරු දන්නා රසිකාවියක වන මල්ලිකා යූ. ලියනගේ, භාණ්ඩාගාරික ක්‍රිෂ්ණිගේ සැමියා වන රිචඩ්. අයියා පිළිබඳ සියලුම කටයුතු වලදී වගකීම් භාරව කටයුතු කරන්නේ මෙම ගුණ සමරු පදනමයි.අවසාන වශයෙන් ජෝති අයියා වෙනුවෙන් ඔහුගේ රසික රසිකාවියන්ට ඔබ කියන්න කැමැති මොනවා ද?කවුරු මොන අයුරින් අයියා ගැයු ගීත නැති කරන්න, මංකොල්ල කන්න හැදුවත් අපි එකතු වී ඊට ඉඩ නොදෙමු. අවස්ථාවාදීන් මුදල් හේතු නිසා අයියාව අමතක කර දමා ඔහුගේ මිනී වළ පවා හාරා ගෙන කනවා හා සමානව මොන දේ කළත් රසික රසිකාවියන් අයියා ගැයූ ගීත වලට ආදරය කරන තුරා කාටවත්ම ‘ජෝතිපාල ගයපු ගීත’ නැති කරන්න හැකි වෙන්නේ නැහැ.ජෝජ් රොබ්සන් ද සිල්වාඅජන්තාගෙන්ප්‍රකාශයක්”සිළුමිණ” පත්‍රය සමඟ බෙදාහරිනු ලබන ‘රසඳුන’ සඟරාමය පත්‍රයෙහි 2011 අගෝස්තු 07 වැනිදා “ජෝතිගේ සින්දු සුරේන්ද්‍රට වික්කේ මෙන්න මේ අය..” යන හිසින් පළවූ ලිපියෙහි, මා එම සම්මුඛ සාකච්ඡාවෙහි කවරාකාරයකින් හෝ නොකියන ලද වැරදි වැකි කිහිපයක් අන්තර්ගත වී ඇති අතර ඒවා නිදොස් කරන ලෙස දැනුම් දීම සඳහා මේ ලියමි.“.... මං මේවා විකුණා කන්නේ නැතිව, මගේ පවුලේ අය කන්නේ නැතුව වෙන කවුරු විකුණාගෙන කනවා නම් ද යුක්ති සහගත වන්නේ. මම පවුල රක්ෂා කරනවා. මගේ බුද්ධිමය දේපළ අලෙවි කරලා මං ජීවත් වෙනවා. ගී පද රචනය මගේ ස්වයං රැකියාව. ඉතින් කොහොමද මේ ගීත විකිණීම වරදක් වෙන්නේ....”මෙබඳු ප්‍රකාශයක් එම සාකච්ඡාවේදී මා කිසිසේත් ම නොකළ බව වගකීමෙන් යුක්තව මෙහිලා ඉඳුරා සඳහන් කරන අතර මගේ ප්‍රකාශය නිවැරදි කිරීමට ද මේ මගේ ප්‍රකාශය ‘රසඳුන’ සඟරාමය පත්‍රයේ පළකරන්නේ නම් කෘතඥ වෙමි.ඒ හැරුණු විට ‘ජෝතිගේ සින්දු සුරේන්ද්‍රට වික්කේ මෙන්න මේ අය” යනුවෙන් අතිශයින් ම වැරදි සහගත සිරස්තලයක් එම ලිපිය සඳහා යොදා ඇති බව සඳහන් කරනු කැමැත්තෙමි. ඒ සමඟ ම පැවසීමට ඇත්තේ මා හෝ මේ ප්‍රශ්නයට අදාළ, ඔබ පත්‍රයේ නම් සඳහන් අන් කිසිවෙක් හෝ කවර හෝ තරාතිරමේ මූල්‍ය හෝ මොනයම් ගනුදෙනුවක් සුරේන්ද්‍ර සමඟ කර නැත. මෙබඳු සිරස්තල යෙදීමෙන් පාඨකයා නොමඟ යන බැවින් එය ද නිවැරදි කරන්නේ නම් මැනවි.සංස්කාරක සටහනතමා නොකීවා යැයි කියන ප්‍රකාශය අජන්තා රණසිංහ විසින් ජෝර්ජ් රොබ්සන් ද සිල්වා සමඟ දුරකථන සංවාදයේදී කරනු ලැබ ඇති බව මම වගකීමෙන් යුතුව සඳහන් කරමි.සිරස්තලය සම්බන්ධයෙන් අපට කීමට ඇත්තේ මෙයයි.’ජෝතිගේ සින්දු සුරේන්ද්‍රට වික්කේ මෙන්න මේ අය’ නම් වූ එම සිරස්තලය වැරදි සහගත බව අජන්තා රණසිංහ ඉහත ප්‍රකාශයෙන් කියයි. මෙහිදී අපට ඔහුගෙන් අසන්ට ඇත්තේ එක් ප්‍රශ්නයක් පමණි. ඒ නම්, ඔහු විකුණූ ගීත ගයන්නේ සුරේන්ද්‍ර පෙරේරා බව ඔහු නොදැන සිටියේ ද යන්නයි. අජන්තාගේ ගී පදමාලා සඳහා මුදල් ගෙව්වේ කිසියම් පුද්ගලයකු හෝ ආයතනයක් වීම කෙසේ වෙතත් එම ගී ගයන්නේ සුරේන්ද්‍ර පෙරේරාය. ඒ අනුව ඔහු එම ගීත විකුණා ඇත්තේ සුරේන්ද්‍ර පෙරේරාට මිස අන් කවරෙකුටද?පාඨකයන් නොමඟ යන්නේ අපේ සිරස්තලයෙන් නොවේ. අජන්තාගේ ඉහත ප්‍රකාශවලින් බව අවසන් වශයෙන් සඳහන් කරමි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>08</month>
      <day>14</day>
    </date>
    <link>http://www.silumina.lk/2011/08/14/_art.asp?fn=av1108147</link>
    <topic>සැමියාට 13යි බිරියට 11යි</topic>
    <author>කුමාර සිරිවර්ධන</author>
    <content>සැමියාට 13යි බිරියට 11යිඑය රාජස්ථානයේ පසුගියදා පැවැති අපූරු විවාහ මංගල්‍යයකි. මනාලයා වූ කිෂාන් ගෝපාල්ගේ වයස අවුරුදු දහතුනක් වූ අතර මනාලිය ක්‍රිෂ්ණාගේ වයස අවුරුදු එකොළහකි. විවාහ මංගලෝත්සවයෙන් පසු ක්‍රිෂ්ණා සිය සැමියාගේ නිවෙසට සැමියා සමඟ ගියාය. රාජස්ථාන් ප්‍රාන්තයේ පිටිසරබද ගම්මානයක් වූ කොටා හි කිෂාන් ගේ නිවෙස පිහිටා තිබිණි.ඉන්දීය නීතියට අනුව ගැහැනු ළමයකුට යුග දිවියට එළඹිය හැක්කේ වයස අවුරුදු 18 පිරුණු පසුවය. යෞවනයකු විවාහ විය යුත්තේ වයස අවුරුදු 21 පිරුණු පසුය. එහෙත් කිෂාන් – ක්‍රිෂ්ණා මෙන් ළමාවියේදීම යුග දිවියට එළඹෙන අය ඉන්දියාවේ දරිද්‍රතාවෙන් පීඩිත පිටිසර ගම්මානවල බහුලය.”අනේ මාව ගේ ඇතුළට ගන්න” ඇය විලාප දුන්නාය. “මට නිදාගන්න ඕනෙ. මේ රෑ මට ගෙයින් එළියේ ඉන්න බයයි”ළමා වියේදීම මවක වූ දැරියක්ඇය ගීතාය. වයස අවුරුදු 10දී විවාහ වූ ඇය වයස අවුරුදු 14 වන විට වැන්දඹුවක වූවාය. ඇගේ සැමියා කම්කරුවකු ලෙස රැකියාව කරන අතරතුර සිදුවූ හදිසි අනතුරකින් මියගොස් සිටියේය. වැන්දඹුවක වීම කාන්තාවකගේ අවාසනාවන්ත බව ප්‍රකට වීමක්ය යන්න ඉන්දියාවේ පිළිගැනීමයි. ගීතා ගේ පවුලේ අය ඇය නිවෙසට වැද්ද නොගන්නේ එහෙයිනි.රීටාට විවාහ වන්නට සිදුවූයේ වයස අවුරුදු 12 දීය. වයස අවුරුදු 14 වනවිට මවක වූ ඇගෙන් සැමියා දික්කසාද වන විට ඇයට යාන්තමින් වයස අවුරුදු 16 පිරුණා පමණකි. දැන් ඇයට දරුවා හදාවඩාගන්නට සිදුවී ඇත්තේ තනිවමය. ඒ සඳහා මුදල් උපයන්නට නම් නූගත් ඇයට ලොව ඉපැරැණිම වෘත්තිය වෙත යොමු වනවා හැරෙන්නට වෙනත් විකල්පයක් නැත.චේතාරම් 56 හැවිරිදිය. සර්ගුජා නමැති පිටිසර ගම්මානයේ වෙසෙන ඔහු කයිවාරු ගසන්නේ තමා දැරියන් සයදෙනකුම විවාහ කරගත්තා කියාය. වයස අවුරුදු 8-16 අතර දැරියන් ඔහු විවාහ කරගෙන තිබුණේ තමන්ගේ වයස අවුරුදු 10, 14, 17, 23, 25 හා අවසානයේ 47ක්ව තිබියදීය.කිහිප වතාවක් බාල වියේ පසුවූ දැරියන් විවාහ කරගත් එකම ඉන්දියානු ගැමියා චේතාරාම් නොවේ. තවත් එසේ විවාහ කිහිපයක්ම කරගත් ගැමියෝ ඉන්දියාවේ පිටිසරබද පළාත්වල සිටිති.මේ විසිඑක් වැනි සියවස වූවත් භාරතයේ පිටිසරබද ගම්මානවල කාන්තාවගේ තත්ත්වයේ වෙනසක් සිදුවී නැත. ඇය තවමත් ජීවත්වන්නේ පුරුෂාධිපත්‍යයෙන් බැටකමිනි. මිත්‍යා විශ්වාස, හින්දු ආගමික ඇදහිලි සහ චාරිත්‍ර වාරිත්‍ර නිසා ඇගේ තත්ත්වය තවමත් පවතින්නේ නරකම තත්ත්වයකය. ළමා විවාහ නිසාත් බැටකමින් සිටින්නේ දැරියන් සහ කාන්තාවන්ය.කාන්තාව, ඇගේ මව් පියන්ගේ හෝ සැමියාගේ හෝ ඥාතීන් ගේ හෝ දේපළක් ලෙස තවමත් සැලකෙයි. මේ අනුව මව්පියෝ තම අවිවාහක දැරියන් ගණිකා නිවාසවලට විකුණති. දරිද්‍රතාවෙන් ගැලවෙනු පිණිස ගණිකා වෘත්තියේ නියැළෙන්නැයි සැමියෝ තම බිරියන්ට බල කරති.කිෂාන් – ක්‍රිෂ්ණා යුවළ කිෂාන්ගේ නිවෙසේදීමෙහිදී ආගමික මතවාද ද ප්‍රධාන කාර්යභාරයක් ඉටු කරයි. ‘අක්හායි තීජ්’ යනු භාරතයේ වාර්ෂිකව පැවැත්වෙන උත්සවයකි. වසරේ ඉතා සුබ දවසක පැවැත්වෙන මෙම උත්සවයේදී අවිවාහක අය චාරිත්‍රානුකූලව විවාහ කර දෙති. මෙවැනි උත්සවවලට රටේ නමගිය දේශපාලනඥයෝ ද සහභාගි වෙති. ඔවුන් ඉදිරියේ වැඩිපුර සිදුවන්නේ ළමා විවාහය.රටේ නීතිය ගැන මේ දේශපාලනඥයන් නොදන්නවා නොවේ. එහෙත් ඔවුන් ඒවාට විරෝධය නොපාන්නේ තම ඡන්ද පදනම ආරක්ෂා කරගත යුතු හෙයිනි. බොහෝ මව්පියන් ළමා විවාහ සිදුකරන්නට යොමුවන්නේ ඇයි? ඊට හේතුව ඔවුන්ගේ නූගත්කම පමණක් නොවේ. ‘මනාලිය වයසින් බාල වන තරමට ඇය වෙනුවෙන් දිය යුතු දෑවැද්ද ද සුළුය’ යන්න භාරතයේ ප්‍රායෝගික සත්‍යයකි.රාජස්ථාන්, මධ්‍ය ප්‍රදේශ්, උත්තර ප්‍රදේශ් හා බටහිර බෙංගාල යන පළාත්වල වැඩියෙන්ම ළමා විවාහ සිදුවෙයි. එම පළාත් හතරේ ජනගහනය ලක්ෂ 420ක් වන අතර එය භාරතයේ මුළු ජනගහනයෙන් 40%ක ප්‍රතිශතයකි. රාජස්ථානයේ පමණක් වයස අවුරුදු 15 වීමට පෙර යුග දිවියට පිවිසෙන දැරියන්ගේ ප්‍රතිශතය 56%කි.කිෂාන් හා ක්‍රිෂ්ණා විවාහ වූදාදරු ගැබක් දරන්නට තරම් ශරීරය වැඩී නැති හෙයින් මේ ළාබාල දැරියන් ගැබ්ගත් වහා ඇගේ මෙන්ම කුස සිටින දරුවාගේ ජීවිතය ද අවදානමට පත්වෙයි. මෙවැනි මව්වරුන්ට හා දරුවන්ට නිසි වෛද්‍ය ප්‍රතිකාර නොලැබීම සිදුවන්නේ ඔවුන් වෙසෙන්නේ නොදියුණු ප්‍රදේශවල නිසාය.එහෙයින්ම මෙම ප්‍රදේශයන්හි ළදරු මරණ සංඛ්‍යාව මෙන්ම දරු ප්‍රසූතියේ දී මව්වරුන්ගේ මරණ සංඛ්‍යාව ද ඉහළ අගයක පවතී. නිසි වයසේදී දරු ප්‍රසූතියක් කරන කාන්තාවන් අතර සිදුවන මරණ සංඛ්‍යාව මෙන් 25 ගුණයක මරණ සංඛ්‍යාවක් වයස අවුරුදු 15ට අඩු දැරියන් ගේ දරු ප්‍රසූතිවලදී සිදුවේ.වයස්ගත පිරිමින් ළමා මනාලියන් ආවාහ කර ගැනිමේ ප්‍රවණතාවන් ද ඉන්දියාවේ දැකගන්නට ලැබේ. ඊට හේතුවී ඇත්තේ එරට පවතින මිත්‍යා විශ්වාසය. ළාබාල දැරියක හා සම්භෝගයේ යෙදීමෙන් සිෆිලිස්, ගොනෝරියා හා අනෙකුත් ලිංගාශ්‍රිත රෝග මෙන්ම ඒඩ්ස් රෝගය ද සුව වන්නේය යන මිත්‍යා විශ්වාසය භාරතීය නූගත් ජනතාව අතර පැතිර පවතී. මෙහිදී සිදුවන්නේ ලිංගාශ්‍රිත රෝගයන්ට ගොදුරු වූ පිරිමින්ගේ ගොදුරු බවට පත්වන ළමා මනාලියන් ද එම ලිංගාශ්‍රිත රෝගවලට ගොදුරු වීමයි.ළමා විවාහයන්ට එරෙහිව භාරතීය මාධ්‍ය හා වෙනත් සංවිධාන බොහෝ දේ සිදු කළත් නීතිය නිවැරැදි ආකාරයට ක්‍රියාත්මක නොවීම නිසා නිසි ප්‍රතිඵල නොලැබී යන බවත් පෙනී යයි. බොහෝ විද්වතුන් පවසන්නේ ළමා විවාහ නවතන්නට නම් පළමුව භාරතයේ පිටිසර බද ප්‍රදේශවල පැතිර පවත්නා නූගත්කම හා දරිද්‍රතාව තුරන් කළ යුතු බවයි.කුමාර සිරිවර්ධනකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>08</month>
      <day>14</day>
    </date>
    <link>http://www.silumina.lk/2011/08/14/_art.asp?fn=av1108148</link>
    <topic>පුවත්</topic>
    <author/>
    <content>පුවත්ප්‍රවීණ චිත්‍රපට අධ්‍යක්ෂ කේ.ඒ.ඩබ්ලිව්. පෙරේරා මියගොස් පස් වසරක් පිරීම නිමිත්තෙන් ඔහු පිළිබඳ විශේෂ අනුස්මරණ වැඩසටහනක් අද (14) රාත්‍රි 10.00ට ස්වාධීන රූපවාහිනියෙන් විකාශය වන ‘සංහිද’ විචිත්‍රාංගය යටතේ ඉදිරිපත් කෙරේ. තිස්ස ලියනසුරිය, ගීතා කුමාරසිංහ, ඊ.එම්.ජී.එදිරිසිංහ, ජයන්තදාස් පෙරේරා, සුනිල් මිහිඳුකුල, ප්‍රියංකර පෙරේරා මෙම වැඩසටහනට ආරාධිතයන් වශයෙන් එක්වන අතර වෝල්ටර් ප්‍රනාන්දු, ප්‍රියංකර පෙරේරා, ඉසුරු ජයරත්න, ඇන්ටන් ජූඩ්, මරියෝ ආනන්ද ඇතුළු තවත් ගායක ගායිකාවෝ කීපදෙනෙක්ම ගීත ගායනයෙන් එක්වෙති. ඉන්ද්‍රසිරි සුරවීර ඉදිරිපත් කරන ‘සංහිඳ’ උදය කුමාර තෙන්නකෝන්ගේ නිෂ්පාදනයකි.මහරගම සෙත්සඳ යෝග නිකේනතයේ නිර්මාතෘ ප්‍රවීණ යෝග උපදේශක චාමින් වර්ණකුල සුවපත් මිනිස් සමාජයක් උදෙසා වාර්ෂිකව නොමිලේ පවත්වනු ලබන යෝග භාවනා වැඩමුළුව මෙවරත් මේ මස 21 වැනි ඉරිදා පෙරවරු 8.00 සිට පස්වරු 4.00 දක්වා මහරගම තරුණ සේවා සභා ශ්‍රවණාගාරයේ දී පැවැත්වීමට කටයුතු යොදා ඇත.මෙම වැඩමුළුව සඳහා 1500ක පමණ පිරිසක් සහභාගී කරවා ගැනීමට බලාපොරොත්තු වන අතර සහභාගිවන සැමට උදෑසන ආහාරය, දිවා ආහාරය, තේපැන් ලබා දෙනු ඇත. මෙම යෝග වැඩමුළුව සඳහා සහභාගී වීමට කැමැත්තක් දක්වන්නන් 0713-904084, 0777-265240 දුරකතන අංක අමතා තම සහභාගිත්වය දැනුම් දිය යුතුය.ප්‍රියන්ත රත්නායක සංස්කරණය කළ ‘මිරර්’ සිනමා සඟරාවේ 10 වැනි කලාපය (අගෝස්තු) පසුගියදා එළිදුටුවේය. ප්‍රියන්ත ජයරත්න, වික්‍රම පලිහවඩන, තුසිත ජයසුන්දර, ජීවන්ත දයානන්ද, තිස්ස විජේසිංහ, කපිල ක්‍රිශාන්ත මෙවර කලාපයට ලිපි ලියා ඇත.චයිම්ස් ඔෆ් ද සෙවන්ටීස් ‘පියාණනී’ නමින් සිය කුලුඳුල් සංයුක්ත තැටිය හා ගීතමය රූපරචනාව පසුගියදා එළිදක්වනු ලැබීය. නවතම ගීත 11ක් සමඟ නව ඉංග්‍රීසි ගීතයක් හා නව බටහිර ගීත අනුවාදන තුනක් මෙම සංයුක්ත තැටියේ අඩංගු වේ.මෙහි තනු නිර්මාණය හා සංගීත අධ්‍යක්ෂණය නව පරපුරේ සංගීතඥ රුක්ෂාන් කරුණානායකගේ වන අතර මෙය එම් එන්ටර්ටේන්මන්ට් ආයතනයේ ඉදිරිපත් කිරිමකි.පාසල් නිවාඩු කාලයේ දූ දරුවන්, පෙර පාසල් ගුරුවරුන් සහ පාසල් ගුරුවරුන් වෙනුවෙන් සංවිධානය කළ විශේෂ වැඩමුළු කිහිපයක් නොමිලේ පැවැත්වීමට ‘ළමා කුසලතා සංවර්ධන වැඩසටහන’ කටයුතු සූදානම් කොට ඇත.සාම්ප්‍රදායික ඉගැන්වීම්වලින් ඔබ්බට..., ගුරුවරුන්ගේ නිර්මාණශීලිත්වය දියුණු කිරීම ආදී තේමා යටතේ ගුරුවරු සඳහාත් සෞන්දර්යාත්මක ළමා ක්‍රියාකාරකම්, ආකල්ප නැංවීම හා විද්‍යුත් මාධ්‍ය නාට්‍යකරණය පිළිබඳ වැඩමුළු දරුවන් සඳහාත් පැවත්වේ. හෙට (15) පෙර අංක 70/70/B/14/SP, YMBA ගොඩනැඟිල්ල, බොරැල්ල, කොළඹ 8 ලිපිනයෙන් විමසීම් කළ හැකිය.නිව්ටන් ගුණසේකර ලියූ ‘දඩ කෙළිය’ නවකතාව ටෙලි නාට්‍යයකට නැෙඟ්. මෙය අධ්‍යක්ෂණය කරන්නේ සැම්සන් කුමාරගේය. මෙහි ගිවිසුම් පත්‍ර අස්සන් කිරීම පසුගියදා සිදුකෙරිණි. නිව්ටන් ගුණසේකර හා සැම්සන් කුමාරගේ ගිවිසුම් අස්සන් කළ අවස්ථාවයි මේ.2011 නත්තල් උත්සවය නිමිත්තෙන් නිර්මාණ තරගාවලියක් පැවැත්වීමට අගරදගුරු පදවි ජන සන්නිවේදන හා සංස්කෘතික කේන්ද්‍රය කටයුතු කරගෙන යයි. රූපවාහිනී, ගුවන්විදුලි පිටපත්, ගී රචනා, ගී තනු මෙම තරගාවලියට ඇතුළත් වෙයි.තරගාවලිය පිළිබඳ වැඩි විස්තර අගරදගුරු පදවි ජන සන්නිවේදන හා සංස්කෘතික කේන්ද්‍රය, 45, කින්සි පාර, බොරැල්ල, කොළඹ 8 යන ලිපිනයෙන් ලබාගත හැකිය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>08</month>
      <day>14</day>
    </date>
    <link>http://www.silumina.lk/2011/08/14/_art.asp?fn=av1108149</link>
    <topic>පේ‍්‍රමකීර්ති ආයෙත් මරන්න එපා</topic>
    <author>ජෝජ් රොබ්සන් ද සිල්වා</author>
    <content>පේ‍්‍රමකීර්ති ආයෙත් මරන්න එපාපසුගිය ජූනි 31 වැනිදාට ප්‍රවීණ මාධ්‍යවේදී සහ ගී පද රචක පේ‍්‍රමකීර්ති ද අල්විස් අපෙන් වියෝ වී වසර 22 ක් විය. ඒ නිමිත්තෙන් මෙරට ජාතික පුවත්පත් දෙකකම එක්තරා අද්භූත ලිපියක් පළ විය. අප එසේ පවසන්නේ එක්තරා ලියුම්කරුවකු විසින් ලියනු ලැබ පළ වූ එම එකම ලිපිය ජාතික මට්ටමේ පුවත්පත් දෙකකම පළවීම නිසාත් එම ලිපියේ “පේ‍්‍රමකීර්ති නොලියූ ගී” (වෙනත් ගී පද රචකයින් විසින් රචිත ගී) අඩ සියයකට වැඩි ගණනක් පේ‍්‍රමකීර්ති විසින් රචිත ගී ලෙස සඳහන් කර තිබීම නිසාත් ය.එම ලියුම්කරුගේ අද්භූත ලිපියේ සඳහන් වූ පරිදි පේ‍්‍රමකීර්ති යනු ගී පද රචකයෙකු වූ ලෝකයේ ප්‍රථම සිඟිති දරුවා ය. එලෙස වී ඇත්තේ මෙසේ ය. ලියුම්කරු පවසන අයුරු “ඉසුරුමුනියෙහි පැතලි ගලෙක” නම් ගීතය ද පේ‍්‍රමකීර්තිගේ පද රචනයකි. අප දන්නා අයුරු මෙම ගීතය නිර්මාණය වී ඇත්තේ 1949 වසරේදී වන අතර පේ‍්‍රමකීර්ති ඉපදී ඇත්තේ 1947 වසරේදීය. එවිට පේ‍්‍රමකීර්ති මේ ගීතය පද රචනය කළේ නම් ඔහු වයස අවුරුදු දෙකකටත් වඩා අඩු සිඟිත්තෙකු නොවේ ද?එම අද්භූත ලිපියේ පියසේන කොස්තා විසින් රචිත “ඉසුරුමුනියෙහි” ගීතය මෙන්ම “දකුණු ලකේ අග නගරේ” සහ “දඹුලු ගලේ” ගීත ද පේ‍්‍රමකීර්ති විසින් රචිත බැව් සඳහන් විය. අප දන්නා අයුරු එලෙසින් එම ලිපියේ පේ‍්‍රමකීර්ති විසින් රචිත ගීත යැයි සඳහන් වූ වෙනත් ගී පද රචකයින් විසින් රචිත ගී අඩ සියයකට වැඩි වේ.“පරණ කෝට්” ගීතය “ලොකුම හිනාව“ චිත්‍රපටයේ ඇතුළත් වූ මහාචාර්ය සුනිල් ආරියරත්න විසින් රචිත ගීතයක් වන අතර “පවුරු වළල්ලක් බැඳලා” සහ “හිත හීලෑ නැහැ” ගීත පද රචනා ද සුනිල්ගේම ය. ‘උඩරට කඳුකර සිරියා පරදන’ ගීතයේ පද රචනය ආටිගල සරච්චන්ද්‍රගේය.“අඹ දඹ නාරං” නීතිඥ ජෝන් ද සිල්වාගේ පද රචනයකි. අරිසෙන් අහුබුදු විසින් “ගිලෙමි ඔබේ ගුණ මුහුදේ” පද රචනය කර ඇති අතර “මහ මුහුදු විමානේ” “එගොඩහ යන්නෝ” “නිවහල් සිතුවිලි සිතනා” ගීත පද රචනා කළේ ඩෝල්ටන් අල්විස් ය. ජනපි‍්‍රය චිත්‍රපට නළුවෙකුව ද සිටි හර්බට් ඇම්. සෙනෙවිරත්න පද රචනය කළ “පිදුරු සෙවි කළ පැල්පතේ” ගීතය මෙන්ම 1955 දී තිරගත වූ “මතභේදය” චිත්‍රපටයේ රුක්මණී දේවි ගැයු ඒ. ජේ. ද සොයිසා පද රචනය කළ “පෙම් මල් මාලා” ගීතය ද පේ‍්‍රමකීර්තිගේ යයි එම අද්භූත ලිපියේ සඳහන් වී තිබුණි. එහෙත් ඒ වන විට පේ‍්‍රමකීර්ති අට හැවිරිදි දරුවකුව සිටියේ ය.1959 දී තිරගත වූ “දෛවයෝගය” චිත්‍රපටයේ ඇතුළත් වූ මොහිදින් බෙග් ගැයූ “ආදරියේ රුචිරාණනියේ” ශ්‍රී චන්ද්‍රරත්න මානවසිංහ කළ පද රචනයකි. ඒ වන විට පේ‍්‍රමකීර්ති දොළොස් හැවිරිදි දරුවෙක් වූවේය.“ආදරයක හැඟුමන්” ගීතයේ පද රචනය කළේ උපාලි අත්තනායක විසිනි. “ඇළ දොළ ගංගා” ගීතයේ පද රචකයා කේ. එන්. කැමිලස් පෙරේරා ය. ශ්‍රී නිහාල් ඒ. ජයසිංහ රචිත “සෙවණේ කුඹුක් සෙවණේ” (චිත්‍රපටය - මොනරතැන්න) ගීතයත්, ගී පද සහ තැටි නිෂ්පාදකවරයකු ද වන ස්වර්ණදාස හේරත් පද රචනය කළ “අමරාදේවි” ගීතයත්, ගජමන් පුවතේ “තුට කළ ලෙවන්” ගීතයත් එම අද්භූත ලිපියේ සඳහන් වූ පරිදි පේ‍්‍රමකීර්ති විසින් රචිත ගීත වීම විහිළුවකි. එසේම ශබ්ද පරිපාලකවරයකුව සිටි ඩොනල්ඩ් අයිවන් පද රචනය කළ “මගේ ළමැද සුව යහනක්” ගීතය ද එම ලියුම්කරුට අනුව පේ‍්‍රමකීර්ති ගේ පද රචනයක් වීමත් විහිළුවකි.“කප් සුවහල් කල් පෙරුම් පුරා ගෙන” ගී පද රචනය ජයතිස්ස අලහකෝන්ගේය. “පේ‍්‍රම කතාවක චරිත දෙකක්” පද රචනය කළේ තු. ව. කුසුම්පාල විසින් ය. “ගී ලියන්න මට කීවේ” ගාමිණි ලේල්වල පද රචනය කළ ගීතයකි. ‘රූංපෙත්ත කැරකෙනවා’ ගීතය රචනා කළේ උදය චාමරසිංහ ය.ජනපි‍්‍රය නිවේදකයකුව සිටි කරුණාරත්න අබේසේකර විසින් රචිත “කියන්න සුළඟේ ඔබ”, “සුදු පාට මීදුම් ගලලා” (චිත්‍රපටය - එදත් සූරයා අදත් සූරයා) “ඔබේ නිල් නුවන්”, “මා නෙත් කැදැල්ලේ”, “එන්න මද නලේ”, “සයුර වෙත යන ගඟ” සහ “රැල්ලේ කිරි වැල්ලේ” (චිත්‍රපටය - දෙයියන්ගේ රටේ) ගීත ද සිහි විකල් වූවකු සේ පේ‍්‍රමකීර්ති විසින් පද රචනය කළ බැව් සඳහන් කර තිබු එම ලියුම්කරුගේ ලිපිය හේතුවෙන් දැනටමත් බරපතළ වැරැදි කිහිපයක්ම සිදු වී ඇති බවත් ඒ නිසා මෙය සුළුකොට සැලකිය හැකි කරුණක් නොවන බවත් කිව යුතුය.එවැනි එක් වරදක් පිළිබඳ කරුණාරත්න අබේසේකරගේ පුත් දිලීප අබේසේකර අප සමඟ හෙළිදරව් කළේ මෙසේ ය. “පේ‍්‍රමකීර්ති ද අල්විස් වෙනුවෙන් ගුණානුස්මරණ වැඩ සටහනක් කළ එක්තරා ගුවන් විදුලි නාලිකාවක් එහිදී ඉදිරිපත් කළේ එම ලිපියේ සඳහන් වූ වැරැදි තොරතුරුයි. එය අසා උන්නු මට කුමක් කරන්න ද කියා සිතාගන්න නොහැකි වුණා. ඉතිහාසය වළලන්නේ මේ වගකීමකින් තොර මාධ්‍ය ආයතනයි. ගෙවී ගිය වසර විස්සක් තිස්සේම ඔවුන් සිය වගකීම් පැහැර හැරීම නිසා අද මෙවැනි බරපතළ වැරැදි සිදු වෙනවා.”ගායන ශිල්පියකු මෙන්ම කණ්ඩායම් සංගීතයේ පුරෝගාමී සංගීතවේදීයකුව ද සිටි ක්ලැරන්ස් විජේවර්ධන රසබර ගීත රාශියක් පද රචනා කළ ගී පද රචකයකු ද වන අතර “උඩරට නිළිය හැඩ වගේ” ගීතය ද ඔහුගේ පද රචනයකි. එය ඔහු මුලින්ම “සුපර් ගෝල්ඩන් චයිම්ස්” කණ්ඩායම සඳහා නිර්මාණය කළ වග අපගේ මතකයයි.1984 වසරේදී හොඳම ගායන ශිල්පියා ලෙස මිල්ටන් මල්ලවආරච්චි සරසවි සම්මානයෙන් පිදුම් ලැබු “කැන්දන් යන්නම් රන් මල් මාලා දාලා” (චිත්‍රපටය - ඈතින් ඈතට) ගීතයේ පද රචකයා ජනපි‍්‍රය සිනමාවේදියකු ද වන සෝමපාල ලීලානන්ද ය.“මඟ තොටදී හමුවෙද්දී” යනුවෙන් මිල්ටන් මල්ලවආරච්චි ගීත දෙකක් ගායනා කළ බවත් ඉන් එක් ගීතයක් කේ. ඩී. කේ. ධර්මවර්ධන රචනා කළ බවත් “මඟ තොටදී හමුවෙද්දී අපට කතා හැදුණා” යනුවෙන් ගැයෙන ගීතයේ පද රචනය කළේ පේ‍්‍රමකීර්ති බවත් ප්‍රවීණ ගුවන් විදුලි නිවේදිකා සමදරා කොට්ටගේ අප සමඟ පැවසුවාය. එය වැදගත් හෙළිදරව්වක් වෙන්නේ මෙම ගීත ප්‍රචාරයේදී මින් ඉදිරියට ගී පද රචකයින් ගේ නම් වරදවා යොදා ගැනීමෙන් වැළකීමට හැකියාව ලැබෙන හෙයිනි.ජනපි‍්‍රය කවියකු වන සුනිල් ගුණවර්ධනගේ විවාහය හිතුවක්කාර විවාහයකි. ඒ අත්දැකීම ඇසුරෙන් ඔහු විසින්ම ගීතයක් ලියුවේ ය. එම ගීතය වූවේ “හිතුවක්කාරෙට කරගත්තයි කියලා” ගීතයයි.පේ‍්‍රමකීර්ති පද රචනය කළ උපහාස ගී රාශියක් ප්‍රෙඩී සිල්වා ගායනා කළේය. එහෙත් ප්‍රෙඩී සමඟ කලාවතී ගායනා කළ “තේ කූඩය” ගීතයේ පද රචනය කළේ හේමසිරි හල්පිට ය.ගුණදාස කපුගේ ගැයු “සබඳ අපි කඳු නොවෙමු” දර්ශන මේදිස් රචිත ගීතයක් වන අතර “උතුරු කොනේ නුඹ හිනැහේ” ගීතය චන්ද්‍රා වාකිෂ්ට රචිත ගීතයක් වේ.ඒ සැමට වඩා විහිළුවක් සහ පුදුමයක් ද වන්නේ අපේ පත්තර මිතුරන් වන ධර්මසිරි ගමගේ, දෙල්තොට චන්ද්‍රපාල, සිරිල් ඒ සීලවිමල, අජන්තා රණසිංහ, සමන් චන්ද්‍රනාත් වීරසිංහ, උපාලි බණ්ඩාර වීරසේකර සහ දයා ඩී. ෆොන්සේකා ආදීන් පද රචනය කළ ගීත පිළිබඳ වත් යන්තම් හෝ දැනුමක් එම අද්භූත ලිපිය පළ කළ අපේ සහෝදර පුවත්පත් දෙකෙහිම කර්තෘවරුන්ට නොතිබීමය. එලෙස තිබුණා නම් මෙවැනි බරපතළ වරදක් සිදු නොවන්නේමය.පේ‍්‍රමකීර්ති නොලියු අපේ පත්තර මිතුරන් ලියු සමහර ගී මෙසේ ය. “මගේ නාමලී” (චිත්‍රපටය - ගොපලු හඬ) සහ “නිවන් පුරට” ගීත ධර්මසිරි ගමගේ විසින් රචිත ගීත දෙකකි. “සන්සුන් රුවන් හද මන්දිරයේ” (චිත්‍රපටය - කේසර සිංහයෝ) සිරිල් ඒ. සීලවිමල විසින් පද රචනය කළ ගීතයකි. “රත්ති අරන් උදැනැක්කේ” ගීතයේ පද රචනය දෙල්තොට චන්ද්‍රපාල ගේය. “හිරු පායනවා මල් පිබිදෙනවා” ටී. බී. පෙරමුණේ තිලක විසින් රචිත ගීතයකි. “කවිකාරියේ සින්දු කියනා” ගීතයේ පද රචනය සමන් චන්ද්‍රනාත් වීරසිංහගේ වන අතර අජන්තා රණසිංහ විසින් රචිත ගී අටකි.‘බොඳ මීදුම්’ (චිත්‍රපටය - දුහුළුමලක්) “කොහෝ කොහෝ කොහේ ඉඳන්”, “කිරි කවඩි සිනා”, “සැළලිහිණියෝ”, “කල්පනා ලොව“, “පුංචි දවස්වල”, “දරුවෝ ඇති අම්මලා” සහ “ආගන්තුක කුරුල්ලා” එම ගී පද රචනා අටයි. දයා ඩී. ෆොන්සේකා විසින් රචිත “දෑස රිදෙනවා” ගීතය මෙන්ම උපාලි බණ්ඩාර වීරසේකර විසින් සකුන්ත ජයවර්ධන නමින් රචිත “මේ කඳුළු තොටුපළයි” ගීතය ද එම ලියුම්කරු ඔහුගේ අද්භූත ලිපියේ දී පේ‍්‍රමකීර්තිගේ පද රචනයක් යයි අසත්‍ය පවසා ඇත.ජෝජ් රොබ්සන් ද සිල්වාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>08</month>
      <day>14</day>
    </date>
    <link>http://www.silumina.lk/2011/08/14/_art.asp?fn=av11081411</link>
    <topic>බර කරත්ත වෙනුවට කෝච්චි උඩරට ගිය හැටි</topic>
    <author>තාරක වික්‍රමසේකර</author>
    <content>බර කරත්ත වෙනුවට කෝච්චි උඩරට ගිය හැටිමෙරට සිටි ඉංග්‍රීසි ජාතිකයන් එක් කාලයකදී කෝපි අස්වැන්න උඩරට සිට පහතරටට හෙවත් කොළොම්පුරට ගෙන ආවේ ගොන් බානක් බැදි බර කරත්තවලිනි.කඳු පල්ලම් බැස ගෙන උඩරට මාර්ගය ඔස්සේ කෝපි හොණ්ඩර ගාණක් පටවාගෙන පැමිණීම අති දුෂ්කර විය. මෙම දුෂ්කරතාව වඩාත් වැඩි වූයේ වැසි දිනවලදී ය.සතියකට ආසන්න කාලයක් උඩරට සිට කොළඹට පැමිණීමට ගතවූ කාලය වැසි දිනවලදී දෙගුණ තෙගුණ විය. කරත්තවල බැඳි ගවයන් අසනීප වීමත් වර්ෂා දිනවලදී මාර්ගය අබලන් වීමත් නිසා ගැටලු රැසක් මතු විය.මේ නිසා උඩරට සිට කොළඹ දක්වා කඩිනමින් වැඩිපුර කෝපි ප්‍රමාණයක් ගෙන ඒමට හැකි මාර්ගයක් වෙත බ්‍රිතාන්‍ය ජාතිකයෝ අවධානය යොමු කළහ.ඒ අනුව මෙරට දුම්රිය සේවයක් ඇරැඹීමට ඔවුහු සාකච්ඡා කළහ. ඒ සාකච්ඡාව පැවැත්වූයේ 1845 ඔක්තෝබර් මස කොලින් කැම්බල් ආණ්ඩුකාරයාගේ පාලන සමයේ දී ය.ඒ අනුව එම මාසයේ දී ම ‘The Ceylon Railway Company’ (ලංකා දුම්රිය සමාගම) නමින් සමාගමක් ලන්ඩන් නුවර ලියාපදිංචි කෙරිණි. මෙම සමාගමේ පරමාර්ථය වූයේ බ්‍රිතාන්‍ය යටත් විජිතයක් වන ලංකාවේ විශාල ආර්ථික ප්‍රගතියක් පෙන්නුම් කරන හෙයින් එය වඩාත් ක්‍රමවත් කිරීම පිණිස දුම්රිය ගමනාගමනයක් ඇති කිරීමයි.මෙරට දුම්රිය මාර්ග තැනීමේ මහා උත්සවය 1858 අගෝස්තු මස 03 වැනිදා පවත්වන ලදී.මංගල පස් පිඩැල්ල කැපීම සඳහා තෝරා ගත්තේ මරදාන හා දෙමටගොඩ දුම්රිය ස්ථාන අතර ලෝකෝ හන්දියේ ගල් අඟුරු මඩුව අසල ප්‍රදේශයකි. එම භූමිය එකල කැලෑවෙන් වැසී තිබිණි.මෙම උත්සවයේ ප්‍රථම පස් පිඩැල්ල කපන ලද්දේ ලංකාවේ ආණ්ඩුකාර ධූරය දැරූ ශ්‍රීමත් හෙන්රි වෝඩ් ය.මෙම ඓතිහාසික අවස්ථාව බ්‍රිතාන්‍ය ජාතික ‘පාර්ටින්’ නම් ඡායාරූප ශිල්පියකු විසින් රූපගත කරන ලදී.ආරම්භයේ දී රාගම දක්වා මාර්ගය තැනීමට කටයුතු යෙදිණි.පටු දුම්රිය මගේ ධාවනය වූ වාෂ්ප දුම්රියක්නමුත් කැලණි ගඟ හරහා පාලමක් ඉදි කිරීම මෙහිලා බැරෑරුම් කටයුත්ත විය. එසේ ම මුතුරාජවෙල හරහා භූමිය සැකසීම ද සුළු පටු කරුණක් නොවී ය.1864 අගෝස්තු මාසය වන විට කොළඹ පර්යන්ත දුම්රිය ස්ථානයේ සිට අඹේපුස්ස දක්වා දුම්රිය මඟ තනා අවසන් කරන ලදී. එහි දුර සැතපුම් 34 කි.මෙම මාර්ගය තැනීමේදී තවත් අසීරු කර්තව්‍යයකට මුහුණදීමට සිදුවිය. ඒ මහා ගල් පර්වතයක් හා ගල් මිශ්‍ර මහා කන්දක් හරහා දුම්රිය මඟ එළීමට සිදුවීම ය. එහිදී පළමු කළු ගල් කන්ද විඳිමින් එයින් බිම් ගෙයක් සකස් කෙරිණි.මෙම මාර්ගයේ තිබූ අපූර්ව අත්දැකීම වූයේ කැලණි ගඟ මතින් ගමන් කිරීම ය. අඩි 600 ක් දිග යකඩ පාලම ඔස්සේ ගමන එක් අතකින් බිය උපදවන්නක් විය.පරීක්ෂණ චාරිකාවක් ලෙසින් මෙරට ප්‍රථම දුම්රියක් ධාවනය කරන ලද්දේ 1864 දෙසැම්බර් මස 27 වැනිදා ය. ඒ කොළඹ පර්යන්ත දුම්රිය නැවතුම් පොළේ සිට අඹේපුස්ස දක්වා ය.මේ ආරම්භක ගමන් වාරය සඳහා රාජකීය අමුත්තා ලෙසින් බෙල්ජියමේ ඔටුන්න හිමි බ්‍රැවනිව් ආදිපාදවරයා සහභාගි විය. එතුමා දුම්රියට ගොඩවූයේ වේයන්ගොඩ දුම්රිය ස්ථානයෙනි.ප්‍රධාන ඉංජිනේරු ජී.එල්. මෝල්ස්ඩන් ප්‍රථම දුම්රිය ධාවනය කෙළේ ය.දුම්රිය ආරම්භක යුගයේ ධාවනය වූ වාෂ්ප දුම්රිය එන්ජිමක්කොළඹත් - අඹේපුස්සෙත් හොඳ මට්ටමේ දුම්රිය ස්ථාන දෙකක් ඉදි කිරීමට හැකි වූ අතර මහර (රාගම) හෙනරත්ගොඩ (ගම්පහ) හා වේයන්ගොඩ සමාන්‍යය මට්ටමේ දුම්රිය ස්ථාන ඉදිවිය.ප්‍රථම මඟී දුම්රිය 1865 ඔක්තෝම්බර් 21 වැනිදා ධාවනය කෙරුණි.එම ගමනේදී මඟීහු 84 දෙනෙක් ගමන් කළහ.ඉතා සාර්ථක මඟී ගමනකින් පසු කොළඹ සහ අඹේපුස්ස අතර දුම්රිය ධාවනය දිනපතාම සිදුවිය. එසේ කොළඹ අඹේපුස්ස අතර දුම්රිය ධාවන කටයුතු සිදුවෙද්දී අඹේපුස්ස සිට පොල්ගහවෙල දක්වා දුම්රිය මාර්ගය තැනීමේ කටයුතු ආරම්භ කෙරිණි.1867 වසරේ අපේ‍්‍රල් මස 25 දින වන විට මහනුවර දක්වා දුම්රිය මඟ තනා අවසන් කරන ලදි.පසුදින එනම් 26 වැනිදා ප්‍රථම සේවා දුම්රිය මහනුවර දක්වා ධාවනය කෙරිණි. එය ඉතා සාර්ථක විය.මේ සාර්ථක ගමනින් පසු ප්‍රථම නිරීක්ෂණ චාරිකාවට දින යොදා ගැනුණි.කොළඹ සිට අඹේපුස්සට ගිය මංගල චාරිකාවඒ අනුව කොළඹ සිට මහනුවර දක්වා ප්‍රථම චාරිකා දුම්රිය 1867 වසරේ අපේ‍්‍රල් 20 වැනිදා ධාවනය කරන ලදි.නිරීක්ෂණ චාරිකාවෙන් පසු 1867 අගෝස්තු මස 01 වැනිදා ප්‍රථම මඟී දුම්රිය කොළඹ සිට මහනුවරට ධාවනය කරන ලදී.මහනුවර දක්වා වන ප්‍රථම දුම්රිය ධාවනය කළ අවදියේදී කොළඹ සහ මහනුවර ද ඇතුළුව තිබු දුම්රිය ස්ථාන සංඛ්‍යාව 11 කි. කොළඹ, කැලණිය, මහර (රාගම) හෙනරත්ගොඩ (ගම්පහ) වේයන්ගොඩ අඹේපුස්ස, පොල්ගහවෙල, රඹුක්කන, කඩුගන්නාව, පේරාදෙණිය හා මහනුවර එම දුම්රිය ස්ථානය.කොළඹ - මහනුවර දුම්රිය සේවය වැඩිකල් නොගොස් මඟී ජනතාව අතර ඉමහත් ජනපි‍්‍රයත්වයට පත්විය.තාරක වික්‍රමසේකරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>08</month>
      <day>14</day>
    </date>
    <link>http://www.silumina.lk/2011/08/14/_art.asp?fn=av11081412</link>
    <topic>විජේ මල්ලිගෙ කොලොම</topic>
    <author/>
    <content>විජේ මල්ලිගෙ කොලොමවිජේ මල්ලිට මාර සැටිසක් තියෙන්නෙ පහුවෙච්චි දවස් දෙක තුනක ඉඳල. දැන් කට්ටිය අහන්න පුළුවන් විජේ මල්ලිට ස්වීප් එකක්වත් ඇදුනද කියලා. අනේ නෑ මෙයාලා එහෙම ලක් එකක් කොයින්ද විජේ මල්ලිට? කාරණාව ඉන්ෂෝට් මේකයි. විජේ මල්ලි පහුගිය දවස්වල ඔය අමුතු ජාතියෙ බයිස්කෝප් එකක් කියල පෙන්නපු ආගමනය ගැන මේ කොලොමින් ලිව්වනේ. ඒක හදාපු මහත්තුරුත් එක්ක විජේ මල්ලිගෙ කිසිම පර්සනල් අප්සෙට් එකක් නෑ.ඒත් ඒවට ෆිල්ම්ස් කියන කට්ටිය එක්ක තමයි විජේ මල්ලිගෙ අවුල තිබුණෙ. ඕන්න ඔය ආගමනෙ හදපු එක්කෙනාටයි, ඒක උඩ දදා වර්ණනා කරපු කට්ටියටයි තව ඕනම නම් එක එක ජාතියෙ ෆිල්ම්ස් හදන ඔස්තාද්ල ඔක්කොටම එකතුවෙලා ගිහින් බලන්නම ඕන ෆිල්ම්ස් එකක් (Must Watch) විජේ මල්ලිට බලන්න ලැබුණනේ ලාස්ට් වීක්එන්ඩ් එකේ. නම ‘ගාමණී’. ‘ගාමිණී’ එහෙම නෙවි ඕන්න. වැඩේ අයිතිකාරය රිටයර්ඩ් රියර් අද්මිරාල් සරත් වීරසේකර, නේවි එකේ හිටපු චීෆ් කෙනෙක්. දැන් නම් රියර් ඇඩ්මිරල් සරත් වීරසේකර පා.ම. කියල තමයි ලොක්කට කියන්න වෙන්නෙ.විජේ මල්ලිට මෑන්ස් ගැන කතා කරන්න ඔය එකම එක ටයිටල් එකක්වත් ඕන නෑ කියල හිතෙනව මෑන්ස් හදපු ගාමණී ෆිල්ම් එක බැලුවට පස්සෙ. මිනිස්සුන්ට බලන් ඉන්න පුළුවන් අනම් මනම් බයිල නැති, යුද්දෙ ගැන කතාබහ කළාට යුද්දෙ ඇඟ පතේ ගාගෙන නාගෙන චාටර් වෙන්නෙ නැතුව ෆිල්ම්ස් එකක් හදපු රියල් ඩිරෙක්ටර් ලොක්කෙක් විදියට සරත් වීරසේකරව දැන් අඳුන්නල දෙන්න පුළුවන්. දෙකක් නෑ සරත් වීරසේකර ලොක්කට ෆිල්ම්ස් හදන්න පුළුවන්. මෑන්ස්ගෙ ඇහැ හොඳයි. ලියවිල්ල නියමයි.ස්ක්‍රිප්ට් එකේ ඉඳලා, කාස්ටින් ඩිරෙක්ෂන්, ලිරික්ස් රයිටිං, සිනමොටොග්‍රැෆි වාගේ මේන් සෙක්ෂන් ගැන හොඳ දැනුමක් එක්ක ගේම් එකට එන්ටර් වෙච්ච කැප්ටන් කෙනෙක් තමයි විජේ මල්ලිට ‘ගාමණී’ ෆිල්ම්ස් එකෙන් හම්බ වෙන්නෙ. යුද්දෙට එගේන්ස්ට් කට්ටිය හදපු ෆිල්ම්ස්වල හිටපු තදයො ඔක්කොම මෙන්න ගාමණීවල. ඒව ගැන කවුරුවත් කලබලවෙන්න ඕනැ නෑ මගෙ හිතේ. මොකද නළුවකුගෙ ජොබ් එක තමන්ට පර්ෆෝම් කරන්න පුළුවන් කැරැක්ටර් එකක් ලැබෙනව නම්, ඒකට තමන්ගෙ ටැලන්ට් එකට, සෙලිබ්‍රිටිඑකට නියම ගෙවීම කරනව නම් රඟපාන එක මිසක් වෙන මොනව කරන්නද ප්‍රොෆෙෂනල් ඇක්ටර් කෙනෙක්.රියර් ඇඩ්මිරාල් සරත් වීරසේකර මෑන්ස්ගෙ ෆස්ට් ෆිල්ම් එකෙන්ම රෙකෝඩ් එකක් තියනවා, අපේ සිංහල ෆිල්ම් ඩිරෙක්ටර්ස්ලගෙ ලිස්ට් එකට එකතු වෙන වැඩකාරයෙක් කියල. උදයකාන්තල, එච්.ඩී.ප්‍රේමරත්නල, හදපු ජාතියෙ ෆිල්ම්ස්වලට සෙකන්ඩ් වෙන්නෙ නැති ඕඩියන්ස් එක ෆිල්ම් හෝල්ස්වලට ගෙන්නන්න පුළුවන් ජාතියෙ පික්චර් එකක් හදපු වීරසේකර ලොක්කට විජේ මල්ලිගෙ සැලියුට් එක මෙන්න. වෙල්ඩන් චීෆ්. ඔය පාර්ලිමන්ට් ජෝක්ස්වලට වැඩිය කරනව නම් මෙන්න ජොබ්ස්.විජේ මල්ලිට හිතාගන්න බෑ කොහොමද නේවි ලොක්කෙක් මේ ෆිල්ම් සීන් එකට එන්ටර්වෙලා ‘ගාමණී’ වගේ රියල්ම රියල් වැඩක් දුන්නෙ කියලා. ඩිරෙක්ටර් වීරසේකරගෙ කාස්ටින් එක නියමයි. ඩබ්.ජයසිරි, බිමල් ජයකොඩි, කුමාර තිරිමාදුර, මහේන්ද්‍ර පෙරේරා, සනත් ගුණතිලක, දමිතා අබේරත්න, සුමින්ද සිරිසේන, ගිරිරාජ් කෞශල්‍ය, ජයනි, වීණා, ගීතාකාන්ති, ගිහාන් ෆනෑන්ඩු වගේ ප්‍රවීණ කාස්ටින් එකක් ඩිරෙක්ට් කරන එකත් එසේ මෙසේ ලේසි පාසු ජොබ් එකක් නෙවි කියල විජේ මල්ලිට හිතුනා.ඒ හැමෝගෙන්ම තමුන්ගෙ කැරැක්ටර් එකට ඕන ටික ගන්න සරත් වීරසේකරට පුළුවන් වෙච්ච එක ගැන අපි සන්තෝස වෙන්න ඕන. ෆිල්ම් එකේ මේන් ඇක්ට්‍රස්, දිල්හානි අසෝකමාලා ගැන නොකියාම බැහැ.කාලෙකට පස්සෙ දිල්හානිට ලැබිච්ච මේ කැරැක්ටර් එකට දිල්හානි සාධාරණේ ඉෂ්ට කරනවා හන්ඩ්‍රඩ් පර්සන්ට්. බිමල් එක්ක දිල්හානි ගේ ඩයලොග්ස්වලින් දිල්හානි ටීචර් කෙනෙක් වගේම හමුදාවෙ ඔෆිසර් කෙනෙක් වුණත් ටේම් කරගන්න පුළුවන්. ස්ට්‍රොන්ග් පර්සනැලිටි එකක් තියෙන ගෑනියෙක් වග ඇක්ටින්වලින් නියමෙට පෙන්නනවා. වීරසේකර ලොක්කගෙම ලිරික් එක අර සැළලිහිණිය ගැන සින්දුව, දීපිකාගෙ වොයිස් එක දිල්හානි පොඩි එවුන් එක්ක ඒක කියන සීන් එක, මාර ලස්සනයි ලොක්කා.ප්‍රොඩියුෂර් උපාලි රාජපක්ෂට පුළුවන් වෙයි සරත් එක්ක තව ෆිල්ම් එකක් හදන්න. රවීන්ද්‍ර ගුරුගේ, නදීක ගුරුගේ ලගෙන් ලැබිච්ච සපෝට් එකත් ‘ගාමණී’ තවත් ආගමනයක් වගේ ජරාවක් නොවීමට බලපාන්න ඇති කියලයි විජේ මල්ලිගෙ කල්පනාව. මේ ටික ලිව්ව කියල සරත් වීරසේකරගෙ කැප් එකේ අලුත් පිහාටුවක් එකතුකරගෙන ආඩම්බර වෙන්න එපා දැන්මම. අනාගතේ සුබයි. ඔහොම යමු ලොක්කා.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>08</month>
      <day>14</day>
    </date>
    <link>http://www.silumina.lk/2011/08/14/_art.asp?fn=av11081413</link>
    <topic>සුමිගෙන් අහන්න</topic>
    <author/>
    <content>සුමිගෙන් අහන්නගල්කිස්සේ නදී කරුණාරත්නප්‍රශ්නය - ‘තේ කෙල්ලේ තේ කෙල්ලේ තේ දළු නෙළනා කෙල්ලේ’ නම් වූ ගීතය ඇතුළත් චිත්‍රපටය කුමක්ද?පිළිතුර - ‘හොඳම වෙලාව‘  දෙහිඕවිට කුසුමා ධර්මදාසප්‍රශ්නය - වඩා සුන්දර ආදරයේ වින්දනය ද? විරහවේ වේදනාවද?පිළිතුර - විරහවේ වේදනාව වඩාත් සුන්දරයි කියා මා හිතනවා කුසුමා. ඒකට හේතුව ආදරය හැමදාම පවතින්නේ නැහැ. නමුත් විරහව මැරෙනකම්ම පවතිනවා.  කොටුගොඩ සුනිල් චන්ද්‍රසේකරප්‍රශ්නය - ‘මිලන්’ හින්දි චිත්‍රපටය අනුකරණය කර සිංහල චිත්‍රපටයක් නිපදවා තිබේ ද? මේ චිත්‍රපටය ගැන තොරතුරු ටිකක් කියන්න?පිළිතුර - සුනිල් දත්, නූටාන් රඟපෑ මේ චිත්‍රපටයේ සංගීතය ලක්ෂ්මිකාන්ත් ප්‍යාරේලාල් ගෙන්. මේ චිත්‍රපටය ඇසුරෙන් සිංහල චිත්‍රපටයක් තැනුණේ නැහැ.සපුගස්කන්ද විලාසිනී හෙට්ටිහේවාප්‍රශ්නය - නව පරපුරේ ටෙලිනාට්‍ය නිළියන්ගෙන් වඩාත් සුන්දරයැයි හිතන තරුණ නිළිය කවුද?පිළිතුර - ශලිනි තාරකා. ඇය හරියට බොලිවුඩ් සිනමාවේ දීපිකා පදුකෝන් වගේ ලස්සනයි, සුන්දරයි.  හොරණ බැල්ලපිටියේ දයාරත්න ඈපාසිංහප්‍රශ්නය - ජයන්ත චන්ද්‍රසිරිගේ ටෙලිනාට්‍යවල ඩිජිටල් සංගත තැටි(ච්ඍච්) ලබාගත හැක්කේ කොහෙන්ද?පිළිතුර - කොල්ලුපිටියේ ටොරානා වීඩියෝ මූවිස් වෙතින් විමසා බලන්න.  මාතලේ ධර්මා ඒකනායකප්‍රශ්නය - සුරේන්ද්‍ර පෙරේරාගේ ‘මේ ජීවිනයේ’ සංගත තැටියේ ඔබ කැමැතිම ගීතය කුමක්ද?පිළිතුර - හුඟ දෙනෙක් කැමැති ‘දියකිඳුරිය සේ සාගරේ’ සින්දුවට වෙන්න පුළුවන්. ඒත් මම පෞද්ගලිකව ම වඩාත් කැමැති ‘මා ඉන්නේ අන්ධකාරේ දැන්’ ගීතයටයි. එය පුදුමාකාර හැඟීම් සංවේදනයකින් සුරේන්ද්‍ර ගායනා කරනවා. මං හිතන විදිහට මෙතෙක් සුරේන්ද්‍ර ගැයූ ගී අතරින් ඔහුගේ විශිෂ්ටතම ගායනය එයයි.  පෝද්දල අමරා රත්නවීර,ප්‍රශ්නය - මොහිදින් බෙග් ගයන ‘ඔබ කළ පාපේ දිළිඳුකමයි’ නම් වූ ගීතය ඇතුළත් චිත්‍රපටය කුමක්ද?පිළිතුර - ‘ගැහැනියක්’  නිවිතිගල පුෂ්පා අරඹෙගෙදරප්‍රශ්නය - ‘සතිස්චන්ද්‍ර’ යන වචනයේ අර්ථය කුමක්ද?පිළිතුර - හඳවල් (චන්ද්‍රයන්) තිස් හයක් යන්නයි.  කොළඹ 14 විමල් රණසිංහප්‍රශ්නය - ‘ලංකා චලන චිත්‍ර’ පත්‍රයේ සංස්කාරක වූ සෝමපාල රණවීර දැන් කෝ?පිළිතුර - ඔහු ජීවතුන් අතර නැහැ විමල්.  වනවාසල නදීකා තුෂාරි පෙරේරාප්‍රශ්නය - ප්‍රවීණ චිත්‍රපට අධ්‍යක්ෂ කේ.ඒ.ඩබ්ලිව්. පෙරේරා ගීත රචනා කර තිබේ ද?පිළිතුර - ඔව්. ඔහු සම අධ්‍යක්ෂණය කළ ‘සුහද සොහොයුරෝ’ චිත්‍රපටයට ගීතයක් රචනා කළා. ‘සෝ ගිනි හදේ නැඟ ඒ’ නම් වූ එම ගීතය ගායනා කළේ ලතා වල්පොල.  නෝට්න්බ්‍රිජ් හි සරත් සමරදිවාකරප්‍රශ්නය - සුවහන් කුරුවිට බණ්ඩාර එක්තරා කාන්තා පුවත්පතකට ලියූ ‘චතුර්යා’ නවකතාවක් එඩ්වඩ් මල්ලවආරච්චි ලියූ ‘චාතුර්යා’ නවකතාවත් එක සමානයි නේද? ඊට හේතුව කුමක්ද?පිළිතුර - නම් දෙකකින් පෙනී හිටියත් ලේඛකයන් දෙදෙනාම එක් අයකු නිසා.මේ සතියේ පහත නම් සඳහන් අයත් ප්‍රශ්න එවා තිබුණා. හඟුරන්කෙත රේණුකා වනසිංහ, කුලියාපිටියේ පැට්රික් නානායක්කාර, හලාවත අනුර ශාන්ත පීරිස්, ඒකල මර්වින් පීරිස්, ඇත්කඳුරේ ගුණපාල දිවියේගම, බෙලිගල මනහර මහින්ද වෑකඩ, අංගොඩ ශ්‍රීමතී කෝරලගේ, දිසානෑගම තිස්ස කුමාර, වෙන්නප්පුවේ අශෝක සිල්වා, කුලියාපිටියේ කපිල ජයවිලාල් හේරත්, නාරම්මල චිත්‍රානන්ද සමරතුංග, ජයමිණි මැණිකේ.ඔබේ ප්‍රශ්න පහත ලිපිනයට යොමු කරන්න.‘සු.මිගෙන් අහන්න’රසඳුන - සිළුමිණ ලේක්හවුස් කොළඹ 10කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>08</month>
      <day>14</day>
    </date>
    <link>http://www.silumina.lk/2011/08/14/_art.asp?fn=av11081414</link>
    <topic>මෙරට ඉදිවූ තායි සම්ප්‍රදායේ ප්‍රථම විහාරය</topic>
    <author>තුෂාරි වික්‍රමසිංහ</author>
    <content>මෙරට ඉදිවූ තායි සම්ප්‍රදායේ ප්‍රථම විහාරයදෙදහස් හයසිය වන ශ්‍රී සම්බුද්ධත්ව ජයන්තිය සමරන මෙවන් කාල වකවානුවක ඉදිකර තිබෙන මනරම් විහාරස්ථානයක් දැකබලා ගැනීමේ මහඟු වරම පසුගිය දිනෙක මට හිමි විය.පූජ්‍යපාද රාස්සගල සීවලී හිමියන්බස්නාහිර පළාතේ ගම්පහ දිස්ත්‍රික්කයේ හෙයියන්තුඩුව, මාබිම ප්‍රදේශයේ ඉදිකර ඇති මේ විහාරස්ථානය ලංකාවේ ප්‍රථම වරට තායිලන්ත සම්ප්‍රදාය මුල් කොටගෙන ඉදිකර ඇති තායි ප්‍රාපතොම්චේදිය ශ්‍රී ලංකා විහාරස්ථානය ලෙස ප්‍රසිද්ධියට පත්ව තිබෙනවා.මෙම විහාරස්ථානයේ වැඩ සිටින ප්‍රධාන විහාරාධිපති වහන්සේ වන්නේ පූජ්‍යපාද රාස්සගල සීවලී හිමියන්ය.මේ පුදබිමේ ආරම්භය පිළිබඳ සීවලී හිමියන් මා සමඟ කතාබහ කළා.ලංකාවේ ඉදිවූ තායි සම්ප්‍රදායේ ප්‍රථම විහාර මන්දීරය“මීට වසර විසිතුනකට පමණ පෙර සිටම තායිලන්තයත් සමඟ මගේ දැඩි සම්බන්ධතාවයක් තිබුණා. 1989 වර්ෂයේදී තායිලන්තයේ තිබෙන විශාලම හා ප්‍රධානම නගරයක් වන නකෝන්පතොම් හි ප්‍රාපතොම්චේදිය රජමහා විහාර ස්ථානයේ නායක ස්වාමීන් වහන්සේ මට බුද්ධමංතොන් කියන ස්ථානයේදී මුණ ගැහුණා.තායිලන්තයේ ප්‍රධානතම බෞද්ධ කේන්ද්‍රස්ථානය වන එතැන එරට රජතුමාගේ උපන් දිනය නිමිති කරගෙන වසරක් පාසා දින පහක භාවනා වැඩසටහනක් කරනවා. මෙහි සංවිධාන කටයුතු අතර තමයි මට උන්වහන්සේ මුණ ගැහුණේ.එදා ඉඳල ඇතිවුණු ඒ සම්බන්ධතාව, මිත්‍රත්වය තමයි ලංකාවේ මේ ආකාරයට තායි බෞද්ධ සම්ප්‍රදායට අනුකූලව සැකසුණු මේ පුදබිම ගොඩනඟන්නට මූලික වුණේ. තායිලන්තයේ වගේම ලෝකයේ උසම චෛත්‍යය තිබෙන පන්සල තමයි තායිලන්තයේ ප්‍රාපතොම්චේදිය රජමහා විහාරස්ථානය.මේ විහාරස්ථානයේ වසර කීපයක්ම මම වැඩ සිටියා. තායිලන්තයේ හෝ වෙනත් විදේශයක දිගටම ධර්ම ප්‍රචාරක කටයුතු කරමින් ඉන්න පුළුවන්කම තිබුණත් මම බෞද්ධ භික්ෂුවක් වශයෙන් මම වැඩියෙන්ම ආදරේ මගේ උපන් රටට. පිටරටක වාසය කරනකොට එය වැඩියෙන්ම දැනෙනවා. ලංකාවට මොනවා හරි දෙයක් මගෙන් ලැබිය යුතුයි කියන අදහස නිතරම මගේ හිතට නැඟුණා. දැනුත් තිබෙනවා. මම හිතුවා ලංකාවේ විහාරස්ථානයක් මම මූලික වෙලා ආරම්භ කළ යුතුයි කියලා.ඒ අනුව විහාරස්ථානයක තිබෙන්නට ඕන පිළිවෙළ පිරිසුදුකම හා වතාවත්වල ක්‍රමවත් බව ආදි දේවල් සමඟ තායිලන්තයේදී මම ලබපු අත්දැකීම් යොදාගෙන මේ දේවල් දියුණු කරගන්න පුළුවන් වන ආකාරයට මේ පන්සල ගොඩනඟන්න මම පියවර ගත්තා.ඒ අනුව තායිලන්තයේ ප්‍රාපතොම්චේතිය රජමහා විහාරයේ විහාරාධිපති අතිපූජ්‍ය ප්‍රාධම්මපරියත්තිවේදී ස්වාමින් වහන්සේ පළමු වතාවට මට මේ පන්සල ගොඩනඟන්න උදව් වුණා. අද වන විට අක්කර හය හමාරක පමණ භූමි භාගයක් පුරා මේ පුදබිම පැතිරී පවතිනවා. ඉඩකඩ ඇති ඉතාම නිස්කලංක පරිසරයක මේ පුදබිම පිහිටා තිබීම මෙහි පැමිණෙන බැතිමතුනට නිදහසේ ආගමික වතාවත්වල යෙදීමට විශාල පිටිවහලක් බවට පත්ව තිබෙනවා.තායි සම්ප්‍රදායට අනුව ඉදිවූ බුදුපිළිම ඇතුළත් විහාර මන්දීරය ඇතුළත රමණීය දර්ශනයක්2001 වසරේදී ලංකාවේ ඓතිහාසික වශයෙන් සිදුකරන ලද විශාලතම පිළිම පූජාවට සමගාමීව තමයි මේ පන්සල ආරම්භ කළේ. අදටත් මේ පන්සල මඟින් රන් ආලේපිත පිළිම වහන්සේලා පූජා කිරීම, පාත්‍ර පූජා කිරීම වැනි පින්කම් රැසක් සිදු කරනවා.ඇත්තටම අද වන විට මේ පුදබිම ලංකාවේත් විදේශ රටවල බෞද්ධ බැතිමතුන් අතරත් ප්‍රසාදයට ලක්වෙලා තිබෙනවා. දෙස් විදෙස් බොහෝ පිරිසක් මේ විහාරය වැඳ පුදා ගැනීමට, දැකබලා ගැනීමට පැමිණෙනවා. තායිලන්තයත් ශ්‍රී ලංකාවත් අතර ඇති සංස්කෘතිකමය, ආගමික, සමාජීය සබැඳියාව මිත්‍රත්වය තව තවත් වැඩිදියුණු කිරීමට තහවුරු කිරීමට මේ පුදබිම මේ වන විටත් සමත්ව තිබෙනවා කියලා මට හිතෙනවා.”තුෂාරි වික්‍රමසිංහඡායාරූප - ගීතනාත් කුඩලිගමකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>08</month>
      <day>14</day>
    </date>
    <link>http://www.silumina.lk/2011/08/14/_art.asp?fn=av11081415</link>
    <topic>Bollywood News</topic>
    <author>සුජීව තේවහෙට්ටිගේ</author>
    <content>Bollywood Newsලාරා දත්තා සහ මහේෂ් භූපති ගේ ආදර කැදැල්ලට ළඟදීම පුංචි අමුත්තෙකු හෝ අමුත්තියක පැමිණෙ බවට ආරංචියක් පසුගිය සති කිහිපය තිස්සේ පැතිරී ගියා. මහේෂ් සහ ලාරා ගේ බලාපොරොත්තුව දුවෙක් ද? පුතෙක් ද? ලාරාට මේ දුව හෝ පුතා ලැබෙන්නට නියමිතව තිබෙන්නේ ලබන වසරේ ජනවාරි අගදීයි.මේ දරුවා ගැන අනාවැකියක් පළකර තිබුණා, ඉන්දියාවේ සුප්‍රකට ඡ්‍යොතිෂවේදියෙක්. ඔහු තමයි, භාවික් සන්සාවි. මේ ඡ්‍යොතිෂවේදියා අංක විද්‍යාව ඇසුරු කර ගනිමින් ප්‍රකාශ කර ඇත්තේ ලාරාට ලැබෙන්නේ පුත්‍රයෙකු බවයි.“ලාරා උපන්නේ 1978 අපේ‍්‍රල් 16 දා. මහේෂ් උපන්නේ 1974 ජූනි 7 දා. ලාරාගේ උපන් දිනය එකට එකතු කළොත් (1 + 6) ලැබෙන උත්තරය 7 යි. මහේෂ් ගේ උපන් දිනය 7. ඉතින් දෙන්නාගෙම දෛව අංකය 7 නිසා ඒ අංකය තවදුරටත් ගැඹුරින් විග්‍රහ කළාම මට කියන්න පුළුවන්, ලාරාටත් මහේෂ්ටත් කුලුඳුලේම පුත්‍ර ලාභයක් ලැබෙන බව.” ඡ්‍යොතිෂවේදියාගේ මේ අනාවැකිය නිවැරැදි දැයි අපි ලබන ජනවාරියේදී බලමු.  මීට ටික දිනකට කලින් සෝහා අලි ඛාන් නවදිල්ලි නුවරට පැමිණ සිටියා. ඇය එහි පැමිණි කාරණය හෙළි කළේ නැහැ. ඒ වුණත් ඇය සුපුරුදු පරිදි ඉරිවැටුණු ටී ෂර්ට් එකකින් සහ දිග කලිසමකින් සැරසී සිටියා. සෝහා නිතරම අඳින්නට කැමැත්තක් දක්වන්නේ මෙවැනි ඇඳුම්. ඒත් වටිනා දියමන්ති එබ්බ වූ කරාබු යුගලක් සහ මුද්දක් පැලඳ සිටියා. “මම කොහොමත් මේ විදිහෙ ඉරි වැටුණු ටී ෂර්ට් වලට කැමැතියි. පාටි වලට යන්නෙත් මේ වගේ ඇඳුම් ඇඳගෙන තමයි.හැබැයි හුඟක් වෙලාවට අපේ අම්මාගෙ රත්තරන් බඩු මම ඇඳ පැලඳගෙන යනවා. මෑතකදී මම, අම්මාගෙන් රත්තරන් බඩු වගයක් ඉල්ල ගත්තා. මේ මගේ අතේ තියෙන්නෙ අම්මාගෙ එන්ගේජ්මන්ට් මුද්දයි. මේ කරාබු දෙකත් අම්මාගෙයි.” සෝහා එලෙස පැවසුවේ ඇය හමුවූ හිතවතුන්, හිතවතියන් කිහිප දෙනෙකු එක්කයි. ඒ මොහොතේ ඇය පැලඳගෙන සිටියේ කළු පැහැති අඩි උස සපත්තු දෙකක්. ඒ සපත්තු දෙක නම් සෝහා ගේ දෙපයට වඩා විශාල බව හිතවතියකට පෙනුණා. ඇය ඒ දෙස බලද්දි සෝහා කීවේ, “නෑ නෑ මේ සපත්තු දෙක නම් අම්මාගෙ නෙමෙයි. මගේ” කියලයි.  එක්සත් ජාතීන්ගේ සංවිධානය සෑම වසරකම අගෝස්තු මාසයේ මුල් ඉරිදා දිනය ජාත්‍යන්තර මිත්‍රත්ව දිනය ලෙස නම්කර තිබෙනවා.ඒ අනුව 2011 වසරේ මිත්‍රත්ව දිනය ලෙස සැලකෙන්නේ අගෝස්තු 07 දායි. බොලිවුඩ්පුරයේ කිං ඛාන් හෙවත් ශාරුක් ඛාන්ට නම් ඒ දිනය විශේෂත්වයක් වුණේ නැහැ. ඔහු පවසන්නේ තමන්ට මිතුරු මිතුරියන් රැසක් නැති නිසා ජාත්‍යන්තර මිත්‍රත්ව දිනය සැමරුවේ නැති බවයි. ශාරුක් මේ බව පැවසුවේ ‘රා වන්’ චිත්‍රපටය නිෂ්පාදනය කිරීම නිමිත්තෙන් පැවැත්වුණු සාදයකදීයි. මේ චිත්‍රපටය නිෂ්පාදනය කළේ ශාරුක් ගේ ‘රෙඩ් චිලීස්’ චිත්‍රපට සමාගමයි. මෙහි ශාරුක් ඛාන්, කරීනා කපූර්, සහ අර්ජුන් රම්පාල් ප්‍රධාන චරිත නිරූපණය කරනවා.මේ සාදයේදී ශාරුක් මෙලෙස ද ප්‍රකාශ කළා. “මිත්‍රත්ව දිනය ලස්සනයි. ඒත් මට නම් යාළු මිත්‍රයො ඒතරම්ම නැහැ. මම මෙහෙම කියන්නෙ බොරුවට නෙමෙයි. ඇත්තටමයි. යාළුවො හිටිය නම් මමත් මොනවාහරි කියාවි. එතකොට මාධ්‍යවලටත් වැඩ වැඩි වේවි.” ශාරුක් සුපුරුදු සිනහව නංවමින් කියා සිටියා.ජැකලින් ෆර්නැන්ඩස් සහ තවත් සුරූපී යුවතියන් කිහිප දෙනෙකු පසුගියදා ඉන්දියාවේ වීථිවල මෝටර් බයිසිකල්වල නැගී සංචාරය කරනු දකින්න ලැබුණා. මේ අය වීථි සංචාරය කළේ ඉන්දියාවේ වෙසෙන නිවාස නොමැති ජනතාවට නිවාස ලබාදීමේ ව්‍යාපෘතියකට මුදල් ආධාර එකතු කරන්නටයි.“මේ මෝටර් බයිසිකල් පෙරහර ඉන්දියාවේ මුම්බායි, බන්ද්‍රා වගේ ජනාකීර්ණ වීථි දිගේ සංචාරය කළා. ජැකලින් හරිම ආසාවෙන් මේ කටයුත්තට සම්බන්ධ වුණා. එයා මෝටර් බයිසිකල් පදින්න හරිම ආසයි. මේ වැඩසටහනට ඉන්දියාවේ රාජ්‍ය නොවන සංවිධානවල සහයෝගයත් ලැබුණා. ප්‍රශ්නයකට තිබුණේ මුම්බායි නගරයේ පාරවල්වල තිබුණු රථවාහන තදබදයයි. ජැකලින්ට චිත්‍රපටවල රඟපාන්න තියෙන වෙලාවල් වලදීත් කොහොම හරි මේ කටයුත්තට එක්වීම ගැන අපි එයාට ස්තුති කරන්න ඕනෙ” යතුරු පැදි චාරිකාව සංවිධානය කරන්නට එක්වූ අයෙකු එලෙස පැවසුවා.  ඔබ දැන සිටියේ පි‍්‍රයංකා චොප්රා දක්ෂතා පෙන්වන්නේ රංගනයට පමණක් කියල ද? නැහැ. ඇය ගායනයටත් දක්ෂයි. ළඟදීම මේ රුවැති නිළියගේ මියුරු ගායනා ඇතුළත් සී. ඩී. තැටියක් එළිදකින්නට නියමිතයි.“මම පහුගිය කාලය පුරාම චිත්‍රපටවල රඟපෑ නිසා ගීත ගායනය ගැන උනන්දු වෙන්න වෙලාවක් තිබුණෙ නෑ. මෑතකදී ඇමෙරිකාවට ගිය වෙලාවකදි සී. ඩී. තැටි නිෂ්පාදකවරු කිහිප දෙනෙක් මුණ ගැහුණා. ඉන් පස්සෙයි මම තීරණය කළේ මගේම ගීත ඇල්බම් එකක් කරන්න. මට කොහොමත් සින්දු කියන්න පුළුවන්. ඒක මගේ විනෝදාංශයක්. මේ ඇල්බම් එකට ඇතුළත් වෙන්නෙ පොප් ගීත.” පි‍්‍රයංකා තමන්ගේ කුලුඳුල් ගීත එකතුව ගැන කියා සිටියා.මේ ගීත එකතුවට පි‍්‍රයංකා රචනා කළ ගීත කිහිපයක් ද එකතු වෙනවාලු. “නිළියක් හැටියට මම, මගේ හැඟීම් වසන් කරගෙන ඉන්න දක්ෂයි. මගේ හිත තුළ හැංගුණු ඒ හැඟීම් ගීතවලට නැගේවී.” ඇය තවදුරටත් පැවසුවා.සුජීව තේවහෙට්ටිගේ1. සම්පූර්ණ නම - රජිව් හරි ඕම් භාතියා2. භාවිත කරන නම - ආක්ෂේ කුමාර්3. උපන් දිනය - 1967 සැප්තැම්බර් 9. උපන් ස්ථානය - අම්රිත්සාර්4. බිරිඳගේ නම - ට්වින්කල් ඛන්නා. විවාහ වූයේ - 2001 - 01 - 145. දරුවන් - පුතා - ආරව්, වයස - අවුරුදු 96. බිරිඳගේ මව්පියන් - රාජේෂ් ඛන්නා සහ ඩිම්පල් කපාඩියා7. අධ්‍යාපනය ලැබු පාසල් - දොන් බොස්කෝ විද්‍යාලය සහ ගුරු නනක් ඛෝස්ලා විද්‍යාලය8. ලබා ඇති වෙනත් සුදුසුකම් - ටයික්වොන්ඩෝ කළු පටි ලබා ඇත.සටන් කලාව (බැංකොක් හිදී) හදාරා ඇත.9. මුලින්ම කළ රැකියා - 1. වේටර් වරයකු සහ සූපවේදියකු ලෙස, 2. සටන් කලාව පිළිබඳවආචාර්යවරයකු ලෙස10. මුලින්ම ඉදිරිපත් කළ නිරූපණය - මෝස්තර නිරූපණයක්11. රඟපෑමට ලැබුණු මුල්ම චිත්‍රපටය - ‘ඩීඩාර්’12. මුලින්ම රඟපෑ චිත්‍රපටය - ‘සෞගාන්ධ් (1991)13. වඩාත්ම ජනපි‍්‍රය වූ චිත්‍රපට - ‘මේන් ඛිලාඩි තු අනාරි’, ‘මොහ්රා’ (1994)14. රඟපා ඇති චිත්‍රපට සංඛ්‍යාව - 103 (2012 දී තිරගත කෙරෙන චිත්‍රපට 2 ඇතුළුව)15. ලබා ඇති සම්මාන - 1. ෆිල්ම් ෆෙයාර් සම්මාන 2 (හොඳම දුෂ්ට චරිතයට සහ හොඳම විකට රංගනයට), 2. අයිෆා සම්මාන 3, 3. සීසිනේ සම්මාන 5, 4. ස්ටාර් ස්ක්‍රීන් සම්මාන 2, 5. ස්ටාර් ඩස්ට් සම්මාන 7, 6. ග්ලෝබල් ඉන්ඩියන් සිනමා සම්මානය, 7. බොලිවුඩ් මූවී සම්මාන 2, 8. ඒෂියන් ෆිල්ම් සම්මානය ඇතුළු සිනමා සම්මාන රැසක්, 9. වෙනත් සම්මාන - පද්මශ්‍රී සම්මානය, කැනඩාවේ වින්ඩ්සර් සරසවියෙන් ලැබුණු ආචාර්ය උපාධිය ඇතුළු තවත් ගෞරව සම්මාන රැසක්16. වෙනත් විශේෂ රඟපෑම් - ස්ටන්ට් නළුවෙකු ලෙස ත්‍රාසජනක දර්ශනවල රඟපෑම (මේ නිසා ‘ඉන්ඩියන් ජැකී චෑන්’ ලෙස හඳුන්වයි)17. ලිපිනය - 203 A Wing, Lokhandwala Complex, Anderi (W) Bombay 400053කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>08</month>
      <day>14</day>
    </date>
    <link>http://www.silumina.lk/2011/08/14/_art.asp?fn=av11081416</link>
    <topic>සූපවේදී මහා මංගල්‍යයේ ජයග්‍රහණ රැසක් පළමු වතාවට කොළඹින් පිටතට</topic>
    <author>ඉනෝකා පෙරේරා බණ්ඩාර</author>
    <content>සූපවේදී මහා මංගල්‍යයේ ජයග්‍රහණ රැසක් පළමු වතාවට කොළඹින් පිටතටසූපවේදියකුට තම ජීවිතයේ මෙරට දී ලැබිය හැකි ඉහළ ම සම්මාන පදක්කම් දිනා ගත හැකි සූපවේදී මහා මංගල්‍යය ‘Culinary Art- 2011’ පසුගියදා නිමාවුණේ උත්සවශ්‍රීයෙන්. 1988 ශ්‍රී ලංකා සූපවේදී සංගමය පිහිටුවීමෙන් අනතුරුව ඇරැඹි මෙම මහා සූපවේදී තරගාවලිය සහ ප්‍රදර්ශනයේ දී කරට කර තරග වදින සූපවේදීන් අතරින් බොහෝ විට වැඩිම ජයග්‍රහණ හිමිකර ගත්තේ කොළඹ තරු හෝටල් විසින්.චොක්ලට් කැටයමින්නිර්මාණය වූ අලි රංචුවඒත් මෙවර එය වෙනස් වුණා. කොළඹින් පිට අහුන්ගල්ලෙ හෙරිටන්ස් ඇතුළු එයිට්කන් ස්පෙන්ස් හෝටල් සමූහයට අයත් තරු හෝටල් කිහිපය විසින් එය හිමිකරගත්තේ කොළඹින් පිටට ප්‍රථම වතාවට මේ ප්‍රධාන ජයග්‍රහණ බහුතරයක් රැගෙන යමින්. වර්ගීකරණ (Category) 25 ක් යටතේ තරග ඉසව් ගණනාවකින් තරග වැදී සූපවේදීන් මේ සඳහා සූදානම් වූයේ මාස 6 ක පමණ කාලයක පටන් කියලයි අහුන්ගල්ල හෙරිටන්ස් ජයග්‍රාහී කණ්ඩායම් පුහුණුකරු ජ්‍යෙෂ්ඨ සූපවේදී දිමුතු කුමාරසිංහ පවසන්නේ. සූපවේදය උදෙසා මෙතෙක් ඔලිම්පික් රන් පදක්කම් (2004) සහ ලෝක කුසලාන රන් පදක්කම් (2006) රැසක් දිනාගත් එකම ශ්‍රී ලාංකේය සූපවේදියා ඔහු.දිමුතු කුමාරසිංහ මේ රටේ සූපවේදයේ සන්ධිස්ථානයක් සනිටුහන් කළ චරිතයක් වන්නේත් ඒ නිසා. අහුන්ගල්ලේ සූපවේදීන් සති කිහිපයක් පුහුණු කරන දිමුතු ඊළඟට යන්නෙ කණ්ඩලමට. එතැනින් නුවරට. නුවරින් නුවරඑළියට. අර්ල් රීජන්ස්, ටී. ෆැක්ටරි, හිල්ටොප්, ඩයමන්ඩ් රූම්, හෙරිටන්ස් මහ ගෙදර... ආදී හෝටල් සියල්ලේ දිවා රෑ නැති සති ගණන් ඔහු ගත කළේ සූපවේදය ‘ඇඟටම ගත්’ ඒ සඳහාම ‘උණක්’ ඇති තරුණ සූපවේදීන්, කණ්ඩායමක් එක්ක.‘Group Skill Development Chef’ තනතුරේ හිඳීන සූපවේදියා ලෙස හෝටල් සමූහයේ ම සූපවේදීන්ගේ නිපුණතා - කුසලතා සංවර්ධනය කිරීමයි, ඔහුගේ වගකීම.හොඳම හෝටල් කණ්ඩායම, හොඳම සූපවේදී කණ්ඩායම, හොඳම පළාත් කණ්ඩායම, හොඳම මංගල කේක් ආකෘතිය (තුෂන්ග වීරසිංහ), හොඳම ආධුනික සූපවේදී රසකැවිලි අංශය (අවුනර් ඩීන්), හොඳම චොක්ලට් නිර්මාණය (සුසන්ත ගුණතිලක), හොඳම කොක්ටේල් අංශයේ තරගකාරිය (ශානිකා නිරෝෂිණී ජයසේකර), හොඳම කොක්ටේල් - (මධ්‍යසාර මුසු) තරගකරු (ජීවන්ත ජයතුංග) වශයෙන් රන් පදක්කම් 21 කුත් රිදී 22 කුත් ලෝකඩ 16 කුත් දිනා ගත්තේ අහුන්ගල්ල හෙරිටන්ස් කණ්ඩායමයි.ඉතාමත් කැපී පෙනෙන සූපවේදී කණ්ඩායම ලෙස සංස්කෘතික ත්‍රිකෝණය - හෙරිටන්ස් කණ්ඩලම දිනා ගනිද්දී, හොඳම රසකැවිලි අංශයේ සම්මානය සංජීව ප්‍රේමතුංගත් තරගාවලියේ හොඳම සූපවේදී කලාකරු ලෙස ප්‍රියන්ත කුමාර රන් පදක්කම් තුනක්ම රැගෙන ගියේ කණ්ඩලමට.හොඳම කේක් නිර්මාණයසූපවේදියකුට අයිස් කුට්ටියත් මැටි පිඬක් තරම්. හොඳම අයිස්කාවින් නිර්මාණකරුට හිමි සම්මානය අනිල් ගුණවර්ධන දිනා ගත්තේ අයිස් කුට්ටියකින් ඔහු මැවූ සියුම් නිර්මාණය වෙනුවෙන්. එනයින් තවත් රන් පදක්කම් 17 ක්, රිදී 16 ක් සහ ලෝකඩ පදක්කම් 20 ක්ම. මේ පදක්කම් 145 ම හෙරිටන්ස් පවුලට දිනා ගන්නට හැකි වූයේ කැපවීම, වැඩ කිරීම තරම්ම ගැමුණු ගුණවර්ධන, රාමසාන් ෂෙරිෆ්ඩීන්, රිෆාන් රෂීන්, ජීවක වීරකෝන් මහත්වරු ඇතුළු පාලනාධිකාරියේ පටන් සෑම මට්ටමකම සේවකයන් ලබාදුන් සහය නිසා කියලයි දිමුතු කියන්නෙ.“මුළු තරගාවලියේ ම සූරතාව දිනාගන්න අහුන්ගල්ලෙ අපේ දරුවො සමත් වෙයි කියන විශ්වාසය මට තිබුණා. මොකද මාත් එක්ක නිදි වරමින් ඔවුන් පුහුණුවීම් කළේ බොහොම කැපවීමෙන්. කෑම වේල් ගණනාවක් ඔවුන්ගෙන් ගිලිහෙන්න ඇති. අනික මේ බහුතරයක් දරුවො පිටිසර ගම්වලින් හෝටල් ක්ෂේත්‍රයට ආ අය. කොළඹ අයට මොනව හරි කර ගන්න පුළුවන්. ඒ නිසා මං වැඩිය අත දෙන්නෙ මේ පිටිසර දරුවන්ට. සමහරු කොළඹ ගියේ මේ තරගයට ම වෙන්න ඇති. නමුත් බලන්න ඔවුන්ගෙ ඒ දක්ෂතාව...”ඒ අය බණ්ඩාරනායක සම්මන්ත්‍රණ ශාලාවෙ අත්පොළසන් හඬ මැද්දෙ රන් - රිදී - ලෝකඩ සම්මාන පදක්කම් දිනනවා. දිමුතු බලාපොරොත්තු නොවුණු විදිහට ඔවුන් දිමුතු ළඟට ඇවිත් දණ ගහල වඳිනවා. ජීවිතේ හැඟීම්බර මොහොතක්. මේ ඔවුන්ගෙ සූපවේදී ජීවිතයේ ඉදිරිය.ඒ මඟට පහනක් වෙලා පාර කියන්න දිමුතු සැදී පැහැදී බලා හිඳිනව.ඉඳින් මේ රටේ කොයියම්ම පිටිසර ගමකින් වුවත් උවමනාව ඇති දරුවකුට හෝටල් ක්ෂේත්‍රයේ ඉදිරියට යන්න දැන් මඟ හෙළි වෙලා. දිමුතු ඒ මගේ පහන් කණුව.ඒ එළියෙ ප්‍රයෝජනය ගන්න මේ රටේ ඕනෑම දරුවකුට ඉඩකඩ තියෙනවා කියලයි දිමුතු කියන්නෙ.ඉනෝකා පෙරේරා බණ්ඩාරරන් පදක්කම් දිනූ කලාත්මක අයිසින් නිර්මාණයදිමුතු (වමේ) ජයග්‍රාහී කුසලානය සමඟකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>08</month>
      <day>14</day>
    </date>
    <link>http://www.silumina.lk/2011/08/14/_art.asp?fn=av11081417</link>
    <topic>රස දිව පිනවන බතල ටොෆී</topic>
    <author/>
    <content>රස දිව පිනවන බතල ටොෆීසති අන්තය රසවත් කරන කෑම බීම - උපදෙස් ප්‍රවීණ සූපවේදී ඩොන් ෂර්මන්බතල අපේ රටේ ආහාරයට ගත හැකි ජනප්‍රිය අල වර්ගයක්. වෙනත් අල වර්ග වලට වඩා පැණි රසින් යුතු වීමත්, පහසුවෙන් වගාකර ගත හැකි වීමත් නිසාවෙන් පුංචි දරුවන් පවා බතල කෑමට රුචියක් දක්වනවා.වැඩිදෙනෙක් කැමැති බතල අල තම්බා ආහාරයට ගැනීමට. ඒ අතර බතල මාළුව, බතල තෙල් දැමුමත් අපේ ගෘහණියන් අතර ජනප්‍රියයි.අද රසඳුන පාඨක ඔබට ප්‍රවීණ සූපවේදී ඩොන් ෂර්මන් තිළිණ කරන්නේ විවේකී සති අන්තයේ ගෙදර පොඩිත්තන් වෙනුවෙන් විශේෂයෙන් පිළියෙළ කර දිය හැකි පැණි රස ආහාරයක්.නගරයේ ජීවත් වන අයකුට වුවත්, වෙළෙඳ පොළෙන් නැතිනම් සුපිරි වෙළෙඳ සලෙන් පවා ඉතාමත් පහසුවෙන් අඩු මුදලකට ලබා ගත හැකි බතලවලින් රසවත් ලෙස ටොෆී පිළියෙල කරගන්නා අන්දමයි මේ.මේ ද්‍රව්‍ය අවශ්‍යයිහොඳින් තම්බාගත් බතල කෝප්ප 1 යිසීනි කෝප්ප 1 1/2 යිකිරි පිටි මේස හැඳි 2 යිලුණු කුඩු ස්වල්පයක්වැනිලාරෝස හෝ කොළ පැහැති ආහාර වර්ණකමෙන්න මෙහෙම හදමුබතල සෝදා තම්බා පොතු හැර හොඳින් පොඩි කර ගන්න. එසේ පොඩිකරගත් බතල සීනි හා කිරිපිටි සමඟ හොඳින් මිශ්‍ර කරන්න. දැන් මෙම මිශ්‍රණය ලිප තබා හැඳි ගාමින් ටොෆී පදම එනතුරු පිසගන්න.ළිපෙන් බෑමට පෙර ලුණු ඇතුළු රස කාරක හා වර්ණක එක් කරගන්න.ළිපෙන් බා රස්නය පිටින් ම බටර් තවරාගත් තැටියකට දමා තුනී කර කොටු කපා ගන්න සති අන්තයේ නිවෙසේ කෙළිදෙලෙන් පසුවන පොඩිත්තන්ටත්, නිවෙසට පැමිණෙන නෑදෑ හිතමිතුරන්ටත් මෙම බතල ටොෆීවලින් සංග්‍රහ කිරීමෙන් ඔබට උණුසුම් ප්‍රතිචාර ලැබේවි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>08</month>
      <day>14</day>
    </date>
    <link>http://www.silumina.lk/2011/08/14/_art.asp?fn=av11081418</link>
    <topic>අනේ තාත්තේ මට මැරෙන්න වහ ටිකක් දෙන්න</topic>
    <author>වසන්ත ජයසිංහ ආරච්චි</author>
    <content>අනේ තාත්තේ මට මැරෙන්න වහ ටිකක් දෙන්නජීවිතේ කියන්නේ මහා බලාපොරොත්තු කන්දරාවක්. ඒත් ආයෙත් හිතෙනවා මේ බලාපොරොත්තු මහා දුකක් කියලා. ඒක තමයි ඇත්ත. මොනවා වුණත් උපන් පොළවේ ජීවත්වෙන්න අපි හරි හරියට හැප්පෙනවා. මිනිස්සු මිහිපිට උපදින්නේ සමහර විට පෙර ආත්මයක කළ කුසළ කර්මයක් නිසා වෙන්න ඇති. ඒ උපදින ඔබ අපි හැමෝම බලන්නේ නිදුක් නිරෝගීව සතුටින් ජීවත්වෙන්න.ඒක සමහරුන්ගේ ජීවිතයට වාසනාව කැන්දන් එනවා වගේ ම තවත් සමහරුන්ට අවාසනාව කැන්දනවා. මොනවා කරන්නද? ඒක අද ඔබට මෙන් ම නැත්නම් මට වෙන්නත් පුළුවන්. කවුද දන්නේ මෙහෙම ඉන්න අපිට මොනවා වෙයිද කියලා. මේ ජීවිත යථාර්ථය දැනගෙන ජීවත්වෙන එකයි හොඳම දේ කියලා ඔබට කියන්නම වෙනවා. ඒක ඔබටත් මටත් වලංගු කාරණයක්.ගලගොඩ, කුලීගොඩ කුලියක් කරගෙන බොහෝම අහිංසකව ජීවත්වෙන එම්.සී. ජිනසිරි අද ඉන්නේ ගොඩක් දුකින්. තාත්තා කෙනෙක් විදිහට ජිනසිරි අග හිඟකම් ඉහ මුදුනටම තිබුණත් නොපිරි හෙළා යුතුකම් ඉටු කරන්න වෙර වීරිය ගන්නවා. ඒත් මේ තාත්තා අපි හොයාගෙන එන්නේ ජීවිතේ විඳින්න පුළුවන් අසරණකම විඳ එය දරාගන්න බැරුව. ඒ ඇයි? අද ඒ කතාවයි ‘කඳුළක උණුසුම’ හෙළිදරව්වට අපි එක්කර ගත්තේ.තම ලෙයින් උපන් දරුවා “මට වස ටිකක් දෙන්න මගේ තාත්තේ” කියලා කියන්නත් ඒ වචන අහන්නත් එය දරා ගන්න පුළුවන් කාටද? ඒත් ජිනසිරිගේ වැඩිමහල් පුතා අද ඒ වචන ටික සිය ආදරණීය තාත්තට කියන්නේ තමන්ට ඇති වේදනාව දරාගන්න බැරිම තැනයි.නෙත්වලට උනන කඳුළු සඟවා ගන්න පිරිමි අපිට යම් තරමක් පුළුවන් වුණත් කාන්තාවකට එය අමාරු බව අපි දන්නවා. ජිනසිරිගේ ආදරණීය බිරිය තුෂානි මේ වනවිටත් ඉන්නේ හැඬූ කඳුළෙන්. අපි ජිනසිරිගේ මේ කඳුළු කතාව ඔබ ඉදිරියේ තියන්නේ ගොඩක් බලාපොරොත්තු පෙරදැරිව. පුළුවන් නම් මේ පවුලට ඔබේ පින්වන්ත දෑත්වල ශක්තිය එක් කරන්න.“මගේ පුතා දිනේෂ් සම්පත් දැන් වයස අවුරුදු 15 යි. කුලීගොඩ සුමන විද්‍යාලයේ දහය වසර දක්වා ඉස්කෝලේ ගියා. ඒත් මීට අවුරුද්දයි මාස තුනකට පෙර පුතා ඉස්කෝලේ ගිහින් ඇවිත් කිව්වා කකුල රිදෙනවා කියලා. ඒ කකුලේ වේදනාව දවස් දෙක තුනක් ම තිබුණා. පස්සේ අපි පුතා බලපිටිය ඉස්පිරිතාලෙට එක්කරගෙන ගියා.එතැනදී සති තුනක් විතර පරීක්ෂා කළා. ඒත් කිසිම දෙයක් හොයාගන්න බැරිව ගියා. එතැනදී කිව්වා කරාපිටිය ඉස්පිරිතාලේට පුතා එක්කරගෙන යන්න කියලා. අපි පුතා කරාපිටියට එක් කරගෙන ගියාට පස්සේ කකුලේ සැත්කමක් කරලා එක කෑල්ලක් කොළඹට එව්වා පරීක්ෂා කරන්න. ඒ පරීක්ෂාවෙන් පස්සේ තමයි දැනගන්නේ කකුලේ පිළිකාවක් තියෙනවා කියලා. උපුල් ඒකනායක දොස්තර මහත්තයා තමයි බැලුවේ.”කුඩා කාලයේ අපි කොයි කවුරුත් දුව පැන ඇවිදිනවා. එහෙම වෙලාවට වැටෙනවා. ආයෙත් නැඟිටිනවා. වැටි වැටි නැඟිටිනවා. අන්න එහෙම වැටීමක ප්‍රතිඵලයක් නිසයි මේ දිනේෂ් පුතාට කකුලේ පිළිකා තත්ත්වයක් ඇතිවෙලා තියෙන්නේ. ඒත් එහි බරපතළ ඛේදවාචකයට අද මේ පුතා මුහුණ දීලා. මේ වනවිටත් දිනේෂ් පුතාගේ කකුලේ ඇති වුණ පිළිකාව ඔළුව දක්වාම පැතිරිලා ගිහින්. ඒ නිසා නොසිතූ විදිහට දිනේෂ් ලෙඩ ඇඳකට තල්ලු වෙලා.“අද පුතාගේ පිළිකාව ඔළුවටම පැතිරිලා මහත්තයෝ. පුතා හැම වෙලේ ම අඬනවා මුළු ඇඟම රිදෙනවා කියලා. පුතාට කන්න බැහැ. කට ඇතුළෙන් ගෙඩියක් ඇවිත්. බොන දේවල් විතරයි දෙන්නේ. එහෙම වේදනාව. දැනුණම පුතා කෑගහලා කියනවා අනේ මට මැරෙන්න වස ටිකක් දෙන්න තාත්තේ කියලා.”ජිනසිරිගේ දෙනෙතින් ගිලිහුණු කඳුලු වැල් වලින් ඔහුගේ අසරණකම කොතරම් ද කියලා අපිට වැටහුණා. තමන්ගේ දරුවෙක් තමන්ගෙන් ම වස ඉල්ලනකොට එය දරාගන්න පුළුවන් කාටද? ඒත් මේ පුතාට වේදනාව දරාගන්න බැරිම තැන එහෙම කියනවා.මව පියා සහ නංගී මල්ලී සමග“ඔය ටිකම තමා කියන්නේ. දොස්තර මහත්තුරු කිව්වා පුතාට ඒ වේදනාව දරාගන්න අමාරුයි කියලා. බෙහෙත් දුන්නට පස්සේ ටිකක් අඩුවෙලා නිදාගන්නවා. ඔළුවේ ලොකු ගෙඩියක් තියෙන නිසා ඔළුව උස්සගෙන ඉන්න අමාරුයි. දැන් පුතාට තේරෙනවා එයාට තියෙන්නේ පිළිකාවක් කියලා. අපි ගොඩක් අසරණ වෙලා මහත්තයෝ.”මේ වෙනකොට ගතින් මෙන් ම සිතින් ද ජිනසිරිලා ඇදගෙන වැටිලා. තැන තැන කුලී වැඩ කරමින් කීයක් හරි හොයාගන්න ජිනසිරිලාට අද පිහිටට ඉන්නේ අහල පහළ අසල් වැසියන් විතරයි. තවත් අවුරුදු 12 ක මල්ලියෙකුත් අවුරුදු හතරක නංගියෙකුත් දිනේෂ්ට ඉන්නවා. ඒත් මේ අයියගේ රෝගය නිසා මුළු පවුලම අද ඉන්නේ ගොඩක් දුකෙන්.“පුතාගේ තත්ත්වය හොඳ අතට ගන්න බෙහෙත් කරනවා. ඒත් තත්ත්වය ටිකක් බරපතළයි කියලත් දොස්තර මහත්තුරු කිව්වා. මොන දුකක් විඳලා හරි මගේ පුතාව හොඳ කරගන්න මම ඕන දෙයක් කරනවා මහත්තයෝ. මට අද පුතා විඳින දුක බලාගෙන ඉන්න බැහැ. පුතා ඉගෙන ගන්නත් දක්ෂයි. ඒත් අද අපේ හැම බලාපොරොත්තුවක් ම ඇන හිටලා. අපි නොකා නොබී හරි ඉන්නම් මම මගේ පුතාව හොඳ කරගන්න උදව්වක් දෙන්න මහත්තයෝ.”පියකුගේ සෙනෙහස මොනවගේ ද කියලා ඔබට කියන්න දෙයක් නෙමෙයි. ඒක තේරුම් ගන්න කෙනකුට මේ තාත්තගේ වචන ටික ම ඇති. දිනේෂ් සම්පත් පුතා අද ඉන්නේ දෙලොවක් අතර. ඒත් මේ රත්තරං පුතාට ජීවිතය ලබාදිය හැක්කේ දයාබර පින් සිත් ඇති ඔබට අපට විතරමයි. අසරණකමේ අගාධයට ම ගිය ජිනසිරිගේ පවුලට මේ වෙලාවෙ ඔබ ලොකු ශක්තියක්. ඒ ශක්තිය මේ පුතාට එක්කරලා එයාගේ ජීවිතයට වාසනාව කැන්දන් එන්න පුළුවන් නම් ඒක ඔබ අපි හැමෝම මේ ආත්මේ කරන විශාල පුණ්‍යකර්මයක්.ලිපිනය - නො. 135, ගලගොඩ, කුලීගොඩ. දුරකතනය - 0771 - 991437වසන්ත ජයසිංහ ආරච්චිඡායාරූප - විමල් කරුණාතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>08</month>
      <day>14</day>
    </date>
    <link>http://www.silumina.lk/2011/08/14/_art.asp?fn=av11081419</link>
    <topic>මහල් නිවාස පොකුරේ දෙදෙනා</topic>
    <author/>
    <content>මහල් නිවාස පොකුරේ දෙදෙනා‘බැලිය යුත්තේ ඊයේ ගෙවුණු දවසවත් හෙට දවසවත් දෙස නොව අද මේ ජීවත්වන මොහොත දෙසය. අද ජීවත්වෙන්නේ ඊයේ සිටි මිනිහාවත් හෙට දකින්නේ අද මේ කතා කරන මිනිහාවත් නොවේ. මිය යන්නේ ඉපදුණු මිනිහා නොව තවත් මිනිහෙකි. ඒත් ඉපදීමත් ඉලව්වත් අතර කාලය තුළ අප දැනුවත්ව හෝ නොදැනුවත්ව කිසියම් මතක සටහන් කීපයක් අප සිත් තුළ පැලපදියම් වෙයි. අප පෙළන්නේ හෝ පොලඹවන්නේ මේ මතක සටහන්ය. අපට සියල්ල අමතක කොට මේ මොහොතේ පමණක් ජීවත්විය හැකි නම් එයයි හපන්කම.’සුගතපාල ද සිල්වා මෙසේ කියන්නේ 1964 ජූලියේදී ප්‍රථම වරට වේදිකාගත වූ ‘තට්ටු ගෙවල්’ නාට්‍යයේ පිටපත 2002 දි සංහිඳ මුද්‍රණයකින් ප්‍රකාශයට පත් වෙද්දි ලියු ‘ආපසු වදනෙ’නි.‘තට්ටු ගෙවල්’ 2011 දීත් කියවා රස විඳිය හැකි නාට්‍යයකි. එහි අවසාන දෙබසේදී, ජානකී නමැති තරුණිය (පේ‍්‍රමා ගනේගොඩ) මෙසේ පවසයි.“මිනිස්සු හරියට තට්ටු ගෙවල් වගේ”64 දි ‘තට්ටු ගෙවල්’ ලියන කාලයේ තමන්ට ද ජීවිතයේ සැඳැසමය ඇහිරුණු තට්ටු ගෙයක ගත කරන්නට වේ යැයි සුගත් නිකමට හෝ නොසිතන්නට ඇත. එහෙත් ඔහු මාළිගා ගැන සිහින මැව්වේ නැත. ආණ්ඩුවේ තට්ටු ගෙයක් ලැබෙන තුරු කුලී ගෙවල්වල ජීවත් වුණේය. ඒ ගැන මැසිවිලි නොනැඟු ඔහු ගෙවල් බෙදන්නන්ගේ පස්සෙන් ද නොගියේය.සයිමන් නවගත්තේගම ද ජීවත්වුණේ තට්ටු නිවාසයකය. ඔහු ද ඒ ගැන කනස්සලු වුණේ නැත. එහෙත් එක් දිනෙක අවන්හලකදී ඔහු මා සමඟ මෙසේ පැවසීය.“මම හම්බ කරපු සල්ලි ඉතුරු කළා නං මට මාළිගාවක් හදන්න තිබුණා.”එසේ කියු ඔහු, දුම් වළල්ලක් අහසට පා කොට තවුසකුගේ සැහැල්ලු සිනාවක් පෑවේය.මහල් නිවාසයක පියගැට පෙළ අසල වෙසෙන සිඟන්නකු තේමා කර ගනිමින් සයිමන් ලියු, “මගේ අනර්ඝ ප්‍රබන්ධ කතාව හරහා වැතිර සිටි හිඟන්නා” නමැති කෙටිකතාව ඔහු අපට සිටි ගාර්ෂියා මාකේස් කෙනකු බව හඬ ගා කියයි.මේ කතාවේ එන ලේඛකයා සයිමන් ම මිස අන් කිසිවකුත් නොවන වග අපට හැඟෙයි. ජීවිත සතිතාව තුළ ගැබ්කොට ගන්නා ලද්දා වූ මානුෂික හා අති මානුෂික සුඛ දුඞඛ හැඟීම් ජාලාව මැදින් ගමන් කරනා ඔහුට ගලෙන් සිමෙන්තියෙන් බඳිනා ලද්දා වූ මහල් නිවාසයක කොරිඩෝව ද ප්‍රතිභාසම්පන්න සක්මන් මළුවක් සේ දැනෙයි.සුගත් සහ සයිමන් යන දෙදෙනාම තමන්ට හරි හමං ගෙයක් දොරක් තනා නොගෙන තට්ටු ගෙවල්වලට කොටු වූයේ ඔවුන්ගේ ම වරදින් යැයි කියන නරුමයින් ද අප අතර සිටින්නට පුළුවන. සුගත් සහ සයිමන් යන දෙදෙනම වඩා යහපත් ලෝකයක් පිළිබඳ සිහින මැවූවෝ වූහ. නිර්මාණකරණයට විනා පෞද්ගලික සුඛ විහරණය හෝ ගෘහ නිර්මාණය ඔවුන්ගේ අභිප්‍රාය හෝ ඉලක්ක නොවීය. කෙසේ වෙතත් ධනෝපායනයම අගැයුම හා හරය බවට හරවා ගත් සමාජයකදී සුගත් හා සයිමන්ව මහල් නිවාස පොකුර (එය සුගත්ගේ යෙදුමකි) නියපොකුරක් සේ වේදනා දුන් අවස්ථා ද තිබෙන්නට ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>08</month>
      <day>14</day>
    </date>
    <link>http://www.silumina.lk/2011/08/14/_art.asp?fn=av11081420</link>
    <topic>මං එයාට රැවටුණා අම්මේ</topic>
    <author/>
    <content>මං එයාට රැවටුණා අම්මේලියන්නේ නිව්ටන් ගුණසේකරඅඳින්නේ හර්ෂ ගුණවර්ධන“මගෙ ඔළුව පැලෙන්න වාගෙ.. රිදුම් කනවා අම්මෙ””එහෙනම් යමු බෙහෙත් ගන්න”... අපර්ණාගේ නළලට අත තබමින් මාකොළ හාමිනේ දෙබැම රැළි කළාය.”ඕනෙ නැහැ අම්මෙ..” මවගේ ඉල්ලීම ඉවත දමමින් අපර්ණා බිඳුන හඩින් මිමිනුවාය.”දැන් ටික දවසක ඉඳලා ඔයා හරි අමුතුයි?.. දවස තිස්සෙම කාමරේට වෙලා කල්පනාව... කල්පනාව?.. මොකද අර ඉලන්දාරියා තරහවත් වෙලාද?””එයා දැන් මාව මඟඅරින්න හදනවා අම්මේ.. එයාගෙ ෆෝන් එක වැඩකරන්නෙත් නැහැ... සුරේෂ් මං හිතුව තරම් හොඳ අවංක මනුස්සයෙක් නෙවෙයි කියලා මට දැනුයි තේරෙන්නෙ. මං එයාට රැවටුණා අම්මේ.”අපර්ණා ඉතා අසීරුවෙන් එම වචන ටික පිට කළාය. මාකොළ හාමිනේ හදවතට දැනුණ රිදුම ඉවසාගෙන දියණියගේ මුහුණ දෙසම බලා සිටියාය.”ඒ ළමයා ඔයාව කසාද බඳින්න පොරොන්දු වෙලා නේද හිටියෙ?””පොරොන්දු නම් වුණා තමයි ඒත් එයා කසාද බැඳපු කෙනෙක් කියලයි ආරංචි?”මාකොළ හාමිනේ ඉහළට ගත්ත හුස්ම පොද පහළට හෙළුවේ ‘මේ සිදුවුණේ මොන අපරාධයක් දැයි’ සිහිකරමිනි.”දැන් ඔයා මොනවා කරන්නද කල්පනාව? තාත්ත එහෙම මේ විත්තියක් දැන ගත්තොත් පපුව පැලිලා මැරෙයි. එයත් මේ දවස්වල ඉන්නෙ හරිම හිතේ අමාරුවෙන්. එයත් ලෙඩ වෙලා ඇඳට වැටෙයි කියලා මට බයයි””තාත්තට මේ වගක් කියන්න ඕනෙ නැහැ අම්මෙ.. මං ඒ මිනිහත් එක්කම මේ ප්‍රශ්නෙ විසඳගන්නම්.. මං ඔය මිනිහට යහතින් ඉන්න දෙන්නෙ නැහැ”මාකොළ හාමිනේ හිස ඔසවා ඇය දෙස බැලුවේ ඇස්ගෙඩි දෙක ලොකු කරමිනි. අපර්ණාගේ දෙතොල් කෝපයෙන් සට සට ගා සැලෙනු ඇගේ දෑසට හසුවිය.”අපි මේක තාත්තට වහංකරන එක හරි නැහැ දුවේ. ඔයා ගැන තාත්තා මොන තරම් බලාපොරොත්තු තියාගෙන ද ජීවත්වුණේ? ඔයාව සමාජයේ ඉහළ තැනකට ගන්න ඒ මනුස්සයා මොනතරම් හීන දැක්කද?””අනේ අම්මෙ ඔය කතාව නවත්තගන්න” එවර ඇය කෝපයෙන් කෑගැසුවාය.”මේ සේරම වුණේ ඔයාගෙ හිතුවක්කාරකම හින්දා.. මෙච්චර දවසකට තාත්තා කියපු දෙයක් වැරදුණේ නැහැ.. මාත් ඒ මනුස්සයගෙ හිත රිදෙව්වා. මට ඒකයි වාවාගන්න බැරි..”මාකොළ හාමිනේ දිගු සුසුමක් පිටකරමින් කීවාය.ගස් අතු පතර සොලවමින් වියළි සුළඟක් හමා ගියේය. උදේ නවයට පමණ නිවෙසින් පිටවී ගිය සෙනරත් කෝපයෙන් හා පශ්චාත්තාපයෙන් මුහුණ හකුළුවා ගෙන ගෙට ගොඩවෙමින් සිටියේය. කවදාවත් නුදුටු තරම් දුක් සන්තාපයක් ඔහුගේ මුහුණේ තැවරී තිබෙනු දුටු මාකොළ හාමිනේගේ හිත හෝස් ගා ඇවිලී ගියේය. ඔහු යන්ට ඇත්තේ කොහිදැයි ඇයට නිනව්වක් නොවීය.සෙනරත් කෙළින්ම සිය කාමරයට ගොස් යහනේ දිග ඇදුණේය. දහවල නැරඹූ ‘ගිනිසිළුව‘ චිත්‍රපටයේ ඇතැම් අශ්ලීල දර්ශන ඔහුගේ දෑස ඉදිරියේ මැවුණේ කලකිරුණු හිත තව තවත් සන්තාපයෙන් මිරිකමිනි. සෙනරත් නැරඹුවේ චිත්‍රපටයේ මුල් කොටස පමණි. එය තවදුරටත් පියවි සිහියෙන් බලා සිටීමට බැරිවූ තැන ඔහු සිනමා ශාලාවෙන් එළියට බැස්සේය. කාම රාගයෙන් මත්වූ වැඩිහිටි මිනිසකු සමඟ අපර්ණා නිදි යහනේ හැසිරෙන සරාගී දර්ශන පෙළ දෙස ඔහු බලාගෙන සිටියේ තැතිගත් සිතිනි. ඒ මොහොතේ මහා වස ලැජ්ජාවක් හා පිළිකුලක් ඔහුගේ හිතට දැනුණේය. ගිනියම් අව්වේ ඔහු පිය නැඟුවේ තෝන්තුවා ගතියෙන් මෙනි.මඳ වේලාවක් ඇඳේ ඇලවී සිටි සෙනරත් එකවරම නැඟිට්ටේ කෝපයෙන් වියරු වැටුණෙකු මෙනි. ඔහු ගොදුරකට කඩා පනින ව්‍යඝ්‍රයකු සේ අල්ලපු කාමරයේ සිටි අපර්ණාගේ ඇඟට කඩා පැන්නේය.”උඹ මගෙ නම්බුව කෑවා.. තොට මං උගන්නලා ලොකු මහත් කෙළේ මේ ජරා බයිස්කෝප්වල හෙළුවෙන් නෙයියාඩම් නටන්නද? දැන් කොහොමද පරට්ටියේ මං රෙදි ඇඳගෙන පාරෙ බැහැලා යන්නෙ?”සැමියාගේ කෝපාවිෂ්ට කටහඬ ඇසුන සැණින් කුස්සියේ සිටි මාකොළ හාමිනේ කාමරයට දුවගෙන ආවාය. ඔහු දියණියගේ බාහුවෙන් අල්ලාගෙන හිස බිත්තියේ හප්පන අයුරු ඇයගේ දෑසට හසුවිය.”මොකද දෙයියනේ මේ? මහත්තයා ඔය කෙල්ලව මරන්නද හදන්නෙ?” ඇය සැමියාව ඉවතට අදිමින් කෑගැසුවාය.”කමක් නැහැ.. තාත්තෙ... මාව මරන්න... මරන්න” වේදනාව ඉවසාගෙන අපර්ණා ද මොරදුන්නාය.”තොපිලා සේරම මාව විනාශ කළා.. නැති භංග කළා.. මට දැන් තියෙන්නෙ වහ කාලා මැරෙන්න.. මදැයි මාත් දැරුවෙක් හැදුවා.. තමුසෙත් ගිහින් බලනව ඔය ජරා බයිස්කෝප් එක” අපර්ණාව අත්හැර දැමූ සෙනරත් කෝපයෙන් පුපුරා හැලමින් ආපසු හැරුණේය. මහා වරුසාවක් වැස පෑයූ කලෙක මෙන් නිවෙස මුස්පේන්තු නිහැඩියාවක ගිලී ගියේය. මඳ වේලාවක් යහනේ සිටම ඉකිගැසූ අපර්ණා, නාන කාමරයට වැදී කඳුළින් තෙමුණ මුහුණ සෝදා හැරියාය. ඉවසාගත නොහැකි තරම් දුක් ගින්දරක් ඇගේ ළය මඬල යට ඇවිලෙන අයුරක් ඇයට දැනිණි.විගස කාමරයට වැදුණු අපර්ණා යුහුසුලුව හැඳ පැලඳගන්නවා දුටු මාකොල හාමිනේ නැවත ඇස්ගෙඩි දෙක ලොකු කර ගත්තාය.”උඹ ඔය කොහෙ යන්නද ලෑස්තිවෙන්නෙ?””ඔලුව හැරුණ අතක යනවා.. දැන් මට මේ ගෙදර එක තත්පරයක් ඉන්න හිතෙන්නෙ නැහැ.. තාත්තට ඕන වෙලා තියෙන්නෙ මාව මරාගන්නනෙ.””ඔහොම හිතුවක්කාර වෙන්න හදන්න එපා ළමයො... තාත්තගෙ හිතේ තියෙන දුක වේදනාව ඔයා තේරුම් ගන්න බලන්න.. ඔයා දැන් පුංචි ළමයෙක් නෙවෙයිනෙ දුවේ?”අපර්ණා ඊට උත්තර බඳින්නට නොගියාය.මාකොළ හාමිනේ කැඩපත ඉදිරියේ හිස පීරමින් සිටි දියණිය ළඟට ගොස් ඇගේ අතින් අල්ලා ගත්තේ දාරක ප්‍රේමයෙනි.”කොහෙවත් යන්න එපා මගෙ දුවේ.””මට සුරේෂ්ව හොයාගන්න ඕනැ අම්මෙ. ඒකා මගෙ මුළු ජීවිතේම විනාශ කළා. ඒකට යහතින් ඉන්න ඉඩ දෙන්න බැහැ.. ඌ මාව කසාද බඳින්න ඕනෑ..””ඉතින් ඔයා දන්නවද ඒ මිනිහා ඉන්න තැනක්..?””සඳුන් අයියා මට උදව් කරන්න පොරොන්දු වුණා. නුගේගොඩ පැත්තෙ බෝඩිමක ඉන්නවා කියලයි ආරංචි. මං කොහොම හරි ඒකව හොයාගන්නම්කො අම්මෙ..”මාකොල හාමිනේ කිසිවක් නොකියා විපිලිසරව දියණිය දෙස බලා සිටියාය.අපර්ණා ඇඳුම් බෑගයත් ඔසවාගෙන කාමරයේ සිට සාලයට ආවාය.”තාත්තටත් යන තැනක් කියලා පලයන් මගෙ දුවේ..””මං ටික දවසකට යාළුවෙකුගෙ ගෙදර ගියා කියලා කියන්න. ඒ ඇති..””වියදමට සල්ලි තියෙනවද?””මගෙ අතේ සල්ලි ටිකක් තියෙනවා අම්මෙ.. මං ගිහින් අම්මට කෝල් එකක් දෙන්නම්..”මාකොළ හාමිනේ දියණියගේ ගෙල බදාගෙන හඬන්නට වූවාය. ඇගේ දුක තුනී කරගන්නට මඳක් ඉඩදුන් අපර්ණා ඉන්පසුව ඇගේ දෙපා නැමද ඇගෙන් සමුගත්තාය.මාකොළ හාමිනේ පසුව දෑතින් අල්ලාගෙන කඳුළින් පිරි දෑස් තද කරගෙන බිත්තියට හිස තබාගත්තාය.නිහැඩියාව බිඳිමින් ඇසුණේ ඇගේ හූල්ලන හඬත්, ඉකිබිඳින හඬත් පමණි.ලබන සතියටකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>08</month>
      <day>14</day>
    </date>
    <link>http://www.silumina.lk/2011/08/14/_art.asp?fn=av11081421</link>
    <topic>රූපවාහිනි සංස්ථාව පටන් ගත්තු දවසේ මුල්ම ප්‍රවෘත්ති පිටපත ලිව්වේ මම</topic>
    <author>ඉනෝකා පෙරේරා බණ්ඩාර</author>
    <content>රූපවාහිනි සංස්ථාව පටන් ගත්තු දවසේ මුල්ම ප්‍රවෘත්ති පිටපත ලිව්වේ මමජාතික රූපවාහිනි සංස්ථාවේ සභාපතිමොහාන් සමරනායකජ්‍යෙෂ්ඨ මාධ්‍යවේදියකු විද්වතකු හා පරිපාලන ක්ෂේත්‍රයේ නිලධාරියකු වන මොහාන් සමරනායකයන්ගේ වපසරිය විවිධ පරාස කරා දිවෙයි. ජාතික රූපවාහිනියේ සභාපතිධූරය ඔහුගේ නවතම භූමිකාවයි. අලුත් තැනක් නොවූව ද රූපවාහිනියේ මුල් පුටුව තරමක් අභියෝගකාරී අත්දැකීමක් වන හෙයිනි ඔහු හා සමඟ මේ කතා බහ.ඔබ සභාපති ධූරයට පත්ව මාසයයි දෙකයි. මොකද හිතන්නෙ අලුත් පත්වීම ගැන...රූපවාහිනිය මට නුහුරු තැනක් නෙවෙයි. ජාතික රූපවාහිනිය ඇරැඹූ පළමු දවසේ පළමු රාත්‍රි ප්‍රවෘත්ති විකාශයේ සිංහල පිටපත රචනා කළේ මායි. එතකොට මම ගුවන් විදුලියේ සහාය ප්‍රවෘත්ති සංස්කාරකවරයා. ඒ පටන් ගත්තු ගමනෙ අවුරුදු ගණනාවක් රූපවාහිනියේ ප්‍රවෘත්ති පිටපත රචනා වුණේ මං අතින්. 1990 මං රූපවාහිනියේ ප්‍රධාන ප්‍රවෘත්ති සංස්කාරකවරයා ලෙස පත්වුණා. 1991 ඔක්තෝබර් මාසෙදි ප්‍රවෘත්ති අංශයේ අධ්‍යක්ෂවරයා (වැඩ බලන). 1995 වෙන කල් මං හිටියෙ ඒ තනතුරේ.ඒ හින්දා මේ මුල් පුටුව ඇරෙන්න රූපවාහිනියෙ අනෙක් හැම රාජකාරියක් ම මට හුරු පුරුදු අත්දැකීම්. ඒ හුරු පුරුදු බව නිසා ලොකු පීඩනයක් නැතිව වැඩ කරන්න මට පුළුවන්.ඒත් ජාතික රූපවාහිනිය වගේ තැනක වැඩ කරන්න වෙන්නෙ බොහොම සීමා මායිම් ඇතිව. හිරවෙච්ච ගතියක් ඔබටත් දැනෙනව ඇති...මෙතැන විතරක් නෙවෙයි කොයි තැනක රස්සාවක් කළත් අපි කැමැතිම කොන්දේසි යටතේ වැඩ කරන්න ඉඩක් ලැබෙන්නෙ නැහැ. ලැබිල තියෙන වපසරිය යටතේ උපරිමය කිරීමයි මගේ යුතුකම. මොකද ඒ නිදහස ඇතුළෙත් කරන්න පුළුවන් විශාල වැඩ කොටසක් තියෙන නිසා.ඒ උපරිමය කරා යන්න හැකි බව විශ්වාසයි ද?...මගේ ජනමාධ්‍ය ජීවිතය ඇරැඹෙන්නෙ 1977 ‘දවසෙ’ පත්තරේ උප කර්තෘවරයෙක් විදියට. එදා පටන් ගුවන් විදුලියෙ ප්‍රවෘත්ති සංස්කාරකවරයෙක්, රූපවාහිනි ප්‍රවෘත්ති පිටපත් රචකයෙක්, ප්‍රවෘත්ති අධ්‍යක්ෂවරයෙක්, සෝවියට් තානාපති කාර්යාලයේ ප්‍රවෘත්ති නිලධාරි සහ ප්‍රවෘත්ති සංස්කාරක, එක්සත් ජාතීන්ගේ සංවිධානයේ කොළඹ කාර්යාලයේ ප්‍රවෘත්ති නිලධාරි වශයෙන් ජනමාධ්‍ය හා ප්‍රවෘත්ති කියන විෂය මං සෑහෙන දුරට අධ්‍යයනය කළ කෙනෙක්.ඒ ඔස්සේ ලබපු අත්දැකීම්වලින් මේ ආයතනයේ ප්‍රවෘත්ති සහ වැඩසටහන් පෝෂණය කිරීමට උපරිම දායකත්වයක් ලබාදෙන්න මට පුළුවන්. මොකද යම් තැනක් හෝ වැඩක් ගැන තියෙන පූර්ව අවබෝධය බොහොම වැදගත් සාධකයක්.මේ වනවිට කර තිබෙන වෙනස්කම් ගැන කිව්වොත්...ජාතික රූපවාහිනිය කියන්නෙ කවදත් හොඳ සම්ප්‍රදායක් ඇතිව මනාව සංස්කරණය කළ දෘශ්‍ය රචනා සහිතව වැඩසටහන් හා නාට්‍ය නිර්මාණ ඔස්සේ දිගු ගමනක් ආ තැනක්. පසුගිය කාලයේ ඒවායේ යම් ලිහිල්වීමක් හෝ වෙනම ආරකට අනුගතවීමක් පෙනෙන්නට තිබුණා. දැන් ඒවාට ගැළපෙන යම් යම් එකතු කිරීම් කිහිපයක් සිදුවෙනවා.ඒ කිව්වේ...ජාතික රූපවාහිනියේ මුල් කාලෙ ඉංග්‍රීසි ප්‍රවෘත්ති විකාශය සිදුවුණේ රාත්‍රි 9.30 ට. ‘අයි’ නාළිකාව පටන් ගත්තට පස්සෙ ඉංග්‍රීසි ප්‍රවෘත්ති විකාශය ඒ චැනලයට දුන්නා. නමුත් ක්‍රීඩා තරග තියෙද්දී ක්‍රිකට් තරග තියෙද්දී ප්‍රවෘත්ති විකාශය පහු වෙනවා.නමුත් ප්‍රවෘත්ති කියන්නෙ රූපවාහිනි නාළිකාවක ප්‍රබලම වැඩසටහන. එයට අනන්‍යතාවක් තිබිය යුතුයි. ගරුත්වයක් තිබිය යුතුයි. නියමිත වෙලාවක් තිබිය යුතුයි. දෙමළ නාළිකාවේ (නේත්‍රා) ප්‍රවෘත්ති විකාශයටත් අත්වුණේ ඒ ඉරණම. එය නොවිය යුතු දෙයක්.ඒත් වෙළෙඳ අරමුණුවලින් ඈත්වීම රූපවාහිනි ආයතනයකට කළ නොහැකි දෙයක්...රූපවාහිනිය කියන්නෙ සරසවියක්. හුදු සරල විනෝදාස්වාදයම විතරක් ඉලක්ක කර ගන්න බැරි ජාතික යුතුකමක් අපිට තියෙනවා. අනික ප්‍රසාංගිකත්වය කියන්නෙ ‘ෆන්’ එක ‘ආතල්’ එකම නෙවෙයි. 70 දශකයෙ ගී අහන්න අද විශාල තරුණ උනන්දුවක් තියෙනවා. ධර්මදේශනා අද ජනප්‍රියම අංගයක් වෙලා. ප්‍රේක්ෂක ජනතාව ඔය කියන මට්ටමට වඩා හුඟක් ඉහළින් හිතන පිරිසක්. ඒ අය මාධ්‍ය ඇසුරු කරනවා. හොඳ නරක විවේචනය කරනවා. ඉහළ රසවින්දනයක් ඇති විශාල පිරිසක් මේ රටේ ඉන්නවා. සුළුතරයක ගේ එවැනි පහළ මානසිකත්වයක් වෙනුවෙන් බුද්ධිමත් ප්‍රේක්ෂක වින්දනය අත්හළ යුතු නැහැ.ඒත් ‘ස්ටාර්’ රැල්ලෙන් ඈත්වෙන්න ජාතික රූපවාහිනියටත් බැහැ...රණවිරු රියල් ස්ටාර් කියන්නෙ තවත් ඒ රැල්ලේ වැඩසටහනක් නොවන වග ප්‍රේක්ෂකයන් මේ වනවිටත් අවබෝධ කොට ගෙනයි තියෙන්නෙ.ටෙලිනාට්‍යයටත් හොඳ කලක් යාවි...හොඳ ප්‍රමිතියේ ටෙලිනාට්‍යවලට ජාතික රූපවාහිනියේ කවදත් හොඳ තැනක් ලැබුණා. අනික ඉතාම ඉහළ මට්ටමේ හැකියාවක් ඇති නිර්මාණශීලී පිරිසක් මෙහි නාට්‍ය අංශයේ ඉන්නවා. පසුගිය අතීතයේ හොඳ නිර්මාණ රැසක් ඒ හරහා බිහි වුණා. නැවත ඒ අයගෙන් හොඳ නිර්මාණ බිහිවන පරිසරයක් රූපවාහිනියේ ඇති කිරීම අපිට තියෙන අලුත් බලාපොරොත්තුවක්. පිටින් ගන්න ටෙලිනාට්‍යවල වුණත් ඒ ගුණාත්මක බව ප්‍රමිතිය ඉතා ඉහළින් බලන නිසා ජාතික රූපවාහිනිය හරහා නිබඳ ප්‍රේක්ෂකයාට ලැබෙන්නෙ හොඳ දෙයක්මයි කියන සහතිකය මට දෙන්න පුළුවන්.ඉනෝකා පෙරේරා බණ්ඩාරඡායාරූප - විමල් කරුණාතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>08</month>
      <day>14</day>
    </date>
    <link>http://www.silumina.lk/2011/08/14/_art.asp?fn=av11081422</link>
    <topic>චිත්‍රපට අධ්‍යක්ෂණය පිළිබඳ වැඩමුළුවකට එන බුද්ධාදෙබ් දාස්ගුප්ත</topic>
    <author/>
    <content>චිත්‍රපට අධ්‍යක්ෂණය පිළිබඳ වැඩමුළුවකට එන බුද්ධාදෙබ් දාස්ගුප්තබෙංගාලි ජාතික කීර්තිධර ඉන්දියානු සිනමාකරුවෙක් වන බුද්ධාදෙබ් දාස්ගුප්ත චිත්‍රපට අධ්‍යක්ෂණය පිළිබඳ වැඩමුළුවක් පැවැත්වීම සඳහා ලබන සැප්තැම්බර් මස ශ්‍රී ලංකාවට පැමිණීමට නියමිතය. මෙම වැඩමුළුවට සමගාමීව ඔහු විසින් අධ්‍යක්ෂණය කරන ලද වෘත්තාන්ත චිත්‍රපට පහක් ඇතුළත් ප්‍රත්‍යාවලෝකන සිනමා දැක්මක් පැවැත්වීමට ආසියානු සිනමා කේන්ද්‍රය සැලසුම් කර ඇත. සත්‍යජිත් රායි, රිත්වික් ඝටක් හා ම්‍රිනාල්සෙන් හැරුණු විට බෙංගාල ප්‍රාන්තයේ බිහිවූ විශිෂ්ටතම සිනමාකරුවා වන්නේ බුද්ධාදෙබ් දාස්ගුප්තය.බුද්ධාදෙබ් ප්‍රථමයෙන් වාර්තා චිත්‍රපට කීපයක් නිර්මාණය කළේය. ඉන් පළමුවැන්න වූයේ 1968 දී නිම වූ The Continent of Love යන කෘතියයි. 1978 දී ඔහු තම ප්‍රථම වෘත්තාන්ත චිත්‍රපටය වූ ‘දුරාත්ව‘ නිර්මාණය කළේය. එහි මූලික ප්‍රස්තුතය ප්‍රගතිශීලී මධ්‍යම පාන්තික ඉන්දියානු සමාජය වටා ගෙතුණකි.ඔහුගේ දෙවන වෘත්තාන්ත චිත්‍රපටය ‘නීනා අනාපුර්ණා’ 1979 දී නිම කරන ලද අතර එයට තේමාව වූයේ 1947 නිදහස ලැබීමෙන් පසු බහුලව සිදුවූ ගමේ නගරයට සංක්‍රමණය වූ පරම්පරාවයි. එම නිසා කල්කටා නගරය තුළ පැල්පත් සංස්කෘතියක් හා ලුම්පන් පන්තියක් නිර්මාණයවීමත් විග්‍රහ කළ ඔහු කල්කටා වාමාංශික දේශපාලනය තියුණු විචාරයකට හසු කළේය.ඔහුගේ තෙවන චිත්‍රපටය වූ ‘ග්‍රහයුධ’ (1981) 1970 වර්ෂයේ ඉන්දියාවේ දේශපාලන කලබගෑනි සමය පසුබිම් කොට ගෙන මධ්‍යම පන්තික සමාජය පිළිබඳ විවරණයක යෙදුණු කෘතියකි. 1986 වර්ෂයේ නිර්මාණය කළ ‘පේරා’ කෘතියත් සමඟ ඔහුගේ නිර්මාණ තරමක වෙනස් මඟක් ගත්තේය. එය රදලවාදී හුදෙකලා මිනිසෙකුගේ දෘෂ්ටි කෝණයෙන් දිග හැරෙන කතා පුවතකි. 1978 වර්ෂයේ සිට අඛණ්ඩව සිනමාකරණයේ නියුතු වන ඔහු මේ වනවිට නිර්මාණය කර ඇති වෘත්තාන්ත චිත්‍රපට සංඛ්‍යාව 17කි. වාර්තා චිත්‍රපට සංඛ්‍යාව 14කි.බුද්ධාදෙබ් දාස්ගුප්ත කිහිප අතක විහිදී ගිය කුසලතාවන්ගෙන් පිරිපුන්ය. ඔහු කවියකු හා නවකතාකරුවකු වශයෙන් ද ප්‍රකටය. කාව්‍ය කෘති 11ක් ද නවකථා 04ක් ද සිනමාව පිළිබඳව රචනා අන්තර්ගත එක් කෘතියක් ද ප්‍රකාශයට පත් වී ඇත. 2004 වර්ෂයේ ටොරොන්ටෝ සිනමා උළෙල ‘ලෝකයේ විශිෂ්ටතම සිනමාකරුවෙක්’ යන තේමාව යටතේ දාස්ගුප්ත පිළිබඳ ප්‍රත්‍යාවලෝකන සිනමා දැක්මක් පැවැත්වූ අතර එහි දිනපතා ප්‍රකාශිත විවරණිකාවට ලිපියක් ලියූ එලන් ටොං සඳහන් කළේ කවියෙකු හා නවකථාකරුවෙක් ලෙසත් අද්විතීය ස්ථානයක් හිමි කරගෙන ඇති දාස්ගුප්ත බොහෝ දෙනකු විසින් සලකනු ලබන්නේ අද ඉන්දියාවේ සිටින ශ්‍රේෂ්ඨ සිනමාකරුවන් අතර ප්‍රමුඛයෙක් බවයි. ජීවිත කාලය තුළ ඔහු විසින් සිනමාවට දක්වා ඇති දායකත්වය වෙනුවෙන් ග්‍රීසියේ ඇතැන්ස් සිනමා උළෙල 2007 වර්ෂයේ දී ද ස්පාඤ්ඤ අන්තර්ජාතික සිනමා උළෙල 2008 වර්ෂයේ දී ද ඔහු වෙත LifeTime Achievement සම්මාන පිරිනමන ලදී.බුද්ධාදෙබ් දාස්ගුප්ත ගේ සිනමාව පිළිබඳ දැනටමත් ඉංග්‍රීසි බසින් කෘතී තුනක් පළවී ඇත. ඉන් කෘතී දෙකක්:Time and Cinema – The Films of BuddhadebDasguptha  (1998) සහ Buddhadeb Dasguptha Cinema of imprinted Times (2005) ජෝන් ඩබ්ලිව්. වුඩ් ලියා ඇති අතර Film of Buddhadeb Dasguptha ලියා ඇත්තේ ප්‍රදීප් බිස්වාස්ය. දාස්ගුප්ත සිනමාව පිළිබඳව ඉතා දක්ෂ ගුරුවරයෙක් වශයෙන් ද ප්‍රකටය. චිත්‍රපට අධ්‍යක්ෂණය පිළිබඳ ඔහුගෙන් ඉගෙන ගැනීම ද ඉමහත් භාග්‍යයකි. කොළඹ දී පැවැත්වෙන ඔහුගේ ප්‍රත්‍යාවලෝකන සිනමා දැක්මට “බාග් බහදූර්”, “උත්තරා”, “කාල්පුරුෂ්”, “මොන්ඩෝ මෙයෙර් උප්ක්‍යාන්”, “අම් යසින් ආර් අමාර් මධුබාලා” යන කෘති අන්තර්ගතය.ඔහු මීට පෙර දෙවරක්ම ශ්‍රී ලංකාවට පැමිණ ඇත. මෙම ලියුම්කරු විසින් සම්බන්ධීකරණය කරන ලද 1999 දී පැවැත්වූ සාර්ක් සිනමා උළෙලට දාස්ගුප්ත සහභාගිවූ අතර ඔහුගේ The Painter of Eloquent Silence – Ganesh Pyne නම් වාර්තා චිත්‍රපටය එහිදී තිරගත කෙරිණි. 2000 දී ආසියානු සිනමා කේන්ද්‍රයේ ආරාධනයෙන් පැමිණි ඔහු Cinema, Reality and Magical Realism යන මාතෘකාව යටතේ තෙදින වැඩමුළුවක් සහ ඔහුගේ කෘති පහක් ඇතුළත් ප්‍රත්‍යාවලෝකන සිනමා දැක්මක් කොළඹ දී ඔහුගේ සහභාගිත්වයෙන් පැවැත්වීය. එම වසරේ පැවැති විචාරක සම්මාන උළෙල සඳහා ද ඔහු සහභාගි විය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>08</month>
      <day>14</day>
    </date>
    <link>http://www.silumina.lk/2011/08/14/_art.asp?fn=av11081423</link>
    <topic>විද්‍යා බාලන් රහසේම කසාදයක් කරගෙන?</topic>
    <author>සුජීව තේවහෙට්ටිගේ</author>
    <content>විද්‍යා බාලන් රහසේම කසාදයක් කරගෙන?පසුගිය මාස කිහිපය පුරාම බොලිවුඩ්පුරයේ ජනපි‍්‍රය නිළියක්, ජනපි‍්‍රය අධ්‍යක්ෂවරයකු සමග විවාහ වෙන්නට සූදානම් බවට ආරංචි පැතිරී ගියා. මේ නිළිය රාණි මුඛර්ජි. අධ්‍යක්ෂවරයා, ආදිත්‍ය චොප්රා. දෙදෙනාගේ විවාහය අහවල් දවසේදී සිදු වෙනවා ය, ඒ වෙනුවෙන් ඔවුන් සූදානම් වන්නේ මේ අන්දමට ය යනුවෙන් අනේකවත් කටකතා පැතිරී ගියා. නමුත්... විවාහය තවම සිදුවුණේ නැහැ. මේ කටකතාවලට යම් හේතුවකුත් තිබුණා. ඒ තමයි, රාණි සහ ආදිත්‍ය අතර පැවතෙන හාදකම.විවාහකයකු වූ ආදිත්‍ය, තම නිත්‍යනුකූල බිරියගෙන් වෙන්වී රාණි සමඟ සමීප සබඳකමක් පවත්වන බවට ආරංචි පැතිරීමෙන් පසුවයි දෙදෙනාගේ විවාහයක් ගැනත් ආරංචි පැතිරී ගියේ. තමන් දෙදෙනා අතර පෙම් සබඳකමක් නැතැයි ආදිත්‍යවත් රාණිවත් මෙතෙක් ප්‍රකාශ කර නැහැ. විවාහයක් ගැන කටකතා පැතිරෙන්නේත් ඒ නිසයි.නමුත්, එවැනි පෙම් සබඳකමක් තිබෙන බවට කිසිදු කතාවක් නැති බොලිවුඩ්පුරයේ ජනපි‍්‍රය නිළියක් විවාහ වෙන්නට සූදානම් වෙනවා ය කියන ආරංචියක් හිටි හැටියේම පැතිරී ගියොත් ඒ ගැන බොහෝ දෙනකු විශ්වාස කරයි ද? විශ්වාස නොකරාවිය කියන මතයේ තමයි රැඳෙන්නට සිදුවන්නේ. කොහොම වෙතත් මේ ජනපි‍්‍රය නිළිය නම් මේ වන විටත් එකහෙළාම ප්‍රකාශ කර සිටින්නේ තමන් විවාහ වෙන්නට යනවා ය කියන කතාවෙහි ඇත්තක් නැති බවයි. ඇය එලෙස කියද්දී ඉන්දියාවේ සමහර විද්්‍යුත් මාධ්‍යයන් නම් දැනටමත් ප්‍රකාශ කර ඇත්තේ ඇය විවාහ වී මේ වන විට මධුසමය ද ගත කරමින් සිටින බවයි. කවුරුන් ද මේ ජනපි‍්‍රය නිළිය? ඇය තමයි, විද්‍යා බාලන්.මේ සුරූපී නිළිය විවාහ වූ බවටත් ආරංචි පැතිරී ගියේ පසුගිය සතියේදීයි. ඇගේ අත ගත්තේ බොලිවුඩයේ ජනපි‍්‍රය නළුවකු නම් නොවෙයිලු. ඉන්දීය ජනමාධ්‍ය පවසන ආකාරයට විද්‍යාගේ අත ගත්තේ සිද්ධාර්ත් රෝයි කපූර්ලු. ඔහු නළුවකු නොවෙයි. ලෝක ප්‍රකට ‘යූ. ටී. වී.’ (UTV) රූපවාහිනී ආයතනයේ උසස් නිලයක් හොබවන කෙනෙක්. ඔහු එම්. බී. ඒ. උපාධිධරයෙක්. ජම්නලාල් බජාජ් නම්වූ කළමනාකරණ අධ්‍යයන ආයතනයෙන් එම උපාධිය ලබාගෙන ප්‍රොක්ටර් ඇන්ඩ් ගැම්බල් ආයතනයට එක්වීමෙන් තම වෘත්තීය ජීවිතය ආරම්භ කළා.ඉන් පසුව ස්ටාර් ප්ලස් රූපවාහිනී නාලිකාවේ සේවය කළ සිද්ධාර්ත්, 2006 දීයි යූ. ටී. වී. ආයතනයට එක්වුණේ. එහි සේවයට එක්වූ පසුව බොලිවුඩ්පුරයේ ජනපි‍්‍රය වූ චිත්‍රපට කිහිපයකම සම නිෂ්පාදකවරයා වශයෙන් ද කටයුතු කළා. සිනමා ක්ෂේත්‍රයට එලෙස සම්බන්ධ වන්නට ඉඩකඩ ලැබුණු පසුව ඔහුට නළු නිළියන් ඇසුරු කරන්නටත් හැකිවුණා. විද්‍යා හඳුනාගත්තේත් ඒ අනුවයි.මේ හඳුනා ගැනීමෙන් ටික කාලයකට පසුව සිද්ධාර්ත් සහ විද්‍යා පෙමින් බැඳුණු බවත් පසුගිය සතියේ දිනයකදී දෙදෙනා රහසේම විවාහ වූ බවත් ඇතැම් ආරංචි මාර්ගවලින් පැවසුණා. නමුත් දෙදෙනාම එකහෙළා පවසන්නේ මේ ආරංචිවල කිසිම ඇත්තක් නොමැති බවයි. “ඔය ආරංචි සේරම බොරු. මමයි විද්‍යායි අතරේ විවාහයක් වුණේ නැහැ. අපි දෙන්නා අතරෙ කිසිම සම්බන්ධයකුත් නැහැ.” සිද්ධාර්ත් මීට දින කිහිපයකට පෙර ඉන්දීය විද්්‍යුත් මාධ්‍යයක් සමඟ පැවැති කෙටි සම්මුඛ සාකච්ඡාවකදී ප්‍රකාශ කළා.මේ අතර විද්‍යාත් නිහඬව සිටියේ නැහැ. ඇය එක හෙළාම පැවසුවේ මෙවැන්නක් කිසිදාක සිදු නොවූ බවයි. එක්තරා මාධ්‍යවේදියකු ඇයගේ සමීප යෙහෙළියකගෙන් මේ ගැන විමසුවා ඇයගෙන් ලැබුණේ මෙවන් ප්‍රතිචාරයක්. “මොකක්? ඒක කොහෙත්ම වෙන්න බැරි දෙයක්. විද්‍යා විවාහ වුණා ය කියන දවස්වල එයා හිටියෙ මුම්බායිවල චිත්‍රපටයක රූගත කිරීමකයි.චිත්‍රපටය තමයි, මිලාන් ලුත්රියා අධ්‍යක්ෂණය කරන ‘ඩර්ටි පික්චර්’ මේ වෙනකොට විද්‍යා ඒ චිත්‍රපටයේ වැඩවලට එකතුවෙලා සති දෙකක් විතර වෙනවා.” විද්‍යාගේ යෙහෙළිය එලෙස උත්තර දුන්නේ තරමක කේන්තියකින්. නමුත් ඒ උත්තරයෙන් සෑහීමකට පත් නොවුණු මාධ්‍යවේදියා විද්‍යාගේ කළමනාකරු ඇමතුවා. ඔහුගෙන් ලැබුණෙත්, යෙහෙළියගෙන් ලැබුණු තාලයේ උත්තරයක්...“විකාර. ඕක කිසිම වැදගැම්මකට නැති කටකතාවක්.” කළමනාකරු කේ. සන්ජේ ඊට වඩා දෙයක් ප්‍රකාශ කළේ නැහැ.මේ ගැන තවමත් විද්‍යාගෙන් නම් කිසිම ප්‍රකාශයක් නිකුත් වී නැහැ.සුජීව තේවහෙට්ටිගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>08</month>
      <day>14</day>
    </date>
    <link>http://www.silumina.lk/2011/08/14/_art.asp?fn=ay1108141</link>
    <topic>ඒකට කියන්නේ සදාචාරය කියලා</topic>
    <author>කරුණාදාස සූරියආරච්චි</author>
    <content>මගේ ඇස් ඇරුණේ බොහෝ වේලාවකට පෙර ය. එහෙත් සුනන්ද ගේ ඇස් ඇරුණේ කීයට දැයි මම නොදනිමි. කොහොම හරි අප දෙදෙනා කතා කරන්නට පටන් ගන්නා විට නම් පාන්දර හතරටත් නැත. වතුර ටිකක් බොන්නට නැඟී සිටි මොහොතේ මම ඔරලෝසුව දෙස බැලුවෙමි.“වෙලාව කීය දැ’යි සුනන්ද නො ඇසූ නමුත් “හතර පහුවෙලා ඇති නේද” යි ඇසීය.ඒ වනවිට ද නින්ද අප අත හැර බොහෝ වේලා ගතවී තිබුණා විය හැකි ය. හිමිදිරිය පහන් වී ඉර එළිය, එළිබහින තෙක් ම ඇදී ගිය කතා බහ ඇතිවුණේ එතැන් පටන් ය.එය සංවාදයක් ද කතා බහක් ද සාකච්ඡාවක් ද නිකම්ම කයියක් දැයි නොදනිමි සැබැවින් ම එය නිකම්ම කයියකි. පාන්දරට නින්ද නොයන හැට පිරුණු දෙදෙනකු අතර ඇතිවූ සාමාන්‍ය සහ අසාමාන්‍ය කයියකි.කයියක් ගහන්නට අහල පහලක කිසිවකු නොවූ හෙයින් අපේ තාත්තා මහ පාන්දර ලණු ඇඳේ ඉඳගෙන ම බුලත් විටක් කොටන සද්දය පුංචි සන්දියේ දී ගෙබිම පැදුර මත වැතිර මම අසා ඇත්තෙමි.“ඔය ජෝතිපාලව ඔහොම මතක් කරන එක හරි ෂෝක් වැඩක්”පෙර දා රාත්‍රියේ නින්දට යාමට පෙර ජෝතිපාල ගැන ලිපියක් ලිව්වා යැයි මා කියූ වචන ටික සුනන්ද මහේන්ද්‍රයන් ගේ ද මතකයේ අග්ගිස්සෙම රැඳී තිබෙන්නට ඇත. ජෝතිපාල ගෙන් ‘ඊය’ නිමා කළ අපි ජෝතිපාලගෙන් ම ‘අද’ පටන් ගතිමු.එ දවස අප සිටියේ වැලිගම හෝටල් කාමරයක ය. මුහුදට මුහුණලා පිහිටි එය මනරම් ය. මුහුදේ රළ බිඳෙන හඬ කන් කරච්චලයක් නොවී දවස පුරාම අපට ඇසුණේ ය. හිමිදිරි පාන්දර ද ඒ හඬ එසේ ම අප අවට සැරි සරමින් සිටියේ ය. ඒ බව යළිත් සිහිපත් වූයේ ජනෙල් කවුළු විවර කළ මොහොතේ ය. මුහුද, අප හා සම්බන්ධ වන්නට ජනෙල් කවුළුව අරින තෙක් බලා සිටියාක් බඳු ය.“මොකද දැන් සිංදු මතක හිටින්නෙ නැත්තෙ?”සුනන්ද තවත් ප්‍රශ්නයක් ඇසුවේ ය. එහෙත් ඊට පිළිතුරු වශයෙන් දීමට ම’සිතෙහි පැහැදිලි යමක් තිබුණේ නැත.“ඕකට හොඳ උත්තරයක් දුන්න නිහාල් නෙල්සන්” සුනන්දම කීවේ ය.ජෝතිපාල ගැන මා ලියූ ලිපිය මෙන්ම අපේ හිමිදිරි කයිය පටන් ගත්තේ ද නිහාල් නෙල්සන් ගෙනි. සුනන්ද රැල් බුරුල් කර එය පටන් ගත්තේ අපූරු සිද්ධියක් විස්තර කරමිනි.“මට නිහාල් නෙල්සන්ව හම්බ වුණා කාගෙ හරි මඟුල් උත්සවයකදි. ඒ වෙනකොට එයත් එක්ක මගෙ ලොකු ඇසුරක් තිබුණෙත් නෑ. ඒ වුණත් මොකක් හරි හේතුවක් හින්ද වෙන්ඩ ඇති නිහාල් ඇවිත් මං වාඩිවෙලා හිටපු මේසය ළඟින් ම ඉඳගත්ත. ටික වේලාවකදී එක එක සද්ද ඇහෙන්ඩ පටන් ගත්තා. මහා හයියෙන් හිනාවෙන හඬවල්, කතා කරන හඬවල්, ඇහෙන්ඩ පටන් ගත්ත නිහාල් මගෙ මූණ දිහා කෙළින් බැලුවා. මොකක් හරි කියන්ඩ වෙන්ඩ ඇති කියලා මට හිතුණා. ඒත් ඒ මොකක් වෙන්ඩ පුළුවන් ද කියලා නම් මට හිතාගන්ඩ බැරුව ගියා.“බොස් අපි අතන සෙට් වෙමු ද?එවැනි උත්සවයදී “සෙට් වෙමුද?” යන්න සුවිශේෂ තේරුමක් හඟවයි. ඒ සුනන්ද ගේ මුව පුරා සිනාවක් ද ඇඳී ගියේ ය.“මට ටිකක් බයකුත් හිතුණා. කෝකටත් කියලා අපි ටිකක් එහාට වෙන්ඩ තිබුණ මේසයක් ළඟ වාඩි වුණා. හැබැයි ඒක අර හැමතැන ම වෙන සෙට්විල්ලක් නෙමෙයි. අමුතුම එකක් කසුරි ලියලා තියෙනව වගේ ම මිනිහ බොන්නෙ නෑනෙ.අමරදේව“ඒක නොබොන සෙට්විල්ලක් “ මම හිමිදිරි කයියට පොඩි ආලප් කෑල්ලක් එක් කෙළෙමි.“අන්න මරු කෑල්ල... නොබොන සෙට්විල්ලක්. පස්සෙ ටික වෙලාවක් යනකොට කතා බහක් ඇති වුණා. ඒක එක දේවල් ගැන. එක වෙලාවකදී මට හිතුණා නිහාල් ගෙන් මෙන්න මෙහෙම ප්‍රශ්නයක් ඇහුවට කමක් නෑ කියලා .“නිහාල් මේ දැන් සිංදු අපට මතක හිටින්නෙ නෑනෙ. අපේ වයසෙ වැරැද්දක් ද? නැත්නම් අපිව ඔය සිංදු ක්ෂේත්‍රයෙන් තල්ලු වෙලා ගිහිල්ලද?”එතකොට නිහාල් මහ හයියෙන් හිනාවුණා. ඔහු, හෙමින් උත්තර දුන්නෙ ඒ හිනාව ඉවර වුණාට පස්සෙ.“බොස් මතක හිටින්ඩ දැන් සිංදුවල වර්ඩ්ස් නෑනෙ”“ඒක මාර උත්තරයක්නෙ...”“ඒක තමයි මං කිව්වෙ.”“ඒ විදියට බලපුවාම අර පීචං - ප්‍රබුද්ධ කතාව කියන්ඩ හොඳම සුදුස්සා නිහාල් මයි.”“දැන් බලන්ඩ කසුරි ඒ වචන දෙක තුනේ තියෙන යටි අරුත.” දැන් සිංදු වල වර්ඩ්ස් නෑ.”දැන් ඔය නිහාල් කියන්නෙ දැන් සිංදුවල පදමාලාවක් නෑ කියන එකනෙ. ඒක හරියටම හරිනෙ. ඉස්සර පද මාලාවක් කියලා එකක් තිබුණානෙ. නිහාල් කියන විදියට ‘වර්ඩ්ස්’ නැත්නම් මතක හිටින්ඩ දෙයක් නෑ තමයි.”“මාර ප්‍රකාශයක්”“මට හිතෙන්නෙ ඔය ගීතවල අද තියෙන ලොකුම අර්බුදයක් තමයි පදමාලා නැතිකම. වචන දහයක් පහළොවක් කියන්නෙ පද මාලාවක් නෙමෙයිනෙ. ඔය ඉන්න ඉන්න වේලාවට මට ඔය නිහාල් කියාපු දේ කීප සැරයක් ම මතක් වෙලා තියෙනවා.“දැන් බලන්ඩකො කසුරි අපට කොච්චර සිංදු මතකද. පීනමුකෝ කළු ගඟේ... මිහිකත නලවාලා...බරබාගේ... එක එක ශෛලියේ සිංදුනෙ.. අමරදේව එක විදියක්, ආනන්ද සමරකෝන් එක විදියක් - සුනිල් ශාන්ත තව විදියක්, සී.ටී. තව විදියක්.. දැන් මේ මොකද වෙලා තියෙන්නෙ.වැලිගම මූදුකරයේ දී ඇතිවුණු මේ හිමිදිරි කයිය ඔස්සේ ඒ ප්‍රශ්නය අප දෙදෙනා අතර ඉතිරි වෙද්දී ඊට අදාළ තවත් බොහෝ දේ එකතුවන්නට වීය.”දැන් සී.ටී. හිටියා. අමරදේව හිටියා. සුනිල් ශාන්ත හිටියා.. ඔහොම එක එක්කෙනා තම තමන්ගේ අනන්‍යතාව තියාගෙන හිටියා. අදටත් ඉන්නවානේ.. මැරිල නෑනේ.. ඒ කිසිකෙනෙක් මැරිල නෑ.. දැන් මොකද මේ අද ගායකයො.. ගායිකාවො ඉක්මනට මැරෙන්නෙ.. බොහොම අඩු වයසෙන් මැරිලා යනවා.. ඇයි මේ..?”සුනිල් සාන්නසුනන්ද, ප්‍රශ්නය මා ඉදිරිපිටට දමා මඳකට නිහඬව සිටියේය. ඒ නිහඬ බව විසින් මුහුද තවමත් එකසීරුවට හඬ නඟන බව යළිත් වරක් කියා පෑවේය.”හොඳ ගුරුවරු නෑ.. ඒ පරම්පරාවට හොඳ ගුරුවරු හිටිය. එක එක්කෙනාගෙ අනන්‍ය ලක්ෂණ මතුවෙන විදියට හොඳ මඟපෙන්වීමක් ලැබුණා. අද එහෙම ගුරුවරු නෑ..”මේ විෂයය ගැන මා සතු දැනුම අල්ප නිසා සුනන්දට සවන්දී සිටීම හැරෙන්නට කළ හැකි අන් යමක් නොවීය.කෙසේ වුවද මේ කාරණයටම අදාළ එහෙමත් නැතිනම් මේ ළඟින් යන අපූරු සිද්ධියක් ඒ මොහොතේදී මම සුනන්දට කීවෙමි.”ළඟදි දවසකදි මම මරු දේශනයක් ඇහුවා ගීත රසවින්දනය ගැන. මිනුවන්ගොඩ නාලන්ද විද්‍යාලයේදි. නවයුගය පුවත්පත විසින් පාසල් ළමයින් වෙනුවෙන් සංවිධානය කරපු සම්මන්ත්‍රණයකදි.රත්න ශ්‍රී බණ්ඩාරයන් තමයි ඒ දේශනය කෙරුවේ. ඔහු කලක් සරසවියක කථිකාචාර්යවරයෙකුත් වෙලා ඉඳලා පස්සෙ පුරාවිද්‍යා දෙපාර්තමේන්තුවට සම්බන්ධ වෙලා හිටපු කෙනෙක්. ඔහු ඉතා අපූරු දේශකයෙක් මෙන්ම අපූරු ගායකයෙක්. තමන්ගෙ දේශනය අතරතුර ඔහු කදිමට ගීත ගායනා කළා.. ඔහු වරෙක මෙන්න මෙහෙමත් ගායනා කළා..”බැරි බර කරේ තියන් දෙපයට වාරු අරන් අපෙ බඩකට පුරවනවා..””මේක මේ කරත්තකාරයෙක් සහ කරත්ත අදින ගවයෙක් අතර ඇතිවෙන සංවාදයක්. හරියටම අමරසේකරගෙ “යමන් කළුවෙ ගෙදර යන්ඩ” කාව්‍ය පන්තිය වගේ..” දේශකයා ආයිමත් ගායනා කරනවා..”බැරි බර කරේ තියන් දෙපයට වාරු අරන්..”දැන් මේ දෙපය කියන්නෙ මොකක්ද?”ඔහු අසයි.ශිෂ්‍යයෝ මහ හඩින් පිළිතුරු දෙති.”කකුල් දෙක””එතකොට මේ ගොනාට කකුල් කීයද?””දෙකයි””එතකොට මේ කතාකරන්නේ කකුල් කීයෙ ගොනෙක් ගැනද?””කකුල් දෙකේ ගොනෙක් ගැන”ශිෂ්‍යයෝ මහහඩින් සිනාසෙන්නට වූහ. මෙතෙක් කලක් තමන් ඩාන්ස් දමා ඇත්තේ කකුල් දෙකේ ගොනෙක් පිළිබඳ ගීතයකට නොවේදැයි ශිෂ්‍යයන්ට සිතෙන්නට ඇත.”තව තැනක තියෙනවා මිරිවැඩි සඟලක් පුතේ නුඹට අරගෙන දෙනවා”දැන් මේ ගීතයම සකස්වෙලා තියෙන්නෙ කරත්තකාරයා, ගොනාට කියන දේවල් විදියටනෙ. එතකොට පුතේ නුඹට අරගෙන දෙනවා..”බණ්ඩාර මහත්තයා යළිත් ශිෂ්‍යයන්ගෙන් විමසා සිටියේ”කාටද අරගනෙ දෙන්නේ?””පුතාට””මෙතැන පුතා කියන්නෙ කාටද?””ගොනාට””මොනවද බලමු අරගෙන දෙන්නෙ මිරිවැඩි සඟලක් පුතේ නුඹට අරගෙන දෙනවා.. මිරිවැඩි සඟලක් කියන්නෙ ලාඩංද?”සී. ටී.”නෑ.. සපත්තු””මොකටද මේ?””ඉස්කෝලෙ යන්ඩ””කවුද එතකොට ඉස්කෝලෙ යන්නෙ?”ශිෂ්‍යයෝ මහ හඩින් සිනාසෙන්නට පටන්ගත්හ.සිනාව අවසන් වූ පසු රත්න ශ්‍රී බණ්ඩාර තවත් අපූරු ගීයක් ගැයුවේය.”මේ තරම් සියුමැලි ද කළුගල් සිතන්නටවත් බැරිනිසා මං ගියා අවුකන බුදුන්ටත් දෑස් දුන් මිනිසා සොයා”මුළු ශාලාවම නිහඬ විය. හුස්ම ගන්නා හඬවත් ඇසුණේ නැත.”මේක ලියලා තියෙන්නෙ කැම්පස් එකේ කොල්ලෙක්... කොච්චර දක්ෂ කෙල්ලො කොල්ලො ඉන්නවද?”මුළු ශාලාව දෙදරා යන තරම් වූ අත්පොළසන් හඬක් පැතිර ගියේය.”සිංදුවලට වර්ඩ්ස් තියෙන්ඩ ඕනෑ..”නිහාල් නෙල්සන්ගේ හඬ අතීතයේ සිට පාව අවුත් වර්තමානය පුරාම දෝංකාර දෙන්නට පටන්ගත්තේය.හිමිදිරි කයිය අවසන්ව දවස් දෙක තුනකින් සුනන්ද මහේන්ද්‍රයන් දුරකථනයෙන් මට කතා කෙළේය.එය ද අරුණලු යම්තමින් වැටුණු හිමිදිරියකි.ධ්‍යාන ලබන්නට ද හොඳම හෝරාව හිමිදිරිය යැයි අසා ඇත්තෙමි. හිමිදිරිය සමඟ සැපත්වන හුදෙකලාව අතිශයින් සෞම්‍ය ලෙසින් අපේ ආත්මයන් පිරිමදිනවා යැයි මට සිතුණු වාර අනන්තය.”කසුරි අර ඔයා කිව්ව ‘බැරි බර කරේ තියන්’ ගීතය මට හිතෙනවා තරමක අහිංසක එකක් කියලා.ඒක හින්දා ඒකට ඕනෑවට වඩා පහර එල්ල කරන එක හොඳදත් කියලා මට හිතෙනවා.”ආනන්ද සමරකෝන්සුනන්ද කීවේය. මට ද මොකක්දෝ ගතියක් දැනිණි. අහිංසක ගීත, අහිංසක නොවන ගීත, යනුවෙන් දෙවර්ගයක් තිබෙනවාදැයි යන ප්‍රශ්නය මට පැනනැඟුණේ නැත.එහෙත් ඕනෑවට වඩා එයට නොරිදවිය යුතු යැයි මට ද සිතුණේය. එහෙයින් මේ සටහනෙහි ඇතුළත්ව තිබූ ඡේද දෙකක් විතර මුළුමනින්ම කපා දැමුවෙමි. කපා දැමූ දේවල් ගැන නැවත නැවත සිතීමෙන් පලක් නැත.”එහෙම නම් අහලා තියෙනවද සිංදුවක් තියෙනවා... ඒකෙත් අර නිහාල් නෙල්සන් කිව්ව වගේ “වර්ඩ්ස් නැහැ”.සුනන්ද දුරකථන පණිඩුයට තවත් කොටසක් එකතු කෙළේය.”අරලිය මල් පියලි වැටී මාළු කොටනවා”එසේ කියූ සුනන්ද මේ ටික ද කියන්නට අමතක නොකළේය.”අනේ මටත් ආසයි පියලි වැටෙන අරලිය මල් බලන්ඩ. මං දැකල තියෙන්නෙ මල් පිටින් වැටෙන අරලිය මල් විතරයි””හැබැයි ඉතින් අමුතු දේවල් ලියන එකත් හරිම අපූරුයි නේ. අර “ඇපල් මලක් වගේ” සිංදුව ඇහුවට පස්සෙ මටත් ඇපල් මලක් බලන්ඩ හිතුණා. ඒත් නෑනේ. මං හිතාගත්ත රෝස මලක් වාගෙ වෙන්ඩ ඇති කියලා. කැළුම් ශ්‍රීමාල් මගේ යාළුවා. ඒත් ඒ ගැන කතා කරන්ඩ බැරිවුණා.මොනව වුණත් නිර්මාණශීලිත්වය කියන්නෙ අලුත් අලුත් දේවල් අලුත් අලුත් විදියට ගොඩනඟන්ඩ පුළුවන් කියන එකද කියලත් හිතන්ඩ වෙනවා. අනෙක් එක ඇපල් මල ගැන කියන කොටම මතක් වෙන්නෙ සුවඳට වඩා රසනෙ. ඉතින් එහෙම හිතුවොත් “මගෙ කොමඩු ගෙඩිය” කියන යෙදුම වෙනුවට “මගෙ ඇපල් ගෙඩිය” කියලත් නිර්මාණශීලීව එකතු කරන්ඩ පුළුවන්.” ඒක මට හිතුණ දෙයක්.ජෝති - සුරේන්ද්‍ර ප්‍රශ්නයේදී තරමක අප්‍රසන්න තත්ත්වයකුත් මතුවෙලානෙ. ඒ කියන්නෙ ගී පද රචකයො ඒ ගී පදමාලා නැවතත් විකුණලා. ගී පද බිස්නස් එකක්. සමහර විට හිතනවා ඇති මගෙ පදමාලා විකුණන්ඩ බැරිනම් ඕනෑ දෙයක් කරන්ඩ මට අයිතියක් තියෙනවා කියලා. කොන්ත නෝනගෙ බිබික්කම කොන්තනෝනට ඕනැ විදියටනෙ.“බලාගෙන ගියාම ඒ තර්කයත් හරි.”හැබැයි ඉතින් කොන්ත නෝනගෙ බිබික්කම වාගෙ නෙමෙයි ගීතයකට අයිතිකාරයො තුන් දෙනෙක් ඉන්නවනෙ. ගී පද රචකයා, සංගීතඥයා සහ ගායකයා. එහෙම බලපුවාම සාමූහික දේපළක්නේ. තුන් දෙනාගෙම කැමැත්ත නැතුව ගීතයක් විකුණන්ඩ බැහැනේ.“බලාගෙන ගියාම ඒ තර්කයත් හරි.”හරි වැඩක් නේ. ඒකටත් හරි කියනවා. මේකටත් හරි කියනවා. එතකොට ඇත්තටම කෝකද හරි...?”කල්පනා කරන කොට ඒ තර්කයත් හරි...රූස්වෙල්ට් තාලයේ එහෙම උත්තරයක් දීල ෂේප් වෙන්ඩත් පුළුවන්.කතාබහ – තර්ක විතර්ක, සංවාද – විසංවාද වලට ඉහළින් උත්තරීතර තැනක යමක් තිබේ. ඒ “යම”ට, බොහෝ දෙනකුට තේරෙන භාෂාවෙන් ද සමහර අයට නොතේරෙන භාෂාවෙන් ද කියන්නේ ‘සදාචාරය’ කියලාය.(හැබැයි.. බලාගෙන ගියාම, පත්තර පිටුවල මතුවෙන මේ තර්ක විතර්ක – කචල් බචල් නරක නැත. සුරේන්ද්‍ර ගේ සී.ඩී.එකට මාර පබ්ලිසිටි පාරක් ය. හොඳ මාකටිං පාරක්ය. ගරිල්ලා මාකටිං කියන්නේ මේ වාගේ ඒවාට දැයි ජයන්ත චන්ද්‍රසිරිගෙන් අසා දැනගත යුතුය.)කරුණාදාස සූරියආරච්චිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>08</month>
      <day>14</day>
    </date>
    <link>http://www.silumina.lk/2011/08/14/_art.asp?fn=ay1108142</link>
    <topic>පෙරහර බලලා ඇවිත් බොරු කකුල් බැඳගෙන වත්ත පුරා ඇවිද්දා</topic>
    <author>සාගරිකා දිසානායක ජයසිංහ</author>
    <content>මෙවර අපේ කතා නායකයා කොළඹ විශ්ව විද්‍යාලයේ සමාජ විද්‍යා පීඨයේ ජ්‍යෙෂ්ඨ මහාචාර්ය සිරි හෙට්ටිගේ මහතා.ශ්‍රී ජයවර්ධනපුර විශ්ව විද්‍යාලයේ සමාජ විද්‍යාව පිළිබඳ කථිකාචාර්යවරයකු වශයෙන් වෘත්තීය ජීවිතය ඇරැඹු ඔහු ඕස්ට්‍රේලියාවේ මොනෑෂ් විශ්ව විද්‍යාල යෙන් සමාජ මානව විද්‍යාව පිළිබඳ ආචාර්ය උපාධිය ලබා ගත්තේය. කොළඹ විශ්ව විද්‍යාලයේ සමාජ විද්‍යා අංශයේ අධිපතිවරයා වශයෙන් ද ජ්‍යෙෂ්ඨ ශිෂ්‍ය උපදේශකයා වශයෙන් ද ශාස්ත්‍ර පීඨයේ පීඨාධිපතිවරයා වශයෙන් ද ශිෂ්‍ය ප්‍රජාවට අමිල මෙහෙවරක් ඉටුකළ මහාචාර්යතුමා ශ්‍රී ලංකාවේ රාජ්‍ය ප්‍රතිපත්ති සම්පාදනයෙහිලා දශක දෙකකට අධික කාලයක් තුළ උපදේශකයකු ලෙස සක්‍රීය දායකත්වයක් සපයා තිබේ.ඉංගී‍්‍රසි හා සිංහල භාෂාවන්ගෙන් සමාජ විද්‍යා විෂයට අදාළ පොත් පහළොවක් ලියා පළකොට ඇති මහාචාර්යතුමා දෙස් විදෙස් සුපතළ ශාස්ත්‍රීය සඟරා සහ ප්‍රකාශන සඳහා සපයා ඇති ලේඛන සංඛ්‍යාව සියය ඉක්මවයි.සිරිපාල තෙල්ලඹුර හෙට්ටිගේ’ දරුවා මෙලොව එළිය දුටුවේ නවසිය පනහේ අවුරුද්දේ පෙබරවාරි මාසේ විසි පස්වැනිදා. ගාල්ලේ සිට උඩුගම දක්වා දිවෙන මහා මාර්ගයේ කිලෝ මීටර දොළහක් පමණ යන විට හමුවෙන ‘කොට්ටව‘ ගමේදී. ඔහුගේ පියා තේගිරිස් අප්පුහාමි ගොඩමඩ තරමක ඉඩකඩම් හිමියෙක් වුණත් පියා වැඩියෙන්ම කාලය ගත කළේ හන්දියේ තිබුණු සිල්ලර කඩපළේ. අම්මා අයි. වී. කැරොලයන්. ඈ දරුවන් බලාගෙන ගේ දොර වැඩ පළෙහි නිරත වුණා.සිරිපාල පවුලේ පස් වැනියා. සිරිපාලට වැඩිමල් අයියලා තුන් දෙනයි. අක්කලා තුන් දෙනයි. බාල මල්ලිලා තුන් දෙනයි. පවුලෙ දරුවො දහ දෙනෙක් වුණාට පවුලට සෑහෙන තරම් බව භෝග වවාගෙන තිබු නිසාත් ඔවුන්ගේ අවශ්‍යතා බොහෝම සීමිත වූ නිසාත් කවදාවත් ඔවුන්ට ඒ හැටි අග හිඟයක් දැනුණේ නෑ.සිරිපාල මුලින්ම ඇතුළු වුණේ කොට්ටව ප්‍රාථමික පාසලට. ඒ කාලේ පාසල්වල දරුවන්ට ඉගෙනගන්න ඉතාම සුදුසු පරිසරයක් වගේම බොහොම වුවමනාවෙන් උගන්වාපු ගුරුවරුන් හිටියා. මේ ගුරුවරුන් සිංහල වගේම හොඳ ඉංගී‍්‍රසි අධ්‍යාපනයකුත් ලබපු උදවිය. කොතරම් පිටිසර ගමක වුණත් කොට්ටව ප්‍රාථමිකයේදී සිරිපාලලාට සිංහල ඉංගී‍්‍රසි භාෂා ;දකෙන්ම හොඳ අධ්‍යාපනයක් ලබාගන්නට හැකි වුණා.සිරිපාලලාගේ පවුලේ හැම දරුවකුටම එක වගේ පහසුකම් සලස්වන්නට අම්මා තාත්තා උත්සාහ කළා. ඒ කාලේ මවුපියො ඉගෙන ගන්න කියලා දරුවන්ට බල කළේ නෑ. ඉගෙන ගන්න දරුවාට අවශ්‍ය සියලු වුවමනා එපාකම් පුළුවන් තරමින් ඉටු කරලා දුන්නා. සිරිපාල ඉගෙනුමට හපනා. පුංචිම කාලේ පටන් ඔහු අතට අහුවෙන හැම පොතක් පතක්ම කියෙව්වෙ ලොකු ආසාවකින්. පාසලට ගොසින් ආවට පසුවත් ඔහු පොතපතේ වැඩපළ ඉවර කළේ කාගෙවත් බල කිරීමෙන් තොරවමයි.තාත්තාගේ කඩයට පත්තර ගත්තා. ගමේ උදවිය පත්තරේ කියවන්න, විවේකය ගත කරන්න කඩේට එකතු වුණා. ඒ කාලෙ ගම්වල කවි කොළ, කවි පොත් ජනපි‍්‍රයයි. එක ගෙදරකට ගත්තු කවි පොතක්, කතන්දර පොතක් ගමේ තවත් ගෙදරක දරුවොත් බැලුවා. පොත් පත් සඟරා ඒ විදිහට ගම පුරා හුවමාරු වුණා.සිරිපාලත් මේ විදිහට පොත් පත් හුවමාරු කරගෙන කියෙව්වා. කවි, කෙටිකතා ලීවා. වරක් නවකතාවකුත් ලීවා. ඔහුට හොඳ මතකයක් තිබුණා. පන්තියේ ගුරුවරු අහන ප්‍රශ්නවලට නිවැරැදි පිළිතුරු දෙන්නේ සිරිපාල. ඔහුගේ දස්කම් පුංචි සගයන්ට ආඩම්බරයක්. ඔවුන් සිරිපාල ඔසොවාගෙන වටයක් ගිහින් තමන්ගේ සතුට පළ කළ හැටි ඔහුට තවමත් මතකයි.සිංහල බසට වඩා ඉංගී‍්‍රසි භාෂාවෙන් කියවා උගත් හැකි දේ බොහෝමයි කියලා සිරිපාලට දැනුණේ පුංචි කාලෙදිමයි. සිංහල භාෂාවට වගේම ඔහු ඉංගී‍්‍රසි භාෂාවටත් සමත්. හැමදාම ඉංගී‍්‍රසි අකුරු තරගවලින් සීයෙන් සීයයි. චිත්‍ර උගන්වාපු ගුරුතුමී තෑගි උත්සවේදී සිරිපාලට විශේෂ තෑග්ගක් දුන්නා. ඒ දිය සායම් පාට පෙට්ටියක්. අනෙක් ළමයින්ට ඒවා තිබුණේ නෑ. සිරිපාල චිත්‍ර අඳින්නත් හොඳටම දක්ෂයි. පුංචි කාලෙම ඔවුන්ගේ දස්කම් හඳුනාගත්තු ගුරුවරුන් ඔහුට ඉදිරියට යන්න පාර පෙන්නුවා. ඒ පාර දිගේ මොන බාධක තිබුණත් ඒවා බිඳගෙන යන්න සිරිපාලට ශක්තිය ධෛර්යය වගේම ලොකු ඕනෑකමකුත් තිබුණා.තෙල්ලඹුර දුටුගැමුණු මහා විද්‍යාලයෙන් ඔහු ද්විතීයික අධ්‍යාපනය ලැබුවා. ඒ කාලෙ පාසල් පරීක්ෂක මහත්තය ඇවිත් මාසික පරීක්ෂණය පවත්වනවා. ලොකු මහත්තයා ගේ පටන් පුංචිම ළමයා දක්වා පරීක්ෂණයට මූණ දෙන්න සූදානම් වෙනවා. තොප්පියක් දාලා අත්කොට සුදු කමිසෙයි සුදු කොට කලිසමයි ඇඳලා දණහිස ළඟට එනකල් දිග මේස් දෙකක් දාලා සපත්තු දාලා එන පරීක්ෂක මහත්තයා දැක්කාමත් බය හිතෙන තරම්. ඒ ආ දාට පාසල් වැඩ විතරක් නෙවෙයි ළමයින්ගේ දත්, දිව, ඔළුව, අත් පා, නියපොතුත් පරීක්ෂා කරලයි ඒ මහත්තයා යන්නේ. ඉතින් පාසල් පරීක්ෂකතුමා එන දවසට මුළු පාසලේම අමුතු කල එළියක්!පාසල් වැඩ වගේම පරිසරයෙන් බොහෝ දේවල් ඔවුන් ඉගෙන ගත්තා. අත් වැඩ, මැටි වැඩ, කෘෂිකර්මය කොහු ඉදල් වගේ ග්‍රාමීය කර්මාන්ත පාසලේ අධ්‍යාපනයට සමගාමීව පුරුදු පුහුණු කළා. තමන් පාසලට ගෙනයන ගල්ලෑල්ල එඬරු කිරි ටිකක් දාලා මැදලා ඔප දා ගන්නවා. ගේ ළඟ දොළට ගිහිල්ලා වරු ගාණක් අතුල්ලලා ගල්ලෑල්ලේ ලීස්තර ටික පිරිසුදු කර ගන්නවා.ගමේ ළමයි තමන්ට අවශ්‍ය සෙල්ලම් බඩු හදාගත්තේ තනියම. කැටපෝල, දුනු, ඊතල, පොල්පිති වස්සො, පොල්පිති බැට්, කදුරු බෝල, ඔට්ටපාලු බෝල වගේ සරල සෙල්ලම් බඩු. ගමේත් අවටත් නිතරම තොවිල් පවිල් යාග හෝම. පන්සලේ පින්කම්. කවි මඩු. මේ කොයි දෙයිනුත් සිරිපාල විශාල සතුටක් ලැබුවා. ඒ හැම දේටම ලොකු ආශාවක් ඔහු තුළ තිබුණා. පන්සලේ පෙරහර පුංචි ළමයින්ට බොහෝම අරුමැසි අවස්ථාවක්. සිරිපාල වැඩියම ආසා කළේ බොරු කකුල් කාරයන්ට.අම්මා තාත්තා ගෙදරින් බැහැර ගිය වේලාවට අයියලා මල්ලිලා එකතුවෙලා අහල පහල කැලෑවට රිංගලා රුක්අත්තන අතු කපාගෙන එනවා. මේ රිටි සුද්ධ කරලා වහලෙට නැඟලා වහලේ ඉඳගෙන බොරු කකුල් දෙක බැඳගෙන වත්ත පුරා ඇවිදිනවා. අම්මා තාත්තා එන්න කලින් බොරු කකුල් දෙක ගලවලා කැලෑවෙම හංගනවා. අහු වුණොත් නොවැරැදීම ගුටි හම්බ වෙනවා. කොට්ටව ගම්මානය සුන්දරයි සිරිපාලගේ ගෙදර කඳුවළල්ලකින් වට වුණු පුංචි ළඳු කැලෑවක් පසුබිමේ පිහිටා තිබුණා. මේ ළඳු කැලෑවල බෝවිටියා, හිඹුටු, මාදං, ජම්බු, ඇඹිල්ල, ඇඹුල් පේර පිරිලා. ඉස්කෝලෙ නිවාඩුවෙත් සති අන්තවලත් මේ කැලෑවලට වැදිලා ගඩා ගෙඩි කඩාගෙන කන්න සිරිපාලලා පුරුදු වෙලා හිටියා.උදේ පාන්දර හිමිදිරියේම ගිහින් කජු ඇට, වෙරළු අඹ ඇහිඳින්නේ තරගෙට. ගමේ කාගේ වත්තක වුණත් පේර ගෙඩියක් ජම්බු ගෙඩි ටිකක් කඩාගෙන කෑවට කවුරුවත් ළමයින්ට සැර වැර කළේ නෑ. කාගෙත් දරුවන්ට එක වගේ කරුණාව පෑම ඒ කාලේ ගම්මුන්ගේ සිරිතක්. සිරිපාලලාගේ ගස්වල රඹුටන් හැදුණාම කඩලා ගමේ හැමෝටම බෙදා දෙනවා. ගස්ලබු කෙසෙල් අඹ මේ කොයිවත් එහෙමයි. වැඩි කියලා විකිණුවේ නෑ. ගෙදරට අවශ්‍ය කිරි ටික ගන්න වැස්සියක් දෙන්නෙක් බිත්තර ගන්න කිකිළියො කීපදෙනෙක් නැති ගෙයක් ගමේ නොතිබු තරම්.ගමට මාළු කරවල උම්බලකඩ ගෙනාවේ ගාල්ලෙ ඉඳලා ආපු කත් කාරයො. ඒ කාලෙ ගෙවල්වල මාළු වගේම කරවල කෑල්ලක් වුණත් ඉව්වෙ ඉඳහිට. ගාල්ල - උඩුගම බස් රථය ගමත් නගරයත් යා කළ පුරුක. ගම්මු වැඩිපුර ගියේ පයින්. නැත්නම් බයිසිකලෙන්. හැම ගෙදරකම බයිසිකලයක් තිබුණා. හරියට අද කාර් එකක් වගේ. හැම දේටම පිහිට වුණේ සයිකලේ. සිරිපාලටත් අවුරුදු 12 - 13 වන විට බයිසිකලෙන් පන්සලට යන්න එන්න අවසරේ ලැබුණා.සිරිපාල උසස් පෙළ කරන්නට ගාල්ලෙ මහින්ද විද්‍යාලෙට ඇතුළු වුණා. මහින්දෙ පරිසරය සහමුලින්ම වෙනස් වුණත් ඉක්මනින්ම ඒ පරිසරයට හැඩ ගැහෙන්න සිරිපාලට හැකි වුණා. මහින්දෙ ළඟම නෑදෑ ගෙදරක නතර වුණා. උසස් පෙළ පන්තියේදී හමු වුණු “සොයිසා” මිතුරා සමඟ ඔහු ඉංගී‍්‍රසියෙන් කතා කරමින් වෙරළ දිගේ ඇවිද ගිය හැටි අදත් ඔහුට සිහි වෙනවා. ගමෙන් ආවත් ඔහුගේ ඉංගී‍්‍රසි දැනුම ඉදිරියෙන් තිබුණේ ගමේ පාසලේ උගන්වාපු ගුරුවරුන්ට පින් සිදු වෙන්න. සිරිපාලගේ හිතේ විශ්ව විද්‍යාලෙට ඇතුළුවීම ගැන ලොකු බලාපොරොත්තුවක් ඇති වුණා. ඉගනීමෙන් ඉහළට යන්න ඕනෑ කරන දිරිය දෙන්න අම්මා හුඟක් වෙහෙසුණා.ගාලු මහජන පුස්තකාලෙට බැඳුණා. ලෝක සිතියම් පොත අරගෙන තනියම කියවමින් ලෝකය ගැන සෙව්වා. සිළුමිණ වගේම ඩේලි නිව්ස්, ඔබ්සවර් පත්තරත් කියෙව්වා. ඉංගී‍්‍රසි ප්‍රවෘත්තිවලට ඇහුම්කන් දුන්නා. උසස් පෙළ කඩඉම ලේසියෙන්ම ජයගත් සිරිපාල 1969 දී කොළඹ විශ්ව විද්‍යාලෙ කලා පීඨයට ඇතුළු වුණා.පළමු වසරේ සිට නිවෙසක නවාතැන් ගත්තා. දෙවැනි වසරේ පටන් කොළඹ වෛද්‍ය ශිෂ්‍ය නේවාසිකාගාරයේ නවාතැන් ලැබුණා. සිංහල, දෙමළ, මුස්ලිම්, බර්ගර් හැම ජාතියකම හැම ආගමක්ම අදහන දිවයිනේ හැම පැත්තෙන්ම ආපු ශිෂ්‍යයන් ගේ සංකලනයක් නේවාසික ජීවිතය ඒ අය සමඟ වෙනසක් නැතිව දුක සැප වගේම දැනුම අත්දැකීම් බෙදා හදාගෙන ගත කළ ජීවිතය හැම අතින්ම පරිපූර්ණයි. එතෙක් පේරාදෙණියට පමණක් සීමා වී තිබුණු සමාජ විද්‍යා විෂය කොළඹට හඳුන්වා දුන්නේ 1969 දී.සිරිපාල ඇතුළු තවත් සිසු සිසුවියන් පහළොස් දෙනෙක් පළමු වරට සමාජ විද්‍යාව හදාරන සිසුන් බවට පත්වුණා. කලා උපාධිය වගේම දර්ශනය පිළිබඳ දර්ශනවේදී උපාධියත් ලබා ගන්නට ඔහු සමත් වුණා. දර්ශනවේදී උපාධි විභාගයේදී ඔහු ප්‍රථම පන්ති ගෞරව සාමාර්ථ්‍යයක් ලබමින් කණ්ඩායමේ දක්ෂතම ශිෂ්‍යයා ලෙස සමත් වුණා. 1973 දී ඔහු විද්‍යොදය විශ්ව විද්‍යාලෙ සහය කථිකාචාර්යවරයකු ලෙස වෘත්තීය ජීවිතය ඇරැඹුවා. 1976 දී ඕස්ට්‍රේලියාවේ මොනෑෂ් විශ්ව විද්‍යාලයට ඇතුළත් වෙලා. සමාජ මානව විද්‍යාව පිළිබඳ ආචාර්ය උපාධිය ලබා ගත්තා.1980 දී ලංකාවට ඇවිත් විද්‍යොදය විශ්ව විද්‍යාලයේ ආචාර්ය මණ්ඩලයට එක් වුණා. 1985 දී කොළඹ විශ්ව විද්‍යාලයේ සමාජ විද්‍යා අංශයේ ජ්‍යෙෂ්ඨ කථිකාචාර්යවරයකු ලෙස සේවයට එක් වුණා. 1986 දී සප්ත වාර්ෂික නිවාඩු ලබාගෙන ස්විට්සර්ලන්තයේ සුරිච් විශ්ව විද්‍යාලයට ගොස් වසරක් එහි පශ්චාද් උපාධිලාභීන්ට දේශන පැවැත්වූවා. 1989 යළිත් ඔහු පා තැබූයේ ගිනිගත් මාතෘ භූමියකට. විශ්ව විද්‍යාලෙ හිටපු උප කුලපති ස්ටැන්ලි විජේසුන්දර මහත්තයා ඝාතනය කරලා ශිෂ්‍ය ජීවිත අහිමි වෙලා. විශ්ව විද්‍යාලය සොහොන් බිමක් වෙලා.හිටපු උප කුලපති මහාචාර්ය ජී. ඇල්. පීරිස් මහත්තයා ගේ ආරාධනය පරිදි ආචාර්ය හෙට්ටිගේ ජ්‍යෙෂ්ඨ ශිෂ්‍ය උපදේශක තනතුර බාර ගත්තා. දේශපාලනික වශයෙන් සම්පූර්ණයෙන්ම නොමඟ ගිය අවුල් වියවුල් වූ ශිෂ්‍ය ප්‍රජාව යහමඟ යැවීමේ භාරදූර වගකීම ඔහු නිභයව බාර ගත්තා.නොසන්සුන් වූ තරුණ සිත් කලාවෙන් බුද්ධියෙන් හා දයාවෙන් සන්සුන් කරවන්නට ඔහුට ගත වුණේ. වසර දෙකක් තුනක් වැනි කෙටි කාලයක්. සියලුම සිසුන්ගේ කුසලතා හඳුනාගෙන කලාවෙන්, ක්‍රීඩාවෙන් වගේම වෙනත් ජීවන කුසලතා මඟින් ඔවුනට ඉදිරියට එන්නට අවස්ථාව සලසා දුන්නා. එවකට රටේ සිටි ප්‍රමුඛ පෙළේ කලාකරුවන් හැම දෙනාගෙන්ම උපරීම සහය ලබාගෙන ගුවන් විදුලිය, රූපවාහිනිය, සිනමාව, නාට්‍ය මුද්‍රිත මාධ්‍ය යන සකලවිධ මාධ්‍ය මඟින් ශිෂ්‍යයන්ගේ හැකියාවන් මුදා හරින්නට කටයුතු කළා. කලා උලෙළ, වැඩමුළු, නාට්‍ය චිත්‍රපට දර්ශන, නැටුම් ගැයුම් වැයුම් තරග, වගේම අධ්‍යාපනය මඟිනුත්, ශිෂ්‍ය ප්‍රජාව අතර සහයෝගය වර්ධනය කරගෙන ඉදිරියට එන්නට අවශ්‍ය සහය ලබා දුන්නා.ඒ සඳහා ආචාර්යතුමාට ආචාර්ය මණ්ඩලයෙන් සිසුන්ගෙන් රජයෙන් වගේම විදේශ රටවලින් විශාල සහයෝගයක් ලැබුණු බව අද ඔහු සිහි කරන්නේ සතුටින්. 1991 දී කුසලතා මත සමාජ විද්‍යාව පිළිබඳ සහය මහාචාර්ය තනතුරත් 1992 දී මහාචාර්ය තනතුරටත් පත්වූ එතුමාට 2000 දී ජ්‍යෙෂ්ඨ මහාචාර්ය තනතුර හිමි වුණා. 1999 සිට 2002 දක්වා ශාස්ත්‍ර පීඨයේ පීඨාධිපතිවරයා ලෙස කටයුතු කළා.මහාචාර්යතුමා යුග දිවි ඇරැඹුවේ 1974 දී කොළඹ විශ්ව විද්‍යාලයේ අධ්‍යාපන පීඨයේ උපාධිධාරිනියක වූ ඈ ගම්පොළ අනුලා මාකාවිට. අද ඈ කොළඹ විශ්ව විද්‍යාලයේ අධ්‍යාපන පීඨයේ ජ්‍යෙෂ්ඨ කථිකාචාර්යවරියක ලෙස සේවය කරනවා. ඔවුන්ගේ කුළුදුල් දියණි රශ්මි උපන්නේ 1980 දී. ඔස්ට්‍රේලියාවේ මොනෑෂ් විශ්ව විද්‍යාලයෙන් සමාජ විද්‍යාව පිළිබඳ ශාස්ත්‍රපති උපාධිය ලත් රශ්මි මෙල්බර්න් විශ්ව විද්‍යාලයේ සමාජ මානව විද්‍යාව පිළිබඳ ශාස්ත්‍රපති උපාධිධාරිනියක්. 1982 උපන් බාල දූ චතුරි ශ්‍රී ජයවර්ධනපුර විශ්ව විද්‍යාලයෙන් ගණිතය පිළිබඳ ප්‍රථම උපාධිය ලබා ඔස්ට්‍රේලියාවේ ආර්. එම්. අයි. ටී. විශ්ව විද්‍යාලයෙන් ව්‍යවහාර ගණිතය පිළිබඳ ආචාර්ය උපාධිය සඳහා අධ්‍යයන කටයුතුවල යෙදෙනවා. දියණියන් දෙදෙනාම විවාපත් වෙලා. ලොකු දුවගේ දුවත් පුතාත් හෙට්ටිගේ යුවළට සීයා - අත්තම්මා පදවි උරුම කර දීලා.ගෙවුණු අතීතය දෙස හැරී බලන විට මහාචාර්යතුමා උපන් රටට ණය නැතැයි’ යන සැහැල්ලු සිතිවිල්ලෙන් හද පිරී යනවා. ඒ ඔහු මේ රටේ ශිෂ්‍ය ප්‍රජාවට වගේම සමාජ සුබසාධනයටත් තමා උගත් දෙයින් උපරීම මෙහෙවරක් නිහඬව ඉටුකොට ඇති නිසා. රටේ ප්‍රතිපත්ති සම්පාදනය පිළිබඳව සමාජ විද්‍යාඥයකු වශයෙන් ඔහු ලබා දෙන දායකත්වය පිළිබඳ දන්නේ බොහොම සුළු පිරිසක්. දිළිඳු ජනතාවගේ සුබ සිද්ධිය උදෙසා, විවිධ හේතු මත අවතැන් වන ජනතාවගේ සුබ සිද්ධිය උදෙසා පාසල් ප්‍රජාව, තරුණ පෙළ, වතු කම්කරු ජනතාව, මහවැලි ගොවි ප්‍රජාව ළමයින් වගේම සමස්ත ලංකා වාසීන්ගේම යහපත උදෙසා ඔහු රජයටත් විදේශයන්ටත් ඉදිරිපත් කර ඇති යෝජනා ගිණිය නොහැකි තරම්.ඒ ඒ ක්ෂේත්‍ර අළලා සිදු කරන ලද පර්යේෂණ හා සමීක්ෂණ ඇසුරින් ලැබු ප්‍රතිඵල මඟින් ඔහු ඉදිරිපත් කළ යෝජනා සහ ප්‍රතිපත්ති අපේ රටේ වගේම විදේශයන්හීත් පිළිගෙන ක්‍රියාවට නංවනු දැකීම් ඔහු භාග්‍යයක් කොට සලකනවා.සමාජ විද්‍යාව පිළිබඳ සිංහලෙන් එක පොතක් ඇතුළුව පොත් පහළොවක් ලියා පළකොට ඇති මහාචාර්ය තුමා විදේශීය විශ්ව විද්‍යාල ආචාර්ය මහාචාර්යවරුන් සමඟ එකතු වී තවත් අගනා ග්‍රන්ථ තුනක් එළි දක්වන්නට සූදානම් වෙනවා.එතුමාට ලැබෙන විවේකය අඩුයි. ඒත් ඉඩ ලැබෙන ඉඩ තියෙන හැටියට තමන්ගේ වත්තේ එළවළු, පලතුරු වගේම මල් වවන්නත් ඒවායෙහි පළ බෙදා හදා ගන්නත් එතුමාට හැකියාව ලැබිලා. මේ ගෙවතු වගා සංකල්පය ප්‍රජා ගෙවතු වගාවක් ලෙස ව්‍යාප්ත කරන්නටත් එතුමා රජයට යෝජනා ඉදිරිපත් කරලා තිබෙනවා. පුංචිම තැනකින් පටන් අරන් ජ්‍යෙෂ්ඨ මහාචාර්යවරයකු දක්වා ආ ගමන එහිදී හමු වූ බාධක ජය ගෙන දිරියෙන් පැමිණි ගමනක් ලෙස අද ඔහු දකිනවා.සාගරිකා දිසානායක ජයසිංහඡායාරූපය -විමල් කරුණාතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>08</month>
      <day>14</day>
    </date>
    <link>http://www.silumina.lk/2011/08/14/_art.asp?fn=ay1108143</link>
    <topic>පාඩම් කරන දේ අවශ්‍ය වේලාවට මතක් කරගන්න මෙහෙම කරමු</topic>
    <author/>
    <content>ඔබට හොඳමතකයක් නැතැයිදුක් වෙන්න එපාඉගෙන ගන්නා අය අතරින් වැඩි පිරිසක් ළමයි වෙති. හැම ළමයෙකු ම කැමති හොඳින් ඉගෙන ගැනීමට ය. එහෙත් දරුවන්ටත් වඩා ඔවුන්ගේ ඉගෙනීම ගැන විභාග සමත්කරවීම ගැන උනන්දු වන්නේ මවුපියෝය. තමා කැමැති වුණත් අකමැති වුණත් අද පවතින තරගකාරි අධ්‍යාපන රටාවට අනුගත වීමට සිදුව තිබේ.හොඳින් ඉගෙන ගැනීමට තිබිය යුතු අත්‍යාවශ්‍ය අංගය නම් හොඳ මතකයක් තිබීමයි. තමා එදිනෙදා ඉගෙන ගන්නා දෙය මෙන් ම පාඩම් කරන දෙය ද හොඳින් මතකයේ රැදෙන්නේ නම් එය ඉතා විශාල ජයග්‍රහණයකි. එමගින් කාලය මෙන් ම ශ්‍රමය ද බොහෝ සේ ඉතිරි කර ගැනීමට හැකිවෙයි.මතක ශක්තිය එක් එක් පුද්ගලයා උපතින් ම රැගෙන එන දෙයකි. එමෙන් ම එම මතකය විවිධ අභ්‍යාස මගින් තවදුරටත් වර්ධනය කරගත හැකි ය. එබැවින් ඔබට හොඳ මතකයක් නැතිනම් ඒ පිළිබඳව කනගාටු විය යුතු නැත.උපතින් ම ඉතා හොඳ මතකයක් තිබුණු මිතුරෙක් සිටියේ ය. ඔහුට යම් පොතක් එක්වරක් කියවූ විට එහි ඇති සියලු කරුණු මතකයේ තබාගත හැකි ය. ඔහු දෙස බලා සිටි තවත් මිතුරෙකු එම දෙයම කිරීමට උත්සාහ කළ ද එය අසාර්ථක විය. ඉන්පසු ඔහු කළේ යම් ආධාරකයක් මත කකුල් දෙකෙන් ඔළුව පහළට සිටින සේ එල්ලී එම පොත කියවීමට උත්සාහ කිරීමයි.මම එයට හේතුව විමසූ විට ඔහු ප්‍රකාශ කළේ, එසේ කිරීමෙන් මොළයට හොඳින් ලේ යන බැවින් එම පොතේ කරුණු මතකයේ රැඳේ දැයි පරීක්ෂා කළ බව ය. එය තරමක් හාස්‍යජනක පරීක්ෂණයක් වුවත් එම කතාවේ වැදගත් කරුණක් ගැබ් වී තිබේ.එනම් බොහෝ දෙනකු තමන් ඉගෙන ගන්නා දේ මතකයේ රඳවා ගැනීමට බොහෝ වෙහෙස වන බවය. අපට හොඳ මතකයක් ඇති කරගැනීමට හැකි නම් කෙතරම් අගනේ ද? සැබවින් ම එය කළ නොහැකි දෙයක් ද නොවේ.අප එදිනෙදා කරන සියලු ක්‍රියාකාරකම් සහ තොරතුරු අපේ සිතේ තැන්පත් වී තිබේ. ඒවා කෙටි කාලීන, දිගුකාලීන සහ ඉතා දීර්ඝ කාලීන මතකයන් ලෙස උඩු සිතේ සහ යටි සිතේ තැන්පත් වී ඇත. වර්තමානය පමණක් නොව, අතීතය, කුඩා කාලය සහ උපතට පෙර භවයන් ආදිය පිළිබඳව පවා විශාල දත්ත ප්‍රමාණයක් ස්වභාවයෙන් ම අපගේ සිතේ ගබඩා වී ඇත. නමුත් ඒවා අපට අවශ්‍ය වේලාවට සිතට නඟා ගැනීමට අපහසු බැවින් අපගේ මතකය දුර්වල යැයි අපට හැඟෙයි.එසේ නම් මෙහිදී ඉතා වැදගත් කරුණක් ඉස්මතු වෙයි. අප ඉගෙන ගන්නා දේ මෙන් ම අපගේ ජීවිතයේ වෙනත් වැදගත් සිදුවීම් අපට අවශ්‍ය වේලාවට යළි මතුකර ගැනීමට හැකි ආකාරයට සිතේ ගබඩා කරගත හැකි නම් අපගේ මතකය වර්ධනය කරගත හැකි ය. එය සිදු කළ හැක්කේ කෙසේ ද?පහත දක්වා ඇත්තේ ඔබට ම අත්හදා බැලිය හැකි මතකය වර්ධනය වන ක්‍රම කීපයකි. එයින් ඔබට වඩා සුදුසු ක්‍රමය තෝරාගත හැකි ය.1.තමා පි‍්‍රය කරන විෂය ක්ෂේත්‍රය තෝරා ගැනීම.අප කැමැති දේ සිතේ රැඳීම සිතේ ස්වභාවයයිඅප කැමැති දෙයට සිත ඇදී යාම, එය සිතේ රැඳීම ස්වාභාවික දෙයකි. ඉගෙන ගන්නා දෙයද එසේ ය. තමාට ගැළපෙන විෂය තෝරා ගැනීමට පෙර ඉතා දීර්ඝ ලෙස කල්පනා කළ යුතු ය. විශේෂයෙන් ම කුඩා කාලයේ දී දරුවන්ව සෑම විෂයක් ම පාහේ ඉගෙන ගැනීමට සිදුවෙයි. නමුත් ක්‍රම ක්‍රමයෙන් වැඩිවියට පත්වන විට ඔවුන්ට තමා කැමති විෂය ක්ෂේත්‍රය තෝරා ගැනීමට අවස්ථාව ලබාදිය යුතු ය. තමා කැමති දෙය සමඟ සිතේ ගැටීමක් ඇතිවන්නේ නැත. ජලය ගලා යන අතට පිහිනීම පහසු ය. යම් දෙයකින් අපට තෘප්තියක් තිබේ නම් එය අපට සාර්ථකව සිදු කළ හැකි ය. මවුපියන්ගේ ඉල්ලීම මත උසස් පෙළ විද්‍යා විෂය හැදෑරූ ශිෂ්‍යයෙක් අසාර්ථක විය. එහෙත් ඉන්පසු තම කැමැත්ත ඇතුව කලා විෂය හදාරූ එම ශිෂ්‍යයා උසස් ලෙස සමත් විය.2.නිවැරදි ගුරුවරයකු තෝරා ගැනීමටියුෂන් පන්ති හෝ සුදුසු ගුරුවරයකුසොයා යාම වරදක් නොවේමෙය ඉතා වැදගත් කරුණකි. දක්ෂ වෛද්‍යවරයෙකු රෝගයක් සුව කරන්නා මෙන්, දක්ෂ නීතිඥයෙකු නඩුව ජයග්‍රහණය කරන්නාක් මෙන් දක්ෂ ගුරුවරයෙක් තම ශිෂ්‍යයා ද දක්ෂ ශිෂ්‍යයෙකු කරයි. නිවැරදි දේ ඉගැන්වීම මෙන් ම සුදුසු මානසිකත්වය හැඳීම ද ගුරුවරයකු සතු වගකීමකි. අද කාලයේ බොහෝ ළමයින් ටියුෂන් පංති යන්නේ ද ඒ නිසා ය. එහි වරදක් නැත. පාසලේ හෝ වෙනත් ස්ථානයක සුදුසු ගුරුවරයෙකු සිටී නම් ඔහු සොයා යා යුතු ය.කාලෙකට ඉහත මගේ මිතුරෙක් පශ්චාද් උපාධි පුහුණුව සඳහා ඉදිරිපත් විය. ඔහුට හමු වූයේ දක්ෂ ගුරුවරයෙකු නොව යක්ෂ ගුරුවරයෙකි. එබැවින් ඔහුට එම විෂය එපා විය. නමුත් ඔහු වෙනත් විෂයක් තෝරා ගත් විට හමු වූයේ දක්ෂ ගුරුවරු ය. එබැවින් එය සාර්ථක විය.3.ඉගෙනීම් කටයුතු සිදුකරන විට ඒ පිළිබඳව සම්පූර්ණ අවධානය යොමු කිරීමවිවිධ දුරාචාර, පෙම් සබඳතා ඇති සිසුන්ට ඉගෙන ගන්නා දේ මතකයේ නොරැඳෙයිසිත එක්තැන් කරගෙන යමක් පිළිබඳව අවධානය යොමු කරන්නට නොහැකි නම් එය මතකයේ රැඳෙන්නේ නැත. ඉගෙන ගන්නා අයකුගේ සිත වෙනත් බාහිර දේ නිසා නොකැලඹි තිබීම වැදගත් වන්නේ මේ නිසාය.සිත විවිධ අරමුණු, කල්පනා සහ ආශාවන් පසුපස ගමන් කිරීම නිසා ඉගෙන ගන්නා වැදගත් කරුණු මතකයේ නොරැඳෙයි. පාසල් සමයේදී විවිධ දුරාචාරවල යෙදෙන, පේ‍්‍රම සම්බන්ධතා පවත්වන, නොහික්මුණු සිසුන්ට ඉගෙන ගැනීමට නොහැකි වන්නේ ඒ නිසාය. වැඩිහිටියන් අතර ද මත්පැන් බොන අයගේ මතකය දුර්වල වෙයි.යම් අයෙකුගේ සිත ආශාවල් වලින් පිරී තිබෙන විට, තරහින් තිබෙන විට, කම්මැළිකමින් තිබෙන විට, නොසන්සුන් කමින් සහ පසුතැවීමෙන් තිබෙන විට සහ ඉගෙන ගන්නා දෙය පිළිබඳව සැකයෙන් තිබෙන විට ඔහු ඉගෙන ගන්නා දෙය මතකයේ නොරැඳෙයි. එබැවින් සිත ඒ දේවල් වලින් මුදාගෙන හොඳ අවධානයක් පවත්වාගැනීම ඉතා වැදගත්ය. පුද්ගලයකුට මනා හික්මීමක් තිබිය යුතු වන්නේ ඒ නිසාය.4.ඉන්ද්‍රියයන් වැඩි ප්‍රමාණයක් යොදා ගැනීම -නැවත ලියා, ශබ්ද නඟා කියවා, අන් අයට කියා දී පාඩම් කළහොත් සියයට 90ක් මතකයේ රැඳෙයිඅපට ඇස, කන, නාසය, දිව, සම හා මනස වශයෙන් විවිධ ඉන්ද්‍රිය පවතියි. අප යම් කටයුත්තක් කරන විට ඉහත ඉන්ද්‍රිය වැඩි ප්‍රමාණයක් යොදාගන්නේ නම් එය පහසුවෙන් මතකයේ රැඳෙන බව සොයාගෙන තිබේ.සාමාන්‍ය පුද්ගලයකුගේ මතකයේ රැඳෙන්නේ ඔහු කියවන දෙයින් 20% ක් පමණි. ඔහු අසන දෙයින් 30% ක් පමණි. ඔහු දකින දෙයින් සියයට 40 කි. ඔහු කතා කරන දෙයින් 50% කි. කරන දෙයින් 60% කි. නමුත් ඔහු දැකීම, ඇසීම, කතා කිරීම හා ප්‍රායෝගිකව වැඩ කිරීම යන සියල්ල එකට සිදුකළහොත් ඒවායින් 90% ක් පමණ මතකයේ රැඳෙයි. එයට හේතුව එසේ කරන විට සම්පූර්ණ මොළයම ක්‍රියාකාරී වීමයි.එබැවින් තමා ඉගෙන ගන්නා දෙය සක්‍රීයව සිදුකිරීම වැදගත්ය. ඒවා නැවත නැවත කොළවල ලිවීම, ශබ්ද නඟා කියවීම, අන් අයට කියාදීම, ඒවා ඇසුරෙන් නිර්මාණ කිරීම සහ එම දැනුම යම් යම් දේ සඳහා යෙදවීම වැදගත්ය. එවිට එම කරුණු අමතක වන්නේ නැත.5.අලුත් කරුණු තමා දැනටත් දන්නා දේ සමඟ සම්බන්ධ කිරීම -කතන්දරයක් මතක හිටින්නේ ඊට සම්බන්ධ විවිධ සිද්ධි නිසයියම් සම්බන්ධතා ඔස්සේ විවිධ දේ මතක තබාගැනීම පහසුය. කතාන්දරයක් වුවත් අපට පහසුවෙන් මතක හිටින්නේ එහි ඇති සම්බන්ධතාව සහ ගලාගෙන යන රටාව නිසාය. එබැවින් විවිධ විෂයවල ඇති කරුණු එකිනෙකට ගළපා, එකකට එකක් සම්බන්ධ කිරීමෙන් ඒ සියලුම කරුණු මතකයේ රඳවාගත හැකිය. එකකට එකක් සම්බන්ධ නැති දේවල් ලෝකයේ විරලය. සෑම දෙයක්ම කොතනකින් හෝ එකිනෙකට සම්බන්ධව පවතී. උදාහරණයක් වශයෙන් ‘හිරු එළිය’ සැලකූ විට එම විද්‍යාව, කලාව, ගණිතය, සොබාදහම, ආගම ආදි සියලුම දෙයට සම්බන්ධව පවතී.6.පුනරීක්ෂණ කිරීමෙන් නැවත නැවත මතකයට නඟා ගැනීමපහසුවෙන් සතුටින් සිටින විට අමතක දේ මතකයට නැඟෙයිඅද ඉගෙන ගන්නා දෙයින් බොහොමයක් හෙට වන විට මතකයෙන් මැකී යයි. එබැවින් අද දිනය තුළ ඉගෙන ගත් කරුණු අද දිනය අවසාන වීමට පෙර නැවත මතකයට නඟා ගත යුතුය. ඉන් පසු දෙවන දිනයේ ද මතකයට නඟා ගත යුතුය. ඉන්පසු ටික දිනකින් ආදි වශයෙන් යම් කාල පරාස අතරතුර නැවත මතක්කර බැලිය යුතුය. එවිට කෙටි කාලීන මතකයේ තැන්පත්ව ඇති කරුණු දීර්ඝ කාලීන මතකයක් බවට පත්වෙයි. විභාගය ආසන්න වන විට දැඩි වෙහෙසක් දරා මතක් කරගැනීමට අවශ්‍ය නොවෙයි. අවසාන මොහොතේ පීඩනයෙන් සිටින විට තමා දන්නා දෙය ද අමතක වෙයි. නමුත් අවසන් මොහොත වන විට පහසුවෙන්, සතුටින් සිටින විට අමතක වී තිබු දෙය ද මතකයට නැඟෙයි. එය සිතේ ස්වභාවයයි.7.මූලික සිද්ධාන්ත අවබෝධ කර ගැනීමකට පාඩමට වඩා හරය තේරුම් ගැනීම වැදගත්ඕනෑම සංකීර්ණ දෙයක් ගොඩනැඟෙන්නේ සරල දෙවල් ඇසුරෙනි. එබැවින් ඕනෑම සංකීර්ණ අමාරු දෙයක මූලික හරය හා පදනම අවබෝධ කරගත් විට එය ගොඩනඟා ගැනීම පහසුය. යම් දෙයක් කට පාඩම් කරනවාට වඩා එහි හරය තේරුම්ගෙන තර්කානුකූලව ගොඩනැඟීම මඟින් එය මතක තබා ගැනීම පහසුය.8.මනෝමය චිත්‍රයක් මවාගැනීමවිෂය කරුණු රැසක් එක්කොට චිත්‍රයක් මවාගන්නඑකිනෙකට සම්බන්ධ නැති විවිධ කරුණු රාශියක් මතක තබා ගැනීමට අවශ්‍ය නම් ඒවා සියල්ල සම්බන්ධ කරමින් මනෝමය රූපයක් මවා ගැනීම සිදුකළ හැකිය. උදාහරණයක් ලෙස වඳුරා, කෙහෙල් ගෙඩිය, පුටුව, නිල්පාට, මෝටර් රථය, රාත්‍රිය... ආදි ලෙස වචන රාශියක් මතක තබා ගැනීමට ඇතැයි සිතන්න. එය අපහසු දෙයකි. නමුත් ඔබ ඒවා සම්බන්ධ කරගනිමින් පහත පරිදි චිත්‍රයක් මවාගන්න.කෙහෙල් ගෙඩියක් අතින් ගත් වඳුරෙකු පුටුවක් මත සිටී. ඌ අසල නිල්පාට මෝටර් රථයක් නවත්වා ඇත. දැන් රාත්‍රී කාලයයි.9.අධ්‍යයන රටාව සහ කාලසීමාව වෙනස් කිරීමඋපරීම ධාරිතාවෙන් එක දිගට පාඩම් කිරීම සුදුසු නෑමහනුවර මහ රෝහලේ හදිසි ප්‍රතිකාර ඒකකයේ ප්‍රධානී සායනික මෝහන වෛද්‍ය එච්. දමිත් හෙට්ටිආරච්චිඑක් එක් පුද්ගලයාට එක දිගට පාඩම් කටයුතු කළ හැකි කාලසීමාව එකිනෙකට වෙනස්ය. කෙසේ වුවද සෑම කෙනෙකුටම නොකඩවා එක දිගටම වැඩ කළ නොහැකිය. එබැවින් වැඩ කටයුතු අතරතුර විවේක ගැනීම කළ යුතුය. උපරීම ධාරිතාවයෙන් එක දිගට කටයුතු කිරීම සුදුසු නැත. විවේකය ද ඉතා වැදගත් වෙයි. විවේකය ගන්නා කාලය තුළ සියලුම අධ්‍යයන වැඩ සහ අනෙකුත් ප්‍රශ්න පසෙකට දමා “සැබෑ විවේකයක්” ගත යුතුය. නැතිනම් ඒ විවේකයෙන් වැඩක් නැත.විවේක කාලය තුළදී අප පාඩම් කටයුතු නොකළ ද මොළය විසින් අප මීට පෙර උගත් දේවල් සංවිධානය කරනු ලබයි. එය සිදුවන්නේ අපට නොදැනීමය. එබැවින් විවේකයක් ගැනීම කිසිසේත්ම කාලය අපතේ යැවීමක් නොවේ. විවේකය නිසා අපට ඒ දක්වා කළ වැඩෙහි අවසානයක් දැනෙයි. එසේම විවේකයෙන් පසු යළි අලුත් ආරම්භයක් දැනෙයි. එසේ අවසාන කිරීම් සහ ආරම්භ කිරීම් නිසා අපට ප්‍රබෝධවත් බවක් දැනෙයි.එක්තරා හෝටලයක අධ්‍යයන වැඩමුළුවක් පැවැත්විණි. එයට සහභාගි වූ මගේ මිතුරෙකු එම වැඩමුළුව අතරතුර වූ විවේකයේදී වහාම ගියේ පිහිනුම් තටාකය වෙතටයි. ඔහු හයියෙන් සිනාසෙමින් ජලයේ ක්‍රීඩා කළේය. ඒ කාලය තුළ ඔහු තමා කළ සියලු අධ්‍යයන කටයුතු අමතක කළේය. විවේකය අවසන් වූ විට ඔහු නැවතත් අධ්‍යයන කටයුතු ආරම්භ කළේය. එවිට මීට පෙර කළ ක්‍රීඩා කිසිවක් ඔහු මතක් කළේ නැත. ඔහුගේ සම්පූර්ණ අවධානය ඉගෙන ගැනීම පිළිබඳව විය.10.කෙටි උපක්‍රම භාවිත කිරීමමුළු විෂයම මතක් වෙන්න එක වාක්‍යයක්මෙය ද ඉතා ජනපි‍්‍රය ක්‍රමයකි. විවිධ පුද්ගලයන් විවිධ විෂය කරුණු උපුටාගෙන ඒවායින් විවිධ කෙටි සටහන් කවි, සිංදු, වාක්‍ය, වචන සාදාගෙන සිටිති. විෂය කරුණු තමාට හුරුපුරුදු දෙයක් සමඟ ඈඳා ගත් විට ඒවා මතකයේ තබා ගැනීම පහසුය. ප්‍රස්ථාරයක් වගුවක් හෝ රූප සටහනක් නිර්මාණය කිරීම ද එවැනිම ක්‍රමයකි. දිගු වචනයක් හෝ සංඛ්‍යාවක් නම් එය කැබලි වලට කඩා මතක තබාගැනීම පහසුය. (උදා :- 182 - 540 - 700 - 150) එසේ සාදාගන්නා සටහන නිතර පෙනෙන තැනක තැබිය හැකිය. එවැනි සටහන් සෑදීමට යම් නිර්මාණශීලීත්වයක් ද අවශ්‍යය.මතකය ඉතා දුර්වල වුවද හොඳ නිර්මාණශීලීත්වයක් ඇති ශිෂ්‍යයෙක් සිටියේය. ඔහු කෙතරම් දක්ෂ ද යත්, මුළු විෂය නිර්දේශයේ ම ඇති අපහසු දේවල් කැටිකොට ඔහු වාක්‍යයක් තැනුවේය. එම වාක්‍යය මතක් කර ගත් විට මුළු විෂයම ඔහුට මතක් කරගත හැකි විය. ඉන්පසු ඔහු ඉතා සැහැල්ලුවෙන් විභාගයට සූදානම් විය. ඔහුට තිබුණේ එකම ගැටලුවක් පමණි. එනම් එම වාක්‍යය තමාට අමතක වෙයි ද යන්නයි.11.යම් විශේෂත්වයක් හෝ හැඟීමත් සමඟ සම්බන්ධ කරගැනීමඉගෙන ගන්නා විෂය පිළිබඳ ආදරයක්, ගෞරවයක් තිබිය යුතුයඅපට කොතෙකුත් පුද්ගලයන් හෝ කෙතෙකුත් දේ හමුවුවද ඒවා අපේ මතකයේ නොරැඳෙන්නේ ඒවා ගැන විශේෂත්වයක් හෝ හැඟීමක් නැති නිසාය. යම් විශේෂත්වයක් හෝ හැඟීමක් ඇති දේවල් අපගේ මතකයේ සැමදා පවතියි.එයට හේතුව මෙයයි.අපගේ වම් මොළය විසින් ග්‍රහණය කරනු ලබන්නේ සංඛ්‍යා, දත්ත, තර්ක විතර්ක, විවේචන වැනි දේවල්ය. අපගේ දකුණු මොළය ඊට හාත්පසින්ම වෙනස්ය. එමඟින් ග්‍රහණය කරගන්නේ රූප, චිත්‍ර, හැඟීම්, විනෝදය වැනි ස්වාභාවික දේවල්ය. ඊට අමතරව මොළයේ “ලිම්බික් සිස්ටම්” නමැති කොටසෙනුත් එසේ හැඟීම්බර මතකයන් පාලනය කරයි. එබැවින් අප සාමාන්‍ය ලෙස ඉගෙන ගත්ත ද ඒවා වඩාත් හැඟීම්බර සහ අප පි‍්‍රයකරන දේ සමඟ සම්බන්ධ කළ විට අපගේ මොළයේ සෑම ප්‍රදේශයක්ම එකවර ක්‍රියාත්මක වෙයි. එවිට අප කරන දේ හොඳින් මතකයේ රැඳෙයි.තමා ඉගෙන ගන්නා විෂය පිළිබඳව තමා තුළ ආදරයක්, ගෞරවයක් තිබිය යුත්තේ ඒ නිසාය. ඉගෙනීම නිසා තමාට බොහෝ දේ ලැබෙන බව අප දැනගත යුතුය. එසේ සිතන පුද්ගලයාට එම ශාස්ත්‍රය හොඳින් පිහිටයි. විෂය කරුණු මතකයේ රැඳෙයි.12.සමබර දින චර්යාවක් පවත්වාගෙන යාමඅවශ්‍ය තරම් නින්ද නැතිනම් මතකයත් දුර්වල වෙයිඉගෙන ගන්නා අයෙකු දවසේ වැඩි අවධානයක් ඒ පිළිබඳව යොමු කළ යුතු බවට වාදයක් නැත. නමුත් දවසේ යම් කාලයක් විවේකය, විනෝදය, නින්ද වැනි දෙයටත් වෙන්කළ යුතුය. නින්ද අවශ්‍ය තරම් නැති වූ විට මතකය දුර්වල වෙයි. එපමණක් නොව නිර්මාණශීලීත්වය, ගැටලු විසඳීමේ හැකියාව ද දුර්වල වෙයි. නින්ද ඉතා හොඳ විවේකයකි. නින්දේදී ශරීර වර්ධනය මෙන්ම යටි සිත ද එහි උපරීම ධාරිතාවයෙන් ක්‍රියාත්මක වෙයි. ශාරීරික ව්‍යායාම ද එසේය. ව්‍යායාම කරන විට ශරීරය පමණක් නොව සිත ද ව්‍යායාමයට භාජනය වන බව ඔබ දන්නවා ද?විනෝදය, මිතුරන්, සහ ඥාතින් සඳහා ද කාලය වෙන්කළ යුතුය. මිනිසා නමැති සත්ත්වයා ස්වභාවයෙන්ම සමාජශීලී අයෙකි. එබැවින් සමාජශීලී බව සහ යහපත් සම්බන්ධතා සිතට සහනයක් ගෙන දෙයි.13.භාවනාවසෞම්‍ය සංගීතය ස්වභාවික ශබ්ද සිත තැන්පත් කරන භාවනාවක්භාවනාව යනු සිත වැඩීමයි. සිත වඩන විට මතකය ද වර්ධනය වෙයි. භාවනා වඩන විට සිත සන්සුන් තත්ත්වයට පත්වෙයි.අප අවදියෙන් සිටින විට මොළයේ “බීටා” නමැති තරංග වර්ගය බහුලව ක්‍රියාත්මක වෙයි. නමුත් අධ්‍යාපනය හා මතකය සඳහා ඉතා අවශ්‍ය වන්නේ “ඇල්ෆා” නමැති තරංග වර්ගයයි. ඇල්ෆා තරංග බහුලව ක්‍රියාත්මක වන්නේ භාවනාව හෝ මෝහනය හෝ සිත සන්සුන් අවස්ථාවලයි. එබැවින් ඔබට හොඳින් ඉගෙන ගැනීමට සහ මතක තබා ගැනීමට අවශ්‍ය නම් මනස සන්සුන් කළ යුතුය.භාවනාව ද හදිසියේ කළ හැක්කක් නොවේ. මුලදී ඉතා අපහසු කටයුත්තකි. නමුත් කාලයක් හුරු පුරුදු කරන විට එය තරම් සතුටක්, සැනසීමක් තවත් නැති තරම්ය. දවසේ යම් කාලයක් නිවැරැදිව භාවනා කළ හැකිනම් එම සැහැල්ලුව දවස පුරාම පවතියි. නිසල සිත තරම් අධ්‍යාපනයට වැදගත් වන තවත් දෙයක් නැත. භාවනා කිරීමට අපහසු අයට නිසල පරිසරයක කාලය ගත කිරීම, ස්වාභාවික ශබ්දවලට සවන් දීම, සෞම්‍ය සංගීතය ශ්‍රවණය කිරීම වැනි දේ කළ හැකිය. එවිට සිත තැන්පත් වී ඉගෙනීමට සුදුසු වාතාවරණයක් නිර්මාණය වෙයි.විවිධ අයට සාර්ථකව අධ්‍යාපනය ලබාගැනීමට නොහැක්කේ ඔවුන්ගේ යටි සිතෙහි පවතින විවිධ ගැටලු නිසාය. කම්මැළිකම, උනන්දුව අඩුකම, අධික නිදිමත, අධික කේන්තිය, සිතේ සමබර ස්වභාවයක් නැතිවීම, විවිධ බය ආදිය ඊට අයත්ය. මතුපිටින් හඳුනාගත නොහැකි වුවත් යටි සිත ඉතා විශාල එකකි. අපගේ විවිධ පුරුදු, හැකියාවල් හා හැඟීම් තැන්පත් වී තිබෙන්නේ යටි සිතේය. මෝහනය මඟින් කෙනෙකුගේ යටි සිත සාර්ථකව වෙනස් කළ හැකිය. එමඟින් අධ්‍යාපනයට ඇති උනන්දුව, මතකය හා හැකියාව වර්ධනය කළ හැකිය. අපට සාමාන්‍ය ජීවිතයේදී විසඳා ගැනීමට අපහසු ගැටලු රාශියක් මෝහනය මඟින් විසඳිය හැකිය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>08</month>
      <day>14</day>
    </date>
    <link>http://www.silumina.lk/2011/08/14/_art.asp?fn=ay1108144</link>
    <topic>ටෙක්ස්ට්‍රඩ් ජර්සි වෙළෙඳ පොළට</topic>
    <author>තාරක වික්‍රමසේකර</author>
    <content>කොටස් වෙළෙඳ පොළේ මන්දගාමී ස්වභාවය නිමා කරමින් වෙළෙඳ පොළ යළි ඉහළ යාම ආරම්භ වී ඇත. පසුගිය 8 වැනිදා සඳුදා සමාගම් 15 ක මිලියනය ඉක්මවා කොටස් අලෙවි විය. පෑන් ඒෂියන් පවර් හි කොටස් 6123000 ක් අලෙවි වීම මෙහිලා කැපී පෙනුණි. දිනයේ මිල ඉහළ යාම් අතරින් කළම්ඹු ෆාමසි සමාගම කැපී පෙනුණි. සමාගමේ පෙර දින රුපියල් 1659.70 ක් වූ කොටසක මිල එදින රුපියල් 1992.00 ක් දක්වා ඉහළ ගියේය. දිනය නිමා වන විට සමාගමේ කොටසක මිල පැවැතියේ රුපියල් 1947.50 ක් ලෙසිනි. ඒ පෙර දිනට සාපේක්ෂව රුපියල් 287.80 ක වැඩිවීමකි.සින්ග්ලංකා සමාගමේ කොටසක් පෙර දින රුපියල් 1559.60 ක් වූ නමුත් එදින කොටසක මිල රුපියල් 1850 ක් දක්වා රුපියල් 290.40 කින් වැඩි විය.මිල ඉහළ ගිය සමාගම් අතර ඔටෝඩ්‍රොම් සී ඩී අයි සී, සිලෝන් බෙවරේජස්, ඩිමෝ, ඊ බී ක්‍රෙසි, ඉන්ඩස්ට්‍රියල් ඒ එස් පී එම්, නෙස්ට්ලේ, නුවරඑළිය, ගාර්ඩියන් කැපිටල් කැපී පෙනුණි.මිල පහළ යාම් අතුරින් කැපී පෙනුණේ ඊස්ටර්න් මර්චන්ට් සමාගමයි. පෙර දින රුපියල් 3025.90 ක් වූ සමාගමේ කොටසක මිල එදින රුපියල් 2600 ක් දක්වාම අඩු විය. දිනය නිමා වන විට එහි අගය දැක්වුණේ රුපියල් 2900 ක් ලෙසිනි. ඒ පෙර දිනට සාපේක්ෂව රුපියල් 125.90 ක් ලෙසය.මිල පහළ ගිය සෙසු සමාගම් අතර එම් ඩී එෆ් සී, කොන්ෆිෆි හොටෙල්, සෙලිසින්ග්, අමානා, සෙලින්කෝ ඉන්ෂුවරන්ස් කැපී පෙනුණි.අඟහරුවාදා දිනයේදී සෙලාන් ඩෙව්ට්ස් කොටස් 46694200 ක් අලෙවි වීම කැපී පෙනුණි.ටෙක්ට්‍රර්ඩ් ජෙර්සි සමාගමේ කොටස් 11715700 ක් අලෙවි වීම ද මෙහි ලා කැපී පෙනුණි. ටෙක්ස්ට්‍රඩ් ජර්සි සමාගම වෙළෙඳ පොළට පැමිණියේ පසුගිය 9 වැනිදා අඟහරුවාදායි. රුපියල් 15 ක වෙළෙඳ අගයකින් වෙළෙඳ පොළට ආ සමාගමේ කොටසක් රුපියල් 13.50 ක අගයකින් අලෙවි වූ අතර දිනය නිමා වන විට එහි අගය දැක්වුණේ රුපියල් 14.00 ක් ලෙසය.එදින සමාගම් 12 ක කොටස් මිලියනය ඉක්මවා අලෙවි විය.දිනයේ මිල ඉහළ යාම් අතුරින් කැපී පෙනුණේ නෙස්ලේ සමාගමය. පෙර දින රුපියල් 849.00 ක්වූ සමාගමේ කොටසක මිල රුපියල් 1000 ක් දක්වා ඉහළ ගියේය. දිනය නිමා වන විට එහි අගය රුපියල් 951.10 ක් ලෙසින් දැක්වුණි. ඒ පෙර දිනට සාපේක්ෂව රුපියල් 102.00 ක වැඩිවීමකි.මිල පහළ යාම් අතුරින් කැපී පෙනුණේ සින්ග්ලංකා සමාගමය. පෙර දින රුපියල් 1850 ක් වූ සමාගමේ කොටසක මිල එදින රුපියල් 1597.80 ක් දක්වා රුපියල් 252.20 කින් පහළ ගියේය. මිල පහළ ගිය සෙසු සමාගම් අතර යුනියන් කෙමිකල්ස්, කළම්ඹු ෆාමසි, ඊස්ටර්න් මර්චන්ට්, ඔටෝඩ්‍රොව් සමාගම් කැපී පෙනුණි.පෙර සතියේ සිකුරාදා සමස්ත කොටස් මිල දර්ශකය දැක්වුණේ ඒකක 6751.29 ක් වශයෙන් වූ අතර සඳුදා දින එය ඒකක 6806.97 ක් දක්වා ඉහළ ගියේය. එය අඟහරුවාදා දින ඒකක 6750.19 ක් දක්වා පහළ ගියේය.පෙර සතියේ සිකුරාදා මිලංකා මිල දර්ශකය දැක්වුණේ ඒකක 6152.23 ක් ලෙස වන නමුත් එය මේ සතියේ සඳුදා දින ඒතක 6198.01 ක් දක්වා ඉහළ ගියේය. එය අඟහරුවාදා දින ඒකක 6107.82 ක් දක්වා පහළ ගියේය.මේ සතියේ සඳුදා ගනුදෙනු 24157 ක් සිදුවූ අතර අඟහරුවාදා එම සංඛ්‍යාව 26999 ක් දක්වා ඉහළ ගියේය. පෙර සතිය අවසානයේ ගනුදෙනු දැක්වුණේ 17616 ක් ලෙසින් වන නිසා මෙය හොඳ ප්‍රවනතාවයක් බව වෙළෙඳ පොළ ආරංචි මාර්ග පවසයි.සමාගම් රැසක් ලාභාංශ ප්‍රකාශයට පත්කර තිබු අතර එක්ස්පෝ ලංකා හොල්ඩින්ග් පී එල් සී කොටසකට ශත 12 ක් ලෙසින් ද සෙරන්ඩිබ් පී එල් සී කොටසකට රුපියල් 15 ක් ලෙසින් ද කොලෝනියල් සමාගම කොටසක් රුපියල් 1.50 ක් බැගින් ද හරිස්චන්ද්‍ර මිල්ස් කොටසකට රුපියල් 15.00 ක් බැගින් ද ලාභාංශ ගෙවනු ලබන බවට නිවේදනය කර තිබුණි.තාරක වික්‍රමසේකරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>08</month>
      <day>14</day>
    </date>
    <link>http://www.silumina.lk/2011/08/14/_art.asp?fn=aj1108141</link>
    <topic>වී ගබඩා කිරීමේ ගැටලුවට ඇගි‍්‍ර ජෙනසිස් සමාගමෙන් විසැඳුම්</topic>
    <author/>
    <content>වී ගබඩා කිරීමේ ගැටලුවට ඇගි‍්‍ර ජෙනසිස් සමාගමෙන් විසැඳුම්ග්‍රේන්ප්‍රෝ කලාප කළමනාකරු රොඩෙල් අනුන්සියාඩෝ මාධ්‍ය හමුව අමතමින්. ඇගි‍්‍ර ජෙනසිස් සාමාන්‍යාධිකාරි සමුද් ගුණසේකර කළමනාකාර අධ්‍යක්ෂ ලංකා විජිත් පෙරේරා, අධ්‍යක්ෂ මාලින්ද්‍ර ප්‍රනාන්දු මහත්වරු ද මෙහි වෙති.ඇගි‍්‍ර ජෙනසිස් ලංකා සමාගම “ග්‍රේන්ප්‍රෝ ජංගම ධාන්‍යාගාරය” වෙළෙඳපොළට හඳුන්වා දෙති. කෘෂිකාර්මික අංශය මුහුණ පාන විවිධාකාර ගබඩා කිරීමේ ගැටලු සඳහා එම වායුරෝධී පද්ධතිය විශ්වාසනීය විසඳුමක් සලසනු ඇත. ඉතා ඉක්මනින් පිහිටුවා ගත හැකි “ග්‍රේන්ප්‍රෝ ජංගම ධාන්‍යාගාරය” කෘෂිකර්මාන්තයේ ගබඩා කිරීමේ ගැටලු සඳහා බහුවිධ විසඳුම් ලබා දෙන්නකි. ඇගි‍්‍ර ජෙනසිස් ලංකා (පුද්) සමාගමේ සාමාන්‍යාධිකාරි සමුද් ගුණසේකර මහතා මෙසේ කිය.PVC වලින් සවි ගැන්වූ මේ කොකූනය (Cocoon) ඕනෑම කාලගුණ තත්ත්වයකට ඔරොත්තු දිය හැකි අයුරින් නිෂ්පාදනය කරන ලද්දක්. ඕනෑම අවශ්‍යතාවයකට ගැළපෙන පරිදි විවිධාකාර වූ ප්‍රමාණවලින් එනම් මෙට්‍රික් ටොන් 1 සිට මෙට්‍රික් ටොන් 1000 දක්වා ප්‍රමාණවලින් එන මෙය වාතය, තෙතමනය, ජලය හා පාරජම්බූල කිරණ සඳහා ප්‍රතිරෝධය දක්වනවා.“ග්‍රේන්ප්‍රෝ ජංගම ධාන්‍යාගාරය”, වී ඉරිඟු, තිරිඟු, වැනි ඕනෑම වර්ගයක ධාන්‍ය හා බීජ ගබඩා කිරීමට සුදුසුම ක්‍රමයකි. තවද ඖෂධීය පැළෑටි, කුළුබඩු, බීජ වර්ග, කෝපි, කොකෝවා, වියළි පලතුරු, පිටි ආදිය ගබඩා කිරීමට ද යෝග්‍ය වේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>08</month>
      <day>14</day>
    </date>
    <link>http://www.silumina.lk/2011/08/14/_art.asp?fn=aj1108142</link>
    <topic>දේශීය ආයෝජන සහ ප්‍රාග්ධන වෙළෙඳපළට</topic>
    <author/>
    <content>දේශීය ආයෝජන සහ ප්‍රාග්ධන වෙළෙඳපළටCIMB සමූහයේ සමූහ මූල්‍ය ප්‍රධානී /සමූහ උපායමාර්ගික හා මූල්‍ය කෙනි කිම් මහතා, සංස්ථාපිත හා ආයෝජන බැංකු කටයුතු නියෝජ්‍ය ප්‍රධාන විධායක නිලධාරි ඩේටෝ චරොන් වර්දිනී මොක්සානී,සමූහ ප්‍රධානී විධායක නිලධාරි ඩේටෝ ශ්‍රී නසීර් රසාක් සහ ඇලේක්ස් ලවෙල්, රෙෂාණි දංගල්ල මහත්ම මහත්මීහු ගිවිසුමට අදාළ ලියවිලි හුවමාරු කරගනිමින්.CIMB ව්‍යාපාර සමූහය, ශ්‍රී ලංකාවේ ප්‍රමුඛ පුද්ගලයන් දෙදෙනකු සමඟ ආයෝජන බැංකු ව්‍යාපාරයක් සහ සංස්ථාපිත උපදේශ සේවාවක් ඇති කිරීම සඳහා හවුල් ව්‍යාපාරයකට එළැඹුණේය. ඊට අදාළ ගිවිසුම CIMB සමූහයේ ඇලෙක්ස් ලවෙල් මහතා සහ රෙෂාණි දංගල්ල මෙණෙවිය අතර අත්සන් කෙරිණි.CIMB ව්‍යාපාර සමූහයට එම හවුල් ව්‍යාපාරයේ ප්‍රාග්ධන කොටස ලෙස සියයට 51ක් එහි සම්පූර්ණ අනුබද්ධිත ආයතනයක් වන CIMB සිකුයුරිටීස් ඉන්ටර්නැෂනල් පුද්ගලික සමාගම හරහා අයත් වන අතර ඉතිරි සියයට 49 ලවෙල් මහතා හා දංගල්ල මෙණෙවිය සතුය.ව්‍යාපාරය සඳහා ඇමෙරිකානු ඩොලර් මිලියන 2ක් කොටස්කරුවන් විසින් දරන ලදී. නව ව්‍යාපාරය පළාත් හා ප්‍රාදේශීය වශයෙන් පුළුල් ලෙස ව්‍යාප්ත වූ ෂශිෂ්ට හවුල්කරුවන් ජාලයකින් සමන්විත වේ. එම නිසා ශීඝ්‍රයෙන් වර්ධනය වන දේශීය ආයෝජන හා ප්‍රාග්ධන වෙළෙඳ පොළට ආයෝජන බැංකු කටයුතු පිළිබඳ උපදේශන සේවාවන් ලබාගැනීමට වඩාත් වාසිදායක වනු ඇත. මේ සේවාවන්ට පුළුල් සංස්ථාපිත මූල්‍ය උපදේශනයන් මෙන්ම සාමාන්‍ය කොටස් හා ස්ථාවර ආදායම් සුරැකුම්පත් සැලසුම් කිරීම ද ඇතුළත් වීමට නියමිතය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>08</month>
      <day>14</day>
    </date>
    <link>http://www.silumina.lk/2011/08/14/_art.asp?fn=aj1108143</link>
    <topic>වරලත් ගණකාධිකාරි ආයතනයේ</topic>
    <author/>
    <content>වරලත් ගණකාධිකාරි ආයතනයේශ්‍රී ලංකා වරලත් ගණකාධිකාරි ආයතනය මගින් උසස් පෙළ සිසුන් සඳහා පැවැත්වූ ‘සිසුනැණ’ අධ්‍යාපනික වැඩමුළුවකට සහභාගි වූ සිසු සිසුවියන් පිරිසකි මේ.ශ්‍රී ලංකා වරලත් ගණකාධිකාරි ආයතනය මගින් සෑම වසරකම අපොස උසස් පෙළ විෂය ධාරා හතරෙන් ම වැඩිම ලකුණු ලබාගන්නා සිසුන් හතලිස් දෙනා සඳහා ද ආර්ථික වශයෙන් දුෂ්කරතා ඇති සිසුන් සඳහා ද අපොස උසස් පෙළ විභාගය සඳහා ඒ සාමාර්ථ 3 ක් ලබාගන්නා සිසුන් සඳහා ද වරලත් ගණකාධිකරණ පාඨමාලා හැදෑරීම සඳහා පූර්ණ ශිෂ්‍යත්ව පිරිනමයි.දිවයිනේ සියලුම දිස්ත්‍රික්ක ආවරණය වන පරිදි ‘සිසු නැණ හා ගුරු නැණ’ නමින් සිසු දරු දැරියන්ගේ සහ ගුරුවරුන්ගේ දැනුම යාවත්කාලීන කිරීමේ අරමුණින් ජාතික අධ්‍යාපන ආයතනය හා අධ්‍යාපන දෙපාර්තමේන්තුව හා ඒකාබද්ධව දිවයින පුරා සම්මන්ත්‍රණ මාලාවක් ද නොකඩවා පවත්වාගෙන යයි.පූර්ණ වශයෙන් ගණකාධිකරණ විභාග අවසන් කළ සිසුවකුට ගණකාධිකරණ ක්ෂේත්‍රයේ රැකියා පමණක් නොව විදෙස් රටවල විවිධ ක්ෂේත්‍රවල ඉතා ඉහළ වැටුප් හා වරප්‍රසාද සහිතව රැකියා ලබාගැනීමේ ඉඩ ප්‍රස්තාව වර්තමාන රැකියා වෙළෙඳ පොළ තුළ පවතී.පාඨමාලා සඳහා බඳවා ගැනීම් ආරම්භ කර ඇති අතර, ශ්‍රී ලංකා වරලත් ගණකාධිකාරි ආයතනය, නො. 30, ඒ. මලලසේකර මාවත, කොළඹ 07 ලිපිනයෙන් වැඩි විස්තර ලබාගත හැකියි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>08</month>
      <day>14</day>
    </date>
    <link>http://www.silumina.lk/2011/08/14/_art.asp?fn=aj1108144</link>
    <topic>කුරුණෑගල පාසල් 500 ක දන්ත සෞඛ්‍ය වැඩසටහන්</topic>
    <author/>
    <content>කුරුණෑගල පාසල් 500 ක දන්ත සෞඛ්‍ය වැඩසටහන්සිග්නල්, ශ්‍රී ලංකා දන්ත වෛද්‍ය සංගමය සමඟ එක්ව ලිව් ලර්න් ලාෆ් ව්‍යාපෘතියේ දෙවන අදියරෙහි කොටසක් වශයෙන් කුරුණෑගල දිස්ත්‍රික්කයේ පාසල් 500 ක් ඉලක්ක කර ගනිමින් කඩිනම් මුඛ සෞඛ්‍ය සත්කාරක වැඩසටහනක් අරඹයි.එම වැඩසටහන ක්‍රියාත්මක වනුයේ සිග්නල් සහ ලෝක දන්ත වෛද්‍ය සංගමය එක්ව ලොව පුරා ක්‍රියාත්මක කෙරෙන දන්ත සෞඛ්‍ය සත්කාරක ව්‍යාපෘති 30 න් එකක් වශයෙනි. පස් වසරක සහයෝගීතාවයකින් අනතුරුව වසර 2010 දී ව්‍යාපෘතියේ දෙවන අදියරට පිවිසුනු අතර එහිදී ෆ්ලෝරයිඩ් සහිත දන්තාලේපයකින් දිනකට දෙවරක් දත්මැදීම මගින් සිය දන්ත සෞඛ්‍ය රැකගැනීම සඳහා විශේෂයෙන් දරුවන් දිරිගැන්වීම සිදුකෙරුණි.සෑම පාසලකින් ම සිසුන් පස් දෙනකු සහ ගුරුවරයකු බැගින් තෝරා ගනිමින් ‘පාසල් සෞඛ්‍ය සංගම්’ පිහිටුවා ඒ ඔස්සේ මෙම ලිව් ලර්න් ලාෆ් ව්‍යාපෘතිය ක්‍රියාවට නැංවෙනු ඇත. මෙම වැඩසටහන ඔස්සේ සිසුන්ට දන්ත සෞඛ්‍ය පිළිබඳව මූලික දැනුම ලබාදෙමින් ඔවුන්ව සෞඛ්‍ය උපදේශකයින් වශයෙන් පුහුණු කෙරේ. මෙම සෞඛ්‍ය සංගම් වෙත මුඛ සෞඛ්‍ය රැක ගැනීමේ පණිවිඩය ව්‍යාප්ත කිරීම සඳහා අවශ්‍ය පහසුකම් ලබාදෙනු ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>08</month>
      <day>14</day>
    </date>
    <link>http://www.silumina.lk/2011/08/14/_art.asp?fn=aj1108145</link>
    <topic>ඩයලොග් සේවා නියෝජිතගෙන්</topic>
    <author/>
    <content>ඩයලොග් සේවා නියෝජිතගෙන්ඩයලොග් සමූහ වෙළෙඳ සන්නාම හා අලෙවි සන්නිවේදන ප්‍රධානි අහමඩ් ඉර්ෆාන්, සමූහ ප්‍රධාන මෙහෙයුම් නිලධාරී සපුන් වීරසිංහ සමූහ ප්‍රධාන අලෙවි නිලධාරී නුෂාඩ් පෙරේරා පො ඇක්ටිවේෂන් සමාගමේ සභාපති රයන් ජයතුංග මහත්වරු.ඩයලොග්, ප්‍රෝ ඇක්ටිවේෂන් පෞද්ගලික සමාගමේ සහයෝගිතාව සමගින් හඳුන්වා දුන් අසමසම සේවාවක් වන Say it in English, ඉංගි‍්‍රසි භාෂාවෙන් කතා කිරීමට අපහසු සියලු දෙනාටම පහසුවෙන් ඉංගි‍්‍රසියෙන් අදහස් ප්‍රකාශ කිරීමට අත්වැලක් සපයනු ලබයි. ඕනෑම අයෙකුට ඩයලොග් සබඳතාවයක් ඔස්සේ 550 අංකයට දුරකථන ඇමතුමක් ලබාදීමෙන් යම් අදහසක් නිවැරැදිව ඉංගි‍්‍රසියෙන් ප්‍රකාශ කරන ආකාරය පැහැදිලි කිරීමට සූදානමින් සිටින Say it in English, සේවා නියෝජිතයකු හා සම්බන්ධ විය හැකිය.පෙබරවාරි මස නියමු අදියරෙන් ආරම්භ කළ එම සේවාව මේ වන විට මිලියන 7 කට අධික ඩයලොග් පාරිභෝගික ජාලය සඳහා සේවා සැපයීම සඳහා පූර්ණ වශයෙන් සන්නද්ධ වී සිටින අතර ඩයලොග් පෙර ගෙවුම් හෝ පසු ගෙවුම් සබඳතා යොදා ගනිමින් ශ්‍රී ලංකාවේ ඕනෑම ප්‍රදේශයක සිට මෙම සේවාව ලබාගැනීම සඳහා සම්බන්ධ විය හැකිය.මේ සේවාව ව්‍යාපාර කටයුත්තකට වඩා වැඩි යමක්, ඉන් ඔබ්බට ගිය ජාතික සේවාවක්. ඕනෑම ශ්‍රී ලාංකිකයෙකුට මෙම සේවාව ලබාදෙන වෘත්තිකයෙකුට කතා කරලා තමන්ට අවශ්‍ය වචනය හෝ වාක්‍යය ඉංගී‍්‍රසියෙන් කියන ආකාරය ඒ මොහොතේදීම අසා දැනගන්න පුළුවන්.” ඩයලොග් සමූහ ප්‍රධාන අලෙවි නිලධාරී නුෂාඩ් පෙරේරා පැවැසීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>08</month>
      <day>14</day>
    </date>
    <link>http://www.silumina.lk/2011/08/14/_art.asp?fn=aj1108146</link>
    <topic>මොබිටෙල් m Ticketing සේවාවට ජගත් සම්මානයක්</topic>
    <author/>
    <content>මොබිටෙල් m Ticketing සේවාවට ජගත් සම්මානයක්ශ්‍රී ලංකා ටෙලිකොම් මොබිටෙල් සමාගම ඉන්දියාවේ පසුගියදා පැවැති 2011 දකුණු ආසියානු m Billionth සම්මාන උලෙළෙදී විශේෂ ඇගැයීමකට ලක්විය. දකුණු ආසියානු කලාපයේ තොරතුරු තාක්ෂණ සහ විදුලි සංදේශ ක්‍ෂේත්‍රයේ අනෙකුත් තරගකරුවන් ද සහභාගි වූ එම සම්මාන උලෙළේදී mTravel අංශය යටතේ මොබිටෙල් සමාගමේ m Ticketing සේවාවට මෙම ජයග්‍රාහී සම්මානය හිමිවිය.ප්‍රවාහන සහ සංචාරක ක්‍ෂේත්‍රයේ උන්නතිය උදෙසා තොරතුරු තාක්ෂණයේ දියුණුව උපරිමයෙන් යොදාගත හැකි ආකාරය පිළිබඳ හොඳම උදාහරණයක් ලෙස මොබිටෙල් m Ticketing හඳුන්වාදිය හැකිවේ. දැනුමෙන් පරිපූර්ණ සමාජයක් ඇතිකරවීමට ඩිජිටල් තාක්ෂණය මනාව යොදවා ගැනීම අවශ්‍යම කරුණකි.ඉන්දියාවේ Digital Empowerment Foundation මඟින් සංවිධානය කරනු ලැබූ 2011 දකුණු ආසියානු m Billionth සම්මාන උලෙළ සහ එහි විශේෂ ජූරි සභාව සඳහා ශ්‍රී ලංකාවේ ICT නියෝජිතායතනය ද හවුල්කාරිත්වය දැරීය.දුරකථන ඇමතුමකින් ඉතාම පහසුවෙන් තම නගරාන්තර දුම්රිය ගමන් ටිකට් පත් වෙන්කර ගැනීමේ හැකියාව ලබාදෙමින් දුම්රිය අධිකාරිය සමඟ සහයෝගීව මොබිටෙල් m Ticketing හඳුන්වා දෙන ලද්දේ 2009 වර්ෂයේදීය.අංක 365 ඇමතීමෙන් මොබිටෙල් පාරිභෝගිකයන් හට මෙම සේවාව ලබාගැනීමේ හැකියාව තිබේ. ටිකට් පත් වෙන්කර ගැනීම සඳහා පෙර දිනයක දුම්රිය ස්ථානයටම යාමට ඇති අවශ්‍යතාව ඉවත් කරමින් දුම්රිය මඟීන්ට නව අත්දැකීමක් ලබාදෙන්නට එම සේවාවට හැකි වෙයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>08</month>
      <day>14</day>
    </date>
    <link>http://www.silumina.lk/2011/08/14/_art.asp?fn=aj1108147</link>
    <topic>මහජන බැංකුවේ ආරම්භය</topic>
    <author>ඡායාරූපය - රංජිත් පී. නිශ්ශංක</author>
    <content>මහජන බැංකුවේ ආරම්භයමහජන බැංකු 50 වැනි සංවත්සරයට පොල්ගහවෙල ශාඛාවේ පැවැති උත්සවයකදී කුරුණෑගල මහජන බැංකු ප්‍රාදේශීය ප්‍රධාන කාර්යාලයේ සහකාර කළමනාකාරිනි කේ. ඩි. අශෝකා පතිරණ මහත්මියට පොල්ගහවෙල ශාඛාවේ කළමනාකරු නන්ද හිඳකරල්දෙණිය මහතා මහජන බැංකුව පිහිටවූ අවස්ථාවේ ‘සිළුමිණ’ පුවත්පතේ ඒ පිළිබඳ පළවූ ප්‍රධාන පුවත ඇතුළත් පුවත්පත් පෙන්වූ අයුරු.ඡායාරූපය - රංජිත් පී. නිශ්ශංකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>08</month>
      <day>14</day>
    </date>
    <link>http://www.silumina.lk/2011/08/14/_art.asp?fn=aj1108148</link>
    <topic>රෙදිවල පැල්ලම් ඉවත් කරන ‘වැනිෂ්’</topic>
    <author/>
    <content>රෙදිවල පැල්ලම් ඉවත් කරන ‘වැනිෂ්’“රෝස පැහැය විශ්වාස කරන්න. කුණු පැල්ලම් අමතක කරන්න” යන තේමාව යටතේ රෙකිට් බෙන්කිසර් සිය නිෂ්පාදනය වන “‘වැනිෂ්’ රෙදි වල කුණු පැල්ලම ඉවත් කරණය” ඉදිරිපත් කරයි. ජනපි‍්‍රයතම ගෘහස්ත, සෞඛ්‍ය හා පෞද්ගලික සනීපාරක්ෂණ වෙළෙඳ නාමයන් නිෂ්පාදනය කිරීම පිළිබඳ ලෝක දැවැන්තයකු වන රෙකිට් බෙන්කිස්ටර් විසින් ජීවන විලාසය දියුණු කිරීම හා ලොව වටා ජනතාවට ආරක්ෂාව සැපයීමේ වගකීම නැවත වරක් සියතට ගනිමින් මෙය නිෂ්පාදනය කරනු ඇත.“අපි මෙහි දී කාර්ය බහුල ගෘහනියන්ගේ හා වැඩ කරන මවුවරුන්ගේ වේගයෙන් වෙනස් වන කාර්ය බහුල ජීවන විලාසයන් සහ වෙළෙඳ පොළ සමීක්ෂණ සැලකිල්ලට ගත්තා. මෙහිදී අපට වැටහුණා සාමාන්‍ය පැල්ම් මෙන් ම තද පැල්ම් ද ඉවත් කළ හැකි, එමෙන් ම ඩ්‍රයි ක්ලීන් කිරීමට වැය වන අනවශ්‍ය වියදම් කපා හරින, අඩු වියදම් ක්‍රමයක අවශ්‍යතාවය” රෙකිට් හි අලෙවි අධ්‍යක්ෂ රිස්වාන් සෙයිඩ් ටන්සිම් පැවැසීය.භාවිතය ප්‍රායෝගික හා පහසු කරන ක්‍රියාකාරී ගුණාංග ගොන්නක් ලබාදීම මඟින්, පැල්ලම් ඉවත් කිරීම සඳහා පළමු තේරීම බවට ‘වැනිෂ්’ පත් කිරීම අපේ අරමුණයි. වැනිෂ් නියෝජ්‍ය සන්නාම කළමනාකාර ක්‍රිෂාන්කර් ජනතානන් පැවැසීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>08</month>
      <day>14</day>
    </date>
    <link>http://www.silumina.lk/2011/08/14/_art.asp?fn=aj1108149</link>
    <topic>සන්සිටි සේවා අගනුවරින් එපිටට</topic>
    <author/>
    <content>සන්සිටි සේවා අගනුවරින් එපිටටසන්සිටි ප්‍රොපටි ඩෙවෙලොපර්ස් සමාගම තම ව්‍යාපාරික කටයුතු කොළඹ නගරයෙන් එහාට ව්‍යාප්ත කරයි. රොස්මිඩ් ටවර්ස්, හෝටන් ටවර්ස්, හෝටන් රීජන්සි ඇතුළු කොළඹ හොඳම සුඛෝපභෝගී නිවාස සංකීර්ණ ඉදිකළ සන්සිටි ප්‍රොපටි ඩෙවෙලොපර්ස් සමාගම සියලු දෙනාටම ගෙවිය හැකි මිලට සුඛෝපභෝගිත්වය පිරිනැමීමේ අරමුණ ඇතිව එහි ව්‍යාපාරික කටයුතු අගනුවරෙන් එහාට ව්‍යාප්ත කරයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>08</month>
      <day>14</day>
    </date>
    <link>http://www.silumina.lk/2011/08/14/_art.asp?fn=aj11081410</link>
    <topic>සිංගප්පූරුවේ හයිබ්‍රිඩ් මෝටර්ස්</topic>
    <author>ඡායාරූපය - චින්තක කුමාරසිංහ</author>
    <content>සිංගප්පූරුවේ හයිබ්‍රිඩ් මෝටර්ස්සිංගප්පූරුවේ හයිබ්‍රිඩ් මෝටර්ස් සමාගමට අනුබද්ධිත හයිබ්‍රිඩ් මෝටර්ස් ලංකා පෞද්ගලික සමාගම ශ්‍රී ලංකාවේ ව්‍යාපාරික කටයුතු අරඹයි. එම අවස්ථාව උදාවන්නේ එම සමාගම නවීනතම තාක්ෂණයෙන් යුත් ඉංජිනේරු ආයතනයක් වශයෙන් සිංගප්පූරුවේ පිහිටුවීමෙන් හරියටම වසර 04කට පසුවය.හයිබ්‍රිඩ් මෝටර්ස් ලංකා (පුද්ගලික) සමාගම එම ඉංජිනේරු ආයතනයේ දී හයිබ්‍රිඩ් තාක්ෂණය උපයෝගී කර ගනිමින් ශ්‍රී ලංකාවේ හයිබ්‍රිඩ් මෝටර් රථ හිමිකරුවන්ට නිරන්තරයෙන් උසස්තම නඩත්තු හා සේවා පහසුකම් සපයනු ඇත.හයිබ්‍රිඩ් මෝටර්ස් ලංකා සමාගමේ ප්‍රධාන ඉංජිනේරු රොබට් වයිට් ප්‍රකාශ කළේ ජනතාව තුළ තාක්ෂණය හේතුවෙන් තර්ජනයක් ඇති වන අවස්ථාවලදී පෙරට පැමිණීම තම කාර්යය බවයි. සමාගමේ විකුණුම් අධ්‍යක්ෂ අස්ලි ඉස්මයිල් ප්‍රකාශ කළේ ශ්‍රී ලංකාවේ පළමු හයිබ්‍රිඩ් ඉංජිනේරු ආයතනය පිහිටුවමින්, ව්‍යාපාර සංවර්ධන කටයුතු පුළුල් කිරීමට අපේක්ෂා කරන බවයි.ඡායාරූපය - චින්තක කුමාරසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>08</month>
      <day>14</day>
    </date>
    <link>http://www.silumina.lk/2011/08/14/_art.asp?fn=aj11081411</link>
    <topic>කුරුණෑගල පාසල් 500 ක දන්ත සෞඛ්‍ය වැඩසටහන්</topic>
    <author/>
    <content>කුරුණෑගල පාසල් 500 ක දන්ත සෞඛ්‍ය වැඩසටහන්සිග්නල්, ශ්‍රී ලංකා දන්ත වෛද්‍ය සංගමය සමඟ එක්ව ලිව් ලර්න් ලාෆ් ව්‍යාපෘතියේ දෙවන අදියරෙහි කොටසක් වශයෙන් කුරුණෑගල දිස්ත්‍රික්කයේ පාසල් 500 ක් ඉලක්ක කර ගනිමින් කඩිනම් මුඛ සෞඛ්‍ය සත්කාරක වැඩසටහනක් අරඹයි.එම වැඩසටහන ක්‍රියාත්මක වනුයේ සිග්නල් සහ ලෝක දන්ත වෛද්‍ය සංගමය එක්ව ලොව පුරා ක්‍රියාත්මක කෙරෙන දන්ත සෞඛ්‍ය සත්කාරක ව්‍යාපෘති 30 න් එකක් වශයෙනි. පස් වසරක සහයෝගීතාවයකින් අනතුරුව වසර 2010 දී ව්‍යාපෘතියේ දෙවන අදියරට පිවිසුනු අතර එහිදී ෆ්ලෝරයිඩ් සහිත දන්තාලේපයකින් දිනකට දෙවරක් දත්මැදීම මගින් සිය දන්ත සෞඛ්‍ය රැකගැනීම සඳහා විශේෂයෙන් දරුවන් දිරිගැන්වීම සිදුකෙරුණි.සෑම පාසලකින් ම සිසුන් පස් දෙනකු සහ ගුරුවරයකු බැගින් තෝරා ගනිමින් ‘පාසල් සෞඛ්‍ය සංගම්’ පිහිටුවා ඒ ඔස්සේ මෙම ලිව් ලර්න් ලාෆ් ව්‍යාපෘතිය ක්‍රියාවට නැංවෙනු ඇත. මෙම වැඩසටහන ඔස්සේ සිසුන්ට දන්ත සෞඛ්‍ය පිළිබඳව මූලික දැනුම ලබාදෙමින් ඔවුන්ව සෞඛ්‍ය උපදේශකයින් වශයෙන් පුහුණු කෙරේ. මෙම සෞඛ්‍ය සංගම් වෙත මුඛ සෞඛ්‍ය රැක ගැනීමේ පණිවිඩය ව්‍යාප්ත කිරීම සඳහා අවශ්‍ය පහසුකම් ලබාදෙනු ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>08</month>
      <day>14</day>
    </date>
    <link>http://www.silumina.lk/2011/08/14/_art.asp?fn=aj11081412</link>
    <topic>ශ්‍රී ලංකන් එයාර්ටැක්සි සේවාව</topic>
    <author/>
    <content>ශ්‍රී ලංකන් එයාර්ටැක්සි සේවාවශ්‍රී ලංකන් ගුවන් සමාගම විසින් නියමිත කාල සටහනකට අනුව, නුවරඑළිය නගරයට ක්‍රියාත්මක කරන ලද එයාර්ටැක්සි සේවා නැවත දන්වන තෙක් අත්හිටුවීමට තීරණය කර ඇත.දැනට නුවරඑළිය නගරයේ පවතින අයහපත් කාලගුණ තත්ත්වය හේතුවෙන් එම තීරණය ගත් බව සමාගම පවසයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>08</month>
      <day>14</day>
    </date>
    <link>http://www.silumina.lk/2011/08/14/_art.asp?fn=aj11081413</link>
    <topic>වැඩෙන වයසේ ළදරුවන් සඳහා</topic>
    <author>ඡායාරූපය -රුවන් සිල්වා</author>
    <content>වැඩෙන වයසේ ළදරුවන් සඳහානෙස්ලේ සමාගම වැඩෙන වයසේ ළදරු කිරි ආහාරයක් හඳුන්වා දෙයි. DHA  සහ PREBIO හි ද්විත්ව ප්‍රතිලාභයන් මෙරටට හඳුන්වා දෙන ප්‍රථම හා එකම නිපැයුම වන නෙස්ලැක් එක්සෙලා 1 මෙරට ළදරු පෝෂණ නිෂ්පාදනයන් අතර මහත් පෙරැළියක් ඇති කිරීමට සමත් වනු නොඅනුමාන බව කළමනාකාර අධ්‍යක්ෂ ඇලොයි හොෆ්බාර් මහතා කියයි.“නෙස්ලැක් එක්සෙලා 1 ප්ලස් යනු ස්විට්සර්ලන්තයේ ලෝසෙන් හි පිහිටි ලොව කීර්තිමත් නෙස්ලේ පර්යේෂණ මධ්‍යස්ථානය විසින් සකසන ලද වට්ටෝරුවක් අනුව වයස අවුරුදු 1 - 3 දක්වා ළදරුවන් වෙනුවෙන් නිපදවන ලද වැඩෙන වයසේ ළදරුවන්ගේ කිරි වට්ටෝරුවකි.ඡායාරූපය -රුවන් සිල්වාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>08</month>
      <day>14</day>
    </date>
    <link>http://www.silumina.lk/2011/08/14/_art.asp?fn=aj11081414</link>
    <topic>ආසියාවේ විශිෂ්ටම වෙළෙඳ නාමය බ්‍රැන්ඩික්ස්</topic>
    <author/>
    <content>ආසියාවේ විශිෂ්ටම වෙළෙඳ නාමය බ්‍රැන්ඩික්ස්බ්‍රැන්ඩික්ස් සමූහයේ ප්‍රධාන මානව සම්පත් නිලධාරී ඉෂාන් දන්තනාරයන සහ සමූහයේ ආයතනික සන්නිවේදන ප්‍රධානී අනුක් ද සිල්වා මහත්වරුන් බ්‍රැන්ඩික්ස් විසින් හිමිකර ගත් සම්මාන අතැතිව.රටවල් 37 ක සහභාගිත්වයෙන් සිංගප්පූරුවේදී පැවැති ගෞරවනීය ජාත්‍යන්තර සමුළුවකදී “ආසියාවේ විශිෂ්ටතම වෙළෙඳ නාමය” සහ “විශිෂ්ටතම සේවායෝජක වෙළෙඳ නාමය” ලෙස ඇගැයීමට ලක්වෙමින් ද්විත්ව සම්මානයෙන් බුහුමන් ලබන්නට බ්‍රැන්ඩික්ස් ලංකා ලිමිටඩ් සමාගම සමත් වීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>08</month>
      <day>14</day>
    </date>
    <link>http://www.silumina.lk/2011/08/14/_art.asp?fn=aj11081415</link>
    <topic>පොන්ඩ්ස් ෆේස් වොෂ් නිපැයුම් පෙළක්</topic>
    <author/>
    <content>පොන්ඩ්ස් ෆේස් වොෂ් නිපැයුම් පෙළක්       පොන්ඩ්ස් ෆේස් වොෂ් සන්නාම කළමනාකාරිනී රුචිරෝ මොනි මහත්මිය නව නිෂ්පාදනය මාධ්‍ය වෙත හඳුන්වා දුන් අවස්ථාව.යුනිලිවර් සමාගම නවතම පොන්ඩ්ස් ෆේස් වොෂ් නිෂ්පාදන පෙළ හඳුන්වා දුන්නේය.කාන්තාවන්ගේ රූප ලාවණ්‍ය අවශ්‍යතා නිසි ලෙස හඳුනාගත් පොන්ඩ්ස් ශ්‍රී ලාංකික කාන්තාවන්ට ගැළපෙන රූපලාවන්‍ය විසඳුම් හඳුන්වාදීමට පුරෝගාමීව ක්‍රියා කළ නිෂ්පාදනයකි.ඒ අනුව පොන්ඩ්ස් විවිධ වයස් කණ්ඩායම්වලට අයත් කාන්තාවන්ගේ විවිධ චර්ම සත්කාරක අවශ්‍යතාවයන් සපුරාලන පුළුල් නිෂ්පාදන පෙළක් පාරිභෝගිකයින් වෙත සපයන අතර වර්තමානයේදී සම පැහැපත් කිරීම, තෙල් ගතිය පාලනය කිරීම, තෙතමනය ඇතිකිරීම හා සමේ වයස්ගත පෙනුම දුරුකිරීම ආදී වශයෙන් වන විවිධ චර්ම අවශ්‍යතා සඳහා වන නිෂ්පාදන රැසක් පොන්ඩ්ස් නිෂ්පාදන පෙළට අයත් බව යුනිලීවර් සමාගම කියයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>08</month>
      <day>14</day>
    </date>
    <link>http://www.silumina.lk/2011/08/14/_art.asp?fn=aj11081416</link>
    <topic>ආසියා සාගර කලාප සමුළුව</topic>
    <author>ඡායාරූප – විමල් කරුණාතිලක</author>
    <content>ආසියා සාගර කලාප සමුළුවඑන වසරේ කොළඹ දී පැවැත්වීමට නියමිත වරායන් පිළිබඳ ජාත්‍යන්තර සංවිධානයේ ආසියා සාගර කලාපීය සමුළුව පිළිබඳ දැනුම් දීමේ මාධ්‍ය සාකච්ඡාවට එක්වූ SEMS Global USA හි සාමාන්‍යාධිකාරි අභිෂේක් දාස්, වරාය පිළිබඳ ජගත් සංවිධානයේ මහලේකම් සුසුම් නරුසේ, වරාය හා මහාමාර්ග නියෝජ්‍ය අමාත්‍ය රෝහිත අබේගුණවර්ධන, ශ්‍රී ලංකා වරාය අධිකාරියේ සභාපති ආචාර්ය ප්‍රියත් බන්දු වික්‍රම හා වරාය අධිකාරියේ කළමනාකරණ අධ්‍යක්ෂ කැප්ටන් නිහාල් කැප්පෙටිපොළ මහත්වරු.ඡායාරූප – විමල් කරුණාතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>08</month>
      <day>14</day>
    </date>
    <link>http://www.silumina.lk/2011/08/14/_art.asp?fn=aj11081417</link>
    <topic>ආපිකෝ නැනෝ තාක්ෂණයෙන් වායු පවිත්‍රකාරක විදුලි බුබුලක් නිපදවයි</topic>
    <author/>
    <content>ආපිකෝ නැනෝ තාක්ෂණයෙන් වායු පවිත්‍රකාරක විදුලි බුබුලක් නිපදවයිආපිලයිට් විදුලි බුබුලු සඳහා තරු පහේ ප්‍රමිති සහතිකය පිරි නැමූ අවස්ථාව රෝහණ නීලගොල්ල, ශාන්ත කුලරත්න (බෙදාහැරීම් අධ්‍යක්ෂ), ආචාර්ය, ලලිත් එන්. සෙනවීර (අධ්‍යක්ෂ ජනරාල්/ ප්‍රධාන විධායක නිලධාරි, ශ්‍රී ලංකා ප්‍රමිති ආයතන මහත්වරු.‘ආපිකෝ ආපිලයිට්’ මෙරට පළමු නැනෝ තාක්ෂණයෙන් නිපදවන වායු පවිත්‍රකාරක CFL විදුලි බුබුල දැන් වෙළෙඳපොළ ට හඳුන්වා දී තිබේ. මේ නිෂ්පාදනයේ සුවිශේෂත්වය වන්නේ, එමගින් විදුලි බුබුල දැල්වෙන පරිසරයේ විෂ බීජ හා බැක්ටීරියාවන් විනාශ කිරීම, වාතයේ වූ විෂ සහිත හා දූෂිත බව විනාශ කිරීම, අප්‍රසන්න දුගඳ දුරු කිරීම, වාතාශ්‍රයේ ගුණාත්මක බව හා සෞඛ්‍යාරක්ෂිත බව වර්ධනය කිරීම ය.දුමාරය හා අපවිත්‍ර වාතය නිතර නැඟෙන මුළුතැන්ගෙය, බිත්ති මත දිළීර සෑදෙන නිවාස, ආපනශාලා, වැඩි පිරිසක් රැඳෙන කර්මාන්ත ශාලා, රෝහල්, රසායනාගාර, මාවත් අද්දර පිහිටි සාප්පු අවම ඉඩකඩක් හිමි ව්‍යාපාරික ස්ථාන ආදී වායු දූෂණයකට ලක් වන ස්ථාන සඳහා මේ විදුලි බුබුල බොහෝ ඵලදායි බව රිචඩ් පීරිස් ඩිස්ට්‍රිබියුටර්ස් ව්‍යාපාර සංවර්ධන කළමනාකරු, රෝහණ නීලගොල්ල මහතා පැවසීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>08</month>
      <day>21</day>
    </date>
    <link>http://www.silumina.lk/2011/08/21/_art.asp?fn=aa1108211</link>
    <topic>තොරතුරු සත්‍ය නම් පළ කරන්න පැකිළෙන්න එපා!</topic>
    <author>චන්දන බණ්ඩාර</author>
    <content>රජයේ පත්තරයක වුණත්...- ජනපතිචන්දන බණ්ඩාරතොරතුරු සත්‍ය නම් කිසිම මාධ්‍යයක් එය වාර්තා කිරීමට බිය විය යුතු නැතැයි මහින්ද රාජපක්ෂ ජනාධිපතිතුමා පවසයි.වාර්තා කරනු ලබන තොරතුර සත්‍ය නම් රාජ්‍ය හා පෞද්ගලික යන කුමන මාධ්‍යයක් වුවත් එකී ප්‍රවෘත්තිය පළ කිරීමට පැකිළිය යුතු නැති බවත් නිදහස් ජනමාධ්‍ය වාර්තාකරණයකට උචිත පරිසරය සකස් කොට ඇති බවත් ජනාධිපතිතුමා පැවසු බව රජයේ ඉහළ පෙළේ ප්‍රකාශකයෙක් සිළුමිණට කීය.ජනාධිපතිතුමා මේ අදහස් පළ කොට ඇත්තේ එක්තරා දිනපතා පුවත්පතක පළ වූ ප්‍රධාන සිරස්තලයක් සම්බන්ධව ඇමැති මණ්ඩල රැස්වීමේදී මතු වූ කතාබහකදීය.ජනාධිපතිතුමා පළ කළ අදහස අගය කරමින් ඇමැති විමල් වීරවංශ මහතා ඇතුළු තවත් ඇමැතිවරුන් කිහිප දෙනකු අදහස් පළ කොට ඇති බවත් දැනගන්නට ඇත. සත්‍ය කරුණු මහජනතාවට දැනගැනීමට සැලැස්වීම ජනමාධ්‍ය ආයතනවල කාර්යභාරය බවත් ඒ සඳහා රාජ්‍ය හා පෞද්ගලික යන මාධ්‍යයන්ට නිදහස තිබෙන බවත් මෙහිදී සාකච්ඡාවට භාජන වී තිබේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>08</month>
      <day>21</day>
    </date>
    <link>http://www.silumina.lk/2011/08/21/_art.asp?fn=aa1108212</link>
    <topic>ඇතැමුන් ඇත්ත දැන දැනම අපට අවලාද නඟනවා</topic>
    <author>අමල් යශෝමන් ජයසිංහ</author>
    <content>යුද අපරාධ චෝදනා ගැන කියමින්ආරක්ෂක ලේකම්අමල් යශෝමන් ජයසිංහයුද අපරාධ චෝදනා සම්බන්ධයෙන් ශ්‍රී ලංකාව ලබාදුන් සාධනීය පිළිතුරුවලින් සෑහීමකට පත් නොවන ඇතැම් විදෙස් බලවේග උත්සාහ දරමින් සිටින්නේ තමනට අවනත දුර්වල රජයක් ශ්‍රී ලංකාවේ ඇතිකැර ගැනීමට යැයි ආරක්ෂක ලේකම් ගෝඨාභය රාජපක්ෂ මහතා සඳහන් කරයි.ඒ මහතා මේ බව පැවසූයේ ජාතික සංවිධාන එකමුතුව සංවිධානය කළ “යුද අපරාධ කුමන්ත්‍රණය පරදවමු” යන මැයෙන් පැවැති සම්මන්ත්‍රණයක දීය.ත්‍රස්තවාදය පරාජය කිරීමේ සටනේදී සියලුම දෙනා එකට එක්වී කටයුතුª කළා මෙන් ශ්‍රී ලංකාවට එරෙහි දුෂ්ට බලවේග පරාජය කිරීමට භේද නොතකා එකමුතු විය යුතුව ඇති බවත් හෙතෙම කීය. සංවර්ධන මාවතට පිවිස සාමකාමී රටක් ලෙසට ඉදිරියට යන ගමනේදී රජය ආරක්ෂා කරනු වෙනුවට චෝදනා කරන්නවුන්ගේ සුළු ලාභ ප්‍රයෝජන තකා ඔවුනට සාවද්‍ය තොරතුරු සපයන්නේ රටට විරුද්ධ පුද්ගලයන් බවත් ආරක්ෂක ලේකම්වරයා පෙන්වා දුන්නේය.එහිදී තවදුරටත් අදහස් දැක්වූ ආරක්ෂක ලේකම්වරයා මෙසේ ද කීය.අපට කරන චෝදනාව යටත් වන්නට පැමිණි එල්.ටී.ටී.ඊ. අයව ඝාතනය කළ බවයි. ප්‍රභාකරන්ගේ මවුපියන්, මුහුදු කොටි නායක සුසෙයිගේ බිරිය හා දරුවන්, තමිල් චෙල්වම්ගේ බිරිය ඇතුළු බොහෝ දෙනකුගේ ජීවිත ආරක්ෂක හමුදාව සුරක්ෂිත කළා. සිවිල් වැසියන් නැවත පදිංචි කළා. කොටි සාමාජිකයන් එකොළොස් දහසක් පුනරුත්ථාපනය කළා. නිරායුධ සිවිල් වැසියන් ඝාතනය කළා කියන චෝදනාව අප කිසිවකු පිළිගන්නේ නැහැ. අප සියලු දෙනා පක්ෂ පාට භේද කිසිවක් නොබලා එකාවන්ව එකමුතු විය යුතු බව පැවසූ ඒ මහතා එයින් දුෂ්ට බලවේග පරාජය කිරීමට හැකිවනු ඇති බව ද කීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>08</month>
      <day>21</day>
    </date>
    <link>http://www.silumina.lk/2011/08/21/_art.asp?fn=aa1108213</link>
    <topic>අලි ප්‍රතිඵල ලබන සතියේ</topic>
    <author/>
    <content>- ඇමැති එස්. එම්. චන්ද්‍රසේනමෙරට ප්‍රථම අලි සංගණනයේ ප්‍රතිඵල ලබන සතියේ නිකුත් කිරීමට හැකි බවත්, ලංකාවේ අලි වැඩි වුවත් අඩු වුණත් මේ සංගණනයේ ප්‍රතිඵල අනුව අලි මිනිස් ගැටුමට ස්ථිර දිගු කාලීන තිරසාර විසඳුමක් සකස් කරන බවත් වනජීවි හා ගොවිජන සේවා ඇමැති එස්. එම්. චන්ද්‍රසේන මහතා පවසයි.පේරාදෙණිය විශ්ව විද්‍යාලයේ විද්‍යාඥයන් වනජීවි සංරක්ෂණ දෙපාර්තමේන්තුවේ ඉහළ නිලධාරීන් එක්ව මේ දිනවල අලි සංගණනයේ ලැබුණු දත්ත සමීක්ෂණය කරන බවත් පැවසු ඇමැතිවරයා සංගණනයේ ප්‍රතිඵල නිකුත් කරන්නේ විද්‍යාත්මක ගවේෂණයකින් පසුව බව ද පැවැසීය.අලි සංගණනයේ වැදගත්කම පිළිබඳව මහා සඟරුවන රටේ වියත්හු අදහස් පළ කළහ. සමහර සංවිධාන අලි සංගණනයට විරුද්ධ හා බාධා ලෙස හැසුරුණු බව පෙන්වා දුන් චන්ද්‍රසේන මහතා ඒ සංවිධාන තිබෙන බව දන්නේත් මේ අලි සංගණනය ආරම්භ කළ වේලාවේ බව ද ඒ සංවිධානවල කිසිම පුද්ගලයෙක් අලි සුරැකීම පිළිබඳව තමා සමඟ කිසිම සාකච්ඡාවක් පවත්වා නැති බව ද පැවැසීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>08</month>
      <day>21</day>
    </date>
    <link>http://www.silumina.lk/2011/08/21/_art.asp?fn=aa1108214</link>
    <topic>පැසිෆික් එයාර් ලිෆ්ට් 22 දා සිට</topic>
    <author/>
    <content>ශ්‍රී ලංකා ගුවන් හමුදාව සහ ඇමෙරිකා ගුවන් හමුදාවන් එක්ව සංවිධානය කරන “පැසිෆික් එයාර් ලිෆ්ට් 2011” ඒකාබද්ධ පුහුණුවක් රත්මලාන ගුවන් තොටුපළේදී ලබන 22 - 27 දක්වා පැවැත්වේ.මෙම වැඩ සටහන ඇමෙරිකා එක්සත් ජනපද ශාන්තිකර ගුවන් හමුදාව විසින් ආසියා - ශාන්තිකර කලාපයේ රාජ්‍යයන් සඳහා ද්වි වාර්ෂිකව පවත්වන්නකි. 1997 වර්ෂයේ අරඹන ලද මෙම අභ්‍යාස මාලාවේ අට වැනි වැඩසටහන මෙම වසරේ පැවැත්වේ. මේ අභ්‍යාසයේදී වැඩි අවධානයක් යොමු කරනු ලබන්නේ මානුෂිය ආධාර හා ආපදා සහන ගුවනින් ලබා දීම සඳහා කලාපයේ විවිධ රාජ්‍ය හමුදාවන් අන්‍යෝන්‍ය සහයෝගයෙන් කටයුතු කිරීමය.ජපානයේ රඳවා ඇති ඇමෙරිකානු ගුවන් හමුදාවට අයත් සී 130 ගුවන් යානා තුනක් සමඟ මැලේසියානු රාජකීය ගුවන් හමුදාවේ, ඕස්ට්‍රේලියානු ගුවන් හමුදාවේ හා ශ්‍රී ලංකා ගුවන් හමුදාවේ සී 130 ගුවන් යානා මෙහි ක්ෂේත්‍ර පුහුණුවේ යෙදෙනු ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>08</month>
      <day>21</day>
    </date>
    <link>http://www.silumina.lk/2011/08/21/_art.asp?fn=aa1108215</link>
    <topic>පුස්කොළ පොත් සුරක්ෂිත කෙරේ</topic>
    <author>රමණී සුබසිංහ</author>
    <content>රමණී සුබසිංහදිවයින පුරා වෙහෙර විහාරස්ථානවල තැන්පත්කර ඇති පුස්කොළ පොත් සංරක්ෂණය කිරීම සඳහා රජය විශේෂ ව්‍යාපෘතියක් ආරම්භ කැර තිබේ.ඒ සඳහා මූලික වශයෙන් රුපියල් මිලියන පහක මුදලක් වෙන් කැර ඇති අතර පුස්කොළ පොත් සංරක්ෂණය සඳහා විශේෂ පුහුණුවකින් සමන්විත පිරිසක් යෙදවීමට ද නියමිතය. අගමැති දි.මු. ජයරත්න මහතා ගේ ප්‍රධානත්වයෙන් පසුගියදා අග්‍රාමාත්‍ය කාර්යාලයේ දී රැස්වූ මධ්‍යම සංස්කෘතික අරමුදලේ පාලක මණ්ඩල රැස්වීමේ දී මේ තීරණය ගෙන තිබේ.දිවයින පුරා වෙහෙර විහාරස්ථානවල පුස්කොළ පොත් දස ලක්ෂයකට අධිත ප්‍රමාණයක් ඇති බව ගණන් බලා ඇති අතර මේ ජාතික උරුමයන් අනාගත පරපුරට ආරක්ෂා කැර දීම ව්‍යාපෘතියේ මූලික අරමුණ වන බව සඳහන් ය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>08</month>
      <day>21</day>
    </date>
    <link>http://www.silumina.lk/2011/08/21/_art.asp?fn=aa1108216</link>
    <topic>පුංචි හපන්නු 321407ක් අද ශිෂ්‍යත්වය ලියති</topic>
    <author>සුභාෂිණී ජයරත්න</author>
    <content>සුභාෂිණී ජයරත්නවිභාග අපේක්ෂකයෝ 321407 ක් විභාග මධ්‍යස්ථාන 2772 දී අද පැවැත්වෙන ශිෂ්‍යත්ව විභාගයට පෙනී සිටිති.මෙවර ශිෂ්‍යත්ව විභාගයේ කිසිදු ප්‍රශ්න පත්‍රයක් විභාග ශාලාවෙන් පිටතට ගෙනයෑම සපුරා තහනම් කර ඇත. කිසිදු ප්‍රශ්න පත්‍රයක් හෝ ප්‍රශ්න පත්‍රයක කොටසක් හෝ ඡායා පිටපත් කිරීමට විභාග ශාලාධිපතිට, විභාග නිරීක්ෂකයන්ට හෝ විභාග කාර්ය මණ්ඩලයට අවසර නැති අතර මෙම උපදෙස් කඩකරන අයට එරෙහිව විභාග පනතට අනුව දැඩි දඬුවම් ලබාදීමට විභාග දෙපාර්තමේන්තුව සූදානමින් සිටී.විභාග කොමසාරිස් ජනරාල්වරයා ඉදිරියේදී නිවේදනය කරන තෙක් ඒවා රහස්‍ය ලේඛන බවට පත්වන අතර යම් පුද්ගලයෙක් ප්‍රශ්න පත්‍ර පිටකර මුද්‍රණය කොට ප්‍රකාශයට පත් කිරීම නීති විරෝධී බවත් විභාග කොමසාරිස් ජනරාල් අනුර එදිරිසිංහ මහතා ප්‍රකාශ කරයි.විභාග කොමසාරිස්වරයා සඳහන් කරන පරිදි ශිෂ්‍යත්ව විභාගයට පිළිතුරු ලිවීම සඳහා කළු හෝ නිල් පෑනක් හෝ හොඳම වර්ගයේ එච්.බී.වර්ගයේ පැන්සලක් භාවිතයට ගත හැක.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>08</month>
      <day>21</day>
    </date>
    <link>http://www.silumina.lk/2011/08/21/_art.asp?fn=aa1108217</link>
    <topic>පිටි-තෙල්-ලුණු- සීනි වැඩිනම් පාසල් කැන්ටිමේ කෑම තහනම්</topic>
    <author>නිහාල් පී. අබේසිංහ</author>
    <content>නිහාල් පී. අබේසිංහමින් ඉදිරියට පාසල් ආපනශාලාවල පාන් පිටි මිශ්‍ර ආහාර, අධික මේද සහිත ආහාර, අධික සීනි සහිත ආහාර, අධික ලුණු සහිත ආහාර විකිණීම තහනම් කිරීමට රජය පියවර ගෙන ඇත. ඒ සමඟම සහල් පිටි මිශ්‍ර ආහාර, එළවුළු, කිරි පළතුරු බීම ජනපි‍්‍රය කරවීමට උපදෙස් ලබා දී තිබේ.අධ්‍යාපන අමාත්‍යාංශයේ පාසල් සෞඛ්‍ය හා පෝෂණ අංශය මඟින් මෙහෙයවන මේ වැඩ සටහන යටතේ සියලු උපදෙස් අධ්‍යාපන අමාත්‍යාංශ ලේකම්වරයා චක්‍ර ලේඛයක් මඟින් අධ්‍යාපන ක්ෂේත්‍රයේ සියලු නිලධාරීන්ට දන්වා ඇත.පාසල් දූ දරුවන් සියලු දෙනා දැන උගත් නිරෝගී ක්‍රියාශීලි දරු පරපුරක් කිරීම මෙහි ප්‍රධාන අරමුණයි.අපේ රටේ සිසු පරපුර පාන් පිටි මිශ්‍ර ආහාර, තෙල් අධික ආහාර, ලුණු හා සීනි බහුල ආහාර ගැනීමෙන් ස්ථුලතාව, තරබාරුකම, දන්ත රෝග, අස්ථි දුර්වල වීම, හෘද රෝග, දියවැඩියාව හා පිළිකා වැනි පෝෂණය ආශි‍්‍රත රෝග රැසකට යොමුවන බව අධ්‍යාපන අමාත්‍යාංශයේ සෞඛ්‍ය හා පෝෂණ අංශයේ අධ්‍යක්ෂිකා රේණුකා පීරිස් මහත්මිය පවසන්නීය. හාල් පිටි මිශ්‍ර ආහාර ගැනීම මඟින් පාන් පිටි මිශ්‍ර ආහාර ගැනීමට වඩා සෞඛ්‍යමය නිරෝගි ඥානවන්ත මතක ශක්තිය වැඩි සිසු පරපුරක් බිහිවන බව අලුත් සමීක්ෂණයක් මඟින් පැහැදිලිව ඔප්පු කර ඇතැයි ඇය පැවැසුවාය.අධ්‍යාපන ඇමැති බන්දුල ගුණවර්ධන මහතාගේ උපදෙස් පරිදි ක්‍රියාත්මක මේ වැඩ පිළිවෙළ අනුව ලබන වසරේ ආපනශාලා ටෙන්ඩර් ප්‍රදානය කරන විට මේ නීතිරීති අනුගමනය කිරීමට පොරොන්දු වන අයට පමණක් ආපන ශාලා ටෙන්ඩර් ප්‍රදානය කරන බවත් රේණුකා පීරිස් මහත්මිය පවසයි.මේ යටතේ පාන් පිටිවලින් සෑදු පාන්, බනිස්, වියන් රෝල්, පැටිස්, බිස්කට්, මාළු පාන්, රොටි අලෙවි කිරීම තහනම් කර ඇත.මීට අමතරව ගැඹුරු තෙලේ බදින ලද ආහාර (රෝල්ස් - කට්ලස්) ආදිය මේද අධික ආහාර (සොසේජස් පේස්ට්‍රි), අධික සීනි සහිත ආහාර, අයිස් පලම්, චොක්ලට්, චොක්ලට් දවටන ආහාර ද අලෙවියෙන් වළකින ලෙස පාසල් ආපන ශාලා හිමියන්ට අධ්‍යාපන අමාත්‍යාංශය දන්වා ඇත.අධික ලුණු සහිත ආහාර ද පාසල් ආපන ශාලාවල විකිණීම වළකින ලෙස අධ්‍යාපන අමාත්‍යාංශය විශේෂ චක්‍ර ලේඛයක් මඟින් දන්වා ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>08</month>
      <day>21</day>
    </date>
    <link>http://www.silumina.lk/2011/08/21/_art.asp?fn=aa1108218</link>
    <topic>කුගනාදන් සිද්ධිය හෙළි වෙලා එන්.ජී.ඕ. නඩය හැකිළිලා</topic>
    <author/>
    <content>උදයන් පුවත්පතේ ප්‍රවෘත්ති කර්තෘ ජී. කුගනාදන් මහතාට පහරදීමේ සිද්ධිය දඩමීමා කැරගෙන ආණ්ඩුව අසීරුවට ලක් කිරීමට එක්තරා කණ්ඩායමක් ගත් උත්සාහය ලත් තැනම ව්‍යර්ථ වී ඇතැයි දැනගන්නට ඇත.කුගනාදන් මහතාට පහර දුන් අපරාධකරුවා සහ ඔහුට කොන්ත්‍රාත්තුව බාර දුන් පුද්ගලයා වහාම අනාවරණය කැර ගැනීමට පොලිසිය සමත් විය. එහෙත් ඊට ප්‍රථම එක්තරා මාධ්‍ය සංවිධාන කිහිපයක් මේ සිද්ධිය ආණ්ඩුවේ අනුදැනුම මත සිදුවී ඇති බව කියමින් විදේශ රටවල පවා අසත්‍ය ප්‍රචාරයක් ගෙන ගියේ ය.ඔවුන් විරෝධතා ව්‍යාපාරයක් සංවිධානය කළ අතර මේ සිද්ධියේ සුලමුල අනාවරණය වීමත් සමඟම ඔවුන් දැඩි අසීරුවට පත්වූ බවටත් තොරතුරු හෙළි විය.මීට පෙර පුද්ගලයන් අතුරුදන්වීම හා මාධ්‍යවේදීන්ට පහරදීමේ සිද්ධීන් අළලා ශ්‍රී ලංකා රජය හා ආරක්ෂක අංශ අසීරුවට ලක් කරවන ආකාරයේ විරෝධතා, ප්‍රචාර ගෙන ගිය කණ්ඩායමක් මේ සිද්ධිය සම්බන්ධයෙන් ද ක්‍රියාකාරී වෙමින් සිටියේ ය. මොවුන් රාජ්‍ය නොවන සංවිධානවලින් විශාල දීමනා හා වරප්‍රසාද ලබන කණ්ඩායමක් බවත් ප්‍රකට ය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>08</month>
      <day>21</day>
    </date>
    <link>http://www.silumina.lk/2011/08/21/_art.asp?fn=aa1108219</link>
    <topic>සිගරට් පැකට්ටුවට පිළිකා රූප</topic>
    <author>සුනිල් දයා අල්විස්</author>
    <content>සුනිල් දයා අල්විස්දුම්බීම සෞඛ්‍යයට අහිතකර විය හැකි ය යන කුඩා අකුරින් මුද්‍රිත නිවේදනය වෙනුවට සිගරට් ඉරීමෙන් වැළඳෙන පිළිකා හා හදවත් රෝග නිරූපණය වන චිත්‍ර සටහන් සිගරට් පැකට්වල සටහන් කිරීමේ නීතිය බලාත්මක කිරීමට දුම්කොළ හා මත්ද්‍රව්‍ය පිළිබඳ ජාතික අධිකාරිය පියවර ගෙන ඇත.මේ සඳහා අවශ්‍ය නීතිමය බලතල ලබා ගැනීමට නීතිපති දෙපාර්තමේන්තුවට යොමු කොට ඇති බව එම අධිකාරියේ සභාපති මහාචාර්ය කාලෝ ෆොන්සේකා මහතා පැවසීය.ජීවක පදනමේ මෙහෙයවීමෙන් පැවැති මාධ්‍ය හමුවකදී හෙතෙම මේ අදහස් පළ කෙළේය.රූපවාහිනි මාධ්‍යයෙන් ද දුම්වැටි හා මත්ද්‍රව්‍ය ඇතුළත් දර්ශනවලදී හිස් කොටු රාමු යෙදීම වෙනුවට දුම්වැටි හා මත්ද්‍රව්‍ය නිසා සෞඛ්‍ය හානිදායක බව සඳහන් කෙටි වැකි යෙදීමට ලබන මස 1 වැනිදා සිට ක්‍රියාත්මක කරන බව ද හෙතෙම පැවසීය. මෙරට දුම්පානයට ඇබ්බැහි වී සිටින ජනතාව සියයට සියයකින් මේ අහිතකර ඇබ්බැහි වීමෙන් වළක්වා ගැනීම අරමුණ බව කියා සිටි ෆොන්සේකා මහතා නීතිමය ආවරණය ලැබෙන්නේ නම් එම වැඩපිළිවෙළ ක්‍රියාත්මක කිරීමේ අසීරුවක් මතු වෙතියි තමා නොසිතන බව ද සඳහන් කෙළේය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>08</month>
      <day>21</day>
    </date>
    <link>http://www.silumina.lk/2011/08/21/_art.asp?fn=aa11082110</link>
    <topic>බාල නිල ඇඳුම් ළමයින්ට දෙන්න එපා</topic>
    <author/>
    <content>පාසල් ළමයින්ගේ නිල ඇඳුම් සඳහා තත්ත්වයෙන් බාල රෙදි පිළි ආනයනය කිරීමට කිසියම් නිලධාරි කණ්ඩායමක් උත්සාහ දරන බවට තොරතුරු ලැබී ඇති බවත් මේ සම්බන්ධයෙන් දැඩි අවධානයෙන් කටයුතු කැර එවැනි සිදුවීම් මැඬ පැවැත්වීමට වහාම පියවර ගන්නා ලෙස ජනාධිපතිතුමා ඇමැති මණ්ඩලයට උපදෙස් දී ඇතැයි රජයේ ඉහළ පෙළේ ප්‍රකාශකයෙක් සිළුමිණට කීය.හොඳම දේ ළමයින් සඳහාය යන තේමාවෙන් යුතුව රජය ළමයින්ගේ අධ්‍යාපනය හා සුබසාධනය සඳහා දැවැන්ත කාර්යබාරයක් ඉෂ්ට සිද්ධ කරමින් යන බවත් එහිදී නිල ඇඳුම් ලබාදීමත් උසස්ම තත්ත්වයෙන් සිදුවිය යුතු බවත් ජනාධිපතිතුමා අමැති මණ්ඩලයට පවසා ඇත.එහෙයින් පාසල් ළමයින් සඳහා නිල ඇඳුම් සැපයීමේ දී තත්ත්වයෙන් බාල රෙදි යොදා ගැනීමට කිසිසේත් ඉඩ නොතබන බවත්, මේ සම්බන්ධයෙන් ඇමැති මණ්ඩලය දැඩි අවධානයෙන් ක්‍රියා කළ යුතු බවත් ජනාධිපතිතුමා පවසා ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>08</month>
      <day>21</day>
    </date>
    <link>http://www.silumina.lk/2011/08/21/_art.asp?fn=aa11082111</link>
    <topic>මාර්ග අනතුරුවලින් දිනපතා 8 ක් මරුට</topic>
    <author>තාරක වික්‍රමසේකර</author>
    <content>තාරක වික්‍රමසේකරපසුගිය වසරේ පොලිසියට මාර්ග අනතුරු 37496 ක් වාර්තා වී ඇති බව පොලිස් මාධ්‍ය ප්‍රකාශක ප්‍රිශාන්ත ජයකොඩි මහතා පවසයි.මෙම අනතුරු අතුරින් මාරක රිය අනතුරු 2483 ක් වාර්තා වී ඇති බව ද ඔහු පෙන්වා දෙයි. අනතුරුවලින් මිය ගිය සංඛ්‍යාව 2630 ක් බව ද ඔහු පවසයි. රිය අනතුරුවලින් ආබාධිත හා පූර්ණ දුර්වලතාවලට පත්වූ සංඛ්‍යාව විශාල වන අතර ආසන්න වශයෙන් දිනකට අට දෙනකු පමණ මේ අනතුරුවලින් මිය ගොස් ඇත. පොලිසියට වාර්තා නොකර මහාමාර්ගයේ දී ම සමථයකට පත් කරගන්නා අනතුරු සංඛ්‍යාව ද ඇතුළත් කළහොත් මෙම අනතුරු සංඛ්‍යාව බෙහෙවින් ඉහළ අගයක් ගනු ඇතැයි පැවසෙයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>08</month>
      <day>21</day>
    </date>
    <link>http://www.silumina.lk/2011/08/21/_art.asp?fn=aa11082112</link>
    <topic>80 ට වැඩි නම් විශ්‍රාම වැටුප්</topic>
    <author>රූපාන්ති බුලත්සිංහල ගාමිණී රූපානන්ද</author>
    <content>රූපාන්ති බුලත්සිංහල ගාමිණී රූපානන්දලබන වසරේ සිට අවුරුදු අසූවට වැඩි පුද්ගලයන් සඳහා විශ්‍රාම වැටුප් ලබාදීමට පියවර ගන්නා බව සමාජ සේවා ඇමැති ෆීලික්ස් පෙරේරා මහතා පවසයි. මේ පිළිබඳ කෙටුම්පත අය වැය යෝජනාවලට ඇතුළත් කැර ඇති බව ද හෙතෙම සඳහන් කෙළේ ය.මේ අතර ම අඩු ආදායම්ලාභී ආබාධිතයන්ට සහ වැඩිහිටියන්ට ලබාදෙන නිවාස ආධාර මුදල රුපියල් ලක්ෂයේ සිට එක්ලක්ෂ පනස් දහස දක්වා වැඩි කිරීමට ද ලබන වසරේ සිට කටයුතු කෙරේ.ජංගම සමාජ සත්කාර සේවයක් පවත්වාගෙන යෑමට ද අමාත්‍යාංශය තීරණය කැර ඇති අතර නොමිලේ අක්ෂි පරීක්ෂාව, ඇස් කණ්ණාඩි ලබාදීම, වෛද්‍ය සායන පැවැත්වීම මෙහි අරමුණයි. විශේෂඥ වෛද්‍යවරුන් ගේ සේවය ග්‍රාමීය වැඩිහිටියන්ට සහ ආබාධිතයන්ට ලබාගැනීමට ද මෙමගින් හැකිවනු ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>08</month>
      <day>21</day>
    </date>
    <link>http://www.silumina.lk/2011/08/21/_art.asp?fn=aa11082113</link>
    <topic>ආර්ථිකයේ තුන් වැනි තැන ධීවරයාට</topic>
    <author>සුභද්‍රා දේශප්‍රිය</author>
    <content>සුභද්‍රා දේශප්‍රියආර්ථික සංවර්ධනයේ තෙවැනි තැන ධීවර කර්මාන්තයට හිමිවන බවත්, ඉදිරි වසර දෙක තුළ එය ආර්ථිකයේ ආශ්චර්යය බවට පත් කරන බවත් ධීවර ඇමැති රාජිත සේනාරත්න මහතා කියයි.මේ වසර අවසන් වීමට පෙර තායිලන්තයේ බහුදින ධීවර යාත්‍රා 50 ක් ගෙන්වා ඒවා ගැඹුරු හා අන්තර්ජාතික මුහුදේ මත්ස්‍ය සම්පත නෙළා ගැනීමට යොදවන බවත් ඇමැතිවරයා කියයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>08</month>
      <day>21</day>
    </date>
    <link>http://www.silumina.lk/2011/08/21/_art.asp?fn=aa11082114</link>
    <topic>උතුරේ කුඹුරු ඉඩම් ලක්ෂ 2.5 ක් වවයි</topic>
    <author>නිහාල් පී. අබේසිංහ</author>
    <content>අස්වැන්න මෙට්‍රික් ටොන් 390000 ක්නිහාල් පී. අබේසිංහපසුගිය මහ කන්නයේදී උතුරේ කුඹුරු ඉඩම් අක්කර ලක්ෂ දෙක හමාරක් වගාකර වී මෙට්‍රික් ටොන් 390000 ක් ලබාගෙන ඇතැයි උතුරු ආණ්ඩුකාර මේජර් ජනරාල් ජී. ඒ. චන්ද්‍රසිරි මහතා පවසයි.එම වී අස්වැන්න උතුරේ වසර 30 කින් පසු ලබාගත් වැඩිම වී අස්වැන්න බව ද මේජර් ජනරාල්වරයා පවසයි. උතුරු පළාතේ පුරන් කුඹුරුවලින් සියයට 90 ක් අස්වද්දා ඇති බවත් චන්ද්‍රසිරි මහතා පවසයි.වවුනියාවේ ජාතික කෘෂිකර්ම ප්‍රදර්ශනය පැවැත්වීමෙන් මේ උතුරේ වී ගොවියන්ගේ උනන්දුව තවත් වැඩි වෙනු ඇතැයි ද ඔහු පැවැසීය. මෙම අස්වැන්න මේ වසරේ මහ කන්නය අවසන් වන විට තවත් වැඩි වනු ඇති බව ද උතුරට නව කෘෂි තාක්ෂණය හා අලුත් බෝග ප්‍රභේද හඳුන්වා දෙන්නේ නම් උතුර රටේම වැඩිම ඵලදාවක් දෙන සශ්‍රීක ප්‍රදේශයක් බවට පත් කිරීම අපහසු නොවන බවත් චන්ද්‍රසිරි මහතා පැවැසීය.වසර 30 ක් තිස්සේ උතුරට නව කෘෂි තාක්ෂණය හා අලුත් බෝග පිළිබඳ දැනුමක් නොලැබුණු බව ද මෙවර ජාතික ගොවි සතිය හා ජාතික කෘෂි ප්‍රදර්ශනය වවුනියාවේ පැවැත්වීමෙන් උතුරේ පමණක් නොව රටේම කෘෂි සංවර්ධනයට ඉහළම පිටුබලයක් බව ද මේජර් ජනරාල් චන්ද්‍රසිරි මහතා පවසයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>08</month>
      <day>21</day>
    </date>
    <link>http://www.silumina.lk/2011/08/21/_art.asp?fn=aa11082115</link>
    <topic>බළන්ගොඩ කුළුගඟ හරහා නව පාලමක්</topic>
    <author>තාරක වික්‍රමසේකර</author>
    <content>තාරක වික්‍රමසේකරමෙරට ග්‍රාමීය ජනතාවගේ ගමනාගමන කටයුතු පහසු කිරීමේ ව්‍යාපෘතියේ ප්‍රධාන පියවරක් ලෙසත් බළන්ගොඩ කුළුගඟ හරහා නව පාලමක් ඉදි කිරීමට කටයුතු යොදා ඇතැයි වරාය හා මහාමාර්ග අමාත්‍යාංශය පවසයි.මහින්ද රාජපක්ෂ ජනාධිපතිතුමාගේ විශේෂ අවධානය යටතේ මෙම පාලම ඉදි කෙරේ. මේ යටතේ බළන්ගොඩ හා විජිනත්කුඹුර යා කරමින් රුපියල් මිලියන 22 1/2 ක වියදමින් නව පාලම ඉදිකෙරේ. ඉහත ප්‍රදේශ දෙක යා කරමින් වාහනයකට ගමන් කළ නොහැකි ඉතා කුඩා පාලමක් ඇති නමුත් එමඟින් ප්‍රදේශවාසීන්ගේ අවශ්‍යතා සපිරුණේ නැත.වසර තිහකට අධික කාලයක සිට බළන්ගොඩ නගරවාසීන් ඇතුළු ගම්මාන 10 ක වැසියන් විසින් කළ ඉල්ලීමකට අනුව මෙම පාලම ඉදිකිරීම සඳහා පසුගියදා මුල්ගල තබන ලදී. දිගින් අඩි 60 ක් වන නව පාලමේ පළල අඩි 14 කි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>08</month>
      <day>21</day>
    </date>
    <link>http://www.silumina.lk/2011/08/21/_art.asp?fn=aa11082116</link>
    <topic>සුධර්මා සිල් මාතාවගේ අවසන් කටයුතු හෙට</topic>
    <author/>
    <content>ලේක්හවුස් ආයතනයේ කර්තෘ මණ්ඩල සෝදුපත් අංශයේ (ඉංග්‍රීසි) ප්‍රධාන සෝදුපත්කරු ශාන්ත පුෂ්පකුමාර මහතාගේ මෑණියන් වන බලන්ගොඩ සුධර්මා සිල් මාතාව (අවු. 83) අපවත් වූවාය.ආදාහනය 22 දා (හෙට) සවස 4.00ට පැල්මඩුල්ල බත්ගංගොඩ ආදාහනාගාරයේදී සිදු කැරෙන අතර දේහය කොළඹ බදුල්ල මාර්ගයේ අලුත් නුවර දේවාලය ඉදිරිපිට ඇය වාසය කළ ආරාමය අසල නිවසෙහි තැන්පත් කර ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>08</month>
      <day>21</day>
    </date>
    <link>http://www.silumina.lk/2011/08/21/_art.asp?fn=ab1108211</link>
    <topic>බුද්ධිමත් ඔබට සියල්ල තේරුම්ගත හැකිය</topic>
    <author/>
    <content>එ.ජා.ප.ය තීරණත්මක ලෙස දෙදරා ගියේය. එය බරපතළ න්‍යායාත්මක පසුබිමක් සහිත දෙදරීමකට වඩා ඉතාම බාල වර්ගයේ සටන් පාඨ සහිත ගෑනු වර්ගයේ “බජාර් වලියක්” බවට පත්විය.”පිස්සු යකා අපට එපා””මිස්ට බීන් අපට එපා””පිස්සු පූසා අපට එපා”තම නායකයාට එ.ජා.ප. පාක්ෂිකයින් අවලාද කළේ එහෙමය.”අපේ ගොනා අපට හොඳා” මීට කලකට පෙර ද එහෙම කී බැව් අපට මතකය. කාලයක පටන් එ.ජා.ප.ය තුළ මේ බල අරගලය හෙවත් නායකත්වය ලබාගැනීමේ ගෝරිය උඩින් යටින් මෙන්ම මැදින් ද තිබුණ බව අපි කවුරුත් දැන සිටියෙමු.රනිල් විරෝධී උද්ඝෝෂකයන් කෑගැසුවේ නායකත්වය කරුට දී රනිල් ඉවත්විය යුතුයි කියාය.කරු ජයසූරිය යනු තම උපන් දිස්ත්‍රික්කයෙන්වත් පෙරමුණට පැමිණෙන්නට අසමත් වූ පක්ෂ ළැදියාවක් හෝ කිසිදු දේශපාලන ස්ථාවරත්වයක් නැති පුද්ගලයෙකි.පසුගිය මැතිවරණයේදී ඔහු ආධුනික රුවන්ට පමණක් නොව ආධුනික පබාට ද පැරදුණේය.සජිත් නිර්මාණය කල රනිල් විරෝධී කල්ලියේ අනෙක් විවේචනය වූයේ රනිල් ආණ්ඩුවට කඩේ යන බවය.ඇත්තටම ආණ්ඩුවට කඩේ ගියේ රනිල් නොව කරුයි. එ.ජා.ප.යේ ඉතා ශූර 17ක් සමඟ ආණ්ඩුවට ගොස් ඇමැතිකමක් ද අරගෙන පසුව අර 16 දෙනාම ආණ්ඩුවේ තබා හිස් අතින් ආපසු එ.ජා.ප.යට ආවේ රනිල් නොව කරු ය.රනිල්ට ද දේශීය චින්තනයක් සහිත ස්ථාවර දේශපාලන ප්‍රතිපත්තියක් නැති බව ඇත්තය.එහෙත් කරු ජයසූරියට ද එහෙම ස්ථාවර දේශපාලනයක් නැත. එහෙම තියෙනවා නම් එහාට පැන 16ක් එහි තබා ආපසු එන්නේ නැත.එහි ගියේය. අඩුම කරමින් අගමැතිකමවත් ලැබෙනවාදැයි බලන්නට ඇත. එහෙම එකක් ලැබෙන පාටක් නැත. ඒක හින්දා පැදුරටත් නොකියා තනියම ආපසු ආවේය.කරු ජයසූරිය යනු එ.ජා.ප.යේ ඓතිහාසික දේශපාලන නායකයෙක් ද නොවේ. මැදින් කඩාපාත් වුවෙකි. ඇත්තටම ඔහුට එ.ජා.ප.යේ තැනක් හදා දුන්නේ රනිල් වික්‍රමසිංහය.වරක් එහාට පැන ආපසු මෙහාට පැන්න විට යළිත් නියෝජ්‍ය නායකකම දුන්නේ රනිල්ය. අද කරු ජයසූරිය ඕනෑ කියමින් කෑ ගසන පිරිස එදා ඊට විරුද්ධ වෙද්දී රනිල් කරු ජයසූරියට ඒ තනතුර ලබාදීම සඳහා ස්ථිර තීන්දුවක සිටියේය. එහෙත් රනිල් සම්මේලනයකට දින කිහිපයකට විදෙස්ගත වූ ඉක්මනින් ඔහු ඉවත් කිරීමේ කුමන්ත්‍රණයේ පෙරමුණ ගත්තේය.දේශපාලන ප්‍රතිපත්තිමය වශයෙන් මෙන්ම පෞද්ගලික ගති සිරිත් වශයෙන් ද කරු ජයසුරියගේ ඇති සදාචාරාත්මක නොවන පිළිවෙත මේ ක්‍රියාවලින් මොනවට ප්‍රකට වෙයි.එ.ජා.ප.ය අතහැර ආණ්ඩුවට ගොස් යළි ආණ්ඩුව අතහැර ආපසු විත් නන්නත්තාර වීමට නියමව සිටි කරු ජයසූරියට මෙන්ම දේශපාලන වශයෙන් දැනටමත් නන්නත්තාර වී සිටින මංගල සමරවීර වැනි චරිතවලට එ.ජා.ප.යේ එල්ලීමට ඉඩකඩ ලබාදුන්නේ ද රනිල් වික්‍රමසිංහය. දැන් ඒවායේ විපාක ඔහු විඳිමින් සිටී.බැලූ බැල්මට රනිල් විරෝධී කල්ලියේ නායකත්වයේ තබාගෙන සිටින්නේ කරු ජයසූරිය වුව ද එහි යටින් සිටින නායකයා සජිත්ය.අවස්ථාව එනතුරු යටින් සිටීම ඔහුගේ දේශපාලනයේ පිළිවෙත විය හැකිය. යටිකූට්ටු දේශපාලනය කියන්නේ ඒ වාගේ දේ වලට දැයි වියත් විචාරකයකුගෙන් අසා දැනගත යුතුය.කරු ජයසූරියට ද මේ යටිකූට්ටු දේශපාලනයේ තිත්ත රස විඳින්නට නොලැබෙනු ඇතැයි සිතිය නොහැකිය. එය කාලය පිළිබඳ ප්‍රශ්නයක් පමණි. එහෙත් එය විඳීන්නට සිදුවන්නේ සජිත්ට ද කරුට දැයි දැනගැනීමට තරමක් ඉවසිල්ලෙන් බලා සිටිය යුතු වෙයි.* * *එ.ජා.ප.යේ හුටපට ළඟ නැවතී සිටිමින් තලු මර මරා ඒවා රසවිඳීමට වඩා කරන්නට වැඩ තිබේ. යන්නට ගමනක් තිබේ. ජයගන්නට ඉලක්කයක් තිබේ. ඉලක්කය ජය ගැනීම සඳහා පියවර එකින් එක නිර්මාණය වෙමින් පවතී.අප කළ යුත්තේ එ.ජා.ප. හුටපට දෙස බලා ඒවා රසවිඳ, එහෙත් එතැන රස්තියාදු නොවී රටත් සමඟ ඉදිරියට යාමය.රාහුල හාමුදුරුවෝ සැලළිහිණිය ලියද්දී තම දූතයාට එනම් සැලළිහිණියාට කිව්වේ මඟතොට බලමින් රස විඳිමින් එහෙත් නොනැවතී ඉගිළ ගොස් සන්දේශය බාර දෙන ලෙසය.එසේම ජනතාවට ද කිව යුත්තේ හුටපට බලමින් රස විඳිමින් එහෙත් නොනැවතී ශ්‍රී ලාංකේය විශිෂ්ටත්වයේ ඉලක්කය ස්පර්ශ වන තෙක් නොනැවතී ගමන් කරන ලෙසය.එහෙම ගමන් කරන්නට පුළුවන් වාතාවරණයක් දැන් සැකසී ඇත්තේය.* * *කටකතා භයානකය. කටකතා නිසා මහා විනාශයක් සිදුවෙයි. එහෙත් කටකතාවලට දීර්ඝ ආයුෂ කාලයක් නැත. එසේ වුවද පවතින කෙටි කාලය තුළදී මහා විනාශයක් කිරීමට කටකතාවලට පුළුවන.කටකතා මවන්නෝ අතේ පැළවෙන මට්ටමට මවති. කාක්කන් හත්දෙනාගේ කතාවට දෙවැනි නැත.කළුපාට යමක් වමනය කරනු දුටු බව පැවසූ විට එය කටකතාවක් බවට පත්ව අන්තිමේදී කාක්කන් හත්දෙනකු වමාරනවා තමන් දුටු බව කියාපාන මට්ටමට කළුපාට කතාව පැතිර ගියේය.ඒක ජනප්‍රවාදයේ එන උපදේශාත්මක කතාවකි. එහෙත් ඒවායින් අපේ මිනිසුන් පාඩම් ඉගෙන ගන්නා බවක් පෙනෙන්නට නැත.කටකතා ඉබේ පැතිර යන්නේ නැත. ඒවා වුවමනාවෙන් පතුරුවයි. ඒ සඳහා සූදානම් පිරිසක් ද ඒ ඒ අවස්ථාවලදී මතුවෙයි. ඔවුන් ඉතා පහත් දුෂ්ට චේතනාවලින් යුක්ත වූවෝ වෙති.සමාජයේ අයහපතක්ම, අවුලක්ම, විනාශයක්ම ප්‍රාර්ථනය කරන්නෝ වෙති. ගැමි වහරේ විදියෙන් කියතහොත් “පපුව හොඳ නැත්තෝ” වෙති. කොටින්ම දුෂ්ටයෝ පිරිසක් වෙති.පසුගිය ඡන්ද කාලවලදී ද එවැනි කටකතා කාරයෝ සිටියහ.”ගෝඨාභයට අතන ඉඩමක්.. බැසිල්ට මෙතැන ඉඩමක්.. ගෝඨාභය අතන බිල්ඩිමක් ගත්තා.. කෝටි ගණනක්.. බැසිල් මෙතැන ඉඩමක් ගත්තා.. කෝටි ගණනක්... නාමල් මෙහෙම කාරෙකක් ගත්තා....”එහෙත් ගත්තු තැනක් නැත. වික්ක කෙනෙක් නැත. ඔහේ කෝච්චිවල බස්වල කියව කියවා ඇවිද්ද පිරිසක් නම් සිටියහ.ඒ කටකතා පිළිගැනීමට ජනතාව සූදානම් වූයේ නැත. ඒ නිසා ඒ වැඩේ ඒ තරමට සාර්ථක වූයේ නැත.ඡන්දය අවසාන විය. ඒ බිල්ඩින් ද නැත. ඉඩම් ද නැත. මොකක්වත් සිදුවී නැත. අන්තිමේදී කටකතා ද අවලංගු වී නැතිවී ගියේය.මෙවර කටකතා පැතිර වූ යේ ඡන්දයක් දිනන්නට නොවේ. පාර්ලිමේන්තු ඡන්දය තබා ප්‍රාදේශීය සභා ඡන්දයක් දිනන්නටවත් නොවේ. එහෙත් ස්ථාවර පදනමක් ඔස්සේ දිනෙන් දින ආශ්චර්යයේ ඉලක්කය කරා ගමන් ගන්නා රට අස්ථාවර කොට ඒ ගමන නවත්වා දමන්නටය.සිලි සිලි බෑග් එකකට බණ්ඩක්කා කරල් දෙක තුනක්.. පතෝල කෑල්ලක් වම්බටු ගෙඩියක් දෙකක් දමාගෙන බස්වලට කෝච්චිවලට නැඟ “බලන්ඩකො මේ ටික රුපියල් දෙසිය පනහයි. වේලක් ඇර වේලක්වත් දරුවන්ට කන්ඩ දෙන්නෙ කොහොමද?” යනුවෙන් විමසමින් නොතිබූ තත්ත්වයක් උද්ගත කොට මහා අවුලක් කොට ඡන්දය කඩාගන්නට ගත් උත්සාහයට වඩා මෙවර කටකතා පැතිරවීම එක්තරා දුරකට හරිගිය බව රහසක් නොවේ.භීෂණයක් මවා රට අස්ථාවරත්වයට පත්කොට ඒ මඟින් වත් තම දේශපාලන ඕනෑ එපාකම් ලබාගැනීමට උත්සාහ දරන්නේ ජනතා කැමැත්තෙන් ප්‍රජාතන්ත්‍රවාදීව බලයට පැමිණීමට නොහැකි දේශපාලන සංවිධානයි.එවැනි ගිහි පුපුරක් මතු කළ විට එය රැගෙන මුළු රටම ගිනි තබන්නට සූදානම් හනුමන්තලා සිටිති.ඔවුන් සිටින්නේ ඒ ගිනිතැබීමේ කාර්යය කරන්නට ය.ජනතාව ඒ බව තේරුම් ගත යුතුය. මේ සැරසෙන්නේ හොඳකට නොවන බව වටහාගත යුතුය.කොටි ත්‍රස්තවාදය දත් විළිස්සන සමයේ මේ මොකක්වත් තිබුණේ නැත. ඒ කාලයේ බිය ගුල්ලන්සේ ගුල්වලට රිංගාගෙන සිටි පිරිස් රණවිරුවන් ජීවිත පරිත්‍යාගයෙන් ත්‍රස්තවාදය නැතිකොට රටේ සාමකාමී පසුබිමක් නිර්මාණය කර දුන් විට නැවත වතාවක් වෙනත් ආකාරයක භීෂණයක් මවා සාමාන්‍ය ජන ජීවිතය අඩාල කරන්නටත් සිවිල් පරිපාලනය ගිනි තබන්නටත් සූදානම් වන්නේ නම් ඒ තත්ත්වයන් මර්දනය කිරීම සඳහා ගත යුතු පියවර චකිතයකින් තොරව ගත යුත්තේය. රජයේ වගකීම එයයි.ත්‍රස්තවාදයට එරෙහි මානුෂික මෙහෙයුම ඉතා තියුණුව පැවැති අවදියේ අපි රටේ ජනතාව වශයෙන් ඉතා ඉවසිලිවන්තව සියලු දුෂ්කරතා අවහිරතා දරාගෙන සිටිමින් රණවිරුවන්ට උපරිම සහයෝගය ලබාදුන්නෙමු.එසේ නම් දැන් අපි දුෂ්ට කටකතාකාරයන්ට අසුවන්නේ ඇයි? එසේ අසුවීම මහා ඛේදවාචකයකි.මේ කටකතා පතුරුවන්නේ රටට කිසිම ආදරයක් නැති, රටේ දියුණුව ගැන කිසිම හැඟීමක් නැති දේශපාලන අන්ධභාවයෙන් පමණක් පෙළන කුහකයෝය. දුෂ්ටයෝය. අවලම් චරිත ලක්ෂණ ඇත්තෝය.ජනතාවගේ යුතුකම සහ වගකීම වන්නේ ඔවුන්ට හසුනොවී සිටීම පමණක්ම නොවේ. ඔවුන් නීතියට හසුකර දීමය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>08</month>
      <day>21</day>
    </date>
    <link>http://www.silumina.lk/2011/08/21/_art.asp?fn=ab1108212</link>
    <topic>රජය අසීරුවට පත්කරන්න වෙර දරන සංවිධානයක් මේවා පිටුපස ඉන්නවා</topic>
    <author>සංවාද සටහන - සරත් පෙරේරා</author>
    <content>පොලිස් විශේෂ කාර්ය බළකායේ අණදෙන නිලධාරි නියෝජ්‍ය පොලිස්පති ආර්.ඩබ්ලිව්.එම්.සී.රණවනපාතාලයේ කටයුතු මේ වන විට අවම අඩියකට වැටී තිබෙන බවත් පාතාලය මැඬලන්න කටයුතු කළ ආකාරයටම මහපරිමාණ මත්ද්‍රව්‍ය හා වෙනත් ජාවාරම් ගණනාවක් මැඬලීමටත් පොලිස් විශේෂ කාර්ය බළකාය දැන් මුල්තැනදී කටයුතු කරමින් සිටින බවත් එහි අණදෙන නිලධාරි නියෝජ්‍ය පොලිස්පති ආර්.ඩබ්ලිව්.එම්.සී.රණවන මහතා පවසයි.සිළුමිණ සමඟ විශේෂ සම්මුඛ සාකච්ඡාවකට එක්වෙමින් අණදෙන නිලධාරිවරයා මේ ප්‍රකාශය කෙළේය.එහිදී ඇසූ ප්‍රශ්න කිහිපයක් හා ඒවාට රණවන මහතා දුන් පිළිතුරු මෙසේය.අපි මහජනතාවගේ හිත දිනාගත යුතුයි. ඒ සඳහා අපි මහජනතාවට සමීප විය යුතුයි. ඒ සඳහා අපි පොලිස් නිලධාරීන් හැටියට මහජනතාවට තියෙන අපේ වගකීම් කොටස ඉටු කරන්න ඕනෑ. ඒ විශ්වාසය දිනාගන්න ඔවුන්ගෙන් පැමිණිල්ලක් ආවොත් තොරතුරක් දුන්නොත් ක්ෂණිකව ක්‍රියාත්මක වෙලා සොයා බලා ඒ පැමිණිල්ලට අදාළ සාධාරණ ක්‍රියාමාර්ගයක් ගත්තම ඔවුන් දන්නවා පොලීසිය, පොලිස් නිලධාරීන් අපි වෙනුවෙන් ඉන්නවා කියලා.ඒ එක්කම අපි පිහිටුවල තිබුණා පුරවැසි කමිටු, ආරක්ෂක කමිටුව එකතු කරල ඔවුන් සමඟ සාකච්ඡා කරල ප්‍රශ්න හඳුනාගෙන ප්‍රශ්නයක් තියෙනව නම් ඔවුන්ට ආරක්ෂාව ඇති වන පරිදි රාජකාරියට නිලධාරීන් යෙදෙව්වොත් අද ඇතැම් ප්‍රදේශවල තියෙන තත්ත්වය සමනය කරගන්න පුළුවන් වෙනවා. මේ සඳහා අපට සිදුවෙනවා ගමට ගිහිල්ලා ගමේ මිනිස්සු එක්ක එකතුවෙලා ආරක්ෂාව තහවුරු කරන්න. බිය තුරන් කරන්න. ග්‍රාමසේවක, සමෘද්ධි නිලධාරීන් ගමේ පන්සල පල්ලිය හෝ කෝවිල සම්බන්ධ කරගෙන අපි මේ වැඩපිළිවෙළ හැමතැනම කරගෙන යනවා.අමූලික බොරු ආරංචි තියෙන්නේ. මේවා ඔක්කොම බොරු කියල අපට කියන්න පුළුවනි. අර විදියේ මේ විදියේ පුද්ගලයෝ හිටියා කියනව මිසක් දැකපු කෙනෙක් නැහැ. මේවා නිකම් කටකතා විතරයි.මම හිතන්නේ එක පැත්තකින් මේ කතා හදන්න සමාජයේ නීති විරෝධී වැඩ කරන පුද්ගලයෝ සම්බන්ධ වෙනවා. මොකද මෙහෙම කතා කියලා ජනයා බිය කරල කරුවල වැටෙද්දි ඔවුන් ගේ ඇතුළට කරගන්න පුළුවන් නම් අර පුද්ගලයන්ගේ නීති විරෝධී කටයුතු කරගෙන යන්න එය පහසුවක් වෙනවා. මහජනයා නොදැක ඔවුන්ගේ නීතියට විරුද්ධ කටයුතු කරන්න මේ තත්ත්වය පහසුවක් වෙනවා.මං මේ කියපු කාරණාවලට අමතරව යම් සංවිධානයක් මේක පස්සේ ඉන්න බවත් පේනවා. මේක මොන අරමුණ ඉටුකරගන්න ද දන්නේ නැහැ යම් සංවිධානයක් හෝ සංවිධාන කීපයක් එකතුවෙලා මේක එක්කෝ රජය අපහසුතාවට පත්කරන්න එහෙම නැතිනම් තියන සාමකාමී වාතාවරණය නැතිකරන්න හදන පිරිසක් මේ කතා පිටුපස ඉන්න බව පේනවා.හඳුනාගෙන නැහැ කියන්නේ හැම තැනම තියෙන්නේ කටකතා විතරයි. අරය කිව්වා මෙයා කිව්වා කියනවා. අන්තිමට බලපුවහම කියපු කෙනෙකුත් නැහැ. දැකපු කෙනෙකුත් නැහැ.අපි දැනට මහනුවර, නුවරඑළිය මධ්‍යම පළාත, බදුල්ල, නැඟෙනහිර පළාත, පොතුවිල්, අම්පාර මඩකළපුව දිස්ත්‍රික්ක හා අනෙකුත් අපේ හැම දිස්ත්‍රික්ක කඳවුරකින්ම පොලීසිය සමඟ ඒකාබද්ධ වෙලා මහජනතාව දැනුම්වත් කිරීමක් කරනවා. මේක අසත්‍යයක්. මේ බොරු ප්‍රචාරවලට රැවටෙන්න එපා කියලා. ඊට අමතරව බොරු ප්‍රචාරයක් වුණත් ප්‍රශ්නයක් තියෙන ප්‍රදේශවල ඒ ප්‍රදේශවල මහජනයා සමඟ එකතුවෙලා පා මුර සංචාර කරල මහජනයාගේ සිත්වල තියන බිය ඉවත් කරන්න කටයුතුª කරනවා.මේ බිය ප්‍රදේශයෙන් ප්‍රදේශයට පැතිරෙනවා. ඒකයි අපි කියන්නේ මේක මහජනයා අවුස්සල රජය අපහසුතාවට පත් කරන්න කරන වැඩ පිළිවෙළක් කියලා. කවුරුහරි කණ්ඩායමක් මේ පිටුපස ඉන්නවා කියන එක. ඔවුන් සාමයට ලැදි නැති දේශද්‍රෝහී කණ්ඩායමක් විය යුතුයි. නැතිනම් සාමය ආරක්ෂා කරන්න ඉන්න පොලීසියට විරුද්ධව මහජනයා අවුස්සන්නේ කොහොමද?මොන ආකාරයෙන් හෝ මේ පිළිබඳව පරීක්ෂණ පවත්වල වරදකරුවන් අත්අඩංගුවට අරන් නීතිය ඉදිරියට ගෙනඒම පොලීසියේ හා ආරක්ෂක අංශවල රාජකාරියක්. දක්ෂතාවයක්. අපට මහජනයාට කියන්න තියෙන්නේ මේ පිළිබඳ බියක් ඇතිකරගත යුතු නැහැ. යම් සැකයක් තියෙනව නම් ඒ පිළිබඳව තොරතුරු පොලීසියට හෝ ආරක්ෂක අංශවලට ලබාදීල පරීක්ෂණවලට සහාය දෙන්න කියන එකයි.මොන ආකාරයෙන් හෝ අප අවිශ්වාසයක් ඇතිකරගත යුතු නැහැ මේ රට ආරක්ෂා කළ පොලීසිය හෝ ආරක්ෂක අංශ ගැන.අපි දැන් දිවයිනේ දිස්ත්‍රික්ක විසිපහේම ව්‍යාප්තව සිටිනවා. පසුගිය වසරේ නොවැම්බර් මාසයේ මේ වැඩ පිළිවෙළ පටන්ගත්තේ.අපි ආරක්ෂක අමාත්‍යාංශයේ නියෝග හා උපදෙස් අනුව මේ වැඩපිළිවෙළ පටන්ගත්තේ. දිවයිනේ දිස්ත්‍රික්ක සියල්ලේම අපේ කඳවුරු හදල ඉවරයි. එහෙත් ඉදිකිරීම් කටයුතු තවම සම්පූර්ණ නැහැ. ඒව කෙරීගෙන යනවා.අපිට තියන නියෝග තමයි පොලීසියට සහායවීම. ඒ පළාතේ පොලීසියට හෝ පොලිස් නිලධාරීන්ට කරන්න බැරි අපහසු යම් දෙයක් තියෙනව නම් අපි ඒ දේවල් සඳහා මෙහෙයුම් රාජකාරි කරනවා. විශේෂයෙන් මහ පරිමාණයේ නීතිවිරෝධීව කරන දැව ජාවාරම්, කංසා වගාවන්, මහ පරිමාණයෙන් නීතිවිරෝධීව කරන මැණික් ගැරීම් වැලිගොඩ දැමීම් ඊට අමතරව සංවිධානාත්මක අපරාධ, පුරාවස්තු කොල්ල දැන් සංවිධානාත්මක අපරාධ කියපුවම පාතාලයත් ඒකට අයිතියි. අපි ඒවා සම්බන්ධව තොරතුරු සොයාගෙන දැනටමත් රාජකාරි කටයුතු ආරම්භ කර තියනවා. දිවයින පුරා කරල තියන ඒ රාජකාරි කටයුතුවලින් අපි සාර්ථක ප්‍රතිඵල ලබාගෙන තියනවා.ඒ එක්කම මහජන ප්‍රසාදයත් ලබාගෙන තියෙනවා. ඒක මේ ප්‍රදේශවල පිහිටලා තියන පොලිස් ස්ථානවලටත් පිටුවහලක් වෙලා තියන බව අපිට මේ වෙනකොට පෙනී යනවා.ඔව්, මේ වෙනකොට නීති විරෝධී කටයුතු කරගෙන ගිය අය තම සුපුරුදු ක්‍රියාවලිය කරගෙන යන්න බැරුව ඒ චෝදනාව අපේ පැත්තට දාන්න බලන අයත් ඉන්නවා. තමන් නීතිවිරෝධී කටයුතු කරමින් නීතිවිරෝධී කටයුතු කරන්නේ අපි කියලා විශේෂ කාර්ය බළකාය පැත්තට ඒ චෝදනාව දාන්න බලන අය ඉන්නවා. විශේෂයෙන්ම ඒ නීතිවිරෝධී කටයුතු කරන්නේ ඒ ජාවාරම් කරන අය නොවේය විශේෂ කාර්ය බළකායයි කියලා ඒ චෝදනාව අපි පිට දාන්න බලන අයට අපි කියන්නේ අධිකරණයට ඉදිරිපත් කළාම ප්‍රශ්නයක් තියෙනව නම් අධිකරණයෙන් විසඳගන්න කියලයි. මහ පරිමාණයෙන් වැලිගොඩ දාන සමහරු කියන්නේ අපට ලයිසන් තියනවා මැණික් පතල් හාරන අයත් කියන්නේ තමන්ට බලපත්‍ර තියනව කියලයි. ඒ අයට අප කියන්නේ ප්‍රශ්නය අධිකරණයෙන් විසඳගන්න කියලයි. කවුද හරි කවුද වැරදි කියල අධිකරණය විසඳයි. අධිකරණයට අපි ගරු කරනවා. අපි නීති විරෝධී කිසිවක් කරන්නේ නැහැ. අපි කරන්නේ නීතියට අනුකූල දේවල් පමණයි.මෙහෙමයි අපි මේව ගැන හොයල බලපුවහම ඒ වැඩේ කරල අහුවෙන්නේ කුලියට වැඩ කරන මිනිස්සු. නමුත් අපි දන්නවා මේව පිටුපස වෙනත් කණ්ඩායමක් ඉන්නවා. මහා පරිමාණයෙන් වියදම් කරල මේ දේවල් වලට මිනිස්සු යොමු කරන ඔවුන් ඉදිරියට එන්නේ නැහැ. සැබෑ වරදකරුවන් නීතිය ඉදිරියට ගෙනඒම තමයි අපේ ඉලක්කය වී තිබෙන්නේ.පාතාලයේ කටයුතු බෙහෙවින් අඩුවෙලා තියනවා. පාතාලයට තිබුණු තත්ත්වය නැතිවෙලා තියෙනවා. විශේෂ කාර්ය බළකායෙන් පසුගිය වසරවල සාර්ථක මෙහෙයුම් කරල පාතාල නායකයන් අධිකරණය හමුවට ගෙනල්ල තියෙනවා. මේ වර්ෂයේත් නෙළුවේ ප්‍රියන්ත නම් තණමල්විල ඇතුළු දකුණු ප්‍රදේශවල භීෂණය ඇතිකළ මිනීමැරුම් රැසකට චෝදනා ලැබූ පුද්ගලයෙක් අත්අඩංගුවට අරන් ඔහු සඟවා තැබූ ආයුධ සොයාගන්න ගියාම ප්‍රහාර එල්ල කරන්න ගිහින් ඔහු ජීවිතක්ෂයට පත්වුණා. මුස්ලිම් පාතාලයේ පාජිටත් ඒ ඉරණමම අත්වුණා. ඒ වගේම තවත් ප්‍රබල පාතාල නායකයෙක් වන ඕල්කට් වැටලීමේ මෙහෙයුම කළෙත් අපි.දැන් ඉන්න පාතාල නායකයන් හුඟ දෙනෙක් අපට තියන තොරතුරු අනුව විදේශගත වෙලා ඉන්නවා. වැඩි පිරිස ඉන්දියාව පැත්තට පැනලා ඉන්නවා. මෙහෙ ඉන්න තව කීපදෙනෙක් උත්සාහයක යෙදෙනවා නැවත තමන්ගේ සුපුරුදු කටයුතු ආරම්භ කරන්න. අපට ඒ අය පිළිබඳවත් තොරතුරු ලැබෙනවා. අපි ඒ තොරතුරු පිළිබඳව බුද්ධි අංශය යොදවල තොරතුරු ලබාගෙන අවසන්. ඉදිරියේදී මේ තියන තොරතුරු අනුව ඔවුන් සම්බන්ධයෙනුත් පියවර ගන්න නිලධාරීන් දැනුවත් කරල කටයුතු කරගෙන යනවා.කලින් කිව්වා වගේ අප හැම පරිපාලන දිස්ත්‍රිත්කයකට එක ගානේ අපේ කඳවුරු තියෙනවා. අපිත් පොලිස් නිලධාරීන්. පොලිස්පතිතුමා අපට ඒ අවසරය දීල තියනවා. සාමාන්‍ය පොලිසි නිලධාරීන්ට තියෙන බලතල අපේ නිලධාරීන්ටත් තියෙනවා. පොලිස්පතිතුමාගේ නියෝග හා උපදෙස් අනුව අපි ලංකාව පුරාම නීතිවිරෝධී කටයුතු මැඬලන්නත් අනෙකුත් රාජකාරි කටයුතු සඳහාත් නිලධාරීන් යොදවල තියනවා.පොලීසිය ඇතුළේ පොලීසියක් කියන්නේ අපි පොලීසියේම කොටසක්. එකම දේ අපට යුද පුහුණුවක් දීල තියෙනවා. ඊට අමතරව අපට විශේෂ පුහුණුවක් ලැබී තියනවා. අපට විශේෂ අංශ තියෙනවා. ප්‍රභූ ආරක්ෂක අංශය, බුද්ධි අංශය, කුඩා කණ්ඩායම්, යතුරුපැදි කණ්ඩායම්, බෝම්බ සෝදිසි කණ්ඩායම් ඒවාට අයිතියි. මේවාට යොදවා තියෙන නිලධාරීන්ට ඒ ඒ අංශය ගැන විශේෂ පුහුණුවක් දී තියෙනවා වගේම අත්දැකීම් රැසකුත් ඔවුන්ට ලැබී තියනවා.අපේ මේ නිලධාරීන් බෙහෙවින් යොදවල තිබුණේ උතුරු නැඟෙනහිර. දැන් දිස්ත්‍රික් වශයෙන් යොදවල තියෙනවා. උතුරු නැඟෙනහිර රාජකාරි කරන කොට වුණත් මහජනයාත් එක්ක ඉතාම සමීපව වැඩ කරපු කොට්ඨාසයක් තමයි විශේෂ කාර්ය බළකාය. ඒ කියන්නේ මුස්ලිම්, සිංහල, දෙමළ කියන ජන කොටස් සියල්ල සමඟම සමීපව ඔවුන් කටයුතු කර තියෙනවා.අපි මහජනයාගේ අදහස් මහජනයාට ගරු කරල රාජකාරි කරපු නිසා තමයි නැඟෙනහිර පළාත ඉතාම පහසුවෙන් දෙමළ ජනයාගේ වගේම මුස්ලිම් ජනයාගේත් සහයෝගය ලබාගෙන ඉතා සාර්ථක ලෙස ත්‍රස්තවාදීන්ට විරුද්ධව මෙහෙයුම් කටයුතු කරන්න හැකියාව ලැබුණේ.ද්‍රවිඩ හා මුස්ලිම් ජනතාවගේ ලොකු විශ්වාසයක් තිබුණා විශේෂ කාර්ය බළකාය ඔවුන් වෙනුවෙන් පෙනී සිටිනවා ඔවුන්ගේ ගැලවුම් කාරයාය කියලා. ඒ නිසාම ඔවුන් විශේෂ කාර්ය බළකායට තොරතුරු ඉතා රහසිගත තොරතුරු ලොකු විශ්වාසයක් අප කෙරේ තියල විශාල වශයෙන් ලබාදුන්න.ඒක අපට ලොකු පිටුබලයක් වුණා ත්‍රස්තවාදීන්ට විරුද්ධව සාර්ථක මෙහෙයුම් කරල ඔවුන් පරාජය කරන්න.අදටත් ඔවුන් විශේෂ කාර්ය බළකාය සිදුකළ සේවය, රාජකාරිය පැසසුමට ලක්කරනවා අගයනවා. ඒ එක්කම විශ්වාසය තබල තියනවා. දැන් තියන රාජකාරි කටයුතු කරනකොට වුණත් මහජනයාගෙන් ඈත් වෙලා නෙවෙයි මහජනයා එක්ක දිගටම සමීප සම්බන්ධය පවත්වා ගන්නවා.බඳවාගන්න කොට මූලික පුහුණුවක් දෙනවා. පුහුණු කඳවුරු පවත්වනවා.විශේෂ කාර්ය බළකායේ කටුකුරුන්ද පුහුණු කඳවුර අම්පාර, පොතුවිල් හි ශාස්ත්‍රවේලි වන සටන් පුහුණු කඳවුරු, 18 කඳවුර අවි ආයුධ වැඩිදුර පුහුණුව, මීට අමතරව කටුකුරුන්ද පුහුණු පාසලේ නිපුණතා සංවර්ධනය හැකියාවන් වර්ධනය කිරීමේ පාඨමාලා.නීතිය හා සාමය ආරක්ෂා කරන්න මහජනයා එක්ක ගැවසෙමින් කටයුතු කළ යුත්තේ කෙසේදැයි පුහුණුව ලබා දෙනවා. ඒකට සාමාන්‍ය නීතිය පිළිබඳව අධිකරණ කටයුතු පිළිබඳව සාක්ෂි ආරක්ෂා කිරීම පිළිබඳව අධිකරණයේ නඩු වෙනුවෙන් පෙනීසිටීමට කොහොමද සටහන් යොදන්නේ මූලික පසුබිම පිළිබඳ අවබෝධයක් දෙනවා.මුලදී කාටත් මූලික පුහුණුවක් දීල තිබුණා. මාසයක දෙකක නමුත් අද තියන අභියෝග අනුව අවශ්‍යතාව අනුව පුහුණු කඳවුරේදී ප්‍රායෝගික පුහුණුවක් ලබාදෙනවා. නීතිය පිළිබඳව හා ප්‍රායෝගික පොලිස් රාජකාරි පිළිබඳව පොලිස් විද්‍යාලයේ උපදේශකවරු හා බාහිර කථිකාචාර්යවරු ඒ සඳහා සම්බන්ධ වෙනවා.27 වැනි ගුණසමරුව මෙවරත් පැවැත්වෙනවා සැප්තැම්බර් 1 වැනිදා. කටුකුරුන්ද පුහුණු පාසලේ, මහනුවර ශ්‍රී දළදා මාලිගාව ආශ්‍රිතව, මාතර වෙහෙරහේන පන්සල ආශ්‍රිතව හා අනුරාධපුර ජයශ්‍රී මහ බෝ සමිඳු අබියසදී. 1984 සැප්තැම්බර් 1 වැනිදා තමයි විශේෂ කාර්ය බළකායේ පළමු භටයන් හතරදෙනා යාපනේ ටික්කාමම් හිදී මියගියේ.සටනේදී අපේ 462ක් ජීවිත පූජාකළා. යුද්ධයේදී ආබාධිත හා තුවාල ලැබූ පිරිස 700 ඉක්මවනවා. මේ ගුණ සමරු උත්සවවලින් ශ්‍රී දළදා මාලිගාව ආශ්‍රිතව පැවැත්වෙන ගුණ සමරු උත්සවය පමණක් සැප්තැම්බර් 3 වැනිදා පැවැත්වෙනවා. මේ ගුණසමරු උත්සවවලට එම රණවිරුවන් ගේ පවුල්වල අය ඥාතීන් සහභාගි වෙනවා.අපේ මවුබිම පිළිබඳව තව දෙයක් මෙතැනදි මතක් කරන්න කැමැතියි. ත්‍රස්තවාදයට විරුද්ධ යුද්ධයට ජනාධිපතිතුමාගෙන් ලැබුණ දේශපාලන නායකත්වයත් ආරක්ෂක ලේකම්තුමාගෙන් ඒ සඳහා හමුදාවට හා පොලීසියට ලැබුණ නිසි මාර්ගෝපදේශ නිසයි අවුරුදු තිහක යුද්ධය අපට අවුරුදු තුනකින් නැති කරන්න පුළුවන් වුණේ.එහෙම ජයග්‍රහණයක් ත්‍රස්තවාදයට විරුද්ධව මෑතක අත්කරගත් එකම රටත් ලංකාව පමණයි. මේ නිවැරැදි නායකත්වය නොලැබුණා නම් අපි අදත් යුද්ධ කරන ජාතියක් වෙන්න තිබුණා. අපේ ඉදිරි පරම්පරාවටත් මේ යුද්ධය දිග්ගැස්සෙන්න තිබුණා. දැන් කියන්න තිබෙන්නේ යුද්ධයෙන් බේරාගත් මේ රට ගොඩනඟන්න කවුරුත් එකට එකතුවෙන්න කියලයි.පාතාලයේ කටයුතු ගැන හෝ නීතියට විරුද්ධව කෙරෙන මහා පරිමාණ ජාවාරම් ගැන ඔබටත් පැමිණිල්ලක් තියනවා නම් 0012588460 අංකයට මා ඇමැතීමෙන් හෝ 0012588481, 0112580518 හෝ 0112586363 දුරකථන අංකවලට දන්වන්න පුළුවන්. නැතිනම් විශේෂ කාර්ය බළකාය මූලස්ථානය, අංක 223, බෞද්ධාලෝක මාවත, කොළඹ 7 යන ලිපිනයට ලියා දන්වන්න පුළුවන්.සංවාද සටහන - සරත් පෙරේරාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>08</month>
      <day>21</day>
    </date>
    <link>http://www.silumina.lk/2011/08/21/_art.asp?fn=ab1108213</link>
    <topic>* උසස් පෙළ විභාගය * වැඩිවෙන හදිසි අනතුරු * මාළු මිල ඉහළ යාම * රට පුරා ඉඩම් මැනීම</topic>
    <author>සාකච්ඡාකෙළේ සුභාෂිණී ජයරත්න / අරුණි මුතුමලී</author>
    <content>ධීවර හා ජලජ සම්පත් සංවර්ධන ඇමැති රාජිත සේනාරත්නහැම වසරේම මේ කාලයට මාළු මිල ටිකක් ඉහළ යනවා. ඒකට හේතුව මෝසම් සුළං. ඒ කාලයට මාළු අල්ලන්න යාත්‍රා මුහුදු යන්නේ නැහැ. ඒත් දැන් මෝසම් ඉවර වේගෙන යන්නෙ. දැනට ගිය මාළු අල්ලන යාත්‍රා පැමිණෙමින් තිබෙනවා. ඒ යාත්‍රා නැවත පැමිණෙන විට මාළු මිල යළිත් පෙර තිබු පරිදි අඩුවේවි.මෙය ස්වාභාවික දෙයක්. මේ කාලයේ මාළු මිල ඉහළ ගියා කියලා කිසිම ක්‍රියාමාර්ගයක් ගන්න බැහැ. දැන් ඇත්තටම මාළු මිල අඩුයි. ගිය වසරේ මේ කාර්තුවට සමානව මේ වසරේ මාළු මිල අඩුවෙලා. දැන් හලාවත පැත්තේ මාළු මිල අඩුවෙලා අර්බුද ඇතිවෙලා කියලා ධීවරයින් කියනවා.අපි මේ වන විටත් ධීවරයින්ට අවශ්‍ය පහසුකම් සලසා තියනවා. ධීවරයන්ට රක්ෂණයක් ආරම්භ කර තියෙනවා. රුපියල් ලක්ෂයේ සිට රුපියල් ලක්ෂ 3 දක්වා රක්ෂණයක් ආරම්භ කළා. මුහුදේ පමණක් නොව මේ ධීවරයන් හදිසි අනතුරකින් මියගියහොත් මේ රක්ෂණය ලැබෙනවා. අතුරුදන් වුවහොත් ඔහුගේ පවුලේ අයට මාසයට රු. 5000 ක දීමනාවක් ලැබෙනවා. ඒ වගේම මේ ධීවරයන් රෝගී වුණොත් දෛනික දීමනාවක් ලැබෙනවා. අපි ඉතාමත් සහනදායි ධීවර ණය යෝජනා ක්‍රමයක් ලංකා බැංකුවත් සමඟ ආරම්භ කළා. එහි පොලිය සියයට 5 1/2 සිට සියයට 8 දක්වා යි. රුපියල් ලක්ෂ 20 ක් යනතුරු පොළිය සියයට 5 1/2 යි. රුපියල් ලක්ෂ 20 න් එහා සියයට 8 යි.මෙය ඉතාමත්ම අඩු පොළියක්. ඇපකර නැහැ. තව ටික දවසකින් අපි විශ්‍රාම වැටුපක් ආරම්භ කරනවා. අවුරුදු 60 සම්පූර්ණ වූ අයට රුපියල් 10000 ක් ලැබෙන ආකාරයට. හදිසියේ ධීවරයා මියගියහොත් එය නිශ්චිත කාලයක් දක්වා කාලත්‍රයාට ලැබෙනවා. ඒ වගේම අපි ධීවර කර්මාන්තය ආදායම් බද්දෙන් නිදහස් කර තියනවා. දැනට වසර 5 ක් යනකම් ආදායම් බදු ගෙවීමක් නැහැ. ඒ වගේම අපි ධීවර බලපත්‍ර ගාස්තු සියල්ල අහෝසිකර තියෙනවා.මේ ආකාරයෙන් අපි ධීවරයාගේ තත්ත්වය නංවන්නත්, මෙම කර්මාන්තය නංවන්නත් අවශ්‍ය ක්‍රියාමාර්ග ගෙන තියෙනවා.මීට අමතරව ධීවර සංස්ථාවෙන් අඩු මිලට මාළු මිලදී ගැනීමට රටපුරා අලෙවිසල් 100 ක් පමණ ආරම්භ කර තියෙනවා. මෙය 150 දක්වා අපි වැඩිකරගෙන යනවා. සෞදි අරාබිය අපිට මුදල් ලබා දෙනවා. එපමණක් නොව අපි සතොස 192 ක වෙළෙඳසල් දමා තියෙනවා. මේ වන විටත් අපි විශාල ජාලයක් ආරම්භ කර තියෙනවා. එවිට අපිට හැකි වෙනවා වෙළෙඳ පොළෙන් සියයට 10 ක් ලබාගන්න. එවිට මාළු මිල තවත් ස්ථාවර කරගත හැකියි.ඉඩම් හා ඉඩම් සංවර්ධන ඇමැති ජනක බණ්ඩාර තෙන්නකෝන්රටක සංවර්ධනයට ඉතාම වැදගත් අංගයක් තමයි ඉඩම් කියන්නේ. ඒ ඉඩම් නිසි කළමනාකාරිත්වයකින් යුතුව භාවිත කිරීම තිරසර සංවර්ධනයට විශාල පිටිවහලක්. අපේ අනාගත පරපුරට භූමිය නම් සම්පත රැකදෙන්න නම් වර්තමානයේ තිබෙන ඉඩම් අවශ්‍යතාව අනුව සංවර්ධන ව්‍යාපෘතිවලට වගේම ජනතා අවශ්‍යතා සඳහා යොදවන්න අවශ්‍යයි. ඉඩම් සම්බන්ධ සියලු අංශ නිවැරැදිව ක්‍රියාත්මක වුණොත් පමණයි රටේ සංවර්ධනයත් නිතැතින් සිදුවෙන්නේ.මේ හැමදේටම නිරවුල් ඉඩම් අයිතිය කියන කාරණය ඉතා වැදගත්. ඉඩම් ලියාපදිංචි කරන නිරවුල් ක්‍රමයක් අවශ්‍ය වන්නේත් ඒ සඳහායි. ලෝකයේ බොහෝ රටවල් මේ සඳහා හිමිකම් ලියාපදිංචි කිරීමේ ක්‍රමය භාවිත කරනවා. මෙහි පළමුවැනි අදියර හැටියටයි අප රටේම ඉඩම් නොමිලේ මැන පදිංචිකරුවන්ගේ ඉඩම් සඳහා සහතිකයක් ලබාදීමට කටයුතු කරන්නේ.මෙතෙක් කල් තිබුණේ වියදම් අධික, සංකීර්ණ ඔප්පු ක්‍රමයක්. නමුත් අපි ඉඩම් සියල්ල මැන පිඹුරුපත් සකසා රජය මඟින් හිමිකම් තහවුරු කරලා හිමිකම් සහතික පත ඉඩමේ අයිතිකරුට ලබා දෙනවා.මෙයින් ඉඩම් ආරවුල් ආදිය සියල්ල විසඳා දෙනවා වගේම, වැරැදි ලෙස අත්පත් කරගෙන තිබෙන ඉඩම් පිළිබඳවත් අපට කටයුතුª කරන්න සිදුවෙනවා. මෙය හරිම ප්‍රවේශමෙන් සීරුවෙන් කළ යුතු දෙයක්.මහින්ද චින්තන වැඩ පිළිවෙළ යටතේ බිම් සවිය ක්‍රමය මඟින් තමයි මේ භූමියට සවිය ලබා දී ඔබටත් සවියක් ලබා දෙන්නේ. මෙහිදී අප දැක්කා සමහර තැන්වල ප්‍රශ්න තිබෙනවා. අනවසර ඉඩම්වල ඉන්න අය, තමන්ට හිමි ප්‍රමාණයට වඩා වැඩිපුර භුක්ති විඳින අය වගේම අනවසර ඉඩම් බලපත්‍ර තබාගෙන ඉන්න අය මේ ක්‍රමයට කැමැති නැති බවත් අපට පෙනෙනවා. ඒත් අප ඉතාම සාධාරණ අයුරින් තමයි මෙය කරගෙන යන්නේ. තව අවුරුදු සියයකින් නිමකරන්න තිබුණු කටයුත්තක් තමයි කඩිනම් කරලා අවුරුදු 10න් නිම කරන්න මම කටයුතු යෙදුවේ. මේ වන විට ප්‍රාදේශීය ලේකම් කොට්ඨාස 30ක ක්‍රියාත්මක කර තිබෙනවා.නවීන තාක්ෂණික ක්‍රම මඟින් චන්ද්‍රිකා තාක්ෂණය උපයෝගී කරගෙන බස්නාහිර පළාත තව වසර 2ක් ඇතුළත මැනුම් කර නිමකරන්නයි. අපේ බලාපොරොත්තුව. ඒ සඳහා කැබිනට් පත්‍රිකාවක් පිළියෙල කර තිබෙන්නේ.ඉඩමකට ඔප්පුවක් තිබුණ පමණින් එහි ප්‍රයෝජන ගන්න බෑ. බිම් සවියෙන් දෙන මේ සහතිකය හරියට ඉඩමේ හැඳුනුම්පත වගේ. ඉඩම විකිණීමේදී, පැවරීමේදී, තෑගිදීමේදී උගස් තැබීමේදී බදු දීමේදී බැංකු ණය ගැනීමේදී වගේම තවත් නෛතික කරුණු රැසකදී මේ හිමිකම් පත්‍රය සමඟ ඉඩමේ පිඹුරු පත්‍රය තිබීම ඉතා පහසු වෙනවා.මේ වැඩපිළිවෙළින් කාටවත් වැරැද්දක් සිදුවෙන්නට අප ඉඩ තබන්නේ නැහැ. නවීන තාක්ෂණය යටතේ ලොව ඕනෑම තැනක සිට ප්‍රදේශ නිර්ණයට, වාහනවලට මාර්ග පෙන්වීමේ වැඩ පිළිවෙළට ආදී සියලු කටයුතුවලට මෙය ප්‍රයෝජනවත්. ඒ නිසා ඉදිරියේදී සියලු ජනතාවට තමන්ගේ ඉඩමේ නියම වටිනාකම හා හිමිකමත් ප්‍රයෝජන ගැනිමේ හැකියාවත් බිම්සවිය මඟින් ලැබේවි.විභාග කොමසාරිස් ජනරාල් අනුර එදිරිසිංහනව හා පැරණි විෂය නිර්දේශ දෙක යටතේ මෙවර පැවැත්වෙන අ.පො.ස. (උසස් පෙළ) විභාගයේ සමහර ප්‍රශ්න පත්‍ර පිළිබඳ ගැටලු සහගත කරුණු ශිෂ්‍යයන් විසින් මතු කරති. සමහර ප්‍රශ්න පත්‍ර ඉතා අසීරු බවත්, තවත් ඒවා සඳහා ප්‍රමාණවත් කාලය නොලැබුණු බවත් ඔවුහු චෝදනා නඟති. තවත් සමහරු චෝදනා නඟන්නේ නව නිර්දේශයේ පමණක් නොව පැරැණි නිර්දේශයේ ද ප්‍රශ්න පත්‍ර වල ද මෙවන් ගැටලුකාරි තත්ත්වයන් මතුවූ බවයි. මේ පිළිබඳ තත්ත්වය දැනගැනීමට අපි කඩුල්ලට විභාග කොමසාරිස් ජනරාල්වරයා සම්බන්ධ කර ගත්තෙමු.“...අපි විභාගයට පෙර එයට ඉදිරිපත් වන ශිෂ්‍යයන්ට මූලාකෘති ප්‍රශ්න, සම්මන්ත්‍රණ ප්‍රශ්න මෙන්ම විභාග ප්‍රශ්න රාශියක් කෙරෙව්වා. මේ හැම ප්‍රශ්න පත්‍රයක්ම විභාගයේ ප්‍රශ්න පත්‍රවලට සමානයි. ප්‍රශ්නවල සැකැස්ම, කාලය ඒ හා සමානයි. එදා මේ මූලාකෘති ප්‍රශ්න, සම්මන්ත්‍රණ ප්‍රශ්න කරද්දි කවුරුත් අපිට කිව්වේ නැහැ අමාරුයි, කරන්න බැහැ, කාලය මදි කියලා.මේ වගේ ගැටලු තියනවානම් කියන්න තිබුණේ විභාගයට මුහුණ දෙන්නට පෙරයි. මූලාකෘති ප්‍රශ්න පත්‍ර කරන වෙලාවේයි. එදා කිසිම ගුරුවරයකු, මවුපියකු, සිසුවකු අපිට කිව්වේ නැහැ මේ මූලාකෘති ප්‍රශ්න පත්‍රවල ආකෘතිය, අන්තර්ගතය, විෂය නිර්දේශ වගේම නිපුණතා ගැටලු සහගතයි කියලා. එදා මේ දරුවෝ ඉතා කැමැත්තෙන් මූලාකෘති ප්‍රශ්න පත්‍රවලට, සම්මන්ත්‍රණ ප්‍රශ්න පත්‍රවලට උත්තර දුන්නා. එදත් ප්‍රශ්නවලට ලබා දුන්නේ මේ කාලයමයි.කෙසේ වෙතත් මේ ළමයින්ට යම්කිසි ගැටලුවක් සිදුවෙලා තියෙනවානම් ලකුණු දීමේ පටිපාටිය සකසන විට හෝ උත්තර පත්‍ර බලන විට හෝ සහනයක් සැලැසෙනවා. ඕනෑම විභාගයකදී මේ වගේ සහනශීලී ක්‍රියාමාර්ග ගන්න පුළුවන්.නමුත් සමහරු මට බණිනවා, කෑගහනවා. මට බැණලා වැඩක් නැහැ. අම්මලා තාත්තලා මීට වඩා බුද්ධිමත් විය යුතුයි. ගැටලු තියෙනවානම් ඒවා සංශෝධනය කරන්නට අවශ්‍ය ක්‍රියාමාර්ග අපි ගන්නම්. ප්‍රශ්න පත්‍ර අමාරු නම් අමාරු වෙන්නේ එක්කෙනකුට දෙන්නකුට පමණක් නෙවෙයි, හැමෝටමයි.අද විභාගයටත් ගී‍්‍රස් යක්කු පනින්න හදනවා. ඒවාට ඉඩ තියන්න මම සූදානම් නැහැ.පොලිස් මාධ්‍ය ප්‍රකාශක පොලිස් අධිකාරී ප්‍රිශාන්ත ජයකොඩිඅපට පසුගිය දින කීපයේ මාර්ග අනතුරු කිහිපයක් දකින්නට ලැබුණා තමයි. නමුත් පසුගිය වසර සහ සසඳන විට මේ වසරේ රිය අනතුරු සංඛ්‍යාව සාපේක්ෂව අඩුයි. 2010 වසෙරේ මැයි 31 දිනට 811ක් වූ මාරක අනතුරු සංඛ්‍යාව මේ වසරේ අදාළ දින වනවිට 747ක් හැටියටයි වාර්තා වෙන්නේ. ඒ වුණත් සිදුවූ රිය අනතුරුවල ස්වභාවය තරමක් බරපතළයි. එයට හේතුව මාර්ග පද්ධතිය එහෙම දැන් හොඳින් සකසා තිබෙන නිසා, රියැදුරන් වේගයෙන් යන්න බලන තත්ත්වයක් පේනවා.මේ සඳහා අදාළ පළාත් පාලන ආයතන මඟින් ඒ ඒ පාරවල්වල වේග සීමා පැහැදිලිව ඉදිරිපත් කිරීම වැදගත්. 2010 වසරේ අපරීක්ෂාකාරී ලෙස අධික වේගයෙන් ගමන් කළ වාහන 20739ක් පොලිස් නිලධාරීන් විසින් පරීක්ෂාවට ලක්කළා.ඒ වගේම සාමාන්‍යයෙන් ගත් විට රට පුරා දිනකට රිය අනතුරු 100 පමණ සිදුවන බව තමයි වාර්තා වෙන්නේ.බස්වලින් සිදුවන ප්‍රධාන වැරැදිවලට මූලික හේතුව ඔවුන් මුදල් පසු පස හඹා යද්දී මාර්ග නීති පිළිබඳ විනය සම්පූර්ණයෙන්ම පාහේ අමතක වීමයි.ඒ වගේම පදිකයන්ටත් වගකීමක් තිබෙනවා. තමන්ගේ ජීවිතාරක්ෂාව සහිතව කහ ඉරෙන් පවා පාර මාරු වෙන්න . මොකද දකුණු පැත්තෙන් ගමන් කිරීම, පාර මාරු වීමේදී හොඳින් පාර දෙපස බලා කඩිසරව පාර මාරුවීම වගේ දේවල් මතක තබාගන්න පදිකයනුත් උනන්දු විය යුතුයි. ප්‍රධාන මාර්ගවල පදික වේදිකාවක් තිබීමත් අනිවාර්යයි.කොහොම වුණත් පදිකයන් හා රථ අතර අනතුරුවලට වඩා රථවාහන එකිනෙක අතර අනතුරු තමයි වැඩියෙන් සිදුවන්නේ.නිවැරැදි ලෙස ඉගෙන රියැදුරු බලපත්‍රය ලබාගෙන මාර්ග නීති අනුව රිය පදවන රියැදුරන්ට අනතුරු සිදුවනවා බොහොම අඩුයි. මේ වසරේ සාපේක්ෂව මාරක රිය අනතුරු අඩු වුණත් නිරන්තර පොලීසියේ අවධානය මාර්ග නීති කඩන්නන් වෙත යොමු වී තිබෙනවා.සාකච්ඡාකෙළේ සුභාෂිණී ජයරත්න / අරුණි මුතුමලීකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>08</month>
      <day>21</day>
    </date>
    <link>http://www.silumina.lk/2011/08/21/_art.asp?fn=ab1108214</link>
    <topic>2002 ණයට වඩා 2010 ණය අඩුයි</topic>
    <author>රංජිත් සියඹලාපිටිය</author>
    <content>තුන්වැනි සිතිවිල්ලඅපේ ණය පිළිබඳව පැහැදිලිව වාර්තා වෙන්නේ 1950 සිටය. නිදහස ලබා වර්ෂ 2 ක් ගත වන විට අපේ රජය රුපියල් දස ලක්ෂ 125 ක පිටරට වලින් සහ රුපියල් දස ලක්ෂ 529 ක් අපේ රටෙන් ණය ලබාගෙන තිබේ. එවකට රජයේ මුළු ණය ප්‍රමාණය රුපියල් දස ලක්ෂ 654 කි. රටේ මුළු නිෂ්පාදනය අනුව සියයට ගණනක් ලෙස බැලුවහොත් 16.9% කි.අපි හැම විටම රජයක් වේවා, පුද්ගලයකු වේවා ණය ගණන් බැලිය යුත්තේ මුළු වත්කම් සහ මුළු ආදායම් අතර සැසඳීමෙනි. ණය ගෙවීමේ හැකියාව සහ ණය බර පිළිබඳ අදහසක් එන්නේ ණය ප්‍රමාණයට අදාළ සමයේ රජය, පුද්ගලයා හෝ ආයතනය සතු මුළු වත්කම් ප්‍රමාණය හා ආදායම අනුවය.ඒ අනුව අපේ රටේ වැඩිම ණය බර වාර්තා වූයේ 1989 එජාප ආණ්ඩු සමයේදීය. ඒ 108.7% ක් ලෙසය. සරලව කිව්වහොත් 89 වසරේ රටේ මුළු ඉපයීම් වල වටිනාකම 100 නම් මුළු ණය ප්‍රමාණය 108.7 ලෙසය. ඊළඟ ලොකුම ණය බර වාර්තා වූයේ ද 2002 යූඑන්පී ආණ්ඩු කාලයේය. ඒ දළ දේශීය නිෂ්පාදනයේ ප්‍රතිශතයක් ලෙස 105.6% ක් ලෙසිනි.ඉදිරි ඉලක්කයන් කරා යන පුද්ගලයකුට, ආයතනයකට මෙන්ම රජයටත් ණය ලබා ගැනීමට සිදුවේ. ණය ගන්නේම නැතැයි ප්‍රතිපත්තියක සිටියහොත් තමන් ලබන ආදායම මත පමණක් කටයුතු කරමින් ඉදිරි ගමනක් යාමට නොහැකිය. වැදගත් වන්නේ ලබා ගන්නා ණය ගෙවීමට ඇති ශක්තිය පිළිබඳ පෙර කී පරිදි අවබෝධ කර ගැනීම සහ ඒ මුදල් යොදා ගන්නේ ආදායම් ඉපයීමට ද, සංවර්ධන කටයුත්තකට ද, කෙටියෙන් කිව්වොත් නැතිවම බැරි දෙයකට ද යන්නයි.2002 දී 105.6% ක් ණය වන විට යුද්ධය නවතා ඊට පිළියම් ලෙස එජාපය දේශසීමා ලබාදීමේ මාවතකට අවතීර්ණ වී තිබුණි. සංවර්ධන කටයුතු ද නවතා තිබුණි. ප්‍රශ්නය එතැනය.2010 අවසන් වන විට මේ ප්‍රතිශතය 81.9% දක්වා අඩුකර ගැනීමට හැකියාව ලැබුණි. වැදගත් වන්නේ යුද්ධය නිමවා, ඇඟට දැනෙන සංවර්ධනයක් ද ක්‍රියාත්මක වන යුගයක එලෙස ණය බර අඩුකර ගැනීමයි.තත්ත්වය එසේ තිබියදී රාජ්‍ය ණය පිළිබඳ උඩුකුරු වත් නැවත එම ප්‍රශ්නය යටිකුරු වත් අසමින් විවිධ දේශපාලන බිල්ලන් මැවීමට උත්සාහ කරනු පසුගිය දා පාර්ලිමේන්තුවේදී දක්නට ලැබුණි. ඒ අයට රාජ්‍ය ණය පිළිබඳ තමන්ගේ පරමාදර්ශය තුළින්ම බලා ගැනීමට හොඳ අවස්ථාවක් උදාවී ඇත. ලෝක බලවතුන් දෙවැනි වතාවටත් ආර්ථික අර්බුදයක් කරා යමින් සිටින බව ලෝක බැංකුව පවසයි. වසරකට පෙර වසර 100 කට වරක් ඇති වෙතැයි කියන ආර්ථික අර්බුදයක් ලෝකය පසු කළා පමණි. එය ඇරැඹුණේ ද විශේෂයෙන් ඇමෙරිකාවේ සහ යුරෝපයේ නිවාස වෙළෙඳ පොළ කඩා වැටීම තුළිනි. නිවාස සෑදීම සඳහා ඉතා ලිහිල් කොන්දේසි මත අසීමිත ණය දුන් බැංකු, නිවාස අගය ශීඝ්‍ර ලෙස අඩු වීම නිසා කඩා වැටුණු අතර මුළු ලොවටම මහා ආර්ථික බලපෑමක් ගෙනාවේය.දැන් නැවතත් දෙවැනි වතාවට ඇමෙරිකාවේ ආර්ථික අර්බුදයක මුල් ලකුණු පහළ වෙමින් පවතී. ඔවුන්ගේ ණය සීමාව ඇමෙරිකා ඩොලර් ට්‍රිලියන 14.3 සිට 16.3 දක්වා වැඩි කිරීමට රජය තීරණය කර ඇත. ට්රිලියනක් කියන්නේ කෝටි නම් ලක්ෂයකි. දසලක්ෂ නම් දසලක්ෂයෙකි. ලක්ෂ නම් කෝටියකි. මෙය ඩොලර් වූ නිසා රුපියල් වලට හැරවීමට තවත් රුපියල් 110 කින් වැඩිකළ යුතුය. මේ මහා බලවතාගේ ණය ප්‍රමාණයයි.ප්‍රමාණයේ මෙසේ වැඩි වූ නිසා ණය පිළිබඳව ඇමෙරිකාවට ලොව පිළිගත් STARDARD &amp; POOR’S (S&amp;P) ණය ශ්‍රේණිගත කිරීමේදී ලබා දී තිබු ඒඒඒ ශ්‍රේණිය ඒඒ+ දක්වා අගොස්තු 5 වන දින පහළ බැස ඇත. ඇමෙරිකා කොටස් වෙළෙඳ පොළ අගෝස්තු 8 වන විට 5.5 දක්වා පහළ බැස ඇත. එය යුරෝපයට, ජපානයට, මෙන්ම ආසියාවේ කොටස් වෙළෙඳ පොළට ද බලපා ඇත. ජපානයේ පීකිං වෙළෙඳ පොළ 1.8% ද, ආසියාවේ කොටස් වෙළෙඳ පොළ 2% ද, බ්‍රිතාන්‍ය කොටස් වෙළෙඳ පොළ 3.4% ද, ඉතාලියේ කොටස් වෙළෙඳ පොළ 2% ද, ජර්මනිය 5% ද, බ්‍රසීලය 8% ද පහළ බැස ඇත්තේ ඇමෙරිකා සහ යුරෝපා වෙළෙඳ පොළ වටා පවතින මෙම අවිනිශ්චිත ආර්ථික තත්ත්වය නිසා ආයෝජකයින් වත්කම් මිල දී ගැනීමට උනන්දු නොවීම තුළයි. ලොවටම උපදෙස් දෙන මහා බලවතුන්ගේ මේ තත්ත්වය අනෙක් අයට බලපාන්නේ කෙසේ දැයි විමසිල්ලෙන් බැලිය යුතුය.රංජිත් සියඹලාපිටියකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>08</month>
      <day>21</day>
    </date>
    <link>http://www.silumina.lk/2011/08/21/_art.asp?fn=ab1108215</link>
    <topic>උදයන් ප්‍රවෘත්ති කර්තෘට පහරදීම පිටුපස නීතිඥයෙක්!</topic>
    <author>කීර්ති මෙන්ඩිස්</author>
    <content>ජනමාධ්‍යවේදීන්ට සිදුවන හිරිහැර, ප්‍රහාර පැහැර ගැනීම් හා ඝාතනය කිරීම් ආදි සියල්ල සිදුවන්නේ රජයේ හෝ ආරක්ෂක හමුදාවේ අනුදැනුම මත බවට චෝදනා එල්ල කිරීම බොහෝ විට සිදුවන දෙයකි. එවන් ක්‍රියා පිටුපස සෘජුව හෝ වක්‍රව රජය සිටින බව ඇතැම් මාධ්‍ය සංවිධාන නිරන්තරයෙන් එල්ලකරන චෝදනාවකි. රජය අපහසුතාවට පත්කරමින් වෙනත් පුද්ගලයන් කරන ක්‍රියා නිසා මෙවන් තත්ත්වයක් ඇති වන බව රජය පුන පුනා කීව ද එවන් මාධ්‍ය සංවිධාන පමණක් නොව බොහෝ පිරිස් ඒවා පිළිනොගනිති.පසුගිය ජූලි 29 වැනි දින උදයන් පුවත්පතේ ප්‍රවෘත්ති කර්තෘවරයාට එල්ල කළ මැර ප්‍රහාරය පිළිබඳව ද අදහස් දැක්වූ ඇතැම් මාධ්‍ය සංවිධාන හා ඇතැම්හු ඒ පිටුපස ද රජය හෝ ආරක්ෂක හමුදා සිටිතැයි චෝදනා කළහ. ඒ චෝදනා පදනම් විරහිත බවට අද සක්සුදක් සේ ඔප්පු වී තිබේ.ඥානලිංගම් කුගනාදන් මහතා උදයන් පුවත්පතේ ප්‍රවෘත්ති කර්තෘවරයාය. යාපනය සිය පුවත්පත් කාර්යාලයේ සේවය නිම වී රාත්‍රියේ නිවෙස කරා යද්දී මුහුණ ආවරණය කළ පිරිසක් විසින් ඔහුට පහර දෙනු ලැබිණි. යාපනය කස්තුරියා පාරේ පිහිටි සිය නිවෙසේ ගේට්ටුව විවෘත කරනවාත් සමඟම එල්ල වූ මේ ප්‍රහාරයෙන් බරපතළ තුවාල ලැබු කුගනාදන් මහතා යාපනයේ මහ රෝහලට ඇතුළත් කැරිණි. ඒ මොහොතේම සිදුවීම දැනගත් මහින්ද රාජපක්ෂ ජනාධිපතිතුමා මේ ප්‍රහාරය පිළිබඳ වහා පරීක්ෂණ පවත්වන ලෙස පොලිස්පති එන්. කේ. ඉලංගකෝන් මහතාට උපදෙස් දෙනු ලැබීය.සිද්ධිය පිළිබඳ පරීක්ෂණ උතුර පළාත බාර ජ්‍යෙෂ්ඨ නියෝජ්‍ය පොලිස්පති ගාමිණි ද සිල්වා මහතාගේ අධීක්ෂණය යටතේ ක්‍රියාවට නැඟිණි. ජ්‍යෙෂ්ඨ නියෝජ්‍ය පොලිස්පතිවරයා වහා පොලිස් කණ්ඩායම් දෙකක් පත්කොට හැකි ඉක්මනින් මීට සම්බන්ධ වූවන් කොටුකර ගත යුතු බවට පහළ නිලධාරීන්ට නියෝග කළේය. එක් පොලිස් කණ්ඩායමක් උදයන් පත්‍ර කාර්යාලයට පැමිණ එහි වැඩ කටයුතුවල යෙදුණු අයගෙන් මෙන්ම වැඩ කටයුතු කෙරෙන ආකාරය ගැන ද කරුණු රැස්කර ගන්නා ලදී.කුගනාදන් මහතාගේ හිසට යකඩ බටයකින් පහර දී ඇති බව මූලික පරීක්ෂණවලදී හෙළිවූ අතර මුහුණ ආවරණය කරගත් දෙදෙනකු යතුරු පැදියකින් පැමිණ ප්‍රහාරය එල්ලකර ඇති බව ද එක් පොලිස් කණ්ඩායමක් සිය මූලික විමර්ශනයේදී අනාවරණය කරගෙන තිබිණි.තුවාල ලැබු කුගනාදන් මහතා යාපනය ශික්ෂණය රෝහලේ බරපතළ තත්ත්වයෙන් ප්‍රතිකාර ගන්නා බැවින් ඒ මොහොතේ ඔහුගෙන් ප්‍රකාශයක් ලබාගැනීම අසීරු විණි.කෙසේ වෙතත් උතුරේ පැවැති පළාත් පාලන මැතිවරණයේදී එම මැතිවරණ ක්‍රියාවලිය පිළිබඳ තොරතුරු සිය පුවත්පතේ පළකිරීමට උදයන් ප්‍රවෘත්ති කර්තෘවරයා පෙළඹී ඇති බව ද පරීක්ෂණවලදී අනාවරණය වී තිබේ. ඔහුට පහරදීම සම්බන්ධයෙන් කිසිවකු අත්අඩංගුවට නොගැනීම ගැන විවිධ මත පළ කළ පිරිස් මුහුණු ආවරණය කර පැමිණියේ හමුදා සාමාජිකයන්ට සමාන පිරිසක් විය හැකි බවට චෝදනා කරමින් යාපනය පුරා නොයෙකුත් මතිමතාන්තර පතුරුවන්නට උත්සාහ කළහ.එහිදී යුද හමුදාපති ලුතිනන් ජෙනරාල් ජගත් ජයසූරිය මහතා කියා සිටියේ මේ සම්බන්ධයෙන් පොලිසිය විධිමත් පරීක්ෂණයක් ආරම්භ කර ඇති බවත් ඊට හමුදාවේ කිසිම නිලධාරියකුගේ හෝ සම්බන්ධයක් නොමැති බවකි.එහෙත් ඇතැම් ඊනියා මාධ්‍ය හා සංවිධානාත්මක පිරිස් එකී ප්‍රහාරය රජයට හා හමුදාවට මඩ ගැසීමට යොදා ගනිමින් යාපනයේ උද්ඝෝෂණ ව්‍යාපාරයක් ද සංවිධානය කිරීමට කටයුතු කළහ.මේ පිළිබඳව තොරතුරු ද ඒ වන විටත් උතුර දිසා බාර ජ්‍යෙෂ්ඨ නියෝජ්‍ය පොලිස්පතිවරයා වෙත ලැබී තිබිණි. වහා ක්‍රියාත්මක වූ ඔහු සහකාර පොලිස් අධිකාරී අබේසිංහ බණ්ඩාර මහතාගෙන් සහ යාපනය මූලස්ථාන පොලිස් පරීක්ෂක සමන් සිගේරා ඇතුළු පිරිසගෙන් සැදුම්ලත් කණ්ඩායම් දෙකක් යොදවා රහසිගත බුද්ධි තොරතුරු එක්රැස් කිරීමේ ජාලයක් ද පවත්වා එහි සියලු විස්තරවලින් පොලිස්පතිවරයා දැනුම්වත් කිරීමක් ද කරන ලදී.ඒ අනුව පොලිස්පතිවරයා විසින් පරීක්ෂණවල මූලික වාර්තාව මහින්ද රාජපක්ෂ ජනාධිපතිතුමා වෙත බාරදෙන ලදී.උදයන් ප්‍රවෘත්ති කර්තෘවරයාට එල්ල වූ ප්‍රහාරය හුදෙක් ඔවුන් අතර වූ අරගලයක ප්‍රතිඵලයක් බවට ඒත්තු ගැන්වෙන රහසිගත තොරතුරු පොලිසිය වෙත ඒ වන විටත් ලැබී තිබු අතර ඒ තොරතුරු මත යාපනයේදී පුද්ගලයකු ප්‍රශ්න කිරීම් සඳහා අත්අඩංගුවට ගනු ලැබිණි.“එයා මටත් කතා කළා සර්. පත්තරකාරයෙක් ඉන්නවා... මිනිහට ගහන්න ඕනැ කියලා. ඒත් මම ගියේ නැහැ සර්...”ඔහු පොලිසිය හමුවේ එසේ කීවේ ප්‍රහාරය සඳහා ඔහුට කතා කළ පුද්ගලයාගේ නම් ගම් සහිතව හෙළි කරමිනි. වහා ක්‍රියාත්මක වූ පොලිසිය සැකකාර පුද්ගලයා සොයා පරීක්ෂණ ඇරැඹීය. හදිසි ප්‍රහාරයකට ලක්වූ එකී තැනැත්තා යාපනය රෝහලේ ප්‍රතිකාර ලබන බව හෙළි වෙද්දී පොලිසිය යාපනය ශික්ෂණ රෝහලට ගියේ ඉන් අනතුරුවෙනි. එහෙත් ඒ වන විටත් තුවාල ලත් සැකකරු යාපනයෙන් කළුබෝවිල රෝහලට මාරුකර යවා තිබිණි.විශේෂ පොලිස් කණ්ඩායමක් මේ පිළිබඳව සිය ජ්‍යෙෂ්ඨ නියෝජ්‍ය පොලිස්පතිවරයා දැනුම්වත් කිරීමෙන් අනතුරුව වහා කොළඹට පැමිණ උදයන් ප්‍රවෘත්ති කර්තෘවරයාට පහර දුන් බව කියන “කෙරුමා” දකුණු කොළඹ මහ රෝහලේ ප්‍රතිකාර ගනිමින් සිටියදී අත්අඩංගුවට ගැනිණි. පසුව සැකකරු යාපනයට රැගෙන යෑමෙන් පසු දීර්ඝ ප්‍රශ්න කිරීමකට යොමු කෙරිණි.රත්නසිංහම් චන්ද්‍රකුමාර් නොහොත් ‘රෙමීඩියස්’ කෝපායි නල්ලූර් උතුර පදිංචිකරුවෙකි. අපරාධ 56 කට වැඩි ප්‍රමාණයකට සම්බන්ධ බව කියන මොහු මෑතකදී බන්ධනාගාරයෙන් ඇප මත නිදහස්ව පැමිණි අයෙකි. මොහු අධිකරණය හමුවේ විභාග වන නඩු ගණනාවකට අවශ්‍ය පුද්ගලයෙකි. කෝපායි, යාපනය, මානිපායි, චාවකච්චේරි හා වඩුකෝට්ටේ ප්‍රදේශයේ සිදුකළ ගෙවල් බිඳුම් රැසකටම මොහු සම්බන්ධ වී තිබේ.උදයන් ප්‍රවෘත්ති කර්තෘවරයාට පහරදීම පිළිබඳව සැකකරුගෙන් දිගින් දිගටම කළ ප්‍රශ්න කිරීම්වලදී ඔහු පවසා ඇත්තේ තමාගේ හිතවත් නීතිඥයකු විසින් දුන් උපදෙස් මත මෙම ප්‍රහාරය එල්ල කළ බවයි. පොලිසිය එම නීතිඥවරයා පිළිබඳව ද කරුණු කාරණා සෙවු අතර එහිදී දැනගන්නට ලැබුණේ සැකකරු විසින් සිදුකරන ලද අපරාධ බොහොමයක නඩු විභාග කිහිපයකටම පෙනී සිටිනුයේ අදාළ නීතිඥවරයා බවයි. එකී නීතිඥවරයා සැකකරු වෙනුවෙන් නඩුවලට පෙනී සිටින අයකු බවද පොලීසිය කියයි. ඔහුගේ දැනුම්දීම මත තමා එකී ප්‍රහාරය එල්ල කළ බව ද සැකකරු පොලිසියට පවසා තිබේ.එකී නීතිඥවරයා උතුරේ එක්තරා දෙමළ සංවිධානයක් හා සම්බන්ධකම් පවත්වන බවත් ඔහු පසුගිය කාල පරිච්ඡේදයේදී එම සංවිධානයෙන් වෙන්වී රජයට සහාය දීමට උත්සාහ කොට ඇති බවත් ඉන් අනතුරුව ඔහු විවේචනය කරමින් දිගින් දිගටම උදයන් පුවත්පතෙන් නොයෙකුත් පුවත් පළකර ඇති බවත් ඉන් එකී නීතිඥවරයා උරණ වී සිට ඇති බවත් මේ පිළිබඳව කළ විමසීමකදී අනාවරණය වූ බව ජ්‍යෙෂ්ඨ නියෝජ්‍ය පොලිස්පති ගාමිණි ද සිල්වා මහතා ‘සිළුමිණ’ට කීය.උරණ වූ ඔහු සැකකාර ‘කෙරුමා’ ලවා ප්‍රවෘත්ති කර්තෘවරයාට පහර දෙන්නට සැලැසුම් කර ඇති බව ද අනාවරණය වී තිබේ. ඒ වන විට සැකකාර කෙරුමා වෙනත් අපරාධයක් සඳහා බන්ධනාගාර ගත වී සිට ඇති අතර අදාළ නීතිඥවරයාගේ මැදිහත් වීමෙන් සැකකරු ඇප ලබා බන්ධනාගාරයෙන් පැමිණ දින කිහිපයකට පසු මෙම ප්‍රහාරය එල්ලකර ඇතැයි ද පොලිසිය කියයි.ඒ අනුව ඉකුත් ජුලි 29 වැනිදා උදයන් ප්‍රවෘත්ති කර්තෘවරයාට ප්‍රහාරය එල්ල කිරීමෙන් පසු ඔහු පලාගොස් තිබිණි.එහෙත් ඔහුට එසේ සැඟවී සිටීමට අවස්ථාවක් නොලැබුණේ සැකකරු සිය නිවෙසේ සිටියදී ඊට දින හය හතකට පසු කඩු පොලු රැගත් කිසියම් පිරිසක් ඔහුට බරපතළ ලෙස පහරදීම නිසාය.ඒ අනුව ඔහු බරපතළ තත්ත්වයෙන් යාපනය රෝහල් ගතකොට තවත් පරීක්ෂණ කිහිපයක් සඳහා යැයි කියමින් හිටි හැටියේ කළුබෝවිල ශික්ෂණ රෝහලට මාරු කර යවා තිබිණි.සැකකරු බරපතළ ප්‍රහාරයට ලක්වෙද්දි උදයන් ප්‍රවෘත්ති කර්තෘවරයාට පහරදීමේ සිදුවීම දැඩි ආන්දෝලනයට ලක්ව තිබු අතර පොලිසිය පවසනුයේ එම සිද්ධියට සම්බන්ධ සැකකරු නීතියේ රැහැනට කොටු වන්නට මත්තෙන් කිසියම් පිරිසක් ඔහු ඝාතනය කරන්නට උත්සාහ දැරු බවට සැකකරන බවකි.මෙම ප්‍රහාරයට අදාළ නීතිඥවරයාගේ සම්බන්ධයක් ඇත්දැයි සොයා බලන බව ද පොලිසිය කියයි.කෙසේ වෙතත් නොයෙකුත් පැතිවලට අභූත චෝදනා එල්ල කරමින් මහත් ආන්දෝලනයක් ඇති කරන්නට උත්සුක වූ මෙම පහරදීම පිළිබඳ මැනැවින් පරීක්ෂණ පැවැත්වීමෙන් අනතුරුව හෙළි වූයේ මෙය හුදෙක් ඔවුනොවුන් අතර ඇතිවූ මතිමතාන්තර අරභයා සිදු කරනු ලැබු කාන්ත්‍රාත්තුවක් මත ප්‍රහාරය සිදුවූ බවකි.මෙහිදී අත්අඩංගුවට ගත් සැකකරු සිය කැමැත්තෙන්ම පොලිසියට ප්‍රහාරය පිළිබඳ හෙළිකර තිබිණි.පත්‍රය මුද්‍රණයට යන මොහොත වන විටත් සැකකාර ‘කෙරුමා’ සමඟ ප්‍රහාරයට එක්වූ අනෙක් පුද්ගලයා යාපනය කොලොම්තුරේ ප්‍රදේශයේදී අල්ලා ගැනීමට පොලීසියට හැකිවී තිබේ . ඉන ්අනතුරුව ඔවුන් පහරදීමට පැමිණි මෝටර් සයිකලයද සොයාගැනීමට හැකිවූ බව යාපනය මූලස්ථාන පොලිස් පරීක්ෂක සමන් සිගේරා මහතා කියයි. ් සැකකාර නීතිඤවරයා අත්අඩංගුවට ගැනීමට පරීක්ෂණ පවත්වන බව හෙතෙම කියයි.රජයට හා හමුදාවට මඩ හා එල්ල වූ අභූත චෝදනාවල අසත්‍යතාව පරීක්ෂණවලින් මනාව හෙළිවූ බවත් උතුර දිසා බාර ජ්‍යෙෂ්ඨ නියෝජ්‍ය පොලිස්පති ගාමිණි ද සිල්වා මහතා පවසයි. සැකකාර ‘කෙරුමා’ අධිකරණයට ඉදිරිපත්කොට රිමාන්ඩ් ගත කර ඇත.කීර්ති මෙන්ඩිස්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>08</month>
      <day>21</day>
    </date>
    <link>http://www.silumina.lk/2011/08/21/_art.asp?fn=ab1108216</link>
    <topic>ඖෂධ සැපයීමේ වැඩ පිළිවෙළ සම්පූර්ණයෙන්ම වෙනස් කළ යුතුයි</topic>
    <author>සංවාද සටහන සුමේධා නවරත්න</author>
    <content>හිටපු ජනමාධ්‍ය ඇමැති ඉම්තියාස් බාකීර් මාකර්එ.ජා.ප.ය වීදි බැස්සේ එ.ජා.ප.යේ උරුමය රැකගන්නයි. මේ පක්ෂයට දියවෙලා විනාශ වෙලා යන්න ඉඩදෙන්න බැහැ. පසුගිය කාලයේ පක්ෂයේ ඡන්ද ප්‍රතිශතය දැවැන්ත ලෙස අඩුවෙලා ගියා. තව දුරටත් ඒක සිදුවෙන්න ඉඩ දෙන්න බැහැ.ලෝකයේ දේශපාලන නායකයො සිය පරාජවීම්වලින් පසුව ප්‍රජාතන්ත්‍රවාදී ලෙස දෙවැන්නාට පක්ෂ නායකත්වය ලබාදුන්නා. ඒ වගේ අපිත් පැවැසුවා ගෞරවනීයව විපක්ෂ නායකත්වය භාරගෙන පක්ෂ නායකත්වය කරු ජයසූරිය මහතාට බාරදෙන්න කියලා. එවැනි තත්ත්වයක් ඇති නොකර පක්ෂය විනාශ වෙලා යනතුරු බලා සිටිය නොහැකියි.බළලුන් ලවා කොස් ඇට බාවන්නේ ආණ්ඩුව මිසක් අපි නොවේ. කාපට් මාර්ග නැවත කාපට් කරමින් උසාවි නියෝග ගනිමින් බළලුන් ලවා කොස්ඇට බාවන්න උත්සාහ කරන්නෙ කවුද කියලා දැන් පැහැදිලියිනෙ.කරු සහ සජිත් කියන්නෙ ගෞරවනීය නායකයො. ඔවුන් කිසිවිටෙක බළල් අත් ලෙස කාගෙවත් ගොදුරු බවට පත්වෙලා නැහැ.මේක ප්‍රශ්නයක් කරගන්න එපා. මුලදී නියෝජ්‍ය නායකත්වය සජිත් ප්‍රේමදාස මහත්මයට දෙන්න තීරණය වුණේ යම් බලතල ප්‍රමාණයක් සමඟ. ජ්‍යෙෂ්ඨයන්ගේ ඒ යෝජනාවට වයසටත් වඩා මුහුකුරා යමින් සජිත් ප්‍රේමදාස අඩියක් පස්සට ගත්තා. එහෙත් ඒ පොරොන්දු ඉටු වුණෙත් නැහැ.මේ වනවිට මධ්‍යස්ථ, සියලු දෙනා ඒකරාශී කරගත හැකි නායකයෙක් වන්නේ කරු ජයසුරියයි. පක්ෂයේ බහුතරය ඔහු නායකත්වයට එනවට කැමැතියි.පක්ෂයේ හා රටේ බහුතරය ඉන්නෙ කා සමඟද යන්න දැන් ඉතා පැහැදිලියි. විනය පරීක්ෂණ පවත්වා මේ බලය බිය වද්දන්න බැහැ.කරුණාව හා දයාව මුල්කරගෙන කරන කිසිවක් නොවරදින බව බුදු හාමුදුරුවොත් කියා තියෙනවා. අපි මේ දේ කරන්නෙ ජනතාවගේ හා රටේ අනාගත සුබසිද්ධිය වෙනුවෙන්.එ.ජා.ප.ය කියන්නෙ උදාර පක්ෂයක්. මේ රටට නිදහස ලබාදුන්නෙත් සර්ව සාධාරණය ඉටු කළෙත් එ.ජා.ප.යයි. නිදහස් අධ්‍යාපනය, සෞඛ්‍ය, ජනසවිය, නිවාස යෝජනා ක්‍රම යනාදී සියල්ලෙන් සමාජ සාධාරණය ඉටු කළේ එ.ජා.ප.යයි.හිරු උදාවෙන්න කලින් පවතින්නෙ දැඩි අඳුරක්. ඉතා ඉක්මනින් මේ අඳුර මැකී ආලෝකය උදාවෙනවා. ජන බලය ආපස්සට හරවන්න කිසිවකුට බැහැ.--සමූපකාර හා අභ්‍යන්තර වෙළෙඳ ඇමැති ජොන්ස්ටන් ප්‍රනාන්දුඑ.ජා.ප.ය කරුම ගෙවනවා. කරුමක්කාර නායකයෝ කිහිප දෙනෙක් සමඟ පාක්ෂිකයොත් කරුම ගෙවනවා.ආණ්ඩුවේ ඉඳලා නැවත එ.ජා.ප.යට කරු ගේනවට සජිත් කැමැති වුණේ නැහැ.රනිල් හැදුවේ කරු ගෙනත් සජිත්ට ගහන්න. දැන් සේරම කණපිට හැරිලා.සජිත් කිව්වෙ අවුරුද්දට කිරිබත් කන්නෙ පක්ෂයෙ නායකයා විදියට කියලයි. එහෙම කියපු අය කරු නායකයා කරගන්න හදනවා. රනිල් ගේ හඳහන හොඳ නැහැ කිව්වට මොකද එහෙම නායකයෙක් එළවා ගන්න බැරි සජිත්ගෙ හඳහනත් හොඳ නැහැ. කරුගෙ හඳහන ඊටත් වැඩිය නරකයි. මේ අයගෙ ඉරණම විහාරමහාදේවි උද්‍යානයට වැටිලා. ඉතිං මේක කරුමයක් නොවේද?මුළු එ.ජා.ප.යම ඉන්නේ පරදින පිළේ තමයි. විහාරමහා දේවි උද්‍යානයට ආවේ හත්සියයක විතර සෙනඟක්. එක ආසනයකින් දහදෙනා බැගින් ගෙනාවත් 1600ක් ගේන්න පුළුවන්.හම්බන්තොට දිස්ත්‍රික්කයේ දුප්පත්කම නිසා හැමදාම දිනන්න පුළුවන් වෙයි කියලා සජිත් හිතුවේ.ඒත් හම්බන්තොට අද සංවර්ධනය වෙලා. සජිත් එහෙනුත් අනාථයි.එහෙම දෙයක් කරන්න ඕනෙ දොරගුළු දාගෙන මිස වීදි බැහැලා නොවෙයි.එහෙම කළා නම් තමයි නායකයකුගේ පරිණත බව ඉවසීම වැනි ලක්ෂණ දකින්න ලැබෙන්නේ. ජනාධිපතිතුමා එවැනි ලක්ෂණ හොඳින් පෙන්නුම් කළ නායකයෙක්.අපි මොකටද රනිල්ව රකින්නේ. අපිට කිසිම අවශ්‍යතාවක් නැහැ රනිල් රකින්න. රනිල් කරු සජිත් තුන්දෙනාම නායකයෝ වුණත් අපිට කිසිම ප්‍රශ්නයක් නැහැ.විශේෂයෙන්ම රටට ද්‍රෝහි වුණු රනිල් රකින්න ආණ්ඩුව කවදාවත් කටයුතු කරන්නේ නැහැ.පාරවල් හදලා උසාවි නියෝග අරගෙන රනිල් රකින්න අපිට කිසිම වුවමනාවක් නැහැ.ඇත්තටම සතුටුයි. නැත්නම් ඔය කරුමක්කාර සමාගමට අපිත් අහුවෙනවා.රටට වැඩ කරන ජනාධිපතිතුමා යටතේ රටට ජනතාවට වැඩක් කරන්න ලැබීම ඇත්තටම සතුටක්.සංවාද සටහන සුමේධා නවරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>08</month>
      <day>21</day>
    </date>
    <link>http://www.silumina.lk/2011/08/21/_art.asp?fn=ab1108217</link>
    <topic>“ඔයා විකාර කියවනවාද”?</topic>
    <author>චන්දන බණ්ඩාර</author>
    <content>තලතා, වජිරගෙන් අසයිගිය සතියේ කැබිනට් රැස්වීම පැවැත්වීමට පෙර ජනාධිපතිතුමා මැති ඇමැතිවරුන් සමඟ කතාබහ කරමින් සිටියේය. “මේ දවස්වල භූතයන් ගැන රටපුරා කතාවක් යනවා. මේ කටකතා පතුරවන්නෙත් එක එක භූතයන් පෙරේතයන් එක්ක සම්බන්ධ අය. දේශපාලනය කරලා පරාද වුණාම මේ වගේ මඩ කතා පතුරවනවා. මේ මඩ ප්‍රචාර කරන විශේෂඥයා ඉන්නේ මාතර. දැන් එයා නිකම් ඉන්නේ. ඒ නිසා එයාගේ වැඩේ මේ වගේ මඩ කතා පතුරවන එක තමයි” ජනාධිපතිතුමා මැති ඇමැතිවරුන් සමඟ කියා සිටියේය.ජනාධිපතිතුමාගේ කතාවට ඇමැතිවරයෙක් ද අඩු වැඩි එකතු කළේය. “ඔව් සර් මාතර පැත්තේ පෙරේතයකුට සම්බන්ධ මඩ යන්තරේ ක්‍රියාත්මක වෙලා තියෙන්නේ. මොකද ආයෙත් ඡන්දයක් ළං වෙනවානේ. ඒකටයි මේ සූදානම් වෙන්නේ තමන්ගේ බැරිකම් වහ ගන්න” ඇමැතිවරයා කියා සිටියේය.“මේ කටකතා එක තැනකින් නිර්මාණය කෙරෙන්නේ. මොන මොන කතා පැතිරුවත් කාටවත් නීතිය අතට ගන්ඩ ඉඩක් නැහැ. එහෙම කරන්ඩ කාටවත් අයිතියකුත් නැහැ” ජනාධිපතිතුමා ඇමැතිවරුන් හමුවේ කියා සිටියේය.ඒ සමඟම එහි සිටි මුස්ලිම් ඇමැතිවරයෙක් ජනාධිපතිතුමාගේ කතාව අනුමත කළේය. ජනාධිපතිතුමා ඉන් පසුව හැරුණේ මුස්ලිම් ඇමැතිවරයා දෙසටය. “ඔය එක එක්කෙනා කියන විදියට නාවික හමුදා කඳවුර ඉවත් කරන්ඩ බැහැ. ඒක කොහොමටවත් කරන්ඩ බැහැ.” ජනාධිපතිතුමා කීවේය.පසුගියදා දිනමිණ පුවත්පතේ ප්‍රධාන සිරස්තලයෙන් වාර්තා කොට තිබුණේ කොළඹ ප්‍රධාන පෙළේ තරු හෝටලයක කෑම විෂ වීමක් ගැනය. මේ නිසා විශේෂඥ වෛද්‍යවරයකු ද රෝහල්ගත කර තිබු බව එම පුවතින් වාර්තා කොට තිබිණි. ඒ ගැන ද ඇමැතිවරු විවිධ අදහස් ජනාධිපතිතුමා හමුවේ පළ කළහ.“මේ වගේ ප්‍රවෘත්ති පළ වුණාම ඒක ලොකු ප්‍රශ්නයක්. ඒක අපේ රටේ සංචාරක ව්‍යාපාරයට සෘජුවම බලපානවා. විදේශිකයෝ කොළඹට ආවාම ඊළඟට කන්න බොන්න බය වේවි. මොකද ඔය ප්‍රවෘත්ති විදේශිකයන්ට යනවා” ඇමැති බන්දුල ගුණවර්ධන ජනාධිපතිතුමාට කියා සිටියේය.“හැබැයි ඉතින් ඒ වගේ දෙයක් වුණාම ඒ වගේ ප්‍රවෘත්තියක් ආණ්ඩුවේ පත්තරයක පළ නොවෙනවානම් වෙන මොනවද තියෙන්නෙ? මේ වගේ ප්‍රවෘත්ති නිවැරැදි නම් පළවුණාට කමක් නැහැ.” ඇමැති විමල් වීරවංශ කියා සිටියේය.“ඒක ඇත්ත. ආණ්ඩුවේ කියලා බෑ. මේවා ලියන්ඩ ඕනේ. නොලියා බැහැ.” ජනාධිපතිතුමා කියා සිටියේය.“ඒත් ජනාධිපතිතුමනි මේ වගේ ප්‍රශ්න ලෝකයට ගියාම ප්‍රශ්නයක් නෙමෙයි ද?” ඇමැති බන්දුල ගුණවර්ධන විමසා සිටියේය. ඒ සමඟම ඇමැතිවරයකු කියා සිටියේ ඩේලි නිවුස් පුවත්පතේ ඒ ප්‍රවෘත්තිය පළවුණේ නැහැ නේද කියාය.“හරි ඒ වුණාට ඒවා පරිවර්තනය කරලා ඒ රටවලට යනවා” ඇමැති බන්දුල ගුණවර්ධන පෙන්වා දුන්නේය.ඉන් අනතුරුව ජනාධිපතිතුමා කතා කළේ යාපනයේ පළවෙන උදයන් පුවත්පතේ ප්‍රවෘත්ති කර්තෘවරයාට පහර දීමේ සිද්ධිය ගැනය. “දැන් බලන්න උදයන් පුවත්පතේ ප්‍රවෘත්ති කර්තෘට පහර දීමේ චෝදනා එල්ල කළේ ඩග්ලස්ට. ඒත් දැන් ඒක එහෙම නෙමෙයි කියලා දැන් කවුරුත් දන්නවා. උදයන් ප්‍රවෘත්ති කර්තෘට පහර දුන්නේ මානව හිමිකම් ගැන කතා කරන නීතිඥයකුගේ වැඩක් කියලා සාධක තියෙනවා. එයා ඒක කරවලා තියෙන්නේ ඔහු ඩග්ලස් ඇමැතිතුමා හමුවුණ එක පත්තරේ පළවුණා කියන හේතුවටයි” ජනාධිපතිතුමා කියා සිටියේය.“ඔව් ඔව් ටී එන් ඒ එකේ මානව හිමිකම් ගැන කතා කරන කෙනෙක් මේ පහර දීමට සම්බන්ධයි.”ඇමැති ඩග්ලස් දේවානන්ද කියා සිටියේය. “හැබැයි ඉතින් උදයන් ප්‍රවෘත්ති කර්තෘට පහර දුන්නේ ඩග්ලස් නෙමෙයි කියලා ජනතාව හොඳාකාරවම දන්නවා” ජනාධිපතිතුමා කියා සිටියේය.ඉන් අනතුරුව ජනාධිපතිතුමාගේ ප්‍රධානත්වයෙන් කැබිනට් මණ්ඩලය රැස්වුණේය. එහිදී කතාබහට ලක්වූයේ රාජ්‍ය අංශයේ පත්වීම් සහ ස්ථාන මාරුවීම් ගැනය. ඇමැති බන්දුල ගුණවර්ධන කැබිනට් මණ්ඩලයට පෙන්වා දුන්නේ රාජ්‍ය අංශයේ පත්වීම් හා මාරුකිරීම් ගැන රාජ්‍ය සේවා කොමිසම එවා තිබූ ලිපියක් ගැනය.”රාජ්‍ය සේවා කොමිසම මට ලිපියක් මඟින් දන්වලා තියෙනවා විදුහල්පතිවරුන්ගේ මාරු කිරීම් ඒ අයගේ අවසරය ලබාගෙන කරන්න කියලා. එහෙම කරන්න ගියොත් ස්ථාන මාරුවීම් ලබාදෙන්න ගියාම මොනතරම් ගැටලු ඇතිවෙනවාද? ඇමැති බන්දුල කැබිනට් මණ්ඩලයෙන් විමසා සිටියේය.”කාගෙන්ද අවසරය ලබා ගන්නේ. ඒ සඳහා බලය තියෙන්නේ කාටද කියලා තීරණය කරන්නේ කැබිනට් මණ්ඩලය. රාජ්‍ය සේවා කොමිසමට අයිතියක් නැහැ බලපෑම් කරන්න. එහි බලය පැවැරෙන්නේ කාටද කියලා තීරණය කරන්නේ කැබිනට් මණ්ඩලය” ආර්ථික සංවර්ධන ඇමැති බැසිල් රාජපක්ෂ අවධාරණය කළේය.”ස්වාධීන කොමිෂන් සභා ඕනේ කිව්වාට රජයකට ඒ නිසා තියෙන අපහසුතා බලන්න” ජනාධිපතිතුමා කියා සිටියේය. ඉන් අනතුරුව කැබිනට් මණ්ඩලයට අදහස් දැක්වූයේ විදේශ ඇමැති ජී.එල්.පීරිස්ය.”රාජ්‍ය අංශයේ පත්වීම් සහ ස්ථාන මාරුවීම් සම්බන්ධ තීරණ ගැනීමේ බලය තිබෙන්නේ කැබිනට් මණ්ඩලයට. අපි ඒ අනුවයි කටයුතු කළ යුතුª වෙන්නේ. රාජ්‍ය සේවා කොමිෂන් සභාව බලන්න ඕනේ කැබිනට් මණ්ඩලයේ තීන්දුව දෙසයි” ඇමැති ජී.එල්.පීරිස් කියා සිටියේය.ඉන් අනතුරුව කැබිනට් මණ්ඩලයේ අවධානය යොමු වූයේ පාසල් දරුවන්ගේ නිල ඇඳුම් ලබාදීමේ කැබිනට් පත්‍රිකාව ප්‍රමාද වීම ගැනය.”ඒකට හේතුව කණ්ඩායමක් ඉන්නවා බාල තත්ත්වයේ නිල ඇඳුම් ගෙන්වන. ඒකට තමයි ඔය මාන බලන්නේ.” ඇමැතිවරයෙක් කියා සිටියේය.”හොඳම දේ ළමයිනට කියලා අපි කියන්නේ. ඒ නිසා දරුවන්ට මොන හේතුවකටවත් බාල ඇඳුම් ලබා දෙන්නේ නැහැ. මේ ගැන හොඳ අවධානයෙන් ඉන්න” ජනාධිපතිතුමා ඇමැතිවරුන්ට කියා සිටියේය.මේ අතරතුර ගිය බදාදා රාත්‍රියේ කොළඹ දිසා ශ්‍රී.ල.නි.ප. සංවිධායකවරයකු වන චන්දන කත්‍රිආරච්චිට ජනාධිපතිතුමා දුරකථනයෙන් කතා කළේය. ඒ වනවිට හෙතෙම සිටියේ තිස්සමහාරාමය ප්‍රදේශයේය. “මම හම්බන්තොට ඉන්නේ. නාමල් මන්ත්‍රීතුමා එක්ක. විශේෂ සාකච්ඡාවක” චන්දන කත්‍රිආරච්චි කියා සිටියේය.”චන්දන හෙට උදේ 9 ට හරියටම අරලියගහ මන්දිරයට එන්න. වරද්දන්න එපා. උදේ 9 ට යෙදෙන සුබ මොහොතින් රත්මලාන ආසන සංවිධායක ධූරය දෙන්න තියෙනවා” ජනාධිපතිතුමා කියා සිටියේය.ඒ අනුව ගිය බ්‍රහස්පතින්දා සුබ මොහොතින් ජනාධිපතිතුමා චන්දන කත්‍රිආරච්චිට රත්මලාන ශ්‍රී.ල.නි.ප. සංවිධායක ධූරය ලබාදුන්නේය.ආර්ථික සංවර්ධන අමාත්‍යාංශය විසින් ඉටු කරනු ලබන සේවා සම්බන්ධයෙන් ආණ්ඩු පක්ෂ මන්ත්‍රීවරුන්ට පැවරී ඇති වගකීම පැහැදිලි කරදීම සඳහා මහ බැංකුවේ පැවැත්වූ වැඩමුළුවට සහභාගි වීමට නොහැකි වූ මන්ත්‍රීවරුන් වෙනුවෙන් අමාත්‍ය බැසිල් රාජපක්ෂ මහතා විසින් නැවත වරක් ආර්ථික සංවර්ධන අමාත්‍යාංශයේ දී පසුගිය බදාදා වැඩමුළුවක් සංවිධානය කරනු ලැබීය. මුල්ම වැඩමුළුවට සහභාගී නොවූ ජනක බණ්ඩාර තෙන්නකෝන්, එස්.බී.දිසානායක, වාසුදේව නානායක්කාර, පාඨලී චම්පික රණවක වැනි අමාත්‍යවරු සහ මන්ත්‍රීවරු පිරිසක් එයට සහභාගි වූහ.බදුල්ල පාර්ලිමේන්තු මන්ත්‍රී දොස්තර රෝහණ පුෂ්පකුමාර බැසිල් අමාත්‍යවරයා ආරම්භ කර ඇති පළාත් මාර්ග කාපට් කිරීමේ ව්‍යාපෘතිය සියලුදෙනාගේම ප්‍රශංසාවට ලක්ව ඇති බව ද, ඒ සම්බන්ධව වන ගැටලුවක් ඇති බවද ප්‍රකාශ කළේය. එය කුමක්දැයි ඇසූ විට මාර්ග කාපට් කළත් දෙපැත්තේ කාණු හදන්නෙ නැති නිසා බදුල්ල වගේ පළාතක මාර්ග ආරක්ෂා කරගැනීම ප්‍රශ්නයක් වෙනවා. ඒ නිසා දෙපැත්තෙ කොන්ක්‍රීට් කාණු දැමීම සඳහාත් මුදල් දෙන්න” යැයි ඉල්ලීමක් කළේය. එයට ඇමැතිවරයා දුන් පිළිතුර සභාවේ සිිටි සියලුදෙනාගේම අවධානයට යොමු විය.”මම පළාත් මාර්ග වැඩසටහන ආරම්භ කිරීමට පෙර ජපන් විශේෂඥයින් පිරිසක් සමඟත් දේශීය විශේෂඥයින් සමඟත් කතා කළා. අපි දෙපැත්තේ කොන්ක්‍රීට් කාණු දානවා. ඒ කාණු දිගේ වතුර ටික සෑහෙන ඈතකට අරගෙන ගිහිල්ලා දියපහරකට හරවනවා. වැහි ජලය පසට උරා ගැනීමක් සිදු නොවී ගංගා ඇළ දොළවලට එකතු වෙනවා. බොහෝ පළාත්වල භූගත ජල හිඟයකට මෙයත් හේතුවක්. මේ නිසා කොන්ක්‍රීට් කාණුවලට මුදල් වැය කරන්නේ නැහැ. ඉස්සර වගේ කොන්ක්‍රීට් රහිත, ජලය පසට උරා ගන්න ඉඩ ලැබෙන ස්වභාවයක කාණු ක්‍රමය අපි පවත්වාගෙන යනවා” ඇමැතිවරයා කීවේය. ආර්ථික සංවර්ධන අමාත්‍යාංශයේ ප්‍රතිපාදන යටතේ දිවයින පුරා දිස්ත්‍රික් මට්ටමින් ක්‍රියාත්මක සංවර්ධන ව්‍යාපෘතිවල ප්‍රගතිය සොයා බලමින් අමාත්‍ය බැසිල් රාජපක්ෂ මහතා පසුගිය සතියේ දිවයිනේ දිස්ත්‍රික් ගණනාවක සංචාරයෙහි නියැළිණි.දිනමිණ පුවත්පතේ සම කර්තෘ සම්පත් දිප්පිටිගොඩ පසුගිය දා පස්වරුවේ කැලණිය ප්‍රදේශයේ දී මැර ප්‍රහාරයකට ලක්විය.මේ සිද්ධිය ආරංචි වන විට මහජන සම්බන්ධතා හා මහජන කටයුතු ඇමැති ආචාර්ය මර්වින් සිල්වා සිටියේ අනුරධපුරයේ විශේෂ ආගමික වැඩසටහනකට එක්වෙමිනි.ඇමැතිවරයා එය සැලවූ වහාම සියලු කරුණු සොයා බැලීය. තම දේශපාලන බල ප්‍රදේශයේ දී මාධ්‍යවේදියකුට මැර ප්‍රහාරයක් එල්ලවීම පිළිබඳව මහත් කම්පාවට පත් ඇමැතිවරයා සැකකරුවන්ට එරෙහිව නීතිය තදින් ක්‍රියාත්මක කරන්නැයි පොලිසියට උපදෙස් දුන්නේය.ගිය සතියේදී එජාප නායකයාට විශාල පීඩනයක් එල්ල වූ සතියක් බවට පත් විය. එජාප නායකයාට ගෙදර යන ලෙස බල කරමින් එජාප පාක්ෂිකයන්ගේ විරෝධතා ව්‍යාපාරයක් එජාප ප්‍රතිසංවිධාන පිල විසින් සංවිධානය කර තිබීමය.එජාප පාක්ෂිකයන් විශාල පිරිසකගේ සහභාගිත්වයෙන් එජාප නායකයාට එරෙහි විරෝධතා ව්‍යාපාරය මුලින්ම පැවැත්වීමට සැලැසුම්කොට තිබුණේ එජාප මූලස්ථානය සිරිකොතට ඉදිරිපිටදීය. එහෙත් අධිකරණයේ නියෝගයක් මත එම ස්ථානයේ උද්ඝෝෂණ පැවැත්වීම තහනම් කොට තිබිණි.ඒ නිසා එජාප ප්‍රතිසංවිධාන පිල එම උද්ඝෝෂණ ව්‍යාපාරය පැවැත්වූයේ විහාරමහා දේවි උද්‍යානය ඉදිරිපිටදීය. මේ උද්ඝෝෂණ ව්‍යාපාරය ආරම්භ කෙරෙද්දී මුලින්ම එම ස්ථානයට ආවේ මාතර දිසා මන්ත්‍රී බුද්ධික පතිරණය. ඉන් අනතුරුව සජිත් පේ‍්‍රමදාස, දයාසිරි ජයසේකර, රෝසි සේනානායක, සහ අශෝක් අබේසිංහ යන මන්ත්‍රීවරු පැමිණියහ. ඒ සමඟම එජාප නායකයාට එරෙහිව එජාප පාක්ෂිකයන්ගේ සටන් පාඨ තීව්‍ර වන්නට වීය.මේ අතරතුර විහාරමහා දේවී උද්‍යානයේ තිබී එජාප පාක්ෂිකයන්ට හමු වූයේ දෙබරු සහිත දෙබර කූඩ දෙකකි. එම දෙබර කූඩ එක්තරා බස් සංගමයක ප්‍රධානියකු විසින් ගලේවෙල ප්‍රදේශයෙන් ගෙනවිත් තිබු බව පසුව අනාවරණය විය. ඒ එජාප නායකයාගේ උපදෙස් පරිදි බව ද වාර්තා වී තිබිණි.විහාරමහා දේවි උද්‍යානය ඉදිරිපිට උද්ඝෝෂණය කිරීමෙන් අනතුරුව එජාප පාක්ෂිකයන් පිරිස ගමන් ගත්තේ මාකස් ප්‍රනාන්දු මාවතේ පිහිටි එජාප නායකයාගේ කාර්යාලය වෙතය. එහෙත් පෙළපාළිය ගමන්ගන්නා නිශ්චිත ස්ථානය දැන සිටියේ එජාපයේ ප්‍රබලයන් කීප දෙනකු පමණි.පෙළපාළිකරුවෝ සවස 4.30 පමණ සිට සවස 6.30 පමණ වනතුරු විපක්ෂ නායක කාර්යාලය වටකර උද්ඝෝෂණය කළහ. ඊට අමතරව තොවිලයක ස්වරූපය ගත් බලි තොවිල්කරුවෝ එජාප නායකයාට එරෙහිව මන්ත්‍ර ජප කරන්නට ද පටන් ගත්හ. පුහුලයක් කපා බලියක් හැර එජාප නායකයාට පක්ෂ නායකත්වයෙන් යන තැනට වැඩ සලස්වන්නැයි යකැදුරෝ ඉල්ලා සිටියහ.මේ උණුසුම් වාතාවරණය නිසා විපක්ෂ නායක කාර්යාලයේ සේවකයෝ පැය දෙකක් පමණ නිවාස අඩස්සියට පත් වූහ. එහිදී එජාප කුරුණෑගල දිසා මන්ත්‍රී දයාසිරි ජයසේකර කියා සිටියේ එජාප නායකයා පක්ෂ නායකත්වයෙන් එළවීමට එජාප ව්‍යවස්ථාව හරස් වන්නේ නම් එම ව්‍යවස්ථාව ඉරා දමා හෝ රනිල් නායකත්වයෙන් පන්නා දමන බවය.“ලෝකයේ මොනම රටකවත් විපක්ෂ නායකයකුට ගෙදර යන්ඩ කියලා ජනතාව, පාක්ෂිකයන් උද්ඝෝෂණය කරලා නැතිව ඇති. ඒත් අපේ රටේ තමයි එහෙම උද්ඝෝෂණය කරන්නේ” එජාප මාතර දිසා මන්ත්‍රී බුද්ධික පතිරණ උද්ඝෝෂකයන් හමුවේ කීවේය. ඉන් අනතුරුව උද්ඝෝෂකයන් විසින් එජාපය සුරැකීම සඳහා සහ එජාප නායකත්වය වෙනස් කිරීම සඳහා ප්‍රතිඥාවක් ලබා දුන්නේය.එ.ජා.ප.යේ කෘත්‍යාධිකාරී මණ්ඩල රැස්වීම ගිය සතියේ පැවැත්විණි. ඒ දෙස රටේ බොහෝ දෙනා බලා සිටියේ දැඩි අවධානයෙනි. ඒ , එ.ජා.ප. නායකයාගේ ඉරණම විසඳෙන කෘත්‍යාධිකාරී මණ්ඩල රැස්වීම එය බව බොහෝදෙනා විශ්වාස කළ නිසාය.කෘත්‍යාධිකාරී මණ්ඩල රැස්වීමේදී එ.ජා.ප. නායකයා මුලින්ම පැහැදිලි කළේ එ.ජා.ප. පාර්ලිමේන්තු කණ්ඩායම සම්මත කරගත් යෝජනාවක් ගැනය. “මාව පක්ෂ නායකත්වයෙන් එළවන්න පාර්ලිමේන්තු මන්ත්‍රී කණ්ඩායම ගත් තීරණය නීති විරෝධියි” එ.ජා.ප. නායකයා කීවේය. ඉන් පසුව එ.ජා.ප. නියෝජ්‍ය නායක සජිත් ප්‍රෙු්මදාස, තලතා අතුකෝරල, දයාසිරි ජයසේකර, දිලිප් වෙදආරච්චි, කෘත්‍යාධිකාරී මණ්ඩලයට පැමිණියහ. ඒ විහාරමහාදේවී උද්‍යානයේ පැවැති උද්ඝෝෂණයට සහභාගීවීමෙන් පසුවය.මේ අතර මෙවර එ.ජා.ප. කෘත්‍යාධිකාරී මණ්ඩල රැස්වීමට දුරකථන ගෙන යාම තහනම් කොට තිබිණි. ඉන්පසුව එ.ජා.ප. නායකයා පාර්ලිමේන්තු කණ්ඩායම් රැස්වීමේ තීරණ නීති විරෝධී බව ප්‍රකාශ කිරීමත් සමඟම සජිත් ප්‍රේමදාස නියෝජ්‍ය නායකයා ඊට විරෝධය පළ කළේය.ඉන් අනතුරුව කෘත්‍යාධිකාරී මණ්ඩලයට අදහස් දැක්වූයේ එ.ජා.ප. හිටපු මන්ත්‍රී වජිර අබේවර්ධනය.”රනිල් වික්‍රමසිංහ නායකත්වයෙන් එළවන යෝජනාවක් රුක්මන් සේනානායක 2009 දී ගෙනාවා. ඊට එරෙහිව මුලින්ම කතා කළේ මමයි. ඒ නිසා සජිත් ප්‍රේමදාස, කරු ජයසූරිය නායකත්වයට ගෙන ඒමට කළ යෝජනාව වැරැදියි” එ.ජා.ප. ගාලු දිසා සංවිධායක වජිර අබේවර්ධන කීවේය.වජිර අබේවර්ධනගේ කතාවට කීප වරක්ම බාධා කළේ මන්ත්‍රී රංජිත් මද්දුමබණ්ඩාරයි. ඒ සමඟම හිටපු මන්ත්‍රී වජිර, මන්ත්‍රී රංජිත්ට කීවේ “තමුසේ කරුණාකරලා මට බාධා කරන්න එපා” කියායි.ඒ සමඟම නියෝජ්‍ය නායක සජිත් ප්‍රේමදාස කීවේ තමුසේ කියා කතාකිරීම නොගැළපෙන බවය. ඒ සමඟම හිටපු මන්ත්‍රී වජිර සජිත් ප්‍රේමදාසට ද ඉතා තදින් කීවේ “තමුසෙත් කරුණාකරලා වාඩි වෙනවා. වැඩිය කෑනොගහා” කියාය.ඒ සමඟම එ.ජා.ප. ප්‍රතිසංවිධාන මන්ත්‍රීවරු වජිර අබේවර්ධනට එරෙහිව දෝෂාරෝපණය කරන්නට පටන් ගත්හ. “කරුණාකරලා වජිර වාඩිවෙන්න” නියෝජ්‍ය නායක සජිත් ප්‍රේමදාස කීවේය.”තමුසෙට මාව වාඩි කරන්න කොහොමටවත් බැහැ” යළිත් වජිර අබේවර්ධන කීවේය.”තමුසේ මහ ලොකුවට කෑගහනවා ගාල්ලෙන් පැරදිලා ඇවිල්ලා. තමුන් මිනිස්සු ප්‍රතික්ෂේප කරපු මිනිහෙක්” මන්ත්‍රී දිලිප් වෙදආරච්චි හිටපු මන්ත්‍රී වජිරට චෝදනා කළේය.”ගාල්ලෙන් එළවලා දාලා ඉන්නේ ඔයාවයි. ඔයා මොනවද විකාරයෙන් වගේ කියවන්නේ” මන්ත්‍රී තලතා අතුකෝරාළ හිටපු මන්ත්‍රී වජිරට වාග් ප්‍රහාර එල්ල කළේය.ඒ සමඟම එ.ජා.ප. නායක රනිල් වික්‍රමසිංහ කීවේ“වජිර ‘තමුසේ’ කියන වචනය ඉල්ලා අස්කර ගන්ඩ” කියායි. “හැබැයි ඉතින් තමුසේ කියන්නේ තමුන්නාන්සේ කියන එක කෙටි කරලා. ඒ නිසා තමුසේ කියන එකේ ලොකු වරදක් නැහැ” එ.ජා.ප. නායකයා කීවේ සිනාසෙමිනි.”හරි හරි ඕකට කලබල වෙන්ඩ එපා. මං තමුසේ කියන වචනය ඉල්ලා අස්කර ගන්නවා.“ හිටපු මන්ත්‍රී වජිර එසේ කියමින් රංජිත් මද්දුම බණ්ඩාරට ‘තමුසේ’ කියූ වචනය ඉල්ලා අස්කර ගත්තේය.කෙසේ වෙතත් ඒ දක්වා ද හිටපු මන්ත්‍රී වජිර වාඩිගත්තේ නැත. “මං පැරදුණා තමයි. හැබැයි මතක තියාගන්ඩ ජේ.ආර්. ඡන්ද පැරදුණා. ප්‍රේමදාස රුවන්වැල්ල පැරැදිලා ගෙදර ආවා. හැබැයි ඒ දෙන්නාම රටේ නායකයෝ වුණා. අපිත් එහෙම තමයි” හිටපු මන්ත්‍රී වජිර කීවේය.මේ අතර කෘත්‍යාධිකාරී මණ්ඩලය නීත්‍යානුකූල නොවන බව කියන අය ඉන්නවා නම් වහාම පිටවන ලෙස එ.ජා.ප. නායකයා තරයේ කියා සිටියේය. මන්ත්‍රී දයාසිරි ජයසේකර කියා සිටියේ තමා කෘත්‍යාධිකාරී මණ්ඩලය නීත්‍යානුකූල නොවන බව පිළිගන්නා නිසා පිටව යන බවය. කෙසේ වෙතත් නියෝජ්‍ය නායක සජිත්, දයාසිරි ජයසේකරට පිටව යාමට ඉඩ ලබා දුන්නේ නැත.ගිය සතියේ දී සමූපකාර සහ අභ්‍යන්තර වෙළෙඳ කටයුතු ඇමැති ජොන්ස්ටන් ප්‍රනාන්දු හමුවීමට පාකිස්ථානයේ මෙරට තානාපතිවරිය හදිසියේ පැමිණියාය. “ඇයි ඇමැතිතුමා මේ තරම් අපේ රටට ලංකාවේ මාධ්‍යවලින් පහර ගහන්නේ. පාකිස්ථානයෙන් ලංකාවට ගෙනාවේ ලෝකයේ පළමුවැනි සමාගම් දහය අතර තිබෙන සිමෙන්ති සමාගමක සිමෙන්ති” මෙරට පාකිස්ථාන තානාපතිවරිය කීවාය.”අපේ රට යුද්ධයේදී ලංකාවට ආධාර දුන්නා. පාකිස්ථානය ලංකාව අතර හොඳ සබඳතාවයක් තියෙනවා. මේ සිමෙන්ති කථාව නිසා ඒක පලුදු වෙන්ඩ පුළුවන්” පාකිස්ථාන තානාපතිවරිය කීවාය.”ඔව් තානාපතිතුමිය, ඔබතුමියගේ කථාව නිවැරැදියි. ලංකාවේ මාධ්‍ය මේ සිමෙන්ති කථාව අල්ලාගෙන මටත් ගහනවා. මෙතන වෙලා තියෙන්නේ නිලධාරීන් කරපු වැඩක්. ඒ නිසා මා මේ ගැන ඉතා පැහැදිලි පරීක්ෂණයක් කරනවා. සිමෙන්ති කෘත්‍රිම හිඟයක් හදලා මිල වැඩි කරන්න සිමෙන්ති සමාගම් අටවපු උගුලක් තමයි මේ තියෙන්නේ. ඒ නිසායි ප්‍රමිති සහතික දෙන අය බාල සිමෙන්ති කියන්නේ” ඇමැති ජොන්ස්ටන් ප්‍රනාන්දු කීවේය.මේ අතරතුර කැබිනට් රැස්වීමට අනතුරුව ජනාධිපතිතුමා ඇමැති ජොන්ස්ටන්ගෙන් විමසා සිටියේ දැන් සිමෙන්ති ගැටලුව ඉවරද කියාය.”මේක සර් නිලධාරීන්ගේ වැඩක්. මේක සිමෙන්ති මිල වැඩි කරන්න සමාගම කරපු වැඩක්. මේ ගැන පරීක්ෂණයක් වහාම කරනවා” ඇමැති ජොන්ස්ටන් ජනාධිපතිතුමාට කීවේය.”නිලධාරීන් වැරැදි කරලා තියෙනවා නම් දැඩි දඬුවම් දෙන්න. මේ සිමෙන්ති ගැටලුව රටේ සංවර්ධන වැඩවලටත් බාධාවක්. ඒ නිසා වැරැදිකර තිබෙන නිලධාරීන්ට දැඩි දඬුවම් දෙන්න” ජනාධිපතිතුමා කීවේය. කෘත්‍යාධිකාරි මණ්ඩලය 17 වැනිදා රැස්වූ අවස්ථාවේ දී නියෝජ්‍ය නායක කරු ජයසූරිය මූලිකව අවධානය යොමු කළේ පක්ෂයේ එකමුතු භාවය ගැන ය.“මට සජිත්ගේ පාර්ශ්වය, පක්ෂයේ මැදහත් කණ්ඩායම්, රටේ ආගමික නායකයන්, සිවිල් සමාජය, වෘත්තිය සමිති, වෘත්තිය වේදීන් පක්ෂයේ බහුතරය කියන්නේ අද උග්‍ර වී තිබෙන පක්ෂයේ අභ්‍යන්තර අර්බුදය නිමා කරවීමට කටයුතු කරන්න කියලයි. ඒ සඳහා මම සද්භාවයෙන් ක්‍රියාමාර්ග ගනිමින් සිටිනවා” යයි කරු තමාගේ කථාව ආරම්භ කරමින් පැවසුවේ ය.“සජිත් මාව පක්ෂයේ නායකකමට යෝජනා කළ අවස්ථාවෙන් පසු ඒ ගැන වැරැදි අර්ථකථන ලබා දීමටත් අහිතකර වූ ආන්දෝලනයක් ඇති කිරීමටත් යම් යම් පාර්ශ්ව උත්සාහ කළා. මම මගේ ස්ථාවරය නිවේදනයක් මඟින් පැහැදිලි කර තිබෙනවා. එහි කිසිම වෙනසක් නැහැ” යයි කියූ කරු “මම කවදාවත් තනතුරු ඉල්ලාගෙන තනතුරු පස්සේ ගියේ නැහැ. ඒ වගේ ම අපි අද දවසේ යථාර්ථය තේරුම් ගත යුතුව තිබෙනවා” යැයි කීවේ ය.මා දාහත්දෙනකු සමඟ ආණ්ඩුව පැත්තට ගියා. එය සත්‍යයක්. හැබැයි මම එක්සත් ජාතික පක්ෂය හැර කිසිදු පක්ෂයකට බැඳුණේ නැහැ. පක්ෂය හෝ නායකත්වය විවේචනය කළේ නැහැ. මම යුද්ධය ජයග්‍රහණය කරවීම සඳහා සද්භාවයෙන් යුතුව සහය දුන්නා. එය මා කළේ මගේ හෘද සාක්ෂියට එකඟවයි.2009 අයවැයට 2009 දෙසැම්බර් 10 වැනිදා ඡන්දය දී ඉන්පසු දෙහිවලදී පැවති එක්සත් ජාතික පක්ෂ සම්මේලනයේ 15,000 කට අධික පිරිසකගේ ඒකමතික තීරණය අනුවත් ඒ විතරක් නොවෙයි එදාම තිබුණු අපේ පක්ෂයේ විශේෂ කෘත්‍යාධිකාරි මණ්ඩලයේ ඒකමතික තීරණයක් ඇතිවයි මා පක්ෂයේ නියෝජ්‍ය නායක ධූරයට පත් වුණෙත්.“මම කොළඹ ආනන්ද විද්‍යාලයේ ආදි ශිෂ්‍යයෙක්. ඒ වගේ ම මා ආනන්දයේ ඉන්න ගමන් නාලන්දයට බැට් කර නැහැ.මා නාලන්දයේ සිටියා නම් ආනන්දයට බැට් කරන්නෙත් නැහැ” නියෝජ්‍ය නායක කරු ජයසූරිය කෘත්‍යාධිකාරි මණ්ඩලයේදී කීවේ ය.“අද වනවිට අපේ පක්ෂය තුළ විවිධ මත ගැටුම් තිබෙනවා. එය ප්‍රසිද්ධ රහසක්. මේ රටේ පූජක පක්ෂය, සිවිල් සංවිධාන, බහුතරයක් එක්සත් ජාතික පාක්ෂිකයන් මගෙන් අහනවා අවුරුදු ගණනාවක සිට එක්සත් ජාතික පක්ෂය ලබමින් සිටින පරාජයට රනිල් වික්‍රමසිංහ වන ඔබතුමා වගකිව යුතු නොවේ ද කියා.අපට වෙනසක් වුවමනායි. එය වෙනසක් නැති වෙනසක් ද නොවිය යුතුයි. එහිදී රනිල් ද සජිත් ද කරු ද කියා අදාළ වන්නේ නැහැ. කරු කීවේ අවධාරණයෙනි.කෘත්‍යාධිකාරි මණ්ඩල රැස්වීමේ දී තවත් මතභේදාත්මක කාරණාවක් වූයේ සජිත්ගේ කණ්ඩායමේ සාමාජිකාවක වන රෝසි සේනානායකට එරෙහිව චෝදනා නඟා ඇයගේ පක්ෂ සාමාජිකත්වය අත්හිටුවීමට උත්සාහ කිරීමයි. එය යෝජනා කළේ එජාප භාණ්ඩාගාරික සෙනරත් කපුකොටුවයි. ඩී.එම්. ස්වාමිනාදන් එය ස්ථිර කළේ ය. රනිල් කිවේ පක්ෂයේ විනය නීති දැඩිව ක්‍රියාත්මක කරන බවයි.මහලේකම් තිස්ස ද අවධාරණය කළේ පක්ෂයේ විනය රැකීම ගැන වූ වගකීම අකුරට ම ක්‍රියාත්මක කරන බවයි. කරු කියුවේ පක්ෂයේ විනය රැකීම අත්‍යවශ්‍ය බව මම ද දැඩිව විශ්වාස කරනවා. එහෙම වුණත්, විනය ක්‍රියාමාර්ග ගැනීමේදී යම් ක්‍රියාවලියක් තිබෙනවා. එය විනිවිද පෙනෙන ප්‍රජාතන්ත්‍රවාදී ආකාරයෙන් කළ යුතුයි. එසේ නැතිව කටයුතු කරනවා නම් මම එයට විරුද්ධයි කියා ය.දකුණේ මහ ඇමැති ෂාන් විජයලාල් ද සිල්වා ගේ උපන් දිනය යෙදී තිබුණේ පසුගිය 17 වනදාටයි. ප්‍රධාන අමාත්‍යතුමාගේ දුරකථනයට ලැබුණු ඇමතුමෙන් පැවසුණේ ජනාධිපතිතුමා මහ ඇමැතිතුමාට කතා කරන බවයි. ඇමතුම ලබාගත් මහ ඇමැතිතුමාගේ රියදුරු ඉතා කඩිනමින් ප්‍රධාන අමාත්‍යතුමාට දුරකථනය ලබා දුන්නේ ජනාධිපතිතුමා කථා කරන බව පවසමිනුයි.දුරකථනයෙන් ප්‍රධාන අමාත්‍යතුමා සමඟ සම්බන්ධ වුණු ජනාධිපතිතුමා මුලින් පැවසුවේ “ෂාන් ඔයාට සුබ උපන්දිනයක් වේවා”යි කියලයි.උපන් දිනය වෙනුවෙන් සුබ පැතූ පසුව ගාල්ල නගර සභාවේ මැතිවරණ කටයුතුවල තත්ත්වය දැන ගැනීමට ජනාධිපතිතුමාට අවශ්‍ය විය. මහ ඇමැති ෂාන් විජයලාල් ද කීවේ ගාල්ල දිස්ත්‍රික්කයේ අපි ඔක්කෝම එකතුවෙලා හොඳ ජයග්‍රහණයක් ගන්න කටයුතු කරන බවයි.නියෝජ්‍ය අමාත්‍ය අර්ල් ගුණසේකර මහතා පසුගිය 18 වැනිදා උදේ ජනාධිපති පාර්ලිමේන්තු කටයුතු ලේකම් කුමාරසිරි හෙට්ටිගේට දුරකථන ඇමතුමක් දෙමින් කීවේ “හෙට්ටි! මට දැන් කෝල් එකක් ආවා එජාපයේ මන්ත්‍රීවරයකුගෙන්.එයා කිව්වෙ රනිල් එජාප නායකකමෙන් එළවන්න මේ ගමනත් බැරිවුණා. ඒත් අපි මේක අත අරින්නෙ නෑ” කියලා.“ඉතිං මොකක්ද ඒ අය කරන්න යන්නෙ?” හෙට්ටිගේ ගුණසේකර නියෝජ්‍ය අමාත්‍යවරයාගෙන් විමසීය. “එජාප නායකයාගේ දුර්වලකම නෙවෙයි තියෙන්නේ අපේ ජනාධිපතිතුමාගේ දක්ෂතාව. මේක තේරුම්ගන්න එජාප කැරලිකාර කණ්ඩායමට නොහැකි වීම ගැන අපි මොනවද කරන්නෙ” හෙට්ටිගේ කීය.පසුගිය දා පැවැති මාතලේ දිස්ත්‍රික් ප්‍රගති සමාලෝචන රැස්වීම ආර්ථික සංවර්ධන අමාත්‍ය බැසිල් රාජපක්ෂ ඇමැතිවරයාගේ ප්‍රධානත්වයෙන් පැවැත්විණි.මෙහිදී නියෝජ්‍ය අමාත්‍ය රෝහණ දිසානායක බැසිල් රාජපක්ෂ අමාත්‍යවරයා සමඟ කියා සිටියේ “ඔබතුමා ගිය පාර දුන්න ප්‍රතිපාදන වලින් මට හිතුවටත් වඩා මාතලේට වැඩ කරන්න පුළුවන් වුණා.” එහිදී බැසිල් අමාත්‍යවරයා කියා සිටියේ “මං දැක්ක රෝහණ හුඟක් වැඩ කරලා තියෙනවා. ඒක නිසා මං මේ පාරත් රෝහණට ප්‍රතිපාදන වැඩියෙන් දෙන්න තීරණය කළා.” “මං ඉතිරි වැඩ ටිකත් ඉක්මනට කරන්නම් ඇමැතිතුමා” නියෝජ්‍ය අමාත්‍ය රෝහණ දිසානායක පැවසීය.“ඔව් මං දන්නවා රෝහණ කොහොමත් වැඩකාරයා කියලා” සිනාසෙමින් බැසිල් රාජපක්ෂ අමාත්‍යවරයා කියා සිටියේය. මින් අනතුරුව ප්‍රවාහන නියෝජ්‍ය අමාත්‍යවරයා සභාව අමතමින් ඉදිරි සැලසුම් පිළිබඳ අමාත්‍යවරයා දැනුම්වත් කළේය.චන්දන බණ්ඩාරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>08</month>
      <day>21</day>
    </date>
    <link>http://www.silumina.lk/2011/08/21/_art.asp?fn=af1108211</link>
    <topic>අලි ජරමර මැද අලි සංගණනය අවසන්</topic>
    <author>නිහාල් පී. අබේසිංහ</author>
    <content>මින්නේරියේදී අලි රැලක් මාධ්‍ය ආයතනයක වාහනයකට දෙද්දීමෙරට දීප ව්‍යාප්ත ප්‍රථම අලි සංගණනය පසුගිය 11 සිට 13 දක්වා සිදුවිය. එය ස්ථාන 1500 කදී පමණ වනජීවී හා හමුදා නිලධාරීන් 4500 පමණ කගේ සහභාගිත්වයෙන් අවසන් විය. මේ ඒ පිළිබඳ සටහනකි.අලි මිනිස් ගැටුම් අවම කිරීමට සැලසුම් හදන විට සංඛ්‍යාව පිළිබඳව නිවැරැදි සංඛ්‍යා ලේඛන අත්‍යවශ්‍ය වේ.මහින්ද රාජපක්ෂ ජනාධිපතිතුමාගේ නායකත්වය යටතේ රටට සාමය ලැබීමෙන් පසු මේ දීප ව්‍යාප්ත වල් අලි සංගණනය කිරීමට වැඩ පිළිවෙළ සැකසුණු බව නව වන ජීවී අධ්‍යක්ෂ ජනරාල් එච්.ඩී. රත්නායක මහතා පවසයි.මේ පිළිබඳව සිළුමිණට කරුණු දැක්වූ වනජීවී හා ගොවි ජන සේවා ඇමැති එස්.එම්. චන්ද්‍රසේන මහතා පැවසුවේ අලින්ගේ සංරක්ෂණය සඳහා මෙන් ම ඉදිරි වනජීවී සංරක්ෂණ කටයුතු සඳහා මෙම සංගණනය අත්‍යවශ්‍ය බවයි.මෙරට අලි මිනිස් ගැටුම් වැඩිපුර තිබෙන ප්‍රාදේශීය ලේකම් බල ප්‍රදේශ 54 ක් තිබෙනවා. ඒ බල ප්‍රදේශ ඇතුළත අලි සංගණනයක් කරන්නේ අලි සංරක්ෂණය පිළිබඳව ඉදිරි සැලසුම් සකස් කිරීමටයි.ඒ අනුව ඇමැතිවරයා සහ වනජීවී අධ්‍යක්ෂ ජනරාල් වරයාගේ මෙහෙයවීමෙන් මෙවර රට පුරා දීප ව්‍යාප්ත අලි සංගණනය පසුගිය 11 වැනිදා ආරම්භ විය. ඒ රටේ අලි ඇතුන් සිටින සියලුම ජාතික වනෝද්‍යානවල හා ඒ අවට ය. අගෝස්තු 12 මෙන් ම 13 දාත් මේ සංගණනය පැවැත්විණි. වනජීවී සංරක්ෂණ දෙපාර්තමේන්තුව පවසන පරිදි ජාතික උද්‍යාන 15 ක හා ඒ අවට මෙම අලි සංගණනය පැවැත්විණි.රටේ ඉන්න අලි ඇතුන් ගණන දන්නෙ නැතුවඅලි සංරක්ෂණයට හරි සැලසුම් හදන්න අමාරුයි- ඇමැති එස්.එම්.චන්ද්‍රසේනමීට පෙර අලි සංගණනයක් කර ඇත්තේ 1993 දී ය. ඒ උතුරු නැගෙනහිර පළාත් සභා බල ප්‍රදේශය හැර අන් ප්‍රදේශවල ය. එදා සිටි අලි ගණන 1967 කි. ඊට පසු 2004 වයඹ පළාතේ අලි සංගණනයක් පැවැත්විණි. ඒ අනුව වයඹ පළාතේ පමණක් අලි 1400 ක් සිටිය ද 2008 වසරේදි මහවැලි වන ජීවී කලාපයේ අලි සංගණනයක් පැවැත්විණි. ඒ පොලොන්නරුව බදුල්ල හා මාතලේ දිස්ත්‍රික්කවලය. එහි ප්‍රතිඵලය වූයේ අලි 2149 කි. කෙසේ වුවත් මෙරට ඉතිහාසයේ කිසිම දිනයක රටේ සම්පූර්ණ ප්‍රදේශයම ආවරණය වන පරිදි වන අලි සංගණනයක් සිදුකර නොමැත.අලි සංගණනයට අවශ්‍ය පිරිස 4500 කි. වන ජීවී නිලධාරීහු, යුද හමුදාව, සිවිල් ආරක්ෂක නිලධාරීහු රාජ්‍ය නොවන පරිසර සංවිධානවල සාමාජිකයෝ ද මෙහිදී සංරක්ෂණ කටයුතුවලට උදව් කළහ.මෙවර අලි සංගණනයට පේරාදෙණිය සරසවියේ මහාචාර්ය චාල්ස් සන්තියාගුපිල්ලේ, ඉන්දියාවේ අලි විශේෂඥයකු වන රාමින් සුකුමාර්, ඇමෙරිකාවේ අලි විශේෂඥ බෲස් යන මහත්වරු සමඟ මෙරට සරසවිවල පිරිසක් ද තවත් ඉන්දීය අලි විශේෂඥයෝ කිහිප දෙනකු ද එක්වුණා. අලි සංගණනයට අවශ්‍ය විශේෂඥ උපදෙස් ඒ අය ලබාදුන්නා. අලි වැඩිපුර සිටින ප්‍රදේශවල මේ දිනවල වතුර අඩුයි. අලි වතුර බීමට මහ වැව්වලට හා තවත් පුංචි වැව් කීපයකට විතරයි එන්නේ. ඒවා අපි හඳුනාගෙන තිබෙනවා. ඒ එන අලි ගණනය කිරීම තමයි මෙහිදී අපි මූලිකව සිදු කළේ වන ජීවී අධ්‍යක්ෂ ජනරාල්වරයා පැවසීය.වනජීවී සහකාර අධ්‍යක්ෂ (නීති) උපාලි පද්මසිරි මහතා පවසන පරිදි අලි සංගණනයේ ප්‍රධාන මෙහෙයුම් මධ්‍යස්ථානය පිහිටියේ ගිරිතලේ වනජීවී පුහුණු මධ්‍යස්ථානයේ ය. මීට අමතරව රටපුරා සියලු වනජීවී කලාපවල ප්‍රධාන කාර්යාලවල අලි සංගණනයේ ප්‍රධාන සම්බන්ධීකරණ නිලධාරීහු ලෙස සේවය කළහ. ඒ අය ප්‍රධාන කාර්යාලයේ පත්කළ දෙපාර්තමේන්තුවේ ඉහළ නිලධාරීහුත් ඒ අනුව මහවැලි, වයඹ, නැගෙනහිර, දකුණ, මධ්‍යම යාල බුන්දල වනජීවී කලාපවල සම්බන්ධීකරණ නිලධාරීහු ලෙස කටයුතු කළහ. අලි සංගණනයට බහුලව ම අවධානය යොමු කළේ වනජීවී උද්‍යානවල ඇතුළත හා ඒ අවට ඇති වැව් වල සැරිසරන අලි පිළිබඳවයි.රටට සාමය උදාවීම නිසයි අලි සංගණනයටත් පාර කැපුණේ- වන ජීවී අධ්‍යක්ෂ ජනරාල් එච්.ඩී. රත්නායකමේ දිනවල පවතින අධික වියළි කාලගුණය නිසා ඕනෑම අලියෙක් දිනයේ යම් වෙලාවක ජලය බීමට අනිවාර්යයෙන් ම ජල මූලාශ්‍රයක් වෙත එනවා. අලි සංගණන ඒකක තිබුණේ ඒ ස්ථානවලයි. අලින්ට ගමන් කිරීමට හැකි ප්‍රදේශ අනුව දින දෙකක් ඇතුළත බොහෝ විට යාමට ඉඩ ඇත්තේ එක් දිය කඩකට පමණයි. අපි අලි රංචුවක් හෝ අලි දුටු විගස ඔවුන්ගේ දේහ ලක්ෂණ, කන්වල පිහිටීම, උස, මහත, ශරීරයේ ඇති කබර ස්වභාවය, වලිග ස්වභාවය හා දළ තිබේ නම් එහි ස්වභාවය, තුවාල ඇත්නම් ඒවා, සටහන් කර ගන්නවා.අලි රංචුවක් නම් එහි අලි ඇතුන් ගණන පැටව් ගණන ලියා ගන්නවා. අලි ඇතුන් පිළිබඳව අපි දන්නවා. අලි දවසකට දෙපාරක් දිය බොන්න තැන් දෙකකට තුනකට යන්නේ නැහැ. එක් දිනකට වතුර තිබෙන තැනින් ඇතිවෙන්න වතුර බොනවා. උපාලි පද්මසිරි මහතා අප සමඟ කීය. ජී.පී. එස්. (ට්ර්‍ථඉ) තාක්ෂණය අනුව අලි ගණනය කරන ස්ථාන සිතියම් ගත කර තිබිණි.වනජීවී සංරක්ෂණ දෙපාර්තමේන්තුවේ නියෝජ්‍ය අධ්‍යක්ෂ පී.එම්. ධර්මතිලක මහතා පවසන පරිදි අලි සංගණනයේ දී අලි සංඛ්‍යාව, ඇත් සංඛ්‍යාව, තරුණ අලි, පැටව් අලි, වෙඩි වැදුණු අලි ඇතුන් ගණන, කෙනර සංඛ්‍යාව, තුවාල අලි ඇතුන් ගණන පිළිබඳව දත්ත ලබා ගනු ලැබිණි.මෙහිදී අඩි 6 ට වඩා උස අලි වැඩිහිටි අලි ලෙස ගණන් ගැනීම් සිදුකෙරේ. අඩි 4 1/2 - 6 තෙක් උස අලි, තරුණ අලි ලෙස ද, අඩි 3 - 4 1/2 උස අලි, අලි පැටව් ලෙස ද ගණන් ගැනීම් සිදුකෙරේ. ළදරු අලි ලෙස ගණන් ගන්නේ උස අඩි 3 ට අඩු පුංචි අලි ය.මේ සංගණනයේ මූලික අරමුණ වූයේ මේ රටේ අලි පැතිරීම පිළිබඳව මූලික දත්ත ලබා ගැනීම බව නියෝජ්‍ය වනජීවී අධ්‍යක්ෂ එස්.ආර්.එම්. දිසානායක මහතා පවසයි. මොන බාධක ප්‍රශ්න ගැටලු ආවත් අලි සංගණනය ඉතා සාර්ථකයි” දිසානායක මහතා කීය.මේ අතර අලි සංගණනයට අදාළව අලි ජරමර ද සිදු විය. අලි සංගණනයේදී විහාර හා දේවාල වලට ඇතුන් දීමට ඇතත් හඳුනාගන්නා බව වනජීවී හා ගොවිජන සේවා ඇමැති වරයා ප්‍රකාශයක් කළැයි සමහර මාධ්‍ය කෑ මොර පෑවේ ය.එස්.එම්. චන්ද්‍රසේන ඇමැතිවරයා එය ප්‍රතික්ෂේප කළේ ය. අලි ඇතුන් විහාර දේවාලවලට දෙන්නේ විධිමත් ක්‍රමයක් ද අනුව බව ඇමැතිවරයා අවධාරණය කළේ ය.මේ අතර ගංගාරාමාධිපති ගලබොඩ ඥානිස්සර හිමි හා බෞද්ධාලෝක මාවතේ බෞද්ධ ධර්මායතනාධිපති ඇල්ලේ ගුණවංශ හිමි ද පෙන්වා දුන්නේ අලි සංගණනයක් රටට අවශ්‍ය බවයි. එය අලින් ගේ පැවැත්මට ආරක්ෂාව අත්‍යවශ්‍ය බව ද උන්වහන්සේ පැවසූහ.මේ අතර වනජීවී සංරක්ෂණ සංගමයේ නයනක රන්වැල්ල මහතා පැවසුවේ මේ සංගණනය ද දේශපාලනඥයන්ගේ අභිමතාර්ථ ඉටු කර ගැනීමට කරන එකක් බව ය. නමුත් විෂය බාර ඇමැතිවරයා එය ප්‍රතික්ෂේප කළේ ය.පසුව කෙසේ හෝ සියලු වනජීවී නිලධාරීන්ගේ සහාය ඇතිව රාජ්‍ය නොවන සංවිධානවල ආධාරයෙන් අලි සංගණනය පැවැත්විණි. මේ අතර අම්පාරේ හා පොලොන්නරුවේ අලි සංගණනයට එක්වූ නිලධාරීන්ට ‘ග්‍රීස් යකුන්’ යැයි පහරදීම් වලට ලක්වීමට ද සිදුවිය. අම්පාරේ දමන පොලිසිය පැවසූ පරිදි එසේ සංගණනයට එක්වුණු නිලධාරීන් දෙදෙනෙකු පල්ලියක සිරකර ගෙන තිබී පොලිසිය මගින් බේරාගෙන තිබේ.කෙසේ වුවත් ඇමැතිවරයා මෙන් ම වන ජීවී සංරක්ෂණ දෙපාර්තමේන්තුවේ ප්‍රධානීන් පවසන්නේ අලි සංගණනය ඉතා සාර්ථක බවයි. අලි සංගණනයට එක්වූ වනජීවී සංරක්ෂණ දෙපාර්තමේන්තුවේ සහකාර අධ්‍යක්ෂ වරයෙක් පැවසුවේ මහවැලි කලාපයේ නිල නොවන වාර්තා අනුව අලි 2000 ක් පමණ සිටින බවට වාර්තා වී ඇති බවයි. මේ අතර උතුරේ අලි 200 ක් සිටින බවට නිල නොවන වාර්තා සඳහන් කරයි.මේ අතර මින්නේරියේ පැවැති අලි සංගණනය පිළිබඳ මාධ්‍ය හමුව අවසන් වීමෙන් පසු පැවැති මාධ්‍ය හමුවේදී ඇමැතිවරයා පැවසුවේ අලි සංගණනය සාර්ථක වූ බවයි. ඊට පසු එහිදී මින්නේරි වැව අසලදී පැවැති අලින්ගේ ඡායාරූප ගැනීමේ අවස්ථාවේදී අලි පිරිසක් මාධ්‍ය ආයතනයක වාහනයකට හා වනජීවී නිලධාරීන් සිටි වාහනයකට පහර දුන්හ.මෙවන් අලි ජරමර අස්සේ වුවත් මෙරට පැවැති ප්‍රථම දීප ව්‍යාප්ත අලි සංගණනය සාර්ථක කර ගැනීමට උදව් කළ සියලු අයට ඇමැති එස්.එම්. චන්ද්‍රසේන මහතාත් වනජීවී අධ්‍යක්ෂ ජනරාල් එච්.ඩී. රත්නායක මහතාත් ස්තුතිය පළ කරති.නිහාල් පී. අබේසිංහසේයාරූ - රෝහිත ගුණවර්ධනමඩ වගුරුවලින් ගහන කැළෑව සැරිසැරීම අසීරුය. වනාන්තරයට අමුතු අලංකාරයක් එක් කරමින් පක්ෂීහු පියාසර කරති. දැඩි හිරු රැසින් දාගිය පරිසරයට යන්තම් වැටුණු පොද වැස්ස ආශිර්වාදයකි. වන මල්වල සුවඳ සමඟ මුසුව හමා එන මඳ සුළඟ ගතට සිසිලක් ගෙන දුන්නේය. කටු පඳුරුවලින් ගහන වන වදුලේ සතා සිවුපාවාට තිබූ නිදහස ඔවුන් අපූරුවට භුක්ති විඳින බව වරින්වර ඔවුන් නඟන හඬින් තහවුරු විය.ඔවුන්ගේ වන රාජධානියට නුපුරුදු අමුත්තන්ගේ පැමිණීම නුරුස්සන බවක් අපට හැඟුණි.ඕමන්තයේ කැලෑ බෝවැව ගම්මානයට වැටුණු පටු මාර්ගය ඔස්සේ රථය ඉදිරියට ඇදෙයි. අලි ගැවසුණු බවට සාක්ෂි ගස් පාමුල දක්නට ඇත.‘මේ හරියේ අලි ඉන්නවා වගේ‘. අලි සිටින ඉසව්වක් බව අයෙක් සනාථ කෙළේය. පොඩිවී ගිය ගස්වැල් මෙන්ම දියකඩිති සමීපයෙහි සටහන්ව තිබූ යෝධ අඩි අලි තිප්පොළ බවට සාක්ෂි දැක්වීය.අලි බැලුවත් බලි බැලුවත් ඇතිවන්නේ නැතැයි කියමනක් ඇත. වගා පාළු කිරීම්, මිනිසුන්ගේ ජීවිත උදුරා ගැනීම්, කොතරම් කළත්, මිනිසුන්ට අලි එපා වන්නේ නැති හැඩයි. කෙතරම් බලා සිටියත් දෑස් ඉවතට ගැනීමට නොහැකි තරමට අලින්ගේ දසුන සුන්දරය. අප අලි සොයා ගිය නෑ ගමන ද එවන් අපූරු අත්දැකීම් ජීවිතයට එක් කරවන්නකි.වනාන්තරයේ අලි ඇතුන් කොපමණ සිටීදැයි නිවැරැදි සංගණනයක් මෙතෙක් ලබාගෙන තිබුණේ නැත. එය අලි සංරක්ෂණය පිණිස වැදගත් පියවරක් වනු නොඅනුමානය.කැළෑ බෝගස් වැව අසලට සවස් යාමේ අලි පැමිණෙන බවට ආරංචි කිව්වේ අවට ගම්මුන් සහ සොල්දාදුවන්ය. වනජීවී නිලධාරීවරයා කියූ තොරතුරුවලට අනුව අලි තම කටයුතු සඳහා සවස් යාමේ සක්මන් කිරීමේ යෙදෙති. රාත්‍රී යාමයේ අලි ගැවසෙන ඉසව් පිළිබඳ අපට පැහැදිලි කෙළේ අප සමඟ පැමිණි හමුදා නිලධාරිවරයාය. කැළෑ බෝගස්වැව සමීපයට අප සේන්දු වන විට යාන්තම් බිම් කළුවර වැටෙමින් තිබුණි. “උදේ නම් අලි කීපදෙනෙක්ම ආවා” ඔවුන් දැන් දැන් එතැයි යන අපේක්ෂාව අප සිත් තුළ පෙරළි කරයි. අතුපතර බිඳී ගිය ශබ්දය නැඟුණේ කොහෙන් ද? අපි දෑස් දැල්වූවෙමු. එකවරම මතු වූ අලි ජෝඩුව හොඬ අහසට එසැවූහ. ඔවුන් බලන්නට වනාන්තරයට පැමිණි අනවසර අමුත්තන් ගැන ඔවුනට වැටහුණාදෝයි මට සිතිණි.පිපාසය නිවෙන තෙක්ම දිය පානය කිරීමට ඔවුන්ගේ අරමුණ විය.“මේ දෙන්නා විතරක් නෙවෙයි. රංචුවක්ම මෙතනට එනවා. අද මොකද? මේ දෙන්නා විතරක්...” ගැමියා විමතිය පළ කෙළේය. එකෙනෙහිම ගිරිකුළු මෙන් මතු වූ අලි රූප වැව් ඉස්මත්තට සේන්දු විය. ඒ පැමිණීමෙන් කලබල වූ සේරු රංචුවක් අහස් තලයට පැන පියෑඹුවෝය. “අපි ඊයේත් මෙතන හිටියා. මෙතනට ආවා ඔක්කොම අලි 9 ක්” සංඛ්‍යා ලේඛන සසඳන වනජීවී නිලධාරී තැන කිව්වේය.සුපුරුදු ස්ථානයේ කල් ගෙවීමට රුචියක් දක්වන අලි තවමත් වැව අසලය. මේ ඉවුරේ සිට එහා ඉවුරේ සිටින ඔවුන් නැරැඹීම මනපිනවන දසුනකි. වනජීවි නිලධාරි මහතා අලින්ගේ සංඛ්‍යාව සටහන් කරමින් එම ගණන් සංසන්දනය කෙළේ ඔහු අත තිබු ලේඛනයට අනුවය. තමන්ගේ රැහේ අයත් එක්ක සිටීම තරම් වෙනත් සැපතක් තිබේ ද? අලින්ගේ වාස භූමි වලින් ඔවුන් පළවා හැරීම හෝ ඔවුනගේ වාසභූමි මිනිසුන්ගේ අවශ්‍යතා සඳහා යොදා ගැනීම කළ යුතු ද? අලින් ගම්බිම් ආක්‍රමණය කරන්නේ ඔවුනට අයත් වනාන්තරය එළිපෙහෙළි වීම නිසාය. එහි සාධාරණ අසාධාරණ බව තීරණය කිරීමට හැක්කේ කෙලෙස ද?ඕමන්තේ සංචාරයකින් පසුරූපාන්ති බුලත්සිංහලසේයාරූ - සුදම් ගුණසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>08</month>
      <day>21</day>
    </date>
    <link>http://www.silumina.lk/2011/08/21/_art.asp?fn=af1108212</link>
    <topic>දුවේ පුතේ මේ ඔබේ වාරයයි</topic>
    <author>සාකච්ඡා කෙළේ - සුභාෂිණි ජයරත්න</author>
    <content>5 ශිෂ්‍යත්ව විභාගයට හොඳින් පිළිතුරු ලියන්නදුවේ පුතේ, මේ ශිෂ්‍යත්ව විභාගයට පිළිතුරු සපයන්න විභාග මධ්‍යස්ථාන වලට යන ඔබටයි. හාපුරා කියා ඔබ තරග විභාගයකට මුහුණදෙන්නේ අදයි. අවුරුදු පහක් තිස්සේ පංති කාමරයේ ඉගැන්වූ දේ් වලින් තමයි ඔබේ ශිෂ්‍යත්ව ප්‍රශ්න පත්‍ර සකස් වෙන්නේ. අවශ්‍ය දේ අධිෂ්ඨානයයි. පුංචි ඔයාලා විභාගයට යනකොට හිතේ පුංචි අධිෂ්ඨානයක්තියාගෙන යන්න. මම ‘හොඳට පාඩම් කෙරුවා. ඒ නිසා මට විභාගය හොඳට කරගන්න පුළුවන්. ඒ පුංචි අධිෂ්ඨානය හොඳටම ප්‍රමාණවත්. කවුරුත් කියන දේ හිතට ගන්න යන්න එපා. පුංචි ඔයාලා විභාගය හිතට අනවශ්‍ය බරක් කර ගන්නත් එපා. විභාගයට හොඳට උත්තර ලියන්න ඔයාලා පංතියේදි ඉගෙන ගත් දේ හොඳටම ප්‍රමාණවත්. දුවේ පුතේ, ශිෂ්‍යත්ව විභාගය කියන්නේ ඔයාලගේ ජීවිතයම නෙවේ. ඔයාලා සමත් වුණත් අසමත් වුණත් අපිට ඔයාලා වටිනවා. විභාගයට ඔයාලගේ ඉදිරිපත්වීමයි අපි අගය කරන්නේ. ඔයාලා ඉහළ පංතිවලට ගියාම මීට වඩා තරගකාරී, විභාග වලට පෙනී සිටින්නට සිදුවුණාම ඒ බව වැටහේවි. ඇත්තටම ශිෂ්‍යත්ව විභාගය කියන්නේ අවුරුදු පහක් උගත් දේපැය 2 කින් මනින පුංචි සාධන විභාගයක්. හිතේ සැහැල්ලුවෙන් විභාගයට ගිහින් හොඳින් ප්‍රශ්න පත්‍ර දෙකට පිළිතුරු ලියන්න. ගෙදර ඇවිත් නැවතත් ඒ ගැන මෙනෙහි කරන්න යන්න එපා. ඒක ඔයාලට වදයක් වේවි. පුංචි දුවේ පුතේ මේ ලිපියේ තියෙන්නේ ඔයාලගේ ම ගුරුවරු ඔයාලට දෙන පුංචි උපදෙස් ටිකක්. ඒ වගේ ම ඔයාලගේ අම්මලාතාත්තලාටත් ඒ අය යමක් කියනවා. අද විභාගයට යන ඔයාලට මේ ලිපිය ප්‍රයෝජනවත් වේවි. ගුරුවරුන් දෙනඅදහස් ටික ඔයාලගේ පුංචි සිතට ගන්න. හිතේ අධිෂ්ඨානයක් ඇති කරගෙන සාර්ථකව විභාගයට මුහුණ දෙන්න. සිළුමිණ පත්‍රයේ අපි ඔයාලට ඉහළින්ම සමත්වෙන්න සුබ පතනවා.!ඔබේ දරුවාගේ අධ්‍යාපනය ශිෂ්‍යත්වයෙන් අවසන් වෙන්නෙ නැහැ. තම දරුවා ශිෂ්‍යත්ව විභාගය අසමත් වුණත් මුළු ජීවිතයම අසාර්ථක වුණා යැයි සිතන්න එපා. ළමයාට අද අහිමි වූ හැකියාව හෙට ලබා ගත හැකියි.ඔබේ දරුවාගේ පරිණතභාවය අනුව ඉහළම තත්ත්වයකට නොඑන්න පුළුවන්. අද සමාජයේ කැපී පෙනෙන බොහෝ දෙනෙක් ශිෂ්‍යත්ව විභාගය සමත් අය නොවෙයි. ළමයාගේ ජීවිතය ශිෂ්‍යත්වය පමණක් නොවෙයි. අනවශ්‍ය දේවල් ජපකර දරුවා මානසිකව වට්ටවන්න එපා. ඔබේ දරුවා ශිෂ්‍යත්ව විභාගය සමත් වුණත් අසමත් වුණත් අගය කරන්න. පැය 2 කින් කරන්න බැරි වූ දේ ඔබේ දරුවා හෙට කරන්නට පුළුවන්.වනාතවිල්ලුව බණ්ඩාරනායකපුර විදුහලේ 5 වසර ආචාරිණී පද්මා පතිරණශිෂ්‍යත්ව විභාගයට අපි බිය විය යුතු නැහැ. දරුවන්ට 1 සිට 5 වසර දක්වා පංති කාමරයේ උගන්වන විෂය නිර්දේශයෙන් තමයි ශිෂ්‍යත්ව ප්‍රශ්න පත්‍ර සකස් වෙන්නේ. විෂය නිර්දේශයට පිටින් කිසි දෙයක් ඇතුළත් වෙන්නෙ නැහැ. පළමු පත්‍රයේ ප්‍රශ්න 40 යි. එක ප්‍රශ්නයකට ගන්න වෙන්නේ විනාඩි එකක කාලයක්.ඉතිරි විනාඩි 5 අමාරු ප්‍රශ්න වෙනුවෙන් ඉතිරි කරගන්න. උත්තර ලියන අතර ප්‍රශ්න හොඳින් කියවා තේරුම් ගන්න. පිල්ලම් භාවිතය, අක්ෂර වින්‍යාසය ගැන ඉතාමත් හොඳින් සැලකිලිමත් වන්න. සමහර විට පිල්ලම් මඟ හැර ලියවුණොත් වෙනත් අදහසක් එන්න පුළුවන්. දෙවැනි ප්‍රශ්න පත්‍රයේ දී මේවා ගැන හොඳින් සැලකිලිමත් විය යුතුයි. තරග කාරී විභාගයක් නිසා හැම දෙයක් ම නිවැරැදිව සොයා බලනවා. ඒ නිසා අක්ෂර වින්‍යාසය, පිල්ලම් භාවිතය නිවැරැදි විය යුතු යි.ප්‍රශ්න පත්‍රයක දරුවන්ට මඟහැරෙන බොහෝ දේ තියෙනවා. උදාහරණයක් ලෙස යමකට සමාන නොවන්නේ කියලා ප්‍රශ්නයක් ඇසුවහම එය නිවැරැදිව නො කියවූ අය සමාන වන දේ ලියන්න පුළුවන්. මේ දේ ගැන හරියට සැලකිලිමත් විය යුතුයි. 2 වන පත්‍රයේ කවි, ඡේද වලින් ප්‍රශ්න අහනවා. ප්‍රශ්නවලට උත්තර අදාල ඡේදයෙන් ම හෝ කවියෙන් ම තෝරාගෙන ලිවිය යුතුයි. සමහරු රචනාවේ කාල භේදය වැරැදියට ලියනවා. රූප සටහනක් නම් අවස්ථා සම්බන්ධය නිවැරැදිව තේරුම් ගත යුතුයි. දිග වාක්‍ය ලියන්න එපා. එහෙම වුණොත් රචනාවේ අලංකාරත්වය, නිවැරැදි බව නැතිව යනවා.අමාරු ප්‍රශ්න සමඟ ඔට්ටු වෙන්න යන්න එපා. අමාරු ප්‍රශ්නය ළඟ සටහනක් තබාගෙන ඊළඟ ප්‍රශ්නයට යන්න. කාලය ඉතුරු වූ පසු අමාරු ප්‍රශ්නයට පිවිසෙන්න. ග්‍රෑම්, කිලෝ ග්‍රෑම්, රුපියල්, සත ආදිය නිවැරැදිව යොදන්න. ග්‍රෑම් යෙදිය යුතු තැන ග්‍රෑම් යනුවෙන් නොලියා ඉලක්කම පමණක් යෙදුවොත් වැරැදියි.මනෝමයෙන් ගණන් හදන්න යන්න එපා. වරදින්න පුළුවන්. කටු සටහන් සඳහා කොළයක් ඉල්ලා ගන්න. විභාග අංකය හරියට ලියන්න. එය ඔබේ විභාග අංකය.ඩෙසක්් එකේ සඳහන් අංකයට සමාන දැයි බලන්න.හලාවත ආනන්ද ජාතික පාසලේ5 ශිෂ්‍යත්ව භාර ආචාර්ය දුමින්ද පතිරණඅම්මේ....තාත්තේ...ශිෂ්‍යත්ව විභාගයට පෙර දින අධ්‍යාපන කටයුතු වලින් ළමයා ඈත් කරන්න. මනසට නිදහසක් ගෙන දෙන පරිදි විවේකීව ඉන්න දෙන්න. තම ආගමට අනුව මනසට සහනයක් සඳහා ආශිර්වාදයක් ලබා දෙන්න.ඔබ විභාග මධ්‍යස්ථානයට කල් ඇතිව දරුවා කැඳවාගෙන යන්න. දරුවා විභාග මධ්‍යස්ථානයට කැඳවාගෙන යාමටත්, අදාළ තැන වාඩි කර වීමටත් පාසලේ ගුරුවරු සූදානමින් සිටිනවා. පළමුවෙන් ප්‍රශ්න පත්‍රය පටන් ගන්නේ පෙ.ව. 9.30 ට. අවසන් වන්නේ පෙ.ව. 10.15 ට. පෙ.ව. 10.15 සිට 10.45 දක්වා විවේක කාලය. මිනිත්තු 30 ක් ලැබුණත් මිනිත්තු 15 කින් නැවතත් ළමයි අදාළ අසුනේ වාඩි කරවන නිසා දවල් කෑමට ඉතා සරල ආහාරයක් එවන්න. බර ආහාර එවන්න එපා. දෙවැනි ප්‍රශ්න පත්‍රය පෙ.ව. 10.45 ට ආරම්භ වී දවල් 12 ට අවසන් වෙනවා.දුවේ... පුතේ...විභාගය පටන් ගත් පසු මුලින් ම දරුවන් ප්‍රශ්න පත්‍රයේ නියමිත ස්ථානයේ විභාග අංකය සඳහන් කළ යුතුයි. නම, ලිපිනය, දුරකතන අංක ආදිය කිසිවක් ලියන්න එපා. පිළිතුරු ලිවීමේදී දී ඇති මූලික උපදෙස් හොඳින් කියවන්න. පසුව ප්‍රශ්නයට අදාළ උපදෙස් හොඳින් කියවන්න. කිලෝ ග්‍රෑම් වලින් ලිවිය යුතු උත්තරය ග්‍රෑම් වලින් ලිව්වොත් පිළිතුර වැරැදියි. ලේසි ප්‍රශ්නවලට මුලින් ම පිළිතුරු ලියා අසීරු ප්‍රශ්න වලට පිළිතුරු ඉන්පසුව ලියන්න.සැම විටම අක්ෂර වින්‍යාසය නිවැරැදි ව ලියන්න මහන්සි ගන්න. රචනාව ලියන විට වරක් දෙවරක් කියවා මාතෘකාව හොඳින් තේරුම් ගන්න.රචනාව හැකිතාක් සරල වචනයෙන් ලියන්න මහන්සි ගන්න. වචන 5 කට වැඩි වාක්‍ය ලියන්න උත්සාහ කරන්න එපා. රචනාවේ උක්තාඛ්‍යාත, පද බෙදීම, කාල භේද නිවැරැදි ව ලියන්න.විභාග ශාලාවෙන් කටු වැඩ කරන්න කොළයක් ඉල්ලා ගන්න. විභාග ප්‍රශ්න පත්‍රය අනවශ්‍ය පරිදි අලංකාර කරන්න යන්න එපා. ප්‍රස්ථාර පවා පැන්සලෙන් වර්ණ ගැන්වීම් කරන්න.ජාතික අධ්‍යාපන ආයතනයේ විෂයමාලා සංවර්ධන අංශයේහිටපු සහකාර අධ්‍යක්ෂ ජෙනරාල් විමල් සියඹලාගොඩපසුගිය ශිෂ්‍යත්ව විභාග ප්‍රශ්න පත්‍ර විශ්ලේෂණයේදී අපිට පැහැදිලිව කියන්නට පුළුවන් විෂය මාලාව ඉක්මවා කිසිසේත් ප්‍රශ්න නොඅසන බව. ප්‍රාථමික විෂය මාලාව ඉක්මවා යන්නෙ නැහැ. 5 ශ්‍රේණියේ ඉගැන්වූ දෙයින් සියයට 40 ක් ද 4 ශ්‍රේණියේ ඉගැන්වූ දෙයින් සියයට 50 ක්ද ප්‍රශ්න පත්‍රයට එනවා. පරිසර ආශි‍්‍රත ක්‍රියාකාරකම්,ඉංගී‍්‍රසි, මවු බස, දෙමළ, ගණිතය යන විෂයන් පහෙන් තමයි විභාගයට ප්‍රශ්න විමසන්නේ.ශිෂ්‍යත්ව විභාගය ළමයාට ඔරොත්තු දෙන මට්ටමිනුයි පැවැත්වෙන්නේ.විභාගයට යන්න කලින් දරුවාගේ මනස හදන්න.2 වන පත්‍රයේ පළමු ප්‍රශ්නය ලෙස ඡේදයක් දී ඒ ඇසුරෙන් ප්‍රශ්න අහනවා. අහන ප්‍රශ්නයට උත්තර දෙන්න ඕන, අදාළ ඡේදය හොඳින් කියවා බැලීමෙන් පසුවයි.සෑම ප්‍රශ්නයකටම උත්තර තුනක් තියෙනවා. එයින් එකක් තේරිය යුතුයි. බොහෝ විට පළමුවෙනි උත්තරය හරි වගේ පෙනෙනවා. ළමයි එවිට ඉස්සෙල්ලාම එය ලකුණු කරනවා. එහෙම කරන්න එපා. උත්තර 3 ම බලන්න. කිසිසේත් නොගැළපෙන උත්තරය ඉවත් කරන්න. ඉන්පසු අනිත් දෙක බලන්න. එයින් නිවැරැදි පිළිතුර තෝරාගන්න.නිර්මාණාත්මක වාක්‍ය ලියන විට එයට උපමාවක්, අලංකාරයක් යොදන්න. එවිට වැඩි ලකුණු ගත හැකියි. වාක්‍යයක් වචන 4 කට වැඩි විය යුතුයි.රද්දොළුව ශ්‍රී පඤ්ඤානන්ද ජාතික පාසලේ5 වසර ආචාර්ය ප්‍රදීප් ජයකොඩි සහජාඇල ජයන්ති විද්‍යාලයේ 5 වසර ආචාරිනි නිමාලි නානායක්කාරඅප සිතන්නේ මේ වන විට දරුවන්ට ලැබී තියෙන දැනුම ප්‍රමාණවත් කියලයි. දරුවන් විෂය නිර්දේශයේ අඩංගු කරුණු පිළිබඳ දැනුම ලබාගෙන තියෙනවා.දැන් දරුවන්ට අවශ්‍ය මානසික ඒකාග්‍රතාවයයි. බිය නොවී අධිෂ්ඨානශීලීව ප්‍රශ්න පත්‍රයට පිළිතුරු සැපයිය යුතුයි. බොහෝ පාසල් මඟින් විභාගයට මුහුණ දෙන ආකාරය ගැන දරුවන්ට පුහුණුව ලබා දී තිබෙනවා. ප්‍රධානම දේ කලබල නොවී, මානසික ඒකාග්‍රතාවකින් සිතේ හොඳ ශක්තියක් ගොඩනඟාගෙන විභාගයට පිළිතුරු ලිවීමයි. මවුපියන් මනෝ විද්‍යාත්මක උපදෙස් දීමෙන් වැළකිය යුතුය. ඔවුන් කළ යුත්තේ දරුවන් සූදානම් කිරීම පමණයි.ගාල්ල සවුත්ලන්ඩ් බාලිකා විදුහලේ5 ශ්‍රේණි භාර ආචාරිනි දමයන්ති පරණමානවිභාගයට කලින් දවසේත් සමහර මවුපියෝ දරුවන් උපකාරක පංතිවලට යවනවා. අන්තිම මොහොතේ පංතිවලට යවා දරුවන්ගේ මනස අවුල් කරන්න එපා. උගත් මවුපියෝ තමයි මේ වැරැදි කරන්නේ.උගත් පාඩම්වලින් අමතක විය හැකි දේ පමණක් බලාගන්නට සලස්වන්න.විභාගය අවසන් වූ පසු ඒ ප්‍රශ්න පත්‍රය නැවත කරවන්න යන්න එපා. විභාග දෙපාර්තමේන්තුව එම ප්‍රශ්න පත්‍රය එළියට නොඑන තරමට අපි කැමැතියි. නැවත දරුවන් ලවා ප්‍රශ්න පත්‍රය කරවීම, ප්‍රශ්න යළි මතක් කර දරුවා වෙහෙස කිරීම අපි අනුමත කරන්නේ නැහැ.විභාගය ඉවර වූ පසු එය නැවත මතක් කරන්න යන්න එපා. දරුවා ප්‍රශ්නයකට උත්තර ලියන්නේ තමන් හරි යැයි සිතන දේ. තමන් ලියු දේ වැරැදි යැයි දැනගත්තොත් ප්‍රතිඵල එන්න කලින්ම ළමයා මානසිකව ඇද වැටෙනවා.කොළඹ සංඝමිත්තා බාලිකා විදුහලේපහ වසර ආචාරිනි ඩබ්ලිව්. එච්. කේ. රංජනීවිභාගයට පෙර දිනයේ ළමයින් සැහැල්ලුවෙන් තබන්න. දරුවන් මානසික ආතතියක් ඇති නොවන පරිදි සැහැල්ලුවෙන් තබන්න. ආගමික වටපිටාවෙන් දරුවන්ට අවශ්‍ය මානසික ශක්තිය ලබා දෙන්නට උත්සාහ කරන්න. විභාග දිනයට පෙර දින මවුපියන් විභාගයට අවශ්‍ය දේ සූදානම් කළ යුතුයි. කළු හෝ නිල් පෑන් දෙකක්, හොඳින් ලියැවෙන පැන්සල් දෙකක්, මකනයක්, පොඩි අඩි කෝදුවක් පැන්සල් පෙට්ටියට දමා සූදානම් කර දෙන්න. අඩි කෝදුවේ කුඩා කොළ කැබැල්ලක ලියු විභාග අංකය අලවන්න. ඇඳගෙන යන ඇඳුමේ පටන් කලින් දින සූදානම් කරන්න. නැතිනම් විභාගය දින උදේ අනවශ්‍ය කලබල ඇති වේවි.සෙනසුරාදා දින දරුවාට දෙන ආහාර ගැන ද සැලකිලිමත් වෙන්න. දරුවාට අසනීප වී යැයි හැඟෙන කිසිවක් දෙන්න යන්න එපා. විභාගයට යන දින උදේ සාම්ප්‍රදායානුකූලව කිරිබත් ඉවුවට ප්‍රශ්නයක් නැහැ. නමුත් දරුවාට කිරිබත් ගොඩක් කවන්න එපා. නිදිමත හැදෙන්න ඉඩ තියෙනවා. ඒ වගේම දරුවා බඩගින්නේ යවන්නත් එපා. විභාග අතරතුර ලබා දෙන කෙටි විවේක කාලයට දරුවාට කෙටි සරල කෑමක් අරින්න. ඒ වගේම සරල බෑගයක අවශ්‍ය දේ දමා එවන්න. විභාග ශාලාවට දරුවා ඇතුළු කරන විට හොඳ මනසකින් යවන්න. අනවශ්‍ය බල කිරීම් කරන්න එපා. තරවටු කරන්නත් එපා. හොඳට විභාගය ලියන්න කියා දරුවාට ආශිර්වාද කරන්න.උදේ 7.30 ත් 8 ත් අතර දරුවා පාසලට හැරලන්න. ප්‍රමාද වී පැමිණීමෙන් දරුවා අනවශ්‍ය පීඩනයකට ලක්වෙනවා. මවුපියන් විභාග මධ්‍යස්ථාන අසල නොරැඳිය යුතුයි.වැරැද්දක් වුණාට කුරුටු ගාන්න යන්න එපා. තනි ඉරකින් කපන්න. පිරිසුදු බව ඉතා වැදගත්. විනාඩි පහකට පෙර ප්‍රශ්න පත්‍රයට පිළිතුරු සැපයීම නිම කරන්න. නැවතත් එය කියවා බලන්න.සාකච්ඡා කෙළේ - සුභාෂිණි ජයරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>08</month>
      <day>21</day>
    </date>
    <link>http://www.silumina.lk/2011/08/21/_art.asp?fn=af1108213</link>
    <topic>දරුවන්ට සිදුවන හදිසි අනතුරු වළක්වාගන්නේ කොහොමද?</topic>
    <author>සුභද්‍රා දේශප්‍රිය</author>
    <content>මේ ලොව උතුම් ම පදවිය මවු පදවියයි. එමෙන්ම ලොව උතුම් ම සම්පත දරු සම්පත බව වැටහෙන්නේ කාන්තාවක මවු පදවිය ලබන දිනයේමය. දරු පැටියකු කුස තුළ පිළිසිඳ ගත් දින සිට මවක ඇඟිලි ගණින්නේ කිරි කැටියා මෙලොව එළිය දකින දවස උදාවන තුරුය. ඉන් අනතුරුව තම ලෙයින් මසින් මෙලොව එළිය දුටු දරු පැටියා ලොකු මහත් කිරීමට පියා යුහුසුලු වෙයි. දරුවකු උපන් මොහොතේ සිට මවුපියන් දරන කැපවීම හා වෙහෙස වචනයෙන් කිව නොහැකි තරම්ය.මවක තම පණ මෙන් රකින දරුවා අත්පා සොලවා හිනැහෙන විට, ‘අම්මා’ කියන විට පියවරෙන් පියවර පා ඔසොවන විට වැඩියෙන්ම සතුටු වන්නේ දෙමවුපියෝය. තම ළයෙහි තුරුළු කරගෙන අපරිමිත වූ සෙනෙහසින් රැක බලාගන්නා කිරි කැටියා එක විටම අප අතරින් සමුගතහොත් එය මවකට පියකුට කෙසේනම් දරාගන්නට හැකි වේ ද?දරුවන් රැක බලාගැනීම ලෙඩ දුක්වලින් ආරක්ෂා කරගෙන ලොකු මහත් කිරීම මවුපියවරුන්ගේ වගකීමය. හෙට ලොව දකින්නට සිටින දරුවන් පිළිබඳ නිරන්තර විමසිල්ලෙන් පසුවීම වැඩිහිටියන් සතු වගකීමකි. හදිසි අනතුරුවලින් දරුවා වළක්වා ගැනීම ගැන ඔවුන් වඩාත් විමසිලිමත් විය යුතුය.ඈත අතීතයේ දරුවන්ට සුදුසු පරිසරයක් නිවෙස තුළ විය. එදා අම්මා ඉවෙන් මෙන් දරුවන්ට වන අනතුරු දැන සිටියාය. රෝගයක් වැළඳීමෙන් දරුවකු මිය ගිය ද හදිසි අනතුරකින් මිය ගියේ කලාතුරකිනි. එහෙත් අවාසනාවකට වර්තමානයේ දරුවන්ට හදිසි අනතුරුවලින් සිදුවන හානි ඉහළ ගොස් තිබෙන බව සංඛ්‍යා ලේඛනවලින් හෙළිදරව් වී ඇත.රිජ්වේ ආර්යා ළමා රෝහලේ අධ්‍යක්ෂ වෛද්‍ය රත්නසිරි ඒ. හේවගේමේ හදිසි අනතුරුවලට බලපාන හේතු රැසක් ඇති අතර ප්‍රධාන හේතුවක් ලෙස පෙනී යන්නේ අද පවතින යාන්ත්‍රික ගෘහ ජීවන රටාවයි. තමාට කෙතරම් කාර්යභාරයක් පැවැරී තිබුණ ද දරුවා කෙරෙහි අවධානය යොමු කිරීම මවගේ ද පියාගේ ද මූලික වගකීමයි.හයක් හතරක් නොදත් දරුවෝ ඇස මායිමේ ඇති ඕනෑම දෙයක් අසුලා මුවට රුවා ගැනීම, යමක් දුටු විට ඒ මතට නැඟීම, ජලය දුටු විට එයට පැනීම, ඕනෑම දේකට අත දිගුකොට ඇද දැමීම වැනි දේට නිරතුරුවම පෙළඹෙති.දරුවන්ට විය හැකි හදිසි අනතුරු පිළිබඳවත් හදිසි අනතුරු වළක්වා ගන්නේ කෙසේ ද යන්න පිළිබඳවත් හදිසි අනතුරක් සිදු වූ විට වැඩිහිටියන් කළ යුත්තේ කුමක් ද යන්න පිළිබඳවත් බොරැල්ල රිජ්වේ ආර්යා ළමා රෝහලේ අධ්‍යක්ෂ දොස්තර රත්නසිරි ඒ. හේවගේ මහතාගෙන් කරුණු විමසීමක් කළෙමු.“දරුවකු මෙලොව එළිය දුටු දවසේ සිට රැක බලාගැනීම මවකගේ මෙන් ම පියකුගේ වගකීමක්. දරුවකු මෙලොව එළිය දුටු විගස මවක විසින් මවුකිරි දීමේදී පවා එය ලබාදිය යුත්තේ ආරක්ෂාකාරී ලෙසයි. ආරක්ෂිත ආකාරයට මවුකිරි දීම පිළිබඳව සෞඛ්‍ය සායනයේදී ද මවුවරු දැනුම්වත් කිරීම් සිදු කරනවා.අනතුරුව දරු උපතේ සිට ස්වභාව ධර්මයෙන් දරුවාට වැළඳෙන රෝග සඳහා ජාතික ප්‍රතිශත්තිකරණ වැඩ සටහන් යටතේ සෞඛ්‍ය අමාත්‍යාංශය මඟින් සායනවලදී ක්ෂය රෝගය, ගලපටලය, කක්කල් කැස්ස, පිටගැස්ම, පෝලියෝ, සරම්ප, හෙපටයිටිස් බී ඇතුළු රෝග ගණනාවක් වළක්වා ගැනීමට එන්නත් සායන මඟින් ලබා දෙනවා. ළමා රෝග පිළිබඳ විශේෂඥ වෛද්‍ය සේවාවක් රජයේ රෝහල්වල ද රිජ්වේ ආර්යා ළමා රෝහලේ දී ක්‍රියාත්මක කර තිබෙනවා.”“සුවහසක් බලාපොරොත්තු ඇතිව දරුවකු මෙලොවට බිහිකරන මවුපියන්ට එම දරුවන් රැකබලා ගැනීමට රජයත් ඉමහත් කැපවීමක් කරනවා. එසේ හදා වඩා ගත් දරුවන් රැක බලා ගැනීම පැවැරෙන්න මවුපියන්ටයි.”“මවුපියන් හැටියට අපි කොහොම ද? දරුවකු රැකබලා ගන්නේ යන ප්‍රශ්නයේදී අපි මුලින්ම සැලකිලිමත් විය යුත්තේ දරුවකුට හිතකාමී පරිසරයක් අප අවට තිබෙනවා ද යන්නයි. එමෙන්ම හදිසි අනතුරු විය හැකි පරිසරයක් අප අවට තිබේනම් දරුවන්ට හිතකාමී පරිසරයක් සකස් කළ යුතුය. එමෙන්ම දරුවා වෙනුවෙන් ම එක් වැඩිහිටියකු නිරත විය යුතු අතර දරුවා කෙරෙහි දැඩි අවධානයෙන් සිටිය යුතුය.”“ඈත අතීතයේ දී මව රැකියාවනට ගියේ නැහැ. මගේ අදහස දරුවකුට මවගේ රැකවරණ අවශ්‍යයි. දරුවාට ආරක්ෂිත වටපිටාවක් සකස් කරදීම සුපරීක්ෂාකාරීව, රැකබලාගැනීම, රැකවරණය දීම මවකටයි වඩා හොඳින් කළ හැක්කේ. මවකට වැඩ කටයුතු තියෙනවා කියන කරුණ නිදහසට කාරණයක් නෙමෙයි. දරුවාටයි පළමු තැන දිය යුත්තේ. නිතර අවධානය යොමු කිරීම තුළින් අනතුරු වළක්වා ගැනීමට බොහෝ දුරට හැකියි. මේ සඳහා අපි වර්තමානයේ වැඩි වශයෙන් අවධානය යොමු කළ යුත්තේ ලෙඩ රෝගවලට වඩා හදිසි අනතුරුවලින් දරුවන්ට වන හානිය වැඩි වී තිබෙන නිසයි.” හදිසි අනතුරු අංශයේ කාර්ය භාර වෛද්‍ය දුලානි අමරසේන“පසුගිය වසරේ ඔක්තෝබර් සිට දෙසැම්බර් දක්වා මාස තුන තුළ හදිසි අනතුරුවලට ලක්වූ දරුවන් 10834 ක් ගැන වාර්තා වී ඇති අතර ඒවා ප්‍රාථමික, මධ්‍යම සහ බරපතළ මට්ටමේ පවතින අතර මරණය දක්වා ගිය සිදුවීම් ද වාර්තා වෙනවා. ඒ අනුව එම මාස තුන තුළ නේවාසිකව ප්‍රතිකාර ලබාගත් සංඛ්‍යාව ඔක්තෝබර් මාසයේ 777 ද, නොවැම්බර් 742 ද, දෙසැම්බර් 783 ද වෙනවා. එයින් ළමයින් විසින් කරගන්නා අනතුරු අතර පිළිස්සුම් 169 ද, කැපුම් තුවාල 236 ද, මහාමාර්ගයේ සිදුවන හදිසි අනතුරු 253 ද, සතුන් විසින් සපා කෑම් 1189 ද, වැටීම් 4455 ද සුළු සුළු අනතුරු 78 ද එක් මරණයක් ද එම සංඛ්‍යා ලේඛනවල අන්තර්ගත වී තිබෙනවා. මේ මරණයත් අපට වළක්වා ගැනීමට බොහෝ දුරට හැකියාවක් තිබුණා වැඩිහිටියන් මීට වඩා සුපරීක්ෂාකාරී වූවානම්. දරුවන් යමක් කිරීමට උත්සාහ කිරීමේදී ඒ පිටුපස අපි හිටියානම් එය නුසුදුසු ක්‍රියාවක් නම් අපිට එය වළක්වා ගැනීමට තිබුණා. වැඩිහිටියන්ගේ නොසැලකිලිමත් බවින් දරුවන්ට මෙවැනි අනතුරු සිදුවිය හැකියි. මේ වාර්තාගත හදිසි අනතුරු වළක්වා ගැනීමට අපි මීට වඩා අවධානය යොමු කළ යුතුයි. කුඩා දරුවන් සිටින මවුපියන් මේ පිළිබඳව වඩාත් සැලැකිලිමත් විය යුතුයි.”ළමා රෝහලේ අධ්‍යක්ෂවරයා පවසන ආකාරයට දරුවකුට අනතුරක් විය හැකි අවස්ථාවලදී එය වළක්වා ගැනීමට වැඩිහිටියන් මීට වඩා සුපරික්ෂාකාරි විය යුතු බවයි.රිජ්වේ ආර්යා ළමා රෝහලට දිනකට කුඩා දරුවන් සියයත් එකසිය විස්සත් අතර ප්‍රමාණයක් නිවසේදී මහමඟදී හදිසි අනතුරු වලින් අනතුරට පත්වී රැගෙන එන බව හදිසි අනතුරු අංශයේ කාර්ය භාර වෛද්‍ය දුලානි අමරසේන මහත්මිය පවසයි. මේ හදිසි අනතුරු අංශයේ කාර්ය භාරය පිළිබඳවත් කෙබඳු අනතුරුවලට ලක්වන දරුවන් ද ළමා රෝහල වෙත රැගෙන එන්නේ යන කරුණ පිළිබඳවත් අනතුරු වලට වඩාත් ලක්වන්නේ කෙබඳු වයස්වල දරුවන් ද යන්න අප ඇගෙන් විමසීමක් කළෙමු.“අපිට මෙහිදී වයස් සීමාවක් කියන්නට බැහැ. කුඩා ම දරුවන් එනම් මාසයේ දරුවන් පවා වැටිලා රෝහලට අරගෙන එනවා. අම්මා වඩා වෙහෙසට පත් වී සිටින සමහර අවස්ථාවලදී දරුවා අතින් ගිලිහිලා අපි ළඟට අරගෙන එනවා. එවැනි අනතුරු පවා වළක්වා ගැනීමට අපට පුළුවන්. එවැනි අවිනිශ්චිත අවස්ථාවලදී දරුවා තොටිල්ලේ තැබුවා නම් එය මඟ හරවා ගැනීමට තිබුණා.”“මාස පහවන විට දරුවන් පෙරළීමට පටන් ගන්නවා. ඒ වයස සීමාව වනවිට දරුවෝ ආරක්ෂිත ස්ථානයක තැබිය යුතුයි. පෙරළීම නිසා දරුවන් ඇදෙන් වැටෙන අවස්ථා රැසක් තිබෙනවා. අප මතක තියාගත යුතුයි දරුවන් ක්‍රියාකාරකම් ආරම්භ කරන කාලයේදී වඩා සැලකිලිමත් විය යුතුයි.“අපි සමාජයේ මොන තරා තිරමක ආර්ථික සමාජ මට්ටමේ කොතැනක සිටියත් නිවස තුළ දරුවාට සුදුසු පරිසරයක් සකස් කරදීමට අපිට පුළුවන්. කාමර දෙකක ජීවත් වුණත් එක් කාමරයකට ආරක්ෂිත වැටක් ගසා දරුවාට අනතුරු ඇති ස්ථානවලට යෑමෙන් වළක්වා ගැනීමට හැකියි. මහල් නිවාසයක ජීවත් වූ එක්තරා දරුවෙක් පුටුවක් මතට නැග හිස පහළට නමා තිබෙනවා. ඉන් අනතුරුව දරුවා තට්ටු හතරක් උඩින් වැටි මිය ගොස් තිබුණා. මේ දරුවා වෙනදාට ඇවිදින්නේ නැති බව දෙමාපියන් පැවැසුවත් ඒ දරුවා එදා ඇවිදගෙන ගියා. දරුවන්ගේ ක්‍රියාකාරකම් කෙරෙහි වඩාත් අවධානයෙන් සිටිය යුතුයි.”“මෙවැනි සිදුවීම් පොදුවේ සමාජයටම පාඩමක් උගන්වනවා. අපේ දරුවන් අප රැක බලාගත යුත්තේ කොහොමද කියන එක පිළිබඳව අපට වඩාත් සැලකිලිමත් වීමට හැකියි. දණගාන, බඩගාන, වයසේදී සිට වසර තුනක් පමණ ගත වනතුරු දරුවන් අතට හසුවන දේ කටට දමා ගැනීමට පෙළඹී සිටිනවා. ඒ වයස් සීමාවලදී දරුවන් උගුරේ යම් යම් දේ සිර කරගන්න පුළුවන්. එවැනි අවස්ථාවලදී ඉක්මනින් ම කළ යුත්තේ දරුවා සිටීමට කැමැති ඉරියව්වකින් වහාම රෝහලට රැගෙන යාමයි. මුඛය තුළ තිබෙන දේ පේන්නට තිබේ නම් පමණක් ගත යුතුයි. එසේ නොමැති නම් ගැනීමට යෑමෙන් වළකින්න.”මෙවැනි අනතුරු වළක්වා ගැනීමට අපට පුළුවන්. අප අවට පරිසරය නිතර ම දරුවකුට සුදුසු වන පරිදි සකස් කිරීම එනම් දරුවාගේ අතට හමුවන කුඩා දේ ඈත් කර තැබිය යුතුයි. එමෙන් ම කැබලිවලට වෙන් කළ හැකි සෙල්ලම් බඩු ඈත්කර තැබිය යුතුයි.එමෙන් ම බැටරි කෑලි පාවිච්චි කිරීමෙන් පසු ඉවත් කළ යුතුයි. බැටරි වැනි දේ දරුවන් කටේ දාගන්න අවස්ථා තියෙනවා. භූමිතෙල් වැනි වර්ණ යෙදූ දියර වර්ග ඈත්කර තැබිය යුතුයි. දරුවාගේ නොදැනුවත් කමින් මේවා මුඛය තුළට දමාගන්නා අවස්ථා නිතර වාර්තා වෙනවා.”“මේස රෙදි දමා ඇති අවස්ථාවලදී දරුවා පහළට එල්ලෙන මේස රෙද්දෙන් ඇදීමෙන් උණුවතුර, පහන් වලට පුළුස්සා ගන්නවා. මෙවැනි ආපදා අපට මගහරවා ගැනීමට හැකියි. දරුවා ඉන්න ස්ථානවල එවැනි දෑ නොතිබීමෙන්.”“වසර තුන ඉක්මවූ දරුවන් බොහෝ විට මිදුලේ සෙල්ලම් කරනවා. නිවස අවට පරිසරයත් ළමයින්ට හිතකර ආකාරයට සැකසිය යුතුයි. නිතර අධීක්ෂණය යටතේ දරුවන්ට සෙල්ලම් කිරීමට ඉඩ ලබාදිය යුතුයි. එමෙන් ම දිවා සුරැකුම් මධ්‍යස්ථානය, පෙර පාසලකට දරුවා යොමු කිරීමේදී එය දරුවන්ට සුදුසු පරිසරයක් දැයි පළමුව සොයා බැලිය යුතුයි.අවශ්‍ය තරම් සේවිකාවන් ගුරුවරුන් සිටිනවා ද අවට පරිසරය දරුවාට සුදුසු ද යන්න වැඩිහිටියන් සුපරීක්ෂාකාරි විය යුතුයි. වයස 5 දරුවාට පාසලේ දී ක්‍රීඩා කිරීමට ඉඩ ලබාදිය යුතුයි. ඒත් පුහුණු කරුවකු සමඟ විය යුතුයි. දරුවන් අතර සිටින කළහකාරී දරුවන්ට ගුරුවරුන් මවුපියන් විසින් වෛද්‍ය උපදෙස් ලබාදිය යුතුයි.දඟකාර බව ඉක්මවා ගිය මොළයේ ගැටලු එනම් මොළය නොමේරූ දරුවන් වයසට වඩා අඩු වයස්වල දරුවන් කරන ක්‍රියාවල යෙදෙන මොළයේ වර්ධනයේ අඩුවක් තිබෙන අත්දැකීම් මගින් ජීවිතේ ඉගෙන නොගන්නා දරුවන් පිළිබඳව පාසලේදී වඩා සැලකිලිමත් විය යුතුයි. මෙම දරුවන්ගෙන් වඩා හදිසි අනතුරු විය හැකියි”.“දඟකාරකම ඉක්මවා ගිය අධික්‍රියාකාරී ඌන අවධානයන් ඇති දරුවන් පාසලේ දී අනෙකුත් දරුවන්ට හිරිහැර කිරීම ද නිතර දක්නට ලැබෙනවා. මේ අනතුරුත් අපට එම දරුවන්ට ප්‍රතිකාර කිරීමෙන් වළක්වා ගත හැකි. මේ ළමයින් මානසික වෛද්‍යවරයෙකුට යොමු කළ යුතුයි.”“ඉන් අනතුරුව දරුවන්ට මහමඟදී වන අනතුරු විශාල මට්ටමක් තිබෙනවා. පාරේ යනවිට දරුවන්ට වාහනවලින් වන හානි අවම කරගැනීමට මාර්ග නීති පිළිබඳ දරුවන්ට ද අවබෝධයක් ලබාදිය යුතුයි. මෝටර් රථවල, දරුවන් රැගෙන යන විට දරුවා ඉදිරිපස අසුනේ තබාගෙන යාම අනතුරු දායකයි. ආරක්ෂිත පටි දරුවන්ට පැලදිය යුතු අතර නිරන්තර පිටුපස ආසනයේ තබාගත යුත්තේ අනතුරකදී දරුවන්ට විය හැකි හානිය වැඩි නිසයි. තවද යතුරු පැදිවල දරුවන් ඉදිරිපස තබාගෙන යාමත් සුදුසු නැහැ. මවත් පියත් හිස් වැසුම පාවිච්චි කළත් දරුවන් ආරක්ෂිත හිස් වැසුම් නොමැතිව රැගෙන යනවා. අනතුරකදී අනාරක්ෂිතව අල්ලාගෙන සිටින දරුවා ඉතා ඉක්මනින් අතින් ගිලිහී අනතුරට පත්වූ අවස්ථා නිතර වාර්තා වෙනවා.“හදිසි අනතුරකදී ඉක්මනින් ම ප්‍රතිකාර ලබා ගැනීමට ළඟම ඇති රෝහලට යා යුතුයි. ඕනෑම රෝහලක මූලික ප්‍රතිකාර ලබාගැනීමට හැකියාව ඇති අතර ම බොරැල්ල රිජ්වේ ආර්යා ළමා රෝහලේ පැය විසි හතරේ ම හදිසි අනතුරු අංශය විවෘත වී තිබෙන අතර පැය 24 දී ම ප්‍රතිකාර ලබාගැනීමට හැකියි. සියලු රෝග සඳහා විශේෂඥ වෛද්‍යවරුන් සිටින අතර අවශ්‍ය සෑම අවස්ථාවක විශේෂඥවරුන්ගේ ප්‍රතිකාර ලබාදීම ද සිදු කරනු ලබනවා.”පසුගිය කාලය පුරා හෙට ලොව දකින්නට සිටින නොදරුවන් රැසක් ලෝකය දකින්නටත් පෙර මෙලොව හැර ගියහ.එවැනි දරුවන් මෙලොව හැරයාම මෙලොව ජීවත්වන කිසිදු මවකට පියෙකුට දරාගත නොහැකි වේදනාවකි.දරුවන්ට වන යම් අනතුරක් දුටුවිට වහා එය වළක්වා ගැනීමට අපට හැකි නම් එය හැකි ඉක්මනින් කළයුතුය.අපේ පණට නොදෙවෙනි දරුවන් පණ මෙන් රැකීම අපේ පරම යුතුකමය.සුභද්‍රා දේශප්‍රියඡායාරූප - විමල් කරුණාතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>08</month>
      <day>21</day>
    </date>
    <link>http://www.silumina.lk/2011/08/21/_art.asp?fn=af1108214</link>
    <topic>දෙවිනුවර විෂ්ණු දේවාලයේ ඇසළ මංගල්‍යය</topic>
    <author>ජයකාන්ත ලියනගේ</author>
    <content>දෙවිනුවර ශ්‍රී විෂ්ණු දේවාලයේ 754 වැනි ඇසළ මහා මංගල්‍යය පසුගිය 7 වැනිදා ඇරඹිණි. රන්දෝලි පෙරහර 13 වැනිදා පැවැත්වුණු අතර 20 වැනිදා රාත්‍රි කෝල්මුර යාගය හෙවත් දේව තොවිලය පැවැත්විණි. අද 21 අලුයම ගිනි පෑගීම සිදු කෙරේ.යෞවන කටයුතු හා නිපුණතා සංවර්ධන ඇමැති ඩලස් අලහප්පෙරුම මහතා 13 වැනිදා රන්දෝලි පෙරහර නැරැඹීමට ප්‍රධාන අමුත්තා ලෙස එක් විය.උඩරට, පහතරට, සබරගමු සම්ප්‍රදායන්ට අයත් මාත්‍රා, වන්නම්, ශාන්තිකර්ම, ගැමි නැටුම් ආදී සියයකට ආසන්න නැටුම් ප්‍රමාණයකින් හා අලි ඇතුන්ගෙන් සමන්විත වූ මෙම පෙරහර දිවයිනේ පැරණිතම පෙරහර ලෙස සැලකේ. දෙවිනුවර ශ්‍රී විෂ්ණු දේවාලය ශ්‍රී ලාංකේය ඉතිහාසයට එකතු වන්නේ ද දිවයිනේ පැරණිතම දේවාලය ලෙසිනි.ඇමැති ඩලස් අලහප්පෙරුම මහතා සධාතුක කරඬුව මංගල හස්ති රාජයා මත තැන්පත් කළ අයුරු.දෙවිනුවර ශ්‍රී විෂ්ණු දේවාලයේ ඉතිහාසය සිංහලයේ ආරම්භක රජු විජය කුමරුගේ 7 වන මුණුපුරා ලෙස සැලකෙන රාවණා කුමරු, ඉන්දියාවේ රාම කුමරු සමඟ කරන ලද සුප්‍රසිද්ධ රාම රාවණා යුද සමය තෙක් දිවයයි. මෙම රාම, රාවණා යුද්ධය දෙවුන්දර ප්‍රදේශය මුල් කරගෙන පැවැති බව පැරණි පුරාවිද්‍යාත්මක තොරතුරු සාක්ෂි දරයි. මෙහිදී රාමගේ වඳුරු හමුදාව කඳවුරු බැඳි, වඳුරුදෙනිය සහ රාවණාගේ හමුදාවන් කඳවුරු බැඳි රස්සන්දෙණිය, දෙවුන්දරට නුදුරු ගම්මාන දෙකක් ලෙස අදත් පවතී. මෙම යුද්ධයේදී රාමකුමරු රාවණා කුමරුට හිස ගැළවී යන ලෙස දුන්නෙන් විඳීන ලද්දේ දෙවිනුවර ශ්‍රී විෂ්ණු දේවාලයේ සිට බව, දේවාලයේ පැරණි ගල්කණුවක කොටා ඇති දුනුවායාගේ රුවට අදාළ ඓතිහාසික තොරතුරු සාක්ෂි දරයි. මෙම පාපයෙන් මිදීම සඳහා රාම කුමරු විසින් දෙවිනුවර ඓතිහාසික ගල්ගෙය කරවූ බව ද කියවේ.රාම රාවණා යුගයට නෑකම් කියන දෙවිනුවර ශ්‍රී විෂ්ණු දේවාලයේ පෙරහර ඉතිහාසයේ දෙවිනුවර රජකළ දාපුලසෙන් රජ සමය තෙක් දිවයයි. කෙසේ වෙතත් දඹදෙණි යුගයේ, පණ්ඩිත පරාක්‍රමබාහු රජතුමා විසින් දෙවිනුවර ශ්‍රී විෂ්ණු දෙවියන්ට වූ බාරයන් ඔප්පු කිරීම වෙනුවෙන් පෙරහර ආරම්භ කර වාර්ෂිකව පවත්වාගෙන යාම සඳහා අණ ලබාදුන් බව කියවේ. එදා සිට මේ දක්වා ගණන් බැලූ කල මෙවර පැවැත්වුණේ 754 වැනි පෙරහරයි.දෙවියන් වෙනුවෙන් පවත්වනු ලැබූ නැටුම් අංග කීපයක් ම අවසන් රන්දෝලි පෙරහරේ ගමන් කළේ ය. පත්තිනි දෙවියන් වෙනුවෙන්, තෙල්මේ නැටුම, දෙවොල් දෙවියන් වෙනුවෙන් දෙවොල් නැටුම, කතරගම දෙවියන් වෙනුවෙන් මොනර නැටුම හා විෂ්ණු දෙවියන් උදෙසා විෂ්ණු මල් අස්න ආදී නැටුම් අංග ඒ අතර විය. පන්දම් පාලිය. මහාසෝනා යක්ෂ නැටුම, සැන්දෑ සමය, කලස් පාලිය, සළුපාලිය, හැන්දා කුමාර සමයම ආදී ශාන්ති කර්ම පදනම් කරගත් නැටුම් ද ගුද්‍ර මාත්‍රා, වඩිග පටුන ගජනා වන්නම, සින්දු වන්නම, රිද්දියාගය, මාත්‍රා පහ ආදී පහතරට නැටුම් ද, ලී කෙලි, මෝල්ගස් නැටුම, කොතලපදය, වේවැල් දඟරය, සමනල නැටුම ආදි ගැමි නැටුම් ද, පෙරහර වර්ණවත් කළේ ය. සම්ප්‍රදායානුකූලව උඩරට වෙස් නැටුම් පෙරටුකොට රජතුමා නියෝජනය කරමින් මහත් තේජසින් යුතුව, පෙරහරේ මහා භාරකාරවරයා ලෙස බස්නායක නිලමේ වරයා ද ගමන් ගත්තේ ය.දෙවිනුවර පෙරහර හා දේවාලය සම්බන්ධව දෙවිනුවර ධීවර ජනතාවගේ ඇත්තේ ද සහසම්බන්ධයකි. පෙරහර කාලයේ දී දෙවිනුවර ධීවර ජනතාව රස්සාවේ යෑම සම්පූර්ණයෙන් ම නවතා දමයි. ඔවුන් මහත් භක්තියෙන් යුතුව කාවඩි නැටුම් නටමින් පෙරහරේ ගමන් කිරීම, දෙවිනුවර පෙරහරටම ආවේණික වූ අංගයකි. මුහුදේ දී සිය ජීවිත වලට පූර්ණ ආරක්ෂාව රැකවරණය ලබාදෙන්නේ ශ්‍රී විෂ්ණු දෙවියන් බව ඔවුහු දැඩි සේ විශ්වාස කරති. මෙවර පෙරහරේ ගෙනියන ලද කාවඩියක් ඊළඟ පෙරහර එනතෙක් සිය බෝට්ටුවේ රැගෙන යාමත්, රස්සාවේ යෑමට ආහාර, ජලය, අයිස් ආදී සියලු සකලමනා බෝට්ටුවේ අඩුක්කුකර දේවාලයට පැමිණ පුද පූජා පවත්වා දේව රැකවරණය ඇයැද සිටීමත්, මීට හොඳම නිදසුන් ය. සිංහල හා දෙමළ අලුත් අවුරුද්දට වඩා දෙවිනුවර ජනතාවට ඇසළ මංගල්‍යය භක්තිමත් සැණකෙලි සිරියක් ගෙන දෙන්නේ ද ඒ නිසා ය.ජයකාන්ත ලියනගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>08</month>
      <day>21</day>
    </date>
    <link>http://www.silumina.lk/2011/08/21/_art.asp?fn=af1108215</link>
    <topic>බෙල්ලන්විල ඇසළ පෙරහර</topic>
    <author>ගාමිණී රූපානන්ද කොළඹ දකුණ සමූහ</author>
    <content>බෙල්ලන්විල ඇසළ මහා මංගල්‍යය මෙම මස 17 දා සුබ මොහොතින් විෂ්ණු, කතරගම, සමන් හා විභීෂණ යන සිවු මහා දේවාලයන්හි කප් සිටුවීමෙන් මෙවර ආරම්භ විය.61 වැනි වතාවටත් පැවැත්වෙන බෙල්ලන්විල ඇසළ මහා පෙරහර මෙවර රාජ්‍ය අනුග්‍රහය සහිතව ඉතා උත්කර්ෂවත් අන්දමින් පැවැත්වීමට විධිවිධාන සලසා ඇත. මෙය හුදෙක් සංදර්ශනයක් නොව මහජනතාවටත්, ප්‍රදේශයටත් දේවාශිර්වාදයක් ගෙන එනු ලබන උසස් පින්කම් මාලාවක් බව බෙල්ලන්විල රජමහා විහාරාධිකාරී, ශ්‍රී ජයවර්ධනපුර විශ්ව විද්‍යාලයේ කුලපති මහාචාර්ය බෙල්ලන්විල විමලරතන නාහිමියෝ පවසති.බෙල්ලන්විල රාජමහා විහාරාධිපතිව වැඩ විසූ අපවත් වී වදාළ පූජ්‍ය බෙල්ලන්විල සෝමරතන නාහිමිපාණන් විසින් 1950 වර්ෂයේ දී මේ පෙරහර ආරම්භ කරන ලදි.බුදු සසුනේ පුනරුදයට ආලෝකයක් ලබා දුන් අප රටේ රාජමහා විහාරස්ථාන රැසක් නටබුන් බවට පත්ව ඇත. ඉන් රට දැය සමයේ උන්නතියට රුකුල් දුන් වෙහෙර විහාර රැසකින් අද ඉතිරිව ඇත්තේ ඉතා අල්පයකි. ඒ අතරිනුත් විහාරස්ථානයකින් බලාපොරොත්තු වන ජාතික ආගමික මෙහෙවර ඉටු කරමින් කාලීන අවශ්‍යතා වටහා ගනිමින් ක්‍රියා කරන රාජමහා විහාරස්ථාන ඇත්තේ මඳ වශයෙනි.ඒ අතර ජාතික හා අන්තර්ජාතික වශයෙන් ද ආගමික හා සමාජයීය මෙහෙවරක යෙදී සිටින පුරාණ රජමහා විහාරස්ථානයක් ලෙස බෙල්ලන්විල රාජමහා විහාරස්ථානය කැපී පෙනේ.බෙල්ලන්විල රජමහා විහාරය මෙරට චිර ප්‍රසිද්ධ යතිවරුන් වැඩ වෙසෙන කීර්තිමත් පූජනීය ස්ථානයකි.අධ්‍යාපනික, සංස්කෘතික හා සමාජයීය මධ්‍යස්ථානයකි. මෙම විහාරස්ථාන භූමියෙහි චිරාත් කාලයක් තිස්සේ වැඩ වෙසෙන බෝධි රාජයාණන් වහන්සේ පුරා වසර 2300 ක පමණ අදීන ඉතිහාසයකට උරුමකම් කියන අනුරාධපුර ශ්‍රී මහා බෝ සමිදුන්ගේ දෙතිස් ඵල රුහ බෝ අංකුරයකි.ශ්‍රී මහා බෝ සමිදුන් මහමෙවුනා උයනේ රෝපණය කිරීමෙන් පසුව එම බෝධි අංකුර සතළිස් පළාතකට බෙදාහැර රෝපණය කළ බව බෝධි වංශය ග්‍රන්ථයේ සඳහන් වේ. එම හතළිහ අතුරින් 30 වැනි බෝධි අංකුරය රෝපණය කරනු ලැබුවේ බෙල්ලන්විල බව ද බෝධිවංශයෙන් කියැවේ. අරිසෙන් අහුබුදු සූරීන්ගේ ‘බෝ පුද’ නම් කෘතියෙහි මේ බව සඳහන්ය.සිව්වන ඵලයෙන් හටගත් බෝධියබෙල්ලන්විල මහ වෙහෙරේ බෝධියභාර හාර නිම නැති බෝධියතිස් වෙනුවට නමදිමු මේ බෝධියමෙහි ‘බෙල්ලන්’ බහුලව සිටි පොකුණක් අනුව බෙල්ලන්විල නම පටබැඳුණු බවට එන අදහසට නව අරුතක් ඉදිරිපත් කරන අහුබුදු ශූරීන් “බෙලි කැලේ කුඹුර” යන අර්ථය ද ගෙන හැර දක්වන්නේය. පුරාණ සදෙස් කාව්‍යයන්හි පවා මේ පෙදෙස ගැන ඇතුළත් වේ. මේ විහාරස්ථානය මෑත කාලීනව මහින්ද රාජපක්ෂ ජනාධිපතිතුමාගේ ආශීර්වාදය හා මඟපෙන්වීම යටතේ මහින්ද චින්තන වැඩසටහනට අනුකූලව පූජා භූමියක් ලෙස රජය මඟින් ප්‍රකාශයට පත්කොට සංවර්ධනය කරනු ලැබිණි.දහනව වැනි සියවස මුල් භාගයේදී නව පණක් ලැබු බෙල්ලන්විල රජමහා විහාරයේ ඉතිහාසය දෙවන පෑතිස්ස සමය කරා දිවෙන බවට සාක්ෂි පවතී.බෝධීන් වහන්සේලා 40 නමක් එසමයේදී මෙරට විවිධ ප්‍රදේශයන්හි ආගමික ප්‍රචාරය ඇති කිරීමට රෝපණය කරනු ලැබීය. බෙල්ලන්විල රෝපණය කර තිබුණේ ද ඉන් එක් නමකි.එවකට බෙල්ලන්විල ප්‍රදේශයේ ජීවත්වූ වැඩියෙන් වෘක්ෂ වන්දනාව ප්‍රමුඛ දහමට නැඹුරුව සිටි ජන කොට්ඨාසයක් වන අතර ඊට අනුරූපව බෝධි වන්දනාව මඟින් බුදුදහම ප්‍රචලිත කරනු වස් මේ බෝධිය මෙහි රෝපණය කරන ලද බව පැවැසේ.බෙල්ලන්විල රජමහා විහාරාධිපති සිංගප් පූරුවේ ප්‍රධාන සංඝනායක බෙල්ලන්විල ධර්මරතන නාහිමිපාණන්ගේ හා මහාචාර්ය බෙල්ලන්විල විමලරතන නාහිමිපාණන්ගේ අධීක්ෂණය යටතේ වසරින් වසර ඇසළ පෙරහර නව මුහුණුවරකින් යුතුව ඉදිරිපත් කැරේ.ඒ සඳහා උන්වහන්සේට ඇසළ පෙරහර කමිටුව, රජමහා විහාරස්ථ දායක සභාව, ශ්‍රී බෝධිරාජ කුළඟන සමිතිය, තරුණ බෞද්ධ සංගමය, තරුණ සංසදය, තාරුණ්‍යට හෙටක් හා බෙල්ලන්විල ප්‍රජා සංවර්ධන පදනම ඇතුළු සියලු දායක කාරකාදින්ගේ සහාය නොමඳව ලැබේ.පසුගිය (14) සිට සති පිරිත් දේශනය සතියක් පුරා පැවැත්වුණු අතර 20 දා දොරකඩ අස්න, දේවදුත පෙරහර සහ කුඹල් පෙරහර පැවැත්වේ.අගෝස්තු 21 - 24 මල් පෙරහර ද, අගෝස්තු 25 පාවඩ පෙරහර ද, අගෝස්තු 26 රන්සිවිලි පෙරහර ද පැවැත්වේ. ප්‍රධානතම අංගය වන රන්දෝලි මහ පෙරහර 27 වෙනිදා වීදි සංචාරය කෙරේ. අගෝස්තු මස 28 දින දවල් පෙරහර හෙවත් දිය කපන චාරිත්‍රය සිදුකොට ගරායක් නැටුමෙන් හා දේව දානය දීමෙන් පසුව ඇසළ පෙරහර කටයුතු නිමාවට පත් කෙරේ.ගාමිණී රූපානන්ද කොළඹ දකුණ සමූහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>08</month>
      <day>21</day>
    </date>
    <link>http://www.silumina.lk/2011/08/21/_art.asp?fn=af1108216</link>
    <topic>ජීවිතය සුන්දරයි</topic>
    <author/>
    <content>ක්‍රිකට් තරගයක් සඳහා කැකිරාවේ ගියා.තරගය තිබෙන්නේ කැකිරාව මධ්‍ය මහා විද්‍යාලය සමඟයි.මමත් තරගය බලන්න යන්න බොහොම ආසාවෙන් හිටියත් අසනීප ගතිය නිසා ගියේ නැහැ. ගිය තාත්තලා කතා කළත් ඔවුන්ගේ විනෝදයත් නැතිවෙයි ද කියලා සිතුණ නිසයි ගියේ නැත්තේ.අවුරුදු දහයකට දොළහකට පෙර දිනයක කැකිරාව මධ්‍ය මහා විද්‍යාලයේ සාහිත්‍ය උත්සවයේ ප්‍රධාන අමුත්තා ලෙස එහි ගිය අයුරු මට මතක් වුණා.ආනන්දයට වගේම මහත් භක්තියක් සහ ආදරයක් ඒ විදුහල කෙරෙහි මගේ හිතේ ඇති වූ බව ඒ කාලයේ මම ලියූ එකත් මතක් වුණා.පාසල් දැරියන් පාසලට එන්නේ ළමා සාරි ඇඳගෙනයි. පාසල් වත්තත් හරිම සුන්දරයි.සාහිත්‍ය ගැන මහත් ආසාවක් තිබුණ දරුවන් පිරිසක් එහි සිටින බවත් මම තේරුම් ගත්තා.මේ තත්ත්වයෙන් ඒ පාසල තිබුණේ ශ්‍රී ජයවර්ධනපුර විශ්ව විද්‍යාලයෙන් ගුරු වෘත්තියට පැමිණි ගුරුවරුන් කිහිපදෙනෙක් නිසා බව ද මම දුටුවා.මහත් තෙහෙට්ටුවෙන් සහ හිසේ කැක්කුමෙන් සිටි මට නින්ද යාගෙන එනවාත් සමඟම දුරකථනය එක දිගටම නාද වෙන්නට පටන්ගත්තා. ඒ කාමරයට මම ගියෙත් බොහොම අමාරුවෙන්.“හලෝ”“සුනිල් අයියේ ඔයා නිදාගෙනද හිටියේ”“ඔව්...”“ඔයාට එහෙම නිදාගන්න බැහැ. ඔයා නිතරම අවදි වෙලා ඉන්න ඕන. ඔළුව කැක්කුමයි අරකයි මේකයි කියලා ඔයාට නිදාගන්ඩ අපි ඉඩ දෙන්නේ නැහැ.”“ඔයා ඉන්නේ තනි වෙලාද”“උඹට පිස්සුද බං”මම කේන්තියෙන් රිසිවරය තිබ්බා. යළිත් ඇඳට ගොස් හාන්සි වුණා. මට යාන්තම් සිහිනයකින් මෙන් පෙර දින ලියු දේ මතක් වෙන්න ගත්තා.“සිය වර්ගයාටආදරය කරන මිනිසෙක්කිසිදා තනිව නොසිටී”අසර්බයිජාන් කවියකු ලියු කවියක්.“දහසක් තර්ජනාත්මක දබර ඇඟිලි මා වෙත එල්ල වෙද්දෙන්. මම කෙළින් සිටියෙමි, එහෙත් ජනතාවට අවශ්‍ය වෙලාවට කීකරු ගවයකු මෙන් කරබාගෙන මගේ මෙහෙවර කරමි.”ඒ වියට්නාම් කවියකු ලියු දෙයක්.ඒ අතරට රත්න ශ්‍රී විජේසිංහ කවියා එවු තරුණයකුගේ මරණ දැන්වීමක තිබු කවි දෙකක් මට මතක් වුණා. අවුරුදු අටකට පෙර එවා තිබු ඒ කවි දෙක මේ මොහොතේ මතක් වුණේ ඇයිද කියන්න මටවත් තේරෙන්නේ නැහැ.මලක් වී පිපුණා නුඹ පීදුණු දාමපරව ගියේ කිමද වියැකි මකරන්දඉරත් හඳත් මේ මහා පොළවත් සේමනිත්‍යමය සිහිනයෙන් පිරි දිගු නින්දඅපෙත් අද හෙටම ඇහැ පියවුණ දාකඇවිත් තොටුපළට එතැනදි හමුවෙම්දඑතෙක් දුටුව සියලුම ඉමිහිරි සිහිනමතක් කරන්නට තනියම පුළුවන්දමගේ ආදරණීය මිත්‍ර සුසන්ත මා ගැන ලියු ලිපියක සිරස්තලය ඒ මොහොතේම මගේ සිතට ඇතුළු වුණා.“පාවිච්චි කර ඉවත දැමු සොඳුරු මිනිසා”ඒ හෙඩිමට මම තාමත් හරිම ආසයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>08</month>
      <day>21</day>
    </date>
    <link>http://www.silumina.lk/2011/08/21/_art.asp?fn=af1108217</link>
    <topic>ජාතික රක්ෂණ භාර අරමුදලින් අඩු වාරික රක්ෂණයක්!</topic>
    <author>සාකච්ඡාකෙළේ - රමණී සුබසිංහ</author>
    <content>ජාතික රක්ෂණ භාර අරමුදලේ සභාපති සේනක අබේගුණසේකරජාතික රක්ෂණ භාර අරමුදල නිර්මාණය වන්නේ ශ්‍රී ලංකා රක්ෂණ සංස්ථාව පෞද්ගලීකරණය කිරීමත් සමඟ ය. 2008 වසරේ අංක 28 දරන පනතින් සම්මත වූ ආයතනයක් ලෙස මහින්ද රාජපක්ෂ ජනාධිපතිතුමා ගේ සංකල්පයකට අනුව ය. රාජ්‍ය සම්පත් සහ දේපළ මෙන්ම රජය සතු මිල කළ නොහැකි සම්පතක් වන රාජ්‍ය සේවකයන් ගේ රක්ෂණය කිසිසේත් ම පෞද්ගලික අංශයට බාර දිය නොහැකි බවත් ඒ කටයුතු රජය සතු ආයතනයකින් ම කළ යුතු බවත් ජනාධිපතිතුමා ගේ අදහස විය.ඒ අනුව මහා භාණ්ඩාගාරයෙන් රුපියල් මිලියන 700 ක් ලබා දී එවකට ලක්ෂ තුන හමාරක් පමණ රාජ්‍ය සේවකයින් ගේ සෞඛ්‍ය රක්ෂණය අග්‍රහාර රක්ෂණය නමින් ක්‍රියාත්මක විය. 2009 වසරේ සිට රාජ්‍ය සම්පත් සහ දේපළ රක්ෂණය කිරීමට ද රක්ෂණ භාර අරමුදලට අනුමැතිය ලැබුණි.අද වන විට ජාතික රක්ෂණ භාර අරමුදල මිලියන 1.3 ක් පමණ වන රාජ්‍ය සේවකයින් සඳහා සෞඛ්‍ය රක්ෂණය ලබා දෙන අතර ඔවුන් ගේ පවුල්වල සාමාජිකයන්ටත් රක්ෂණය සැලැසීමට කටයුතු යොදා ඇත.ඒ අනුව අග්‍රහාර රක්ෂණය ලබා ගන්නා පිරිස මිලියන තුනකට ආසන්නය. මේ සඳහා එක් පුද්ගලයකුගෙන් අය කරනු ලබන්නේ මාසිකව රු. 75.00 ක් වැනි ඉතා සුළු මුදලකි. හදවත් සැත්කමකට රුපියල් ලක්ෂ 3 1/2 ක් දක්වාත්, වසරකට රෝහල් ගාස්තු වශයෙන් රුපියල් ලක්ෂ 1 1/2 ක් දක්වාත්, පිළිකා රෝගීන් සඳහා රුපියල් ලක්ෂයක මුදලකුත්, හදිසි අනතුරකින් ජීවිතක්ෂයට පත්වූයේ නම් රුපියල් ලක්ෂ 06 දක්වා වන්දි මුදලකුත්, ඇතුළු ප්‍රතිලාභ රැසක් හිමි වන්නේ මෙවැනි අඩු වාරික මුදලකට ය.ජාතික රක්ෂණ භාර අරමුදල නිර්මාණය කෙළේ ලාබ ඉපයීමේ පරමාර්ථයෙන් නොවේ. රාජ්‍ය සේවකයින් ගේ සෞඛ්‍ය සඳහා රජය වග කියන බව ඔප්පු කිරීම සඳහා ය.සාමාජිකයන්ගෙන් එකතු කරගන්නා මුදලට අමතරව සෑම මසක ම භාණ්ඩාගාරයෙන් රුපියල් මිලියන 50 ට ආසන්න මුදලක් ජාතික රක්ෂණ භාර අරමුදලට ලබා දේ. රක්ෂණය සැලසීම සඳහා වැය වන මුදල මසකට රුපියල් මිලියන 90 ක් පමණ වේ. යම් හෙයකින් භාණ්ඩාගාරයෙන් මුදල් නොලැබුණ අවස්ථාවක දී පවා රාජ්‍ය සම්පත්, දේපළ රක්ෂණය කිරීමෙන් ලැබෙන වාරිකවලින් අග්‍රහාර රක්ෂණ අරමුදලේ වියදම් පියවා ගත හැකි ය. මෙසේ උපයාගන්නා ලාබවලින් වසරකට රුපියල් මිලියන 2000 කට වැඩි ප්‍රමාණයක මුදලක් ජාතික අයවැයට ලබා දීමට හැකිවීම ජාතික රක්ෂණ භාර අරමුදල ලද සුවිශේෂී ජයග්‍රහණයකි. ඒ අනුව 2010 / 2011 මුදල් වසර සඳහා ජාතික අයවැයට ලබා දුන් මුදල රුපියල් මිලියන තුන්දහසකි.විදේශ සේවා නියුක්ති කාර්යාංශයේ ලියාපදිංචි වී විදේශ ගතවන ශ්‍රමිකයන් ප්‍රමාණය මසකට 25000 ක් පමණ වේ. ඔවුන් ඇතුළු මෙරටට වැඩිම විදේශ විනිමයක් උපයා දෙන මිලියන තුනක් පමණ වන ශ්‍රම හමුදාව රක්ෂණය කොට ඇත්තේ ද රක්ෂණ භාර අරමුදල විසිනි.ඒ සඳහා සාමාජික ගාස්තු වශයෙන් අය කැරෙන්නේ අවුරුදු දෙකකට රුපියල් 275 ක් වැනි සුළු මුදලකි. හදිසියේ රැකියාව අහිමි වුවහොත් ගුවන් ටිකට් පත ලබා දීමේ සිට, වන්දි මුදල්, ලෙඩ රෝග, හදිසි අනතුරු වන්දි, ජීවිතක්ෂයට පත්වූයේ නම් අවමංගල්‍ය කටයුතු සඳහා වැයවන මුදල් ලබාදීම ඇතුළු අවස්ථා රැසක දී රක්ෂණය සැලැසීමට ජාතික රක්ෂණ භාර අරමුදල බැඳී සිටී.රටේ සංවර්ධනය වෙනුවෙන් ශ්‍රමය කැප කළ විශ්‍රාමිකයන් රැක බලා ගැනීම පිළිබඳව මහින්ද චින්තන පෙර දැක්මේ පැහැදිලිව දක්වා තිබේ. ඒ අරමුණ ඉටු කිරීම සඳහා, විශ්‍රාම වැටුපෙන් දායකත්වය ලබා ගෙන විශ්‍රාමිකයන් රක්ෂණය කිරීම සඳහා වැඩපිළිවෙළක් සැකසීමට ද ජාතික රක්ෂණ භාර අරමුදල දැනටමත් මූලික සාකච්ඡා පවත්වා තිබේ.ශ්‍රී ලංකා රජය සතු එකම ප්‍රතිරක්ෂණ ආයතනය වන්නේ ද ජාතික රක්ෂණ භාර අරමුදලයි. පෞද්ගලික අංශයේ රක්ෂණ සමාගම් විසින් ප්‍රතිරක්ෂණය සැලසීම සඳහා වසරකට රුපියල් බිලියන ගණනක මුදලක් විදේශවලට ගෙවන අතර මේ විශාල ධනස්කන්ධයෙන් කොටසක් රට තුළම රඳවා තබා ගැනීමේ අරමුණින් ප්‍රතිරක්ෂණ පහසුකම් සැපැයේ.මෙරට පහළොස් දහසක් පමණ වූ පූර්ණ කාලීන හා නිදහස් මාධ්‍යවේදීන් සඳහා ද ඉතා අඩු වාරිකයකට රක්ෂණ ක්‍රමවේදයක් ආරම්භ කිරීමට ජාතික රක්ෂණ භාර අරමුදල කටයුතු කරමින් සිටී. මෙහිදී මසකට රුපියල් සියයක් වැනි අඩු වාරිකයකට සියලුම අග්‍රහාර ප්‍රතිලාභ ලබා දීමට පියවර ගන්නා අතර මාධ්‍යවේදීන් සඳහා උපකරණ ලබා දීමට ද සැලැසුම් කොට තිබේ.ඉදිරියේ දී රාජ්‍ය සේවකයන්ට උසස් සේවාවක් ලබාදීම සඳහා සියලුම රෝහල්වල ‘අග්‍රහාර වාට්ටුවක්’ ඉදිකිරීම ද මෙම ආයතනය විසින් කටයුතු යොදා තිබේ. එමඟින් රාජ්‍ය සේවකයන් හා ඔවුන් ගේ පවුල්වල සාමාජිකයන්ට ප්‍රතිකාර ලබා ගත හැකි අතර, වෙන් කළ නවීන පන්නයේ අග්‍රහාර වාට්ටුවල නඩත්තු හා සේවා පිරිවැය දරන්නේ රක්ෂණ භාර අරමුදලයි. එහි පළමු පියවර ලෙස මොනරාගල දඹගල්ල රෝහලේ දී පසුගියදා අග්‍රහාර වාට්ටුවක් ඉදිකෙරුණි.අග්‍රහාර වාට්ටුවට අමතරව සියලුම රාජ්‍ය සේවකයන් වෙනුවෙන් ඉලෙක්ට්‍රොනික් කාඩ්පත් ක්‍රමයක් හඳුන්වා දීමට ද ජාතික රක්ෂණ භාර අරමුදල කටයුතු කරමින් තිබේ. එමඟින් දිවයිනේ සියලුම රාජ්‍ය හා පෞද්ගලික රෝහල්වලින් වෛද්‍ය පහසුකම් ලබාගත හැකි අතර එය ලාංකේය සෞඛ්‍ය රක්ෂණ ක්ෂේත්‍රයේ විශාල පෙරළියක් වනු ඇත.සාකච්ඡාකෙළේ - රමණී සුබසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>08</month>
      <day>21</day>
    </date>
    <link>http://www.silumina.lk/2011/08/21/_art.asp?fn=af1108218</link>
    <topic>ගමන හා ඉක්මන</topic>
    <author>රූපාන්ති බුලත්සිංහල</author>
    <content>පාරේ තිබුණේ වැසිදිය නොව රුධිරයයි. පොඩි එකාගේ සිරුරෙන් තවමත් උණුසුම් ලේ පෙරෙයි. අම්මා, තාත්තා, අයියා ඒ ලේ විල මැදමය. බොඳව නොගිය කිරි සිනහව තවමත් මුව මතය. අඩවන්ව වැසී තිබු දෑස් අගින් කඳුළු කැට බේරෙමින් තිබුණි.දෑතේ දමා තිබු වළලු කැඩි සිසීකඩ ගොසිනි. තෙල්, මල්, හඳුන්කූරු පාරපුරා විසිරී ගොසිනි. හිමිදිරියේ හිරු වලාකුළින් මේ විපත බලා සිටියි.පාන්දර සිදුවූ අනතුරක් නිසා මාර්ග තදබදය මහජනයාට හිරිහැරයක් විය.අම්මාත්, තාත්තාත්, මල්ලිත් ලොව අතහැර ගොසිනි. ලොකු පුතාගේ ජීවිතය බේරුණි. යක්කල මහවිට කිරි කඩේ හන්දියේ මහ විපතකි. සෝ සුසුම් සෝ තැවුල් මැද අසරණ ඒ ලොකු පුතාට කාගේ පිහිටක් ද?සෑම පුවත්පතක් මේ ගැන වාර්තා කැර තිබුණි. මේ ප්‍රථම රිය අනතුර නොවේ. එසේම අවසාන රිය අනතුර ද මෙය නොවෙනු ඇත.අනතුරක් සිදුවීමට පෙර වළක්වා ගැනීමේ හැකියාව ඇත.බොහෝ දෙනා අද අනතුරුවලට අත වනයි. ඒ ඔවුන්ගේ ඉක්මන් බව නිසාය. මාර්ග අනතුරු නොතැකීම, බීමත්ව රිය පැදවීම රිය අනතුරුවලට බොහෝ විට හේතු වනු ඇත.ජීවිතයක ඇති වටිනාකම හැම විටම සිහිපත් කර සිහියෙන් හා අවබෝධයෙන් ජීවත්වීම නිසා ජීවිතය රැක ගැනීමට හැකි වනු ඇත.අලුත ගත් මෝටර් රථයේ ගමනක් යාමට එම පවුලට තිබුණේ නොතිත් ආසාවකි. එහෙත් ඒ ආසාවේ වරදක් නැත. සුක්කානම අතට ගත් පමණින්ම වේගයෙන් ඉගිලී නොයා යුතුය. දරුවන් යට කරගෙන තලා දමා පාරවල් ලේ විලක් කළ රියදුරන් ගැන පසුගිය දිනවල කතා කළා. ඒත් ඒ සෑම දේම එතනින් නිමාවට පත් වුණේ නැහැ. දින දින ඉහළ යන රථවාහන අනතුරු සහ බිල්ලට යන මිනිස් ජීවිත ගැන සංඛ්‍යා ලේඛන තව තවත් වැඩි වුණා පමණි. ජීවිතය තණ අඟ රැඳි පිනි බිඳකි. කෙදින කුමන මොහොතේ මිලින වේ යැයි නොදනියි. ඒත් ඇතැමුන්ට මැරෙන බව පවා අමතකය. අනතුර පෙනි පෙනී අනතුර හඹා යාම ඔවුන්ට හුරුය.සිද්ධියෙන් සිද්ධිය අමතක වෙන සිතුවිලි දාමයක් සමඟ වේගයෙන් ඉදිරියට යන ලෝකය ගැන විනා ජීවිතය ගැන බොහෝ දෙනාට නිනව්වක් නැත. ඒ පියාට තිබුණේ අලුත් මෝටර් රථයේ වන්දනා ගමනක් යන අදිටන පමණි. නමුත් ආරක්ෂාව ගැන පියාට මඳකට හෝ අමතක වූවා දැයි අපට සැක සහිතය.රියදුරා රථය පැදවීමේදී රථයේ සිටින අය ගැන ද සිතිය යුතුය. ඔවුන්ගේ ආරක්ෂාව නිරන්තරයෙන් සෙවිය යුතුය. නැතිනම් එය සුරක්ෂිත රිය පැදවීමක් නොවනු ඇත.පාරවල් අලුතින් ඉදිවු පමණින් ම, අලුත්වැඩියා වූ පමණින් ම, දක්ෂ රියදුරෙක් වූ පමණින් ම පලක් නැත. දක්ෂ රියදුරෙකුගේ හොඳ ගති ගුණයකි මාර්ග නීති පිළිපැදීම. ඔහු කහතුඩුවේ සිට අනුරාධපුරය බලා දරුවන් සමඟ ගියේ වන්දනාවකි. එහෙත් ඒ සඳහා ඉක්මන් ගමනක් යෑම අවශ්‍ය නැත.ඉක්මන් කෙටි බව පණ්ඩිතයන් කියා ඇත්තේ කට කහනවාට නොවේ. සුක්කානම අතට ගත් පසු සිහියෙන් සිටීමට වග බලාගන්න. අනතුරක් වැළැක්වීමට ඔබ නිරතුරු සහය වන්න.රූපාන්ති බුලත්සිංහලකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>08</month>
      <day>21</day>
    </date>
    <link>http://www.silumina.lk/2011/08/21/_art.asp?fn=af1108219</link>
    <topic>කටකතා කාරයන්ට පොලිසිය වැට බඳී</topic>
    <author>විජයානි එදිරිසිංහ</author>
    <content>කටකතා පතුරුවන පිරිස් අත්අඩංගුවට ගැනීමට ඒ ඒ ප්‍රදේශවල පොලීසි මඟින් පුළුල් මෙහෙයුමක් සිදුකරගෙන යයි.දිවයිනේ සෑම පොලිස් ස්ථානයකම නිලධාරීන් මේ සම්බන්ධව දැනුවත් කර ඇත. පොලිස්පති ඇන්. කේ. ඉලංගකෝන් මහතාගේ නියෝගය මත රටපුරා මෙම මෙහෙයුම් ක්‍රියාත්මක වෙයි.කටකතා මඟින් සමාජයට සිදුවන හානිය අපමණය. මේ වන විට පැතිරී ඇති කටකතා නිසා රටේ බොහෝ ප්‍රදේශවල දැඩි නොසන්සුන්කාරී තත්ත්වයක් ඇතිවී තිබේ. එපමණක් නොව මේ වන විට මිනිස් ජීවිත කිහිපයක් ද අහිමි වී තිබේ. ඇතැම් පුද්ගලයන් ආරක්ෂක අංශ හා පොලීසිය සමඟ ගැටුම් ඇතිකරගත් අවස්ථා එමටය. පසුගිය දිනවල මෙවැනි සිදුවීම් මාලාවක් රටපුරා තැනින් තැනින් අසන්නට ලැබිණි.සමාජයේ පැතිරෙන කටකතා පිළි නොගන්නැයි පොලිස්පතිවරයා මේ වන විටත් සියලුම පොලිස් නිලධාරීන් මඟින් සමාජයට පණිවුඩයක් ලබා දී ඇත. එපමණක් නොවේ මාධ්‍ය දැනුවත් කරමින් මාධ්‍ය හරහා ද එම පණිවුඩය ලබා දුන්නේය. මේ වන විට ඊට නිසි පියවර ගෙන මාස තුනකට වැඩි කාලයක් ගත වී ඇතත් සමාජයේ ඇතැම් කණ්ඩායම් ඒවා පිළිගෙන නැති සෙයක් පෙනේ. කිසිදු තොරතුරක් හරිහැටි සොයා නොබලා තමන්ට ඕනෑ ආකාරයට කටයුතු කිරීමට ද ඔවුන් පටන්ගෙන ඇත.කහවත්ත ප්‍රදේශයේ ඇතිවූ කටකතාවක් නිසා ඇතිවූ සමාජ නොසන්සුන්තාව හා භීතිය ක්‍රමක් ක්‍රමයෙන් රටේ සෙසු ප්‍රදේශවලට ද පැතිර ගියේය. කිසිදු පදනමක් නැති කටකතාව බව කහවත්ත සිද්ධියත් සමඟම හේතු කරුණු කාරණා ගෙනහැර පාමින් සාක්කි සහිතවම පොලීසිය තොරතුරු හෙළි කළේය. එහෙත් ටික දවසකින් ඒවා නොතකමින් සමහරු ප්‍රචාරය කළ ඒ පදනම් විරහිත කටකතා නිසා සමාජයේ ඇතැම් ප්‍රදේශ තවමත් භීතියෙන් ඇළලී ඇත.ඔවුන්ට ඕනැ විදිහට නීතිය අතට ගෙන ඉතා අනුවණ ලෙස කටයුතු කිරීමට ඇතැමුන් පටන්ගෙන ඇති නිසා නිසි පියවර ගැනීමේදී පොලීසියට යම් යම් අපහසුතා විඳින්නට පවා සිදුවී තිබේ.ඒ අනුව කටකතා පතුරවන පුද්ගලයන් අත්අඩංගුවට ගන්නා ලෙස පොලිස්පතිවරයා කළ නියෝගය පිළිපදිමින් පොලීසිය සිදුකළ මෙහෙයුම්වලදී එක් දිනක් තුළ කටකතා පතුරවන්නන් සියයකට වැඩි ප්‍රමාණයක් අත්අඩංගුවට ගැනීමට හැකි වී ඇත. මොවුන් සියලු දෙනාම මේ වන විට රිමාන්ඩ් භාරයේය.පසුගිය සතිය තුළ ඇතිවූ එම සිදුවීම් නිසා කින්නියාව මඩකළපුව ඌරනි ප්‍රදේශවල ජනතාවට සිය දෛනික කටයුතුවලදී මහත් අපහසුතාවන්ට මුහුණපෑමට සිදුවිය. ආරක්ෂක අංශවල ඇතැම් නිලධාරීන් මාරු කෙරිණි. මේ කටකතා මඟින් ඇතැම් කණ්ඩායම් තම යටි අරමුණු ඉටුකර ගත්හ.කටකතාවක් පතුරුවා හැර එමඟින් තම කටයුතු පහසුවෙන් ඉටුකර ගැනීමට සමහරුන් උත්සාහ කරන බවට පොලීසියට තොරතුරු ලැබිණි.ඊට හොඳම නිදසුන කින්නියා නාවික හමුදා කඳවුර පොලිස් මුරපොළ ඉවත්කර ගැනීමට ඉල්ලා උද්ඝෝෂණය කිරීමය. මෙම ආරක්ෂක කඳවුරු ප්‍රදේශයේ ආරක්ෂාවට යොදා තිබීම නිසා නීති විරෝධි ජාවාරම්කරුවන්ට එය මහත් බාධකයක් වී ඇති බව බුද්ධි තොරතුරුවලින් පවා හෙළි වී තිබුණි. පසුගිය දිනවල ඔවුන් කටයුතු කළේ එම අරමුණු ඉටුකර ගැනීම සඳහා බව හෙළිකර ගැනිණි.මේ අතර එක්තරා කටකතාවකට අනුව ප්‍රදේශයේ ජනතාව / ගම්වැසියන් සවස් වන විට නිවෙස් තුළට යවා මහා පරිමාණයෙන් හොර රහසේ කරගෙන ගිය මැණික් ගැරීමේ ජාවාරමක්, නිධන් හැරීම්, මත්පැන් ප්‍රවාහනය, ගණිකා ව්‍යාපාර වැනි නීති විරෝධි ජාවාරම් කරගෙන ගිය පිරිස් ද කොටුකර ගැනීමට පොලීසියට හැකිවිය. කෙසේ වුවද එවැනි සිද්ධිවලට සම්බන්ධ 47 දෙනකු පමණ කොටු වී තිබුණි. ඔවුන් එම චරිත රඟපා තිබුණේ ප්‍රදේශවාසීන් බිය වද්දමිනි.යම් පිරිසක් එසේ කටයුතු කරගෙන යද්දි ඒ පිළිබඳ කටකතා පතුරුවා සමාජය අවුල් කරන පිරිස් අත්අඩංගුවට ගැනීම දැන් කඩිනමින් සිදු කෙරේ.කටකතා පතුරුවා බිය වැද්දීම් සිදුකර සමාජය අවුල් කරන පිරිස් මෙන්ම ඒවායේ නියැළෙන පුද්ගලයන් අත්අඩංගුවට ගන්නා ලෙස ආරක්ෂක ලේකම් ගෝඨාභය රාජපක්ෂ මහතා ද පොලීසියට උපදෙස් දී තිබුණි.යම් ප්‍රදේශයක සැක සහිත දෙයක් සිදුවේ නම් ඒ පිළිබඳව ප්‍රදේශයේ ජනතාව විසින් කළ යුතු එකම දෙය ඒ පිළිබඳව තමා අයත් ප්‍රදේශයේ පොලීසියට පැමිණිලි කිරීම බව ආරක්ෂක අංශ ජනතාවට උපදෙස් දී ඇත. 119 හෝ 118 යන හදිසි අවස්ථා ඇමතුම් මධ්‍යස්ථානයට විනාඩියක් දෙකක් ඇතුළත ඇමතුමක් දෙන ලෙස මහජනතාව දැනුම්වත් කෙරිණි. එවැනි පහසුකම් මහජනතාවට සපයා තිබියදීත් කිසිදු පදනමක් නොමැතිව සුළු සිද්ධියක් මත කලබලයට පත් ජනතාව සැක කටයුතු පුද්ගලයන්ට හා ස්ථානවලට පහරදීම නිතර නිතර සිදු කෙරිණි. නීතිය අතට ගත් අනුවණ මිනිසුන් නිසා පසුගිය සතියේ අහිංසක මිනිස් ජීවිත දෙකක් රටට අහිමි විය.ප්‍රදේශවාසීන් තම ආගන්තුකයින්ට අමානුෂික ලෙස පහර දී ඝාතනය කිරීමට තරම් සමහරු අමානුෂික වී තිබුණි. ඇතැම් පුද්ගලයන් පදනමක් නොමැතිව කුපිත වීම නිසා මිනිස් ජීවිතවලට මෙන්ම පොදු දේපොළවලට ද හානි සිදුවිය.මේ නිසා නීතිය අතට ගන්නා පුද්ගලයන් වහාම අත්අඩංගුවට ගන්නා ලෙස ද පොලිස්පතිවරයා පොලීසියට නියෝග කර තිබුණි. මින් ඉදිරියට පුද්ගලයන්ට හිරිහැර කරන දේපළවලට හානි කරන පුද්ගලයන් අත්අඩංගුවට ගැනීම ආරම්භ කර තිබේ. ඒ අනුව කිසිවකුට පහර දීම, හිරිහැර කිරීම, දඬුවම් පැමිණ වීම බරපතළ වරදක් වෙයි. එසේම පුද්ගලයන් නොමඟ යවන තම අරමුණු ඉටුකර ගැනීමට හොර රහසේ සැලැසුම් ක්‍රියාත්මක කරන පුද්ගලයන් සොයා පොලිසිය මෙහෙයුමක් අරඹා ඇත.විජයානි එදිරිසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>08</month>
      <day>21</day>
    </date>
    <link>http://www.silumina.lk/2011/08/21/_art.asp?fn=af11082110</link>
    <topic> දැන්වීම් පෙන්වන අතරේ හොද්දක් වුණත් උයාගන්න පුළුවන්</topic>
    <author>අරුණි මුතුමලී</author>
    <content>රෑ බෝ වේගන එනවා. තවත් ගහ යට බංකුවටම වෙලා හිටියොත් අම්මගෙන් කෙසේ වෙතත් ආච්චිගෙනුයි කුසුමාගෙනුයි බේරුමක් වෙන්නේ නැහැ. විවේකී ඉරිදා දිනයේ සුවදායක සැන්දෑවේ ටී. වී. එක ටිකක් බලන්නත් ඕනේ. එහෙම හිතලා මම සාලේ පැත්තට ඇදුණා. මල්ලී තනියෙන් හිනා වෙනවා.“මොකෝ මල්ලියෝ”“අර... අර... නියමයි... හා... හ්හහ්හහ්” මල්ලී වැනි තරුණයෙක් කඳුළු පනිනකල් අතපය ගසමින් හිනාවෙන හේතුව දුටු මටත් ඉබේටම හිනා ගියා. වේගයෙන් දුවන පූසෙක් පස්සේ එළවන එක එක හැඩේ මුහුණුවලින් සැරසුණු බල්ලන් රැළක් සහිත කාටුන වැඩසටහනක්. ක්‍රෑෂ්... ට්වෑ... ංංං වගේ ශබ්දත් එක්ක උන්ගේ විකාර මුහුණුවල ඉරියව් දකින විට කාටත් හිනා එන එක පුදුමයක් නෙවෙයි.මල්ලී ළඟම සැටියේ වාඩිවුණු මම කාටුන වැඩසටහන අවසන් වුණු පසු රිමෝටය උදුරා ගත්තේ වෙනත් චැනලවල තිබෙන වැඩසටහන් මොනවද බලන්නයි. අංක පිළිවෙළට චැනල් මාරු කළත් එකකවත් තත්පර ගණනකට වඩා රැඳෙන්න මල්ලි ඉඩ දුන්නේ නෑ.“ඕක මාරු කරනවකෝ... ආ... ඒකෙ මූණට අර පාප්ප ද ගාලා තියෙන්නේ... මේකෙත් ඒවමනේ ආ ඒ මූණ නම් වෙස් මුහුණක් වෙන්නම පාට කරලා. හප්පාහ්... අර කොණ්ඩෙට දෙන වදයක්... තමුසෙ එහෙම කොණ්ඩෙ නාස්ති කරගන්නවා නෙමෙයි ඒව බලලා... අපෝ ඒකේ මනමාලියෝ ආ නැහැ... ජෝඩුවම නේද? අනේ මුන්ට තියෙන පිස්සුවක්... අපෝ මේ චැනල් එකෙත් සාරි ද? අහ්! කොට්ට උර... අන්න ඔන්න ඕකෙවත් කන්න පුළුවන් දෙයක් හදනවද බලනවාලකෝ” මාරු කරන චැනලයක් ගානේ මල්ලිගේ කන්කරච්චලය මට ඉවසගන්න බැහැ.“මොන කරදරයක් ද මනුස්සයෝ? මට ඇස් පේන්නෙ නෑ කියලා හිතුවද විස්තර විචාරයක් පටන් ගත්තේ?” මගේ කෑගැහිල්ලට වෙනදා වගේ කේන්ති නොගෙන රිමෝටය ආපසු ගන්න ක්‍රමයක් මල්ලි යෙදුවා.“ඈ අක්කේ, ස්ත්‍රි පරාණවලට කෑම හදනවයි, මූණ හදනවයි, මනමාලියන්ට අන්දනවයි, කොට්ට උර මහනවයි ඇර වෙන මුකුත්ම එපා ද?”ඒ කතාවට කාන්තා සනුහරේ වෙනුවෙන්ම උපන් ලැජ්ජාවෙන් මිරිකුණු මම මවාගත් කේන්තියකින් පුපුරමින් රිමෝටය මල්ලිගේ ඔඩොක්කුවට විසි කළේ “තියා ගන්නවා තමුසෙගෙ කෙහෙල්මල් රිමෝට් එක. මළ කරදරේ” කියමින්.ඒ කතාව මඟ ඇරුණේ ගෙදර උදව්වට ඉන්න කුසුමා ආ නිසයි.“බේබි මහත්තයා තව පැය කාලයි හොඳේ” කුසුමා කීවා.“මොකට ද?” මල්ලී නළල රැළිකර ඇහුවා.“ඇයි හවස මම කීවේ, අර ෂෝක් නළුවෙක් ඉන්න කතාවක් තියෙනවා කියලා” කුසුමා මතක් කර දුන්නා.“ආ හරි හරි තව වෙලා තියෙනවනේ” මල්ලී කීවාම කුසුමා කුස්සිය පැත්තට ගියේ බලාපොරොත්තු පුරෝගෙන.කුසුමා ආපසු අම්මාටත් ආච්චීටත් කුස්සියේ වැඩවලින් තරමක නිදහස ලැබුණ ද ආච්චිගේ හිතට නම් වගකීම වැඩි වෙලා වගේ. සමහර වෙලාවට කිසි වැඩක් නොකළත් ඇවිත් වාඩි වෙන්නේ “හම්මේ හරි මහන්සියි” කියාගෙන.එතකොට මල්ලි අහනවා “ඉතින් ආච්චියැ වැඩ කළේ” කියලා.ඒකට ආච්චි හැමදාම කියන්නේ එකම දේ “වැඩ කරනවට වඩා වැඩ බලන එක මහන්සියි වදේ. අපට ඕන විදිහට වැඩක් කරගන්න කොච්චර කෑගහන්න ඕනැද මං අහන්නේ”අද වෙන විශේෂ වැඩකුත් නොතිබුණු නිසා අම්මයි තාත්තයි එක්ක ආච්චිත් ඇවිත් සාලේ වාඩි වුණේ පවුලේ රස කතා අතරට ටී. වී. කතා රස එකතු කරගන්නයි.ඒත් ටී. වී. එකක් තියෙන ගෙදරක නරඹන්නන් පිරිස වැඩි වුණාම සාමාන්‍යයෙන් ඇතිවන ගැටුම්වලින් අපේ සාලෙත් පිරුණා. මල්ලිට ක්‍රිකට්, ආච්චිට බණ, තාත්තට දේශපාලනය, අම්මට වෛද්‍ය උපදෙස්, මට කාටුන්, ඊට අමතරව කුසුමාට ටෙලි නාට්‍යකුත් බලන්න පුළුවන් යන්ත්‍රයක් තාම නිපදවලා නෑනේ. අන්තිමේදී රිමෝටයේ හිමිකාරත්වය තිබු මල්ලීටම නිසි පරිදි චැනල මාරු කිරීමේ වගකීම අපි පැවරුවා.තත්පර කටුව වගේ වේලාවට කුසුමා සාලෙට ඇවිත් බිම වාඩිවුණේ පොරොන්දු පරිදි නාට්‍යය බලන්න හිනාවකින් අවසර ගන්න ගමන්. මල්ලි අදාළ චැනලයට මාරු කළා විතරයි එක පාරටම පෙනුණේ වෙළෙඳ දැන්වීමක ගැහැනු ළමයෙක් දෑත විදාගෙන කොණ්ඩෙ සලාගෙන මුළු සිරුරම වේගයෙන් නටවන දර්ශනයක්. එය දැක්ක ආච්චිගේ මූණ හතරැස් වුණා. තාත්තාත් මල්ලීත් දෙස නොබලාම විරෝධය පෑ ආච්චි “හනේ අප්පේ මෙහෙමත් විසයක්. හෙළවිල්ලට සරුවාංගෙ ඉතුරු වුණා ඇති” කියමින් අහක බලා ගත්තා.වෙළෙඳ දැන්වීම්වලට කම්මලේ බල්ලන් සේ වූ අපි සැලකිල්ලක් නොදැක්වුවත් කුසුමා කතා කළේ ගෙවී ගිය කාලය ගැන දුකකින්ද මන්දා “හපෝ අපිටනම් ඒ කාලේදිවත් ඔහොම කරන්න හිතන්නවත් බෑ” කුසුමාගේ කතාව නිසා අපි හතර දෙනාට මුහුණින් මුහුණ බැලුණේ ඉබේටම.කතාවේ තේමා ගීය පටන්ගත්තා විතරයි කුසුමා ඉඳගෙන ඉන්න ගමන්ම තව ටිකක් බිම දිගේ ටී. වී. එක දිහාට ඇදුණේ කතාව හොඳටම බලන්න වෙන්න ඕනැ.“ඔය දැං ඇස් දෙකත් නරක් කරගන්න පොටකට තමයි එන්න හදන්නේ” තාත්තා කීවේ කුසුමා තවත් බෙල්ල දිගු කරමින් රූප පෙට්ටියට ළංවෙන්න හදන විටයි. තාත්තාගේ කතාවට කෝල වෙමින් හැරි බැලු කුසුමා මගේ පැත්තට නැමි හෙමිහිට කීවේ “අර නළුවා බලන්නයි ළං වුණේ” කියලයි. කුසුමාට නුරුස්සන බැල්මක් හෙළුැ මම යාළුවකුට කෙටි පණිවිඩයක් යැවීමට ජංගම දුරකථනය අරගත්තා. ඒත් ඒ කතාව ඇසුණු ආච්චි.“ඈ බං කුසුමො දැං උඹ ඔය තරං ළං වෙන්නේ ඔය ෂෝක් නළුවා ගිලින්න හිතාගෙන ද?” හිනාවෙමින් ඇහුවා.ආච්චිටත් එක්කම පොදුවේ පිළිතුරු දුන් කුසුමා,“අනේ ලොකු නෝනා එයා දුප්පත්, ගෑනු ළමයා ගොඩක් පෝසත් ඊයේ දෙන්න ගඟක් ගාවදි හම්බුණා. අද කෙල්ලගෙ අය්යට අහුවෙයිද දන්නේ නෑ. අනේ අහු වුණොත් කොල්ලට ගහයිද දන්නෙ නෑ නෝනා... පව්”අපි යළිත් මුහුණින් මුහුණ බලාගත්තේ ඉමහත් පුදුමයෙන්. ඒත් මල්ලිගේ කතාවෙන් ඒ පුදුමය හිනාවක් වෙලා පිපිරුණා.“අනේ නෑ... අද මුකුත්ම වෙන්නේ නෑ. මෙගා එකක් නේ? කෙල්ලගෙ අයියා ගඟ ළඟට ගේන්න තව සතියක්වත් යයි”“අනෙ නිකං ඉන්න, බේබි කතාව බලලත් නෑ” කියු කුසුමා තමන්ට වුණු ලැජ්ජාවට අප දිහා නොබලා රූපවාහිනි යන්ත්‍රය දිහාම බලාගෙන හිටියා. තාත්තා ඒ සමඟම අතීත කතාවක් ඇරැඹුවා.“ඔය ටී. වී. මුලින්ම හැට ගණන්වල ගේන්න යද්දි එපා කිව්වේ මොකද කියලා දැන් තමයි තේරෙන්නේ. ඒ කාලේ අය දැනගෙන හිටියා මේ වැඩේ වැරැදියට පාවිච්චි වුණොත් ජාතියම කම්මැලි වෙනවා කියලා. දන්නවද මුලින්ම රූප පෙට්ටිය ගෙනෙද්දි පෙන්නන්න හිතාගෙන ඉඳල තියෙන්නේ සම්පූර්ණයෙන්ම වගේ අධ්‍යාපනික වැඩසටහන්. ඔන්න කොහෙද මන්ද රටවල කුකුල් පාලන ක්‍රම, කෘෂිකර්ම වැඩ මෙහෙ අයටත් උගන්වන්නලු හිතුවේ. අන්තිමට මොකද වුණේ?”“කුකුල් පාලන ක්‍රම?” මල්ලි මූණ අකුලගෙන පුදුමෙන් ඇහුවා.“ඔව්... ඒ කාලේ ටී. වී. හරි අහිංසකයි. දැන් වගේ නෙවෙයි. අපි වුණත් දැන් ඔය කට උඩ බලාගෙන බැලුවට ඔය ටෙලි කතා සංස්කෘතිය වුණත් සෝප් ඔපෙරා ද මොකද්ද කියලා ඒ රටවල මිනිස්සුයි ළමයිනුයි ගියාට පස්සේ දවල් කාලේ ගෙවල්වල ඉන්න ගෑනු අයගේ පාලු මකන්න හදපුවාලුනේ”“දැනුත් කියලා ඉතිං ලොකු වෙනසක් තියෙනවයැ” මල්ලි කීවේ ටෙලි නාට්‍ය අරහං ස්වරයෙන්.“එහෙමම කියන්නත් එපා පුතා. දක්ෂ අය කරපු හොඳ ටෙලි නාට්‍ය අපි ඕනතරම් දැකලා තියෙනවනේ. අනික කොච්චර හොඳ වැඩසටහන් ඉස්සර තිබුණද මේ ටී. වී. එකේ” අම්මා සියලු චැනල් නියෝජනය කරමින් සාධාරණව පෙනී සිටියා.කුසුමාට මේ කිසිවක් ඇහුණේ නැත්තේ කැමතිම නළුවා ගඟ අයිනේ පේ‍්‍රම ජවනිකාවක නිරතව සිටි නිසයි. දරු මුණුපුරන් ඉදිරියේ ඒ දිහා බලාගෙන ඉඳීමට අපහසු වූ ආච්චි තනිවම විවේචනයක යෙදුණා.“අම්මපා විලිසංගයක් නැතිව තැන් තැන්වල නටන ලස්සන. ඕවා දකින අපේ උන්ටත් පාරේ තොටේ යන හැටි අමතක වෙනව දැං. අපේ කාලේ නං ඔය වගේ සමයං චිත්‍රපටිවලවත් දැකලා නෑ”“ඒ කියන්නේ ආච්චි චිත්‍රපටි බලන්නත් ගියානේ” මල්ලිගේ සුපුරුදු වගකීම ඉෂ්ට වුණා.“අපි ගියේ බැන්දට පස්සේ” මල්ලිට ගැස්සු ආච්චිගේ කේන්තිය පිරිමැහුණේ ටෙලි නාට්‍යයේ දෙමවුපියන්ට මුරණ්ඩුකම් කරන දුවක් නිසා.“පෙනේද තේඋඩිච්චියක් වගේ එකටෙක කියවන ලස්සන. අපේ උන්ට දෙවෙනි නෑ” ආච්චි මල්ලි දිහා බලා ආයෙත්ගැස්සුවා.කවදත් රූපවාහිනි කතාවල කොටස්කාරියක් වෙමින් කියවන නිසා ආච්චිගේ මේ කියවීමත් අපටනම් අරුමයක් වුණේ නෑ.විශේෂයෙන් හින්දි සින්දුවලට යන්තම් ඇඟ වැසෙන්නට ඇඳගෙන වේගෙන් නටන නිළියන් දකින වාරයක් පාසා “මොකද අර සන්නිය හැදිලා වගේ” කියා ගස්සමින් යන්න ආච්චිට අමතක වන්නේ නෑ.ඔය කතා අතර නාට්‍යයේ පළමුවැනි විරාමය ලැබුණ විතරයි කුසුමා නැගිට්ටා, මල්ලි ඈනුමක් ද අරිමින් කීවේ “කතාව තාම ඉවර නෑ මයෙ හිතේ” කියලා.නෑ නෑ පුංචි මහත්තයා පළමුවැනි විරාමෙදි පොල් ටික ගා ගන්නවා. ඊළඟ එකේදී හොද්ද බාගන්නවා. කියමින් දඩිබිඩි ගා කුස්සියට දිව්වා. ආච්චිත් වැඩි වගකීමක් ගෙන කුසුමා පසුපස ගියේ “කතාවෙ සිහියෙන් හොද්ද එහෙම සවුත්තු කරනව නොවේ” කියාගෙන.අපි පුදුමෙන් ඒ දිහා බලා ඉන්න හැටි දුටු අම්මා කීවේ “නෑ ඒ කතාවෙත් ඇත්තක් තියෙනවා. මොකද ඇඩ් ටික ඉවර වෙනකොට හොද්දක් ඉදෙන වෙලාව යනවනේ”මොහොතක් නිහඬව නළල ප්‍රශ්නාර්ථයකින් රැළි කරගත් මල්ලී “එතකොට අපිට කන්න වෙන්නේ ඔය විරාම හොදි ද?”පුටුවෙන් නැගිට්ට තාත්තා “සමහර චැනල්වල විහිළු කතා වෙනුවට යන්නේ ප්‍රවෘත්ති, ප්‍රවෘත්ති වේලාවට විහිළු තහළු එහෙම නැත්නම් නාට්‍ය බලන්න ඔය හොදි හට්ටියක්වත් ළිපේ තියා ගන්න වෙනවා. හනේ මන්දා” කියාගෙන කාමරේට ගියා.“ඒකත් ඇත්ත කොච්චර හොඳ වැඩසටහන් තිබුණ ද ඉස්සර. දැන්නම් අපරාදෙ අපේ කාලේ කනව“ කියු අම්මා ටිකකින් මහන මැෂිම පාගන සද්දේ ඇහුණා.වේගයෙන් සාලෙට දුවගෙන ආ කුසුමා “අය්යෝ තාම ඇඩ්ද අනේ බේබි නාට්ටියේ නම පාවෙලා සින්දු කෑල්ලත් එක්ක එද්දි කියනවද දැන් කොල්ලා අහුවෙන්න ළඟයි” කියමින් ආපසු දිව්වා.“මොකද්ද හලෝ මේ කරදරේ මටනම් බෑ” කියු මල්ලි රිමෝටය මගේ ඔඩොක්කුවට විසිකර යන්න ගියා.ශබ්ද නෑසෙන ලෙස යන්ත්‍රය සකසා අරුතක් රසයක් නැති වෙළෙද දැන්වීම් වගේම නොයෙක් විසුක දස්සන තොගයක් ඉවසාගෙන අමාරුවෙන් හරි මමත් හිටියේ කුසුමාට සින්දු කෑල්ලට පාවෙන නාට්ටියේ නම එන වෙලාව නොකීවොත් රෑ කෑමට සිදුවන දේ දන්න නිසයි.අරුණි මුතුමලීකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>08</month>
      <day>21</day>
    </date>
    <link>http://www.silumina.lk/2011/08/21/_art.asp?fn=af11082111</link>
    <topic>මුදලට ලොබවී මිතුදම් අමතක කළ මිත්‍ර ද්‍රෝහියෙක්</topic>
    <author>අමල් යශෝමන් ජයසිංහ</author>
    <content>කෝලිත සහ විජේ ගජ මිතුරන් දෙදෙනකි. දෙදෙනාම කළේ එකම රැකියාවකි. එනම් සංචාරකයනට මඟ පෙන්වීමය. දෙදරු පියකු වූ කෝලිත තම පවුල් ජීවිතය ආරක්ෂා කරගනිමින් සුවසේ දිවිගෙවූව ද අවිවාහකයකු වන විජේ කෙළිලොල් තරුණයකු විය. මේ දෙදෙනාගේ මිතුදම වඩාත් සමීපව තිබිණි.අලුත්ගම දර්ගා නගරයේ පිහිටි තමන් සතු ඉඩමක් විකුණු කෝලිත ඉන් කෝටි ගණනක මුදලක් ලබාගත්තේ ය. තම දුප්පත් මිතුරනට ද මුදලින් උපකාර කළ හේ තම පණවන් මිතුරා විජේ අත රුපියල් දෙලක්ෂයක මුදලක් තැබුවේ,”මගෙ හොඳම යාළුව උඹනෙ මචං. මේ සල්ලි උඹට මං ගානෙ. මේක ණයක් නෙමේ”යි කියමිනි. විජේ තම මිතුරු කෝලිත සතුටින් වැළඳගත්තේය. මාසයක් පමණ ගතවිණි. හදිසියේ කෝලිත සොයා පැමිණි විජේ තම අවශ්‍යතාවක් කියමින් රුපියල් ලක්ෂ පහක් තමන්ට දෙන ලෙසට ඉල්ලා සිටියේය.”අනිත් යාළුවන්ට වඩා මං උඹට දුන්නෙ ලොකු ගාණක්. දැන් මං ළඟ සල්ලි නෑනෙ මචං. සල්ලි බෑන්ක් එකේ ඩිපොසිට් කළා. සොරි මචං”විජේගේ මුහුණ වෙනස් වී ගිය ද කිසි වෙනසක් නොපෙන්වූ ඔහු කෝලිතගේ දෙඅත් මිරිකා, “කමක් නෑ මචං, මං පොලියකට හරි හොයාගන්නම්” යැයි කියා ආපසු ගියේ තමන් කෙරෙහි උපන් වෛරයකින් යැයි කෝලිත සිතුවේම නැත.අවුරුදු ගණනාවක සිට පැවැති සමීප මිතුදමක බැමි විජයගේ හදවතින් දිය වී ගිය ද විජය සුපුරුදුව කෝලිතගේ නිවෙසට ආයේය. කෝලිත ඔහුගේ නිවෙසට ද ගියේය. ඒ අතර තමන් සොයමින් සිටි බ්‍රවුනින් වර්ගයේ ස්වයංක්‍රීය රිවෝල්වරයක් විජය අතට ම ලැබිණි. ඉන් මහත් සතුටට පත් වූ හේ කෝලිත වෙඩි පහර කා මැරී වැටෙන අන්දම ද තම සිතෙහි මවා ගත්තේය. කොක්හඬලා සිනාසෙන්නට වූයේය.කෝලිත මරාදැමීමේ කාර්යයට සුදුස්සකු සෙවූ විජේ තමන් නිතර යනෙන ගල්කිස්ස ප්‍රදේශයේ තරුපහේ හෝටලයක වේටර් තරුණයකුට සමීප විය. ඔහුගේ මවුපියන් නැත. වේටර් රස්සාවෙන් පමණක් දිවිගෙවන්නෙකි.වේටර් තරුණයා තම නිවෙසට කැඳවූ විජේ වේටර්ගේ සිත් පිනායන සංග්‍රහයක් පැවැත්වීය.”මං උඹට සති තුනෙන් ජපානයට යන්ඩ චාන්ස් එකක් අරන් දෙනවා. ඉන්පස්සෙ වේටර් ජොබ් බල්ලට දාපන්. කුරුල්ලෙක් වගේ ඉඳපන්. හරිද?” ඒ කතාවෙන් ඉපිල ගිය තරුණයා විජේ වැළඳගත්තේය. එතැනදී තමන්ට අවශ්‍ය කාරිය විජේ තරුණයා ගේ ඔළුවට දැම්මේය.ජපන් සිහිනයෙන් පසුවූ හේ කාරියට එකපයින් එකඟ වූයේය. අලුත්ගම ප්‍රදේශයේ වැව් බැම්මක් අසලට තම මිතුරන් සමඟ වේටර් තරුණයා ද කැඳවා ගත් විජේ එහිදී ද වෙඩි පුහුණුවක් ලබාදුන්නේය. පුහුණුවේදී ඉලක්කය වූයේ කදුරු ගස්වල එල්ලා වැටී ඇති කදුරුගෙඩිය. වේටර් තරුණයාගේ ඉලක්කය ගැන විජේ සතුටට පත්වූයේය.ට්‍රීං.. ට්‍රීං..ට්‍රීං.. ට්‍රීංකෝලිත ගේ නිවෙසේ දුරකථනය නාද වූයේ හිමිදිරියේය.’කෝලිත මහත්තයා ඉන්නවාද?””ඉන්නවා” කෝලිතගේ බිරිය පිළිතුරු දුන්නාය.පැයක් ගතවන්නටත් මත්තෙන් නිවසේ පෝටිකෝව යටට පැමිණ නතර වූයේ කළුවන් ජැකට් එකකින් සැරසී, මුහුණ වැසීගත් හෙල්මට් එකක් පැලැඳි පුද්ගලයෙකි.”කෝලිත මහත්තයට කියන්න රාසික්ගෙ යාලුවෙක් ඇවිත් ඉන්නව කියලා” දොරකඩට පැමිණි කෝලිතගේ බිරියට අමුත්තා කීයේය.රාසික් යනු කෝලිතගේ හිතවතෙකි. ටික වේලාවකින් ආලින්දයට පැමිණි කෝලිත ගෙතුළට ඇවිත් වාඩිවෙන්නැයි අමුත්තාට ආරාධනා කෙළේය. අමුත්තා ආලින්දයට පැමිණ නතර වුවද වාඩිවූයේ නැත.අමුත්තා කෝලිතගෙන් වතුර වීදුරුවක් ඉල්ලා සිටියේය. ඒ කෝලිත අසල සිටි ඥාති පුත්‍රයා ගෙතුළට යැවීමටය. එය එසේම සිදුවිය.වතුර වීදුරුවක් ගෙන ඒමට කෝලිතගේ ඥාති පුත්‍රයා ගෙතුළට ගියා පමණි.”ඩිෂුම්.. ඩිෂුම්..” අමුත්තාගේ රිවෝල්වරය ක්‍රියාත්මක විය.”බුදු අම්මෝ.. මාව මරණවෝ..” ළපැත්ත දෑතින්ම අල්ලා මරළතෝනි නඟමින් කෝලිත ගෙතුළට දිව ගියේය. අමුත්තා මිදුලට පැන තම සගයා සමඟ පැමිණි යතුරු පැදියෙන්ම පලා යද්දී ඒ අසල මාවතේ සැඟවී බලා සිටි විජේ ද තම යතුරුපැදියේ නැඟී ඉගිල්ලී ගියේය.පපුවෙහි දකුණු පෙදෙසේ බරපතළ තුවාල සහිතව සිටි කෝලිත රෝහල් ගත කෙරුණු සැණින් ගිලන් රියකින් වහා කොළඹ ජාතික රෝහලේ දැඩි සත්කාර ඒකකට ඇතුළත් කෙරිණි. ජීවිතය නූලෙන් බේරුණි.”මචං.. මචං කෝලිත.. කවුද උඹට මේ අපරාධය කළේ? කියපන්.. දන්නව නම් කියපන්... මං දැන්ම ගිහින් ඌව ඉවරයක් කරල දානවා..” කෝලිතගේ සුවදුක් බැලීමට පැමිණි විජේ මිතුරා කිසිවක් නොදන්නා අයුරින් කෝලිතගෙන් ඇසුවේය..”කවුද කියල තාම දන්නෙ නැහැ විජේ.. “කෝලිත අමාරුවෙන් වචන පිටකළේ ය. කෝලිත තවමත් ජීවතුන් අතර වීම විජේගේ කෝපයට හේතුªවිණි.ඒ බවක් නොපෙන්වූ විජේ තවත් සැලසුමකට අර අඳිමින් පුරුදු මිතුදම් පාන්නට විය.”මචං.. උඹ දැන් ඉන්නෙ මරු කටේ.. කොයි වේලේ ආපහු මෙහෙම දෙයක් කරාවිද දන්නෙ නෑ. උඹ වරෙන් අපේ ගෙදර. මං ෆුල්ගාඩ් එක උඹට දෙන්නම් මචං.. කිසිදේකට බයවෙන්න එපා..”මේ වනවිට කළුතර විශේෂ අපරාධ විමර්ශන අංශයේ ස්ථානාධිපති උප.පො.ප. සමන් පද්මලාල් මහතා ඇතුළු නිලධාරීන් පිරිසක් මෙම සිද්ධීන් පසුපස ඉව අල්ලමින් පසුවන බවක් කිසිවකු දැන සිටියේ නැත. කදුරුගෙඩි ඉලක්ක කොට සිදුවූ වෙඩි පුහුණුව පිළිබඳ තොරතුරු හා ඊට ප්‍රධානයා වූ විජේ දෙසට පොලිස් ඇස යොමු වී තිබිණි.මේ වන විට වෙනත් අපරාධයක් සම්බන්ධයෙන් විජේ රක්ෂිත බන්ධනාගාරගත කෙරිණි. පොලිසිය තමන් පසුපස ලුහුබඳින බවක් ද පැහැදිලිවම දැන සිටි විජේ බන්ධනාගාරයෙන් එළියට පැමිණි පසුදාම විදේශ ගතවන්නට සියල්ල සූදානම් කොට තිබිණි. ඒ බවද පොලීසිය දැන සිටියේය. බන්ධනාගාරයෙන් නිදහස්ව පැමිණි විජේ පසුදා විදේශ ගතවීමට සූදානමින් සිටි නිසා මිතුරන් කීපදෙනකු හමුවී මධුවිත තොලගාන්නට සූදානමින් අලුත්ගම නගරයට පැමිණියේය. එහිදී තවත් පිරිසක් ද ඒ නගරයේ තැන තැන සැඟවී සිටියහ. ඒ කළුතර ජ්‍යෙෂ්ඨ පොලිස් අධිකාරි ලලිත් පතිනායක මහතාගේ උපදෙස් මත කළුතර විශේෂ අපරාධ විමර්ශන අංශයේ ස්ථානාධිපති සමන් පද්මලාල්, සැරයන්වරුන් වන (26019) දයාසේන, (17668) ජයන්ත, (55202) වීරසේන, (4492) ගුණවර්ධන නිලධාරීන් ඇතුළු විශේෂ පොලිස් කණ්ඩායමකි.”සර්.. කෝලිත මගෙ හොඳම යාලුවා.. ඒ වුණත් එයාගෙ කෝටි ගාණක සල්ලි මට අයිති කරගන්නයි සර් මං කෝලිත මරන්ඩ හැදුවෙ.” වෙනත් ගිනි අවියක් ද සමඟ පොලිසියට කොටු වූ විජේ නිලධාරීන් හමුවේ එසේ පාපොච්චාරණයක යෙදුණේය.කෙතරම් සූක්ෂ්මව සැලසුම් කොට අපරාධයක් සිදු කළ ද එකී අපරාධයෙන් බේරී සිටීමට නොහැකි වන බවත්, විමර්ශන කටයුතුවලදී මෙන්ම සොබාදහම ද අපරාධකරුවා හඳුන්වා දීමට ඉදිරිපත් වන අවස්ථා ඇති බවත් උසස් පොලිස් නිලධාරියකු සිළුමිණට පැවැසීය.තම පරම මිතුරාගේ ධනයට කෑදර ව මිතුදම් පවා නොතකමින් අන්සතු ධනය තමන් සතුකර ගැනීමට කෲරව කටයුතු කළ විජේ සහ ඔහුට අනුබල දුන් මිතුරන් දෙදෙනකු ද අධිකරණය මඟින් රක්ෂිත බාරයට පත්කරනු ලැබිණි.මෙහි නම් පමණක්මනඞකල්පිතය.අමල් යශෝමන් ජයසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>08</month>
      <day>21</day>
    </date>
    <link>http://www.silumina.lk/2011/08/21/_art.asp?fn=as1108211</link>
    <topic>පාසල ඉදිරිපිට පාරේ අණසක පතුරුවන ට්‍රැෆික් ආච්චී</topic>
    <author>ඉනෝකා පෙරේරා බණ්ඩාර</author>
    <content>පාසල ඉදිරිපිට පාරේ අණසක පතුරුවන ට්‍රැෆික් ආච්චීඉහ මොළ රත්වෙන තරමේ ගිනි අව්ව තවත් ටිකක් වැඩි වුණොත් මේ තාර පාර උණුවෙලා යාවී.ඒත් ‘ට්‍රැෆික් ආච්චිගෙ‘ මහලු දෙපා ඒ ගිනියම් පොළොව තඹේකට මායිම් කරන්නෙ නෑ.සෙරෙප්පු කබලක් හෝ නොරැඳුණු ඒ වියපත් පා පතුල්, රත්වුණු මහ පොළොවටම හරියන්න දැන් පදම් වෙලා.නොපෙනුණාට හිතත් එහෙම වෙන්න ඇති. බණක් භාවනාවක් කරගෙන දරු මුණුබුරන්ගෙ ආදර සත්කාර මැද ගෙදරට වෙලා ඉන්න ඕනෙ කාලෙක අවුරුදු 74ක ආච්චිකෙනෙකුට කරන්න පුළුවන් රාජකාරියක් ද මේ...කෑගල්ල හෙට්ටිමුල්ල කනිෂ්ඨ විදුහල ඉස්සරහ දරුවො තුන් හාරදාහක් පාර මාරුවෙන තැන ආච්චියි, රිය නියාමක.රැලි වැටුණු මුහුණ දහඩියෙන් පෙඟිලා. විඩාබර මුහුණෙ ඩා බිඳු ඔසරිපොටෙන් පිහින ගමන් සුදු තොප්පිය ඇගේ හිස මතට යනව.ඔසරියට උඩින් රිය නියාමක කබාය දාගත්තම යුනිෆෝම් එක සම්පූර්ණයි.කොහෙන්වත් ඇද නැති සිහින් කෙවිට එක අතක රඳව ගත්තම ආච්චිගෙ හිතට පොඩි ගැම්මකුත් එනව.ට්‍රැෆික් ආච්චි දැන් පාර මැද.කෑගල්ලෙන් නාමල්ගම, මලවිට, දම්පැල්ගොඩ, ගංතුන, බුලත්කොහුපිටිය, හපුවිට නැත්නම් දෙබත්ගමට ඇලපලාවලට පාරඹේ හෝ එළගල්ලට ඒත් නැතිනම් නිකපිටියට, දීවෙලට, හිග්ගොඩට යනෙන කොයි බස්එකත් ට්‍රැෆික් ආච්චිගෙ විසිල් හඬට ඉස්කෝලෙ කහ ඉර ඉස්සරහ නතර වෙන්නෙ බොහොම කීකරුවට.කොටින්ම ඉස්කෝලෙ ඉස්සරහ අණසක ආච්චිගෙ.කවුරුවත් රතු ඉරි නොගැහැව්වට පොතක අස්සන් නොකළාට අඩුම තරමෙ රුපියලක තරම්වත් නිශ්චිත වැටුපක් හෝ නොලැබුණාට විදුහල්පතිටත් කලින් ඉස්කෝලෙ ළඟට එන්නෙ ආච්චි. ඒ, හරියටම උදේ 6.30 වෙද්දි.”ඉස්සර නම් අම්මලගෙන් එකතුකරල මට පොඩි ගාණක් දුන්නා. ඒත් දැන් නෑ. ඒ කියල මං මේ දරුවො පරිස්සමට පාර පන්නවන එක නැවැත්තුවෙ නැහැ. මට පුළුවන් තාක් මං මේ දේ කරනවා. අවුරුදු 34ක් තිස්සෙ කරපු දේ මුදල් නොලැබුණා කියල නතර කරන් නෑ මං...”නන්නාඳුනන දෙමවුපියෝ ... ඒ අයගේ දූ දරුවො පරිස්සමට පාර පන්නවන්න,, බස්වලට ඇරලවන්න ආච්චිට මොන උවමනාවක් ද... අනික වයසත් එක්ක ඔරොත්තු දෙයි කියල හිතන්නවත් පුළුවන් දෙයක් ද...ඒත් ට්‍රැෆික් ආච්චි ඒ ගැන හිතන්නෙ වෙනස් විදියකට.”මං කරන්නෙ කාගෙ හරි දරුවෙකුගෙ පරාණෙ බේරන එක. ඒක පිනක්. ඉස්කෝලෙ පටන් ගන්න කොටත්, ඇරිල ගෙවල්වලට යන කොටත් මේ දරුවො මෙතනින් පරිස්සමට යවන එක මගේ යුතුකමක් වගේ මට දැනෙනවා. ඉස්කෝලෙන් පස්සෙ හවස පන්ති තියෙන දාටත් අන්තිම ළමයාත් පිටත්වුණාමයි මං ගෙදර යන්නෙ...”අහස පොළොව ගිනියම් කරන කට්ට අව්ව කියලවත් නාකපන වැස්ස කියලවත් ඉස්කෝලෙ ළඟ කරන රිය නියාමක රාජකාරිය අත්හරින්න ඈ ලෑස්ති නැත්තෙත් ඒ හින්දමයි.කේ.ලිලී වයලට්, කෑගල්ලෙ පරගම්මන ගමේ ඉපදිලා අකුරු කරන්න ආවෙත් මේ හෙට්ටිමුල්ල ඉස්කෝලෙටමයි.කළුතර ගල්පාත ගමට දීග ගිහින් දූත් ඉපදිලා දෙතුන් අවුරුද්දක් යන්නවත් ඉඩක් නොතබාම ඇගේ හීන අඳුරු අහසෙ හැඟවිලා ගියා.”මහත්තය නැති වුණාට පස්සෙ නොදරුවත් එක්ක පිට ගමකට වෙලා ඉන්න හිත දුන්නෑ මට. මං ගම ආවා. පරගම්මන මහ ගෙදර කාමර කෑල්ලක මායි දූයි ජීවත් වුණා. අම්මල සහෝදරයො මට උදව් කළා. දුවත් දැම්මෙ මං ගිය මේ ඉස්කෝලෙටමයි.හැමදාම දූ ඉස්කෝලෙ එක්ක යන්න පාරට බැස්සම අහල පහල ළමයි දෙතුන් දෙනෙකුත් අපිට එකතු වෙනවා. ටික ටික ළමයි ප්‍රමාණය වැඩිවුණා. දැන් මාත් යනව. දූත් යනව. අපි එක්ක ළමයි කැළතකුත් යනව. ඒ අම්මල දරුවන් පරිස්සමින් ගෙනත් ඇරලනවට මාසෙ අන්තිමට රු.15ක් දුන්නා. ඔය විදිහට ගෙවල් කිහිපයකින්ම රු.15 ගානෙ ලැබුණා.ඉස්කෝලෙ ළඟදි උදේටයි දවල්ටයි පාර පැනගන්න බැරිව ලතැවෙන පොඩි ඈයො පාරෙන් එහාට මෙහාට කරල තමයි මගේ දරුවත් අරන් මංගෙදර යන්නෙ. ඉස්සර දැන් වගේ වෑන් තිබුණෙ නැහැ. වෑන් ආවට පස්සෙ හුඟක් ළමයි වෑන්වලට දැම්මා. ඒත් මං පුරුද්දට වගේ දරුවෙක් දෙන්නෙක් එක්කගෙන ආවා. ගියා...”වයලට් නෝනා ‘ට්‍රැෆික් ආච්චි’ වුණේ අවුරුදු තිස් ගණනක් තිස්සෙ ඔය විදියට ඉස්කෝලෙ ළඟ සිද්ධ වෙච්ච මේ ක්‍රියාවලිය නිසා.පොලිස් රාලහාමි කෙනෙක් වගේ අම්මා පාර මැද හිටගෙන ට්‍රැෆික් වැඩේ කරන එක ගැන ලොකු පන්තිවලට යද්දි නම් දූගෙ හිතේ ලැජ්ජාවක් ඉපැදෙන්න ඇති.”කවදාවත් නෑ. ‘අපි දුප්පත් මිනිස්සුනේ අම්මා. අපිට පුළුවන් හැටියට එපායැ ජීවත්වෙන්න. අනික අම්මා බොහොම කැමැත්තෙන් කරන දෙයක්නෙ මේක...’ මගේ දූ කිව්වෙ එහෙම. එයා කනිෂ්ඨෙන් බණ්ඩාරනායක මහ විද්‍යාලෙ උසස් පෙළ කරද්දිත් මං මේ ට්‍රැෆික් රාජකාරිය කළා. යුනිෆෝම් එක නම් ලැබුණෙ දැන් අවුරුද් 10කට විතර කලින්.දැන් මගේ දූටත් දරුවො ඉන්නවා. එයා මහත්තයාගේ ගෙදර. මං අපේ ගෙදර. ඒත් මට තනියක් නෑ. අහල පහල නෑයෝ ඉන්නව. කොස් බෑයක්, පොළොස් ගෙඩියක් වගේ දේවල් මට ළමයින්ගෙ අම්මල ගෙනැත් දෙනවා. තනි මට මොකටද ඔය තරම්. ඔය නෑයො කාගෙ හරි ගෙදරකට දුන්නම උයා පිහල මටත් ටිකක් දෙනව. ඒ මදෑ...”ලද දෙයින් සෑහීමට පත්වීම ඇගේ පුරුද්ද. දූට පිහිටුවෙත් ඒ ගතිගුණ.”ඉස්සර දූයි මායි පාන්දර එන දවස්වල උදේට බොන තේ එක විතරයි. ඉන්ටවල් එකේදි කඩෙන් පාන් කෑවා. ළමයි පාර පන්නවල රිය නියාමක රාජකාරිය ඉවරවෙලා අපි දෙන්නා ගෙදර ගිහින් දවල්ට උයාගෙන කෑවෙ තුනට හතරට.ඒත් මගේ දූ ඉවසාගෙන හිටියා. එයා බඳින දවසෙත් රෙජිස්ටාර් ගෙදරට ගෙනැත් දාලා ඉස්කෝලෙ ඇරෙන්න කලින් මං මෙතැනට දුවගෙන ආවා. ළමයි ටික ඇරලවල මං ආපහු ගෙදර දිව්වා. ඒ යද්දි නෑයො ඉතිරි වැඩ කටයුතු ටික කරල.මේ රුපියල දෙක එකතු කරල අපි දෙන්නා වෙනුවෙන් මං හදාපු මේ පුංචි ගෙදර හැමදාම උදේට නැඟිටිනකොට මට මතක් වෙන්නෙ ඉස්කෝලෙ ළමයි ටික...”එළාම් එක වැදුණත් නැතත් පාන්දර හතරයි තිහ වෙද්දි ඇහැරෙන වයලට් නෝනට අරුනැල්ලක් පොළොවට පාත් වෙන්න හිතලවත් නැති මේ තිත්ත කළුවර හොඳහැටි පුරුදුයි.තවත් මොහොතකින් උදාවන අලුත් දවස ගැන ඇයට බලාපොරොත්තු ගොඩක්.ඒ සියල්ල මෙනෙහි කරන්නට කලින් රේඩියෝව දමන්න ඕනෙ...මේ හිමිදිරි පාන්දර රේඩියෝවෙන් ඇහෙන සෙත් පිරිත් සජ්ඣායනාව ඒ මහලු ගතයි සිතයි ප්‍රබෝධයෙන් පුරවනව. ශ්‍රද්ධාව - භක්තිය - මෛත්‍රිය විතරක් නෙවෙයි, ආදරය කරුණාවත් හිතට ඇතුළුවන නිර්මල උදෑසනක්...!ළිප් ගල් තුන උඩ කේතලේ.වතුර බුබුළු උඩ පනිනව. දුම් දමන කහට කෝප්පෙ, අල්ලෙ රැඳුණු සීනි ඇට කිහිපයත් එක්ක උගුරෙන් පහළට යද්දිත් ආච්චි කල්පනා කරන්නෙ දවසෙ තියෙන රාජකාරි ගැන.”අද ළමයින්ට හවස පන්ති දවසක්. හවස් වෙනකල් ඉන්න වෙයි. 6.05 බස් එක අල්ල නොගත්තොත් පරක්කු වෙනව...”එළියෙ පයිප්පෙන් මූණ කට හෝදල පෙරදා හවස හෝදල වනපු සාරි දෙක තුනෙන් එකක් පටළවාගෙන ඈ ටෝච් එක අතට ගන්නව.කොයි බස් එකට නැග්ගත් ආච්චිට සීට් එකක් ලැබෙනවා.මනුස්සකම දන්න කොන්දොස්තර පුතාල, ආච්චිගෙන් ගමන් ගාස්තුවක් නොගෙනම ඉස්කෝලෙ ළඟින් බස්සවන්නෙ බොහොම පරිස්සමට.ඉස්කෝලෙ ළඟ පොඩි කඩ මණ්ඩියෙ කොයි කඩේ වුණත් ආච්චිගෙ අඩුම කුඩුම ටික තියාගන්නෙ නැහැයි බැහැයි නොකියා. ශාන්ත අයියගෙ හෝටලෙන් ප්ලේන්ටියකුත් ලැබෙනව. ඒ හිතවත්කමට.කුඩේ – වතුර බෝතලේ - රේන් කෝට් එක – රිය නියාමක කබාය - සුදු තොප්පිය - කෙවිට ... රාජකාරි ඉවර වුණාම හවසට ලැගුම් ගන්නෙ එක්කො ඔය ශාන්ත අයියගෙ හෝටලේ. එහෙමත් නැතිනම් පාරෙන් එහා පැත්තෙ පද්මක්කගෙ කඩේ.ඉස්කෝලෙ පටන් ගන්න වෙලාවට මේ හෙට්ටිමුල්ල හන්දියෙ මොන කලබලයක් ද... ඉස්කෝලෙ පැත්තෙ ඉඳල එන වාහන එක පැත්තක. කෑගල්ල පැත්තට යන වාහන වගේම කෑගලු ඉඳල එන බස්, ළමයි ගෙනියන වෑන්, ත්‍රීවීලර්, කාර්, මෝටර් සයිකල් ... ඒ අතරෙ පාර මාරුවෙන්න හදන ළමයි... ඔන්න ආච්චිගෙ කාර්යබහුලම වෙලාව.අර පැත්තට මේ පැත්තට වාහන හරව හරවා වාහන හසුරුවමින්, පාර පනින්න දරුවන්ට ඉඩ හදල දෙන ආච්චිගෙ විසිල් හඬ ඒ වෙලාවට හෙට්ටිමුල්ල හන්දිය ගිගුම් දෙනවා. අණ නොතැන® රියදුරකුට බැණවදින ආච්චිගෙ හඬත් එතැන නොවැරැදීම අහන්න ලැබෙන දෙයක්.කනිෂ්ඨයේ ළමයි වගේම ලොකු ඉස්කෝලෙ ළමයිනුත් බස්වලින් නඟින බහින මෙතැන එක වෙලාවක මී මැසි පොදියක්. එකම පොලිස් රාලහාමි කෙනෙක්වත් නැතිව මේ සියල්ල හසුරුවන ආච්චි ට්‍රැෆික් රාජකාරිය කොහොම ඉගෙනගත්තද කියන එකයි පුදුමෙ.උදේ හයහමාර හත වෙද්දි පටන් ගත්ත රාජකාරිය 7.30 වෙද්දි අහවර වුණත් තවත් ටිකක් පමාවෙලා 8.30 විතර වෙද්දී ගෙදර යන ඈ ගෙවල් මිදුල් අතුපතු ගාලා රෙදි ටිකත් හෝදා ගන්නවා.මහ ගොඩක් නැතත් පිඟන් කෝප්ප ටික හේදෙන්නෙත් ඒ වෙලාවට. කොයි වැඩේ කළත් 11.30 වෙද්දි ආයෙ ඉස්කෝලෙ ළඟ.බඩගින්නෙ ගෙවල්වලට දුවන්න බලාගෙන එන ළමයි, වෑන් එක එනකල් පමාවෙන ළමයි වගේම මඟතොට ටිකක් ගැවසෙන්න කැමැති උකුළු මුකුළු පාන වයසෙ කෙල්ලො කොල්ලන්වත් ආච්චි හොඳ හැටි හඳුනනවා.තරුණ වයසෙ ගැටිස්සියන්ටවත් එහෙව් ගැටවුන්ටවත් ආච්චිගෙන් නැහැ ඒවට ඉඩක්. හවස හතර පහ වෙනකල් ඉන්නදාට ආච්චි ගිමන් හරින්නෙ ඉස්කෝලෙ ඉස්සරහ පාර අයිනෙ ජගත්ගෙ පරණ බඩු සාප්පුවෙ.හෙවණ නිසා පුංචි ඈයො හුඟ දෙනෙකුත් මෙතැන.”මාමගෙ කඩේ අහුරන්න එපා පුතාලා... දොර ළඟ ඉඩ තියල කට්ටියම එක පැත්තකට වෙන්න...”ආච්චිගෙ අණට පුංචි වුන් අවනත වෙච්චි ඉක්මන... හැමෝම දැන් එක පැත්තක.බත් පාර්සලයක් ඔතා ගත්තු කවුරුහරි දරුවකුගෙ අම්මෙක්, ආච්චිව හොයනව.”ආච්චිට කවුරුත් ආදරෙයි. සමහර දරුවො වගේම අම්මලත්, ගුරුවරුත් ගෙදරින් මොනව හරි ගෙනැත් දෙන්නෙ ඒ ආදරය නිසා. මේ කඩ කිහිපයෙ අයත් ඒ වගේ.හැබැයි වැරැද්දක් නම් ආච්චිට පේන්න බැහැ. වැරැදි විදියට පාර මාරුවෙන දරුවො විතරක් නෙවෙයි අම්මල තාත්තලත් ආච්චිගෙන් බැණුම් අහන නිසා . ඒ අය ඒ වැරැද්ද ආය නම් කරන්නෑ. මොකද හැමෝම දන්නව ආච්චි බලාගෙන ඉන්න විත්තිය...”ආච්චිගෙන් ඉගෙන ගන්න හුඟක් දේ තියෙනව කියල ඇන්ටික් බඩු කඩේ ජගත් කියන්නෙ දවස තිස්සෙම මේ දේවල් ඇහැගැටෙන නිසා.”දවසක් පොඩි ළමයි ටික ඉස්කෝලෙ ඇරිල ඉන්න වෙලාවක අම්මෙක් ආවා තමන්ගෙ දරුවා ළඟට. ඇවිත් රසකැවිල්ලක් දුන්නා. ඒ දරුව එක්ක වටේ හිටි පුංචි ඈයො සේරම බලා ඉද්දි දැන් අර දරුව විතරක් කනවා.”ඔය වගේ වැඩ කරන්න එපා. දෙන දෙයක් දරුවා මෙතනින් අරගෙන ගියාට පස්සෙ දෙන්න. අනිත් පොඩිවුනුත් බඩගින්නෙ. හැමෝම බලාඉද්දි එක්කෙනෙක් කනකොට උන්ට දුක හිතෙනව කියල තේරෙන්නැද්ද...” කියල ආච්චි අර අම්මට දොස් කිව්වා.ළමයින්ට හරි ආදරෙයි. ඒත් ඒ බව පෙන්වන්නෙ නෑ. මොන වැරැද්ද කළත් ආච්චි බණිනව ප්‍රසිද්ධියේම. ඒ හින්දා කවුරුත් සංවරව හැසිරෙනව.”ළමයි තුන් හාරදාහක් දවසට එහා මෙහා කරන එකත් මහා වගකීමක්නෙ. ඒ වයසට කරන මේ රාජකාරිය අපිටත් හිතාගන්න බැහැ. කොහොම වුණත් නිවාඩු කාලෙට හරි පාළුයි ළමයි වගේම ආච්චිත් නැති නිසා...”ජගත්ට වගේම මේ කඩමණ්ඩිය කාටත් නිවාඩු කාලෙ ඒ පාළුව නම් දැනෙනව ඇති. මොකද මේ හැමෝම ආච්චිගෙ හිතවතුන් නිසා.ළමයින්ට පන්ති නැතිනම් හවස 2.30 වෙද්දි කවුරු හරි කැමැත්තෙන් දීපු දේකුත් අරගෙන ආච්චි ගෙදර යන්නෙ එදා දවසෙ වැඩ අහවර කරල.නාගදීපෙයි - සේරුවාවිලයි හිතේ හැටියට වැඳපුදාගත්තු පිංකමට පස්සෙ එහෙම ගමනක් යන්න ඇගේ හිත ආය පෙරුම් පුරනව.කණ්ණාඩි නොදමා බස් එකක් අඳුරගන්නත් පත්තරයක් බලන්නත් තවම ඒ ඇස්වලට පුළුවන්කම ලැබිල තියෙන්නෙ ජීවිතේ කරපු මේ හැම පිංකමක්ම පලදීලා වෙන්න ඕනෙ.සස්ටජන් ටින් එකක් ... එළවුළු සුප් ටිකක් ... අඩුම තරමෙ ඇඟ් පතේ හයිය ලැබෙන විටමින් පෙත්තක්වත් ගන්න පුළුවන් වෙන විදියට ඉස්සර වගේ මාසෙ අන්තිමට ආච්චිගෙ අතට දීමනාවක් ලැබෙනව නම්...ඊට වැඩිය මොන පිනක්ද.ඉනෝකා පෙරේරා බණ්ඩාරඡායාරූප - සුදම් ගුණසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>08</month>
      <day>21</day>
    </date>
    <link>http://www.silumina.lk/2011/08/21/_art.asp?fn=as1108212</link>
    <topic>සාරධර්ම පිරි සමාජයකට සාර්ථක පෞරුෂ වර්ධන</topic>
    <author>සාකච්ඡා කෙළේ රමණී සුබසිංහ</author>
    <content>සාරධර්ම පිරි සමාජයකට සාර්ථක පෞරුෂ වර්ධනමේ ලෝකයේ මිනිසකු ලෙස උපත ලැබීම ඉතාම දුෂ්කර කරුණක් වන බව බුදුරජාණන් වහන්සේ නිරන්තරයෙන් ම ලෝකයාට අවධාරණය කළහ. ඒ මනුෂ්‍ය ජීවිතය යහපත සඳහා ම යෙදවිය යුතු බව, කුසල් රැස් කිරීම සඳහා ම කැප කළ යුතු බව ද උන්වහන්සේ පෙන්වා දුන්හ.එසේ පින් රැස් කළ යුතු වන්නේ කෙසේ ද යන බව ධම්ම පදයේ පුෂ්ඵ වග්ගයේ එන මතු සඳහන් ගාථා රත්නයෙන් ඉතා අපූරුවට විස්තර කළහ.එනම් දක්ෂ මාලා කරුවකු අනේකවිධ සුවඳින් හා හැඩයෙන් යුතු මල් ගොඩක් ගෙන පාටට, හැඩයට, ප්‍රමාණයට ගැලපෙන ලෙස මල්දමක් අමුණන්නා සේ කුසල් රැස් කළ යුතු බවය. කුසලය නම් හැකියාව ය. දක්ෂ බව ය. කුමක් සඳහා වූ හැකියාව ද? සිතෙහි උපදින්නා වූ නරක සිතුවිලි යටපත් කිරීමට ඇති හැකියාව ය.මිනිස් සන්තානයෙහි නරක විදියට හටගන්නා වූ අපිරිසිදු සිතුවිලි කඩන්න, සොලවන්න, නැති කරන්නට ශක්තිය තිබේ නම් එය කුසලය වන බව අටුවාවේ සඳහන් ය.මේ නරක සිතුවිලි මොනවා ද?ලෝබය, ද්වේශය, මෝහය, මද මාන ඊර්ෂ්‍යාව විසින් ඇති කරන්නා වූ සිතුවිලි ය. මේ සිතුවිලි සමඟ තරග කොට ඒවා ප්‍රහීණ කිරීමට, මර්ධනය කිරීමට කඩා බිඳ දැමීමට කෙනකුට හැකියාව තිබේ නම් ඒ කුසලයයි.ලෝබය දුරු කළ හැකි වන්නේ දීමෙන් හෙවත් පරිත්‍යාගයෙනි. මෛත්‍රී සහගත සිතීමෙන්, ක්‍රියාවෙන් ද්වේශය මර්ධනය කළ යුතු ය. මෝහය නම් මුලාව ය. අවිද්‍යාව ය. නොදැනීම ය. එය නැති කළ හැකි වන්නේ කෙසේ ද? යථාර්ථය අවබෝධ කර ගැනීමෙනි. දහමට අවනත වීමෙන්, ධර්මය ඉගෙනීමෙන් ඒ අවබෝධය, ප්‍රඥාව කරා යාමට පුළුවන.මෙසේ සිතෙහි උපදින්නා වූ නරක සිතුවිලි නැති කරන්නට, නැති කරන්නට, පුද්ගලයා කෙරෙහි ගුණ ධර්ම රාශියක් වර්ධනය වේ. පෞරුෂය සංවර්ධනය සඳහා අවශ්‍ය වන්නේ එසේ වර්ධනය වන ගුණාංගයන් ය. පෞරුෂය සංවර්ධනය කිරීමේ දී පුද්ගලයකු සිය ජීවිතයට ළං කර ගත යුතු ලක්ෂණ රාශියක් ‘කරණීය මෙත්ත සූත්‍රයේ’ සඳහන් ය.“කරණීයමත්ථ කුසලේනයන්තං සන්තං පදං අභිසමෙච්චසක්කෝ උජුච සූජුචසුවචොචස්ස මුදු අනතිමානි”ආදි ලෙස කරණීය මෙත්ත සූත්‍රයේ එන මුල් ගාථා පාඨවලින් පෙන්වා දුන් ගුණාංග පුද්ගලයකු ගේ ජීවිතය සාර්ථක කර ගැනීමට වූ ඉතා වටිනා සුදූපදේශයන් ය.බුදුරජාණන් වහන්සේ දේශනා කොට වදාළ ධර්ම මාර්ගයේ ගමන් ගන්නා පුද්ගලයා ‘සක්කෝ’ ගුණයෙන් යුතු විය යුතු ය. එනම් සියලු කටයුතුවල හැකියාවක් ඇත්තේ විය යුතු ය. තමාට පැවැරෙන වගකීම කවරාකාර ද? එය නිවැරැදිව ඉටු කිරීමට හැකියාව ඇත්තේ විය යුතු ය. මෙලොව, පරලොව ජීවිතයේ දියුණුව අපේක්ෂා කරන පුද්ගලයා තුළ ‘අනේ මට මේ දේ කළ නොහැකි ය’ යන ආකල්පය නැත. ‘මට මේ දේ කරන්නට ශක්තිය තිබෙනවා. කෙසේ හෝ මම එය ඉටු කරනවා’ යන උදාර සිතුවිලි ඔහු දියුණුව කරා ගෙන යයි.‘උජූච සූජුච’ අවංක බව, සෘජු බව ද ජීවිතයට යහපත උදා කරයි. කෙනෙක් මිතුරුකම නිසා, වෛරී සිතුවිලි නිසා, බිය නිසා, මෝඩකම හෙවත් මුලාව නිසා අයුක්තිසහගතව, කටයුතු කරන අවස්ථා තිබීමට පුළුවන. එහෙත් අවංක පුද්ගලයා, ඇද නැති පුද්ගලයා කවර හේතුවක් නිසාවත්, තමාට හෝ සමාජයට අයහපතක් වන ලෙස ක්‍රියා කරන්නේ නැත. හේ ඇද නොවූ සෘජුව කටයුතු කළ හැකි තැනැත්තෙකි.තමන් ගේ වැරැදි නිවැරැදි කරන්නට මඟ පෙන්වන අයට කීකරු වන, එනම් සුවච ගුණයෙන් යුතු පුද්ගලයාට දියුණුව කරා යෑම අපහසු නොවේ.මුදු මොළොක් වචනයෙන්, ක්‍රියාවෙන් යුතු කෙනා සමාජයට පි‍්‍රය ය. සංවරශීලී ය. නිහතමානී බව එනම් අනතිමානී ගුණය ඇති තැනැත්තා ද සමාජයට පි‍්‍රය ය. ඔහු කෙරෙහි ආඩම්බරකම, මානය නැත. තමන්ගේ අඩුපාඩු වසා ගන්නට අනුන් පහත්කොට සලකන්නේ නැත. ගුණ ගරුක ය. ඒ දියුණු වන පුද්ගලයාගේ සුවිශේෂී ගුණාංගයකි.සන්තුස්සක ගුණැති එනම් ලද දෙයින් සතුටු වීමට හැකි පුද්ගලයාට ද දියුණුවේ දොරටුව විවර වේ. ‘මොන තරම් වැඩ කළත් ලැබෙන දේ ප්‍රමාණවත් නොවේ’ යැයි සිතමින් අතෘප්තියෙන් කටයුතු කරන පුද්ගලයාට මොන තරම් සැප සම්පත් ලැබුණත් ප්‍රමාණවත් වන්නේ නැත. ‘තව ටිකක් හෝ ලැබුණා නම්’ යන ආකල්පයෙන් යුතු ඔහුගේ ජීවිතයෙන් සතුට පලා යයි.පහසුවෙන් පෝෂණය කළ හැකි එනම් සුහර ගුණයෙන් යුතු වීම ද දියුණුවේ ලක්ෂණයකි. මේ සමාජයේ බොහෝ දෙනා අතෘප්තිකර ජිවිත ගෙවන්නේ මේ ගුණය නොමැති නිසා ය. එවැනි අය මොන තරම් කෑම බීම තිබුණත්, ඇඳුම් පැලඳුම් ඈ ආදී මොන දේ තිබුණත් පහසුවෙන් සෑහීමට පත්වන්නේ නැත. එය දියුණුවේ නොව පරිහානියේ ලක්ෂණයකි.දකින දකින රූපයට වශී වීම, ශබ්දයට, ගන්ධයට, රසයට, ස්පර්ශයට වශී වීම, ඒ පසුපසම හඹා යෑම කෙනකු ගේ විනාශයට හේතු වේ. යහපත් පුද්ගලයා නම් සන්තින්ද්‍රිය ගුණයෙන් එනම් සන්සුන් ඉඳුරන් ඇති කෙනෙකි. හේ ඇස, කන, නාසය, දිව, ශරීරය යන පසිඳුරන් මනාව පාලනය කර ගනිමින් ජීවත් වේ. ඔහුට ද මෙලොව පරලොව දියුණුව ළඟා කර ගැනීම අපහසු නැත.රාග, ද්වේශ, මෝහ ආදි සිතුවිලි යටපත් කරමින් නුවණැතිව කටයුතු කරන එනම් නිපක ගුණයෙන් යුතු පුද්ගලයා ද, අනුන්ට හිරිහැරයක් කරදරයක් නොවන ලෙස සිය කායික වාචසික ගති පැවතුම් හසුරුවා ගන්නා තැන්පත් ගති ඇති එනම් අප්පගබ්භ ගුණයෙන් යුතු පුද්ගලයා ද දියුණුවට පත් වේ.අප ගේ ජීවිතයට ළඟා කර ගත යුතු වන්නේ මේ ලක්ෂණවලින් යුතු පෞරුෂයන් ය. මවගෙන්, පියාගෙන්, දරුවන්ගෙන් සැදුම්ලත් පවුලක, ගමක, පළාතක, රටක දියුණුව, සාර්ථකත්වය ඇති වන්නේ මෙවැනි ගුණධර්මවලින් යුතු මිනිසුන් සිටී නම් පමණි. වත්මන් සමාජයේ දී, අනාගතයේ දී අපි බලාපොරොත්තු වන්නේ එවැනි මිනිසුන්ගෙන් සැදුම්ලත් සාරධර්ම පිරි සමාජයකි. ඒ බලාපොරොත්තු ඉටු වනවා දැකීමට නම් සමාජයේ මේ පෞරුෂ වර්ධනය කිරීමට සාර්ථක වැඩ පිළිවෙළක් තිබිය යුතු ය. විශේෂයෙන් කුඩා දරුවා ගේ සිටම මේ ගුණ ධර්ම පෝෂණය කිරීමට වැඩිහිටියන් ඇප කැප විය යුතු ය. එහි දී දරුවන් ධර්මානුකූලව හැඩ ගැස්වීමට උනන්දු වනවා සේ ම වැඩිහිටියන් ද ආදර්ශ සම්පන්නව ජීවත් විය යුතු ය.ආයතනික වශයෙන් ද එහි සාමාජිකයන් ගේ මේ පෞරුෂ වර්ධනය කිරීම වැදගත් වේ. සේවකයින් ගේ හැකියාවන් දියුණු කිරීමෙන් ආයතනික දියුණුව ඇති වේ. එයින් ලැබෙන ප්‍රතිලාභ සමානුපාතිකව බෙදී යන්නේ නම් සේවය පිළිබඳ වූ අතෘප්තිකර බව දුරු වේ.තමන් උගත් දෙයින් තමන්ට මෙන් ම සමාජයට ද යහපතක් වන ලෙස කටයුතු කිරීමට දැන් කාලය එළඹ තිබේ.මවුපියන් ගේ ධනයත්, රටේ ධනයත් විනාශ කරමින් අධ්‍යාපනයේ ඉහළ මට්ටමකට ගියත් ඒ දැනුමෙන් ප්‍රයෝජන ගන්නා පිරිස සීමිත බව අපි අත්දැකීමෙන් දනිමු. වටිනා කාලය සොරා ගන්නා, රාජ්‍ය දේපළ සොරා ගන්නා මේ පිරිස් සමස්ත සමාජයටම අනර්ථකාරීය.අප පුරුදු පුහුණු කළ යුතු වන්නේ තමන් ගේ හැකියාවන්ගෙන් උපරීම ප්‍රයෝජන ගෙන තමන්ටත් සමාජයටත් අර්ථවත් වැඩක් කිරීමට ය. ඉවසීමෙන්, කරුණාවෙන්, දයාවෙන් එකිනෙකාට උදව් උපකාර කරමින් ජීවිතය ජීවත් කරවන්නට ය. සර්ව සම්පූර්ණ මිනිසකු විය හැකි වන්නේ එවිටය. මේ ගුණාංග වර්ධනය කර ගැනීමට ධර්මයෙන් ලැබෙන ප්‍රයෝජනය අතිමහත් ය. බුද්ධ දේශිතය පිළිබඳ හැඟීමක් දැනීමක් ඇති පුද්ගලයා ජීවිතයේ සියලු කටයුතු හසුරුවා ගන්නේ ධර්මයට අනුව ය.ඔහු කාලය, ශ්‍රමය හෝ ධනය සොරකම් කරන්නේ නැත. කේලාම් කියා එකිනෙකා බිඳ වන්නේ නැත. සත්‍යම ගරු කරන ඔහු යහපත් ගුණාංගයන් ම වර්ධනය කරන්නේ ය. අයහපත් සිතුවිලි ජීවිතයෙන් බැහැර කරන්නේ ය. තථාගතයන් වහන්සේ බලාපොරොත්තු වූයේ ද එවැනි කුසල් කරන මිනිස් සමාජයකි.අද බෞද්ධ සමාජයේ දානයට, භාවනාවට මුල් තැන දී කටයුතු කරන බව පෙනේ. ඒ ද බොහෝ විට අධ්‍යාත්මික සංවර්ධනයට නොව බාහිර අටෝපයට ය. දන් දුන් පමණින්, භාවනා කළ පමණින් කුසල් රැස් කළා වන්නේ නැත. අප ගේ සන්තානයේ හට ගන්නා වූ නරක සිතුවිලි දමනය කරගනිමින් මෙලොව පරලොව ජීවිතය සාර්ථක කරගන්නට උත්සාහ කළ යුතු ය. ඉලක්කයක් කරා යා හැකි වන්නේ එවිට ය.පෙර පින් තිබු පමණින් ජීවිතයේ සැප විපාක නොදෙන බව අප අවධාරණය කරගත යුතු ය. ඒ පින පාදා ගන්නට උත්සාහ කළ යුතු ය. ජීවිතය ආපස්සට යන්නේ මේ අවබෝධය නොමැතිකම නිසා ය.අප ජීවත්වන මේ බෞද්ධ දේශයම උදාහරණයකට ගන්න. මේ රටේ භූමිකම්පා නැත. ගිනි කඳු නැත. දේශ සීමා අරගල නැත. මහ මුහුදින් වට වුණ, ස්වභාවික සම්පත් සපිරුණු, වැසි දියෙන් පෝෂණය වන සුරක්ෂිත දේශයක් අපට උරුමව තිබේ.මේ රට දියුණු කරන්නට අපට මොනතරම් දේ කළ හැකි ද? ජීවිතයේ අධ්‍යාත්මික සංවර්ධනය ඇති කරගන්නා ගමන් රට වෙනුවෙන්, අනාගතය වෙනුවෙන් මොන තරම් දේ කළ හැකි ද?තමන්ටත්, අනුන්ටත් බරක් නොවන ලෙස සතුට සපිරුණ යහපත් ජීවිතයක් ගෙවීමට ඕනෑම කෙනකුට හැකියාව තිබේ. තථාගතයන් වහන්සේ ඒ සඳහා අපට මාර්ගය පෙන්වා දී තිබේ. බෞද්ධකම නාමයට පමණක් සීමා නොකොට ඒ ධර්ම මාර්ගයේ ගමන් කිරීමට දැන් කාලය එළඹ තිබේ. අවිද්‍යාව, මෝහය දුරු කොට ජීවිතයේ යථාර්ථය අවබෝධ කරන්නට කාලය එළඹ තිබේ.සාකච්ඡා කෙළේ රමණී සුබසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>08</month>
      <day>21</day>
    </date>
    <link>http://www.silumina.lk/2011/08/21/_art.asp?fn=as1108213</link>
    <topic>දළදා මාලිගාව ගැන ඔබ නොදන්නා දේ</topic>
    <author>බුද්ධිකා බ්‍රාහ්මණගේ</author>
    <content>දළදා මාලිගාව ගැන ඔබ නොදන්නා දේසෙංකඩගල රජ මාලිගයේ සී මැදුරු කවුළුවෙන් සක්මන් මළුව දෙස බලා සිටින්නේ ශ්‍රී වීර පරාක්‍රම නරේන්ද්‍රසිංහ රජුගේ අග මෙහෙසිය ප්‍රමිලාවයි. ප්‍රංශ ජාතික සෙනෙවි දස්කොන් ඉක්මන් ගමනින් පිටත්ව යන්නේ රාජ උදහසට ලක්වයි. එදා ප්‍රමිලාවන් බලා උන් ශ්‍රී යහන් කවුළුව අදද සෙංකඩගල දළදා මාළිගයේ දක්නට ලැබෙයි..කලක් දළදා කරඬුව වැඩම කරවූ රාජා හස්තියා තැන්පත් කර ඇත්තේ පැරැණි රජ වාසල් ගොඩනැඟිල්ලෙහි ය. එහි ඉහළ මාලයට පිවිසි විට මේ සිරියහන් කවුළුව දක්නට ලැබෙයි. එහි සිට දළදා මාලිගය දෙස බලන ඕනෑම කෙනෙකුට පත්තිරුප්පුව ඇතුළු දළදා මාලිගය මැනවින් දර්ශනය වේ. එපමණක් නොව නුවරවැව මෙන් ම අවට කඳු වැටි ද මැනවින් දැකගත හැකියි.පියගැට පෙළ නැඟ දළදා මාලිගයට පිවිසෙන වන්දනා කරුවන් ඉන් අනතුරුව පිවිසෙන්නේ බිංගෙයක්” වැනි පිවිසුම් මඟකටයි. අඹරාව නම් වූ එම ස්ථානය පසු කල පසු හමුවන්නේ හේවිසි මණ්ඩපයයි. තේවාවන් අතර හේවිසි වාදනය කරනුයේ මෙහි ය.මෙම හේවිසි මණ්ඩපය ඉදිරිපිට ඇත්තේ පරණ දළදා මාලිගා ගොඩනැගිල්ල ය. වැඩ සිටින මාලිගාව ලෙස හඳුන්වන මෙහි ඇතුළුවීමට අවසර ඇත්තේ මුල් ලිපියෙන් කී පරිදි තේවාව සිදුකරන හාමුදුරුවරුනට හා ඊට රාජකාරිමය වශයෙන් සහභාගි වන පිරිසට පමණි. හේවිසි මණ්ඩපයේ වම් පස ඇති පඩි පෙළ නගින විට හමුවන්නේ ‘දාගැබ් වහන්සේයි’ එහි බුදුන් වහන්සේගේ පාත්‍රා ධාතූන් නිදන්කර ඇතැයි විශ්වාසයක් පවතියි.හේවිසි මණ්ඩපයට ඇතුළුවී දකුණු පසට හැරුණු විට ද පඩිපෙළක් හමුවෙයි. ඉන් නැග යද්දී මුලින් ම හමුවන්නේ ‘පල්ලෙ මාලෙ’ නම් ස්ථානයි. මෙය දළදා මාලිගයේ ඇති එක් බුදු මැදුරකි. ඉපැරැණි කැටයමින් යුතු සඳකඩ පහනකින් අලංකාර වූ පඩි පෙළකින් යුතු මෙම බුදු මැදුරට පිවිසීමේ මඟ සකස්කර තිබේ.දේවේන්ද්‍ර මුලාචාර්යවරයාගේ ගෘහ නිර්මාණශිල්පයට අනුව මෙම ස්ථානය සාදා ඇත්තේ කීර්ති ශ්‍රී රාජසිංහ රජුයි. දළදා මැදුරේ සිතුවම් කර ඇතැයි ප්‍රසිද්ධියට පත් පත්ම වන්දන ගාථාව ඇත්තේ මෙම පල්ලෙ මාලේ ප්‍රධාන දොරටුව ළඟ බිත්තියේ පහළ කොටසෙහි ය. පල්ලේ මාලයේ රාජකාරි සියල්ල සිදු කෙරෙන්නේ ස්වාමීන් වහන්සේ නමකගේ මූලිකත්වයෙනි. මෙම ස්ථානයේ රන් පිළිම වහන්සේ නමක් මෙන් ම, කරඬුවක් ඇතුළේ පළිඟු පිළිමයත් තැන්පත්කර තිබේ. මේ කරඬුව ඓතිහාසික වැදගත්කමින් යුතුයි.දෙල්ගමු රජමහා විහාරයේ සඟවා තිබූ දළදා වහන්සේ විමලධර්මසූරිය රජතුමා විසින් රජවාසලට වැඩම්මවා ඇත්තේ මෙම කරඬුවෙහි බහා ය. පත්තිරුප්පුව දළදා මාලිගයේ ඇති සුවිශේෂී ස්ථානයකි.අතීතයේ රජු මහජනතාව ඇමතීම හා ඇහුන්කන්දීම සිදුකර ඇත්තේ මෙම ස්ථානයෙහි සිට ය. මුලින් විස්තර කළ සිරිමැදුරු කවුළුවෙන් බලන විට පත්තිරුප්පුව මැනවින් දර්ශනය වනවා සේ ම රජු ඒ රජ වාසලේ සිට පත්තිරුප්පුවට පිවිසිය හැකි බිංගෙයක් ද තිබී ඇත. මෙම බිංගෙයි සිට පැමිණි පත්තිරුප්පුවට ප්‍රවේශවූ පඬිපෙළක් අද ද පත්තිරුප්පුවේ වම් කෙළවරෙහි දක්නට ලැබේ.එම පියගැට පෙළ ලීයෙන් තැනූ දොරටුවකින් වසා තිබේ. වත්මනෙහි දළදා මාලිගයේ පොත්ගුල පිහිටා ඇත්තේ මෙම පත්තිරුප්පුව ඇතුළත ය. දළදා මාලිගාවේ තේවාවන් බාරව කටයුතු කරන ස්වාමීන් වහන්සේ නමක් මෙම ස්ථානයෙහි ද නිරතුරුව කටයුතු කරයි. වැඩහිඳින මාලිගයේ තේවාවන්ට සම්බන්ධවන ස්වාමීන් වහන්සේ තිදෙනෙක් නිරතුරුව ම කටයුතු කරති. පල්ලෙමාලේත්, පත්තිරුප්පුවේත් කටයුතු ඉටු කරන ස්වාමීන් වහන්සේ දෙනමක් සමඟ දළදා මාලිගයේ නිතිපතා ස්වාමීන් වහන්සේ පස් නමක් වැඩ වෙසෙති.ඇතුළු විය යුත්තේ හඳුන් කූඩම නමින් හඳුන්වන ආලින්දය පසු කරමිනි. දළදා වහන්සේ වැඩ සිටින්නේ වැඩ හිඳින මාලිගයේ උඩු මහලෙහි ඇති ‘ගඳ කිළිය’ නමින් හඳුන්වන ස්ථානයෙහිය. හඳුන් කූඩ මෙන් ඇතුළු වූවිට මෙම ස්ථානයට පිවිසෙයි. මෙහි එක් පසෙක ‘කත් තියන බරාදෙ’ පිහිටා තිබේ තේවාව ගෙන එන ‘හේම කත්’ තබන්නේ මෙහි ය. ගෙපලුටි බරාදෙ පිහිටා ඇත්තේ කුටියේ වම් පසය. තේවාවට අවශ්‍ය බඩු භාණ්ඩ මෙන් ම කවිකාර මඩුවට අවශ්‍ය තූර්ය භාණ්ඩ මෙහි තැන්පත් කර තිබේ. මෙහි භාරකරු ‘ගෙපලුටි රාලයි’.වැඩහිඳින කුටියට පිටුපස හළු බරාදේ පිහිටා ඇත. දළදා වහන්සේ වැඳ පුදා ගැනීමට පැමිණි රජුගේ ඇතැම් සළු අභරණ ගලවා මෙහි තබා ඇතැයි කියවේ.හඳුන්කූඩමෙන් ඇතුළු වූවිට රන් එළිපත්තක් ඇති දෙරටුවක් පසු කළ යුතුයි. ඒ එළිපත්ත පැනීමට අවසර ඇත්තේ තේවා භාර ස්වාමීන් වහන්ස්ට පමණි. මහරජ්ජුරුවන්ට වුව එතැනින් ඔබ්බට යෑමට අවසර නැති බවයි කියැවෙන්නේ. රජතුමා මේ එළිපත්ත මත තම ඔටුන්න ගලවා තබා දළදා වහන්සේට වැදුම් පිදුම් කළ නිසා වර්තමානයේ ද කිසිවෙකුට මෙම එළිපත්ත පැනීමට අවසර නැත. එසේ ම එම ස්ථානයේ දණ නමා වන්දනා කිරීමට කිසිවෙකුට අවසර තැත්තේ රජු වැදුම් පිදුම් කළේ එම ස්ථානයේ වීම නිසයි.දළදා මාලිගයේ ඇති වටිනාම කරඬුව දළදා කරඬුවයි. දළදා වහන්සේ තැන්පත් කර තිබෙන්නේ කරඬු හතකින් ආවරණය කොටයි.පළමු වන කරඬුව විශාල ය. එහි රන් මාල, ආභරණ පලදවා තිබේ. මැණික් ඔබ්බවන ලද ආභරණ දළදා වහන්සේට පූජා කරන ලද ඒවායි.විමල ධර්මසූරිය රජු විසින් පූජා කර ඇති මෙම පළමු කරඬුව විශාල බරකින් යුතු බව පැවසේ. පළමු කරඬුව ඉවත් කළ පසු හමුවන දෙවැනි කරඬුව ඇතුළත වටිනා කෞතුක වස්තු රාශිය තැන්පත් කර ඇතැයි සඳහන් වේ. ඒ අතර රන්පත් සමූහයක් තැන්පත් ව තිබේ. ඒවායේ ධම්මචක්ක පවත්වන සූත්‍රය පාතිමොක්ඛය වැනි ධර්ම පාඨ ඇතුළත් වේ. එය බුරුම රටින් පරිත්‍යාග කරන ලද්දකි.තුන්වැනි කරඬුවට ඉවත් කළ විට හමුවන්නේ රනින් කළ හතර වැනි කරඬුවයි. එහි ඔබ්බවා ඇති ඉතා වටිනා ගල් බව ද සඳහන් වේ. එම කරඬුව ඉවත් කිරීමට නම් මල්වතු මහා විහාරයේ මහ නාහිමි වඩම්මවා ගත යුතු වෙයි. එහි යතුර ඇත්තේ උන්වහන්සේ ළඟ. ‘මල්වතු කරඬුව‘ ඉවත් කළ පසු හමුවන පස් වැනි කරඬුව ඇහැලේපොල මහ අධිකාරම් විසින් පූජා කරන ලද්දක් බව සඳහන් වෙයි. මෙහි යතුර ඇත්තේ අස්ගිරි මහ නාහිමි බාරයේයි. අස්ගිරි කරඬුව ලෙස ද එය හඳුන්වයි. මින් පසුව හමුවන හයවන කරඬුව අසල හේමමාලා සහ දන්ත කුමරු දළඳා වහන්සේ වඩම්මවා ගෙන ආ කරඬුව ද තැන්පත්කර තිබේ.හත්වැනි කරඬුව අඟල් හතරක් පමණ උඩු කරඬුවකි. බුරුම රටින් පූජා කරන ලද්දක් වන එහි දළදා වහන්සේ තැන්පත් කර තිබේ. මෙම කරඬුවලට වම් පසින් පෙරහර කරඬුව තැන්පත් කර තිබෙනු දක්නට ලැබෙයි. පසුගියදා මහ පෙරහරේ නැඳුන්ගමුවේ රාජා ඇතා විසින් වඩම්ම වනු ලැබුවේ මෙම කරඬුවයි. 1953 වසරේ කීර්ති ශ්‍රී රාජසිංහ රජු විසින් දළදා පෙරහර වෙනුවෙන් පූජා කරන ලද මෙම කරඬුව වටා අලංකාර කිරීමට යොදාගෙන ඇත්තේ ඒ රජුගේ අගමෙහෙසියගේ මාල පලඳනාවයි.දළදා මාලිගයට අයත් ස්ථාන අතර මාලිගා භූමිය ඇතුළත මෙන් ම මහනුවර නගරයේ සහ මධ්‍යම පළාත පුරා පැතිරුණු ස්ථාන බොහොමයක් ම වෙයි.නුවර වැව ආසන්නයේ ම පිහිටා ඇත්තේ රජුගේ ‘උල්පැන්ගෙයයි’ රජු ස්නාන කටයුතු කර ඇත්තේ මෙහියි. එකල එය භාරව රාජකාරි කර ඇත්තේ ‘දියවඩන නිලමේ’ තුමායි. නුවර වැව අද්දර අදද ඒ උල්පැන්ගෙය වෙයි.වත්මනෙහි දළදා සමිඳුන්ගේ ගිහි භාරකරුවාවන්නේ දියවඩන නිලමේ තුමායි. වර්තමානයෙහි එම ධූරය දරනුයේ නිලංග දෑල මහතායි. දියවඩන නිලමෙගේ කාර්යාලයෙන් පිට වූ පසු නැවතත් පිවිසෙන්නේ හේවිසි මණ්ඩපය වෙතයි. මාලිගාවෙන් පිටවීමට නම් නැවතත් අඹරාව දිගේ විත් පියගැට පෙළ බැසිය යුතුයි. එහි අවසානයේ ඇති යකඩ ගේට්ටුව පසුකර ගිය විට නැවතත් දිය අගල හමුවෙයි.දිය අගලෙහි පොරි කමින් මාළු තරගයක යෙදී සිටිති. වාළුකා බැම්ම මත නෙක් පැහැ පරවියන් ලැසිගමනින් ඇවිද යන්නේ සොඳුරු දසුනක් මවමිනි.බුද්ධිකා බ්‍රාහ්මණගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>08</month>
      <day>21</day>
    </date>
    <link>http://www.silumina.lk/2011/08/21/_art.asp?fn=as1108214</link>
    <topic>අම්මා මරණ මංචකයේදී කියු වචන ඇහුණෙ නෑ මට ඒක හරිම දුකක්</topic>
    <author>උපාලි සමරසිංහ</author>
    <content>අම්මා මරණ මංචකයේදී කියු වචන ඇහුණෙ නෑ මට ඒක හරිම දුකක්මහා සිනමාකරු ආචාර්ය ලෙස්ටර් ජේම්ස් පීරිස්සිංහල සිනමාවේ අසහාය නිර්මාණශීලි පීතෘවරයා කවුරුන්දැයි කෙනෙකු මගෙන් ඇසුවහොත් මගේ නිසැක පිළිතුර වන්නේ ආචාර්ය ලෙස්ටර් ජේම්ස් පීරිස් යන්නය. ලෙස්ටර්ට දූ පුතුන් නැත. එහෙත් ලාංකේය මහ පොළොවට “සිනමාවේදී” යන පෙළපත් නාමය ලබාදුන් මහ පිරිසක් ඔහු විසින් තනවා තිබේ.එතෙක් දකුණු ඉන්දියානු මුද්‍රාවේ සිරවී සිටි චිත්‍රාගාරවලින් ඔබ්බට නොගිය සිංහල සිනමාව සාමාන්‍ය ගැමියන් අතරට ගෙන ගොස් ලෝක පූජිත කෙළේ එතුමාය. ‘රේඛාවේ’ සිට ‘අම්මාවරුනේ’ දක්වා චිත්‍රපටි 20 ක් පමණ ඔහු නිර්මාණය කළේය. ඒ වෙනුවෙන් දේශයේ මතු නොව විදේශ සම්මාන දහසින් බැඳි පියලිවලින් එතුමා ඇගැයිණි.එතුමා නිසා නොනැඟුණු සිංහල සිනමාවක්වත්, සිනමා විචාරයක්වත් එසේත් නොමැතිනම් කිසියම් සිනමා සාහිත්‍යයක්වත් නැත. අප රටේ මහා සිනමාකරුවා මෙන්ම ආසියාවේ මහා සිනමාකරුවන් අතර ද විරාජමාන ආචාර්ය පීරිස් තමා මේ තැනට ඔසවාලු යෝධ ශක්තිය තම මෑණියන්ගේ සෙනෙහස බව මට කීවේය.අද ජීවිතයේ සන්ධ්‍යා භාගයේ දිවි ගෙවන 92 හැවිරිදි මේ අපූරු මිනිසා තම අම්මා පිළිබඳ මතකය මෙසේ සිහිපත් කරයි.මගෙ මෑණියන් ඈන් ගර්ඩ්රූඩ් විනිප්‍රෙඩ් ජයසූරිය. මොරටුවේ කෙනෙක්. පියා මීගමුවේ කුරුකුලසූරිය පරම්පරාවෙ. අම්මගෙ තාත්තා ජයසූරිය රයිගම් කෝරළයේ මුහන්දිරම. මගෙ පියා ජේම්ස් ප්‍රැන්සිස් මහා බ්‍රිතාන්‍යයේ ස්කොට්ලන්තයේ උගත් වෛද්‍යවරයෙක්. මොරටුව - මීගමුව කියන ගම් දෙකම කතෝලික බහුතරයක් වෙසෙන ප්‍රදේශ නිසා කතෝලිකත්වය බොහොම ගැඹුරට අපෙ පවුලෙ තිබුණා. මං උපන්නෙ 1919 අපේ‍්‍රල් 5 වැනිදා. දෙහිවලදී සීයාගේ සුවිසල් නිවසෙ. දැන් දෙහිවල ශුද්ධ වූ පවුලෙ කන්‍යාරාමය කියන පාසලට යාබද අක්කර 2 ක පමණ භූමි භාගයක් මුහුදට ඉතාම කිට්ටුව මේ මහ නිවෙස තිබුණෙ. ඒ ඉඩමෙම කොටසක් තමයි පසුව ස්කෝලෙටත් වෙන්වුණේ.අපෙ පවුලෙ දරුවො හතර දෙනෙක්. මගෙ අක්කා එරිකා. දෙවැන්නා මං. තුන්වැනිව අයිවන් සේන්ට් එල්මෝ පීරිස්. එයා තමයි මේ පවුලෙ ලොකුම කලාකාරයා. මං නොවේ. හොඳ චිත්‍ර ශිල්පියෙක්. පින්තාරුකරුවෙක්. බාලයා එම්මානුවෙල් ජෝෂප් නොයෙල් පීරිස්. රත්මලාන අහස් යාත්‍රාංගනයේ ඉංජිනේරුවෙක්. අන්තිම කාලෙ ඒකෙම ලොක්කා වෙලාත් හිටියා. අප කොයිතරම් ප්‍රබල කතෝලික පවුලක් ද කියන්නෙ ගෙදරදිවත් පිටතදිවත් අපේ ගෙදර කිසිවෙක් සිංහල වචනයක්වත් කතා කෙළේ නෑ. සිංහල පොතක් පත්‍රයක් කියැවුයේ නෑ. සිංහල නාට්‍යයක් සිංහල ගීතයක් ඇසුවේත් නෑ. ඒත් පුදුමය කියන්නේ අපේ මේ මහ ගෙදර සිංහල කතා කරන එක්කෙනෙක් හිටියා. ඒ මගෙ ආච්චි අම්මා. තාත්තගෙ අම්මා. ඒ දෙහිවල සුවිසල් නිවෙස ගොඩනැඟු මගෙ සීයා පිලිප් ප්‍රැන්සිස්ගේ බිරිඳයි. සියල්ලෝ යුරෝපීය ඇඳුම් ඇඳ පැළඳ සිටියත් ගෙදර උදවිය අතර ඇය විතරයි රෙද්දය හැට්ටය ඇන්දෙ. අපෙ තාත්තා කතෝලික සිරිත්වලට පටහැනි සමහර දේ කළා. උපන් වේලාව අනුව දරුවන්ට කේන්දර හදන එක එහෙම එකක්. ඒත් තාත්තාට ඒ පුරුද්ද ආවේ බෞද්ධ සම්ප්‍රදායකින් නොවේ. අශ්ව රේස්වලට ඔට්ටු අල්ලලයි. අශ්වයන්ගේ තත්කාල හඳහන් හැදුවා. තාත්තා අශ්වයන් දුවන වේලාව ගණනය කරලා ඔට්ටුත් අල්ලනවා. ඒත් කවරදාවත් දිනුවේ නම් නෑ. ඒ ගැන අම්මා හරි ආච්චි හරි බනින වෙලාවට තාත්තා කීවෙ මේ රේස් එකක්වත් වෙලාවට පටන් නොගැනීම නිසා වැරැදුණු බවයි.අශ්ව රේස් ඔට්ටු අල්ලන අපේ තාත්තාට රෙදි හැට්ට අඳින අපෙ ආච්චි සිංහලෙන් බැණ වදිනකොට තාත්තා ආච්චි ඉදිරියේ බැගෑපත් වෙනවා. මේක දරුවන් වන අපට ලැබුණු මහ විනෝදයක්.මගෙ පුංචි කාලෙ අම්මා කේන්දරේ බැලෙව්වා. බොරැල්ලේ ක්ලිෆඩ් පෙරේරා නම් මහ පුදුම දෛවඥයෙක් හිටියා. එතුමා කියා තිබුණේ මේ හඳහනේ හිමිකරු කවරදා හෝ සිනමාකරුවෙකු වන බවයි. එදා සිනමාවක් නොතිබුණු රටක සිනමාකරුවකු ගැන මෙහෙම සිහිපත් කළේ මොන විදියට ද කියලා හිතාගන්න අමාරුයි. මේ දවස්වල කොළඹ එච්. ඩබ්ලිව්. කේව් සමාගමේ ප්‍රදර්ශනාගාරවල “කොඩැක්ස්කෝප්” නම් කුඩා යන්ත්‍ර විශේෂයක් විකුණලා තියෙනවා. ඒ කියන්නෙ කොඩැක් සමාගම නිෂ්පාදනය කළ මිලි මීටර් 8 චිත්‍රපට නැරැඹිය හැකි අතින් කරකවන ප්‍රක්ෂේපණ යන්ත්‍රයක්. මා එම යන්ත්‍රය අම්මා තාත්තාගෙන් ඉල්ලා සිටියා ද මතක නෑ. එහෙත් අම්මාගේ ඉල්ලීමට මේ යන්ත්‍රයක් තාත්තා ගෙදර ගෙනාවා. මං මුලින්ම චාලි චැප්ලින් චිත්‍රපට බැලුවෙ මේ යන්ත්‍රයෙන්.හොඳට කවලා පොවලා අන්දවලා අම්මා මුලින්ම මාව අකුරට යැව්වෙ දෙහිවල ශාන්ත මේරි ප්‍රාථමික පාසලට. පසුකාලීනව දෙහිවල ශුද්ධ වූ පවුලෙ කන්‍යාරාමය වෙන්නෙත් ඒතමයි. ඊළඟට ටිකක් ලොකු වෙනකොට මාවත් අයිවන් මල්ලිවත් අම්මා ඇතුළු කළේ බම්බලපිටියේ ශාන්ත පීතර විද්‍යාලයයට. දෙහිවල සිට සැතැපුම් දෙකක් විතර මේ දුර මං මුලින්ම ගියේ රික්ෂෝවෙන්. ඊටත් පස්සෙ ඊබට් සිල්වා බස්වල ගියා මතකයි.ඉස්කෝලෙදි මං හරිම අහිංසක ළමයෙක්. ඉගෙන ගන්ඩ අදක්ෂ නෑ. ඉස්කෝලෙ විවේක පරිච්ඡේදවල පංති නායකයො කළේ ළමුන් අතර මල්ලවපොර ඇති කිරීම. පොල් අඩිවලින් නම් කරන දෙදෙනා ගහගන්ඩ ඕනෑ. සමහරු මේකට අහුවෙයි කියලා ඉස්කෝලෙ එන්නෙත් නැති වෙලාවන් තියෙනවා. ගෙදරටවත් ගුරුවරුන්ටත් මේ ගැන කියන්න බෑ. ගුරුවරු මේවා පංතිවල සිද්ධවෙන බව දන්නවා. ඒත් නොදන්නවා වගේ ඉන්නවා. මාත් ඉතින්! මේ පොල් අඩි ගහගැහිල්ලට වැටුණා. හොඳට ගුටි කාලත් තියෙනවා. ගහගෙනත් තියෙනවා. ඒවයෙ සලකුණු ගෙදර එන විට තිබුණත් අම්මා මේ ගැන ඇහුවාම කියන්නෙ නෑ.මට පවුලෙ සාමාජිකයන් අතරින් වඩාත්ම සමීප අයිවන්. එදා ශාන්ත පීතර විදුහලේ අධිපති පීටර්පිල්ලෙ පියතුමා මගෙ ජීවිතය දිහා බලලා පූජකවරයෙක් වෙන්ඩ හොඳයි කීවා. ඒ සඳහා කැමැතිනම් අධ්‍යාපනයට බෙල්ජියමට යවන්නත් එතුමා සූදානම් බව කීවා. ඒත් අම්මත් මාත් දෙන්නාම ඊට කැමැති වුණේ නෑ. අපේ ජීවිත කලාව පැත්තට නැඹුරු වෙමින් තිබුණේ. මගෙ හිත ඇදී ගියෙ සාහිත්‍යයට. සංගීතයට. සිනමාවට. අයිවන් කැමැත්ත පළ කළේ චිත්‍ර කලාවට.මට මතකයි අම්මයි තාත්තයි එක්ක වැල්ලවත්තෙ ප්ලාසා පංචිකාවත්තෙ කැපිටෝල් යන සිනමාහල් පසුකාලීනව ඇතිවනකොට අපි ඒවායේ චිත්‍රපටි බලන්ඩ යනවා. අම්මා ළඟ අමුතු සෞන්දර්ය හැඟීම් තිබුණෙ නෑ. ඒත් ඇය ගෙදරදි පියානෝ වාදනය කළා. ඇයට තාත්තා එංගලන්තයෙන් ඇණවුම් කොට පියානෝලාවක් ගෙනැවිත් දී තිබුණා.(ර්‍ථධ්ඒව්ර්‍ණඹ්ඒ යනු ඇතැම් සංගීත ඛණ්ඩ ඉබේ වාදනය වන යම් යාන්ත්‍රික ක්‍රියාකාරිත්වයක් ඇති තූර්ය භාණ්ඩයකි) එහෙත් මට මේක වාදනය කරන්ඩ අම්මා තහනම් කැර තිබුණා. ඒකට හේතුව ඒක ස්ත්‍රී තූර්ය භාණ්ඩයක් ලෙස නම් කිරීමයි. අම්මා විසින්ම පුරුෂ තූර්ය භාණ්ඩයක් ලෙස නම් කළ වයලීනයට මගෙ අත හුරු කිරීමට ඇය වෑයම් කළා. ඒ නිසාම අම්මා රිචඩ් ටාගන් නමැති ඩෙන්මාර්ක් ජාතික ගුරුවරයෙක් ළඟට මා යැව්වා. ඒත් වයලීන වාදනය මා පි‍්‍රය කළේ නෑ.මං ගුරුවරයාට නොපෙනෙන්ට ඒකෙ තත් එක එක හොරෙන් බිඳ දැම්මා. ගුරුවරයා කළේ ආයිත් තත් යොදමින් විභාග දෙකක් සමත් වන තුරුම වයලීන් වාදනය ඉගැන්වීම. අන්තිමේදී වයලීන පංතියෙ සිටි රූමත්ම ශිෂ්‍යාව විවාහ කරගෙන ගුරුවරයා ගම හැරදා ගියා. මගේ පළමුවැනි සංගීත පාඩම ඉවර වුණා. අම්මා නැවත සංගීතය ඉගෙන ගන්ඩ මාව ගොරෝසු ගති පැවතුම් තියෙන සිල්වා මහත්මිය ළඟට යැව්වා. වැරැදි ස්වරයක් වාදනය වූ ගමන් ඇඟිලි පුරුක්වලට අඩිකෝදුවකින් ඈ පහර දෙනවා. ඒ වතාවෙ නම් අම්මා සංවේදී වෙලා මගෙ කතාවට සංගීත පන්තිය නවතා දැම්මා. අපෙ පවුලෙ අම්මා සැරයි. තාත්තා කවරදාවත් අපට දඬුවම් කරලා නෑ.දෙවැනි ලෝක සංග්‍රාමය කාලේ අපේ රටේ මිනිස්සු බජිරි වගේ දේවල් කද්දිත් අම්මා පිරිමහගෙන අපට හාල් කැඳ හරි දුන්නා. අපේ‍්‍රල් 05 දා කොළඹට බෝම්බයක් වැටුණු වෙලාවෙ මං හිටියෙ ඇඳෙන් බහින්නවත් බැරිව පැපොල් රෝගය හැදිලා. අම්මා මා ළඟින් හෙල්ලුණේ නෑ. මගෙ සහෝදර සහෝදරියන් හැමෝම නිවසින් බැහැරට ගෙන ගියත් අම්මාත් තාත්තාත් එදා මා සමඟ නිවසේ රැඳී හිටියා. කොහොම වුණත් රසවත් මතකයක් තියෙනවා. රීගල් සිනමාහල ස්ථාවර වුණේ දෙවැනි ලෝක සංග්‍රාමය නිසයි.හේතුව එය තනන්නට වැය කළ විශාල මුදල නිසා ශාලාව ඉදිකළ කොන්ත්‍රාත්තුව ලබාගත් වෝකර් සමාගමට සර් ගාඩිනර් ණය වුණා. මේ නිසා ශාලාවෙ දිනපතා ආදායම, වෝකර්ස් සමාගමට ගෙව්වා. යුද්ධය වෙනුවෙන් මෙරටට පැමිණි බ්‍රිතාන්‍ය සෙබළුනට තිබුණු එකම විනෝදාංශය චිත්‍රපට නැරැඹීම විතරයි. ඒ සඳහා තිබුණු හොඳම තැන රීගල් සිනමා ශාලාව. ඒ දවස්වල විශාල ආදායමක් උපයා ගැනීමට රීගල් සිනමා ශාලාවට හැකි වුණා.සාමාන්‍ය තරුණ වියට එළැඹෙද්දි අපේ ජීවිතවලට එළිදහරක් වුණේ ලයනල් වෙන්ඩ්ට්. බටහිර සංගීතය පිළිබඳ පුහුණුවක් තිබුණත් ඔහු වඩාත් නැඹුරු වුණේ ඡායාරූප ශිල්පයට. අයිවන් මේ රසවතා සමඟ කිට්ටු වුණා. ජෝර්ජ් කීට්, ජස්ටින් දැරණියගල, හැරී පීරිස්, ජෙෆ්රි බීලිං වැනි අයත් සමඟ (43) කණ්ඩායම කිට්ටුවෙන් මටත් ඇසුරු කරන්ඩ ලැබුණා. අම්මා අපට නිදහස දීලා උපේක්ෂාවෙන් බලා සිටියා.මේ අතර ලේක්හවුසියේ රිපෝටර් තනතුරක් සඳහා ඇබෑර්තුවක් තිබුණා. මේකට බොහෝ දෙනා ඉල්ලුම් කළත් අන්තිමට කැඳෙව්වෙ දෙන්නෙක් විතරයි. මාවයි ෆෙ‍්‍රඩ් සිල්වා නමැති අපෙ පවුලෙ කිට්ටුවන්තයෙක්. ඩී. ආර්. විජේවර්ධන මහත්තයා අප දෙදෙනා සමඟ කතා කරලා ෆෙ‍්‍රඩ් සිල්වාව තෝරාගත්ත. පසුකාලීනව එතුමා ‘ඩේලිනිවුස්’ පත්තරේ කර්තෘත් වෙලා හිටියා. අම්මා එදා කීවා පුතේ නුඹේ ගමන ඕක නොවේ. ඒකයි නොතේරුණේ කියලා. ඇත්තටම එහෙම නොවුණු එක ගැන මට දැන් සතුටුයි.මල්ලි අයිවන්ට තරමක මන්ද මානසික තත්ත්වයක් තිබුණත් එයා දක්ෂයි. එයා එංගලන්තෙ චිත්‍ර කලාව හදාරන්න ශිෂ්‍යත්වයට යවන වෙලාවෙ අම්මා කීවා පුතේ ඔයත් මාස 6 කටවත් මල්ලිගෙ තනියට යන්න කියලා. එහෙ ගියාම මට නැවත හිතුණා පත්තරකාරයෙක් වෙන්ඩ. මං ටයිම්ස් පත්තරේට සම්බන්ධ වුණා. ‘වික්ටෝර්’ හෝල් එකේ විශාල ප්‍රසංගයක් ‘කවර්’ කරන්ඩ මටයි සිදුවුණේ. එතැනදි මට මතක නෑ ඒ ශිල්පියා ගැන. ඔහු ඉතාලි බසින් හා හින්දි බසින් ගීත කිහිපයක් කියලා සිංහල සින්දුවකුත් කීවා. ‘ඕලු පිපිලා’ ගීතය. මට ඒ ගීතය ඇහුවාම තමයි සුනිල් ශාන්තයන් ගැන හොඳින්ම වැටහුණේ.මට ආර්ථිකය හා රස්සාව හරි ගිය නිසා මං අම්මට කියලා එහිම නැවතුණා. චිත්‍රපට හැදීමේ පිස්සුව මා තුළ තවත් නැඟී සිටියේ වෙන්ඩ්ට්ගේ ඡායාරූපත් බලලා ලබපු හැඟීමෙන්. මං එංගලන්තයේදීඉධතඪතධඨභර (ආත්මභාෂණය) හාජ්චපඥඹඥතත බධ ජඩඪතඤ ඩධධඤ (ළමා වියට ආයුබෝවන්) කෙටි චිත්‍රපට කළා.මේ අතර මට රජයේ චිත්‍රපට අංශයෙන් ආරාධනා ලැබුණා මෙහි එන්නට. මෙහිදී රැල්ෆ් කීත් මහත්මයා සමඟ වැඩ කරලා තමයි මා තවත් ශක්තිමත් වුණේ. සුනිල් ශාන්ත ගැන ආදරයෙන් හිටි මා ලංකාවට ඇවිත් හොඳ චිත්‍රපටියක් හදන්න සුනිල් ශාන්ත සොයා ගියා. එතුමා ඒ වෙලාවෙ හිටියෙ රේඩියෝ රෙපයාර් කරමින් තමන්ගෙ ගෙදර. මා මගේ අදහස කියු ගමන් ඔය කබල් සිංහල සිනමාවට මා දායක කරගන්ඩ එපා” කියලා මාව ප්‍රතික්ෂේප කළා. පස්සෙ මර්සලින් ජයකොඩි පියතුමත් සමඟ නැවතත් ගියාම එතුමා කොන්දේසි දෙකක් දැම්මා. එහෙනම් ස්වාමි ගීත ලියන්ඩ ඕනෑ. ඒ වගේම ස්වාමි මේ ගැන වග කියන්ඩත් ඕනෑ කියලා. “රේඛාව“ට සුන්දර ගීත සමුච්චයක් ලැබුණේ මේ නිසයි.‘රේඛාව‘ හැදුවායින් පස්සෙ මට ගල් ගහන්නත් මල් පුදන්නත් දෙඅංශයම ඇතිවුණා. ඒ වෙලාවෙත් අම්මගෙ සෙනෙහස මට යෝධ ශක්තියක්. තාත්තනම් “රේඛාව“ බැලුවා. අම්මා බැලුව ද මතක නෑ. අම්මා ‘සංදේශය’ නම් බැලුවා. වාණිජ චිත්‍රපට කරන්ඩ හරිම ලේසියි. මට හිතෙන්නෙ චිත්‍රපට රීල් 123 ක් විතර ප්‍රදර්ශනය කළා.අප කතෝලික පසුබිමේ අය නිසා මස්මාංශ ඉවීම අපට වරදක් ලෙස දැනුණේ නෑ. අම්මා රහට මේවා හදලා දුන්නා. රේඛාව චිත්‍රපටයේ වඳුරකු නටවන අහිගුණ්ඨික මනුස්සයෙක් ඉන්නවා. මේ රූගත කිරීම්වල හැම දවසකම අර මනුස්සයාට අරක්කු බෝතලයක් හා වඳුරාට අරක්කු බෝතල බාගයක් මට දෙන්ඩ සිදුවුණා. සමහරදාට පිස්සු නටන මේ වඳුරා බොහෝ දෙනකුව සපා කෑවා. සපා නොකෑවේ මාත් කැමරා ශිල්පි විලී බ්ලොක් මහත්මයත් විතරයි. ‘සංදේශය’ චිත්‍රපටයේ ‘ෂූටිං’ තිබුණේ 1960 විතර රත්නපුර හපුතලේ මාර්ගයෙ පිහිටි බෙලිහුල්ඔය ප්‍රදේශයේ. කූඩැල්ලන්ගෙන් පුදුම කරදරයක්. සීතල නිසා හා වැස්ස නිසා කරදරත් වුණා. කට්ටියට අවශ්‍ය මත්පැන් ප්‍රශ්නයට මං බලපත්‍රයක් පවා අරගත්තා.මේවා කියන විට අම්මට හොඳටම හිනා. අම්මා අපේ විවාහ කටයුතුවලට පුදුමාකාර නිදහසක් දුන්නා. සුමිත්‍රා මට හමුවුණේ ප්‍රංශයේදී. අපේ හමුවීමටත් අම්මගෙ ආශිර්වාදය ලැබුණා.‘ගොළු හදවත’ අතිශය ජනපි‍්‍රය වුණාට පස්සෙ මට සිලෝන් තියටර්ස් සමාගමේ ඊළඟ චිත්‍රපටියත් හිමි වුණා. ඒ ‘අක්කර පහ’ චිත්‍රපටයයි. මේ චිත්‍රපටය සඳහා නළු නිළියන් තෝරාගෙන අවශ්‍ය වුණාම මගේ ගෙදර ආලින්දයේ මා හමුවීමට පැයක් පමණ බලා සිටි කඩවසම් තරුණයෙක් ඇවිත් මට මෙහෙම කීවා.මගේ එකම ආසාව පොලිස් ඉන්ස්පැක්ටර් කෙනෙක් වීම. ඒත් ඊට පෙර මම ඔබතුමාගේ චිත්‍රපටියක චරිතයක් ඉල්ලගන්ඩයි ආවෙ... ඒ තරුණයා කීවා, ඔහුගේ නම විජය කුමාරතුංග. තව ටිකක් ඉස්සරදි හමුවුණානම් මමයි විජය හඳුන්වා දෙන්නෙ. ඒත් විජයට ඒ වසරෙම 1969 “හන්තානෙ කතාව“ ලැබිලා තිබුණු බව පසුව මට දැනගන්ඩ ලැබුණා.‘නිධානය’ තමයි මගේ හොඳම චිත්‍රපටය. විචාරකයන් කීවෙත් ඔය ටිකයි. මට බැන්නෙ ජී. බී. සේනානායක විතරයි. පිටු කීපයක තරමක් දුර්වල කෙටිකතාවක වස්තු බීජයෙන් මා චිත්‍රපටිය හැදුවෙ. අම්මා නැති වෙච්ච වෙලාව වගේම ‘නිධානය’ නෙගටිව් පටය විදේශීය සංරක්ෂණාගාරයක තිබී පුළුස්සා දමා තිබුණු වෙලාව තමයි මා වඩාත් කම්පනය කළේ. ගම්පෙරළිය චිත්‍රපටය නම් මා බේරා ගත්තා.මගෙ අම්මා කතෝලික කාන්තාවක් නිසා ඇගෙ ගති ලක්ෂණ කිසිම චිත්‍රපටියක චරිතයකට ගොනු කරන්න මට ලැබුණෙ නෑ. මා සාහිත්‍යය ඉගෙන ගත්තෙ සිංහල නවතාවෙන්. මා චිත්‍රපට තැනුවෙ සිංහල බෞද්ධ සංස්කෘතියත් එක්ක. ඇය මා ළඟත් ටික කලක් හිටියා. අන්තිම කාලෙ ඇය හිටියෙ බාල මල්ලි ළඟ. මාස හත අටක් අංශභාග රෝගයෙන් හිටියා. ඒ වෙලාවෙ බලන්ඩ ගියාම ඈ මගේ අත් අල්ලාගෙන මොනවාදෝ කියන්ඩ තොල් මැතුරුවා. මට ඒක ඇහුණෙ නෑ. ඒ වචන අහගන්ඩ බැරිවුණු පශ්චාත්තාපය මට හැමදාම තියනවා.දෙහිවල මහ ඉඩමේ කොන්වන්ට් එකට කොටසක් ගියාම ඉතිරි පර්චස් 95 න් පර්චස් 25 ක් මට දෙන්ඩ ඈ කල්පනා කළා. මල්ලිගෙ විරුද්ධත්වය නිසා ඒක කෙරුණේ නෑ. ඒ ගැන ඇය දුකින් හිටියෙ. ගාමිණිගේ තාත්තත් මගේ තාත්තත් යාළුවො. එයාගෙ තාත්තට ටැක්සි පවා තිබුණා. පසුකාලීනව ගාමිණි අපේ හොඳම යාළුවෙක් වුණා.ගාමිණි රඟපෑමෙන් තරමක් ඉවත්ව ඉන්නා විට මා සවිමන් කබලාන චරිතෙට ඔහුව ‘යුගාන්තය’ට ගන්ඩ කල්පනා කළා. මා ටැලිෆෝන් කරලා ඇහුවාම පත්තරවලට කියන්ඩ ද ඔබ එනවා කියලා දාන්ඩ ද කීවම ඔහු කීවේ පොල්ගෙඩි අකුරින් දාන්ඩ මා එනවාමයි කියලයි.අම්මගෙ තිබුණු ඉවසීම මා ළඟත් තිබුණා. මා ඉවසීමෙන් සංයමයෙන් චිත්‍රපටි 20 ක් විතර හැදුවා. මා චිත්‍රපට අධ්‍යක්ෂණයෙන් ඉවත් වුණත් දෙමළ චිත්‍රපටයක් හදන්ඩ පොඩි කල්පනාවක් තියෙනවා. අම්මගෙ නොසිඳෙන දිරිය ශක්තිය නිසා මට ඒ විදියට හිතෙනවා ඇති. ඒත් දැන් හොඳටම අමාරුයි. ‘අම්මාවරුනේ’ හදද්දිත් විශාල ගල් තලාවක් මත ෂූටිං කරන දර්ශන ගන්ඩ ගලට නඟින්ඩ බැරිව ඉන්දැද්දි කට්ටිය තමයි මාව උස්සගෙන ගලට නැංගේ. (ඒ පිරිස ලෙස්ටර් කුරුල්ලකු මෙන් සැහැල්ලුවෙන් ඔසවාගෙන ගලට නැඟි බව පසුව පවසා තිබේ)මගෙ අම්මා මට යෝධ ශක්තියක් වුණා. ඇය මරණ මංචකයේදී කියන්ඩ ගිය වචන ටික මට ඇහුණේ නෑ. ඒක මට දුකක්. මට නැවතත් කියන්න තියෙන්නෙ එච්චරයි.උපාලි සමරසිංහඡායා ලලිත් සී. ගමගේකර්තෘට ලියන්න | මුද්‍රණය සඳහා</content>
  </post></root>