<?xml version="1.0" encoding="UTF-8" standalone="no"?><root><post>
    <category>NEWSPAPER</category>
    <date>
      <year>2012</year>
      <month>07</month>
      <day>22</day>
    </date>
    <link>http://www.silumina.lk/2012/07/22/_art.asp?fn=af1207225</link>
    <topic>ආශ්චර්යයේ අරුණැල්ලෙන් පිබිදෙන මඩකළපුව</topic>
    <author>දයා ඩී. ෆොන්සේකා</author>
    <content>මඩකළපුව දියුණුවට රුපියල් මිලියන 55000 ක්මීට වසර ගණනාවකට පෙර ත්‍රස්තවාදයේ කුරිරු හස්තයට මිරිකී පීඩා විඳි මඩකළපුව දිස්ත්‍රික්කයේ ජනතාව අද නිදහසේ හුස්ම හෙළන අයුරුත් සතුටු සිනාවෙන් මුව සරසාගෙන සිය දෛනික කටයුතුවල යෙදෙන අයුරුත් පසුගියදා එහි සංචාරය කළ අපට හොඳින් දැකගන්නට හැකි විය.එදා යුද සමයේ පුරන්ව තිබුණු මඩකළපුව කෙත්වතු හරිත වර්ණයෙන් බැබළෙමින් පවතියි. ගොවියෝ යුහුසුලුව වැඩ කරති. පාසල් දරුදැරියෝ සිනාමුසු මුහුණින් පරෙවි රෑන් සේ පාසල් කරා ඇදෙන අයුරු අපූරුය. ඔවුන්ගේ මුහුණුවල රැඳෙන්නේ ප්‍රබෝධයේ මෙන්ම නිදහසේ අරුණලු පිබිදෙන හසරැලිය.අලුතෙන් හැදෙන කල්ලඩි පාලමමඩකළපු වෙරළ ඉතා ක්‍රියාශීලීය. සිය ගණන් ධීවර බෝට්ටු මාළු පුරවාගෙන ගොඩට එති. පාසිකුඩා වෙරළ තීරයේ දියකෙළින දේශීය හා විදේශීය සංචාරකයෝය. නව පාලම් ඉදිවෙමින් පවතී. මඩකළපුවට පිවිසෙන ඓතිහාසික කල්ලඩි පාලම යට සින්දු කියන මාළුන්ගේ ගායනා රටාවට නව තනු නිමැයුම් වී ඇත්තා සේය. ඒ පැරැණි කල්ලඩි පාලම අසලින්ම නව විශාල පාලමක් සැදෙමින් පවතින නිසා විය හැකිය. ඒ සින්දු කියන මාළුන්ට සතුට වැඩි වී ඇත්තේ මඩකළපුව නගරයේ නව පිබිදීම නව සංවර්ධනය ඇස් පනාපිටම දකින්නට ලැබී ඇති නිසා විය හැකිය.බ්‍රිතාන්‍ය සමයේදී තනන ලද කල්ලඩි පාලම නූතන ජනගහනයට ඔරොත්තු නොදෙයි. අද සංවර්ධනය වන මඩකළපුවට එන යන විශාල නවීන වාහන බර දරන්නට ඒ පාලමට නොහැකිය. මහින්ද චින්තනය යටතේ නව නගර ඉදිවෙමින් පවතින අද රුපියල් මිලියන 1700 ක වියදමින් කල්ලඩි පාලම ඉදිකෙරෙන්නේ සිංගප්පූරු සමාගමක් මඟිනි. මේ වන විට අඩි සියයක් දිගැති විශාල සිමෙන්ති කඳන් දිය පතුලට යවමින් පාලම ඉදිකරමින් පවතී. තව වසර තුනකින් එතැන සුදෝසුදු නව පාලමක් දැකිය හැකි වනු ඇත. එහෙත් පැරැණි පාලම පුරාවස්තුවක් සේ එලෙසම රැඳෙනු ඇත.ඒ මඩකළපුව දිස්ත්‍රික්කයේ පිබිදෙන ආශ්චර්යයයි.මඩකළපුව දිස්ත්‍රික් සංවර්ධන කටයුතු සඳහා රජයෙන් රුපියල් මිලියන 55000 ක් පමණ වෙන්කොට ඇති බව අපට පැවසුවේ නියෝජ්‍ය ඇමැතිවරුන් වන විනයාගමූර්ති මුරලිදරන් හා එම්. එල්. ඒ. එම්. හිස්බුල්ලා මහත්වරුන්ය.2008 වසර වන විට ශ්‍රී ලංකාවේ මත්ස්‍ය නිෂ්පාදනයෙන් සියයට දෙකක් වූ මඩකළපු දිස්ත්‍රික්කයේ මත්ස්‍ය නිෂ්පාදනය 2011 වසර වන විට සියයට දොළහකි. දිනපතා මාළු ටොන් 44000 ක් මඩකළපුවෙන් කොළඹට පැටවේ.තිස් වසරක යුද සමයේදී මාළු නිෂ්පාදනය බින්දුවට බැස අන්ත අසරණ ව සිටි මඩකළපු ජනතාවට අද වාලච්චේන ධීවර වරාය නිසා සිය ධීවර කටයුතු කරගැනීමට පහසු වී ඇත. දිනපතා බෝට්ටු 450 ක් පමණ මේ ධීවර වරායෙන් මහ මුහුදට යයි.වාලච්චේන නව ධීවර වරාය“සුනාමියෙන් ගංවතුරෙන් මෙන්ම එල් ටී ටී ඊ ත්‍රස්තවාදයෙන් විනාශ වී ගොස් තිබු මේ වාලච්චේන ධීවර වරාය නිසා මඩකළපු ධීවරයා නව පණක් ලැබුවා යැයි කියන්නට පුළුවන්. දැන් ඔවුන්ට අවශ්‍ය අයිස් ඩීසල් ආදිය ධීවර වරායෙන් ගන්න පුළුවන්. ඔවුන්ගේ බෝට්ටු කරදරයක් නැතිව මෙහි ගාල් කරන්නට පුළුවන්. සිත්තණ්ඩි සිට වාලච්චේන දක්වා කි. මී. 20 ක මුහුදු තීරයේ මසුන් මැරීම කරන්නේ අපේ ට්‍රෝලර් යාත්‍රා. 2011 ජුලි 30 දා විවෘත කළ මේ වාලච්චේන ධීවර වරාය නිසා 25000 ක් පමණ ධීවරයන්ට විශාල සෙතක් වෙනවා. අපට මෙසේ පැවසුවේ වාලච්චේන ධීවර වරායේ කළමනාකාර එස්. එස්. හෙට්ටිගේ මහතාය.මඩකළපුව දිස්ත්‍රික්කයේ කිරි නිෂ්පාදනය ද අද ඉතා ශීඝ්‍රයෙන් ඉහළ යමින් පවතී. 2011 වසරේ දී පමණක් මඩකළපුව කිරි ගොවින්ගේ කිරි ලීටර් මිලියන 2.5 ක් නෙස්ලේ සමාගමට විකුණා ඇති බව අපට සඳහන් කළේ නියෝජ්‍ය ඇමැති හිස්බුල්ලා මහතාය.කොළඹින් මඩකළපු දිස්ත්‍රික්කය සංවර්ධනය නිරීක්ෂණයට ගිය මාධ්‍ය කණ්ඩායමට නැවත පදිංචි කිරීම් නියෝජ්‍ය අමාත්‍ය විනයාගමූර්ති මුරලිදරන් මහතා ද එක්වූයේ ප්‍රදේශයේ සංවර්ධනය පිළිබඳව අපට කියා දීමටය.මඩකළපුව දිස්ත්‍රික්කයේ දරුවන්ගේ අධ්‍යාපනය ද මේ වන විට ඉතා ඉහළ තත්ත්වයක ඇති බව මුරලිදරන් නියෝජ්‍ය ඇමැතිවරයා අප සමඟ පැවැසීය. විශේෂයෙන් තම කාර්ය මණ්ඩලයට හා තමන් සමඟ කටයුතු කිරීමට තමන් බඳවා ගන්නේ සිංහල හෝ දෙමළ භේදයකින් තොරව උගත් තරුණයන් බව ද ඒ නියෝජ්‍ය ඇමැතිවරයා අවධාරණය කළේය.මඩකළපු අධ්‍යාපන ක්ෂේත්‍රයේ කෙම්බිමක් වන් 1820 ආරම්භ කරන ලද වින්සන්ට් උසස් බාලිකා පාසල ප්‍රදේශයේ උසස් අධ්‍යාපන ආයතනයකි. මෙය මේ වන විට ශ්‍රී ලංකාවේ 4 වන ස්ථානයට පත්ව ඇති පාසලක් බව අවධාරණය කළ නියෝජ්‍ය ඇමැති මුරලිදරන් මහතා කීයේ මේ වන විට ඉංගි‍්‍රසි මාධ්‍යයෙන් අධ්‍යාපනය ලබා දෙන මේ පාසලට දැන් සිංහල විෂය ඉගැන්වීම සඳහා ගුරුවරුන් පත්කරගෙන යන බවයි.නව මඩකළපු බස් නැවතුම් පොළතවත් සිංහල ගුරුවරුන් ලබා දෙන්නට අධ්‍යාපන ඇමැති බන්දුල ගුණවර්ධන මහතා පොරොන්දු වී ඇති බව ද ඒ මහතා කීය.වින්සන්ට් උසස් බාලිකා විදුහල ඉදිරිපිට ඇති වෙබර් ස්ටේඩියම් ක්‍රීඩා පිටිය නවීන ක්‍රීඩාගාර වලින් සමන්විත අන්තර්ජාතික මට්ටමේ ක්‍රීඩා පිටියක් බවට පත්වනු ඇත. ප්‍රදේශයේ ක්‍රීඩා සංවර්ධනය සඳහා රජය මඟින් රුපියල් මිලියන 325 ක් වෙන්කොට ඇති බව ද අපට එහිදී දැකගන්නට ලැබිණි.මඩකළපු බස් නැවතුම් පොළ ද මේ වන විට නවීකරණය කොට තිබේ. ඒ සඳහා රජය මඟින් රුපියල් මිලියන 75 ක වියදමක් දරා ඇත. 30 වසරක යුද්ධයේ දී විනාශ වූ මඩකළපු ශ්‍රී ලංගම ඩිපෝව හා බස් නැවතුම් පළ අංග සම්පූර්ණ වී තිබේ. මෙය මඩකළපුව ආශ්චර්යයේ තවත් පැතිකඩකි.මඩකළපුව සංවර්ධන චාරිකාවේ ඊළඟට මුරලිදරන් නියෝජ්‍ය ඇමැතිවරයා අප කැඳවාගෙන ගියේ යුද්ධයෙන් විනාශ වූ ‘බලෙයි ඉරව්’ පාලම නැවත ප්‍රතිසංස්කරණය කෙරෙන අයුරු දැකගැනීමටය. රජයෙන් ලබා දුන් රුපියල් මිලියන 480 ක වියදමින් තැනෙන මේ පාලම මඩකළපුව නගරය හා කළපුව යා කරන්නකි.මේ පාලම ප්‍රතිසංස්කරණය කිරීමෙන් වවුනතිවේ දූපතේ ඉන්නා පවුල් 2500 කට සෙත සැලසෙයි.පාලම මතින් දර කඩාගෙන බයිසිකලයක පටවා එන නාගරාජා අපට මුණ ගැසුණේ ප්‍රතිසංස්කරණය වීගෙන එන පාලම අසලදීය. ඔහු සයිකලය තල්ලු කරගෙන පාලම ඔස්සේ ආවේය.“ඔය දර කොහෙන් ද?”“එහා දූපතෙන් තමා. මේව විකුණලයි ජීවත්වෙන්නෙ”“පාලම කැඩිල තිබුණු කාලෙ කොහොමද ගියේ”“අමාරුවෙන් ඔරුවකින් ගියා නැත්නම් රස්සාව කළේ නැහැ.”“දැන් කොහොම ද?”“බයක් නෑ රස්සාව හොඳින් කරනවා.”ඔහු සමඟ වැඩිදුර සාකච්ඡාවට අපට භාෂාව බාධකයක් විය.කළු පාලම ආශි‍්‍රතව තවත් පාලම් තුනක් අලුත්වැඩියා කෙරෙන්නේ රුපියල් මිලියන 500 ක රජයේ අරමුදල් වලිනි. මේ සියලු මුදල් ප්‍රතිපාදන ආර්ථික සංවර්ධන අමාත්‍ය බැසිල් රාජපක්ෂ මහතාගේ අනුග්‍රහයෙන් රජයෙන් වෙන් කළ මුදල්ය.තිස් වසරක යුද්ධයෙන් විනාශ වී ගිය පාසිකුඩා වෙරළ තීරය දැන් සංචාරකයන් සඳහා විවෘත වී ඇත්තේ සංචාරක ව්‍යාපාරයේ නවෝදය කියාපාමිනි. දැනට කාමර සියයක හෝටල් දෙකක් විවෘතව ඇති අයුරු අපට මේ සංචාරයේදී දැකගන්නට ලැබිණ. විදේශීය මෙන්ම දේශීය සංචාරකයෝ ද මේ සුන්දර වෙරළේ පහස ලැබ විනෝද වෙති. ඉදිරි වසර ඇතුළත තවත් කාමර 900 ක් සහිත හෝටල් මේ ප්‍රදේශයේ නිර්මාණය කිරීම රජයේ සැලසුමයි. දේශීය සංචාරකයන් ද දැන් ශ්‍රී ලංකාවේ ඈත ප්‍රදේශවල සිට පවා පැමිණ විනෝද වන අයුරු අපට සියැසින් දැක ගන්නට ලැබිණ. මඩකළපුවේ මනරම් පාසිකුඩා වෙරළ තීරය ශ්‍රී ලංකා සංචාරක ව්‍යාපාරයට මහත් සම්පතකි.පැමිණ සිටි ඔස්ට්‍රියානු ජාතික යුවළක් අප සමඟ කියා සිටියේ මේ ඔවුන් ශ්‍රී ලංකාවට පැමිණි පස්වන වතාව බවයි. එහෙත් තමන්ට මීට පෙර නැඟෙනහිර වෙරළේ සුන්දරත්වය දැකගන්නට නොලැබුණු බවත්, දැන් යුද්ධය නිමා වී සාමය ලැබී ඇති බැවින් තමන්ට මෙසේ පැමිණෙන්නට හැකිවූ බවත්ය. තමන් යුද්ධය නිමා කිරීම පිළිබඳවත් මේ ප්‍රදේශය සංවර්ධනය කිරීම පිළිබඳවත් ශ්‍රී ලංකා රජයට ස්තුති කරන බව ද ඔවුහු අප සමඟ කියා සිටියෝය.පාසිකුඩා වෙරළේ තම හෝටල් සඳහා සේවකයන් වැඩි සංඛ්‍යාවක් බඳවාගන්නේ මඩකළපුව දිස්ත්‍රික්කයෙන් බව ඇමතිස්ට් සංචාරක හෝටලයෙ (ඒථඥබඩරඵබ ඊධභපඪඵබ ඩ්ධබඥත) කළමනාකාරවරයා අප සමඟ තවදුරටත් පැවැසීය.මඩකළපු ගුවන් තොටුපළ ද දැන් සැලසුම් කොට ගොඩනගිමින් යන අතර දැනට සතියකට දින දෙකක් ගුවන් හමුදාව විසින් ගමන් වාර පවත්වන අතර ගුවන් තොටුපළ කෙළවර දිය ගොඩ යන ගුවන් යානා බැස්සවීමට ජලාශයෙන් නිර්මාණය කොට ඇත්තේ සංචාරකයන්ට වඩාත් ඉක්මනින් මඩකළපුව කරා පැමිණීමට හැකි වන පරිදියි. සංචාරක ව්‍යාපාරයේ නව දියුණුවට මේ ගුවන් තොටුපළ ද රුකුලක් වෙයි. පාසිකුඩා වෙරළ තීරයේ ඉදිවී ඇති ‘ඇමතිස්ට් සංචාරක හෝටලයේ’ කළමනාකාර සංජී ජේමන් අප සමඟ කියා සිටියේ මේ වන විට යුරෝපීය සංචාරකයන් බොහෝ දුරට පාසිකුඩා වෙරළ සුන්දරත්වය විඳගන්නට එහි පැමිණ ඇති අතර දැනටමත් කාමර විශාල සංඛ්‍යාවකට ඇණවුම් කර ඇති බවයි.පිබිදෙන මඩකළපුව දිස්ත්‍රික්කයේ ප්‍රධාන ජල ව්‍යාපෘති තුනක් අතරින් ප්‍රධානම ව්‍යාපෘතිය වන්නේ උණ්ඩච්චිවැව ආශි‍්‍රතව පවතින විශාල ජල ව්‍යාපෘතියයි. උණ්ඩච්චි වවුනතිව් මාර්ගයේ මේ ජල ව්‍යාපෘතිය තනා ඇති ගොනැඟිලි 2002 සාම සාකච්ඡා පැවති භූමියයි. අද එය මඩකළපුවට පානීය ජලය සපයන විශාල ව්‍යාපෘතියකි.1919 දී ඉංගි‍්‍රසි ආණ්ඩුව විසින් තනවන ලද මේ විශාල උණ්ඩච්චි වැවෙන් කුඹුරු අක්කර 12750 ක් අස්වද්දයි. එම ජලාශයෙන් දිනකට පානීය ජලය ඝන මීටර් 40000 ක් ජනතාවට මුදාහරී. රුපියල් මිලියන 350 ක වියදමින් ඉදිකෙරෙන මේ පානීය ජල ව්‍යාපෘතියෙන් ලක්ෂ තුනක් ජනතාවට සෙත සැලැසේ.නැගෙනහිර නවෝදය, ගම නැඟුම, මග නැඟුම හා දිවි නැඟුම යටතේ ජනාධිපති තුමාගේ ප්‍රතිපත්ති ඉදිරියට ගෙනයමින් මඩකළපුව දිස්ත්‍රික්කය සංවර්ධනය කෙරේ. මෙසේ දිස්ත්‍රික්කයේ සංවර්ධනය ගැන කතා කළ නියෝජ්‍ය ඇමැති විනයාගමූර්ති මුරලිදරන් මහතා තවදුරටත් පැවැසුවේ දෙමළ ජනතාව ගැන කිඹුල් කඳුළු සලන විදේශීය දෙමළ ඩයස්පෝරාව මේ වන විට නැගෙනහිර නවෝදය යටතේ මේ ප්‍රදේශ ලබා ඇති දියුණුව නොදන්නා බවයි. ඔවුන් මෙහි පැමිණ නියම තත්ත්වය වටහා ගත යුතු බව ද ඔහු අවධාරණය කළේය.සාමයේ අරුණලු දකිමින් ආලෝකවත් වන මඩකළපුව ජනතාවගේ කෘෂිකාර්මික සංවර්ධනය සඳහා රජය රුපියල් මිලියන 4679 ක්ද කර්මාන්ත සංචාරක හා වාණිජ කටයුතු සඳහා රුපියල් මිලියන 266 ක්ද නැවත පදිංචි කිරීමේ කටයුතු සඳහා රුපියල් මිලියන 14,391 ක්ද වියදම් කර ඇති අතර දිස්ත්‍රික්කයේ ගමනාගමනය සඳහා වියදම් කර ඇති මුදල රුපියල් මිලියන 32045 කි.රජයේ ප්‍රවෘත්ති දෙපාර්තමේන්තුව සංවිධානය කළ මඩකළපුවේ මාධ්‍ය චාරිකාවෙන් පසු ලිව්වේදයා ඩී. ෆොන්සේකාසේයාරූ - ලලිත් සී. ගමගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>07</month>
      <day>22</day>
    </date>
    <link>http://www.silumina.lk/2012/07/22/_art.asp?fn=af1207226</link>
    <topic>හින්දි සිනමා අඹරේ නිවී ගිය සුපිරි තරුව රාජේෂ් ඛන්නා</topic>
    <author>සුනිල් මිහිඳුකුල</author>
    <content>හින්දි සිනමාවේ සුපිරි නළුවකු වූ රාජේෂ් ඛන්නාගේ මරණය අපේ සමීප ඥාතියකුගේ වියෝගයක් සේ අපට දැනුණේ ඇයි? ඉන් අප තුළ සියුම් සංවේදනයක්, කම්පනයක් ජනිත කළේ මන්ද?සිනමා ඉතිහාසඥ ඩී.වී. සෙනෙවිරත්නයන් සඳහන් කර ඇති පරිදි 1916 පමණ සිට මෙරට හින්දි චිත්‍රපට ප්‍රදර්ශනය කර ඇත. එතැන් සිට හින්දි සිනමාවට, එහි නළු නිළියන්ට, එහි ගීතවලට හා සංගීතයට අතිශයින්ම පි‍්‍රය කරන සිනමා ලෝලිහු පිරිසක් අපේ රටේ ඇතිවූහ. ‘චින්තාමනි’ වැනි හින්දි චිත්‍රපට මෙරට කොයිතරම් ජනපි‍්‍රය වීද කිවහොත් තම පියා මේ චිත්‍රපටය 32 වතාවක් නරඹා තිබූ බව මහාචාර්ය චන්ද්‍රසිරි පල්ලියගුරු වරක් සඳහන් කර තිබිණි. මෙම සිනමා පටය නරඹා එහි රඟපෑ අශ්වතම්මා නම් වූ නිළියට උමතුවෙන් පෙම් කළ රසිකයන් අතර ශ්‍රී ලාංකේය සිනමා ලෝලයෝ ද වූහ.රාජේෂ් ඛන්නා යනු දිලිප් කුමාර්ගෙන් පසු විශේෂයෙන් හැත්තෑව දශකයේදී මෙරට තුළ දැවැන්ත ආකර්ෂණයක් දිනා සිටි හින්දි සිනමා නළුවාය. මෙරට තිරගත ඔහු රඟපෑ චිත්‍රපට සැමෙකක්ම පාහේ වාණිජමය වශයෙන් ඉතාමත් ම සාර්ථක වූයේය. ‘ආරාධනා’, ‘හාති මෙරේ සාති, ‘අප්නා දේශ්’, ‘කටි පතන්ග්’, ‘රාජා රාණි’, ‘මේර් ජීවන් සාති’, ‘සෆර්’, ‘සච්චා ජුටා’ වැනි චිත්‍රපට ඊට නිදසුන්ය. රාජේෂ් ඛන්නා මෙරට තුළ කොයිතරම් ජනපි‍්‍රය වීද කිවහොත් ඔහුගේ කොණ්ඩා මෝස්තරය තරුණයෝ අනුකරණය කරන්ට පටන් ගත්හ. ඔහුගේ සුන්දර සිනාවෙන් තරුණියෝ මුසපත් වූහ. ඔහු පේ‍්‍රමාන්විත තරුණියන්ගේ සිහින කුමරා වූයේය. තම යෝජිත පෙම්වතා රාජේෂ් ඛන්නා වැනි කඩවසම් තරුණයකු වූයේ නම් මැනවැයි ඔවුන්ට සිතුණු සේය.1942 දී අම්රිත්සාර් හී උපන් රාජේෂ් සිනමාවට ප්‍රවිෂ්ට වූයේ 1965 දී ‘ෆිල්ම් ෆෙයාර්’ සඟරාව මඟින් පවත්වන ලද සමස්ත ඉන්දීය කුසලතා තරඟයකිනි. දසදහසක් පමණ වූ තරඟකරුවන්ගෙන් අවසන 8 දෙනාට ඔහු තේරුණි.’ආක්රි ඛාත්’ (1966) රාජේශ් රඟපෑ මුල්ම චිත්‍රපටය වූයේය. එසේ වුවත් ඔහු ජනකාන්ත නළුවකු බවට පත් කරන ලද්දේ 1969 දී තිරගත ‘ආරාධනා’ චිත්‍රපටය විසිනි. රාජේෂ් රඟපෑ චිත්‍රපට අතරින් මෙරට ප්‍රදර්ශිත පළමු චිත්‍රපටය වූයේ ද එයයි. ඉනික්බිතිව ඔහු රඟපෑ ‘ආන්මිලෝ සජ්නා’, ‘කටි පතන්ග්’, ‘සච්චා ජූථා’, ‘සෆර්’, ‘ද ට්‍රේන්’, ‘හාති මෙරේ සාති’, ‘මර්යාදා’, ‘අප්නා දේශ්’, ‘මේරේ ජීවන් සාතී’, ‘ඩාග්’, ‘රාජා රාණි’ වැනි චිත්‍රපට ඉන්දියාවෙත් මෙරටත් බොක්ස් ඔෆිස් සාර්ථකත්වය දිනාගත්තේය. මෙරට තිරගත නොවුවද ‘අමර් ප්‍රේම්’, ‘අවිශ්කාර්’, ‘ආනන්ද්’, ‘අන්දාස්’, ‘අනුරාග්’ වැනි චිත්‍රපට ද මෙහිදි සැලකිල්ලට ගත යුතුය.රාජේෂ් ඛන්නා තිරයේ ඔහුගේ පෙම්වතිය වූ ශර්මිලා තාගෝර්, ගායක කිශෝර් කුමාර් හා සංගීතඥ රාහුල් දේව් බර්මන් මේ චිත්‍රපටවල වාණිජමය සාර්ථකත්වයට බෙහෙවින් ම බලපෑ සාධක වන්නේය. රාජේෂ්ගේ රූපකායට අතිශය ගැළපෙන තිර කටහඬක් කිශෝර් සතුව තිබිණි. රාහුල් දේව් බර්මන් ඉතාම මධුර ගී තනු රැසක් රාජේෂ් – කිශෝර් දෙපළ උදෙසා නිර්මාණය කළේය.රාජේෂ් ඛන්නා අවස්ථා තුනකදී හොඳම නළුවා ලෙස ෆිල්ම් ෆෙයාර් සම්මා දිනා ගත්තේය. ඒ ‘සච්චා ජූටා’ (1970) ‘ආනන්ද්’ (1971) සහ ‘අවිශ්කාර්’ (1974) යනාදී වශයෙනි.දිලිප් කුමාර්, රාජ් කපුර් වැනි නළුවන් හා සාපේක්ෂව ගත්විට රාජේෂ් ඛන්නා දක්ෂ චරිතාංග නළුවකු නොවූවා විය හැකිය.එසේ වුවත් ප්‍රේක්ෂක ආකර්ෂණය දිනාගන්නා ආකාරයට තමන්ටම ආවේණිකවූ හැඩතලයකින් යුතු රංගනයක් ඉදිරිපත් කිරීමේ ශක්‍යතාව රාජේෂ් සතුව තිබිණි. ඔහු රඟපෑ චිත්‍රපට අතරින් ‘සෆර්’ සුවිශේෂ වෙයි. ඔහු එහි රඟපෑවේ ලියුකේමියා රෝගයට ගොදුරු වන්නකු ලෙසය.රාජේශ් විවාහව සිටියේ සිනමා නිළි ඩිම්පල් කපාඩියා සමඟය. ඔහුගේ දූ දරුවන් වූ ට්වින්කල් ඛන්නා හා රින්කේ ඛන්නා ද සිනමා නිළියෝ වන්නාහ.රාජේශ් ඛන්නා තම මැදිවියේදී වඩාත් මැදිහත් වූයේ දේශපාලනය වෙතය. කොන්ග්‍රස් පක්ෂයේ ප්‍රබල සාමාජිකයකු වූ ඔහු කලක් පාර්ලිමේන්තු මන්ත්‍රීවරයකු ලෙස ක්‍රියාකාරීව සිටියේය.1992 න් පසු ඔහු රඟපෑවේ චිත්‍රපට 10 ක පමණි. එකල ඔහු රඟපෑ චිත්‍රපටවලට වඩා ප්‍රතික්ෂේප කළ චිත්‍රපට සංඛ්‍යාව ප්‍රමාණයෙන් වැඩිය.1994 දි ඔහු රඟපෑ ‘කුන්ඩල්’ කැපී පෙනෙන සිනමාපටයක් වූයේය. එකම කාන්තාවකට පෙම් බැඳි පියකු සහ පුතකු ගැන ඉන් කියැවිණි.අමිතාබ් භච්චන්ගේ සිනමාගමනයත් සමඟම රාජේශ් ගේ ප්‍රභාව කෙමෙන් මැකී ගියද හින්දි සිනමා ලෝලයෝ දිගින් දිගටම ඔහුට ආදරය කළහ, ගෞරවය දැක්වූහ. රාජේෂ් මිය ගියේ පිළිකාවකින් සහ ඉනික්බිතිව හටගත් වකුගඩු ආබාධයකිනි.එක්තරා යුගයක ප්‍රභාෂ්වරය වූ රාජේශ් ඛන්නා අපට කියා පාන්නේ සිනමාව සතු බල මහිමයයි. සිනමා ප්‍රතිරූප ජන ලෝලීත්වය කෙරෙහි පාන්නාවූ අනුභාවයයි. එසේ නොවන්නට ඔවුන්ගේ විප්‍රයෝගයන් අපට මෙතරම් තදින් බලපාන්නේ යැයි සිතිය හැකිද?සුනිල් මිහිඳුකුලකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>07</month>
      <day>22</day>
    </date>
    <link>http://www.silumina.lk/2012/07/22/_art.asp?fn=af12072210</link>
    <topic>නිමල් ලක්ෂපතිආරච්චි ශ්‍රව්‍ය මාධ්‍යයේ විවාදපන්න පෙරළිකාරයා</topic>
    <author>මිහිඳුකුල</author>
    <content>සිකුරාදා (20) අපෙන් සදහටම සමුගත් නිමල් ලක්ෂපතිආරච්චි අපට හඳුන්වා දිය හැක්කේ කවර අයුරින් ද? මගේ අභිමතය පරිදි ඔහු නව පරිකල්පනාත්මක හැකියාවකින් යුතුව මෙරට ශ්‍රව්‍ය මාධ්‍යයට අලුත් තාක්ෂණය හඳුන්වා දෙමින් එහි දැවැන්ත වූත්, විවාදාත්මක වූත් පෙරළියක් කළ මාධ්‍යවේදියා වන්නේ ය.මා දන්නා තරමින් නිමල් තම මාධ්‍ය දිවිය ආරම්භ කළේ ගුවන්විදුලි සංස්ථාවෙන්මය. එහි ක්‍රියාකාරී සහායකයකු ලෙස ඔහු 14 වසරක් සේවය කළේය. එහෙත් ඔහුගේ දක්ෂතාවන්ගෙන් එම ආයතනය කිසිදු ප්‍රයෝජනයක් ගත්තේ යැයි කිව නොහැකිය. ඔහු ‘සිරස’ මාධ්‍ය ජාලයට එක්වූයේ අනතුරුවය.’සිරස’ වැඩසටහන් අධ්‍යක්ෂවරයකු වූ නිමල් 2002 දී ඉන් ඉල්ලා අස්වන විට එම මාධ්‍ය ජාලයේ අධ්‍යක්ෂ ධූරය දැරුවේය.නිමල් ඉනික්බිතිව යොමුවූයේ චන්ද්‍රිකා තාක්ෂණය වෙතය. ඔන් එයාර් වර්ල්ඩ් ආයතනයෙන් ‘සිටි හිට්ස්’ රූපවාහිනී නාළිකාව ඇරඹූ ඔහු DTH (Delivery To Home) ක්‍රමවේදයට අනුව යමින් චන්ද්‍රිකා තාක්ෂණයෙන් තම සේවාව පවත්වාගෙන ගියේය. ‘සිටි හිට්ස්’ ඔස්සේ නිමල් කළ විශිෂ්ට සේවාවක් ලෙස ඇගැයිය හැක්කේ ඍර්‍ණඊඡ් කෙටි චිත්‍රපට උලෙළ සංවිධානය කිරීමය. එය නව පරපුරේ තරුණ කෙටි චිත්‍රපට අධ්‍යක්ෂවරුන්ට අතදීමේ අභිප්‍රායෙන් ගොඩනැඟූ සංකල්පයක් වූයේය.වරින් වර ගුවන්විදුලි හා රූපවාහිනී සංස්ථාවේ අධ්‍යක්ෂ ජනරාල්, උපදේශක වැනි තනතුරු දැරූ නිමල් මියයන විට ‘හිරු’ රූපවාහිනියේ වැඩසටහන් අධ්‍යක්ෂවරයා ව සිටියේය. ඔහු ‘ඩිජිටල් ජර්නලිසම්’ නම් වූ නවතම විෂයය පිළිබඳ කොළඹ විශ්වවිද්‍යාලයයේ බාහිර කථිකාචාර්යවරයෙක් ද වූයේය.අවසාන වශයෙන් මට කිව හැක්කේ නව පරිකල්පනයකින් හෙබියා වූ, දිනෙන් දින වෙනස් වන නව තාක්ෂණික දැනුමෙන් පරිපූර්ණ වූ විශිෂ්ට ගණයේ මාධ්‍යවේදියකු රටට අහිමි වූ බවය.මිහිඳුකුලකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>07</month>
      <day>22</day>
    </date>
    <link>http://www.silumina.lk/2012/07/22/_art.asp?fn=af12072211</link>
    <topic>“අම්මගෙ කැත කුණු මං අත ගෑවේ සතුටින් මහත්තයෝ”</topic>
    <author>වසන්ත ජයසිංහ ආරච්චිගේ</author>
    <content>දිවි නොතකා මව සුරකින සුරංග පුතා කියයිජීවිතේ කියන්නේ හරි පුදුමාකාර දෙයක්. ඒක ඔබට මට වගේ ම හැමෝටම දැනෙන්න ගන්නේ ජීවත්වෙනවා කියලා දැනුණු දවසට. සමහරු මේ ලෝකේ පස්කම් සැප අරගෙන ජීවත්වෙන්න උපදින කොට තවත් සමහරු අන්ත අසරණ දුගීව උපදින්නේ හිතාගෙන එන විදිහට නෙමෙයි. පතාගෙන එන විදිහට. සංසාරයේ හැටි ඔහොම තමයි. ඒත් මේ ලෝකේ කවුරු කොහොම මොනවා කිව්වත් බිඳින්න බැරි එක දෙයක් තියෙනවා.ඒ ආත්මශක්තිය. ඒක ඔබ මම අපි හැමෝම ළඟ තිබුණත් සුරංග කියන්නේ උපතින් ම ඒ ආශිර්වාදය තුරුළු කරගෙන ආව රත්තරං පුතෙක්. අපි ඒ හෙළිදරව්ව ඔබට කියන්නම්. ඊට පස්සේ සුරංග වගේ ම මේ ආදරණීය අම්මාගේ ජීවිතයත් අපි ඔබ ඉදිරියේ කියනවා.නුවන්පුර, ගලේවෙල, පුවක්පිටිය හන්දිය ගලහමුල ගමේ ඉන්න මේ ආදරණීය අම්මා එම්.ඩී. කරුණාවතී අද ජීවත්වෙන්න සිය ජීවිතයත් එක්ක ලොකු අරගලයක් කරන්න පටන් අරන්. අම්මගේ පිහිටට, තනි නොතනියට, පාළුව, කාන්සිය, දුක, සතුට, වේදනාව හැම දේම එකම පුතා සුරංග ළඟ ඇය තැන්පත් කරලා. ගෙදර ආදරේට සුරංග කියලා කතා කළාට සුරංගගේ ඇත්ත නම ජී. ජී. සුසන්ත අමරසිංහ. වයසින් අවුරුදු 27 ක්.“මගේ අම්මටයි තාත්තටයි හිටපු එකම දරුවා මම. මාව ඇහැක් වගේ ඒ දෙන්නා බලාගත්තේ. අපි තුන් දෙනා ජීවත් වෙන්න ලොකු දුකක් වින්දා. තාත්තා කුලී වැඩට යනකොට මම යමක් කමක් තේරෙන දා ඉඳලා අම්මත් එක්ක ගල්වලේ වැඩට යනවා. එහෙම ගිහින් හවසට ආයේ අපි ගෙදරට එන්නේ ගොඩක් මහන්සි වෙලා. ඒත් අම්මයි මමයි තාත්තයි පුදුමාකාර සතුටකින් ජීවත් වුණේ. අපේ ළඟ දුක් වින්ඳට දුකක් කියලා දෙයක් තිබුණේ නැහැ. ගෙදර කවදාවත් රණ්ඩුවක් ගෝරියක් ඇහිලා නැහැ. ඔය හැමදේමත් එක්ක මම ස්කෝලේ ගියා දොළඹුගොල්ල කනිෂ්ඨෙට.“ඒත් අපි මේ ජීවිතෙන් ඔළුව උස්සන්න ගොඩක් මහන්සි ගත්තා. අම්මටයි තාත්තටයි තිබුණේ පුදුමාකාර ශක්තියක් ධෛර්යයක්. ඒක වෙන්න ඇති මහත්තයෝ මටත් මේ ශක්තිය ලැබිලා ඇත්තේ. සාමාන්‍ය පෙළ විභාගයෙන් පස්සේ මම උසස් පෙළට පාස් වුණා. මාව ටියුෂන් යවන්න අම්මයි තාත්තයි ළඟ සල්ලි තිබුණේ නැහැ. ඒත් ගල් වලේ වැඩට යන අතරේ ගමේ හැම තැනකම පොල් කටු එකතු කරලා පුච්චලා විකුණලා කීයක් හරි හොයාගන්න මම උත්සාහ කළා. කවදා හරි මට හිතුණේ අපි තුන් දෙනාම මේ දුකෙන් ගොඩ එන්න ඕන කියලයි. ගලේවෙල මධ්‍ය මහා විද්‍යාලයයෙන් උසස් පෙළ විභාගය ලියලා ඉවරවෙලා ගාමන්ට් එකක වැඩට යන්න ඕන කියලා මම හිතුවා. ඒ ගිහින් ඉන්න අතරෙදියි මට කැම්පස් යන්න පුළුවන් කියලා ගෙදරින් දැනගන්න ලැබුණේ.”මෙච්චර කාලයක් පාරක් තොටක් ගානේ අව්කාශ්ඨකේ පිච්චෙමින් ජීවත් වෙන්න විඳපු දුක හදවතේ දරාගෙන ඒ සියල්ල එක්ක ගෙදරට ආව සුරංග අම්මයි තාත්තයි ඉදිරියේ දණින් වැටුණේ විඳපු දුක් කඳුළු සියල්ල සතුටු කඳුළුවලට පෙරළමින්.“එතනින් පස්සේ මම ගෙදරට වෙලා ආයෙත් අම්මත් එක්ක ගල්වලේ වැඩට ගියා. ඒ කැම්පස් යන්න කීයක් හරි හොයාගන්න. ඔන්න ඔය අතරෙදියි මගේ තාත්තා අසනීප වෙන්න ගත්තේ. ආයෙත් අම්මටයි මටයි තාත්තගේ බර කරට ගන්න වුණා මහත්තයෝ. මම කුළියට ගඩොල් කැපුවා. මොන දුක විඳගෙන හරි තාත්තව සනීප කරගෙන අම්මා දුක් විඳින එකෙන් ඈත් කරන්නයි මට ඕන වුණේ. මම විඳපු දුක දැකලා සෞන්දර්ය විශ්ව විද්‍යාලයයට ඇතුළු වෙලා ඉන්න අතරෙදිම ගලේවෙල සංස්කෘතික මධ්‍යස්ථානයෙන් කිව්වා නැටුම් පන්තියක් කරගෙන යන්න කියලා. එතැනදී මාසේ අවසානයට ලැබුණු මුදල තාත්තට බෙහෙත් කරන්නත් තුන්දෙනාටම ජීවත් වෙන්නත් හොඳටෝම ඇති වුණා. ඒත් 2008 අවුරුද්දේ තාත්තාගේ වකුගඩු නරක් වෙලා ගොඩක් අමාරු වුණා. අපි හීනෙකින්වත් නොහිතපු විදිහට අම්මයි මමයි තනි කරලා තාත්තා අපිව දාලා ගියා මහත්තයෝ.නොසිතූ මොහොතක ජීවිතේට එල්ල වෙන ප්‍රශ්න ඔබ අපි කාටත් තියෙනවා. සුරංගටත් එහෙමයි. සුරංගත් මේ ආදරණීය අම්මත් තනිවුණ ජීවිතෙන් ගොඩ එන්න ආයෙත් මහන්සි ගත්තා.“තාත්තා වෙනුවෙන් ඕන හැම පින්කමක් ම මමයි අම්මයි කළා. අම්මගේ හිත සතුටින් තියන්නයි හැම මොහොතකම මට ඕන වුණේ. සතියකට ඇතිවෙන්න අම්මට ඕන අඩුම කුඩුම ටික අරන් දීලා ආපහු මම කැම්පස් ගියේ.”ජීවිතේ හෙට දවසේ සුන්දරව ගෙවන්න හිතාගෙන කවුරුත් හීන මවනවා. එහෙම නැහැ කියලා කෙනෙකුට කියන්න පුළුවන් නම් එයා මෙලොව ජීවත්වෙන කෙනෙක් වෙන්න බැහැ. ඒ වගේ ම සුන්දර බලාපොරොත්තු ගොන්නක් හිතේ තියාගෙන තමන්ගේ ආදරණීය අම්මාටත් දුකක් නොදෙන්න සුරංග හීන මැව්වා. ඒත් ඒ හීන අතරට කාටත් නොදැනෙන්න අඳුරු සෙවණැල්ලක් පතිත වෙන්න ගත්තේ කාත් කවුරුත් නොසිතන මොහොතකයි. ඒ අන්ධකාර රාත්‍රිය 2010 සැප්තැම්බර් මාසේ 28 දා උදාවෙන්නෙත් සුරංගට ලැබෙන අසුබ ආරංචියක් සමඟයි.“මගේ යාළුවෙක් ඇවිත් අම්මට අමාරුයි ගලේවෙල ඉස්පිරිතාලෙට අරන් ගියා කියලා කිව්වා. මට හිතාගන්න බැරුව ගියා. අම්මට අසනීපයක් තිබුණේ නැහැ. මගේ ආත්මයම කඩාගෙන වැටුණා මහත්තයෝ. මට මගේ ජීවිතය වගේ හිටියේ අම්මා. හැරෙන පරක්කුවට මම ඉස්පිරිතාලෙට එනකොට අම්මව කුරුණෑගල රෝහලට එක්කරගෙන ඇවිල්ලා. ඒ වෙනකොටත් අම්මගේ මුහුණේ එක පැත්තක් රතුවෙලා ඉදිමිලා. ඊට කලින් දවසේ ගොඩක් අමාරුවෙලා තියෙනවා.”අම්මා කරුණාවතී සහ පුතු සුරංග“අම්මා ඒ හිටපු විදිහ දැක්කම මට දරාගන්ට බැරිව ගියා මහත්තයෝ. දවස් පහක් විතර යනකොට ඒ ඉදිමුම බහින්න ගත්තා. ඒ වෙනකොට අම්මගේ ඒ ඉදිමුණ තැනින් මස් දියවෙලා මුහුණේ ඇටකටුවලට ඇලෙන්න ගත්තා. කුරුණෑගල රෝහලේ මාස දෙක හමාරක් විතර අම්මව ඒ විදිහට තියාගෙන බෙහෙත් කළා මහත්තයෝ. එතැනදි වුණේ අම්මා කොළඹ ඉස්පිරිතාලෙට මාරු කළ එක. කොළඹට එනකම් අම්මට කන්න බොන්න කිසි දෙයක් ලැබුණේ නැහැ. කොළඹ ඉස්පිරිතාලෙන් බට දාලා දියර ජාති බොන්න දුන්නා. අම්මගේ ජීවිතේ වෙනුවෙන් ඒ මොහොතේ මම හිඟා කනවා කියල හරි හිතුවේ මහත්තයෝ.ඔය වෙනකොටත් එකතු කරගත්ත හැමදේම බෙහෙත් වලට ඉවර වුණා. සමහර දවස්වලට මම එක වේලක් කාලා බෙහෙත් වලට සල්ලි ඉතුරු කළේ. ඔය අතරෙදි සැත්කමක් කරලා අම්මගේ එක ඇසකුයි කණයි ඉවත් කළා. එතනින් පස්සේ වෛද්‍යවරු කිව්වේ අම්මව ගෙදර එක්කගෙන ගිහින් සතුටින් තියන්න කියලයි. ඔය වෙනකොටත් මට කරන්න වෙන කිසිම දෙයක් තිබුණේ නැහැ. මාව හඳපු මගේ අම්මා මටම පොඩි දරුවෙක් වගේ බලාගන්න වුණා. කැත කුණු සියල්ල අතගෑවේ මගේ මේ අත්වලින්.”“අම්මව සනීප කරගන්න ලොකු දුකක් මම විඳිනවා මහත්තයෝ. ඔය අතරතුරදී වලස්මුල්ලේ ජිනරතන හාමුදුරුවෝ මේ ආරංචියට අපි හොයාගෙන ආවේ. උන්වහන්සේ අම්මා ඉන්න විදිහ මම මුහුණ දීලා ඉන්න තත්වේ දැකලා උදව් කරන්න ගත්තා. අම්මට වෙනම ඉන්න තැනක් හදලා දුන්නා. හයිප්‍රෝටීන් වර්ග ගෙනත් දුන්නා. ඒ කරපු දේවල්වල හැටියට අම්මව ටිකක් සනීප වෙන්න ගත්ත මහත්තයෝ.ආයෙමත් හාමුදුරුවන්ගේ උදව්වෙන් අම්මව කොළඹ මහ ඉස්පිරිතාලෙට අරගෙන ගියා. එතැනදි දුලිප් පෙරේරා වෛද්‍ය තුමන් පවා පුදුම වුණා. අම්මා ඉන්න විදිහ දැකලා. පස්සේ පැය 14 ක් තිස්සේ අම්මට ලොකු සැත්කමක් කරලා අම්මගේ මුහුණට කුස ප්‍රදේශයෙන් හම අරගෙන බද්ධ කළා. ඇස් කන් නැතිවුණත් කමක් නැහැ මේ තත්ත්වෙන් හරි මට මගේ අම්මා විඳින දුකෙන් ඈත් කරගන්නයි ඕන.”“මේ ලෙඩේ ලෝකයේ තියෙන දුර්ලභ රෝග හයෙන් එකක් කියලා කිව්වා. අම්මව සනීප කරගන්න ඕන දුකක් මම විඳිනවා. මෙච්චර කාලයක් මම ජීවිතෙත් එක්ක ලොකු අරගලයක් කළා. මේක මට දැන් හුරු පුරුදුයි. නෑදෑයින්ට වඩා මට මගේ අත්දෙක ශක්තියක්. අද මගේ අම්මා නාවන්න, කවන්න, පොවන්න, කැත කුණු අතගාන්න මේ අත්දෙකෙන්. මම මේ එක් කරන්නේ ලොකු පිනක් කියලයි හිතෙන්නේ මහත්තයෝ.ඔව් තමන්ගේ ආදරණීය අම්මා තාත්තා වෙනුවෙන් ණය ගෙවන්න සුරංගට වගේ ම ඔබට මට අප කාටත් කල්ප ගාණකුත් මදි. ඒත් සියල්ල මුදල් මත දෝලනය වන සමාජයක මහ මගට ඇද දමන අම්මලා තාත්තලා ඇද දමන දරුවන්ට සුරංග මනුසත්කම කියා දෙනවා. එහෙම දේවදත්ත යුගයේ මිනිසුන් ඔබට අපට මුණ ගැහෙන සමාජයක තමන්ගේ අම්මා වෙනුවෙන් සිය ජීවිතයේ යෞවනය ගෙවා දමන සුරංග අපේ කාලයේ මිහිපිට මනුස්ස වෙසින් ඉන්න දේව පුතෙක් කියලා ඔබට හිතෙයි.අද ඔහු ළඟ උපාධි සහතිකය රජකම් කළත් ඒ රජකම ගෙදර බුදුන් අම්මා ළඟ දෝතින් තබා ජීවිතේටත් සමාජයටත් පාර කියා දෙන්න ඔහු පටන් අරන්. සුරංග මේ ඔබ දකින ආදරණීය අම්මත් එක්ක ජීවත් වෙන්න ලොකු වාරුවක් ගන්නවා. ඒ වාරුවට ශක්තියක් වෙන්න ඔබට පුළුවන් නම්. ඒ ආත්මශක්තියට ශක්තියක් වෙන්න ඔබට පුළුවන්නම්. සුරංග පුතේ ඔහොම යං... හෙට ඔබටයි - අම්මටයි ලස්සන සුන්දර දවසක් වෙයි.071 - 6992056 (සුරංග) ඒ මවගේ රත්තරං පුතාගේ දුරකථන අංකයයි.වසන්ත ජයසිංහ ආරච්චිගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>07</month>
      <day>22</day>
    </date>
    <link>http://www.silumina.lk/2012/07/22/_art.asp?fn=af12072212</link>
    <topic>‘අපිට කවදාවත් ඉලක්ක වැරැදුණේ නෑ’</topic>
    <author>ටිරෝනි වෑවලගේ</author>
    <content>ශ්‍රී ලංකා ගුවන් හමුදාවේ ස්කොඩ‍්‍රන් ලීඩර්දුලිප් හේවාවිතාරණප්‍රථමයෙන් ම කිව යුතු දෙයක් තිබේ. ඒ බෙල් 212 ගුවන් යානයක් පැදවීමට පුහුණුවීමට පැය 10 කට වඩා කාලයක් හිමිවන බවයි. මීට පෙර පළවු සටහනේ වූ දෝෂය මෙහිදී නිවැරදි කළ යුතුම ය. පැය දහයක හෝ උපරිම පැය දාහතරක කාලයක් හිමිවන්නේ ගුවන් නියමුවකු වීම වෙනුවෙන් ලබන ප්‍රථම ප්‍රාථමික පුහුණු අවස්ථාවේදී බව දුලිප් හේවාවිතාරණ පවසයි.ඒ නිවැරදි කිරීම වෙනුවෙන් කරුණු දැක්වීමට ඔහුට ඇති හැකියාව සම්බන්ධව මට කිසිදු ගැටලුවක් නැත. ඒ ඔහු ශ්‍රී ලංකා ගුවන් හමුදාව සතු සෑම හෙලිකොප්ටර් යානයක් ම පැදවීමට මනා ලෙස පුහුණු වී ඇති බැවිනි. එහෙත් ඔහු මා සමගින් සාකච්ඡාවට සහභාගි වන්නේ MI 24 ප්‍රහාරක හෙලිකොප්ටර් යානයක නියමුවකු වශයෙනි.MI 24 යනු වර්තමානයේ ශ්‍රී ලංකා ගුවන් හමුදාව සතු ප්‍රධාන ම ප්‍රහාරක හෙලිකොප්ටර් යානාවයි. මානුෂීය මෙහෙයුම් සමයේදී ත්‍රස්තවාදීන් මර්දනය කිරීම වෙනුවෙන් මෙම ප්‍රහාරක හෙලිකොප්ටර් බළගණය කළ සේවාව අතිවිශාල ය. එපමණක් ද නොව වසර තිහක යුද ඉතිහාසයේ දී රට දැය වෙනුවෙන් ඔවුන් කළ කැපවීම ද සුළුපටු නොවේ. ස්කොඩ්‍රන් ලීඩර් දුලීප් ලසන්ත හේවාවිතාරණ තම ගුවන් නියමු ජීවිතයේ පමණක් නොව බළගණයේ ඉතිහාසය ද මෙසේ සිහිපත් කරයි.“ගුවන් නියමුවෙකු විදිහට පුහුණු වුණාට ප්‍රහාරවලට දායක වෙන්න අවස්ථාව ලැබුණේ සෑහෙන කාලෙකට පස්සේ. ඒකට හේතුව වුණේ ඒ කාලේ වරින් වර පැවතුණු සාම සාකච්ඡායි. ඒ පදනම මත රජයේ හමුදා ප්‍රහාරවලට සහභාගි නොවුණත් ත්‍රස්තවාදීන් නම් වරින් වර අපට ප්‍රහාර එල්ල කළා. ඉතිහාසයේ අත්දැකීම් තිබුණු විදිහටම මේ සාම සාකච්ඡාත් කවදා හරි බිඳ වැටෙන බව අපි දැනගෙන හිටියා. අනික මව් බිමෙන් බිම් අඟලක්වත් දෙනවට අපි කාගෙවත් හිතක කිසිම කැමැත්තක් තිබුණේ නෑ. ඒ නිසා ම අපි කළේ වැඩි වැඩියෙන් පුහුණු වෙන එක.”“මම 1997 වසරේදී කොතලාවල ආරක්ෂක විද්‍යා පීඨයට බැඳෙමින් හමුදා වෘත්තියට ප්‍රවිෂ්ට වුණාට මට ඍජුව ම ත්‍රස්තවාදීන්ට ප්‍රහාර එල්ල කරන්න ලැබෙන්නේ එයින් වසර නවයකට විතර පස්සේ. හරියටම කියනවා නම් ඒ 2006 මැයි මාසයේ. MI 24 ප්‍රහාරක හෙලිකොප්ටර් යානාවක් පදවමින් සතුරාට ප්‍රහාර එල්ල කරපු ඒ අවස්ථාව මට කවදාවත් අමතක වෙන්නේ නැහැ. මුලින් ම අපට ලැබුණු පණිවිඩයෙන් කියවුණේ ත්‍රස්තවාදීන් මුලතිව්වලට උතුරෙන් යාත්‍රා කරමින් තිබුණු නැවකට පහර දෙන්න සූදානම් වෙනවා කියලයි. නැවට ප්‍රහාර එල්ල කරන්න කලින් ත්‍රස්තවාදීන් විනාශ කරන්න අපට අණ ලැබුණා. මේ වෙනුවෙන් MI 24 යානා දෙකක් පිටත් වුණා. මම ඉන් එක් යානයක උප නියමුවා විදිහට ක්‍රියා කරන කොට යානයේ නියමුවා වුණේ එවකට මගේ අණ දෙන නිලධාරියා යි.“අපි ගුවන් ගත වෙනකොටත් හොඳටම හවස් වෙලා. මුලතිව් මුහුදේ ඈතට ත්‍රස්ත බෝට්ටු තිහක් විතර උතුරු දිසාවට යාත්‍රා කරනවා අපි දකින කොට වෙලාව හවස හයයි තිහට විතර ඇති. ඒ දවසේ බිම් කළුවර වැටෙන වෙලාව. මුහුදේ සටනකදී මේ වාතාවරණය අහසේ ඉන්න අපට අවාසියි. හෙලිකොප්ටර්වල හඬ ඇහුණ ගමන් ම බෝට්ටුවල ඉන්න ත්‍රස්තවාදීන් එන්ජින් නවත්තලා සද්ද නැතුව ඉන්නවා. චලනය වන රළ අතරේ පුංචි බෝට්ටු හඳුනාගන්න එක එතකොට අපට අපහසුයි. ඒත් අහසේ ඉන්න අපිව ඔවුන්ට හොඳට පේනවා. එදත් තිබුණේ ඒ වගේ වාතාවරණයක්. මට මතකයි මුලින් ම ත්‍රස්තවාදීන් අපට ප්‍රහාර එල්ල කළා. නියමුවන් විදිහට අපි යානයේ ප්‍රධාන අවිවලින් ප්‍රහාර එල්ල කරද්දී යානයේ ආරක්ෂාවට අවිකරුවන් ආවරණ ප්‍රහාර එල්ල කළා. ප්‍රතිඵලය විදිහට පහළ මුහුදේ කොටි බෝට්ටු කිහිපයක්ම ගිනි ගන්නවා අපි පැහැදිලිව ම දැක්කා. අපට තර්ජනයක් එල්ල කරන්න ඔවුන්ට හැකියාව ලැබුණේ නැහැ. තවත් බෝට්ටු කීපයක් මුලතිව් වෙරළ පැත්තට පැනලා යනවා දැක්කත් ප්‍රහාර එල්ල කරන්න අපට උණ්ඩ ඉතිරිවෙලා තිබුණේ නැහැ. ඔවුන් ලුහුබඳින්න තරම් හෝ ආපහු හිඟුරක්ගොඩ කඳවුරට යන්න තරම් ඉන්ධන ඉතිරිවෙලා තිබුණේ නැහැ. ඒ නිසා අපි යානා පලාලිවලට ගොඩ බැස්සුවා.”ජීවිතයේ ප්‍රථම වතාවට සතුරාට එල්ල කළ ප්‍රහාරය එපරිද්දෙන් සාර්ථක වීම සම්බන්ධව දුලිප් ආඩම්බර වන බවක් පෙනේ. සිහින් උස සිරුරකට උරුමකම් කියන ඔහු තවමත් තිස් හය හැවිරිදි වියේ පසුවන්නෙකි. ඔහු තුළ මට හඳුනාගන්නට ලැබුණු සුවිශේෂී කරුණක් වෙයි. ඒ මතක ශක්තියයි. ප්‍රථමයෙන් ම තමා ආරක්ෂක විද්‍යා පීඨයට බැඳුණු දිනය, නියමුවකු ලෙස පුහුණුවීම් ආරම්භ කළ අයුරු මෙන් ම ආරක්ෂක අංශවල බොහෝ දෙනෙකුගෙන් ව්‍යතිරේකයක් වෙමින් තම පෞද්ගලික ජීවිතයේ වැදගත් සිදුවීම්වලට අදාළ දින වකවානු පවා දුලිප් හේවාවිතාරණට හොඳින් මතක තිබේ. එය එක් අතකින් ඔහුගේ මතක ශක්තිය ද බුද්ධි මහිමය ද පෙන්නුම් කරන අතර අනික් අතින් සිය පවුල සමඟ ඔහු ගේ වන බැඳීම පෙන්නුම් කරන්නේ ය. මම ඒ බව ඔහුට පවසමි. ඔහු නිහතමානී ලෙස සිනාසේ. සිවිල් ජීවිතයේ දී කෙනෙකු මේ තරුණයා ශ්‍රී ලංකා ගුවන් හමුදාවේ ප්‍රධානතම ප්‍රහාරක හෙලිකොප්ටර් යානයක් පදවන රණසූරයකු ලෙස හඳුනා ගැනීමට මැළිවනු ඇතැයි සිතේ. එහෙත් සැබෑව එයයි. නිහඬ, චාම් ගති පැවතුම් අතරේ දක්ෂ ගුවන් නියමුවකු, අභීත රණ ශූරයකු සැඟවී සිටී. ඔහුගේ අතීතය විමසීමේදී පෙනී යන්නේ ඔහු ගුවන් නියමු වෘත්තිය හෝ ගුවන් හමුදාව තෝරා නොගත් බවයි. ඒ වෙනුවට ශ්‍රී ලංකා ගුවන් හමුදාව සහ ගුවන් නියමු වෘත්තිය ඔහුව තෝරා ගත්තේ ය.“මම ඉපදුණේ 1975 ඔක්තෝබර් මාසේ කොළඹ දී. පවුලේ මල්ලිලා දෙන්නයි නංගියි. වැඩිමලා මමයි. මගේ තාත්තා ජයන්ත හේවාවිතාරණ. අම්මා කමලා හේවාවිතාරණ. මම වත්තල ශාන්ත අන්තෝනි ප්‍රාථමික විද්‍යාලයෙන්. රද්දොළුගම ප්‍රාථමික විද්‍යාලයෙන් සහ කොළඹ අශෝක විද්‍යාලයෙන් අධ්‍යාපනය ලැබුවා. හෘදයාබාධයකින් මගේ තාත්තා නැති වෙනකොට මට අවුරුදු පහළවයි. පවුලේ වැඩිමලා විදියට එතන ඉඳන් අම්මට සහයෝගය දෙන්න ඕනෙ කියන සිතිවිල්ල මට තිබුණා. උසස් පෙළට ජීව විද්‍යාව හදාරලා කොතලාවල ආරක්ෂක විද්‍යා පීඨයට යන්න තීරණය කළෙත් ඒකයි. අනික් වැදගත් ම කරුණ තමයි මගේ අම්මා. මම අද මෙතන ඉන්නේ මගේ අම්මා නිසා. රටට ආදරය කරන්න, සේවය කරන්න මාව පෙලඹුවේ අම්මා. ගුවන් නියමුවෙක් වුණාට ඇය කවදාවත් අකමැති වුණේ නෑ. බය වුණේ නෑ. ඒ වෙනුවට ඇය මාව තවත් ධෛර්යවත් කළා.”දුලිප් තමා පැමිණි ගමන් මග අවලෝකනය කරන්නේ හැඟීම්බර වෙමිනි. උසස් පෙළින් පසු කොතලාවල ආරක්ෂක විද්‍යා පීඨයේ පාඨමාලාවක් හැදෑරීමට ඔහු එක් වන්නේ තමා කුමන හමුදාවේ සාමාජිකයකු වේ දැයි නොදැන ය. අවසානයේ ඔහු ගුවන් හමුදා සාමාජිකයකු ලෙසින් තේරෙන අතර උපාධිය අතරතුර දක්ෂතමයන් අතරට එක් වෙමින් ගුවන් නියමුවකු වීමේ වරප්‍රසාදය ද ලබන්නේ ය. 1997 වසරේ අධ්‍යාපනය අරඹන දුලිප් උපාධිධාරියකු ලෙසින් ඉන් පිටවෙන්නේ වසර 2000 දී ය. ඒ ගුවන් හමුදා විද්‍යාර්ථීන් අතරින් වැඩිම ලකුණු ලාභියා ද වෙමිනි.“එතන හිටපු අය අතරින් නව දෙනෙක් ගුවන් නියමුවන් විදිහට පුහුණු වෙන්න තේරුණා. ඒ අතරින් හතර දෙනෙක් හිඟුරක්ගොඩ කඳවුරට අනුයුක්ත කළා. දෙන්නෙක් බෙල් 212 හෙලිකොප්ටර් නියමුවන් විදිහටත් දෙන්නෙක් MI 24 නියමුවන් විදිහටත් වෙන් කෙරුණා. මම අයත් වුණේ MI 24 ගුවන් නියමු පුහුණුවට. MI 24 හෙලිකොප්ටර් බළගණය ගුවන් හමුදාවේ සුවිශේෂී බළගණයක්. සතුරාට ප්‍රහාර එල්ල කිරීමේදී මේ බළගණය හැමදාම ඉදිරියෙන් හිටියා. ඒ නිසාම එහි සාමාජිකයෙකු වීමට ලැබීම ගැන මම සතුටු වුණා.”දුලිප් පවසන අන්දමට MI 24 ප්‍රහාරක හෙලිකොප්ටර් යානා ඊළාම් සටනේදී සිදුකර ඇති කාර්ය භාරය අතිමහත් ය. නාවික හමුදාවට, යුද හමුදාවට සහාය අවශ්‍ය සෑම මොහොතකම ඔවුන් ක්ෂණික සහය ලබාදී තිබේ. මීට අමතරව සතුරු ඉලක්ක වෙත එල්ල කරන ලද ප්‍රහාර සංඛ්‍යාව ද අතිමහත් ය. මේ අභීත සටන්වලදී දිවි පිදූ නියමුවන්ගේ සහ සහාය අවිකරුවන්ගේ සංඛ්‍යාව ද සෙසු හෙලිකොප්ටර් බළඝන සමඟ සංසන්දනය කරද්දී ඉහළ අගයක් ගත්තේ ය. MI 24 ප්‍රහාරක හෙලිකොප්ටර් බළඝනයේ පළමු වෙනි අණදෙන නිලධාරියා වූ ගෲප් කැප්ටන් ජගත් රොද්‍රිගෝ ද එකී නියමුවන් අතරට ඇතුළත් ය. තම බළගණය වෙනුවෙන් අදහස් දක්වන දුලිප් හේවාවිතාරණ ඒ සියලු දෙනා සිහිපත් කරන්නේ ඉමහත් ගෞරවයෙනි.“ප්‍රහාරක හෙලිකොප්ටර් බළගණය විදිහට අපි කවදාවත් ඉලක්ක වැරැද්දුවේ නෑ. සිවිල් ජනතාවට පහර දීලා නෑ. ඒ වෙනුවට දහස් ගණන් සිවිල් ජනතාවගේ ජීවිත බේරා ගන්න අපි ඉදිරිපත් වෙලා තියනවා.”දුලිප්ට අනුව මානුෂීය මෙහෙයුම කි‍්‍රයාත්මක වූ අවදිය ඔහුගේ ජීවිතයේ දී සුවිශේෂී වසර කිහිපයකි. ත්‍රස්තවාදී බල ප්‍රදේශ අඟලෙන් අඟල සීමා වෙද්දී දුලිප් ඇතුළු MI 24 බළගණය ද සෙසු හමුදා සාමාජිකයන් සමඟ සටන් වැදුනේ උපරිම මානසික මට්ටමක සිටිමිනි. මාවිල් ආරු සොරොව්වේ සිට වන්නි, මුලතිව් කැලෑ දක්වාම ඔවුන්ගේ දායකත්වය එක සේ විය. මාවිල් ආරු යන ශ්‍රී ලංකා යුද සිතියමේ සන්ධිස්ථානයකි. ත්‍රස්තවාදීහු මේ දියවර වළක්වමින් නොසිතූ සටනකට අඩිතාලම දැම්මෝය. දින ගණනාවක් පුරා පැතිරුණු ගැටලුවට පැය කිහිපයකින් විසඳුම් ලබා දෙමින් මාවිල් ආරු අත්පත්කර ගත් යුද හමුදාවේ සෙබළුන් ද, ඒ වෙනුවෙන් අභීතව ඔවුන් මෙහෙයවූ විශේෂ බළකායේ සුවිශේෂී නිලධාරියා ද මෙහි දී සිහිපත් නොකරම බැරි ය. ඔවුහු සිය ජීවිත නොසලකමින් සතුරන් සමඟ මුහුණට මුහුණ ගැටෙද්දී දුලිප්ලා ගුවනේ සිටිමින්, සතුරා බල බිඳිමින් ජයග්‍රහණයට සහාය ලබා දුන්නේ ය.“මාවිල් ආරු සටන ඇරඹුණාට පස්සේ ත්‍රස්තවාදීන් ගල්කන්ද ප්‍රදේශයේ මුරකාවල් දාලා අපේ ආරක්ෂක හමුදාවන්ගේ සහයට අතිරේක බළ ඇණි ගමන් කරන එක නවත්වන්න ක්‍රියා කළා. මේ විදිහට ගල්කන්ද ප්‍රදේශයේ රැස්ව සිටිමින් ප්‍රහාර එල්ල කරන ත්‍රස්තවාදීන් මර්දනය කරන්න අපට අණ ලැබුණා. ප්‍රහාරයට අපි ගියේ හවස හතරට විතර. සාර්ථකව ප්‍රහාරය නිම කරලා එන්න හදන කොට බිම ඉඳන් ත්‍රස්තවාදීන් එල්ල කරපු වැඩි දියුණු කරපු අත් බෝම්බයක් වැනි දෙයක් හෙලිකොප්ටරයේ පැති වීදුරුව කඩාගෙන ඇවිත් මගේ කකුලේ වැදුණා. වාසනාවකට වගේ ඒක පුපුරා ගියේ නෑ. වීදුරුවේ හැපෙද්දී ඒකේ ඩෙටනේටරය කැඩිලා බිමට වැටිලා. ඒත් බෝම්බය කකුලේ වැදුණු වේගයට කකුල පණ නැතිව ගියා. කොහොම හරි යානය ගුවන් තොටුපළට ගෙනාවා. දවස් දෙකක් රෝහල් ගතවෙලා හිටියා. තවත් විවේක ගන්න කියලයි වෛද්‍ය උපදෙස් ලැබුණේ. ඕනේ නම් නිවාඩු තිබුණා. ඒත් අපි හිටියේ උපරිම සටන්කාමී මානසිකත්වයක. ඒ නිසා දවස් දෙකකින් ආපහු ක්‍රියාන්විතයන්ට සහභාගි වුණා.”යුද බිමේ දී තරම් මිනිසකුට දෛවයේ බලපෑම දැනෙන තවත් තැනක් නොමැති තරම් ය. වාසනාව හා අවාසනාව ඒ මේ අත දෝලනය වෙමින් ජීවිතය හෝ මරණය තීරණය කරන අවස්ථා විරල නැත. කෙසේ වුව ද යුද්ධයෙන් තොර භූමිය සැනසිල්ල කැඳවයි. යුද්ධයෙන් තොර ගුවන ද එසේම වන බවට දුලිප්ලා සාක්කි දෙති.“යුද්ධෙ ඉවර වෙනකල්ම උපරිමයෙන් සේවය කළා. නිවාඩු තිබුණත් නිවාඩු ගත්තේ නෑ. මගේ බිරියත් ගුවන් හමුදා සාමාජිකාවක්. ඒ නිසා ඇය මාව හොඳින් වටහාගෙන හිටියා. නිරවුල් මනසකින් රැකියාව කරන්න ඇයගෙන් ලැබුණේ උපරිම සහයෝගයක්. දැන් යුද්ධය අවසානයි. මිසයිල එල්ල වේය කියන බියෙන් තොරව අපි අහසේ හෙලිකොප්ටර් යානා පදවනවා. ඒත් අපි සූදානම හෝ පුහුණුවීම් නවත්වන්නේ නෑ. ශ්‍රී ලංකා ගුවන් හමුදාව විදිහට අපි හැම මොහොතකම අවධානයෙන් සහ සූදානමින් පසුවෙනවා.”දුලිප් ඔහුගේ වර්තමානය ගැන එසේ පවසන්නේ ය. මේ වනවිට ඔහු හෙලිකොප්ටර් නියමුවකු ලෙස තමා ලත් දැනුම ඉදිරි පරම්පරාවට තිළිණ කරමින් සිටී. ඒ ගුවන් නියමු උපදේශකයකු වශයෙනි. ඔහු පවසන්නේ යුද්ධයට සහභාගි වෙමින් තමා ලැබූ අත්දැකීම් පුහුණුව සමඟ ඉදිරි පරම්පරාවට ලබාදීමට අවස්ථාව ලැබීම සම්බන්ධව තමා ඉතා ප්‍රීතියෙන් පසුවන බවයි. එමෙන් ම සාර්ථක ලෙස රැකියාවේ නිතර වීමේ ඉඩ ප්‍රස්ථා ලබාදුන් හිටපු ගුවන් හමුදාපතිතුමාට මෙන් ම වර්තමාන ගුවන් හමුදාපතිතුමාට ද දුලිප් හේවාවිතාරණ ගේ ස්තුතිය හිමි වේ. මීට අමතරව මව, බිරිය සහ දරුවන් ද ඔහුගේ ස්තුතියේ හිමිකරුවෝ ය. ඒ වෙනුවෙන් ඔහු දක්වන හේතු රැසකි. සරලවම සියල්ල කැටි කොට ඔවුන් ඔහුගේ මුළු ජීවිතයම වීම යැයි සඳහන් කළ හැකි ය.තවමත් ජීවිතයේ තුන්වැනි දසකය ගෙවන ඔහුගෙන් විශ්‍රාම ජීවිතය ගැන මම ඇසුවේ නැත. ඒ වෙනුවට තවත් බොහෝ කල් ශ්‍රී ලංකාවේ ගුවන රකින්නට වරම් ලැබේවායි යන පොදු ජන පැතුම මෙසේ ලියා තබමි.ටිරෝනි වෑවලගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>07</month>
      <day>22</day>
    </date>
    <link>http://www.silumina.lk/2012/07/22/_art.asp?fn=af12072213</link>
    <topic>පාද යාත්‍රාව සාර්ථකයි; ධර්මසේකර අනගාරික වෙයි</topic>
    <author>දයා ඩී. ෆොන්සේකා</author>
    <content>අනගාරික ධර්මසේකර අවසාන කොටසඑදා 1993 වර්ෂයේ දවසක්. මට හරියටම දැන් දවස මතක නැහැ. පාද යාත්‍රාව ගමන් ආරම්භ කිරීමට නැකත යෙදී තිබුණේ හරියටම උදේ 10.10 ටය. ඒ විහාරමහා දේවි උද්‍යානයේ බුදු පිළිමය අසලින්.පාද යාත්‍රා නිර්මාතෘ ගරු මහින්ද රාජපක්ෂ වත්මන් ජනාධිපතිතුමා හරියට නැකැත් පිළිපදින කෙනෙක්. එතුමා කල් ඇතුව එතැනට ඇවිත් සිටියා. සහභාගි වන සියලු දෙනාටමත් උදෑසන 9 වන විට ඒ ස්ථානයට පැමිණෙන්නටයි දැනුම් දී තිබුණේ. මාත් මගේ පිරිසත් එකතු කරගෙන උදේ 9 ට එතැනට ආවා.ඒ 1993 වර්ෂය වන විට එකල යූ ඇන් පී ආණ්ඩුව ජනතාවට තිත්ත වෙලා තිබුණේ. කම්කරු මර්දනය හා මිනීමරු ඝාතන නිසා රජය කෙරෙහි බොහෝ දෙනෙක් කළකිරිලා. ඒත් ඒ රජයට එරෙහිව ජනතාව පෙළගස්වන්නට හෝ ඒකරාශි කරන්න නිර්භීතව ඉදිරිපත් වෙන්න කවුරුත් ඉදිරියට ආවේ නැහැ. ඒ අඩුව පුරවමින් එජාප රජයට එරෙහිව කොළඹ සිට කතරගමට පාද යාත්‍රාවක් යන්න ජනතාව පෙළගැස්වීමට එඩිතරව ඉදිරිපත් වුණේ වත්මන් ජනාධිපති මහින්ද රාජපක්ෂ මැතිතුමාය. එතුමා එදා ඒ කටයුත්තට අත ගැහුවේ නැත්නම් ඉතිහාසය කියවන්න ලැබෙන්නේ වෙන විදිහකට.හරියට 9 වන විට එතුමා වත්මන් කථානායක චමල් රාජපක්ෂ එතුමාගේ සහෝදරයාත් සමඟ එතැනට ආවා. වාසුදේව නානායක්කාර දිනේෂ් ගුණවර්ධන අලවි මවුලානා වැනි නායකයනුත් හිටියා.මේ අතර මගේ මල්ලිත් සිය බිරිඳ හා අතදරුවා ද රැගෙන ඒම මට මහත් වේදනාවක් වුණා. “අපිත් අයිය එක්ක මැරෙන්න හරි එන්නම්” ඔවුන් කීවා.කොහොම වුණත් උදේ 9 වන විට 500 ක්වත් පිරිස රැස්වී සිටියේ නැහැ. කොහොමහරි හරියටම 10.10 ට පාද යාත්‍රාව පටන් ගත්තා. ඉදිරි පෙළ මහින්ද රාජපක්ෂ වත්මන් ජනාධිපතිතුමා. වත්මන් කතානායක චමල් රාජපක්ෂ, වත්මන් ඇමැතිවරුන් වන දිනේෂ් ගුණවර්ධන, වාසුදේව නානායක්කාර, මහාචාර්ය නලින් ද සිල්වා වගේම අනුර බණ්ඩාරනායක මන්ත්‍රීවරයාත් හිටියා මට මතකයි. තවත් බොහෝ ප්‍රගතිශීලි පිරිස් හිටියා මට ඒ සේරම නම් දැන් මතක නැහැ. මාත් ඉදිරිපෙළ හිටියා. මෙය ලංකා ඉතිහාසයේ මහා ප්‍රෞඪ පාද යාත්‍රාවක්. යූ ඇන් පී මර්දනය හමුවේ ඉතා භයානක අවස්ථාවක නිර්භීතව ගිය පෙළපාළියක්. වටේම පොලිස් හා කැරලි මර්දන හමුදා සීරුවෙන් හිටියා.කොහොමහරි පාද යාත්‍රාව පටන්ගනිද්දි 5000 ක් පමණ පිරිසක් හිටියා. එක පෙළට දහදෙනා බැගින් පාද යාත්‍රාව ඉදිරියට ගියේ සටන් පාඨ කියමින්.ජනාධිපති මහින්ද රාජපක්ෂ මැතිතුමා ශ්‍රී ලංකා නිදහස් පක්ෂය යළිත් ඔසවා තබා යූ ඇන් පී බලය ඉදිරියේ එඩිතර ජනරැල්ලක් බිහි කළේ එදායි. එය ඇත්තටම ලංකා ඉතිහාසයේ හැරවුම් ලක්ෂයක් වුණා. පුවත්පත් වාර්තාකරුවන් රූපවාහිනී වාර්තාකරුවන් පාද යාත්‍රාව වාර්තා කරන්නට ඉදිරියෙන්ම ගියා. ප්‍රගතිශීලි ජනතාව පෙළපාළියට එක්වන්නට මඟ දෙපස පුල පුලා හිටියා. පොලීසිය බාධා කළේ නැහැ. මට මතක හැටියට බම්බලපිටිය හන්දියෙන් පාද යාත්‍රාව ගාලු පාරට හැරෙන විට දහදාහකට වඩා පිරිසක් ඊට එක්ව හිටියා. යූ ඇන් පී ආණ්ඩුව හෙල්ලී හිටියා. දෙහිවලට යනකොට එය මහා ජන ගංගාවක්. විසිදාහක් පමණ පිරිස් ගාලු පාර පුරා පාද යාත්‍රාවට එක්වෙලා. ඒ ඒ ප්‍රදේශවලින් ශ්‍රී ලංකා නිදහස් පක්ෂ මෙන්ම අනිකුත් වාමාංශික පක්ෂ ප්‍රාදේශීය නායකයන් පාද යාත්‍රාවට එක්වුණේ සිය දහස් ගණන් තම සාමාජිකයන් සමඟ. එදා සවස පෙළපාළිය පාණදුරයෙන් නවත්වන විට ඊට 25000 ක පමණ පිරිස් එක්වෙලා හිටියා. පෙළපාළියෙන් මගදි නැවතුණේ අනුර බණ්ඩාරනායක මහතා විතරයි. ඒ එතුමාගේ අසනීප තත්ත්වය නිසා. ඔහොම දින ගණනාවක් මඟ දෙපස ජනතාවගේ ආශිර්වාද මැද පාද යාත්‍රාව මාතර උයන්වත්තටත් ආවා. එහිදී ආරිය බුලේගොඩ ඇතුළු විශාල පිරිසක් ඊට එක්වුණා.මාතර උයන්වත්තේ වේදිකාවට තමයි මුලින්ම හිටපු ජනාධිපතිනි චන්ද්‍රිකා බණ්ඩාරනායක මහත්මිය ආවේ. එහිදී අපිට ආරංචි වුණා දික්වැල්ලේ දී එච්. ආර්. පියසිරිගේ මැරයන් අපට පහරදීමට එන බවත් මං රැස්වීමේදී කීවා පසුවදාම උදේ ධර්මපාල පිළිරුව අභියසදී අනගාරික වන බව.පසුවදා උදෑසන මං මහා සඟරුවනගේ පිරිත් මැද දසසිල් සමාදන්ව අනගාරික වුණා. කහපාට අනගාරික සාටකය ඇඟ දරාගත්තා. අපි හාමුදුරුවරු සියයක් බලාපොරොත්තු වුණත් වැඩමවා සිටියේ තිස්නමක් පමණ හිමිවරුන්. ධර්මපාල පිළිරුව අසල දී කතරගම දෙවියන්ට බාර දීමට නියමිත සන්දේශය මා අතට බාර දුන්නා. මා එයත් දෝතින් අරගෙන ඉදිරියෙන්ම ගියා.දික්වැල්ලේ දී කිසිම චණ්ඩියෙක් ආවේ නැහැ. දෙදාහක පමණ පිරිසක් පාද යාත්‍රාවට එකතු වුණා. එදා දික්වැල්ලෙන් පාද යාත්‍රාව යද්දි 10000 කට වඩා පිරිසක් පාද යාත්‍රාවේ හිටියා. පියසිරි ගෙන් කිසිම අපලයක් සිදුවුණේ නැහැ.මැරිච්ච ශ්‍රී ලංකා නිදහස් පක්ෂය නැගිට්ටේ එදා බව මට නිර්භයව කියන්න පුළුවන්. තංගල්ලේ දී බෙල්ලන්විල විමලරතන හාමුදුරුවො මට පණිවිඩයක් එවල තිබුණා වහාම ඇවිත් හමුවෙන්නැයි කියා. මං පෙළපාළියෙන් ඉවත්ව වහාම බස් එකෙන් කොළඹට ආවේ අනගාරික ඇඳුම පිටින්මයි. බෙල්ලන්විල දී මට විමලරතන හාමුදුරුවො දොස් කීවා.“මොකක්ද ඔය නාඩගම. ඔහොමත් අනගාරික වෙනවද ඒක කරන්න ඕන පන්සලකදී අපේ පන්සලේ එහෙම නැත්නම් කැලණිය පන්සලේදී එහෙමත් නැත්නම් දළදා මාලිගාවට ගිහින් නියම විදිහට අනගාරික පදවිය ලබා ගන්න. දැන් ඔය සාටකය ගලවන්න.”උන්වහන්සේ මට කළේ නියෝගයක් ධර්ම ආඥාවක් වගේ මං ඒක පිළිගත්තා. ආයෙත් බස් එකෙන් දකුණට ගියා. යනකොට පාද යාත්‍රාව දෙබරවැව. මං අනගාරික ඇඳුම පිටින් කතරගමට යනකම් ගියා. එහිදී කතරගම දෙවියන්ට සන්දේශය බාර දීල, ඉන්පසුව තිබ්බ මහා රැස්වීමේදී මං අනගාරික බව තාවකාලිකව ලැබුවේ ගමනේ අවශ්‍යතාවට බව සත්‍ය වශයෙන්ම ප්‍රකාශ කළා. රැස්වීම අවසානයේ යළිත් මහා සංඝරත්නය හමුවේ පන්සිල් අරගෙන ගිහි බවට පත්වුණේ අනගාරික ඇඳුම ගලවලා බෑග් එකට දාගත්තා.ඊට පස්සේ වැඩිකල් නොගිහින් පූජ්‍ය බෙල්ලන්විල විමලරතන හාමුදුරුවන් වහන්සේගේ අනුශාසනා පරිදි කැලණියේ රජමහා විහාරයේ දී යළිත් අනගාරික බව ලබාගත්තා මුළු ජීවිතේම දසසිල් රකින පොරොන්දුව පිට.එදා පූජ්‍ය බෙල්ලන්විල විමලරතන හිමියන් ප්‍රමුඛව වැලමිටියාවේ කුසලධම්ම ඉත්තෑපානේ ධම්මාලංකාර වගේ මහා පූජනීය සංඝරත්නය වැඩමවා හිටියා. මං කැලණි පන්සලේ ධාතු මන්දිරය ඉදිරිපිට දසසිල් ලබාගත්තේ අපවත් වූ මඩිහේ පඤ්ඤාසිහ නායක හාමුදුරුවන්ගෙන්. 3000 ක් පමණ පිරිස එදා මගේ අනගාරික බවට සාක්ෂි දැරුවා. මට මුලින්ම පිරිකර පිළිගැන්වූයේ අද ඇමැතිවරයකු වන දිනේෂ් ගුණවර්ධන මහතායි.මං එදා මරණය දක්වා මේ ශීලය රකින්නට පොරොන්දු වුණා. මගේ රට ජාතිය ආගම වෙනුවෙන් මගේ ඉදිරි ජීවිතය කැප කරන්න මං පොරොන්දු වුණේ බුද්ධ ශාසනය වෙනුවෙන් කැපවෙන්නට දිව්රුම් දුන්නා.අනගාරික ධර්මසේකර තුමා තමන්ගේ වචනවලින්ම සිය ජීවිතයේ පරමාර්ථයන් විස්තර කළා.ඉන්පසු අනගාරික වූ ධර්මසේකර තුමා දේශනා පවත්වමින් රටපුරා සංචාරය කරන්නට විය.මේ අතරේ ඩෙංගු මාරයාට ගොදුරු වී යන්තම් ජීවිතය බේරාගත් එතුමාගේ ශරීර සෞඛ්‍යය පිරිහෙන්නට පටන්ගත්තේය. එහෙත් බුද්ධ ශාසනය හා රට ජාතිය උදෙසා සිසු පරපුර හා අනෙකුත් ජනතාව දැනුම්වත් කිරීමේ ව්‍යාපාරය තවමත් අත්නොහළ එතුමා ඈත එපිට පළාත්වලට පවා ගොස් දේශන පවත්වයි.වරක් යුද වාතාවරණය ඉතා දරුණුව තිබුණු සමයේ අනගාරික ධර්මසේකර තුමා ත්‍රිකුණාමලයේ මායිම් ගම්මානවලට ගොස් දේශන පවත්වමින් රට ජාතිය වෙනුවෙන් ඉදිරියට ඒමට තරුණයන් ධෛර්යවත් කළේය.වරක් ත්‍රිකුණාමලයට එතුමා ගියේ බස් රථයේය. බස් රිය යුද හමුදාවෙන් නැවැත්වූයේ පරීක්ෂණ සඳහාය. එතුමා බස් රියෙන් නොබැස්සේය. බස්රිය වෙත හමුදා අනුඛණ්ඩය බාර මේජර්වරයා ආවේය.මේජර් අත්තනායක එතුමාට වැන්දේය. ‘සර් මං සුනේත්‍රාදේවි පිරිවෙනේ දී සර්ගෙන් ඉගෙන ගෙන තියෙනවා” ඔහු කීය.“යමු දැන් ජීප් එකේ යමු මේ ගමන භයානකයි.”“නෑ මං බස් එකේ ආවේ. මේ ළමයි මිනිස්සු කාන්තාවන් එක්ක මං ඒ අය දාල තනිව ආරක්ෂා වෙන එක හොඳ නැහැ. මං බස් එකේම එන්නම් ඔබතුමාල බස් එකට ආරක්ෂාව දෙන්න ඈතින් ඉඳන්”එතුමාගේ ඉල්ලීම ඉටුවිය. ත්‍රිකුණාමලයට යනතුරු යුද හමුදාවෙන් බස් රථයට ආරක්ෂාව සැපයිණ. ත්‍රිකුණාමලයේ ජයසුමනාරාමයේ එතුමාගේ දේශනයට දහස් ගණනක් සෙනඟ වට වූහ.එදා ත්‍රිකුණාමලයේ ඔහුගේ දේශනයට ඇහුම්කන් දුන් තරුණයෝ හාරසියයක් පමණ යුද හමුදාවට බැඳුණෝය.“කොහොම වුණත් යුද්ධය අවසාන වනතුරු මං හමුදා කඳවුරු වලට ගොස් රණවිරුවන් දිරිමත් කළා. දැන් මට සතුටුයි මහින්ද රාජපක්ෂ ජනාධිපතිතුමා යටතේ රට එක්සේසත් වෙලා යුද්ධය හමාරයි. දැන් මට තියෙන්නේ ශාසනික සේවය කරන්නයි. මා උගත් දහම් දැනුම ජනතාවට බෙදා දෙනවා. දැන් මං පාසල්වලට දහම් පාසල්වලට ගොස් දරුවන් යහමඟ යැවීම සඳහා දේශනා කරනවා.අනගාරික ධර්මපාල තුමාගේ පියවර අනුව යමින් බුද්ධ ශාසනයට රටට ජාතියට සේවය කරනවා.තව අවුරුදු දෙකකින් පමණ පැවිදි වී මහණදම් පුරන්නයි මගේ පැතුම. ඒ පැතුමත් ඉටුවුණාම මේ ආත්මයේ මගේ කටයුතු අවසානයි. මතු බුදු බවක් ලැබීමය මගේ ඊළ¼ඟ පැතුම.”අද අනගාරික ධර්මසේකර තුමා කළු ගං ඉවුරේ ෆයිනස් ගස් සෙවණේ බවුන් වඩමින් සිය සංසාර ගමන කෙටිකර ගැනීමේ ව්‍යායාමයක යෙදී සිටියි.ඔහුට අපි සුබ පතමු.ධර්මසේකර තුමාගේ දුරකථන අංකය 0777171596දයා ඩී. ෆොන්සේකාඡායාරූප - විමල් කරුණාතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>07</month>
      <day>22</day>
    </date>
    <link>http://www.silumina.lk/2012/07/22/_art.asp?fn=af12072215</link>
    <topic>එගොඩ සුබවාදී නම් මෙගොඩ වැට බැඳීමෙන් ඵලක් නැත</topic>
    <author>අරුණි මුතුමලී</author>
    <content>මිනිසුන් පිටරට පැටවීමේ ජාවාරම ජීවිතයත් මුහුද වගේඉමක් නැතේ - කොනක් නැතේයනවා ආපහු එනවායනවා ආපහු එනවාජීවිත ජීවත් කරවන්නට රළු මුහුදු රළ සමඟ පොර බදන මේ ජීවිත ඉමක් කොනක් නොපෙනෙන සාගරයට යන බව නම් ඇත්ත ය. එහෙත් ආපසු එනවාද නැතහොත් ආපසු සිරකරුවන් ලෙස අල්ලාගෙන එනවාද? එසේත් නැත්නම් මුහුදේ මාළුන්ට රසවත් කෑමක් වනවාද දන්නේ කවුද?තමන් අවට තිබෙන සමාජ දේශපාලන ආර්ථික හා අධ්‍යාපන පසුබිම විසින් තීරණය කරනු ලබන මට්ටමින් ගොඩ ඒම සඳහා යැයි කියමින් දිවි පරදුවට තබා හොර පාරෙන් පිට රට පනින්නන් මේ දිනවල පුවත් මවන්නත් වී තිබේ.සුපිරි ඇඳුම් පැලඳුම්වලින් සැරසී සුපිරි වාහනවලින් බැස සුපිරි හෝටලවල සුපිරි ආහාර රස විඳින්නට යන සුපිරි මිනිසුන් දෙස බලාගෙන තම දරුවන් කිරි කඳුළක් ඉල්ලා හඬද්දී වාවන්නේ මොන හිතකින් ද? හරි පාරෙන් රැකියාවකට යන්නට වත්කමක් මෙන් ම සුදුසුකමක් නැති මේ පිරිස් හොරෙන් හෝ රටකට පැන ගන්නට තතනන්නේ තමන් මැවූ සිහින මාලිගාවල සිහසුන් අරා තම දූ දරුවන් හෝ රැගෙන යන්නට නොවේද?එසේ ප්‍රශ්න කරන්නේ සානුකම්පිත ඇසකින් මේ මිනිසුන් දෙස බලන සමාජයයි. එය සාධාරණය. එහෙත් මේ ක්‍රියාවලිය දෙස එකම කෝණයකින් බැලිය හැකි ද?ලොව පුරා සංක්‍රමණික ජාවාරම (ඩ්භථචද ඉථභඨඨතඪදඨ) හා මිනිස් වෙළෙඳාම (ඩ්භථචද බපචටටඪජඬඪදඨ) මගින් ව්‍යාපාරිකයන් හරි හම්බකරගෙන ඇති ලාභය දස ලක්ෂ 9500 ක් ඉක්මවයි. මේ සඳහා විවිධ රටවලින් කෝටි දෙකකට අධික පිරිසක් හොර රහසේ රට පටවා ඇති අතර ඉන් ලක්ෂ 45 ක් පමණ දෙනා ලිංගික අපචාර කටයුතු සඳහා යොමු වී ඇති බව සමීක්ෂණ වාර්තාවලින් හෙළි වී තිබේ. මුළු සංඛ්‍යාවෙන් සියයට 68 ක් පමණ ඉදිකිරීම්, කෘෂිකර්ම, නිෂ්පාදන හා ගෘහ සේවක කටයුතුවල බලෙන් යොදවන අතර ඇතැම් පිරිස් ශරීර කොටස් ලබා ගැනීම සඳහා ද ගොදුරු වී ඇති බව අන්තර්ජාතික කම්කරු සංවිධානයේ වාර්තා පෙන්වා දෙයි. කෙසේ වෙතත් මිනිස් ජාවාරමට හෝ මිනිස් වෙළෙඳාමට ගොදුරු වන පිරිසෙන් අඩකටත් වඩා එනම් ලක්ෂ 117 ක් අයත් වන්නේ ආසියා පැසිෆික් කලාපයට ය.මෙහිදී සැලකිලිමත් විය යුත්තේ සංක්‍රමණිකයන් ගේ ජාවාරම හා මිනිස් වෙළෙඳාම අතර ඇති වෙනස හඳුනා ගැනීමට ය.ආගමන හා විගමන දෙපාර්තමේන්තුවේ පාලක ජනරාල් ඩබ්ලිව්.ඒ. චූලානන්ද පෙරේරා මහතා පවසන පරිදි සංක්‍රමණිකයන්ගේ ජාවාරම යනු දේශ සීමා තරණය කිරීමකින් හෙවත් ව්‍යාපාරිකයාගේ මෙන් ම හොර රහසේ රට පනින්නන්ගේ කැමැත්ත හා අනුදැනුම ඇතිව දේශසීමා තරණයක් සිදු වීම ය. එය අන්තර්ජාතික ස්වරූපයක් ගන්නා අතර රජයක හෝ රටක ස්වාධිපත්‍යයට එරෙහි කටයුත්තකි.මිනිස් වෙළෙඳාමේදී එය රට ඇතුළතම පවා සිදුවිය හැකි අතර රවටාගෙන යාමක් මෙන් ම මුදලට වඩා සේවය කරමින් සූරා කෑමට ලක්වීමත් පුද්ගල නිදහස හා අයිතිය උල්ලංඝනය වන පරිදි බොහෝ විට එයට ගොදුරු වන්නාගේ අනුදැනුමකින් තොරව සිදුවන්නකි.අන්තර්ජාතික කම්කරු සංවිධානය හඳුන්වන ආකාරයට මේ මිනිස් වෙළෙඳාම යනු නූතන වහල් සේවයයි.මේ අර්ථකථන ගෙන බලන විට මෙරටින් හොර රහසේ බෝට්ටුවල නැග රට පැනීම සංක්‍රමණිකයන්ගේ ජාවාරමට අයත් වේ.මෙරට මේ ජාවාරම යහමින් ප්‍රකට වන්නට වූයේ යුද වාතාවරණයත් සමඟ ය. දෙමළ ජාතිකයන් බහුල වශයෙන් දේශපාලන රැකවරණ ඉල්ලන මුවාවෙන් යුරෝපය, එංගලන්තය, ජර්මනිය, ප්‍රංශය, නෝර්වේ හා ස්විට්සර්ලන්තය වැනි රටවලට පැන ගැනීමට සමත් විය. සිංහල ජාතිකයන් වැඩි වශයෙන් රැකියා සොයා හොර පාරෙන් ගියේ ඉතාලියට ය.බටහිර රටවල් ආර්ථික අර්බුදයට මුහුණ දීමත්, සැප්තැම්බර් 11 ඇමෙරිකාවට එල්ල වුණු ත්‍රස්ත ප්‍රහාරයත් හේතු කොටගෙන සංක්‍රමණිකයන් පිළිබඳ ප්‍රතිපත්ති වෙනස් වීමත් ත්‍රස්තවාදය තහනම් වීමත් ත්‍රස්තවාදී කණ්ඩායම්වලට සම්බන්ධ වූවන් නීති විරෝධී ක්‍රියාවලට පෙලඹීමත්, යුරෝපා සංගමය රැකියා සැපයීමේ දී තම රටේ පුරවැසියන්ට ප්‍රමුඛස්ථානය දීමට පෙලඹීමත් නිසා බටහිර රටවලට සිදුවූ නීති විරෝධී සංක්‍රමණ ක්‍රමයෙන් අඩු විය.සූවස් ඇළ ඔස්සේ කළ මෙහෙයුම් වැඩිවීම ද, ශ්‍රී ලංකාවේ ත්‍රස්තවාදය පරාජය කොට යුද වාතාවරණයක් නොතිබීම හා ඒ සමඟම එංගලන්තය වැනි රටවලින් සරණාගතයන් ආපසු හරවා එවීම වැනි හේතු මත වෙනත් මඟක් සෙවීමට ජාවාරම් කරුවෝ උත්සුක වූහ.ඒ සඳහා ඔවුන්ට ඉතිරි වූ රට වූයේ ඕස්ට්‍රේලියාවයි. චූලානන්ද පෙරේරා මහතා පවසන ආකාරයට මේ වනවිටත් යුරෝපය හා ඇමෙරිකාවට වඩා ආර්ථික වශයෙන් ශක්තිමත් වීම මුහුදු ආරක්ෂාව දුර්වල වීම, සරණාගත රැකවරණ ප්‍රතිපත්ති ලිහිල්වීම, එල්.ටී.ටී.ඊ. ය තහනම් නොකිරීම වැනි හේතු සාධක නිසා මේ වනවිට සංක්‍රමණික ජාවාරම්කරුවන් වැඩි දෙනා ඕස්ට්‍රේලියාව දෙසට සංක්‍රමණය වී සිටිති. රයිලෝන් ආදී සංවිධානවල සාමාජිකත්වය ලබා ගැනීම නිසා ශ්‍රී ලංකාවෙන් ගුවන් මගින් සිදුවන ජාවාරම අපහසු කාර්යයක් වී ඇත. එනිසා මොවුන් තෝරා ගන්නේ මුහුදු මාර්ගයයි. එය පාලනය කිරීමට ආගමන විගමන දෙපාර්තමේන්තුවට හැකියාවක් නැත.කොළඹ වංචා විමර්ශන ඒකකයේ අධ්‍යක්ෂ පොලිස් අධිකාරි ජොන් ඒ.කේ. මාර්ක් මහතා පවසන පරිදි මුහුදු මාර්ගයෙන් බහුදින යාත්‍රා හෝ කන්ටේනර්වල පටවා හොර රහසේ මිනිසුන් රට පැටවීමට ලක්ෂ ගණනින් මුදල් ලබා ගන්නා ඒජන්තවරු බෝවී තිබේ. ඒ අතර කාන්තාවක් ද සිටීම විශේෂ කරුණකි. ඕස්ට්‍රේලියාවට පැටවීම සඳහා ලක්ෂ 12 - 15 ත් අතර අය කරන අතර පළමුව ලක්ෂ දෙක තුනක අන්තිකාරමක් ලබාදී රට පැන්න පසුව ඉතිරිය ලබා දීමේ පොරොන්දුව මත මොවුහු කටයුතු කරති. මෙවැනි තැරැව්කරුවන් පනස් දෙනෙකු පමණ ඇති බව වාර්තා වුවත් මෙතෙක් සොයාගත හැකිව ඇත්තේ දස දෙනෙකු පමණ ය.ඉතිරි අය අදටත් හත් දෙනෙකු පමණ යා හැකි බෝට්ටුවක 70 දෙනකු පමණ පටවා ඔවුන්ට සති දෙක හමාරකට පමණ සෑහෙන ආහාර, ජලය, බෙහෙත් ආදියේ බර ද සමඟ ඉතාම චණ්ඩ මුහුදු සීමා පසු කරවන විට ඒ පිරිසෙන් සියයට 13 ක් පමණ අතරමගදී මිය යෑම නිසා මුහුදට වීසි කරන බවට ලැබෙන වාර්තා මේ ගමනේ අවදානම අවධාරණය කරයි.මේ අවදානම බොහෝ විට ගන්නේ වයස 17 ත් 35 ත් අතර පිරිස් ය. ආර්ථික ප්‍රශ්න, ගෘහස්ථ පීඩනය මෙන් ම ගමන පිළිබඳ ඇති කුකුස නිසා ද මේ අවදානම ගන්නා අය වෙති. ආගමන හා විගමන පාලක ජනරාල්වරයාගේ සංඛ්‍යා ලේඛන අනුව ඕස්ට්‍රේලියාවට මේ අයුරින් විවිධ රටවලින් පැමිණි බෝට්ටු 70 ක් අතරින් 22 පමණ ශ්‍රී ලංකාවෙන් පිටත්වූ ඒවා ය. එහි සිටි සංක්‍රමණිකයන් 4500 ක් පමණ සංඛ්‍යාවෙන් 1311 ක් ශ්‍රී ලාංකිකයන් ය. මෙසේ යන සියලු දෙනා ම පාහේ පවසන්නේ ශ්‍රී ලංකාවේ වාතාවරණය නුසුදුසු බැවින් රැකවරණය පතා පැමිණි බවයි.එවැනි ප්‍රකාශ කරන හොර සංක්‍රමණිකයන්ගෙන් ආගමන විගමන පාලක ජනරාල්වරයා අසන්නේ, එවැනි අනාරක්ෂිත තත්ත්වයක් රටේ පවතිනවා නම් කිලෝමීටර් 36 ක් පමණ වූ තම භාෂාව ද භාවිත කළ හැකි ඉන්දියාවට රැකවරණ පතා නොගොස් ඉතා අනාරක්ෂිත වූ මුහුදු ගමනක කිලෝමීටර් 3000 ට වඩා දුර යන්නේ ඇයි කියා ය. ආර්ථික වාසි සොයා මෙවැනි අවදානමක් ගෙන ක්‍රිස්මස් දූපත්වල අනතුරට ලක්වූවන්ට මෙන් ම මෙවැනි නීති විරෝධී සංක්‍රමණිකයන්ට එක්සත් ජාතීන්ගේ මානව හිමිකම් කවුන්සිලයේ මෙන් ම දෙමළ ඩයස්පෝරාවට අයත් නීතිඥයන්ගේ අනුකම්පාව හා ආධාර ලැබෙන බවට ද තොරතුරු වාර්තාවේ.මේ අතර ඕස්ට්‍රේලියානු බලධාරීන් පෙන්වා දී ඇත්තේ 2012 වසරේ ගතවූ මාස කීපය තුළ සංක්‍රමණිකයන් 1340 ක් පමණ එරටට පැමිණ ඇති අතර ඒ සංඛ්‍යාව පසුගිය වසරට වඩා පස් ගුණයකින් පමණ වැඩි බවයි. කෙසේ වෙතත් ඕස්ට්‍රේලියාව අත්සන් කොට ඇති ජිනීවා ගිවිසුම නිසා තමන්ට වාසිදායක තත්ත්වයක් පවතින බවට ද හොර සංක්‍රමණිකයන් අතර විශ්වාසයක් පවතී.ආගමන විගමන පාලක ජනරාල් වරයා පවසන පරිදි අප රටේ කෙතරම් නීති රීති නිර්මාණය කළත් අනෙක් රටවල්වලින් සදාදෙන වේදිකාව සුබවාදී නම් ඵලක් වන්නේ නැත. එසේ ම වංචා විමර්ශන ඒකකයේ අධ්‍යක්ෂවරයා පවසන්නේ තිරසර සංවර්ධනයක් රටේ ඇති වන තුරු මෙවැනි ක්‍රියාවන්ට මිනිසුන් පෙලඹීම වැළැක්වීම අසීරු බව ය.කෙසේ වෙතත් පවතින ආගමන හා විගමන පනතේ 45 - 1 45 ඒ 45 ඛ් හා 46 වගන්ති යටතේ මෙවැනි ක්‍රියා නීති විරෝධීය. ඒ අනුව විදේශයන් සමඟ ගිවිසුම් ඇති කර ගැනීම අන්තර්ජාතික පොලිසිය හා සම්බන්ධ වී කටයුතු කිරීම ඇතුළු විවිධ පියවර මගින් මෙය වැළැක්වීමට කටයුතු යොදා ඇති බව ආගමන විගමන පාලකවරයා පෙන්වා දෙයි.ඒ අතර රහස් පොලිසියේ අධ්‍යක්ෂ මහේෂ් පෙරේරා මහතාගේ අධීක්ෂණය යටතේ මේ ජාවාරම් කරුවන් හඳුනා ගැනීම ද සිදුවේ.මේ අතර ලෝක මට්ටමින් සිදුවන මෙවැනි ජාවාරම් අල්ලා ගැනීමට ගූගල් හා යාහු වැනි අන්තර්ජාල පහසුකම් සපයන්නන් ද එක් වී ඇත්තේ මහා පරිමාණ ජාවාරම්වල තොරතුරු හුවමාරු වන්නේ ඔවුන්ගේ සේවාව හරහා බැවිනි.ආගමන විගමන දෙපාර්තමේන්තුවට ලැබී ඇති වාර්තා අනුව මේ වනවිට නීති විරෝධී බෝට්ටු 20 ක් පමණ අත්අඩංගුවට ගැනීමට නාවික හමුදාව හා පොලිසිය සමත් වී තිබේ. අන්තර්ජාතික කම්කරු සංවිධානය පෙන්වා දෙන්නේ මෙසේ සංක්‍රමණික ජාවාරමේ යෙදෙන්නන් ලෙස වරදකරුවන් වන අයට ආගමන විගමන පනත අනුව වසර 1 සිට 5 දක්වා බරපතළ වැඩ සහිත සිර දඬුවම් ද මිනිස් වෙළෙඳාමේ යෙදෙන්නන්ට වසර 2 සිට 20 දක්වා සිරගත කර දැඩි දඬුවම් ද ලබා දිය හැකි බවයි.කෙසේ වෙතත් මේ සියල්ලෙන් ම අවසානයේ හොරෙන් රට පැනීම වැරදීම නිසා එක්කෝ තම පවුල් අනාථවීම මෙන් ම සමාජයට රටට හානියක් සිදුවන බව නම් සැබෑය.සැබැවින් ම ආර්ථිකය ගොඩදැමීම සඳහා දරන උත්සාහයක් නම් දිවි පරදුවට තබා යන මේ ගමන සානුකම්පිතය. එහෙත් තම ආත්මාර්ථය සඳහා වෙන රටකට ගොස් මව් බිමේ නම කෙළෙසන්ට උත්සාහ දැරීම හා එයින් රටට ඇතිවන අහිතකර බලපෑම සමාව දිය යුතු වරදක් නොවේ. මේ කුමකින් වුව ද ජාවාරම්කරුවන් ලබන්නේ ලාභයකි.ඉතින් මිනිසුනේ දැන් මඟ හොඳට තිබේ නම් යන්ට දෑසත් පෙනේ නම් කිම බැදිවල යන්නේ?අරුණි මුතුමලීකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>07</month>
      <day>22</day>
    </date>
    <link>http://www.silumina.lk/2012/07/22/_art.asp?fn=as1207221</link>
    <topic>පත්තිනි හාමිගේ නැටුම් බලන්ඩ ලස්සනයි</topic>
    <author>උපාලි සමරසිංහ</author>
    <content>පත්තිනි හාමිගේ නැටුම් බලන්ඩ ලස්සනයිකොළඹ විශ්ව විද්‍යාලයයේ සිංහල අධ්‍යයන අංශ ප්‍රධානජ්‍යෙෂ්ඨ කථිකාචාර්ය අගලකඩ සිරිසුමන හිමිහිරු අහසේ ගිනි ගනිමින් තිබේ. අගලකඩ ගම් පියස මැදින් කුඹුරු කෙත්වතු හේන්, ඇළ දොළ, මිටියාවත් අතරින් ගමන් ගන්නා අපට රජ්ජුරු බණ්ඩාර දෙවියන් වැඩ වසන ඌරුමුත්ත කන්ද විසල් යෝධයෙකි. මිනිසුන් අතර කතාබහින් මසිතේ දැල්වුණ අභිචාර බොහොමයක් නැවත නැවතත් මට ආවර්ජනා වෙයි. රතු පසින් හැඩවුණු වළ ගොඩැලි පන්නමින් ඇදෙන රථය හිටි අඩියේ නතර වෙයි. මේ වත්තේ රබර් කපන මිනිසුන්ගේ ලැයිම් පේළි පෙනුමෙන් ද දුබලය; දුර්වර්ණය. වතු කම්කරු ගැහැනියකගේ කොට සායක් පුංචි එකෙකුගේ කලිසමක් මේ ගරා වැටුණු ලැයිමේ බිත්ති කඳක එළා තිබේ.අගලකඩ සිරිසුමන හිමියන් සමඟ කළ කතාබහ මට නැවත මතකයට නැඟේ.“අපේ ගම හරිම සුන්දරයි. ඒ වගේම දුෂ්කරයි. ජීවත්වීමට දහිරිය දමන අහිංසක මිනිසුන් ඔබට හැම තැනම පෙනෙනවා ඇති. අල්පේච්ඡ දුප්පත් ජීවිත ඔබට හැමතැනම පෙනේවි.” අපේ අම්මත් දුප්පත්කමට යට නොවී දහිරිය දාලා දරුවන් හැදුවා. ඔවුන් සමාජයේ වග කියන මිනිසුන් කරන්නට වෙර දැරුවා.බුදු පුදට තෙල් මල් පහන් අරගෙන අගලකඩ පන්සලට ගාට ගාටා ඇවිද්දා. ඒ වගේම අනෙත් ගැමියන් වගේම බොහෝ අභිචාර කටයුතුවල ද යෙදුණා. මේවා නොසලකා හරින්න පුළුවන් දේවල් නොවේ. ඒවායින් ගමේ මිනිසුන්ගේ සහජීවනය, එකමුතුකම, බෙදා හදා ගැනීම වර්ධනය වුණා.” උන්වහන්සේගේ ඇතුළු හදේ කතාව මම අසමි.සංස්කෘතිය යනු සංකීර්ණ ඒකකයක්. ඒකෙ ආගම, අභිචාර, සිරිත් විරිත්, නීතිය, කලාව මේ හැමදේම තිබෙනවා... 19 වැනි සියවසේ සිටි ප්‍රකට සමාජ හා මානව විද්‍යාඥ එඩ්වර්ඩ් ටයිලර් වරක් පැවැසුවා මතකය.පත්තිනි හාමිගේ පැමිණිම අපේ ගෙදර සිදුවන්නේ මෙවන් අභිචාර පුද සිරිතක් එක්කය. පත්තිනි හාමි යනු ගමේ සුවිශේෂ චරිතයකි. පත්තිනි දේවිය වෙනුවෙන් බාර හාර පුද කරන පත්තිනි අම්මලාගේ දානය වෙනුවට මේ පත්තිනි හාමි ඊටත් වඩා සුවිශේෂ කාර්යභාරයක් පවුලේ ශාන්තිය ගමේ ශාන්තිය සඳහා ඉටු කරයි. ගමේ සියලු සෙනඟ එදාට මාතරගමගේ සිරිල්ගේ (අපේ හාමුදුරුවන්ගේ) ගෙදර රොඳ බැඳ සිටිති.මල් වියන් බැඳ කෙසෙල් බඩවලින් හදාගන්නා පහන් පැල සාදා පහන් දල්වා උදේ රැයේ සිට පසුදා පහන් වන තෙක් නොයෙක් නර්තන හැඩතල පාමින් කවි ස්තෝත්‍ර සැහැලි කියමින් මේ පත්තිනි හාමි අපූරුවට මිදුලේ නටයි. සුවඳ දුම්, අගිල් කපුරු සුවඳ ගම පුරා විසිරෙයි.ඉර්දි වෙලා උඩ ගුවනෙ වඩින්නේ දිව්‍ය සළුව ගෙන පවන් සලන්නේ සුද්ධ ඇතිව දෙන දන් පිළිගන්නේ සිද්ධ පතිනි දෙවි මෙපින් ලබන්නේඅග්නි දිගේ කිරි අම්මාවරුනේ අග්නි දිගේ සිට දිවැස් හෙලන්නේ සුද්ධ ඇතිව දෙන දන් පිළිගන්නේ සිද්ධ පතිනි දෙවි මෙපින් ලබන්නේමල්පැල ඉදිරිපිට මෙවන් යාතිකා කියන පත්තිනිහාමි වරින් වර තමන් අත ඇති ආශිර්වාද පුවක් මල් කිනිත්තෙන් ආසිරි වඩයි. ගම් වැස්සෝ ද ආසිරි ලැබීමට මල් පැල අවට උක්කුටිකව සිටිති.පසුවදා අරුණ උදාවන්නේ පත්තිනි හාමිගේ රංගනයේ උච්චස්ථානය සනිටුහන් කරමිනි. අනතුරුව “හාල් කිරි” නම් විශේෂ ආහාරය ගම්වැසියන්ට බෙදා දෙයි.හාල්, කිරි, කිතුල් හකුරු, එනසාල්, කරාබුනැටි ආදිය මිශි‍්‍රත මේ මිහිරි ප්‍රණීත ආහාරය මේ ගම් තුලානට පමණක්ම අනන්‍ය වූවකි. ඊටත් අමතරව සුන්සාල් බතින් දාන මාන පිළියෙල කැර දුගී මගී යාචකාදීන්ට බෙදීම ද මෙගමේ තවත් චාරිත්‍රයකි.ගමේ වැඩිහිටියන් කඩපිලට එකතුව කරත්තවල තබාගෙන ලොකු කල්දේරම්වල එකතු කරන “බලු කපුටු දානය” ද අපූරුය. කලින් ගමේ නායකයන් කතා කර ගත් පරිදි එක්තරා විශේෂ දිනකදී මේ කල්දේරම් රැගත් කරත්ත පෙළ ගමේ විථියක් විථියක් ගානේ යයි. ගමේ උවැසි උවැසියෝ ඒ කල්දේරම්වලට පින් සිතින් එළවුළු, බත්, කරවල කටු, හා හාල්මැස්සන් හා වෙනත් විවිධ ආහාර බෙදති. කරත්තයට නැඟ ගත් විට ජවසම්පන්න මිනිස්සු මේවා කල්දේරමේ දමා පෙරළති.කලවම් කරති. කරවල මුසු අපූරු සුගන්ධයක් ගම පුරා ගලා යයි. බල්ලන් කපුටුවන් කරත්තය පසුපස ඇදෙන්නේ ද මේ සුවඳටය. වීථියක් වීථියක් නොහැර ගමේ හැම තැන බලු කපුටන්ට මේ දානය කැන්ද කොළයේ බහා පිරිනැමෙයි. ළමයින් තුළ සත්ත්ව කරුණාව, දයාව, එකමුතුකම ගොඩ නැඟීමට මේ සමාජ ක්‍රියාකාරකම අගනා අවස්ථාවකි.රජ්ජුරු බණ්ඩාර පිළිමය හා රීරි යකු ප්‍රතිමාවඅගලකඩ ගම සිරි වෙසඟටත් වඩා අවුරුද්දට බැබළෙයි. ඔව්හු අවුරුදු නැකැත් අකුරට අල්ලති. මෙයින් වැදගත්ම චාරිත්‍රය ලෙස සැලකෙනුයේ ළිඳ අලෙවි කිරීමයි. ජලය මිනිසාට නැතිවම බැරි සම්පතකි. ආහාර නැතිව දින ගණනාවක් ජීවත්විය හැකි වුණද ජලය නැතිව දින කීපයක්වත් ජීවත්විය නොහැක.ඒ නිසා අගලකඩ හිමියන්ගේ මෑණියන් මතු නොව ගමේ සියලු ගැහැනුන් අවුරුදු නැකතට ගනුදෙනු කරන්නේ ළිඳ සමඟය. පිච්ච මල්, අඟුරු, ලුණු, ළූණු, තඹ කාසියක් පොට්ටනියක් කොට බැඳ ඒ පොදිය ළිඳට දමා එයින් වතුර පනිට්ටුවක් ගෙන ඉන් බෝතලයක් පුරවා එය ඊළඟ වසර වන තුරු තබා ගැනීම ඒ අම්මලාගේ සිරිතය.මෙයින් වැදගත්ම අභිචාරය එන්නේ ඇසළ මස උදාවීමත් සමඟය. කුඹුරුවල ගොයම් කපා උපුල්වන් දෙවියන් වෙනුවෙන් වෙන් කැර ගත් කොටස් දෙවුන්දර දේවාලයට පුදන්නට ගම්වැසියෝ දෙවුන්දර යන්නේ එම මාසයේය. තම අතමිට තිබෙන විදියට ඔව්හු එකමුතු වී මේ ගමන යති. සමහර කණ්ඩායම් කරත්තවලින් ද, තවත් කොටසක් වාහනවලින් ද මේ ගමනේ යෙදීම දැකිය හැකිය. එදා එසේ වුවත් අද වන විට නම් වාහන ගමන කා හටත් පුරුදු වී ඇති සෙයකි.කඳු මුදුනතට යන මේ දුෂ්කර ගමන තවමත් අවසන් වී නොමැත. මම අගලකඩ ගමේ අභිචාර අතර කුටප්‍රාප්තිය රජ්ජුරු බණ්ඩාර හා රිරි යකු ගැන මෙතෙක් කරුණු නොකීවෙමි. කන්ද මුදුනත මේ පිළිම අතරදි හමු වූ නම හෙළි නොකළ ගැමියෙක් අපූරු කතා රැසක් අපට කීවේය. එහෙත් සුදම්ගේ කැමරාව ඔහුගේ සේයාරුව කාටත් හොරෙන් පැහැර ගත්තේය.මේ රජ්ජුරු බණ්ඩාර දෙයියො හරිම බලසම්පන්නයි මහත්තයො. මෙතුමාගේ ප්‍රධාන ආවතේවකාරයා රීරි යකා. එක්වරක් මේ පළාතේ ජය කෙහෙළි නංවා තිබුණු දොස්තර එස්. ඒ. වික්‍රමසිංහ මහත්තයාගේ නෝනා අකුරැස්ස ආසනයට තරග කළා. ඒ වෙලාවෙ යූ එන් පිය බොහොම බලවත් වෙලාව.වික්‍රමසිංහ මහත්තයාගේ නෝනාගේ ජයග්‍රහණය වෙනුවෙන් කටයුතු කරපු, මේ පිළිමය පින්තාරු කරන්නට පැමිණි පහළ ලැයිමේ සිටි එක්තරා පින්තාරු කරුවෙක් එදා මෙතැනට වැඩිය හාමුදුරු නමක් එක්ක දේශපාලනය ගැන කතා කළා. අපි එතකොට පුංචි එවුන්. හයියෙන් වෙන කතාබහ ගැන අපිත් කන් යොමු කළේ ඒක සාමාන්‍ය කතාබහකින් එහා ගිය නිසයි.කොහොමහරි එතැන පිරිස කීවා “යූ එන් පිය මෙවර දිනනවා” කියලා. මේකට අර පින්තාරුකරුවාට කේන්ති ගියා. මිනිහා කුණුහබ්බෙන් බනින්න පටන් ගත්තෙ රජ්ජුරු බණ්ඩාර දෙවියන්ට...බරපතළ කුණු කතා කියන ගමන් පිළිමයටත් වැරෙන් පහරක් ඇන්නා. මේ වතාවෙ නොදින්නොත් මං බොට... ආදි වශයෙන් වචන කීවා. හාමුදුරුවො කීවා ඔහොම කතා කරන්නෙපා. දැන් යනවා. තමුන් පරෙස්සමින් ඉන්නව... කියලා. ඒ හාමුදුරුවොත් එහෙම කියන ගමන් පහළට වැඩියා. අඩි දෙක තුනක් පහළට එන්ඩ කාටවත් ලැබුණෙ නෑ. මහ හඬින් ගිගුරුම් දෙවමින් හෙණ පතිත වුණා. වැස්ස කඩා වැටුණා. පින්තාරුකාරයා වැස්සේම ලැයිමට දුවලා පවුල උයලා තිබුණු බත්පත අතට අරන් පොඩි එකාට කවන්ඩ ගත්තෙ සිද්ධ වෙන ආශ්චර්යෙ තරම වටහාගෙන.නොපෙනෙන අදිසි බලවේගයෙන් අනුකම්පාව ලබාගන්ඩ. ඒත් ඒ කතාව කියලා විනාඩි විස්සක් ගියේ නෑ. ගිගිරුම් වැසි අතරේ පොළොවට හෙණ වළලු පාත්වෙන්ඩ ගත්තා. මාත් පොඩි එකා. යම්තම් හැංගිලා හිටියා. ටිකක් වෙලා යනකොට ලැයිම පැත්තෙන් මර ළතෝනියක්. අර පින්තාරුකාරයාට හෙණයක් වැදිලා. මිනිහා එතැනමයි. කවුරුත් කීවෙ රජ්ජුරු බණ්ඩාර දෙවියන්ට බැන්න නිසා මේ දේ වුණැයි කියලයි.ගම්වැසියෝ නොයෙක් බාර හාරවලට මෙතැනට එනවා. වරක් මේ දේවාලෙ බඩු මුට්ටු හොරකම් කරපු එව්වො කීපදෙනකු පිස්සු වට්ටලා දෙවියන් සත්‍ය පෙන්නුවා. රජ්ජුරුවන්ට හානි කළොත් රිරි යකා වැඩ පටන් ගන්නවා. පහළ ගල් කුලක රජ්ජුරුවන්ගේ රන් බඩු ආදිය සඟවා තිබෙනවා ය කතාවක් තියෙනවා. එහෙම අරමුණකින් එතැනට ගියොත් රීරි යකාගෙන් විතරක් නොවෙයි. අර දැවැන්ත නාගයාගෙන් පවා විපත් වෙන්ඩ පුළුවනි.නයිගල කසාගල වැනි පූජ්‍ය ස්ථානවල යෝධ නාගයන් සිටි බවට ඉතිහාසය සාක්ෂ්‍ය දරයි. ඒ නයින් බලන කල මෙවැනි යෝධ නාගයකු මෙහි සිටින්නට බැරිදැයි මම සිතමි. එවැනි නාගයකුට සුව සේ ජීවත්වීමට සුදුසු ගහකොළවලින් පිරි අඳුරු පරිසරය මේ අක්කර දහස තුළ නැත්දැයි මම නැවත කල්පනා කරමි.අගලකඩ සිරිසුමන හිමියන්ගේ ගම ඇත්තටම පුහුදුන් සිත කුහුලින් පුරවන තැනකි.උපාලි සමරසිංහඡායා -සුදම් ගුණසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>07</month>
      <day>22</day>
    </date>
    <link>http://www.silumina.lk/2012/07/22/_art.asp?fn=as1207222</link>
    <topic>නෙළුම් විල</topic>
    <author/>
    <content>නෙළුම් විලඅපේ ඥාති සහෝදරියක ගේ සැමියා අකාලයේ මිය ගියේ ඇයට තම ව්‍යාපාරය හිමි කරමිනි. එහෙත් වැඩි කලක් මේ ව්‍යාපාරය කරගෙන යෑමට ඇයට වාසනාව නොවීය. ඇය බරපතළ ලෙස රෝගී වූවාය. එහෙයින් ඇය ව්‍යාපාරය විකුණා දැමුවාය.එහෙත් විකුණුම් ගනුදෙනුව සිදු වූයේ කොටස් වශයෙනි. මේ අතර ඇය දරුණු ලෙස රෝගී වී එක්තැන් වූවාය. මරණාසන්න මොහොතේ තම සහෝදරයා කැඳවූ ඇය සිය ව්‍යාපාරය මිල දී ගත් නව ව්‍යාපාරිකයා හමුවට ගොස් ඉතිරි ගනුදෙනුව ඉල්ලාගෙන එන්නැයි කීවා ය.සහෝදරයා ද සිය සහෝදරියගේ අවසන් ඉල්ලීම රැගෙන නව ව්‍යාපාරිකයා හමුවට ගියේ ශෝකයෙනි.”මහත්තය, අක්කට අන්තිමයි. ගනුදෙනුව ඉවරයක් කරන් එන්න කිව්ව“”කීයද ගාණ?” නව ව්‍යාපාරිකයා අමුත්තා දෙස බැලුවේය. අමුත්තා ගාණ කීවේය. එය විශාල ප්‍රමාණයකි.”නෑ. මං ගෙවන්න ඕනෑ ගාණ ඔයිට වැඩියි. මං දැන් ඒ ඔක්කොම ගෙවන්නං” නව ව්‍යාපාරිකයා කීවේ අමුත්තා පුදුමයෙනුත් පුදුමයට පත් කරවමිනි.ඉතින් මා කියන්නට හදන්නේ මෙබඳු උතුම් මිනිසුන් ද මේ සමාජයේ වෙසෙන බවයි.අලුත් ව්‍යාපාරිකයා ගේ හිතවතෙක් ලියුකේමියා රෝගයෙන් පීඩා වින්දේය. ඔහු රට යවා ප්‍රතිකාර ලබා දෙන්නට මුල් වූයේ ද මේ ව්‍යාපාරිකයාය. එහෙත් රෝගියා මිය ගියේය. ඒ අවමඟුල වෙනුවෙන් ද ව්‍යාපාරිකයා වෙහෙසුණේ ය.ව්‍යාපාරිකයා අලුත් සුවිසල් ගොඩනැඟිල්ලක් ඉදිකරමින් සිටියේය. එතැන හදිසි අනතුරක් සිදුවිය. එසේ වූයේ කන්ටේනරයක් පෙරළී අහිංසක කම්කරුවකු මිය යෑමෙනි. ව්‍යාපාරිකයා කම්කරුවාගේ අවසන් කටයුතු හොඳින් කලා පමණක් නොව ඔහු ගේ බිරියට ඊට අදාළ රක්ෂණ මුදල ද රැගෙන දුන්නේය. ඉන් නොනැවතුණු හේ ඒ පවුල වෙනුවෙන් ඉඩම් කැබැල්ලක් මිලදී ගෙන නිවෙසක් ද ඉදිකිරීමට පියවර ගත්තේ ය.නෙල්සන් මැන්ඩෙලා නමැති ශ්‍රේෂ්ඨ අප්‍රිකානු වීරයා වරක් කී දෙයක් මට සිහිපත් වේ. “ශ්‍රේෂ්ඨත්වය අයත් වන්නේ එක් පරපුරකට පමණක් නොවන නිසා අනුන්ට උදව් කිරීමෙන් ඔබටත් ඒ පරපුරේ කෙනකු විය හැකිය.” යන්නයි, ඒ කියමන.මා කලින් කී අලුත් ව්‍යාපාරිකයා ද මැන්ඩෙලා කියන වර්ගයේ මිනිසකු බව නිසැක ය.ගාල්ලේ ඩික්සන් හන්දියේ ලලිත් මෙන්ඩිස් මහතාණෙනි ඔබ ප්‍රශංසාවට අකැමැති බව දනිමි. එහෙත් ව්‍යාපාරික ලෝකයේ කඩදාසි මල් අතරේ ඔබ නම් සුවඳ විහිදන සැබෑ මලක් බව කිව යුතුය.ඔබට ශක්තිය ලැබේවා!  ගාල්ල, කොටුවේ, එම්. එස්. චන්ද්‍රසිරි මහතා විසින් යොමු කරන ලද ලිපියක් ඇසුරිනි.මම මාසිකව වෛද්‍ය සායනයකට යමි. මගේ දරුවෝ ඊට අදාළ මගේ අවශ්‍යතා සපුරා දෙති. මෙවර මගේ අවශ්‍යතා ඉටු කරන්නට ආවේ මගේ දෙටු දියණියයි. ඇය සමඟ කුඩා පුතු ද ආවේ ය.සායනයට යන අතර ඇය මට මුදලක් දීමට සූදානම් වූවා ය. මට ඒ මුදල ගැනීමට සිත් නුදුන්නේ ඇගේ දරුවන් සිහිවීමෙනි. ඇයට දරුවෝ තිදෙනෙක් සිටිති. ඒ අයගේ අධ්‍යාපන කටයුතු වෙනුවෙන් ලොකු මුදලක් වැය කිරීමට ඇයට සිදුව ඇති බව මම දනිමි.’අම්මෙ, මේක තියා ගන්න!’ ඇය සිය උත්සාහය අත් නොහළා ය.’එපා දුවේ, ඔයා ඕක තියා ගන්න!’ මම කීමි.’පිස්සු ද අම්මෙ, මේක ගන්න’ ඇය බලකරන්නට වූවා ය.හිර කරගෙන සිටි මගේ හිත බුරුල් විය. නොදැනීම දෑසින් කඳුළු වැටිණි. මට හැඬිණි.ඇගේ කුඩා පුතු (මගේ පුංචි මුණුපුරා) මදෙස බලා සිටියේ විමසිල්ලෙනි. මගේ හැඬුමත් සමඟ ඔහු ගේ මුහුණ වෙනස් වූ බව මට දැනිණ.ඉන් පසු අපි වෙන්වීමු.ගෙදර ගිය පසු සිදු වූ දෑ දියණිය මට කීවා ය.ගෙදර ගිය පුංචි මුණුපුරා පසෙකට වී කල්පනාකරමින් සිට ඇත.’මොකද පුතේ සද්දයක් නැත්තෙ?’ මව ඔහු ගෙන් විමසුවා ය.’ඇයි අම්මෙ, අපේ අත්තම්ම සල්ලි එපා කියල ඇඬුවෙ?’ දරුවා ඇසුවේ ය.’ඒ වෙලාවෙ අත්තම්මට දුක හිතෙන්න ඇති පුතේ! වයසට යනකොට අපි අම්මලා තාත්තලට උදව් කරන්න ඕනනේ’ මව පිළිවදන් දුන්නා ය.මොහොතක් නිශ්ශබ්දව සිටි දරුවා මව දෙස බැලුවේ හැඟුම් බරව ය.’ඔව්, අම්ම වයසට ගියාම අපිත් අම්මට සල්ලි දීල, බෙහෙත් අරන් දීල අම්මව බලාගන්න ඕනැ.’මට දුකක් මෙන් ම සතුටක් දැනිණ. මා මෙන් ම මගේ දරුවන් ද වියපත් වූ විට තනි නොවනු ඇත. ඔවුන් ගේ දරුවන් ඔවුන් රකිනු ඇත.පුංචි මුණුපුරාණනි, ඔබ වැනි දරුවන් දස දහස් ගණනින් පිපේවා!  ලිපිනය සඳහන් කොට නැති චන්ද්‍රලතා සිරිමාන්න මහත්මිය විසින් යොමු කරන ලද ලිපියක් ඇසුරිනි.ඇවිදීමට පමණක් නොව ලිවීමට ද අපහසු ආබාධිත විශ්‍රාමිකයකු හැටියට හාන්සි පුටුවකට වී කල දවස ගෙවන මා බඳු අයකුට අතීත ගෝලයකු විසින් එවනු ලබන කවි පන්තියක් කොපමණ සතුටක් ලබා දෙනු ඇද්ද? වසර 50කට පමණ පෙර පොළොන්නරුව අභය පුර මහ විදුහලේ මා ඉැගන්වූ සමයේ මගේ ගෝලයකුව සිටි රෝහිණී කුරුප්පු ආදි ශිෂ්‍යාව ම වෙත එවන ලද මේ පැදි පෙළ මා නෙළුම්විලට එවන්නේ මා බඳු තවත් දහස් දස දහස් ගණනකගේ සිත් පහන්වනු පිණිස ය.ඔබේ ගැඹුරු කට හඬ කන වැකෙන විට දුවගෙන යන්න හිතෙනව සිප් හල වෙතට ඔළු ගෙඩියට එදවස දුන් ටොක්කකට හැකි වී තිබේ හරි මඟ පෙන්වන්න මටහමුවන්නට හිතයි – එන්නට හරි ආසයි තොරතුරු මතක් වෙයි – දැන ගන්නට ම හිතෙයි ඉස්සර බයයි – දැන් හද පිරි ගවුරවයයි දහසක් මල් පිපෙයි – ඔබ වෙත සුවඳ ගලයිසිප් නැණ පහන් දල්වා ඔබ අප හමුවේ කරුණාබරව අඳුරෙන් එළියට දැමුවේ අදටත් එහි අගය වැඩියෙන් සිහිපත්වේ ඒ කළ උතුම් මෙහෙවර තව තව ඔපවේකාටත් හොරෙන් කාලය වේගෙන් යන්නේ සොබාදමට හැමදෙන අවනත වන්නේ ඉසුඹු ලැබූ දා ඔබ - මොනවද? හිතුණේ ”කළ සේවය අගෙයි” – ඒ සතුට ද? දැනුණේකවි සිත අවදි වී කවි හසුනක් ලිව්වා වරදක් මෙහි ඇතත් අහිතක් නොසිතේවා පවුලේ සැම දෙනත් මගෙ සිහියට ආවා නවතිමි. ගුරුතුමනි, සුව සෙත හිමි වේවා!හොරම්පැල්ලේ, බෝලානේගම විශ්‍රාමික විදුහල්පති එච්. ටී. ඇම්. සරත් කුමාර මහතා විසින් යොමු කරන ලද ලිපියක් ඇසුරිනි.නෙළුම් විල, සිළුමිණ, ලේක්හවුස්, කොළඹකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>07</month>
      <day>22</day>
    </date>
    <link>http://www.silumina.lk/2012/07/22/_art.asp?fn=as1207223</link>
    <topic>මවුපිය ඔවදන් පිළිගන්නා දරුවාට වරදින්නේ නැහැ</topic>
    <author>රමණී සුබසිංහ</author>
    <content>මවුපිය ඔවදන් පිළිගන්නා දරුවාට වරදින්නේ නැහැබුදුරජාණන් වහන්සේ කපිලවස්තු පුරයට වැඩම කළ අවස්ථාවෙහි උන්වහන්සේ විසින් නන්ද කුමරු සහ රාහුල කුමරු පැවිදි කරවනු ලැබූහ. ශෝකයෙන් මුසපත් වූ සුද්ධෝදන මහ රජු බුදුරජාණන් වහන්සේ වෙත පැමිණ ‘ස්වාමීනි, නුඹ වහන්සේ ගිහි ගෙයි හැරපියා ගිය දා මට දුක් බොහෝ විය. නන්ද කුමාරයන් මහණ වූ දා ද එසේම විය.රාහුල කුමාරයත් මහණ වූ දා වඩාලාත් එසේ විය. පුත්‍ර ප්‍රේමය වනාහි හම සිඳී, හම සිඳ මස සිඳී, මස සිඳ නහර සිඳී, නහර සිඳ ඇට සිඳී, ඇට සිඳ ඇට මිදුලු තෙක් කිඳා බැස එහි රැඳී සිටී... අද මට උපන්නා වූ දරු ශෝකය දරුවන් වැදු සියලු දෙමවුපියන්ට නොවනු කැමැත්තෙමි...” යි, කීවේය.දරු සෙනෙහස පිළිබඳ කියන ලද මේ වදන් විනය පිටකයේ මහාවග්ග පාලියෙහි සඳහන් කතාවක එන්නකි. දරුවා බිලිඳු වියේ වූයේ ද, තුරුණු, වැඩිහිටි වියේ වූයේ ද දරු ස්නේහයේ වෙනසක් නොවන්නේ ය. වයසින් මුහුකුරා ගිය ද තුරුණු වියට පා තැබුවද, වැඩිහිටියන් වුවද දරුවන්ට වරදක් වනවා දකින්නට මවුපියන් අකැමැතිය. දෑස් මානයෙන් බැහැරට යනවා දකින්නට අකැමැතිය. බොහෝ දරුවන් වරදින්නේ එය තේරුම් ගැනීමට නොහැකි වූ නිසාය.දුවේ,අම්මා, තාත්තා අකැමැත්තෙන් වුවද රැකියාවකට යන්නට අවසර දෙන්නේ ඔබ ගේ අනාගතය ලස්සනට ගොඩ නඟා ගන්නවා දකින්නටය. මෙපමණ කාලයක් මවුපිය සෙවනේ හැදුණු වැඩුණු ඔබට මඟ තොටේදි මෙන් ම රැකියා ආයතනයේදීත් අනේක විධ වූ ගැහැනුන්, පිරිමින් හමුවනවා ඇත. ඔවුන් සමඟ අසුරු කරන්නට, වැඩ කටයුතු බෙදා හදා ගන්නට සිදුවනවා ඇත.ඒ අතරේදී ඔබගේ සීමාව හඳුනා ගන්නට ඔබට හැකි නම් ඒ සමාජයෙන් වන ගැහැට, විපත් හඳුනාගන්නට අසීරු වන්නේ නැත. අද අපි ජීවත්වන සමාජයේ ඔබ වැනි තරුණියන් පමණක් නොවෙයි. කිරි දරුවාගේත්, වයෝවෘද්ධ මැහැල්ලකගේත් ආරක්‍ෂාව බොහොම අවදානම් බව ඔබ නොදන්නවා නොවේ. ඔබට කටයුතු කරන්නට සිදුවී ඇත්තේ ද විෂමාචාර ඇවතුම් පැවතුම් ඇති එවැනි සමාජයකය.දුවේ. ඔබ ලෝකය දකින්නේ ඇස් දෙකකිනි. ඒත් ලෝකයා ඔබ දෙස බලන්නේ ඇස් සිය දහස් ගණනකින්. ලෝකයා ඔබ මනින්නේ ඔබ ගේ හැසිරීමෙන්, කතා බහෙන්.ලස්සනට, පිළිවෙළට අඳින පලඳින දූවරු දකින අය ගේ නෙතට පි‍්‍රය දසුනක්. සිරුරේ නිරාවරණය නොවිය යුතු තැන් නිරාවරණය කිරීමෙන් දියණියක ගේ හැඩරුව මැකී යන බව ඔබ දන්නවාද? සල්ලාලයන් හැර අන්‍යයන්ට අපුල ගෙන දෙන බව දන්නවාද?’පෙකණිය නොදක් වා සළු ඇඳ බොලට දක්වා නොපව තන සක් වා සිනා නොමසෙන් දසන්දක්වා’කාව්‍ය ශේඛරයෙහි පියෙකු තම දියණියකට දුන් මේ අවවාදය ඔබ පාසලේ දී කියවා කට පාඩම් කරන්නට ඇත.ඇඳුමෙන් ආවරණය විය යුතු ශරීරාංග අවධාරණය කරන මේ කව ඔබට හඳුන්වා දෙන්නේ කියවා රස විඳින්නට පමණක් නොව එහි එන ඔවදන් ඔබ ගේ ජීවිතයට ද එක්කර ගන්නටය.මඟතොටේ දී ඔබට අනේකවිධ ගැහැනුන් පිරිමින් හමුවන බව පෙර සඳහන් කළෙමු. මේ අයගෙන්, විශේෂයෙන් පිරිමි පාර්ශවයේ සමහරුන් ඔබට සමීප වන්නට ද උත්සාහ කරනු ඇත.අවංක චේතනාවෙන් එසේ සමීප වන්නට උත්සාහ ගන්නා අය මෙන් ම ඔබව රවටා තමන් ගේ ඕනෑ එපාකම් ඉටු කර ගන්නට උත්සාහ ගන්නා අය ද ඒ අතර සිටින බව අමතක නොකරන්න. ඒ කවර වේශයකින් එන පුද්ගලයකු වුවද හඳුනා ගැනීම ඉතා අසීරුය.ඔබ ගේ මවුපියන් ද මේ පිළිබඳව ඔබට කොතෙකුත් අවවාද අනුශාසනා දෙන්නට ඇත. තමන් ගේ ජීවන සහකරු තෝරා ගැනීමට ඔබට නිදහසක් නොතිබිය යුතුය යන්න මින් අවධාරණය නොකෙරේ. එහෙත් මේ සමාජයේ ඉතා විෂම මිනිසුන් වෙසෙන නිසා ඒ තීරණය ඔබට පමණක් සීමා වීම බෙහෙවින් අනතුරු දායකය.වරක් ශක්‍රයා කඩවසම් තරුණයකු ගේ වෙස් ගෙන මහ මඟ උන් රූමත් තරුණියකට විවාහ යෝජනාවක් ඉදිරිපත් කළේය. එවිට තරුණිය මෙසේ පිළිවදන් දුන්නා ය.”... මේ ලෝකයෙහි පුරුෂාභරණයක් නැති ස්ත්‍රී ජනයෝ කොතෙක් ආභරණ පැලඳගෙන සිටියා හු වී නමුත් නො හොබනාවු ම ය. යම් ස්ත්‍රියකට ගෙහිමි පුරුෂයකු නැත්නම් වැන්දඹු තැනැත්තී ය” යි නින්දා බෙණෙති; එසේ වූ වැන්දඹු තැනැත්තී සියලු දුකට භාජන වන්නී ය. එසේ වී නමුත් මා ගේ මවුපිය දෙදෙන තමන් එන තෙක් මා මෙතැන සිටින්නට අවවාද කොට ගියාහු ය.දෙමව්පියෝ නම් දරුවන්ට වැඩි කැමැත්තෝ ය. එසේ වු දෙමව්පියන් ගේ බස් නොගිවිස සිතුවක් කළ දරු කෙනෙක් ඇත්නම් එසේ වු නොකීකරු දරුවෝ මෙලොව නොයෙක් ව්‍යසනයට පැමිණ පරලොව දුගතියට පැමිණෙති.ඉදින් මා ගේ මවුපිය දෙදෙන තොප කෙරෙහි ඉන්ට කිවු නම් ඉඳිම්. එසේ අනු නොදන්නාහු වී නම් තොප හා සමඟ නො වෙසෙම්’ යි කී හ.තමන් වෙත එන්නා වූ විවිධ බලපෑම්, යෝජනා නුවණින් හා උපායෙන් විසඳා ගන්නට දන්නා යුවතියක ගේ හැසිරීම පෙන්නුම් කරන මේ කතාබහ දූවරුන්ට දෙන පණිවිඩය ඉතා උසස් ය.රමණී සුබසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>07</month>
      <day>22</day>
    </date>
    <link>http://www.silumina.lk/2012/07/22/_art.asp?fn=as1207224</link>
    <topic>බර අඩුකරගන්න කියා කෑම වේල මඟ හරින්න එපා</topic>
    <author/>
    <content>බර අඩුකරගන්න කියා කෑම වේල මඟ හරින්න එපාඅපේ තරුණ දූවරු අද බොහෝ දෙනා තමන්ගේ උගත්කම් හා සුදුසුකම් අනුව රැකියාවල නිරත ව ඉන්නවා.මේ දූවරු රැකියාවලට යෑමත් සමඟම ඔවුන් තම තමන්ගේ සෞඛ්‍ය තත්ත්වය ගැනත් නිතරම විමසිල්ලෙන් පරිස්සමෙන් කටයුතු කිරීම අනාගතයේ ඔවුන්ගේ සෞඛ්‍ය තත්ත්වයට ගුණදායකයි. වැඩට යෑමත් සමඟ සෞඛ්‍යය පැත්ත අමතක කිරීම ස්වභාවයක්. ඒත් එහෙම කරන්න හොඳ නෑ. වැඩට යන දූවරු බොහෝ දෙනා කෙදිනක හෝ විවාහ දිවියට පත්වෙන මව්වරුන් බවට පත්වෙන අයයි.ඒ නිසා හැම තිස්සේම වැඩට යන දුවත් තරුණියක් තමන්ගේ සෞඛ්‍ය ගැන සැලකිලිමත් වීම වටිනා කරුණක් ලෙස සිත්හි තබාගෙන කටයුතු කිරීම වැදගත් වෙනවා.වැඩට යන තරුණ දූවරුන් සෞඛ්‍ය තත්ත්වයන් අතින් කවර මට්ටම සිටිය යුතු ද කෑමබීම ව්‍යායාමය. කාර්යාලයේ නැතිනම් වැඩ පොළේ ජීවිතය සහ වැඩ හමාර කර ආපසු නිවසට පැමිණ කොහොමද ගත කළ යුත්තේ යන කරුණු හිතා බැලිය යුතුය.තරුණ වයසේ වැඩට යන දුවෙක් ගැන හිතුවම ඇය උසට සරිලන බරින් තම ශරීරය පවත්වාගෙනයා යුතුයි. මේ ප්‍රමාණය නැතිවුණු විට අඩු බරක් සහිත වූ විට යම්කිසි දවසක විවාහ වෙලා මවක් වෙන්නට බලාපොරොත්තු වෙන අවස්ථාවක උසට සරිලන බර නැතිවීමේ අනිසි ප්‍රතිවිපාකය නිසා දරුවෙකු හම්බ වෙන්න සිටින අවස්ථාවේ ඒ දරුවාගේ වර්ධනය මානසික හා කායික වර්ධනයට ද මවගේ අඩු බර බලපානවා.අපේ තරුණ දූවරු රැකියාවලට යන්ට පටන් ගත් විට තමන්ගෙ ගෙදරින් ආහාර රැගෙන යෑමට මැළිකමක් දක්වනවා. හැමදාම ආහාර පිටින් ගන්න ගියාම ඒක ප්‍රශ්නයක්. සමහර දූවරුන් උදේ ආහාරය ලෙස ක්ෂණික ආහාර වර්ග ගන්නවා. සීනි තියෙන තෙල් බහුල සහ පිටි සහිත ආහාර බහුලව ගැනීම ලෙඩවලට අත වැනීමක්.දියවැඩියාව, තරබාරු වීම, රුධිර නාලවල තෙල් මේදය තැන්පත් වීම, මෙයින් සිදු වෙනවා. ‘ගැස්ට්‍රස්ටිස්’ රෝගය ද ඉක්මනින් ඇතිවීමටත් මෙවැනි කෑම බීම පසුබිම සකස් කරනවා. සීනි බහුල ආහාර ගැනීමත් හොඳ නැහැ.වැඩට යන කාලෙට තරුණ දූවරු පලතුරු එළවළු වර්ග කෑමට ගැනීම බොහොම අඩුයි. මේවායේ අපට අවශ්‍ය විටමින් හා ඛනිජ ලවණ සියල්ලම අඩංගු වී තිබෙනවා. මේවා තරුණ දූවරු ආහාරයට නොගැනීම තුළින් සෞඛ්‍ය ගැටලු ඇතිවීම වැළැක්විය නොහැකියි. දරු පිළිසිඳ ගැනීම් සිදුවන කාලයකදී මේවා දරුවාටත් බලපානවා. ඒ නිසා රැකියාවට යන තරුණ දූවරු විශේෂයෙන් කොළ පැහැති පලා වර්ගයක් එළවළු වර්ගයක් පලතුරක් ආහාරයට ගැනීම අවශ්‍යයි.අධික සීනි භාවිතයෙන් ද ඈත්විය යුතුය. සීනි වැඩියෙන් පාවිච්චි කිරීම නිසා ඉන්සියුලින් ශරීරයේ වැඩිවීම සිදු වෙනවා. මේ නිසා සංවේදිතාව දැනීම අඩු වෙනවා. එවිට ශරීරය මැෂිමක් වගේ වෙනවා. මැෂිම වැඩි වැඩියෙන් වැඩ කරගෙන යනකොට මැෂිමේ ක්‍රියාකාරිත්වය ක්‍රමයෙන් අඩු වෙමින් දුර්වල තත්ත්වයට පත්වෙනවා වගෙයි. සීනි වැඩිපුර කන්න කන්න අග්න්‍යාෂයේ සීනි වැඩිපුර නිපදවීම වැඩි වෙමින් ගොස් පාලනය කිරීම අපහසු තත්ත්වයට පත් වෙනවා.කඩෙන් හා පිටතින් කන කෑමට වැඩිය තම ගෙදරින් සකස් කරගත් සෞඛ්‍යමය ආහාරයක්ම වැඩට ගොස් කෑමට හුරුපුරුදු වීම සෞඛ්‍යයට වඩාත් හිතකරයි.රුබෙල්ලා’ එන්නත ලබාගෙන තිබීමත් තරුණියකට වැදගත් කාරණයක් වෙනවා.ෆෝලික් අම්ලය ගර්භණී සමයේ දී නොව ඊට පෙර අවස්ථාවලදී සිට ලබා ගැනීම සුදුසුයි. දරුවෙක් ලැබෙන්න සිටින විට ෆෝලික් අම්ලය වෛද්‍යවරයා විසින් නිර්දේශ කර ඖෂධයක් ලෙස ගන්නවාට වඩා විවාහයට පෙර ගර්භණී භාවයට පත් වෙන්න පෙර සිටමතරුණියන් ලෙස ෆෝලික් අම්ලය ලබාගත හැකි ආහාර හා ධාන්‍ය වර්ග ගැනීම මොනතරම් ගැහැනු දරුවෙකුට වටිනවා ද යන්න පැහැදිලි වෙනවා ඇති.ඇවිදීම, නැටුම් කණ්ඩායම් වශයෙන් ක්‍රීඩා කිරීම, පිහිනීම තරුණ දුවෙකුට හොඳයි. දවසකට අඩුම තරමින් මේවායින් එකක පැය බාගයක් පමණ තරම්වත් නිරත වෙනවා නම් එය ශරීර සෞඛ්‍යය මනාව පවත්වාගෙන යෑමට රුකුලක්. තරුණියකගේ ඇඟ නම්‍යශීලිභාවයෙන් පවත්වාගෙන යෑමටත් අනවශ්‍ය බරෙන් තොර වීමටත් ශරීරයේ හැඩය රඳා පවත්වාගෙන යෑමටත් ව්‍යායාම රුකුලක්.වැඩට යනවා කියා හැම තිස්සේම එකම තැනක කාලයක් රැඳී සිටීම හොඳ නැහැ. රස්සාවේදී වැඩ අධික වීම වෙහෙස වීමට සිදුවෙන්න පුළුවන්. නමුත් ගෙදර පැමිණියත් ඇඳට වී සිටීම රූපවාහිනිය ඉදිරියට ගොස් ඉඳගෙන එය දිගටම නැරැඹීමත් ඒකාකාරී වෙනවා. ඒ නිසා ගෙදර අය සමඟ කෑම මේසයේ ඉඳගෙන හෝ කතාබහ කිරීම අදහස් හුවමාරු කර ගැනීම වැදගත් කාරණයක්. වැඩ පොළේ කාර්යාලයේ තමන්ගේ මානසික වෙහෙසකාරී තත්ත්වය හා ආතතිය නැතිකර ගන්න මෙයින් පුළුවන්.එහෙම නැතිව වැඩ පොළෙන් නැත්නම් කාර්යාලයෙන් ගෙදර ඇවිත් රූපවාහිනිය නැරැඹීමට හෝ ඇඳට යෑම ක්‍රියාශිලි ජීවිතයකට හොඳ දෙයක් නොවෙයි. ගෙදර අය සමඟ කතාබහ කර සිටීම වැඩ පොළේ කාර්යාලයේ තමන්ට තිබෙන ප්‍රශ්නයක් වුවද සාකච්ඡා කරන්න. එයින් හිතට සැහැල්ලුවක් ඇතිකර ගන්න පුළුවන්. ගෙදර අයත් සමඟ හැසිරීම සතුටක් කර ගන්නත් මේ නිසා පුළුවන්.වැඩට යනවා කියා තමන් ප්‍රධාන ආහාර වේල් තුන එනම් උදේ දවල් හා රාත්‍රි අමතක කරන්න එපා. අනිවාර්යයෙන්ම ආහාර වේල් තුනක් දවසකට ගැනීම අවශ්‍යය. එහෙම නැතිව අමතර ආහාර ගැනීම අවශ්‍ය වෙන්නේ නැහැ. සමහර විට කිසියම් රෝගයකින් පෙළෙන විට එවැනි පුද්ගලයකුට පමණයි මේ අමතර ආහාර වේලක් අවශ්‍ය වෙන්නේ. ආහාර වේල් තුන අඩු වුණත් ඒ වේල් තුනම ගැනීමයි අවශ්‍ය. නොගෙන සිටීම ලෙඩ රෝගවලට බලපාන්න පුළුවන්. හුඟාක් වෙලාවට එය ප්‍රශ්නයක් වෙනවා. ‘ගැස්ට්‍රයිටීස්’ වැනි රෝග ඇතිවීමටත් මෙය හේතු වෙනවා.ඇතැම් තරුණ දූවරු තමන්ගේ බර අඩුකර ගන්න ආහාර වේල් මඟ හරිනවා. මේක නරක පුරුද්දක්.ආහාර වේලේදී සීනි ආහාර තෙල් ආහාර අඩුවෙන් අරගෙන අනික් ආහාරවලින් තම කෑම වේල් තුනම සපුරා ගන්න. බර පාලනය කිරීමට යැයි කියා ආහාර වේල මඟ හැරීමෙන් ශරීරය විසින්ම හුඟක් වේලාවට ‘හෝමන’ ක්‍රියාත්මක වී කලින් හිටියාටත් වඩා තමන්ගේ බර වැඩිවීම සිදු වෙනවා.කෑම වේල් තුනම එම අවස්ථාවලදී ස්වල්පයක් බැගින් හෝ ගැනීම ශරීරයට හිතකරයි. කෑම වේලක් මඟ ඇරීම හොඳ දෙයක් නොවන බව නැවත මතක් කර දෙනවා. වැඩට යන තරුණියකට සෞඛ්‍යමය ජීවිතයක් ගත කිරීමට ‘රස්සාව‘ හොඳින් කර ගෙන යෑමට හැකි වන්නේ කන්නන් වාලේ මොනවාහරි කන එක නොවෙයි. කෑම වේල් තුනම සෞඛ්‍යමත් ලෙස ලබා ගැනීමයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>07</month>
      <day>22</day>
    </date>
    <link>http://www.silumina.lk/2012/07/22/_art.asp?fn=as1207225</link>
    <topic>සිනා මල් ගොඩක් පාර දෙපැත්තේ</topic>
    <author/>
    <content>සිනා මල් ගොඩක් පාර දෙපැත්තේ“දුවේ ඔයාගේ හොඳම යාළුවා තමයි අම්මා. ඒ නිසා ජීවිතේ වෙන ඕනෑම දෙයක් අම්මට කියන්න පුළුවන්කම ඔයාට තියෙන්න ඕනැ.”ඉස්ස ඉස්සෙල්ලම රස්සාවට යන්න පිටත් වෙච්ච දවසෙ තාත්තා එහෙම කිව්වේ ආදරයෙන් මගෙ හිස අතගාලා.දැන් මගෙ වයස අවුරුදු විසිතුනයි. දැනුත් අම්මගෙයි තාත්තගෙයි ආදරය එදා වගේම ලැබෙනවා. එහෙම වුණත් මං කොහොමද ඒ ඇස් මඟ අරින්නේ.අලුත් රස්සාවට ගිහිල්ලා මේ ගතවෙන්නේ දෙවැනි මාසේ. මං අලුත් රස්සාවට ගිය දවසෙ ඉඳලා ඒ ඇස් මගෙ පස්සෙන්මයි.“ඔයා අද හරි ලස්සනයි. හරියට මගෙ හිතේ ඉන්න සිහින කුමරිය වගේ.” එයා දවසක් මගෙ මේසේ ඉස්සරහටම ඇවිල්ලා කිව්වා.“ගෑනු ළමයෙක් වුණහම පිරිසුදුවට පිළිවෙළට අඳින්න ඕන. එතකොට තමයි දකින අයට පි‍්‍රය වෙන්නේ.” අම්මා එහෙම කිව්වේ මට අලුත් රස්සාවට පත්වීමේ ලිපිය ලැබුණු දවසෙ. මගෙ ඇඳුම් තෝරලා දුන්නේ අම්මා.“දූට ලස්සන ඔසරිය” අම්මා සාරි ගෙනැල්ලා හැට්ට මහලා ඇඳුම් පිළියෙල කරලා දුන්නා. මං හැමදාම කන්තෝරුවට ගියේ ඔසරිය ඇඳලා දිග කොණ්ඩය තනි කරලට ගොතලා. මං ලස්සනයි කියලා මං දන්නවා.ඉස්කෝලේ යන කාලෙත් සම වයසේ පිරිමි ළමයිගෙ ඇස් මගෙ වටේ කැරකුණා.ඒත් මං මුල් තැන දුන්නේ ඉගෙනීමට. අම්මගෙ තාත්තගෙ හීනය වුණේ පවුලේ වැඩිමලි හැටියට මං හොඳට ඉගෙන ගන්නවා දකින්න.අලුත් කන්තෝරුවේ හැඩකාර තරුණයෝ කිහිප දෙනෙක්ම ඉන්නවා. හැමෝම වගේ එකමුතු වුණමත් මගෙ පස්සෙන්ම එන ඒ ඇස් දෙක අමතක කරන්න මට අමාරුයි.එයා කිහිප දවසක් ම මං තනිවෙනතුරු ඉඳලා මගෙ ළඟට ආවා.“මං එන්න ද ඔයාගේ ගෙදරට?”“ඒ මොකටද?” මං ඇහුවේ පුදුම වෙලා. ඔයාගේ අම්මා තාත්තා හමුවෙන්න. ඇත්තම කිව්වොත් මං ඔයා ගැන පැහැදීමෙන් ඉන්නේ.”එයා එහෙම කිව්වේ මගෙ ඇස් දෙක දිහා කෙළින්ම බලාගෙන.අද රටේ වෙන දේවල් බැලුවහම කොහොමද මිනිසුන්ව විශ්වාස කරන්නේ. ඒත් එයා එහෙම නෑ... හරිම වැදගත්... මන්දන්නෑ මගෙ හිත අතරමං වෙලා වගේ.රාත්‍රියෙ නිදිවරාගෙන මං කල්පනා කළා. අම්මට මගෙ වෙනස තේරෙන්න ඇති.“ඊයේ රෑ මං බලාගෙන අවදියෙන් ඉන්නවා. මුකුත් ප්‍රශ්නයක් ද දූ”අම්මා උදේ පාන්දරම මගෙ ළඟින් වාඩිවෙලා අහනවා.“අම්මට කොහොම කියන්න ද? ඒත් අම්මට ඇරෙන්න වෙන කියන්න කෙනකුත් නෑ. මං හිත හදාගෙන අම්මට කන්තෝරුවෙදි මගෙ වටේ කැරකෙන ඒ ඇස් දෙක ගැන කිව්වා.“මං හිතුවා... අපි තාත්තටත් කියමු.”අම්මා ඊට පස්සේ ඒ විස්තරේ තාත්තටත් කිව්වා. අපි ඒ දරුවට ගෙදර එන්න කියමු බලන්න. දූගෙ හිතෙත් කැමැත්තක් තියෙනවනම් මේ ගැන හොඳට හොයමු. අද කාලේ කිසිම කෙනෙක් විශ්වාස කරන්න බැහැ. බාහිරින් බලලා හොඳ නරක කියලා මිනිස්සු වෙන්කරන්න බැහැ. ඒ දරුව ගැන එයාගේ දෙමවුපියෝ ගැන හොයලා බලමු.”අම්මත් තාත්තත් එකම තීරණයකට ආවා. මගෙ හිතට දැනුණේ පුදුම සැහැල්ලුවක්. හැම දෙයක්ම හිතේ තියාගෙන ඉන්නවට වඩා ඒක කියන්න ඉන්න සුදුසුම කෙනාට කිව්වට පස්සේ හිතට දැනෙන සහනය පුදුමාකාරයි.අපේ අම්මයි තාත්තයි කවදාවත් මගෙ හිත අවුල් වෙන්න ඉඩ දුන්නේ නැහැ. අපේ අම්මා හැම තිස්සෙම අපි ගැන අවධානයෙන් හිටියේ. ඒ නිසා අපේ හිතේ තිබුණ පුංචිම වෙනසත් අම්මාට දැනුණා.මගෙ පස්සෙ කැරකෙන ඒ ඇස් දෙකට මට දැන් කෙළින්ම මුහුණ දෙන්න පුළුවන්. සඳුදා කන්තෝරු ගියහම මට එයාට කතා කරන්න පුළුවන්. ඉරිදා දවස ගෙවිලා ගියේ හිමින් හිමින්. හැන්දෑවේ ගුවන් විදුලියෙන් ඇසුණු ගීතය මම හිමින් මිමිනුවා. ඒක අම්මෙකුයි දුවෙකුයි ගයන යුග ගීතයක්. ඒ ගීතය ලියලා තියෙන්නේ රත්මලේ බන්දුල ගුණවර්ධන සංගීතය විජේරත්න රණතුංගයන්ගේ. එය ගයන්නේ විශාරද නිර්මලා රණතුංග හා සෙව්වන්දි රණතුංග.දුව - සිනා මල් ගොඩක් පාර දෙපැත්තේ නළාගන්න හිතයි දෝතට මල් කොහොම වඩින්නේ අම්මා - කඳුළු මල් ගොඩක් පාර දෙපැත්තේ නෙළා ගන්නෙපා මගේ පුංචි මල් කුමාරියේඉසවිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>07</month>
      <day>22</day>
    </date>
    <link>http://www.silumina.lk/2012/07/22/_art.asp?fn=as1207226</link>
    <topic>ග්ලැඩියේටර් පිට්ටනිය</topic>
    <author>ලබන සතියේ - සුපිරි ලිංගිකයා</author>
    <content>ග්ලැඩියේටර් පිට්ටනියමට ග්ලැඩියේටර් මුණ ගැසුණේ මීට අවුරුදු 15 කට පමණ පෙර ය. ඒ වනවිට මම රෝමයේ ග්ලැඩියේටර් පිට්ටනිය දැක තිබුණෙමි. එහෙත් මට ග්ලැඩියේටර් මුණ ගැසුණේ රෝම කොලෝසියම් ස්ටේඩියම් එකේදී නම් නොවේ. මට ග්ලැඩියේටර් මුණ ගැසුණේ කන්ද උඩරට රාජධානියේ සෙනරත් රජ්ජුරුවන්ගේ ‘ඌරා ළිඳේ දී’ ය.උ’ෟරා ළිදේ අංගං කෙටූ හතර කෝරළේ සුදලිය, මරුවල්ලිය පරම්පරාවල හටං කාරයෝ රෝමානු ග්ලැඩියේටර්ලාට දෙවෙනි නැත. ග්ලැඩියේටර්වරු පුහුණු වූයේ එකෙකු මැරෙන තුරු සටන් කිරීමටයි. කන්ද උඩරට සෙනරත් රජ්ජුරුවන්ගේ අංගං කාරයින් ද ඌරා ළිඳට බැස්සේ ‘එකෙකු මැරෙන තුරු’ හටන් කිරීමටයි.මා මීට වසර 15 කට පෙර සුදලියේ පනික්කිරාලගේ වෙස් ගෙන සෙනරත් රජ්ජුරුවන්ගේ ඌරා ළිඳට බැස්සේ මරුවල්ලිය මහ නිලමේ නම් හටං කාරයා සමඟ ‘එකෙකු මැරෙන තුරු’ හටං කිරීමටයි. එවර මරුවල්ලිය පරම්පරාවේ ඒදඬුවාව මහ නිලමේ නාගසිංහ නම් සුදලිය පනික්කියාට පැරදී ඌරා ළිෙඳ්දීම අවසන් හුස්ම හෙළුවේ ය. ජයන්ත චන්ද්‍රසිරි ‘කට්’ කියූ හෙයින් මම නාගසිංහගෙන් මිදී ඌරා ළිඳේ සිට උඩ බැලුවෙමි. සෙනරත් රජ්ජුරුවන් සේ වෙස් බැඳ සිටි ඩබ්ලිව්. ජයසිරි ඔටුන්න ගලවා පවන් ගසා ගත්තේ ඇහැටුවැව ප්‍රදේශයේ තිබූ ග්‍රීෂ්මය දරාගත නො හැකිවයි.ඌරා ළිඳේ මැරී වැටී සිටි මරුවල්ලිය මහ නිලමේ ට මම අත පෑවෙමි. සුගත් සමරකෝන් චරිතයෙන් මිදී නැගී සිටියේ ය. අපි ‘අකාල සන්ධ්‍යා’ ටෙලිනාට්‍යයේ ෂූටිං එදිනට නවත්වා ඌරා ළිඳෙන් ගොඩ ආවෙමු.අපි 1993 දී රෝම නුවර සැරි සරමින් ඓතිහාසික කොලෝසියම සෙව්වෙමු. මේ පරිශ්‍රයේදී හමු වූ ශ්‍රී ලාංකීය මිතුරු පිරිසකගෙන් අප කොලෝසියමයට යන පාර විමසූ මුත් ඔවුහු ඒ පිළිබඳ කිසිවක් නොදැන සිටියහ. ඉන්පසු ඔවුන් ද අප සමඟ එකතු වී පෞරාණික රෝම ගොඩනැගිලි අතර ඇති කොලෝසියම් ගොඩනැඟිල්ල සෙව්වේ ය. අප සිතියමේ ආධාරයෙන් කොලෝසියම සොයාගත් පසු අර පිරිසේ සිටි එක් තරුණයෙකු කෑ ගසා කියුවේ මෙබඳු කියුමකි.“ආ... මේකද ප්ලේස් එක?මේක මං දන්නවනේමේ බෲස් ලී ගහගත්තු තැනනේ”බෲස් ලී යනු හොලිවුඩ් තරු අතර ප්‍රකටව සිටි කොරියානු උපතක් ඇති චීන සටන් නළුවෙකි. කොලෝසියම යනු ඔගස්ටස් සීසර් නිර්මාණය කළ රෝමානු ග්ලැඩියේටර්වරුන්ගේ උත්තම සටන් භූමියයි. බෲස් ලී මිය ගියේ කල් බලා මිය යන්නට එල්ල කළ ජීට් කුංඩු ප්‍රහාරයකින් බව සැබෑ ය. එහෙත් ඔහු ග්ලැඩියේටර්වරයෙකු නම් නොව්. මගේ ශ්‍රී ලාංකේය මිතුරා කොලෝසියමයි බෲස් ලීවයි ඈදා කළ පැහැදිලි කිරීමේ හේතුව මම දැන සිටියෙමි.‘Enter the Dragon’ නම් ප්‍රකට හොලිවුඩ් චිත්‍රපටයේ අවසානයේ එන කුළුගැන්වීමේ(Climax)  සටන රූපගත කොට තිබුණේ රෝමානු කොලෝසියමේ බව මම අසා ඇත්තෙමි. බෲස් ලී සහ චක් නොරිස් නම් අති දැවැන්ත සහ සුපිරි හටන්කාරයන් දෙදෙනා කොලෝසියම් පසුතලයේ උග්‍ර සටනක යෙදී සිටියා මට මැවි මැවී පෙනෙයි. එහෙයින් වර්තමාන සිනමා රසිකයින්ට කොලෝසියම දුටු කල ක්ෂණිකව සිහියට නැඟෙන්නේ ඔගස්ටස් සීසර් නොව බෲස් ලීවයි.මට පොම්පේ නගරයේදී රෝම කොලෝසියම සිහියට ආවේ ඇයි? මගේ නඩය දැන් ඇවිද යන්නේ පොම්පේ නගරයේ ඇති ග්ලැඩියේටර් පිට්ටනිය හරහා ය. පොම්පේ අපේ නවාතැන වූ Palma  හෝටලය පිහිටා තිබුණේ දූමෝ පල්ලිය පිටුපසින් ය.එහෙයින් අප පයින් ඇවිද විත් ඇතුළු වූයේ ඇම්පිතියටර් හෙවත් පෞරාණික පොම්පේ ක්‍රීඩාපිටිය අසලින්ය. මා මීට පෙර පොම්පේ පැමිණ තිබුණේ දුම්රිය මාර්ගයේ වූ නිසා ‘පොම්පේ ස්කාවි’ දුම්රියපොළ අසලින් ඇති ගේට්ටුව වනාහී පෞරාණික ඇපලෝ දේවස්ථානය අසලින් වැටී ඇති ගේට්ටුවයි. එදෙසින් ඇතුළු වූ කල අවසානයට හමු වන මහා ඇම්පිතියටර් ඇරීනා ක්‍රීඩාගාරය මෙවර මට පළමුව මුණ ගැසී තිබේ.ටැසිටස් (Tacitus) ගේ ඓතිහාසික වාර්තා අනුව පොම්පේ අවට තිබූ බොහෝ නගර වැසියෝ සටන් හා ක්‍රීඩා බලා විනෝද වීම සඳහා මේ ක්‍රීඩාගාරය වෙත පැමිණියහ. මෙහි ප්‍රේක්ෂකයින් 20,000 කට ආසන පනවා ඇත. එය අද පවා ඉතා විශාල ක්‍රීඩාගාරයකි. මම ඒ වටා ඇවිද්දෙමි. අඩි 432 ක් දිග අඩි 335 ක් පළල මේ මහා ක්‍රීඩාගාරයේ ඇත්තේ ඕවලාකාර හැඩයකි. මුළුපිටිය වටා ම ඕවාලාකාරව ම ගල් පඩි නිර්මාණය කොට ඇත.පිටිය ආසන්නයේ ම ඇති පළමු පඩි 5 ප්‍රභූවරුන් සඳහා වෙන් කොට තිබූ බවත් ඊළඟ පඩි 12 උසස් ප්‍රේක්ෂකයින් සඳහාත් අවසාන පඩි 18 ගැලරිය හෙවත් පොදු ප්‍රේක්ෂකයින් සඳහාත් වෙන් කරන ලදී. ගැලරියේ ප්‍රේක්ෂකයින් කවය වටා තිබූ ඉහළ මාලයේ පිටත දොරවල්වලින් ඇතුළු විය යුතු ය. ප්‍රභූවරු සහ ධනවතුන් පහත මාලයේ තිබූ විශේෂ ද්වාරවලින් ඇතුළු වී ඇත.මෙහි පවත්වා ඇත්තේ ජවන හා පිටිය මලල ක්‍රීඩා, ග්ලැඩියේටර් සටන්, සතුන් දඩයම් කිරීමේ ක්‍රීඩා සහ බඩගිනි වල් සතුන් සමඟ මිනිසුන් පවත්වන බිහිසුණු සටන් ආදී විශේෂාංග ය. එක් ක්‍රීඩා උලෙළක් අවසානයේ මළ කුණු විශාල ප්‍රමාණයක් පිටතට ගනු ලබන්නේ ය. පොම්පේ ක්‍රීඩාගාරයේ ජනප්‍රියතාව වැඩි වන්නට වැඩි වන්නට පිටියෙන් ඉවතට ගන්නා මළ මිනී ප්‍රමාණය වැඩි වී ගියේ ය. අවසානයේ ක්‍රිස්තු වර්ෂ 59 වර්ෂයේ දී නීරෝ අධිරාජ්‍යයා විසින් රෝම සැනේට් සභාවට දන්වා සිටි කරුණු අනුව ඒ වසරේ දී ම පොම්පේ ඇම්පිතියටර් හී ග්ලැඩියේටර් සටන් නවතා දැම්මේ ය.ඇස් පනා පිට මරා දමන ලද මිනිසුන්ගේ ලේ දැකීමට ආසා ඇති රෝම සංස්කෘතියේ අධි කාමසුඛල්ලිකානු යෝගයට උදහස් වූ දෙවියන් විසින් විසුවියස් ගිනිකන්ද පුපුරුවා හැර පොම්පේ නගරය මුළුමනින් ම විනාශ කර දමන ලද්දේ යැයි ජනශ්‍රැතිය විශ්වාස කරයි. ඒ මහා භයානක සිදුවීම සිදු වූයේ ක්‍රිස්තු වර්ෂ 79 දී යැයි දැන් ගණන් බලා තිබේ.අප පොම්පේ ඇම්පිතියටර් ක්‍රීඩාගාරය හරහා ඇවිදිමින් එය නරඹන අතරවාරයේ මහාචාර්ය සුනිල් ආරියරත්නයන් මා ප්‍රශ්න කරමින් ඒ යුගය වනවිට ලංකාව කවුරුන් විසින් පාලනය කරන ලද්දේ දැයි අසන ලදී. රෝමය ගිනිගෙන නීරෝ නම් අධිරාජ්‍යයා විණා වාදනය පැවැත්වූ යුගයේ ලංකාව වනාහී ‘සුභ සහ යස’ කථා ප්‍රවෘත්තියේ සජීව කාල වකවානුවයි. යසලාලකතිස්ස රජු මරා සුභ නම් දොරටුපාලයා රජ වූවේ ක්‍රිස්තු වර්ෂ 59 දී ය.ඒ වසරේ ම නීරෝ නම් අධිරාජ්‍යයා රෝමයේ සිට පොම්පේ ක්‍රීඩාගාරය තහනම් කළේ ය. විසුවියස් පුපුරණ කාලය වන විට සුභ රජු මරා වසභ නම් ලම්භකර්ණ ගෝත්‍රික ප්‍රභූවරයා රාජ්‍ය පාලනය භාරගෙන තිබුණි. එදා අද තරම් සන්නිවේදනය දියුණු වී නො තිබුණි. ක්‍රිස්තු වර්ෂ 79 දී විසුවියස් පුපුරා පොම්පේ සහ හර්ක්‍යුලියම් යන නගර මුළුමනින් ම විනාශ වෙද්දී වසභ රජු මෙරට වාපී සංස්කෘතිය පුනර්ජීවනය කොට විශාල සශ්‍රීකත්වයක් මෙරටට ගෙන එමින් තිබුණි.2004 දී සුනාමි ව්‍යසනයෙන් ලංකාවේ මූදුකරය ඛේදවාචකයකට ලක් වෙද්දී මුළු ලෝකයම ඒ පිළිබඳ ඒ මොහොතේ ම දුක් වූවේ ය. සහනාධාර සැපයුවේ ය. එහෙත් ක්‍රිස්තු වර්ෂ 79 දී පොම්පේ නගරය විනාශ වූ බව රෝමයට දැනුණේ ද ඉතා සුළු සිද්ධියක් ලෙසට යි.අපි නූතන සන්නිවේදනය පිළිබඳ පුදුම වෙමින් පොම්පේ ක්‍රීඩාගාරයේ තව තවත් ඇවිද ගියෙමු. රෝම කොලෝසියමත් පොම්පේ ඇම්පිතියටර් ක්‍රීඩාගාරයත් අතර විශාල වෙනස්කම් රැසක් ඇත. මේ ක්‍රීඩාගාර දෙකම කිහිපවතාවක් සංචාරය කොට තිබූ මට එහි වෙනස්කම් හොඳින් හඳුනාගත හැක. ක්‍රිස්තු වර්ෂ 79 දී පෝම්පේ විනාශ වෙයි. ඊට වසර 100 කට පෙර එනම් ක්‍රිස්තු පූර්ව 80 දී රෝම කොලෝසියම විවෘත කරනු ලැබීය. පොම්පේ ප්‍රේක්ෂාගාරය 20,000 කි. කොලෝසියමේ ප්‍රේක්ෂකයින් 50,000 කට අසුන් පනවා තිබුණි. එය අඩි 662 ක් දිග සහ අඩි 489 ක් පළල් වූ මහා ක්‍රීඩාගාරයකි.කොලෝසියමේ සටන්කරුවන්ට රැඳී සිටීම සඳහා බිම් මහලක් ද තිබූ අතර පොම්පේ ඇම්පිතියටර් හී බිම් මහලක් නැත. නීරෝ අධිරාජයා රෝමය පාලනය කරන සමයේ පොම්පේ රෝම කොලනියක්ව තිබූ යුගයේ මෙය ඉදි වී තිබුණි. එහෙත් රෝම කොලෝසියම ඉදි වන්නේ රෝම අධිරාජ්‍යයේ ස්වර්ණමය යුගය සේ සැලකෙන ඔගස්ටස් සීසර්ගේ පාලන කාලයේ ය. ඔගස්ටස් සීසර් වරක් ප්‍රකාශ කර තිබුණේ ගඩොලින් නිමවා තිබූ රෝමය ඔහු කිරි ගරුඬින් පරිසමාප්ත කරන බවයි.අපේ නඩය චිත්‍රපටකරුවන් ය. මහාචාර්ය සුනිල් ආරියරත්නයන් මේ වනවිට චිත්‍රපට 19 ක් නිමවා තබා ‘කුස පබා’ චිත්‍රපටය යුරෝපයේ ප්‍රදර්ශනය කිරීම සඳහා ද මම මීට පෙර ඉතාලි පැමිණ සිටියෙමි. ‘මලට නො එන බඹරු’ චිත්‍රපටය නිෂ්පාදනය කළ සුනිල් ෆොන්සේකා වනාහී ස්වර්ණසංඛ සිනමා පදනමේ සභාපති වරයා ය. ජයන්ත ජයලත් ද ඒ පදනමේ ම ප්‍රබල සාමාජිකයෙකි. අප ජාත්‍යන්තර චිත්‍රපට උලෙළ රැසක් සඳහා ලෝකයේ බොහෝ රටවල සංචාරය කර ඇත්තෙමු. එහෙයින් රෝම ග්ලැඩියේටර් කථා රැසක් ම අප චිත්‍රපට අනුසාරයෙන් දැක තිබූ අය ය.ජනකාන්ත “Gladiator චිත්‍රපටයේ රසල් ක්‍රෝ සටන් කරන්නේ රෝම කොලෝසියම් ක්‍රීඩාගාරයේ ය. මේ දිනවල යුරෝපා ටෙලිවිෂන්වල ජනකාන්තව ප්‍රචාරය කෙරෙන “ඉනචපබචජභඵ” චිත්‍රපටය තනා ඇත්තේ ද කොලෝසියම ආශ්‍රය කොටගෙන යි. “Rise and Fall of pompeii” නම් අතීත චිත්‍රපටයේ පොම්පේ ඇම්පිතියටරයේ බඩගිනි සිංහයින් සමඟ සටන්කරන නොසේරා වීරයින් මම දැක ඇත්තෙමි.මම 2007 වර්ෂයේ දී ‘රෝම පුරාණය’ නම් මගේ සංචාර වැඩසටහන රූපගත කිරීම සඳහා පොම්පේ ඇම්පිතියටරයට පැමිණියෙමි. මා මේ මහා පිටිය මැද තනියෙන් තබා ඇම්පිතියටරයේ දුරු රූපයක් ගැනීමට එහි මුදුනට නැග ගත් වැඩසටහනේ අධ්‍යක්ෂ කැළුම් පාලිත මහීරත්නයන්ව සහ කැමරා ශිල්පී පාලිත බාලසූරියව පොම්පේ ආරක්ෂකයින් විසින් අත් අඩංගුවට ගන්නා ලදී. ඒ අපට එය රූපගත කිරීම සඳහා නිල අවසර නොලැබී තිබූ හේතු වෙනි. එහෙත් සුදත් ඇතුළු අපේ නඩය ගොස් පොම්පේ පුරාවිද්‍යා අධිකාරියට බොරු ගොඩක් කියා අවසරයක් ලබා ගන්නා ලදී.රෝම කොලෝසියමේ ‘රෝම පුරාණය’ රූපගත කරන්නට ගොස් මම ;රීමානු සොල්දාදුවෙකු සමඟ පැටලුණෙමි. කොලෝසියම නැරඹීමට එන විදේශිකයින්ට රෝමානු සොල්දාදුවන් සේ ඇඳුම් හැඳගත් වීදි නළුවන් සමඟ ඡායාරූප ගත හැකි ය. ඔවුහු ඉතා නිවැරදි රෝම සන්නාහ වලින් සන්නද්ධව කඩු, පළිහ, තෝමර දරා, රෝමානු දෙබස් කියමින් මේ ඓතිහාසික පුරාවස්තු අතර සැරිසරයි. මම ඔවුන් හරහා ඇවිද යමින් මගේ කැමරාවට මේ විස්තර කථනය සිදුකරන අතර, තමන්ට මුදල නො ලැබේ යැයි සැක සිතූ එක් නොසන්ඩාල සොල්දාදුවෙක් මට බාධා කළේ ය.ඉර බැස යන්නට පෙර රූපගත කිරීම් කළ යුතු නිසා කෝප ගත් මා ඔහුට බැණ වැදුණෙමි. නොසන්ඩාල රෝමානුවා තම අතැගි බොරු කඩුව මා වෙත උලුක් කළ හේතුවෙන් කිපුණු අපේ නඩය කලබල විය. තව මොහොතක් ගත වුණි නම් රෝමානු ග්ලැඩියේටර්වරයකු සමඟ සටන් කළ එකම සිංහල අංගං සටන් කරුවා මා යැයි රෝම ඉතිහාසයේ ලියැවෙන්නට ද ඉඩ තිබුණි.අප පොම්පේ ඇම්පිතියටර් ක්‍රීඩාගාරයෙන් සමුගන්නා මොහොතේ මට යළිත් සිහි වූවේ ලංකාවේ කන්ද උඩරට රාජධානියේ හතර කෝරළේ අංගං සටන්කරුවන්ව ය. අපේ අංගං සටන් සඳහා ඉන්දියාවේ, මලබාරයේ හෙවත් කේරළයේ ‘කලරි සටන්’ බලපා ඇතැයි ජයන්ත චන්ද්‍රසිරි ‘අකාල සන්ධ්‍යා’ ටෙලිනාට්‍යයෙන් පෙන්නුම් කළ ද අපේ ඌරා ළිඳේ අංගං කෙටිල්ලයි, රෝම කොලෝසියම් ළිඳේ ග්ලැඩියේටර් සටනයි අතර මොනයම් ම හෝ සම්බන්ධයක් තිබිය යුතු යැයි මට ස්ථිර ය.ලබන සතියේ - සුපිරි ලිංගිකයාජැක්සන් ඇන්තනීwww.jacksonanthony.comකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>07</month>
      <day>22</day>
    </date>
    <link>http://www.silumina.lk/2012/07/22/_art.asp?fn=as1207227</link>
    <topic>රජලියස්ගේ මුත්‍රා අඩස්සිය</topic>
    <author/>
    <content>රජලියස්ගේ මුත්‍රා අඩස්සියමුත්‍රා අඩස්සියෙන් පෙලෙන රජලියස් යටිබඩ අල්ලාගෙන වරක් ඒ අතට පෙරළෙයි; වරක් මේ අතට පෙරළෙයි. ඔහුට අවට සිටින කිසිවකු නම් දැකුම් රිසි නැති. අඩස්සි වේදනාවෙන් ගාන කෙඳිරියේ ද ගණන් පදම් කොහිද? තවත් ඉතින් කරන ලද අත් බේත්වලින් ගුණ යහපතක් නොමැති තැන එතැන සිටි තලතුනා ගොයියෙක් “හරි අපි මෙයා අහවල් දොස්තර මහතා ළඟට ගෙනියමු” යැයි එකහෙළා තීරණය කෙළේය.මේ අතරවාරයේදීය කවට මුත්තා වූ පෑලිස් අප්පුහාමි “කවටමුත්තා” වැඩ කටයුත්තෙන් මොහොතකට මිදී රජලියස්ගේ දුක - සැප බලන්ට පැමිණියේ.උගතකු වූ පෑලිස් ලොක්කා දුටු සැණින් එතැන හිඳගෙන සිටි කවුරුත් සැලකිලිමත් වූහ. උගුරේ රැල් - බුරුල් හැර දැන් රජාට මොකදැයි විමසූ පෑලිස් අප්පුට එතැන රැස්ව හුන් ඇඹුල් මුහුණුවලින් ම ප්‍රතිඋත්තර ලැබුණේ විය. මේ අතර “ඒක නොවෙයි අපි දැන් කොහොමද හොස්පිටෑල් මහත්තයට ලෙඩේ ගැන කියන්නේ”යි සියලු දෙනාම කතිකා වූහ. පහලවිය ලොක්කාට ගණදෙවි නුවණ එතකොට. ඉහත පැනයට පිළිවදන් දෙමින් කවට මුත්තා මුහුණ උඩුකුරු කොට ‘අත්‍රාමුඩස්’ කියමුයි ඇස් දෙක මඳක් වසා ගත්තේය.ගෙම්බෙකුට මෙන් බක බක ගා හිනාගිය රජලියස් ආතුරයාහට ඒ සිනා වේගයෙන්ම මුත්‍රා ධාරාව දෝරේ ගලන්ට වූයේය. රජලියස්ගේ මුද්‍රා අඩස්සිය ඉන් කොහේ ගියා ද කියා නැතිවුණි.  මාදම්පේ ඇම්.අසෝක ද සිල්වාමහ සොහොන් සමයම මොරවක්කෝරළේ ජනපි‍්‍රය තොවිලයක් විය. මේ තොවිලය නටන්නේ මහසෝන් යක්‍ෂයාගෙන් පැමිණෙන උපද්‍රව ධූරි භූත කර දැමීමේ අරමුණු ඇතිවය. 1951 දී මොරගල, මුළනේගෙදර නම් නිවසේ මහසොහොන් සමයමක් සඳහා දින නියම කරගෙන තිබිණි. ප්‍රදේශයේ කීර්තිමත් නැට්ටුවෙකු හා භූත වෛද්‍ය වරයෙකු වූ කීරිපිටිය නම් ගම්මානයේ අංගහවත්තේ ලොකු මහත්තයා තොවිලයේ ප්‍රධාන නැටුම් ශිල්පියා විය.මහසෝන් සමයම සඳහා මහසොහොන් යක්‍ෂයාගේ ප්‍රතිමාවක් මැටියෙන් නිර්මාණය කෙරේ. මෙය හැඳින්වෙන්නේ “බලිය” යනුවෙනි. මහසෝන් බලිය නැරැඹීම කුඩාවුනට තහනම්ය. ඒ සිහිනෙන් බියවීම වළක්වනු සඳහාය.මොරගලද ප්‍රසිද්ධ ඇදුරෝ දෙදෙනෙකි. ඒ අය පාරම්පරික ඇදුරෝය. ලොකු මහත්තයාගේ තොවිල් වලට ඒ අය සහභාගී වූයේ එතරම් කැමැත්තකින් නොවේ. මන්ද තමාට අයත් තොවිල් පවිල් වෘත්තීය තමාට තරම් හොඳින් අන් අයෙකුට කළ හැකි නොවන බව ඔවුන්ගේ මතය වූ නිසාය. බලිය සෑදීම මොරගල ගුණතිලක ගුරුන්නාන්සේට බාර විය.වස්තියක් වැනි නළයක් රහසිගතව බලිය තුළ විය. පිටින් සිට මේ රබර් නළයට සම්බන්ධ බෝලය මිරිකා හළවිට ම්හ්හ් – ම්ම්හ්ක් – වැනි රාවයක් බලිය මුඛයෙන් නික්මේ’ මෙය ඒ කාලයේ හැටියට මනා කාර්මික නිපුණත්වයකින් හා විද්‍යාත්මක දැනුමකින් ද සන්නද්ධ නොවූවෙකුට කළ හැක්කක් නොවේ. ලොකු මහත්තයා නටයි. බාල ගුරුන්නාන්සේ බෙරය වයයි. ගුණතිලක (දැන් සිටින ගුණතිලක මහතා නොවේ) මන්තර කියයි. රෑ දෙගොඩ හරිය පසුවී ඇත. තොවිල් රසිකයෝ උපරිම තැනින් තොවිලය ග්‍රහණය කරගෙනය.”ඕංරීං - අමුසොහොන් – මහසොහොන් – මිනි සොහොන් – රීංරිංප්‍රාංප්‍රාං - ඕන් දිෂ්ඨ දිෂ්ඨී ගන් මහාසොහොන් යක්‍ෂ වර – වර – යනාදිය කියද්දී මහසෝනා අවදි විය. හේ කෙඳිරි ගාන්නට විය. තොවිල් පළේ සිටි අය හිස් ලූ ලූ අත දිවයන්නට වූහ. ලොකු මහත්තයාගේද වෙරිමත හිඳී ගොස් ඩහදිය දමන්නට විය. ආතුරයා ද සොයා ගත නොහැකි විය. ගුණතිලක ජලනන්දනයෙන් මතුරා මහ සොහොන් බලියට ඉස්සේය. හොර රහසේම රබර් බටය ද ගලවා දමන ලදී.”බයවෙන්න එපා, දැන් ඔක්කොම හරි.” හේ ජයග්‍රාහක ලීලාවෙන් පැවසීය. ඊට පසු අංගහ වත්තෙ ලොකු මහත්තයා තොවිල් වලට ගිය ආරංචියක් නැති බව කියති.මේ සිදුවීමෙන් පසුව මේ පළාතේ යක්‍ෂ බිය තව තවත් උග්‍රවූ බව සමහරු කියති. මහදවල් මහසෝනා දුටු අයද වූහ. ළමාවියේ අය තනිව පාසලට හෝ ගියේ නැත. රාත්‍රී ගොයම් කමත්වල පැල් රැකීමට තුන් හතරදෙනා සහභාගී වූහ. මහා සොහොන් බය වැඩිපුරම දැනෙන්නට හේතුවක් වූයේ වල් ඌරු ගහනයද බෙහෙවින් අධිකව පැවති නිසාවෙනි. මහසෝනාටද ඇත්තේ ඌරෙකුගේ බඳු හිසක් බව කියති. ඊරි යකා කළු බල්ලෙකු වෙසින් ද මහ සෝනා ඌරෙකු වෙසින්ද, සූනියම් යකා සුදු හැඳගත් මිනිසෙකු වෙසින් ද, කළු කුමාරයා කළුම කළු අවතාරයක් ලෙසද විද්‍යාමාන වන බව කියති. මේ දර්ශන හමුවූ විට ඇතැම් අය රෝගී වෙති. සත්‍ය වශයෙන්ම වල් ඌරෙකු දැක රෝගී වන අයද සිටියහ. කෙසෙල් කැණක් කපන්නට මහ රෑ කෙසෙල් කොරටුවකට රිංගාගත් හොරෙකුට කෙසෙල් කොරටුව තුළදී වල් ඌරෙකු දකින්නට ලැබුණි.”බුදු අම්මෝ මහ සෝනා” යි ඔහු බෙරිහන් දෙන්නට පටන් ගත්තේ සොරකමද අමතක වීමෙනි. කෙසෙල් කොරටු හිමියා පැමිණ මෙතන කුමක් කරනවාදැයි ඔහුගෙන් ඇසීලු.”බුදු මාමේ මහසෝනා මං උගේ පිටඋඩ තියාන ආවා. මේක මාමගෙ කෙසෙල් කොරටුවද?” හේ අසා තිබුණි.මොරගල – කිරිළිපනේපියදාස මුණසිංහදිගු කලක් තිස්සේ බරපතළ ශ්‍රව්‍යාබාධයකට ගොදුරු වී සිටි රෝගියකු පරීක්ෂා කර බැලූ එක්තරා විශේෂඥ වෛද්‍යවරයකු විසින් ඔහුගේ ශ්‍රවණය යථා තත්ත්වයට පත් කිරීම සඳහා අවශ්‍ය ශ්‍රවණ ආධාරක උපකරණයක් කන අභ්‍යන්තරයට බද්ධ කළ අතර, ඉන්පසු රෝගියාගේ ශ්‍රවණ තත්ත්වය සියයට සියයක්ව සාර්ථක වූයේ පුදුම සහගත ලෙස ය.එකී ශ්‍රවණ ආධාරකය සවි කිරීමෙන් මසකට පසුව නැවත පැමිණි, අමන්දානන්දයට පත් රෝගියාගෙන් කරුණු විමසූ වෛද්‍යවරයා සිය රෝගියාගේ ප්‍රතිචාරය දැක බෙහෙවින් සතුටට පැමිණ වැඩිදුරටත් මෙසේ විමසන්නට විය.“... දැන් එහෙමනං - තමුන්ගේ පවුලේ උදවිය හුඟක් සතුටු වෙනවා. ඇතිනේද? නැවැත වරක් මේ විදිහට ඔබේ කන් ඇහෙන එක ගැන...”ඒ අසා වෛද්‍යවරයාට වඩාත් සමීපව, වටපිට බලා, රහසින් මෙන් රෝගියා පිළිතුරු දෙන්නට වූයේ මෙලෙසිනි.‘’...නෑ... නෑ... මම තවම මේක ගැන කිසිම කෙනකුට කිව්වේ නෑ. මම කලින් වගේම ඒ උදවිය අතරේ ගැවසෙන කොට ඒ අය කියන කතා ඇහුවාම මට සිද්ධ වුණා, පසුගිය මාසෙට - තුන්වතාවක්ව, මගේ අන්තිම කැමැති පත්‍රය වෙනස් කරන්න ඩොක්ටර්...”(අන්තර්ජාලය ඇසුරෙනි)මාකොළ - ගාමිණී චන්ද්‍රසේනකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>07</month>
      <day>22</day>
    </date>
    <link>http://www.silumina.lk/2012/07/22/_art.asp?fn=av1207222</link>
    <topic>‘සු.මිගෙන් අහන්න’</topic>
    <author/>
    <content>‘සු.මිගෙන් අහන්න’මාතලේ ධර්මා ඒකනායකප්‍රශ්නය - ශ්‍රී චන්ද්‍රරත්න මානවසිංහයන් හින්දි ගී තනුවලට අනුව සිංහල ගීත ලියා තිබෙනවාද?පිළිතුර – ඔව්. රුක්මණි දේවි ගයන ‘දල්වව් බැති ආදර පෙම්’ ගීතය එලෙස හින්දි ගී තනුවකට අනුව ලියූ ගීතයක්.කළුතර දොඩන්ගොඩ එන්.ඩී. ඉසෙඩ් සිරිවර්ධනප්‍රශ්නය - රොබින් තම්පෝ නිෂ්පාදනය කළ චිත්‍රපට අතරින් ඔබ වඩාත්ම කැමැති චිත්‍රපටය කුමක් ද?පිළිතුර – මම ටිකක් හරි කැමැති ‘සුරේඛා’ චිත්‍රපටයටයි. එහි හොඳ ගීත හා විකට ජවනිකා කීපයක් තිබුණා. (ගීත නම් මං හිතන්නේ හින්දු තනු)නුවරඑළියේ චරිතා පල්ලියගුරුප්‍රශ්නය – ගාමිණි ෆොන්සේකා හා එච්.ආර්. ජෝතිපාල රඟපෑ ‘ඉහිරුණු කිරි’ චිත්‍රපටයක් ජෝති හා විජිත මල්ලිකා රඟපෑ ‘කියන්න කාටද ආදරේ’ චිත්‍රපටයත් තිරගත වුණාද?පිළිතුර – නැහැගාල්ල උණ වටුනේ සංජීවනි මාතොටප්‍රශ්නය – ජාතික චිත්‍රපට සංස්ථාවේ සභාපතිවරයා ‘විජය කුවේණි’ චිත්‍රපටය ගැන වර්ණනාත්මක අදහසක් පළ කර තිබූ අයුරු එම චිත්‍රපටයේ වෙළෙඳ දැන්වීමක මා දුටුවා. සිනමාව සම්බන්ධ ආයතනයක ප්‍රධානියකු මෙසේ චිත්‍රපට ගැන අදහස් පළකිරීම යුක්ති සහගත නැහැ නේද?පිළිතුර – ඔව් එය සදාචාරාත්මක නැහැ.දෙණියායේ ජයන්ත අබේසිරිප්‍රශ්නය – මට එක්තරා පුද්ගලයෙක්ගෙන් ඈත්වීමට වුවමනායි. මා කළ යුත්තේ කුමක්ද?පිළිතුර – ඔබ ඔහුගෙන් ලොකු මුදලක් ණයට ඉල්ලන්න. එදායින් පස්සේ ඔහු ඔබ මඟ හරින්න උත්සාහ කරාවි. ඊට පස්සේ ඔහුට ටිකින් ටික ආශ්‍රය අඩු කරාවි. එතකොට වැඩේ ඉවරයිනේ.මත්තෙගොඩ රූපා සේනානායකප්‍රශ්නය – ‘සම් බර්ඩ්ස් කාන්ට් ෆ්ලයි’ චිත්‍රපටය බලන්න අවස්ථාවක් නැද්ද?පිළිතුර – එහි පිටපත් ලංකාවේ තිබෙනවා දැයි සැකයි. අන්තර්ජාලයේ පොඩ්ඩක් බලන්න.පිළිමතලාවේ ජස්ටින් වනිගතුංගප්‍රශ්නය – කලාව, සෞන්දර්යය ඉගෙනීමෙන්, ඒවා ඇසුරු කිරීමෙන් මිනිසුන් යහපත් වෙනවාය, සංවර සිත් ඇතිවෙනවාය කියන්නේ ඇත්තක් ද?පිළිතුර - මොන පිස්සුද අපේ රටේ කලාකාරයෝ ම කීදෙනෙක් ඉන්නවද අමු කුහක, ආත්මාර්ථකාමි, එසේම අනුන්ට ඊර්ෂ්‍යා කරන, ක්‍රෝධයෙන්, වෛරයෙන් ඉන්න.පොල්ගොල්ලේ ඩබ්.එම්.ඒ. වර්ණසූරියප්‍රශ්නය – ‘රසඳුන’ පුවත්පතේ පළවූ සිනාකතා ඇසුරෙන් සම්පාදිත එඩ්වඩ් චන්ද්‍රසිරි ගේ ‘සිනාසයුර’ පොත ලබා ගත හැක්කේ කොතැනින්ද?පිළිතුර – එය නුගේගොඩ ‘සරසවි’ ප්‍රකාශනයක්. එතැනින් විමසා බලන්න. නැත්නම් එඩ්වඩ්ගේ මේ අංකයෙන් විමසා බලන්න. 071 4129943  ගොතටුවේ සිතාරා පරණවිතානප්‍රශ්නය – ඔබ රියැලිටි වැඩසටහන්වලටඉර්ඉයවනවාද?පිළිතුර – අපොයි නැහැ. ඒ රුපියල් පහ, දහය එකතු කරලා කිඹුලා බනිස් ගෙඩියක් කන එක ඊට වැඩිය හොඳයි.මාකඳුරේ බන්දුල ජයසිංහප්‍රශ්නය - ටෙලිනාට්‍ය ඇසුරෙන් චිත්‍රපට තැනීම සාර්ථකද? අසාර්ථකද?පිළිතුර – ‘සරා’ හා ‘සුසීමා” යන චිත්‍රපට දෙක සාර්ථක වුණේ නැහැ නේද?මේ සතියේ පහත නම් සඳහන් අයත් ප්‍රශ්න එවා තිබුණා. ඒකල මර්වින් පීරිස්, කෑගල්ලේ රණවීර ලියනගේ, නිට්ටඹුවේ ඩබ්.ඒ. ගුණතිලක, නාරම්මල චිත්‍රානන්ද සමරතුංග, පහළගම ඇ.ග. ගුණවටු.ඔබේ ප්‍රශ්න පහත ලිපිනයට යොමු කරන්න.‘සු.මිගෙන් අහන්න’රසඳුන - සිළුමිණ ලේක්හවුස් කොළඹ 10කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>07</month>
      <day>22</day>
    </date>
    <link>http://www.silumina.lk/2012/07/22/_art.asp?fn=av1207223</link>
    <topic>යාත්‍රා</topic>
    <author>තුෂාරි</author>
    <content>යාත්‍රාආචාර්ය අජන්තා රණසිංහ ප්‍රවීණ ගීත රචකයන් අතර පෙරමුණේම සිටින්නෙක්. අජන්තා ලියූ ගීත සඳහා අදටත් රසික ජනතාව අතර ඇත්තේ විශාල කැමැත්තක්. වර්තමානයේ ජනප්‍රියත්වයට පත්ව තිබෙන රියැලිටි ගායනා වැඩසටහන්වලදී අජන්තා අතින් රචනා වූ විවිධ සුන්දර ගීත මේ වැඩසටහන් සඳහා ඉදිරිපත් වන නවක ගායක ගායිකාවන් ගායනා කරනු ලබනවා. ඔවුන් අවසානයේදී වැඩසටහනේ කිරුළ දිනන්නේ ද මේ ප්‍රවීණයන් අතින් ලියැවුණු ගීත ගායනා කිරීමෙන්.මෙහිදී බොහෝ අවස්ථාවලදී ගීතය මුල්වරට ගායනා කළ ගායක ගායිකාවන්ගේ නම් සඳහන් වුවත් ගීත රචකයාගේ නම සඳහන් වන්නේ නැහැ. මෙය ගීත රචකයාට සිදුවන මහත් අසාධාරණයක් බව අජන්තා රණසිංහයන් අප සමඟ කියා සිටියා.”අද රියැලිටි වැඩසටහන්වලදී හුඟාක් වෙලාවට ගායනා කරන්නේ 1970, 80 දශකවල ජනප්‍රිය වුණු ගීත. ප්‍රවීණ ගායක ගායිකාවන්ගේ ගීත. ඇත්තටම බුද්ධිමය දේපළ පනත යටතේ එහි නීති රීති අනුව මේ ගීත සඳහා හිමිකරුවන් සිටිනවා.මේ රියැලිටි වැඩසටහන්වලදී භාවිතයට ගැනෙන ගීතයකදී එම ගීතයේ මුල් නිර්මාපකයන් ගැන සඳහන් කිරීම ඉතාම වටිනවා. නැතහොත් එය එහි මුල් නිර්මාණකරුවන්ට අසාධාරණයක් වෙනවා කියලයි මම කියන්නේ. ඔවුන්ගේ දහඩිය මහන්සිය, වටිනාකම, අගය කිරිම මේ වැඩසටහන් ඉදිරිපත් කරන හැමගේම යුතුකමක් වෙනවා.ප්‍රවීණ චිත්‍රපට නළු, අධ්‍යක්ෂ සංජය ලීලාරත්න ගේ මව පසුගියදා අප අතරින් වියෝ වුණා. එම සංවේගජනක අවස්ථාවට සහභාගි වූ සහ තම මව වෙනුවෙන් කැපවී කටයුතු කළ හැමදෙනාටම සංජය ලීලාරත්න තම හෘදයාංගම ස්තුතිය පුද කර සිටියා.”මගේ මවගේ අවමංගල්‍ය අවස්ථාවට සපැමිණි සියලුම සංඝපීතෘවරුන්ටත්, අතිගරු ජනාධිපතිතුමාටත්, පශු සම්පත් සංවර්ධන ඇමැති ආරුමුගම් තොන්ඩමන් ඇමැතිතුමා ඇතුළු සියලුම ඇමැතිවරුන්ට, පාර්ලිමේන්තු මන්ත්‍රී නාමල් රාජපක්ෂ ඇතුළු සියලුම මන්ත්‍රීවරුන්ට, රාජ්‍ය සම්පත් හා ව්‍යවසාය සංවර්ධන අමාත්‍යාංශයේ ලේකම් විලී ගමගේ මහතාට, මිල්කෝ සමාගමේ සභාපතිතුමාට, කොළඹ මහ රෝහලේ දෙවන වාට්ටුවේ වෛද්‍යවරුන්, හෙදිපාලිකාවන්, හෙදි සොහොයුරියන් සියලුදෙනාටත් මගේ හෘදයාංගම කෘතවේදීත්වය පළකර සිටිනවා.රන්ජිත් කුරුප්පු චිත්‍රපට අධ්‍යක්ෂවරයකු වුණත් ඔහු අද වඩාත් ප්‍රකට සාහිත්‍ය පරිවර්තකයකු වශයෙන්. ඔහු පරිවර්තනය කරපු ‘කාන්තාරයේ කුසුම’ අතිශය ජනප්‍රිය කෘතියක් බවට පත්වුණා. ඊට පස්සේ ඔහු පරිවර්තනය කළ ‘කාන්තාරයේ දරුවෝ’, ‘ගිම්හාන ගීතය’ යන පොත් ද පාඨක අවධානය දිනාගත්තා.රන්ජිත්ගේ අලුත්ම පොත තමයි සාතන්ගේ දියණියෝ’ පසුගියදා එය ‘සුරස’ ප්‍රකාශනයක් ලෙස දොරට වැඩියා. එය මත්ද්‍රව්‍යවලට ඇබ්බැහි වූ ක්‍රිස්ටියානා එෆ්. නමැති 13 හැවිරිදි තරුණියකගේ හද පාරවන සුලු කතාවක්. මෙය සිවමාවට ද නැඟී තිබෙනවා. රන්ජිත් මෙම පොත පිළිගන්වා ඇත්තේ ආචාර්ය ඩී.බී.නිහාල්සිංයන්ට.රන්ජිත් තවමත් සිටින්නේ ජර්මනියේ. මාගේ මේ පොත නිහාල්සිංහයන්ට පිළිගැන්වීම සඳහා අද හෙට ලංකාවට එන බව රන්ජිත් අප හා කියා සිටියා.සේමිණි ඉද්දමල්ගොඩ අපට සිටින දක්ෂ නිළියක්. පසුගිය දවසෙක සේමිණිට ලොකු අතපසුවීමක් වෙන්නට ගිය බව අපිට ආරංචි වුණා. ඒ අපේ ප්‍රවීණ ඡායාරූප ශිල්පියෙක් වන ටෙනිසන් එදිරිසිංහගේ ‘සිහින සේයා’ ඡායාරූප ප්‍රදර්ශනයේ මාධ්‍ය හමුවේදී. මේ මාධ්‍ය හමුව පැවැත්වුණේ බොරැල්ලේ නාමෙල් මාලිනී පුංචි තියටරයේ.මේ අවස්ථාවට සහභාගි වෙන්න කියලා ටෙනිසන් එදිරිසිංහගෙන් මාධ්‍යවේදීන්, කලාකරුවන් හිතවතුන් රැසකට ආරාධනා ලැබුණා. මේ අතර අපේ ජනප්‍රිය නිළි සේමිණී ඉද්දමල්ගොඩටත් ආරාධනා ලැබුණා.සේමිණිට මෙම හමුවට පැමිණීමට තදින්ම අවශ්‍යතාව තිබුණත් කාර්යබහුලත්වය නිසා ඇය පැමිණෙන විට මාධ්‍ය හමුව නිමාවට පත්ව තිබුණා. ඒ වුණත් කවදටත් මාධ්‍යවේදීන් සමඟ කිට්ටුවන්ත සේමිණී මේ අවස්ථාවට එක්වුණා.මාධ්‍යවේදීන් සමඟ සතුටු සාමීචියේ යෙදී සිටි ඇය එහි රැඳී සිට පසුව රැස්ව සිටි සැමදෙනා හා කතාබහ කොට ඔවුන්ගෙන් සමුගෙන පිටත්ව ගියා.එහෙත් ගිය සැණෙන් යළිත් පුංචි තියටරයට ගොඩවදින සේමිණි දුටු මාධ්‍යවේදීන් පුදුමයට පත්වුණා. හැමදෙනාගෙන්ම සමුගෙන පිටත්ව ගිය සේමිණි යළි පැමිණියේ ඇයි කියන කුතුහලය කාගේත් සිත්වලට ඇතුළු වුණා.”අනේ මට මේ අවස්ථාවට ආරාධනා කරපු ටෙනිසන් එදිරිසිංහට සුබපතන්න බැරිවුණා. ඒ නිසයි නැවතත් ආවේ.” කියා සේමිණී පිළිතුරු දුන්නා. ඇය ටෙනිසන් එදිරිසිංහ ළඟට ගොස් ඔහුට සුබපැතුම් එක්කළා.තුෂාරිකලා රන්තරු පිරිවරාගෙන මනා සිනමා තරිඳු වීමෙන් සදා සුන්දර සේවයක් කළ කලාවට ආදරය පෑමෙන් මුළාවෙන් තොර නියම මඟ යන රසික දරුවන් තැනූ මා මෙන් ගුරුපියාණෙනි ඔකඳ වෙමි මම බැතින් මේ පොත ඔබට පිදුමෙන්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>07</month>
      <day>22</day>
    </date>
    <link>http://www.silumina.lk/2012/07/22/_art.asp?fn=av1207224</link>
    <topic>පෙම්වතා ඉන්නෙ පිටරට</topic>
    <author>ගාමිණී සුසන්ත</author>
    <content>පෙම්වතා ඉන්නෙ පිටරටගයත්‍රි රාජපක්ෂතුෂාරි තම ප්‍රේමය පිදුවේ ප්‍රවීන්ටය. එහෙත් හදිසියේම ප්‍රවීන්ගේ ආදරයට සමුදෙන්නට තුෂාරිට සිදුවෙයි. පසුව තුෂාරිට සිදුවන්නේ ගයාන් සමඟ විවාහ වන්නටය. ඉන්පසුව තුෂාරිට කරදරරැසකට මුහුණ පෑමට සිදුවෙයි. මේ කතා පුවත දිගහැරෙන්නේ සතියේ දිනවල රාත්‍රි 9.00ට ජාතික රූපවාහිනියෙන් විකාශය වන ‘සඳට අහස ආදරෙයි’ ටෙලි නාට්‍යයෙහිය.මෙම ටෙලිනාට්‍යයේ තුෂාරිගේ චරිතය නිරූපණය කරන සුන්දර යුවතිය ගයාත්‍රි රාජපක්ෂය.ගයාත්‍රි ‘සඳට අහස ආදරෙයි’ ටෙලිනාට්‍යයේ තුෂාරිගේ චරිතයට ඔබට හොඳ ප්‍රතිචාර ලැබෙනවා ඇති..?ඇත්තනේම ඔව්. තුෂාරිගේ චරිතයට සමාජයේ ගොඩක් දෙනෙක් ආදරය කරනවා. මඟතොටේදී හමුවන ගොඩක් දෙනෙක් මගේ රංගනය ගැන ආදරයෙන් කතාකරනවා. ගොඩක් දෙනෙක් “තුෂාරිට මොකද වෙන්නෙ” කියලත් අහනව. ඒ ප්‍රතිචාර ගැන මට හරිම සතුටුයි. ඒ හැමෝටම මම ස්තුතිවන්ත වෙනවා.තුෂාරිගේ චරිතය මෙතරම් ජනප්‍රිය වෙයි කියල හිතුවද?තුෂාරිට මේ තරම් ප්‍රතිචාර ලැබෙයි කියල නොසිතුවත් පිටපත කියවන විට මේ චරිතය සහ මේ ටෙලිනාට්‍ය ප්‍රේක්ෂකයින් ආදරයෙන් වැලඳගනියි කියන විශ්වාසය මට තිබුණා. එහි ගෞරවය හිමිවෙන්න ඕන ටෙලිනාට්‍යයේ අධ්‍යක්ෂ අනුර මාධව ජයසේකර මහතාට.තුෂාරිගේ චරිතය ගයත්‍රිගේ චරිතයට සමානද?තුෂාරි කියන්නෙ ගමක ඉන්න අහිංසක යුවතියක්. ඇයගේ ඇතැම් ගතිගුණ මගේ ගතිගුණවලට සමානයි. තුෂාරිගේ ජීවිතයේ විවිධ හැලහැප්පීම්වලට මුහුණ දෙන්න සිදුවෙනවා. තුෂාරි මුහුණ දෙන දේවල්වලටට මුහුණ දෙන්න මට නම් බැහැ.”සඳට අහස ආදරෙයි’ ටෙලිනාට්‍ය රූපගත කිරීම් කළ කාලය සුන්දරයිද?මේ ටෙලිනාට්‍යයේ රූපගත කිරීම් කළේ සුන්දර හන්තාන ප්‍රදේශයේ. ඒ කාලය හරිම සුන්දරයි. මෙහි රේල්පාරේ සිදුවන රූපගත කිරීම් කීපයක් තිබුණා. ඒ ඇතැම් සිදුවීම් රූපගත කළ ආකාරය මතක් වන විට දැනුත් බය හිතෙනවා. නමුත් අපි සියලුම දෙනා ඉතාම සතුටින් තමයි රූපගත කිරීම්වලට සහභාගි වුණේ. මීට දින කීපයකට ඉස්සර තමයි මේ ටෙලි නාට්‍යයේ සම්පූර්ණ රූපගත කිරීම් අවසන් වුණේ.මේ දවස්වල ඔබ මොකද කරන්නෙ?සිරස නාළිකාව නිපදවන ‘යශෝධරා’ ටෙලිනාට්‍යයේත්, චන්ද්‍රරත්න මාපිටිගමගේ අලුත්ම ටෙලිනාට්‍යයේත්, පියල් යටවරගේ අලුත්ම ටෙලි නාට්‍යයේත් රූපගත කිරීම්වලට මේ දිනවල සහභාගි වෙනවා.ඔබ රඟපාන්න ආශාවෙන් සිටි කෙනෙක්ද?නැහැ. මගෙ හිතේ කොතනකවත් රඟපාන්න අදහසක් තිබුණේ නැහැ. මම පාසල් ගියෙ ශාන්ත මරියා, වේයන්ගොඩ මධ්‍ය මහා විද්‍යාලය කියන පාසල්වලට. පාසල් යන කාලයේ මම රංගන කටයුතුවලට සම්බන්ධ නොවුණත් සාමාන්‍ය පෙළ දක්වා මම නර්තනය විෂයක් ලෙස හැදෑරුවා. උසස් පෙළට මම කළේ ගණිතය විෂයයන්. මට මුලින්ම ආරාධනයක් ලැබුණේ රූපවාහිනී වෙළෙඳ දැන්වීමකට පෙනී සිටින්න. එය කළාට පසුව වෙළෙඳ දැන්වීම් කීපයකටම සහභාගි වෙන්න මට හැකිවුණා.එතකොට ඔබ රංගනයට පිවිසියේ...?මම මුලින්ම රඟපෑවේ ‘වසූදා’ ටෙලි නාට්‍යයේ. ඉන්පසුව ටෙලිනාට්‍ය කීපයකම රඟපෑමේ අවස්ථාව මට හිමිවුණා. හැබැයි ඒ උප ප්‍රධාන චරිත. ප්‍රධාන චරිතයක් කරන්න මට මුලින් අවස්ථාව ලැබුණේ ‘සඳට අහස ආදරෙයි’ ටෙලිනාට්‍යයේ. මේ ටෙලිනාට්‍යයේ ප්‍රධාන චරිතයට මට ආරාධනා කළාම මට ලොකු සතුටක් දැනුණා.චිත්‍රපටවලට ඔබට ආරාධනයක් ලැබී නැතිද?ලැබුණා. ඉන් එකක් විදෙස් රටක රූපගත කිරීම් කරන එකක්. ඒ නිසා ඒ ආරාධනය මම බාරගත්තේ නෑ. නමුත් චිත්‍රපටයක මට කළ හැකි හොඳ චරිතයක් ලැබුණොත් මම සතුටින් බාරගන්නවා.ඔබේ පවුලේ තොරතුරුත් සඳහන් කරමු..?මගෙ තාත්ත පෞද්ගලික ආයතනයක රැකියාව කරනවා. අම්මා ගෘහණියක්. මට ඉන්නෙ නංගි කෙනෙක් විතරයි.සුන්දර යුවතියක් වන ඔබට පෙම්වතෙක් නොඉන්න බැහැනෙ?ඔව් ඉන්නවා. ඔහු රැකියාව කරන්නේ විදෙස් රටක.ඔබගේ විවාහය ළඟදී සිදුවේවිද?ගොඩක් වෙලාවට ලබන අවුරුද්දේ අපේ විවාහය සිදුවේවි.විවාහයෙන් පසුවත් ඔබ දිගටම රඟපානවද?මම රඟපාන්න ආසයි. මම හිතනව රඟපාන්න මට කිසියම් හැකියාවක් තියෙනව කියල. ඒ නිසා මට පුළුවන් තරම් කාලයක් රඟපෑමේ යෙදී ඉන්නව. මගේ පෙම්වතාගෙන් මගේ රඟපෑම් කටයුතුවලට බාධාවක් නෑ. එයාට මා පිළිබඳ හොඳ අවබෝධයක් තියෙනව. සමහර වෙලාවට මගේ රඟපෑම් ගැන ඔහු හොඳ නරක පෙන්වා දෙනව. ඒ නිසා මම දිගටම රංගනයේ යෙදී ඉන්නව.ගාමිණී සුසන්තඡායාරූපය - ටෙනිසන් එදිරිසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>07</month>
      <day>22</day>
    </date>
    <link>http://www.silumina.lk/2012/07/22/_art.asp?fn=av1207225</link>
    <topic>හිනා කතා</topic>
    <author/>
    <content>හිනා කතා’මචං මං අපේ බැංකුවේ ඉන්න ලස්සනම කෙල්ල එක්ක සෙට් වුණා. මම හරිම ආසාවෙන් ඉන්නෙ ඇත්තටම එයා මං ගැන හිතන්නෙ මොන විදිහටද කියල දැනගන්න.’ අවුරුදු දෙක තුනකට පෙර විවාහයක් කර ගත් තම සමීප මිතුරකු වූ රොෂාන් සමඟ අවන්හලේ නිස්කලංක ස්ථානයක හිද මීවිතක රස බලමින් චමිල කීවේය.”ඒකට ඉතින් එක දෙයයි කරන්න තියෙන්නෙ.” රොෂාන් කීවේ සිනාසෙමිනි.”ඒ මොකක්ද?” චමිල ඇසුවේ තම අසුනින් මඳක් ඉදිරියට බර වෙමිනි.”ඒකිව ඉක්මනට කසාද බැඳපං” රොෂාන් තම වීදුරුව දෙතොලට ළං කරමින් පිළිතුරු දුන්නේය.චÁද්‍රසිරි සිකුරාදා පොත් ප්‍රකාශන සමාගමට ගොඩවැදුණේ ඊට පෙරදින දොරට වැඩි තම ග්‍රන්ථයේ අවශ්‍යතා කීපයක් වෙනුවෙනි. තම අවශ්‍යතාව නිමවා බස් නැවතුම් පොළ දක්වා ඇවිද යද්දී විශාල වට්ටම් සහිතව පොත් විකුණන බව සඳහන් දැන්වීමක් දැක හේ පොත් සාප්පුවකට ගොඩ වූවේය.ඔහු ඇලුම් කළ කතුවරුන් කීප දෙනෙකුගේ ග්‍රන්ථ රැසක් රු. 10, 20 මිල ගණන් වලට විකිණීමට තබා තිබෙනු දුටු හෙතෙම ඒවා ඩැහැ ගත්තේ කුඩා ළමයකු සෙල්ලම් බඩු ගන්නාක් මෙනි. අතක් බරට පොත් මිලදී ගත් හෙතෙම බස් නැවතුම වෙත පැමිණ, තම පොත දොරට වැඩීමේ උලෙළේ ප්‍රධාන දේශනය කළ විද්වත් මිතුරා හට ජංගම දුරකථනයෙන් කතා කළේය.’මිස්ටර් බණ්ඩාර, මම චÁද්‍රසිරි. මම මේ ටික කියන්නෙ බොහොම හිතේ අමාරුවෙන්. මම මේ නුගේගොඩ පොත් සාප්පුවක සේල් එකකින් පොත් තොගයක් අරගෙන ගෙදර යන ගමන්. මං මේ ගමන ගිය සුමානෙ, ඒ කියන්නෙ මගෙ පොත දොරට වඩින්ට කලින් ආවානං මං ඔහේට කීයටවත් ඒකෙ දේශනයට ආරාධනා කරන්නෙ නෑ.” චÁද්‍රසිරි එක දිගට දුරකථනයෙන් කී දෑ හතරබීරි කතාවක් වූයෙන් බණ්ඩාර මඳක් විපිළිසරව එහෙත් සුපුරුදු සිනාවෙන් යුතුව මෙසේ ඇසීය.”ඇයි චÁද්‍රසිරි එහෙම කිව්වේ?””ඇයි එහෙම කිව්වේ නේද? මේ පොත් සේල් එකෙන් මම මිස්ටර් බණ්ඩාරගෙ පොත් දෙකක් ම ගත්තා. හැබැයි ඒවා ගත්තේ රුපියල් 20/= ගණනෙ. අන්න ඒකයි හේතුව.” චÁද්‍රසිරි පිළිතුරු දුන්නේය.”හෙලිකොප්ටරය කියන්නෙ දඬු මොනර යන්ත්‍රය වගෙ දෙයක් කියල මම කිව්වොත් රොෂාන් ඒකට එකඟ වෙනවද?” කුමාරි ගුරුතුමිය තම පන්තියේ සිසුවකු වූ රොෂාන් දෙස බලා ඇසුවාය.”එකඟ වෙන්නෙ කොහොමද ටීචර්?” මම කවදාවත් හෙලි කොප්ටරයක් දැකලා නැහැනෙ.” රොෂාන් සැහැල්ලුවෙන් සිනාසී පිළිතුරු දුන්නේය.”මොනවා! ඔය ළමයා හෙලිකොප්ටරයක් දැකලා නෑ?” ගුරුතුමිය ඇසුවේ විශ්මයෙනි.”ඔව් ටීචර් අපෙ ගෙදර කිසිකෙනෙක් ඇමැති කෙනෙක් වත් අඩුගානේ මන්ත්‍රී කෙනෙක් වත් වෙලා නැහැනෙ.” රොෂාන් කීවේය.”ඉන්දියාවේ විදේශ ඇමැතිතුමා ලංකාවට පැමිණ පෙරළා ගොස් ඇත.” කියලා මේ පත්තරේ තියෙන්නෙ ආච්චියෙ.” පත්තරය කියවමින් සිටි දිළිණි තමා දෙස බලා සිටි මිත්තණිය හට ඇසෙන සේ උස් හඬින් කීවාය.”හරි කෙළියක් නෙ බං ඒක. එහෙම ගස්සලා පෙරළලා යන්ඩ, මොකෝ මේක ඉන්දියාවේ ප්‍රාන්තයක් ද?” මිත්තණිය පෙරළා කීවේ කෝපයෙනි.එය ජාත්‍යන්තර පාසලක පහළ පන්තියකි. එහි ගුරුතුමිය තම සිසුවියනට ගණිත ගැටලුවක් පහසු නිදර්ශනයක් මගින් අවබෝධ කර දෙන්නට සිතා එක් සිසුවියකගෙන් මෙසේ ඇසුවාය.”දූ විනුදි, ඔයා ළඟ අයිස්ක්‍රීම් 2 ක් තියෙනවා කියලා හිතමු.” ඔයාගෙන් මම එක අයිස්ක්‍රීම් එකක් ඉල්ලා ගන්නවා. එතකොට ඔයා ළඟ අයිස්ක්‍රිම් කීයක් ඉතුරුද?””දෙකයි.” විනුදි කිසිදු සැකයකින් තොරව ඍජු පිළිතුරක් දුන්නාය.”ඒ කොහොමද දෙකක් වෙන්නෙ. ඔයා මට එකක් දුන්නනෙ.” ගුරුතුමිය ගැටලුව පහදමින් කීවාය.”මගෙ අයිස්ක්‍රීම් වලින් එකක් මම මොකටද ටීචර්ට කවන්නෙ?” විනුදි සිනාසී කීවාය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>07</month>
      <day>22</day>
    </date>
    <link>http://www.silumina.lk/2012/07/22/_art.asp?fn=av1207226</link>
    <topic>යෞවනයේ මල් යායට ඇදහැලෙන ‘පිනිවැස්ස’</topic>
    <author>- තුෂාරි</author>
    <content>යෞවනයේ මල් යායට ඇදහැලෙන ‘පිනිවැස්ස’යෞවනයේ සිත් මල් යායට පිදෙන නවතම ටෙලිවෘත්තාන්තය ‘පිනි වැස්සක්’ පසුගිය දා ස්වර්ණවාහිනී නාළිකාව ඔස්සේ ආරම්භ විය. සතියේ සඳුදා, අඟහරුවාදා, බදාදා යන තෙදින රාත්‍රී 7.00ට විකාශය වන මෙම ටෙලි නාට්‍යය ජය ප්‍රකාශ් සිවගුරුනාදන් ගේ අධ්‍යක්ෂණයකි.යොවුන් වියේ සිත් සතන්හි පිබිදෙන ආදර මල් යායේ විකසිත වන නොඉඳුල් ආදර පියුම් විටෙක විකසිත වීමත් විටෙක විකසිත නොවීමත් හේතුවෙන් ඔවුන්ගේ මනසේ ඇෙඳන සංවේදනාත්මක චිත්‍රයක් සමාජය තේරුම් කරගන්නා ආකාරයත් එම සිතුවම් මකා දැමීමට සමාජය උත්සාහ දරන විට ඒ දෙය යථාවබෝධයෙන් දැකීමට සමත් යෞවනය, සෙනෙහස නිරූපණය වන ආදර කතාවක් වටා මේ ටෙලිනාට්‍යය ගොනුවන්නේ අපූර්වත්වයෙනි.රාහුල්, වෙනුරි, පසන් යන ප්‍රධාන චරිත ත්‍රිත්වය වටා ගොඩනැඟෙන මේ කතාව සංවේදීය. රාහුල් විජේබණ්ඩාර ව්‍යාපාරික පවුලක එකම පුතු ලෙස තම පැරැණි පෙම්වතිය සයුරි නැතිවීම හේතුවෙන් මහත් දුකට පත්ව සිටින අයෙකි.වත්සලා රාහුල් ගේ මිතුරියකි. කලායතනයක් පවත්වාගෙන යන ගුරුවරියක වන ඇය රාහුල්ගෙන් මිතුරු දමට වඩා වැඩි බැඳීමක් බලාපොරොත්තු වන මොහොතක වත්සලාගේ රංගායතනයේ ප්‍රසංගයක් නැරැඹීමට පැමිණෙන රාහුල්ට වෙනුරි නම් නැටුම් කණ්ඩායමේ හොඳම ශිෂ්‍යාව මුණගැසේ.පෙනුමෙන් වෙනුරි සයුරිට අතිශය සමාන වීමෙන් රාහුල් ගේ හද සසල වේ. එතැන් පටන් රාහුල්, වෙනුරි සහ පසන් යන චරිත ත්‍රිත්වය හා ඔවුන් වටා එක්වන විවිධ චරිත රැගත් ගැටුම් අවස්ථා මත වෙනුරිගේ ජීවිතය ඉදිරියේ දී කෙබඳු වේද? යන්න මේ ටෙලිනාට්‍යය ඔස්සේ එළිදැක්වේ. රාහුල් ලෙස ජනප්‍රිය නළු අමිල අබේසේකර ද, වෙනුරි ලෙස ශිරෝමි රොමේෂිකා ද පසන් ලෙස සාරංග දිසාසේකර ද චරිත මවන ‘පිනි වැස්සක්’ ටෙලි වෘත්තාන්තයේ තිර රචනය චින්තක පීරිස්ගෙනි.- තුෂාරිප්‍රවීණ ගත්කතුවර කරුණාසේන ජයලත් සූරීන්ගේ 18 වැනි ගුණ සමරුව 2012 අගෝස්තු 24 වැනි දිනට යෙදේ. ඒ නිමිති කර ගෙන කරුණාසේන ජයලත් අනුස්මරණ පදනම සහ හොරණ නගර සභාව එක්ව 2012 සැප්තැම්බර් මාසයේ ගුණසමරු උලෙළක් පැවැත්වීමට සැලසුම් කර ඇත.එම උලෙළ නිමිති කර ගෙන කරුණාසේන ජයලත් සූරීන්ගේ දේශපාලන ගමන් මඟ, සාහිත්‍ය සේවාව. නවකතා සහ කෙටිකතා, සිනමා විචාර සහ තිර නාටක, පුවත්පත් කලාව ආදී ක්‍ෂෙත්‍ර අළලා පාසල් හා විවෘත මට්ටමේ රචනා තරගයක් පැවැත්වීමට තීරණය කර ඇත. පාසල් රචනා තරගය කනිෂ්ඨ හා ජ්‍යෙෂ්ඨ මට්ටමෙන් පැවැත්වෙන අතර හොරණ අධ්‍යාපන කලාපයට පමණක් සීමා කෙරේ. විවෘත රචනා තරගය දීප ව්‍යාප්ත මට්ටමෙන් පැවැත්වේ.වැඩි විස්තර කරුණාසේන ජයලත් පදනම, සම්බන්ධීකරණ ලේකම්, බන්දුල ආර්. ගුලවත්ත, ඔලබොඩුව - ගෝනපොල හන්දිය යන ලිපිනයෙන් ලබාගත හැකිය.”සිනා සයුර” සාරසංග්‍රයේ පිටපතක් එහි කර්තෘ එඩ්වඩ් චන්ද්‍රසිරි මහතා විසින් සංස්කෘතික කටයුතු පිළිබඳ අධ්‍යක්ෂ විමල් රූබසිංහ මහතාට පිළිගන්වනු ලැබූ අයුරු.(නන්ද ඒකනායක - කෝට්ටේ මධ්‍යම සමූහ)DTS තාක්ෂණයෙන් යුතු නවීන සිනමාහලක් පසුගියදා අනුරාධපුරයේදී විවෘත කෙරිණි. ‘විලිමැක්ස්’ යන නමින් හැඳින්වෙන මෙම සිනමාහල ඊ.ඒ.පී. චිත්‍රපට සමාගම මඟින් පාලනය වෙයි.පි‍්‍රයන්ත ජයරත්න සංස්කරණය කරන ‘මිරර්’ සිනමා සඟරාවේ මැයි – ජුනි කලාපය පසුගියදා එළිදුටුවේය. ආචාර්ය තිස්ස අබේසේකර, පි‍්‍රයන්ත ජයරත්න, තුසිත ජයසුන්දර, විමල් රණතුංග, එස්.කේ. ජයවර්ධන, හර්ෂණි රණතුංග මෙවර කලාපයට ලිපි සපයා ඇත.ත්‍රිරෝද රථ රියදුරන්ගේ ජීවිතය අළලා තැනෙන හෝම් විඩියෝ චිත්‍රපටයක වැඩ දැන් නිම මෙවින් පවතී. ‘ජොලි වැඩකාරයෝ’ යන නමින් හැඳින්වෙන මෙය නිහාල් ප්‍රේමචන්ද්‍ර තිර පිටපත ලියා අධ්‍යක්ෂණය කරන්නකි. නිහාල් ප්‍රේමචන්ද්‍ර හා නිරෝෂනි ප්‍රේමවංශ මෙහි ප්‍රධාන චරිත රඟපාති.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>07</month>
      <day>22</day>
    </date>
    <link>http://www.silumina.lk/2012/07/22/_art.asp?fn=av1207227</link>
    <topic>ප්‍රතිපත්ති තියාගෙන මේ ගමන යන්න බැහැ</topic>
    <author>වසන්ත ජයසිංහ ආරච්චිගේ</author>
    <content>ප්‍රතිපත්ති තියාගෙන මේ ගමන යන්න බැහැ-සම්පත් ජයවීරවේදිකාව හරහා පුංචි තිරයටත් සිනමාවටත් එක්වුණු මෑත කාලීන රංගන ශිල්පියකු විදිහටයි ’සම්පත් චානක ජයවීර’ අපට මුණ ගැහෙන්නේ. හුදු නළුවා කියන ප්‍රතිරූපයෙන් බැහැරව පොළවේ පයගසා ජීවත්වන රංගන ශිල්පියෙකු ලෙස ද සම්පත් හඳුනාගන්න පුළුවන්. පසුගිය දිනවල තිරගතවුණු ‘ගාමණි’ චිත්‍රපටයෙන් සිනමාවට එක්වුණු සම්පත් මේ දිනවල පුංචි තිරේ ටෙලිනාට්‍ය කිහිපයකින්ම ඔබව මුණ ගැහෙනවා. පසුගිය දවසක සම්පත් හා කළ පිළිසඳර මෙවර ‘යෞවනයේ අපි’ විශේෂාංගයට එක්කරන්න අපි හිතුවා.සම්පත් මේ ගෙන්දගම් පොළවට ආගන්තුකයෙක් වෙන්න ඕන.පැහැදිලිවම ඔව්. මගේ ගම්පළාත අවිස්සාවේල්ලෙන් එහා අමිතිරිගල මහදෙණිය. එතැනින් ආව ගමන තමයි අද මම රංගන ශිල්පියෙක් කළේ.කොහොමද මේ ගමන ඔබ පටන් ගත්තේ?මෙහෙමයි 1998 අවුරුද්දේ ජාතික තරුණ සේවා සභාවේ නාට්‍ය හා රංග කලා පාඨමාලාව හදාරන්න මට පුළුවන් වුණා. ඒ තමයි මගේ ආරම්භයට පන්නරය ලැබුණු තැන. මාත් සමඟ රොෂාන් රවින්ද්‍ර, සුමිත් රත්නායක ඇතුළු සමකාලීනයින් හිටියේ. ඊට පසුව මහේන්ද්‍ර පෙරේරාගේ රංගන පාඨමාලාවටත් සම්බන්ධ වෙලා රංගනය පිළිබඳ වැඩිදුර හදාරන්න පුළුවන් වුණා.ඒ කියන්නේ කුඩා කාලයේ තිබුණු ආශාවක් ද මේ ඉටුකරගත්තේ?ඔව්. මට තේරෙන අවධියේ ඉඳලම ලොකු කැමැත්තක් තිබුණේ නළුවෙක් වෙන්න.වෙන රැකියාවක් කරන්න බලාපොරොත්තුවක් නැද්ද?නැහැ පුළුවන්තාක් කල් රඟපාන එක කරනවා. ඇත්ත. මේ දෙයින්ම යැපෙන්න අමාරු තමයි. ඒත් කොහොමහරි කරගෙන යනවා.ඒ කියන්නේ රංගනයෙන් ජීවත්වෙන්න පුළුවන් පසුබිමක් අද නිර්මාණය වෙලා තියෙනවා කියලද කියන්නේ?අර්බුද නැතුවාම නෙමෙයි. එහෙමයි කියලා ඒ ගැන හිත හිතා ඉන්න එක හරිද? මේ ක්ෂේත්‍රයේ ප්‍රශ්න අර්බුද තියෙනවා. නමුත් ඉතිං ඒවට විසඳුම් තියෙන්නේ වෙන අය ළඟ.සම්පත් රංගනයට එන්නේ වේදිකාව හරහාද?ඔව්. වේදිකාව තමයි මගේ ආරම්භය.වේදිකාවෙන් එන රංගන ශිල්පීන්ට අද පැවැත්මක් තියෙනවා කියලා මතයක් තියෙනවා.ඔව්. ඒක මටත් අහන්න ලැබුණු දෙයක්. වේදිකාවෙන් හොඳ රංගන ශිල්පීන් බිහිවෙනවා කියලා කියනවා. ඒක වේදිකාවේ ඉන්න අයත් කියන දෙයක්. අද සියලු දෙනාම කාලයක් තිස්සේ ඉල්ලන්නේ රංග කලා පාසලක්. සිනමා පාසලක්. නමුත් ටෙලිනාට්‍යයක් ගත්තොත් රංගනය ගැන ඉගෙනගන්න අභ්‍යාසයක් කරන්න කාලයක් නැහැ. රංගන ශිල්පීන් කෘත්‍රිම වෙලා. සිනමාවේ වුණත් එහෙමයි. අභ්‍යාස ගතවෙන්න තියෙන තැන වේදිකාව. රංගන ශිල්පියෙකුට වේදිකාව හොඳ අභ්‍යාසයක්.අද නළුවා, නිළිය කියන ප්‍රතිරූපය ගැන මොකද හිතන්නේ?මම හිතන්නේ අද පවතින සමාජ මතය දේශපාලනිකයි. ඔය ඛේදවාචකය නළු නිළියන්ට පමණක් නෙමෙයි ටෙලිනාට්‍යයටත් වෙලා තියෙන්නේ.මොකක්ද ඔබ එයින් අදහස් කරන්නේ?මෙහෙමයි. අද නළුවා නිළියට යම් ප්‍රතිරූප ගත හානියක් තියෙනවා. ඒකට මූලික හේතුව මේ සඳහා වෘත්තීය මට්ටමක් නොමැතිකම. පාරක් පාරක් ගානේ ටෙලිනාට්‍ය හදනවා. මේ සියලු දේ ප්‍රමිතියක් ඇතුව කෙරෙනවා නම් එවැනි ප්‍රශ්න සමාජයෙන් එන්නේ නැතිවෙයි.අද සමහරු කියන්නේ විනෝදාංශයට රඟපානවා කියලනේ?අන්න ඕක තමයි මේ ඛේදවාචකය. දොස්තර කෙනෙක් විනෝදාංශයට බෙහෙත් කරන්නේ නැහැනේ. ඩ්‍රයිවර් කෙනෙක් විනෝදාංශයට ඩ්‍රයිව් කරනවද? ඔය වගේ දේවල් තමයි මේ ක්ෂේත්‍රයට හානියක් වෙලා තියෙන්නේ. රංගනය කියන්නේ විනෝදාංශයට කරන්න පුළුවන් දෙයක් නෙමෙයි. මේක ගැඹුරු විෂයයක්. අධ්‍යනය කරන්න ඕන විෂයයක්. ලෝකයේ හැමදේම අප්ඩේට් වෙනවා වගේ මේ විෂයයත් අප්ඩේට් වෙනවා. ඒක හදාරන්නයි ඕන.සම්පත් ලැබෙන ඕනෑම චරිතයක් රඟපාන ශිල්පියෙක්ද?අනිවාර්යයෙන්ම. රංගනයේ මට හදාගන්න සීමා බාධක කිසිම දෙයක් නැහැ. මේ මගේ වෘත්තිය. එතැනදි ප්‍රතිපත්ති තියාගෙන මේ ගමන යන්න බැහැ. එතැනදි මට රංගනයෙන් යමක් කරන්න පුළුවන්ද කියන දේ විතරයි වැදගත්.හොඳයි සම්පත් අපි පවුලේ තොරතුරු ටිකක් කතා කරමු.ඔව් මට මගේ අම්මයි තාත්තයි මල්ලියි ඉන්නේ. තාත්තා නම් විදේශ ගතවෙලා. ඒ වගේම මම විවාහ ගිවිසගෙන ඉන්නේ. නොබෝ දිනකින්ම විවාහ මංගල කටයුතු සිදුකරන්නයි බලාපොරොත්තුව. තවත් දෙයක් අද මම කලාවට ආවාට මගේ පවුලේ කිසිම කෙනෙක් කලාවට සම්බන්ධ නැහැ.අවසන් වශයෙන් මේ දිනවල ඔබේ කාලය ගෙවෙන විදිහ ගැන දැනගන්න කැමැතියි.මේ දවස්වල වේදිකා නාට්‍ය කිහිපයකටම මම දායක වෙලා ඉන්නවා. රාජිත දිසානායකගේ ‘බකමූණා වීදි බසී’, ‘වීරයා මැරිලා’, වේදිකා නාට්‍ය වගේම ජයප්‍රකාශ් සිවගුරුනාදන්ගේ ‘පිනි වැස්සත්’ ටෙලිනාට්‍යයටත් සාරංග මෙන්ඩිස්ගේ ‘ගිනි අවි සහ ගිනි කෙළි’ ටෙලිනාට්‍යයටත් සම්බන්ධ වෙලා ඉන්නවා.වසන්ත ජයසිංහ ආරච්චිගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>07</month>
      <day>22</day>
    </date>
    <link>http://www.silumina.lk/2012/07/22/_art.asp?fn=av1207228</link>
    <topic>‘මුල් පිටුව‘ ගැන ‘දෙසතියෙන්’ කවරයේ කතාවක්</topic>
    <author>සුනිල් මිහිඳුකුල</author>
    <content>‘මුල් පිටුව‘ ගැන ‘දෙසතියෙන්’ කවරයේ කතාවක්ජ්‍යෙෂ්ඨ මාධ්‍යවේදි බන්දුල පද්මකුමාර මහතා ස්වර්ණවාහිනියෙන් ඉදිරිපත් කරන ‘මුල් පිටුව‘ පිළිබඳ ව වූ විශේෂ කවරයේ කතාවක් මෙවර ‘දෙසතිය’ ජුනි කලාපයට පාදක වී තිබෙනවා. එය ලියනු ලැබ ඇත්තේ ජනමාධ්‍ය පිළිබඳ ප්‍රාමාණික විද්වතකු වන මහාචාර්ය ආරියරත්න ඇතුගල විසින්. එය කේන්ද්‍ර කරගනිමින් කෙරුණු කෙටි සටහනකි මේ.පුවත්පතක පළවන ප්‍රවෘත්ති, රූපවාහිනී මාධ්‍යයෙන් ප්‍රතිසන්නිවේදනය කිරීමෙහි පුරෝගාමීත්වය හිමිවන්නේ ජාතික රූපවාහිනියට. එසේ වුවත් එය කලාත්මක භාවිතාවක් ලෙස ගෙන, ග්‍රාහකයන්ගේ ආකර්ෂණය රැඳවෙන ආකාරයේ වැඩසටහනක් - විචිත්‍රාංගයක් බවට පත්කරන ලද්දේ ස්වර්ණවාහිනිය විසින්. මා මේ කියන්නේ ජ්‍යෙෂ්ඨ මාධ්‍යවේදී බන්දුල පද්මකුමාර ඉදිරිපත් කරන ‘මුල් පිටුව‘ ගැනයි.‘මුල් පිටුව‘ ආරම්භ කිරීමට පෙරත් ඉනික්බිතිව ‘මුල් පිටුව‘ අනුකරණය කරමින් ද විවිධ රූපවාහිනී ජාල මෙබඳු වැඩසටහන් ගණනාවක් ඉදිරිපත් කළත් ඒ සියල්ල අභිභවා ලමින් දස වසරකට ආසන්න කාලයක් තිස්සේ අදත් ‘මුල් පිටුව‘ මෙරට රසිකයන්ගේ ජනාදරය දිනා ගනිමින් චිරස්ථායීව පවත්නේ ඇයි? මේ ඒ අරභයා වූ කෙටි විමසුමක්.පළමු සාධනීය ලක්ෂණය ලෙස මා දකින්නේ ප්‍රවෘත්ති තෝරා ගැනීමේ ක්‍රමවේදය. එහිදී ජාතික වැදගත්කමකින් යුතු ප්‍රවෘත්තිවලට ප්‍රමුඛත්වය ලැබෙන බවට කිසිදු සැකයක් නැහැ. ඒ හැරුණුකොට දේශපාලනයට අදාළ පුවත් තෝරා ගැනීමේ දී ‘මුල් පිටුව‘ අපක්ෂපාතී, මධ්‍යස්ථ, ස්වාධීන යැයි කිසිවකු තර්ක කළහොත් මා ඊට එකඟ වන්නේ නැහැ. දේශපාලන සත්ත්වයකු ලෙස බන්දුල පද්මකුමාරටත් කිසියම් දේශපාලනයක්, දේශපාලන න්‍යාය පත්‍රයක් තිබෙනවා. (මෙහිදී මා ඇරිස්ටෝටල්ගේ දේශපාලන සත්ත්වයා යන සංකල්පය යොදා ගත්තේ වඩාත් පුළුල් අර්ථයකින්) ඔහු පුවත් තෝරා ගන්නේ ඒ දේශපාලනයට අනුවයි. එහි වරදක් දැක්ක හැකි ද? කිසියම් මාධ්‍යයකින් ගත් ප්‍රවෘත්තියක් තවත් මාධ්‍යයකින් ප්‍රතිසන්නිවේදනය කිරීමේදී දෙවැනි වර සංස්කරණයක් සිදුවෙනවා.එය පුවත විකෘති කිරීමක් නොවේ. මෙහිදී සිදුවන්නේ මේ සංස්කරණයේ දී අදාළ ප්‍රවෘත්තියට කිසියම් දෘෂ්ටි කෝණයක් එක්වීම. ‘මුල් පිටුව‘ සම්බන්ධයෙන් ගත් විට එය බන්දුල පද්මකුමාර ගේ දෘෂ්ටි කෝණය යැයි අපට කියන්ට පුළුවන්. ග්‍රාහකයන්ට අදාළ ප්‍රවෘත්තිය සන්නිවේදනය වන්නේ එකී දෘෂ්ටි කෝණයට අනුවයි. වෙනත් විදියකට කිවහොත් ග්‍රාහකයා විසින් ‘මුල් පිටුව‘ තවත් ප්‍රවෘත්ති පත්‍රයක් ලෙස සලකා එය කියවනු ලබනවා. බන්දුල පද්මකුමාර ගේ දේශපාලනය ඉස්මතු වන්නේ එතැනදී.‘මුල් පිටුවේ’ ජනකාන්ත භාවයට මුඛ්‍ය හේතුව ලෙස මා දකින්නේ එහි ආකර්ෂණීය ඉදිරිපත් කිරීම. එහිදී ඉදිරිපත් කරන්නාගේ (බන්දුල පද්මකුමාරගේ) පෞරුෂයට හිමිවන්නේ වැදගත් තැනක්. ‘මුල් පිටුව‘ ඉදිරිපත් වන්නේ ප්‍රාසාංගික ලක්ෂණ සහිතව. මෙය ටක්කෙටම අල්ලාගත්තේ ප්‍රවීණ මාධ්‍යවේදී සී. දොඩාවත්ත. ‘මුල් පිටුව‘ සිනමාත්මක බව ඔහු ලියූ ලිපියක ඉතාම නිවැරැදිව කියා තිබෙනවා.‘මුල් පිටුවේ’ දී බන්දුල පද්මකුමාර මා මුලින් කී දෘෂ්ටි කෝණය (පුළුල් අරුතින් ගත් විට දේශපාලනය) විදහා දක්වන්නේ ප්‍රවෘත්තියක් අර්ථකථනය කිරීමකින් හෝ විකෘති කිරීමකින් නොවේ. ඔහුගේ ආංගිකාභිනයෙන්. ඉංගිති (Gesture)  ඔස්සේ. එහිදී ඔහු සූර සිනමා චරිතාංග නළුවකු වැන්න. මේ දේහ භාෂාව (Body Language) පිළිබඳ සවිඥානකත්වයක් නැති කිසියම් ඉදිරිපත් කරන්නෙක් වේ ද ඔහු හුදු නිවේදකයකු පමණයි. නිවැරැදි වූත් ව්‍යක්ත වූත් උච්චාරණය ද මෙහිලා වෙසෙසින්ම සඳහන් කළ යුතු කරුණක්.වෙනත් කිසිදු සන්නිවේදකයකුට නොමැති සුවිශද විශේෂත්වයක් බන්දුල පද්මකුමාර සතුව තිබෙනවා. ඒ, විෂයය පිළිබඳ ඇති පෘථුල පරිඥානය. ඔහු සිනමා කලා විචාරකයකු, ජ්‍යෙෂ්ඨ පුවත්පත් කලාවේදියකු ලෙස දීර්ඝ කාලීන අත්දැකීම් වලින් පිරිපුන් මාධ්‍යවේදියෙක්. ඔහුගේ පෞරුෂය ගොඩනැඟෙන්නේ ඒ හරහා. ග්‍රාහකයන් තුළ ‘මුල් පිටුව‘ කෙරෙහි විශ්වසනීයත්වයක් ඇතිවන්නේ ද ඒ පෞරුෂත්වය හේතුකොටගෙන. එසේ නොවන්ට මහාචාර්ය ඒ. ඩී. පී. කලංසූරිය, මහාචාර්ය කාලෝ ෆොන්සේකා, මහාචාර්ය ජේ. බී. දිසානායක වැනි විද්වතුන්ගේ සම්භාවනාවට ‘මුල් පිටුව‘ පාත්‍ර නොවන්නට පවා ඉඩ තිබුණා.සුනිල් මිහිඳුකුලකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>07</month>
      <day>22</day>
    </date>
    <link>http://www.silumina.lk/2012/07/22/_art.asp?fn=av1207229</link>
    <topic>විජේ මල්ලිගෙ කොලොම</topic>
    <author/>
    <content>විජේ මල්ලිගෙ කොලොමමේ දවස්වල විජේ මල්ලිගෙ මොළේ කොලොප්පන් වෙලා කියන්නෙ ෆුල් හොල්මන් වෙලා. එක පැත්තකින් බයිස්කෝප් කට්ටිය ඒ ගොල්ලන්ගෙ රෙකෝඩ්ස් ගැන නිව්ස් පේපර්ස්වලට, ටීවී, රේඩියෝවලට දෙන සිරා ටෝක්ස් දැකලා. අපි මෙච්චර මිලියන ගාණක් ඉන්වෙස්ට් කළා.මෙන්න අපි බොක්ස් ඔෆීස් රෙකෝඩ්ස් කැඩුවා. හරිද, අබා, පබා මොනවද, සොරි සූරිය අරණ ඔය හැම අරණක්ම රන්මිහිතැන්නට වීසිවෙන්නයි අපේ රෙකෝඩ්ස්. ගාණක් නෑ. පරණ රෙකෝඩ්ස් තිබ්බ කට්ටියයි ඒව බ්‍රේක් කරල අලුත් රෙකෝඩ්ස් ගහපු කට්ටියයි එකම කොම්පැනියෙ නිසා. ජැක්සන් මල්ලිලට, සෝමෙ අයියට, රේණු අක්කට කියල දෙන්න ඕනයැ ෆිල්ම්ස් හදල රෙකෝඩ්ස් තියෙන ආර්ට් එක.හැබැයි පොඩි අප්සෙට් එකකට තිබුණෙ මෙදා සැරේ, ඔය රෙකෝඩ් එක තියපු ගමන්ම, තවත් මල්ලි කෙනෙක් සීන්ස් එකට ආපු එකනේ. එයාලා නම් රියල්ම රියල් ක්‍රිකටින් රෙකෝඩ්ස් කට්ටිය. දැක්කනේ ඒගොල්ලන්ගෙ ටැග් ලයින් එක.මෝස්ට් ඉන්වෙස්ටට් ෆිල්ම් ඉන් ශ්‍රී ලංකා. ලංකාවෙ මෙතෙක් බයිස්කෝප් එකකට ලෝස් නැතුව වැඩිම ආයෝජනේ දාපු ෆිල්ම්ස් එක කියන්නෙ ද බෙස්ට් සික්ස් ද සුපර්බ් සික්ස් ද කියන බයිස්කෝප් එක. ඒකට ඕඩියන්ස් එකේ හිටපු කඩප්පුලි කොල්ලො අලුත් නමකුත් දාලා. සුපර් ලෙග්ස් කියලා. වැඩේ කැතායි හොඳේ. විජේ මල්ලි නම් ඔය ජාතියෙ අවුට් ඔෆ් ෆෝකස් කොමෙන්ට්ස් දාන්නෙ නෑ. සුපර් නම් ඉතින් සුපර්ම තමයි නේ කියල කරස් ගාලා බිස්කට් එකක් කනව මිසක්.ලෙග්ස් තිබුණට ඇක්ටින් නැති ක්‍රිකට් නැති සික්ස් එසයිඩ් ටීම්ස් ගැන කාලෙ නාස්ති කරන්නෑ. රෙකෝඩ් සීන් එකට එන්ටර් වෙලා ඉන්න ලේටස්ට්ම කට්ටිය තමයි, හිස්ටොරිකල් කට්ටිය. ඒගොල්ලොත් අතාරින්නෙම නෑ ගේම. මහාවංශෙ තිබුණෙ මොනවද පුංචි වංශෙ තිබුණෙ මොනවද කියල කතා බතා නෑ. ජාතිය පටන් ගන්න කාලෙ ලංකාවෙ සීක්වීන්ස් තිබුණද රෝසපාට ප්‍රයිවෙට් වෙයාර්ස් තිබුණද කියන කතා මොන කතා ද ඒගොල්ලන්ගෙ රෙකෝඩ්ස් ගැන කියවන කොට.විජේ මල්ලි කරකවල අතෑරිය වගේ මේ පාටිස් තුනේ රෙකෝඩ්ස් ගැහිල්ලෙ ස්ටෝරීස් කියවලා. විජේ මල්ලිට මාර ත්‍රිල්, මොකද දන්නවද, මොන හිස්ට්‍රි එක හරි මොන සික්ස් එසයිඩ් එක හරි පෙන්නල පික්චර් හෝල්ස්වලට ඕඩියන්ස් ගෙන්න ගත්තු එකට. හැබැයි ඔය කට්ටිය තරගෙට වගේ ඇඩ්වර්ටීස්මන්ට්ස්වල කපල පුරවල දාන මිලියන ගණන්වල ඉන්කම් රෙකෝඩ්ස් ගැන නම් විජේ මල්ලි දන්නෙ නෑ. ඒ ඉන්කම් රෙකෝඩ්ස් ෆිගර්ස් ගැන බලා කියාගන්න ශ්‍රී ලංකාවෙ ඕන තරම් කට්ටිය ඉන්නෙ.ඔය ඉන්ලන්ඩ් රෙවනියු ද මොකක්ද කියල හයි ෆයි උපාර්ට්මන්ට් එකකුත් තියෙන්නෙ. මේ රෙකෝඩ් බ්‍රේකින් ෆිල්ම් ඉන්ඩස්ට්‍රි එක නිසා මේ දවස්වල සිනමා ඉන්ඩස්ට්‍රි එකට වගේම ගවන්මන්ට් එකටත් මාර චාන්ස්. ෆිල්ම්ස් කට්ටිය ඔය කල්චරල්, ලිටරේටර් කට්ටිය වගේ නාහෙන් අඬන්නෙ නෑනේ, පොත් ගහගන්න සපෝට් එකක් නෑ සාහිත්ය මණ්ඩලෙන් එතකොට ආර්ට්ස් කවුන්සිල් එකේ ජොබ් එක හොස්පිටලයිස්ඩ් ආර්ටිස්ට්ල ගැන හොයල බලල පිටරට ට්‍රීට්මන්ට්ස්වලට යවන්නෙ නැතුව ආර්ට්ස් ගැලරිය ෆියුනරල් පාලර් වෙනකොට ආර්ටිස්ට්ගෙ ෆැමිලි එකට සම්තින්ග් එකක් දීලා ෂේප් කරන එකයි කියල.සාහිත්ය කට්ටියත් කල්චරල් කට්ටියත් මේ ෆිල්ම් ඉන්ඩස්ට්‍රි එක ෆලෝ කරන්න වටිනවා. ඒ ෆීල්ඩ්වල ඉන්න ලේඩීස්ලටයි, ඒගොල්ලොත් එක්ක නෙක් ටු නෙක් ගේම්ස් දෙන ඔය නවලිස්ට් ටීම්ස්වලටත් පුළුවන්නේ පබ්ලිෂර්ස්ලව අල්ලගෙන මාසෙකට සැරයක් ඇඩ්වටයිස් කරන්න.ෆාස්ට්‍රස්ට් සෙලින් නවල්, ෆයිව් තවුසන්ඩ්ස් කොපීස් ඉන් වන් මන්ත්, සෙකන්ඩ් ප්‍රින්ට් එකක් ත්‍රී මන්ත්ස්වලින් ඉවර වෙච්ච සිංහල නවකතාවේ ලේටස්ට්ම ආදර අන්දකාරය, ෂිහ්ඞ වැරදුනා ආදර අන්දරය, ද බෙස්ට් ‘සෙලින් ලව් ස්ටෝරි එවර් රිට්න්.. එතකොට කාටද ආඩම්බර? පබ්ලිෂර්ස්ලට ද නවල්ස් ලියන මහත්තුරුන්ට ද ලේඩීස්ලට ද ස්වර්ණ පුස්තක කට්ටියට ද එහෙමත් නැත්නම් ඉන්ලන්ඩ් රෙවනියු එකේ මහත්තුරුන්ටද? විජේ මල්ලි කියපු රෙකෝඩ්ස් කතාව ගැන ටිකක් හිතන්නකො කට්ටිය ඔක්කොමලා.ඔය හිස්ටොරිකල් කතාවල ඇත්ත නැත්ත හොයන්න මඤ්ඤං ටෝක්ස්වලට සෙට්වෙලා ෂවුත්තු වෙන්නෙ නැතුව. හැබැයි අන්තිම ලාස්ට් පැරා එකේ පොඩි කෑල්ලක් තියෙනවා කියන්න. කට්ටිය රෙකෝඩ්ස් තියන්නෙ අපේ සංගලා, ඩිලාල, ලසිත්ල, සනත්ලා, තිසරල, රංගනල, මහේලල වගේ ඉන්ටර්නැෂනල් ස්පෝර්ට්ස්වල හරි ආර්ට්ස් ෆීල්ඩ්ස්වල මිසක් ඔය ගමේ ගොඩේ ලෝකල් පොලිටික්ස්වල එහෙම නෙවි. දන්නව නේ සීන්ස් එක. සෙන්චරි දාලා පාටි දාන ක්‍රිකටර්ස්ලා (?) ෂිහ් ආපහු වැරදුනා, එහෙම කට්ටියත් ඉන්න රටනේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>07</month>
      <day>22</day>
    </date>
    <link>http://www.silumina.lk/2012/07/22/_art.asp?fn=av12072210</link>
    <topic>ඩයනා ගේ පොප් ගී තැටි දූලි වැකුණු පෙට්ටියක</topic>
    <author>සේමාලි කැල්ලපත</author>
    <content>ඩයනා ගේ පොප් ගී තැටි දූලි වැකුණු පෙට්ටියකලෝකයේ ම ජනතා හදවත් හී ජීවත් වූ එංගලන්තයේ ඩයනා කුමරිය බොහෝ දෙනා ‘ජනතාවගේ කුමරිය’ ලෙසින් ද හැඳින්වූහ. බකිංහැම් මාලිගාවේ ජීවත් වූ සහ ජීවත්වන්නා වූ රාජකීයන් අතරින් පොප් සංගීතයට දැඩි ඇල්මක් දැක්වූ රාජකීයයා ලෙස වාර්තා වන්නේ ද ඩයනා කුමරියයි.ඩයනාගේ මේ පොප් ගී පි‍්‍රය කිරීම මෑතකදී හෙළි වූයේ ඇය පාසල් වියේ දී ඉතා පි‍්‍රය කළ එසේම ඉතාමත් ආදරයෙන් එකතුකර රැක බලාගත් පොප් ගී තැටි කීපයක් පසුගිය දා සොයා ගනු ලැබීමත් සමඟය. ඒ ගී තැටිවල වටිනාකම වැඩි වී ඇත්තේ සෑම තැටියකම ඩයනා තම තරුණ වියේ අස්සන් යොදා තිබීම නිසාය.මීට වසර අටකට පෙර සොයා ගනු ලැබු මේ ගී තැටි වෙන්දේසියකට ඉදිරිපත් කරනු ලැබ තිබී මිලදී ගත් එංගලන්තයේ පළවන ඉංගි‍්‍රසි පුවත්පතක් මේ ගී තැටි ඒවායේ නියම හිමිකරුවන් වන විලියම් සහ හැරී කුමරුන්ට බාර දී තිබේ.බකිංහැම් මාලිගයේ ඇත්තන් අතරින් පොප් සංගීතයට ළැදියාවක් දැක්වූ එකම තැනැත්තිය වූ සිය මව තරුණ වියේ ඉතා ආශාවෙන් එකතු කළ මේ ගී තැටි තමන් සන්තකයට ලැබීම ගැන කුමාරයෝ දෙදෙනා මහත් සතුටට පත්වූහ.ඩයනා කුමරිය සංගීතයට කෙතරම් ඇල්මක් දැක්වූවා ද යත් විවාහ වී කෙන්සිංග්ටන් මාලිගයේ පදිංචියට පැමිණි පසු ද ඒ ඇල්ම ඇය වෙතින් ගිලිහී නොමැත. මාලිගයේ දී සිය සෝනි වෝක්මන් සෙට් එකෙන් සින්දු අසමින් සිය කාමරයේ කන්නාඩිය ඉදිරිපිට සිටිමින් ඩයනා සංගීතයට අනුව නැටූ බව ද පැවසේ. කුමරියගේ පි‍්‍රයතම ගායකයා කැනේඩියානු ගීත රචකයකු වන බ්‍රයන් ඇඩම්ස් ය. ඇගේ පි‍්‍රයතම සංගීත කණ්ඩායම’Duran Duran’ ලෙස ද වාර්තා වේ.ඩයනා පාසල් යන අවදියේ නේවාසිකව සිටියදී අලුතෙන් නිකුත් වන සියලු පොප් ගී තැටි මිලදී ගන්නට පුරුදුව සිටියාය. ඒවා මිතුරියන් අතින් අතට ගොස් අස්ථාන ගතවේදැයි බියෙන් ඇය ඒ සෑම තැටියකම කවරයේ සිය අත්සන යෙදීමට ද පුරුදුව සිටි බව ඇගේ පාසල් මිතුරියක් හෙළි කළා ය.අතිශයින් පෞද්ගලික භාණ්ඩ වශයෙන් තිබු මේ ගී තැටි ඉතාමත් හොඳ තත්ත්වයෙන් පැවතීම පිළිබඳව ඩයනා කුමරියගේ පුතුන් දෙදෙනා ඉමහත් සතුටට පත්ව තිබේ. ලුසී කෝට් යනු ඩයනාගේ හොඳම පාසල් මිතුරියකි. ඩයනා කෙන්ට් හි වෙස්ට් හීත් නේවාසික පාසලේ ඉගෙනුම ලබද්දී දෙදෙනා නතරව සිටියේ එකම නේවාසිකාගාරයේය. ඇය 1991 දී චාල්ස් - ඩයනා විවාහයේ ද ආරාධිත අමුත්තියක ද වූවාය.“ඩයනා හැම වෙලේම සංගීතයට ඇහුම්කන් දෙනවා. ඒ වගේම නටනවා. ඇය නැටුමට හරිම දක්ෂයි. ඒ වගේම ඇය සතුව පොප් ගී තැටි රැසක් තිබුණා. ඇය ඒ හැම එකකම කවරයේ නම ලියා පාසලේ නම ද ලිව්වා” ලුසී පැවසුවාය.ඩයනා පාසල් වියේ දී දක්ෂ බැලේ රංගන ශිල්පිනියක වූ බව ද ඇය පවසයි. ශාස්ත්‍රිය සංගීතය ද පි‍්‍රය කළ ඩයනා ඒ සංගීත කණ්ඩ පියානෝවේ වැයීමට ද පුරුදුව සිටියාය. ඒ අවදියේ ඇය බීතෝවන් සහ මොසාට් ගේ සංගීත ඇසීමට ද පුරුදුව සිටි බව මිතුරිය පවසන්නීය.2004 වසරේ දී පුණ්‍යාධාර සඳහා පැවැති වෙන්දේසියකදී දූවිලි වැකුණු බඩුබාහිරාදිය සමඟ මේ ගී තැටි පුද්ගලයකු විසින් මිලදී ගෙන ඇත්තේ පවුම් 6 ක් වැනි සුළු මුදලකට ය. “මං ගෙදර යන්න ඔන්න මෙන්න කියා තිබියදී අන්තිම මොහොතේ දූවිලි වැකුණු පෙට්ටියක තිබී මේ ගී තැටි සොයා ගත්තා. ඒ සැම තැටියකම කවරයේ ඩයනා යනුවෙන් නම ලියා තිබුණා. මේ තැටි විකුණු කාන්තාව මේ ගී තැටි වේල්සයේ කුමරියගේ බව ස්ථිර කරමින් පැවසුවා. ඒවා මන්දිරයක තිබු බවත් පැවසුවා.” ගී තැටි මිලදී ගත් ඒ පුද්ගලයා පැවසුවා.එලෙස මිලදී ගෙන දූවිලි වැකුණු පෙට්ටියේම මෙතෙක් තිබු ගී තැටි මෙවර වෙන්දේසියට ඉදිරිපත් කළේ ඒ පුද්ගලයාය. එතැන ගී තැටි 19 ක් තිබිණ.සේමාලි කැල්ලපතකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>07</month>
      <day>22</day>
    </date>
    <link>http://www.silumina.lk/2012/07/22/_art.asp?fn=av12072211</link>
    <topic>රොෂාන්ගෙන් අලුත්ම තාලයක මියුසික් විඩියෝවක්</topic>
    <author>ජෝජ් රොබ්සන් ද සිල්වා</author>
    <content>රොෂාන්ගෙන් අලුත්ම තාලයක මියුසික් විඩියෝවක්මිනීමැරීමේ චෝදනා ලැබ සිටි රොෂාන් (චූදිතයා) නිදහස් වුවත් ඔහුට ඔහුගේ පෙම්වතිය (නිලූෂි) අහිමි වේ. බාල කාලයේදී පටන් බැඳි සෙනෙහසින් උරුම වූ සිත රිදවන කතන්දර බොහෝ ඇතත් ඔහු ඇයට ඒ කිසිවක්ම නොකියා නෙතු කඳුළින් සමුදෙන්න සූදානම්. ඉස්සර දවසක ඇගෙන් ලැබුණු මොනර පිහාටුවක් නිමා වූ අතීතයේ මිහිරි මතක යළි ඔහුගේ මනසේ අවදි කරවනවා. වැඩිහිටි වූ දා ඔහු ගුරුවරයෙක් සහ ඇය ගුරුවරියක් වී සෙනෙහසින් නොවෙනස්ව උන්නත් ඔහුගේ එක්වීමට ඇගේ දෙමව්පියන් එරෙහි වෙනවා.දිනක් ඇගේ පියා රොෂාන්ට වෙඩි තබනවා. නමුත් සිදුවන්නේ නොසිතූ අයුරු පියාගේ මරණයයි. සිය පෙම්වතියගේ පියාගේ මරණය සිදු කිරීම සම්බන්ධයෙන් අත්අඩංගුවට ගන්නා රොෂාන්ට නිදහස ලැබෙන්නේ පියාගේ මරණය සිදු වී ඇත්තේ හෘදයාබාධයකින් බව හෙළිදරව් වීමෙන් ය. එහෙත් ඔහුට ඇය හෝ ඇගේ ආදරය යළි හිමි වන්නේ නැත.එලෙසින් මෙවර “ස්වර වර්ණ” මුලින්ම කතා සාරාංශයකින් වර්ණවත් කළේ මේ කාලයේ ආදරවන්තයින්ගේ ආදරණීය ගායන ශිල්පියා වන රොෂාන් ප්‍රනාන්දුගේ නවතම මියුසික් වීඩියෝව ඇසුරෙන් ය. කතාවක් නැති හරයක් නැති වාණිජමය මියුසික් වීඩියෝ බුරුතු පිටින් බිහිවෙන මේ කාලයේ රොෂාන් නැවුම් වින්දනීය අත්දැකීමක් ගීතලෝලීන්ට ලබා දීමට සිය මියුසික් වීඩියෝවෙන් වෑයම් කර ඇති නිසාම මෙවර “ස්වර වර්ණ” වර්ණ ගන්වන්නට අපි ඔහුට ආරාධනා කරමු.මම මොකුත් කියන්නෙම නෑමයි සිත රිදෙන කතන්දර බෝමයි ඔබව තේරුම් ගන්නට බෑමයි වෙන්වෙන්න හිතන්නෙත් ඔබමයි...!(පද - විතානගේ නිමල්)“මේ ගීතය ‘සිහින සිත්තරාවි’ ඇල්බමයට මා ගැයූ ගීතයක්. මෙහි පදමාලාව මට ලැබුණේ තැපෑලෙන්. හැමදාමත් වගේම මා සමඟ ඉන්න මා ගයන ආදර ගීතවලට ඇලුම් කරන රසික රසිකාවියන් වෙනුවෙන් වෙනස් දෙයක් කරන්න මට ඕනෑ වුණා. අපේකම රැකගෙන ගමත් එක්ක කලාත්මකව මේ ගනුදෙනුව කරන්න මං වෑයම් කෙරුවා. මගේ වෑයම සාර්ථක වී ඇති බව ලැබෙන ප්‍රතිචාර වලින් වැටහෙනවා.”ඔබට මියුසික් වීඩියෝවේදී නිර්මාණ දායකත්වය සැපයූ අනිකුත් ශිල්පීන් කවුරුන් ද?මා සමඟ රූප රාමු පණ පෙවූ නිලූෂි මධුෂිකා විශේෂ දායකත්වයක් ලබා දුන්නා වගේම මෙම ක්ෂේත්‍රයේ ඇත්දැකීම් බහුල ආයතනයක් වන “වයිඩ් ඈන්ගල්” කණ්ඩායමේ සියල්ලෝම සුවිශේෂ දායකත්වයක් ලබා දුන්නා, මෙම නිර්මාණය සාර්ථක කරගන්න. අපි ආනමඩුව පරමාකන්ද සහ කොළඹ රූප ගත කිරීම් කරද්දී නළු නිළියන් විසිපහක් පමණ මෙයට දායක කරගත්තා. කතාවක් තිබෙන සාර්ථක මියුසික් වීඩියෝවක් කිරීමේ තෘප්තිය මෙයින් මට ලැබුණා.ඒ මිහිරි අතීතය නිම වී නෙතු කඳුළු වලින් යමු වෙන් වී ඔබ ගියත් කෙනෙකු හා ළං වී මම ඉන්නම් සැමදා තනි වී...!(මම මොකුත් කියන්නෙම නෑමයි)වර්තමානයේ දී ගීත ජනපි‍්‍රය වීමට මියුසික් වීඩියෝ අවශ්‍ය බව ඔබ අනුමත කරනවා ද?වර්තමානයේ පමණක් නොවේ, අතීතයේ දීත් රූප මාධ්‍යයෙන් තමයි වැඩි ජනපි‍්‍රයත්වයක් අදත් ජනපි‍්‍රයත්වයේ තිබෙන බොහෝ ගීතවලට ලැබුණේ. උදාහරණයක් කියනවා නම් එච්. ආර්. ජෝතිපාලයන්ගේ සෑම චිත්‍රපට ගීතයක්ම වාගේ අදත් ජනපි‍්‍රය ඒවායේ රූප රාමු සමඟ පේ‍්‍රක්ෂකයින්ගේ නෙත් සිත් ආකර්ෂණය කරගත් හින්දයි. වැඩිම ‘මියුසික් වීඩියෝ’ (රූප රචනා) ගණනක් තියෙන්නේ එතුමාගේ ගීත සඳහායි. ඉතින් වර්තමානයේ අපිත් උත්සාහ කරන්න ඕනේ, දැන් තිබෙන තාක්ෂණය හා මාධ්‍ය හරහා ගීතලෝලීන් සමඟ මේ ගනුදෙනුව හරියාකාරව කරන්න.එහෙත් ජෝතිපාලයන්ගේ ඇතැම් ගීත ගුවන් විදුලිය, කැසට් සහ ප්‍රසංග වැනි මාධ්‍ය ඔස්සේ පවා ජනපි‍්‍රය වුණා නේද?ඔව්. ඒ, ඒ වකවානුවල ජනතාව අතර භාවිතයේ පැවති මාධ්‍ය ඔස්සේ ජෝතිපාලයන්ගේ ගීත මෙන්ම අනිකුත් ගායක ගායිකාවන්ගේ ගීත පවා ජනපි‍්‍රය වූ බව ඇත්තයි. අද වුණත් ගුවන් විදුලි නාළිකා වලින් ප්‍රචාරය කෙරෙනවා නම් ගීත ජනපි‍්‍රයත්වයට පත් නොවී තිබෙන්නේ නැහැ. එහෙත්විද්‍යුත් මාධ්‍ය හරහා එය හරියාකාරව සිදුවන්නේ නැහැනේ. කැසට් හෝ සංයුක්ත තැටි එතරම් සාර්ථක මාධ්‍යයක් නොවේ ගීත ජනපි‍්‍රය කරවීමට. ප්‍රසංග වේදිකාවෙන් ජනපි‍්‍රයත්වය ලබා ගන්න නම් ඊට හරියන ගීත තිබෙන්න ඕනේ. අන්තර් ජාලයෙන් විවිධ නිර්මාණ ගනුදෙනු කෙරෙන යුගයක්නේ මේ වර්තමානය. එම නිසා අපි නිර්මාණ ශිල්පීන් වශයෙන් ගීතලෝලීන්ට වඩා සමීප වීමට පුළුවන් මාධ්‍ය විමසිලිවත්ව තෝරාගෙන අවබෝධයෙන් කටයුතු කළ යුතුයි. එහිදී මියුසික් වීඩියෝ අද ගීතයට නැතුවම බැරි තත්ත්වයක් උදා වී තිබෙනවා.සිහින සිත්තරාවි ඇස් බිම බලා සිනා සී සබකෝළකම් කරාවි හිත ආදරෙන් පිරේවි...  (පද - දිලිප් නුවන් කොට්ලින්)පසුගියදා ‘සන්ෆ්ලවර්’ සිදු කළ අයුරු සංගීත කණ්ඩායමක සාමාජිකයින් කලින් කලට වෙනස් විය යුතුයි යන මතයේ ඔබත් සිටිනවා ද?එය සංගීත කණ්ඩායමේ නායකයා හෝ කළමනාකරු සතු වගකීමක් බවයි මගේ හැඟීම. කාලයෙන් කාලයට එවැනි වෙනස්කම් කරන්න වෙනවා. ආරම්භ කළ දා සිට අද වනතුරු එකම ක්‍රීඩකයින් ක්‍රීඩා කරන ක්‍රිකට් කණ්ඩායමක් ලෝකයේ කොහේවත් ඉන්නවද, නැහැනේ. එදා ක්‍රිකට් ගැසූ අය අද නැහැ. මොන යම් හේතු මත හෝ කාලානුරූපීව එවැනි වෙනස්කම් කරන්න සංගීත කණ්ඩායමකටත් සිදුවිය හැකියි.‘මේරියන්ස්’ සංගීත කණ්ඩායම එළිමහන් සංගීත ප්‍රසංග සංගීතවත් කිරීමෙන් ඉවත් වී තිබෙනවා.සංගීත කණ්ඩායමේ සාමාජිකයින්ගේ ද හැසිරීම් රටා පාලනය කිරීම අපේ වගකීමක්. ළමයි දඟකාරයි කියලා විදුහල්පති ඇතුළු ගුරු මණ්ඩලය පාසල හැර යාමක් කළොත් දරුවන්ට මොකද වෙන්නේ? එම වගකීම් තේරුම් අරගෙන කටයුතු කරන හින්දා අපි සංගීතවත් කරන එළිමහන් සංගීත ප්‍රසංග රසවිඳින්න සමාජයේ සෑම තරාතිරමකම පවුල් පිටින් සහභාගි වෙනවා.පිනි වැටුණට සුදු නෙළුමට බර වැඩි වෙන්නෑ මල පිපුණට පිනි බිඳු වල වෙනසක් වෙන්නෑළඟ නොමැතිව දුර හිටියට අමතක වෙන්නෑ ඔයාගෙ ඔය පුංචි හිතට දුකක් දෙන්න බෑ...!(පද - සත්‍යජිත් ලක්මාල්)ඔබ ඉදිරිපත් කරන “හීන හතක්” රූපවාහිනී වැඩ සටහනට සහ ගායන ශිල්පියෙකු ලෙස ඔබට ලැබෙන ප්‍රතිචාර කොහොම ද?ඉහළම ප්‍රතිචාර ලැබෙනවා. තරුණ පරම්පරාවේ පමණක් නොවේ බාල, මහලු පරම්පරාවල සෑහෙන රසික රසිකාවියන් පිරිසක් අප වටා ඉන්නවා. ‘හීන හතක්’ වැඩ සටහන දැන් අවුරුදු හතක් පුරා කරගෙන එනවා රසිකයින් සමඟ සමීපව. වේදිකාවේ ජනපි‍්‍රය වූ වෙනත් ගායකයෙකුට නොලැබෙන තරම් අවස්ථා රූපවාහිනී නාළිකාවන්ගෙන් මට ලැබෙනවා. හොඳ පිළිගැනීමක් සහ රසික ආදරයක් මට මේ හැම කටයුත්තකදීම ලැබී තිබෙනවා.ඔය තරම් ප්‍රතිචාරයක් ලැබෙන්න හේතුව ලෙස ඔබට හැඟෙන්නේ කුමක් ද?ප්‍රධාන වශයෙන්ම මට යහපත් පවුල් ජීවිතයක් තිබීම සහ සංගීත ක්ෂේත්‍රයේ කටයුතු සඳහා කරන කැපවීම තමයි මෙවැනි ප්‍රතිචාරයක් ලැබෙන්න හේතුව. වැඩිපුරම ආදර ගීත ගයන මම මගේ බිරියට, දරුවන්ට, ඥාතින්ට, හිතවතුන්ට වගේම මගේ රසික රසිකාවියන්ටත් ආදරෙන් තමයි කරන කොයි යම් දෙයක් වුණත් කරන්නේ කියන්නේ. ආදරය භාවනාවක් කියලයි මං හැමදාමත් හිතන්නේ. ඒ භාවනාවට සම වැදි හැකි තරම් කාලයක් මේ රටේ ගීතලෝලීන්ව පිනවීම තමයි මගේ බලාපොරොත්තුව.සුපෙම් සුවඳක් අරන් ඇවිත් සුළඟක් ලෙසින් සදා රැදෙම් සිතේ ඔබයි මගේ ජීවිතේ...!(පද - අවන්ත ප්‍රනාන්දු)ජෝජ් රොබ්සන් ද සිල්වාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>07</month>
      <day>22</day>
    </date>
    <link>http://www.silumina.lk/2012/07/22/_art.asp?fn=av12072212</link>
    <topic>‘රන්මුතු දූව‘ හැදුණේ මෙහෙමයි</topic>
    <author>හේමාලි</author>
    <content>‘රන්මුතු දූව‘ හැදුණේ මෙහෙමයි- තිස්ස ලියනසූරිය- නන්දා මාලිනි‘රන්මුතු දූව‘ චිත්‍රපටයට දායක වූ නළු නිළියන්, කාර්මික ශිල්පීන්, ගායක ගායිකාවන් අතරින් අද ජීවතුන් අතර සිටිනුයේ කිහිප දෙනෙකි. සිංහල සිනමාවට වර්ණ චිත්‍රපට හඳුන්වා දෙමින් පැමිණි ‘රන්මුතු දූව‘ එවකට පැවති සිනමා සම්මාන උලෙළින් වැඩිම සම්මාන ප්‍රමාණයක් දිනාගත් සිනමා නිර්මාණය ද වූවා. පනස් වසරක රන්මුතු දූව මතක සටහන් සමරන්නට අපේ කතාබහට මෙහි ප්‍රධාන නිළි චරිතය නිරූපණය කළ ජීවරාණි කුරුකුලසූරියත්, සහාය අධ්‍යක්ෂවරයා වූ තිස්ස ලියනසූරියත්, ගායිකාව වූ විශාරද නන්දා මාලිනියත් රෙංගාගේ චරිතය නිරූපණය කළ හෙක්ටර් ඒකනායකත් සංගීත අධ්‍යක්ෂවරයා වූ පණ්ඩිත් අමරදේවයනුත් එක්කර ගැනීම අපේ අරමුණ වූවා.එහෙත් මේ මොහොත වන විට ජීවරාණි හා හෙක්ටර් විදේශගතව සිටින නිසාත්, පණ්ඩිත් අමරදේවයන් විවේක සුවයෙන් පසුවන නිසාත් අපේ කතාබහට එක්වූයේ විශාරද නන්දා මාලිනිය සහ තිස්ස ලියනසූරිය යන දෙපොළයි.‘රන්මුතු දූව‘ චිත්‍රපටයේ සහාය අධ්‍යක්ෂවරයා වූයේ තිස්ස ලියනසූරියයි. ‘රන්මුතු දූව‘ ඉතිහාසය පිළිබඳ ඔහුගේ මතකය ද පනස් වසරක් සමරන මේ මොහොතේ අතිශයින්ම වැදගත්ය.‘රන්මුතු දූව‘ චිත්‍රපටයේ නිෂ්පාදන කටයුතු ආරම්භ වූයේ 1961 වර්ෂයේ. තිරගත වූයේ 1962 වර්ෂයේදී. චිත්‍රපටයේ නිෂ්පාදකවරුන් වුණේ ආතර් සී. ක්ලාක් මයික් විල්සන් සහ ශේෂා පලිහක්කාරයි. මේ තුන්දෙනා එකතු වෙලා ‘සෙරන්ඩිබ්’ කියලා සමාගමක් ඇතිකළා. ඒ සමාගමෙන් කරපු පළමුවැනි චිත්‍රපටය ‘රන්මුතු දූව‘. මේ චිත්‍රපටය කරන්න මයික් විල්සන්ට මූලික අදහස ඇතිවුණේ මෙහෙමයි.මයික් විල්සන් හොඳ කිමිදුම් කරුවෙක්. ඔහු ඒ වන විට දිය යට රූගත කරපු කෙටි වාර්තා චිත්‍රපට දෙකක් (වර්ණ මි. මි. 16) කරලා තිබුණා. එකක් Beneath the seas of ceylon. අනෙක් එක Boy beneath the Sea. මේ චිත්‍රපට දෙක දවසක් ශේෂා පලිහක්කාරත්, අතාර් සී. ක්ලාක් සමඟ නරඹලා තිබෙනවා. එදා ශේෂා ඔහුගෙන් අහලා තිබෙනවා ඇයි මේ විදියේ මි. මි. 35 වාණිජ චිත්‍රපටයක් කරන්නේ නැත්තේ කියලා. ඒ අදහසට අනුව තමයි ‘සෙරන්ඩිබ්’ සමාගම ආරම්භ වෙලා ‘රන්මුතු දූව‘ කරන්න පටන් ගත්තේ.‘රන්මුතු දූව‘ ලංකාවේ පළමුවැනි වර්ණ චිත්‍රපටය. මුහුද යට දර්ශන මි. මි. 16 කැමරාගත කරලා රසායනාගාරයේදී මි. මි. 35 ප්‍රමාණයට විශාල කරලා ගත්තා. මේ චිත්‍රපටයේ කතාව ලියන්නෙත් මයික් විල්සන්මයි. මේ කතාව සහ ඔහුගේ ජීවිතය අතරත් කිසියම් පසුබිමක් තිබුණා.මයික් මේ චිත්‍රපටය හදන්න කලින් ත්‍රිකුණාමලය අවට මුහුද යට කිමිදුම් කරන කොට පැරණි හින්දු කෝවිලක නටබුන්, විවිධ කාසි වර්ග, කාල තුවක්කුවක්, ශිව ලිංගයක් ආදිය දැක තිබුණා. ශිව ලිංගය මයික් ගොඩට අරගෙන ආවා. ඔහු ඒ ශිව ලිංගය ත්‍රිකුණාමලයේ කෝනේශ්වරම් කෝවිලට තිළිණ කළා. අදටත් මම හිතනවා කෝනේෂ්වරම් කෝවිලේ ඒ ශිව ලිංගය තියනවා කියලා.‘රන්මුතු දූව‘ කතාව නිර්මාණය වෙන්නෙත් ශිව දෙවියන්ගේ රූපයක් වටා. අර සිද්ධියේ බලපෑම මයික්ගේ මේ කතාවට බලපෑවා කියලා මට හිතෙනවා. මයික් මේ කතාව ලියලා තිබුණේ ඉංගි‍්‍රසියෙන්. සිංහලයට පරිවර්තනය කළේ මම.චිත්‍රපටයේ ප්‍රධාන ලොකේෂන් එක වුණේ ත්‍රිකුණාමලයේ. 80% ක් විතර රූගත කිරීම් කළේ එහේ. ගාමිණී, ජීවරාණි තමයි ප්‍රධාන නළු නිළි යුවළ. ඊට අමතරව ජෝ අබේවික්‍රම, ශේන් ගුණරත්න, ඇන්තනි සී. පෙරේරා, වින්සන්ට් වාස්, ලක්ෂ්මී බායි ආදින් සෙසු චරිත රඟපෑවා.දිය යට කිමිදුම් දර්ශනවල රූගත කිරීම් කළේ මයික් විල්සන්මය. ලොකුම ප්‍රශ්නය වුණේ මේ චිත්‍රපටයේ දිය යට රඟපාන පුළුවන් වුණු ගාමිණිට සහ හෙක්ටර් ඒකනායකට කිමිදුම් ඉගැන්වීමයි. රොඩ්නි ජොන්ක්ලාස් තමයි ගාමිණීට කිමිදුම් කරන හැටි ඉගැන්නුවේ. ගාමිණි ගෙයි හෙක්ටර් ඒකනායකගෙයි මුහුද යට සටන් ජවනිකා තිබුණා.ජීවරාණිට අවසාන දර්ශනය තිබුණේ මුහුද මැද. මුහුදේ තිබුණු පැතලි ගලක ජීවරාණි බැඳලා තියන දර්ශනයත් තමයි අවසානයේ රූගත කළේ. මුහුදේ වඩදිය බාදිය ප්‍රශ්නේ නිසා ජීවරාණිව උදේ ඉඳන් හවස හතර පහ වෙනකම්ම ගලේ බැඳලා තියන්න සිද්ධ වුණා මේ දර්ශනේ රූගත කරන්න. අවසානේ ඇයව ගලෙන් එළියට ගත්තම ඇගේ මුළු පිටම ගලට හීරිලා තිබුණා. ඒ අපහසුකම් ඔක්කොම දරාගෙන තමයි ඇය මේ දර්ශනේ ගන්නකම් ඉවසගෙන ඉඳලා තියෙන්නේ.විශාරද නන්දා මාලිනිය ‘රන්මුතු දූව‘ චිත්‍රපටයට ගැයූ ‘ගලන ගඟකි ජීවිතේ’ ගීතය වෙනුවෙන් එම වසරේ හොඳම ගායිකාව වෙනුවෙන් පිරිනමන ‘සරසවිය’ සම්මානයෙන් ද පිදුම් ලැබුවාය.“රන්මුතු දූව‘ කියන්නේ ලංකාවේ පළමුවැනි වර්ණ චිත්‍රපටය. මේ චිත්‍රපටය නිෂ්පාදනය කළේ ‘සෙරන්ඩිබ්’ කියන නිෂ්පාදන සමාගම. මේ චිත්‍රපටයේ නිර්මාණාත්මක පැත්ත මෙන්ම ගායනය, සංගීත අධ්‍යක්ෂණය, නළු නිළියන,් කාර්මික ශිල්පීන් ආදි වූ සෑම දෙයකින්ම වෙනස් රටාවකින් නිර්මාණය කරන්න ඔවුන්ට ඕන වුණා. නැතිනම් ඒ වෙනකොට ඉතාම ආධුනික මට්ටමේ හිටපු මා වැනි ගායිකාවක් මේ චිත්‍රපටයේ ගීත ගායනා කරන්න සම්බන්ධ කර ගනියි ද? මේ චිත්‍රපටයේ පසුබිම් සංගීතය නිර්මාණය කළේ අමරදේව සර්. අමරදේව සර්ත් චිත්‍රපටයකට පළමුවෙන්ම සංගීත අධ්‍යක්ෂණණය කළ අවස්ථාව මේක. නාරද දිසාසේකරත් ගායනයෙන් මේ චිත්‍රපටයට එක්වූවා. ඔහු ගායකයෙක් වශයෙන් එකල ජනපි‍්‍රයව සිටියත්, චිත්‍රපට පසුබිම් ගායනයට එක්වුණු ප්‍රථම අවස්ථාව මේක.මේ චිත්‍රපටයට මම පළමුවෙන්ම ගායනයෙන් එක් වුණේ සමූහ ගායනයට. අමරදේව සර් ගායනා කරපු ‘පාරමිතා බල පූරිත පූජිත’ ගීතයට මම ඇතුළු තවත් පස් හය දෙනෙක් සමූහ ගායනයෙන් එක්වුණා මට මතකයි. මේ ගීතය පටිගත කළේ හැඳල විජය චිත්‍රාගාරයේ. ‘මිශ්‍රා’ කියල ඉන්දියානු මහත්මයෙක් තමයි පටිගත කිරීම් බාරව කටයුතු කළේ. මේ ගීතයේ එන ‘සනරාමර හිමි ලෝක ශිවංකර’ කියන පුංචි කෑල්ල ගායනා කළේ මම. මට මතකයි ඒ කාලේ අද වගේ නොවෙයි වාදක කණ්ඩායම, ගායක ගායිකාවන් චිත්‍රපටයේ නිෂ්පාදන අධ්‍යක්ෂවරුන්, පටිගත කිරීමේ ශිල්පීන් ගීත රචකයින් ඇතුළු විශාල පිරිසක් විජය චිත්‍රාගාරයට මේ පටිගත කිරීම වෙනුවෙන් එක් වී සිටියා. එදා මේ සියලු දෙනාම මස් මාංශ අනුභවයෙන් තොරව තමයි ආහාරපාන පවා ලබා ගත්තේ.චිත්‍රපටයට නාරද දිසාසේකර සහ මා ගැයූ ‘ගලන ගඟකි ජීවිතේ’ ගීතය පටිගත කළේ ඊට පස්සේ. මේ ගීතය පටිගත කල ඒ කාලේ කොල්ලුපිටියේ තිබුණු සරසවි ශබ්දාගාරයේදී. පටිගත කිරීමේ ශිල්පියා විදියට කටයුතු කළේ මර්වින් රොඩ්රිගු මහත්මයායි. ඒ කාලේ අද වගේ එක එක්කෙනාට ඇවිත් ගායනය කරලා වාදනය කරලා යන්න බෑනේ. පටිගත කිරීම් කරන්නේ සජීවිව. පුංචි බාහිර ශබ්දයක්වත් නැතිවෙන්න. ඉතින් ගීතයේ පටිගත කිරීම් පටන් ගන්නේ රාත්‍රී 10 න් පස්සේ. අවට පරිසරයේ නිශ්ශබ්ද වූවාට පසුවයි.ආධුනික ගායන ශිල්පිනියන් විදියට මට ලැබුණු ඒ අවස්ථාව මගේ ජීවිතේ සුවිශේෂි සන්ධිස්ථානයක් වුණා. චිත්‍රපටය තිරගත වීමෙන් පසුව හොඳම ගායකයා, හොඳම ගායිකාව, හොඳම ගීත රචනය, හොඳම සංගීත අධ්‍යක්ෂණය ඇතුළු සංගීත අංශයේ සියලු සම්මානත්, තවත් සම්මාන රැසකුත් ‘රන්මුතු දූව‘ට හිමි වුණා.හේමාලිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>07</month>
      <day>22</day>
    </date>
    <link>http://www.silumina.lk/2012/07/22/_art.asp?fn=av12072213</link>
    <topic>‘රන්මුතු දූව‘ ට 50 යි</topic>
    <author>සුනිල් මිහිඳුකුල</author>
    <content>‘රන්මුතු දූව‘ ට 50 යිප්‍රකට විද්‍යා ප්‍රබන්ධ ලේඛකයකු වූ ආතර් සී. ක්ලාක් මහතා කලකට ඉහත ලියු පොතක ‘රන්මුතු දූව‘ චිත්‍රපටය ගැන තොරතුරු රැසක් අඩංගු වෙයි. මේ පොතේ නම ‘ද ට්‍රෙෂර් ඔෆ් ද ග්‍රේට් රීෆ්’ ය. මට මේ පොත සිහිපත් වූයේ ‘රන්මුතු දූව‘ චිත්‍රපටය තනා පනස් වසරක් පිරීම මේ දිනවල සැමරෙන නිසාය. එය මුලින්ම තිරගත වූයේ 1962 අගෝස්තු මස 10 වැනිදාය. ක්ලාක් ගේ ඉහත නම් සඳහන් පොතේ එන තොරතුරු ද ආශ්‍රය කරගෙන ‘රන්මුතු දූව‘ සිනමාපටය ගැන යමක් ලිවීම කලෝචිත යැයි සිතමි.‘රන්මුතු දූව‘ චිත්‍රපටය හැදුවේ එහි අධ්‍යක්ෂ වූ මයික් ජේ. විල්සන්ට මුහුදු ගමන් සඳහා බෝට්ටුවක් මිලදී ගැනීමට බවක් ඔබ අසා තිබේ ද? එය සැබෑවකි. මයික් දක්ෂ මුහුදු කිමිදුම් කරුවෙක් වූයේය. වරක් කිරින්දේ මහා රාවණා හා කුඩා රාවණා කොරල්පර අතර කිමිදෙමින් සිටියදි ඔහුට ‘නිධානය’ක් අත්පත් වූයේය. එහි විශාල කාලතුවක්කු දෙකක් ද, පැරණි රිදී කාසි කීපයක් ද තිබිණි. එකල මයික් මුහුදු ගමන් ගියේ කුලියට ගත් බෝට්ටුවලිනි. මේ සමුදුරු චාරිකාවලදී තමාටම කියා බෝට්ටුවක් තිබුණේ නම් මැනවින් කියා මයික්ට සිතිණි. ඒ සඳහා ඇමෙරිකන් ඩොලර් දහදාහක් වැය වන්නේය. මයික් ‘රන්මුතු දූව‘ හැදුවේ ඒ මුදල් සොයා ගනු වස්ය.ඊළඟට ඔබට පැන නඟින ප්‍රශ්නය වන්නේ ආතර් සී. ක්ලාක් හා මයික් විල්සන් අතර තිබු සම්බන්ධය කෙබඳු එකක් ද යන්නය. ක්ලාක්ට මයික් මුණ ගැසුණේ එංගලන්තයේ ෆ්ලීට් වීදියේ සුරාසලකදීය. කැනඩාවේ උපන් මයික් කාලයක් බ්‍රිතාන්‍ය නාවික හමුදාවේ සේවය කර තිබුණේය. ඔහු ගැඹුරු මුහුදු කිමිදුම්කරුවෙකි. සාමුද්‍රික ජීව විද්‍යාව අරභයා ද මනා දැනුමක් ඔහු සතු වූයේය. ඕස්ට්‍රේලියාවේ මුතුපර කැඩීම සඳහා ඔහු ගැඹුරු මුහුදේ කිමිදුණේය. ක්ලාක් හා මයික් ලංකාවට ගොඩ බැස්සේ එවැන්නක් සඳහා ඕස්ට්‍රේලියාවට යමින් සිටියදීය.ක්ලාක් - මයික් දෙපළ යළිත් ලංකාවට ආවේ 1956 දීය. මයික් මෙහිදී කිමිදුම් සමාගමක් ආරම්භ කළේය. රොඩ්නි ජොන්ක්ලස් ඔහුට එක්වූයේ ඒ අවස්ථාවේදීය. කලක් ලංකා සත්වෝද්‍යානයේ උප අධිපති ධුරය දැරු රොඩ්නි දක්ෂ දිය කිමිදුම්කරුවෙකි. ඔහු ‘රන්මුතු දූව‘ට සම්බන්ධ වූයේ මුහුදු යට දර්ශන රූපගත කිරීමේ උපදේශක ලෙසිනි. පිහිනීම නොදත් ගාමිණි ෆොන්සේකාට එය ඉගැන්වූයේ ද ඔහුය.මයික්ට කැමරාකරණය පිළිබඳ කිසියම් දැනුමක් තිබුණේය. ඒ දැනුම ප්‍රයෝජනයට ගනිමින් ඔහු මි. මි. 16 න් ‘බිනිත් ද සීස් ඔෆ් සිලෝන්’ නමින් විනාඩි 25 ක වාර්තා චිත්‍රපටයක් තනා තිබුණේය. හිටපු ජනාධිපතිවරයකු වූ ජේ. ආර්. ජයවර්ධනගේ පුත් රවි ජයවර්ධන මාර්ගයෙන් මයික් හඳුනාගත් ශේෂා පලිහක්කාරට මේ වාර්තා චිත්‍රපටය දක්නට ලැබිණි. ‘රන්මුතු දූව‘ට මුල පිරෙන්නේ ඒ සමඟය. 1978 දී ‘රන්මුතු දූව‘ චිත්‍රපටය යළි ප්‍රදර්ශනය කළ අවස්ථාවේදී එහි නිෂ්පාදක වූ ශේෂා පලිහක්කාර ‘සුරතුර’ සිනමා පුවත්පතට මෙසේ කියා තිබිණි.“රන්මුතු දූව‘ වස්තු වුණු සිදුවීමට මඟ පෑදුණේ මයික් විල්සන් විසින්ම මූදු පතුලේ තිබී හමුවූ රන්කාසි වර්ගයක් මුල්කොට තැනු වාර්තා චිත්‍රපටයයි. එය දුටු මම මයික්ට මේ විදියේ වෘත්තාන්ත චිත්‍රපටයක් හදමුයි අදහසක් ඉදිරිපත් කළා.” (මීට අවුරුදු 16 කට උඩදී තිරයට වැටුණු ‘රන්මුතු දූව‘ හැදු හැටි (සුරතුර 1978 පෙබරවාරි 3)මෙහිදී එක් කරුණක් පැහැදිලිය. එනම්; බෝට්ටුවක් මිලදී ගැනීමට මයික්ට තිබු වුවමනාවත් ශේෂාගේ යෝජනාවත් දෙකම එක්ව ‘රන්මුතු දූව‘ තැනුණු බවයි. මයික් ගේ වාර්තා චිත්‍රපටයට ඇතුළත් වූ මුහුදු යට දර්ශන ‘රන්මුතු දූව‘ චිත්‍රපටයට ද එක්කර ගැනුණේය.‘රන්මුතු දූවේ’ අධ්‍යක්ෂණය පමණක් නොව එහි කතාව හා කැමරාකරණය ද මයික්ගේය. චිත්‍රපටයේ සහාය අධ්‍යක්ෂ වූ තිස්ස ලියනසූරිය විසින් මයික් ඉංගි‍්‍රසියෙන් ලියු කතා පිටපත සිංහලට හරවන ලදි.‘රන්මුතු දූව‘ තැනුණේ වර්ණයෙනි. මි. මි. 16 න් රූගත කෙරුණු එය එංගලන්තයේ ආතර් රෑන්ක් රසායනාගාරයේ දී මි. මි. 35 ට විශාලනය (බ්ලෝ අප්) කෙරිණි.ත්‍රිකුණාමලයේ කෝනේශ්වරම් කෝවිලේ දී ‘රන්මුතු දූවේ’ මුහුරත් උළෙල පවත්වන ලදි. රූ ගැන්වීම් කෙරුණේ ත්‍රිකුණාමලය, කිරින්ද හා හික්කඩුවේදීය.මුහුද යට (අඩි 60 ක් ගැඹුරු මුහුදේ) දර්ශන රැගත් ප්‍රථම සිංහල චිත්‍රපටය ‘රන්මුතු දූව‘ ය. ප්‍රකට ජේම්ස් බොන්ඩ් චිත්‍රපටයක් වන ‘තන්ඩර් බෝල්’ සඳහා ද මුහුද යට දර්ශන ඇතුළත් වූයේ ‘රන්මුතු දූව‘ චිත්‍රපටය නිසා බව මම අසා ඇත්තෙමි. එය සිදුවූයේ මෙපරිදිය.රන්මුතු දූව‘ චිත්‍රපටයේත් ප්‍රථම ජේම්ස් බොන්ඩ් චිත්‍රපටය වන ‘ඩොක්ටර් නෝ’ චිත්‍රපටයේත් රසායනාගාර කටයුතු ලන්ඩනයේ ආතර් රෑන්ක් චිත්‍රාගාරයේ දී සිදු කෙරුණේ එකම කාල වකවානුවකදීය. ‘රන්මුතු දූවේ’ මුහුද යට දර්ශන දුටු ජේම්ස් බොන්ඩ් චිත්‍රපට මාලාවේ අධ්‍යක්ෂ ටෙරන්ස් යං තමාගේ ඊළඟ ජේම්ස් බොන්ඩ් චිත්‍රපටය වන ‘තන්ඩර් බෝල්’ සඳහා ද එබඳු දර්ශන යොදා ගන්ට උත්සුක වූයේය. ‘රන්මුතු දූවේ’ මුහුද යට දර්ශන රඟපෑ හෙක්ටර් ඒකනායක ‘තන්ඩර් බෝල්’ හීද දිය යට දර්ශනවලට පෙනී සිටි බවට ද එකල වාර්තා වී තිබිණි.‘රන්මුතු දූව‘ට ගීත තුනක් ඇතුළත් වූයේය. ඒ ‘පාරමිතා බල පුජිත’, ‘ගලන ගඟකි ජීවිතේ’, ‘පිපී පිපී රේණු නටන’ යන ගීතය. මේ ගී රචනා ශ්‍රී චන්ද්‍රරත්න මානවසිංහයන්ගෙනි. මෙයින් ‘ගලන ගඟකි ජීවිතේ’ ගීතයට පෙර ඔහු ඊට අදාළ ජවනිකාව උදෙසා වෙනත් ගීතයක් ලියා තිබුණු බවත් එය පසුව ප්‍රතික්ෂේප වීම මත ‘ගලන ගඟකි ජීවිතේ’ ගීතය අලුතින් ලියවුණු බවත් චිත්‍රපටයේ සහාය අධ්‍යක්ෂ වූ තිස්ස ලියනසූරිය වරක් කියා තිබිණි.රුපියල් ලක්ෂ 4 1/2 ක වියදමින් තැනුණු ‘රන්මුතු දූව‘ චිත්‍රපටය රුපියල් ලක්ෂ 35 ක ආදායමක් ඉපැයූවේය.‘රන්මුතු දූව‘ චිත්‍රපටයට සම්බන්ධ ශිල්පීන් ගෙන් බොහෝ දෙනකු අද මියගොසිනි. ජීවතුන් අතර සිටින්නේ චිත්‍රපටයේ ප්‍රධාන නිළිය වූ ජීවරාණි කුරුකුලසූරිය, සංගීතඥ ආචාර්ය පණ්ඩිත් අමරදේව, ගායිකා නන්දා මාලිනි සහ සහාය අධ්‍යක්ෂ තිස්ස ලියනසූරිය යන දෙතුන් දෙනකු පමණි.‘රන්මුතු දූව‘ ට පසු මයික් තවත් චිත්‍රපට දෙකක් අධ්‍යක්ෂණය කළේය. ඒ ‘ගැටවරයෝ’ හා ‘සොරුන්ගෙත් සොරු’ ය. මෙයින් ‘සොරුන්ගෙත් සොරු’ ජේම්ස් බොන්ඩ් වර්ගයේ සිනමාපටයක් වීම විශේෂත්වයක් විය.1969 වසරේ පළවූ ‘ජනතා’ පුවත්පතක සිනමා පිටුවේ ප්‍රධාන ශිර්ෂය වූයේ ‘ලංකාවෙනුත් ජාත්‍යන්තර චිත්‍රපට - මයික් විල්සන් මුල පුරයි’ යන්නයි. ඉන් කියැවුණත් මයික් විල්සන් හා ජෝ අබේවික්‍රම ඉන්දීය සමාගමක් සමඟ එක්වී තැනෙන ජාත්‍යන්තර චිත්‍රපටයක නිෂ්පාදන කටයුතු සඳහා ඉන්දියාවට ගොස් ආපසු ලංකාවට පැමිණි පුවතයි. ඊට ඇතුළත් ඡායාරූපයෙන් මයික් හා ජෝ කටුනායක ගුවන් තොටුපළේ සිටින අයුරු දැක්විණි.මෙසේ තැනෙන ජාත්‍යන්තර චිත්‍රපටය කුමක්දැයි ඉහත ප්‍රවෘත්තියේ සඳහන් නොවේ. මයික් ‘ටු සර් විත් ලව්’ චිත්‍රපටයට පාදක වූ නවකතාව අනුව සිංහල චිත්‍රපටයක් නිපදවන බවට ද ‘සරසවිය’ වැනි සිනමා පුවත්පත්වල සඳහන්ව තිබුණෙන් බොහෝ දුරට මෙය එම චිත්‍රපටය විය හැකිය. ‘ටු සර් විත් ලව්’ චිත්‍රපටයේ සිඩ්නි පොයිටියර් රඟපෑ චරිතය සිංහල චිත්‍රපටයේ නිරූපණය කිරීමට තෝරාගෙන සිටියේ ජෝ අබේවික්‍රමය. ඒ අනුව ගත්විට මෙකරුණ වඩාත් ප්‍රත්‍යක්ෂ වෙයි.කෙසේ වෙතත් මයික් ඉන්පසු චිත්‍රපට අධ්‍යක්ෂණය කළේ නැත. ඔහු ස්වාමි සිවකල්කි නමින් යෝගාවචර දිවියක් ගත කරන්ට පටන්ගත්තේය.බම්බලපිටිය මුහුද ආශි‍්‍රත පැරණි නිවෙසක උඩු මහලේ ඉදිකළ කුඩා ආශ්‍රමයක විසු ඔහු පසු කලෙක කතරගමට නුදුරු ආශ්‍රමයක වැඩ සිටියේය. ආගම් පිළිබඳ තුලනාත්මක අවබෝධයක් ඇතිව සිටි මයික් හින්දු ආගමේ එන දර්ශනය මහත් අභිරුචියෙන් වැලඳ ගත්තෙකි.ඔහු තුළ තිබු හින්දු දාර්ශනික මතාන්තර ‘රන්මුතු දූව‘ චිත්‍රපටයෙන් පවා හෙළිවෙයි. විශ්වය පිළිබඳ, ගූඩත්වය පිළිබඳ මයික් නිතරම සංවාදයන්හි යෙදුණු බවක් ද කියැවෙයි. මයික් 1994 දී මියගියේ මෙලෙස ස්වාමි සිවකල්කි නමිනි.සුනිල් මිහිඳුකුලඡායාරූප අනුග්‍රහය-අජිත් ගලප්පත්ති අජිත් කුලතුංග, ආනන්ද දිසානායකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>07</month>
      <day>22</day>
    </date>
    <link>http://www.silumina.lk/2012/07/22/_art.asp?fn=av12072214</link>
    <topic>ඉස්සර ශිල්පියා කැමරාව මෙහෙයවුවා දැන් කැමරාව ශිල්පියා මෙහෙයවනවා</topic>
    <author>ගාමිණී සුසන්ත</author>
    <content>ඉස්සර ශිල්පියා කැමරාව මෙහෙයවුවා දැන් කැමරාව ශිල්පියා මෙහෙයවනවාටෙනිසන් එදිරිසිංහටෙනිසන් එදිරිසිංහ යනු ‘රසඳුන’ පාඨක ඔබට ඉතා සුපුරුදු නමක් බව නොඅනුමානය. ඒ; බොහෝවිට ‘රසඳුන’ මුල් කවරය සැරසීමට මෙන්ම පුවත්පත ඇතුළත විශේෂාංග බොහොමයක් සඳහා ද ටෙනිසන්ගේ ඡායාරූප භාවිතා වන බැවිනි. ලේක්හවුස් ආයතනයේ ‘සරසවිය’ පුවත්පතේ ප්‍රධාන ඡායාරූප ශිල්පියා වන්නේ ටෙනිසන් එදිරිසිංහය. කැමරාව ටෙනිසන්ගේ ජීවිතයේම කොටසක් බඳුය. ඒ; කැමරාව ඔහුගේ ජීවිතයට ඒ තරම්ම සමීප හෙයිනි.ටෙනිසන්ගේ කැමරා කාචයේ සටහන් නොවුණු වත්මන් සිංහල සිනමාවේ ජනප්‍රිය නළුවකුගේ හෝ නිළියකගේ රුවක් නොමැති තරම්ය. 25 වසරකට අධික කාලයක් තුළ ටෙනිසන් විසින් ගන්නා ලද ජනප්‍රිය කලාකරුවන්ගේ ඡායාරූප ඇතුළත් ප්‍රදර්ශනයක් මෙම 27, 28, 29 යන දිනවල ජාතික කලාභවනේ දී පැවැත්වීමට මේ වන විට සියලු වැඩ කටයුතු සූදානම්ය. අප ‘රසඳුන’ වෙනුවෙන් ටෙනිසන් සමඟ සංවාදයකට එක්වූයේ ඒ නිමිත්තෙනි.ඔබ ඡායාරූප ශිල්පයට යොමු වුණේ කොහොමද?1983 අවුරුද්දෙ ලේක්හවුස් ආයතනයේ ලයිනෝ සහායකයකු ලෙස රැකියාවට එන්න මට අවස්ථාව ලැබුණා. ඒ ගාමිණී කුරුප්පුආරච්චි මහතාගේ උදව්වෙන්. ඡායාරූප ශිල්පියෙක් වෙන්න ඕන කියන අදහස ඒ දවස්වලවත් මගේ හිතේ තිබුණේ නෑ. ඒ කාලේ මගේ බෝඩිමේ එකට සිටි හිතවතා ඡායාරූපශිල්පියෙක්. ඔහු සංජීව කැල්ලපත. එක දවසක් ඔහු කිව්වා ඔහුගේ පරණ කැමරාව විකුණන බව. මට හිතුණා ඒ කැමරාව මිලදී ගන්න. 1986 වසරේදී සංජීවගේ කොනිකා වර්ගයේ පරණ කැමරාව මම රුපියල් දාහකට මිලදී ගත්තා. අරෙහෙත් මෙහෙන් ඉගෙන ගත්ත විදිහට මගේ පළමු රාජකාරිය වුණේ ලේක්හවුස් ආයතනයේ මගේ මිතුරන්ගේ විනෝද ගමන් ඡායාරූපගත කිරීම.විනෝදෙට කැමරාවක් ගත්තට පස්සෙ පත්තරේක ඡායාරූපයක් පළ කරගන්න මට ආශා හිතුණා. ඒ ආශාව හිතේ මෝදු වුණේ මම පත්තර මහගෙදර සේවය කළ නිසා වෙන්න ඇති. මුලින්ම පත්තරයක ඡායාරූපයක් පළ කිරීමට මට අත දුන්නේ එවකට යොවුන් ජනතා පුවත්පතේ ප්‍රධාන කර්තෘවරයා වූ නිව්ටන් පින්තු මහතා සහ එම කර්තෘ මණ්ඩලයේම එවකට සේවය කළ ඇන්ටන් සැම්සන් වත්මන් (තරුණි කර්තෘ), ගාමිණී හෙට්ටිආරච්චි යන මහත්වරුයි.ඔබ සරසවි පුවත්පතට සම්බන්ධ වුණේ?‘යොවුන් ජනතා’ පුවත්පතේ ඡායාරූපයක් පළවුණාට පසුව ‘තරුණි’, ‘සන්ඩේ ඔබ්සර්වර් මැගසින්’, ‘සිළුමිණ’ වැනි පුවත්පත්වලට ඡායාරූප සපයන්න මට අවස්ථාව ලැබුණා. මම වෘත්තීය පුවත්පත් ඡායාරූප ශිල්පියකු බවට පත්වුණේ 2001 වසරේදී. ඒ එවකට ‘සරසවිය’ පුවත්පතේ කර්තෘ වරයා ලෙස සේවය කළ අනුර බණ්ඩාර රාජගුරු මහතාගේ මඟපෙන්වීම නිසයි.රාජගුරු මහතා තමයි ‘සරසවිය’ පුවත්පතට මාව බඳවා ගත්තේ. ඉන්පසුව මගේ ජීවිතය වුණේ සරසවියයි. රාජගුරුගෙන් පසුව දීප්ති ෆොන්සේකා, සුනිල් මිහිඳුකුල, ගාමිණී සමරසිංහ සහ වර්තමාන සරසවිය කර්තෘ අරුණ ගුණරත්න දක්වාම පුරා වසර 12කට අධික කාලයක් සරසවියේ ප්‍රධාන ඡායාරූප ශිල්පියා ලෙස කටයුතු කිරීමේ භාග්‍ය මට උදාවෙලා තියෙනවා.ඔබ ඡායාරූප ගත කරන්නේ පුද්ගලයින් පමණක්ද?මගේ වෘත්තිය ‘සරසවිය’ පුවත්පතට ජනප්‍රිය කලාකරුවන්ගේ ඡායාරූප ගැනීම. මගේ දෙවැනි වෘත්තිය වන්නේ මංගල ඡායාරූපකරණය. මේ අංශ දෙකේදීම ඡායාරූප ගත කරන්නේ පුද්ගලයින්. මම හරිම කැමැතියි වනජීවී ඡායාරූපකරණයේ යෙදෙන්න. නමුත් එය විශාල කාලයක් වැය වන වැඩක්. දැන් මට එවැනි දේකට කාලය වැය කිරීමේ හැකියාවක් නෑ.ඔබ නෙගටිව්පටයෙන් ඡායාරූප ගෙන ඩිජිටල් ක්‍රමයට පැමිණි කෙනෙක්. මේ ක්‍රම දෙක ගැන ඔබේ අදහස..?මම ඡායාරූප ශිල්පය ආරම්භ කළේ ඇනලොග් කැමරාවලින්. ඉස්සර ඡායාරූප අරගෙන ලැබ්එකකට ගිහින් නෙගටිව් එක ශුද්ධ කරන තෙක් බියක් තිබුණා ඡායාරූප තියෙනවද කියන එක ගැන. නමුත් දැන් ඩිජිටල් කැමරාවලින් ඡායාරූප ගැනීම ඉතාම පහසුයි. ඉස්සර කැමරා ශිල්පියා විසින් කැමරාව මෙහෙයවූවා. නමුත් දැන් ශිල්පියාව මෙහෙයවන්නේ කැමරාව විසින්.ඔබ ඡායාරූපයට හසුකරගෙන තිබෙන්නේ දේශීය කලාකරුවන් පමණද?මීට අවුරුදු කීපයකට පෙර අමිතා භච්චන්, ජෝන් ඒබ්‍රහම්, ප්‍රියංකා චොප්රා වැනි භාරත තරු ලංකාවට පැමිණි අවස්ථාවේ ඔවුන්ගේ ඡායාරූප ගැනීමේ මහඟු අවස්ථාව මට හිමිවුණා.ඔබේ ඡායාරූප සම්මානයෙන් පිදුම් ලැබුවා නේද?ඔව්. 2010 වසරේ පැවැත්වුණු ආසියානු ජනමාධ්‍ය සම්මාන උලෙළේ දී හොඳම විශේෂාංග ඡායාරූප ශිල්පියාට හිමි සම්මානය හිමිවුණේ මට. එය මගේ ජීවිතයේ වැදගත් අවස්ථාවක්.ඔබේ ඡායාරූප ප්‍රදර්ශනය ගැනත් කතාකරමු..?ජනප්‍රිය කලාකරුවන්ගේ ඡායාරූප දැන් ලක්ෂයක් පමණ මගේ ළඟ තියෙනවා. ඒ අතරින් තෝරාගත් ඡායාරූප ගොන්නක් මගේ ‘සිහින සේයා’ ඡායාරූප ප්‍රදර්ශනයට ඇතුළත්. මෙම 27, 28, 29 යන දිනවල මෙම ප්‍රදර්ශනය කොළඹ කලා භවනේ දී පැවැත්වෙනවා. මේ ප්‍රදර්ශනයේ ප්‍රධාන ආරාධිත අමුත්තා වන්නේ නිළි රැජන මාලිනී ෆොන්සේකා මහත්මියයි. මගේ ජීවිතයේ එළඹෙන මේ සුවිශේෂී මොහොතේ මට ආදරය කළ හැම කෙනෙක්ම මාත් එක්ක ඉඳීවි යැයි මම විශ්වාස කරනවා.ගාමිණී සුසන්තකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>07</month>
      <day>22</day>
    </date>
    <link>http://www.silumina.lk/2012/07/22/_art.asp?fn=av12072215</link>
    <topic>ජය පිට ජය ලබා ඉදිරියටම...</topic>
    <author>ඉඳුනිල් වීරරත්න</author>
    <content>ජය පිට ජය ලබා ඉදිරියටම...වත්මන් ලෝක ශූර ඉන්දියාව අනුශූරයින් වන ශ්‍රී ලංකාව සමඟ තරග වදින එක්දින තරගමාලාවේ පළමු තරගය පුවත්පත මුද්‍රණයෙන් පිටවන විට පවත්වා අවසන්.තරග 5 කින් සහ එක් විස්සයි 20 තරගයකින් සමන්විත මෙම තරගමාලාවේ දෙවැනි තරගය ජූලි 24 වැනි අඟහරුවාදා හම්බන්තොට දීත්, තුන්වැනි තරගය ජූලි 28 වැනි සෙනසුරාදා ආර්. පේ‍්‍රමදාස ක්‍රීඩාංගණයේදීත්, සිව්වැනි තරගය ජූලි 31 වැනි අඟහරුවාදා ආර්. පේ‍්‍රමදාස ක්‍රීඩාංගණයේදීත් අවසාන එක්දින තරගය අගෝස්තු 04 වැනිදා පල්ලේකැලේදීත් පැවැත්වේ.විස්සයි 20 තරගය අගෝස්තු 07 වැනි අඟහරුවාදා පල්ලෙකැලේ දී පැවැත්වෙයි. සැප්තැම්බර් 18 වැනිදා ඇරැඹෙන විස්සයි 20 ලෝක කුසලාන තරගාවලියට පෙර ශ්‍රී ලංකාව මුහුණ දෙන අවසන් තරගාවලිය මෙය වන නිසා මෙම එක්දින තරගාවලිය මෙන්ම විස්සයි 20 තරගය ජයගැනීමට මහේල සමඟ ශ්‍රී ලංකා ක්‍රීඩකයන් හැකි සෑම උත්සාහයක්ම දරනු ඇත.පසුගියදා සාර්ථකව අවසන් වුණු පාකිස්තාන් එක්දින සහ ටෙස්ට් තරගමාලා ජය ශ්‍රී ලංකාවට හිමි වුණු අතර, විස්සයි 20 තරග දෙක එක් තරගය බැගින් ජයගන්නට දෙරටම සමත් විය.ලෝක කුසලාන තරග මාලාවෙන් පසු ශ්‍රී ලංකාව ඉන්දියාව සමඟ තරගාවලි දෙකකට සහභාගි වී තිබේ. ඒ ශ්‍රී ලංකාව, ඉන්දියාව සහ ඕස්ට්‍රේලියාව සහභාගි වී ඕස්ට්‍රේලියාවේ පැවැත්වුණු කොමන්වෙල්ත් බැංකු කුසලාන තරගාවලිය සහ ඉන්දියාව පාකිස්තානය, බංග්ලාදේශය සමඟ ශ්‍රී ලංකාව තරග වැදුණු ආසියානු කුසලාන තරගාවලියයි.මෙහිදී කොමන්වෙල්ත් කුසලාන තරගමාලාවේදී මූලික වටයේ තරග 12 ක් පැවැත්වුණු අතර ශ්‍රී ලංකාව සහ ඉන්දියා අතර තරග 4 ක් පැවැත්වුණි. ඉන් ශ්‍රී ලංකාවට ජයගත හැකි වූයේ එක් තරගයක් පමණක් වූ අතර එක් තරගයක් ලකුණු සම විය. ඉතිරි තරග 2 ඉන්දියාව ජයගත්තේය.එහෙත් ඕස්ට්‍රේලියාව සමඟ පැවැති මූලික වටයේ තරග 4 න් තරග 3 ක්ම ජයගත් ශ්‍රී ලංකාව එක් තරගයක් පමණක් පරාජයට පත්ව අවසන් වටයට සුදුසුකම් ලැබීය. එහිදී අවසන් තරග තුනෙන් එකක් පමණක් ජයගෙන අනුශූරයෝ වූහ.පසුගියදා අවසන් වුණු පාකිස්තාන් එක්දින තරගමාලාව අතිවිශිෂ්ට අයුරින් නිමා කළ ශ්‍රී ලංකා කණ්ඩායම ඉන්දියාවට මුහුණ දෙන්නේ ජයග්‍රාහී මානසිකත්වයකිනි.ඉන්දියාව සමඟ පැවැත්වෙන මෙම තරගාවලිය දෙරට අතර පැවැත්වෙන 15 වැනි තරගාවලිය වන අතර මේ දක්වා පැවැති තරගාවලි 14 න් 10 ක්ම ඉන්දියාව දිනා තිබේ. ශ්‍රී ලංකාව තරගාවලි 2 ක් ජයග්‍රහණය කර ඇති අතර 2 ක් සම සමව ජයගෙන තිබේ.එසේම දෙරට අතර මේ දක්වා එක්දින තරග 134 ක් පවත්වා ඇති අතර එයින් ඉන්දියාව තරග 71 ක් ජයගෙන තිබේ. ශ්‍රී ලංකාව ජයගෙන ඇත්තේ තරග 51 ක් පමණි.ඉන්දියාව පැත්තෙන් බලන කල සුපුරුදු ලෙසම මහේන්ද්‍ර සිං දෝනිගේ නායකත්වය ඔවුනට ලොකුම ශක්තියයි. ඔහු මේ දක්වා එක්දින ජාත්‍යන්තර තරග 206 කට ක්‍රීඩා කරමින් ලකුණු 6773 ක් ලබා සිටී. ඔහුගේ හොඳම ඉනිම වන්නේ නොදැවී ලබාගත් ලකුණු 183 වන අතර ශතක 7 ක් සහ අර්ධ ශතක 45 ක් ලබා ගැනීමට සමත්ව සිටී.ප්‍රබල ප්‍රහාරාත්මක පිතිකරු විරේන්ද්‍ර ෂෙවාග් මේ දක්වා තරග 245 කට සහභාගි වී ඉනිම් 239 කදී නොදැවීම් 6 ක් සමඟ ලකුණු 8090 ක් රැස්කරගෙන තිබේ. ඊට ශතක 15 ක් සහ අර්ධ ශතක 37 ක් ඇතුළත්. එක්දින ද්විත්ව ශතකයක් (219) ලබා ඇති ෂෙවාග් ශ්‍රී ලංකා ක්‍රීඩකයන්ට පීඩනයක් ගෙන දිය හැකි පිතිකරුවෙකි. ඉන්දියාව සතු ප්‍රබලම අවිය වන්නේ 23 හැවිරිදි මැදපෙළ පිතිකරු විරාත් කෝලියි. ඔහු මේ දක්වා එක්දින තරග 85 කට ක්‍රීඩා කරමින් ඉනිම් 82 කදී ලකුණු 3590 ක් රැස්කරගෙන තිබේ. ශතක 11 සහ අර්ධ ශතක 21 මීට ඇතුළත් වන අතර ලකුණු 183 ඔහුගේ හොඳම ඉනිම වෙයි.කෙසේ වෙතත් මෙම ප්‍රබල ඉන්දියානුවන්ට පිළිතුරු දීම සඳහා නම්කර ඇති අත්දැකීම් බහුල ලොව සිටින ප්‍රබලතම නායකයකු වන මහේල ජයවර්ධනගේ නායකත්වයෙන් යුතු 15 දෙනකුගෙන් සමන්විත ශ්‍රී ලංකා එක්දින සංචිතය මෙසේය.මහේල (නායක), ඇන්ජලෝ මැතිව්ස් (උප නායක), තිලකරත්න ඩිල්ෂාන්, කුමාර් සංගක්කාර, උපුල් තරංග, දිනේෂ් චන්දිමාල්, නුවන් කුලසේකර, තිසර පෙරේරා, ළහිරු තිරිමාන්න, ලසිත් මාලිංග, චාමර කපුගෙදර, රංගන හේරත්, සචිත්‍ර සේනානායක, ජීවන් මෙන්ඩිස්, ඉසුරු උදාන. තිලකරත්න ඩිල්ෂාන්, කුමාර් සංගක්කාර මේ වන විට ලකුණු අතර සිටින විශ්වාසවන්තම පිතිකරුවෝ වෙති. ශ්‍රී ලංකාව පැත්තෙන් හොඳම තුරුම්පුව ලෙස සැලකිය හැකි යොවුන් ක්‍රීඩක දිනේෂ් චන්දිමාල් පීඩනයකින් තොරව පන්දුවට පහර දිය හැකි ක්‍රීඩකයෙකි.මේ වන විට එක්දින තරග 40 කට ක්‍රීඩාකර ඇති චන්දිමාල් ඉනිම් 39 කදී නොදැවීම් 7 ක් සමඟ ලකුණු 1187 ක් රැස්කර තිබේ. ශතක 2 ක් සහ අර්ධ ශතක 8 ක් මීට ඇතුළත්ය. ඔහුගේ හොඳම ඉනිම වන්නේ නොදැවී ලබාගත් ලකුණු 111 යි.ඇන්ජලෝ මැතිව්ස් තරග 76 කදී නොදැවීම් 17 ක් සමඟ ලකුණු 1537 ක් ලබා ඇති අතර තවමත් ශතකයක් කරා යෑමට හැකියාව ලැබී නැති මුත් අර්ධ ශතක 10 ක් රැස්කර තිබේ. ඔහුගේ හොඳම ඉනිම වන්නේ පාකිස්තානයට එරෙහිව නොදැවී ලබාගත් ලකුණු 80 යි.පසුගියදා නිමාව දුටු පාකිස්තාන් ටෙස්ට් තරග මාලාවේ වැඩිම කඩුලු ලාභියා වූ රංගන හේරත් ඉන්දීය පිතිකරුවන්ට ප්‍රබලම තර්ජනය වනු ඇත. එම තරගාවලියේදී රංගන තරග 3 කදී ඕවර 171.3 ක් යවා කඩුල 15 ක් ලබාගත් අතර ලකුණු 99 කට කඩුලු 4 ක් ලෙස හොඳම පන්දු යැවීම වාර්තා කළේය.එසේම පිත්තෙන්, පන්දුවෙන් මෙන්ම පන්දු රැකීම යන තෙඅංශයෙන්ම කැපී පෙනෙන තිසර පෙරේරා, ජීවන් මෙන්ඩිස්, මෙන්ම ලොව භයානකම පන්දු යවන්නා වන ලසිත් මාලිංග, ලොව අංක එකේ එක්දින පන්දු යවන්නා වූ නුවන් කුලසේකර ඉන්දීය කණ්ඩායම ශ්‍රී ලංකාවේදී අසරණ කරනු දැකීමට ක්‍රීඩා ලෝලීහු බලා සිටිති.ඉන්දියාව මේ වන විට ලකුණු 112 ක් ලබා එක්දින ශ්‍රේණිගත කිරීමේ 05 වැනි ස්ථානයේ රැඳී සිටින අතර ශ්‍රී ලංකාව ලකුණු 103 ක් ලබා 06 වැනි ස්ථානයේ සිටී.පේ‍්‍රක්ෂක දිරිගැන්වීම තරණතිලිවල වාසිය, ජයග්‍රාහී මානසිකත්වය මෙන්ම සමබර කණ්ඩායම සමඟ මහේලට මෙම තරගාවලිය ජය ගැනීමට හැකිවුවහොත් එක්දින ශ්‍රේණිගත කිරීමේ ඉහළට යෑමට ශ්‍රී ලංකා කණ්ඩායමට හැකි වනු ඇත.ඉඳුනිල් වීරරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>07</month>
      <day>22</day>
    </date>
    <link>http://www.silumina.lk/2012/07/22/_art.asp?fn=av12072217</link>
    <topic>ජෝති ගේ ගීත තරුණයන් අතරට ගියේ රියැලිටි ෂෝ වලින්</topic>
    <author>ජෝජ් රොබ්සන් ද සිල්වා</author>
    <content>ජෝති ගේ ගීත තරුණයන් අතරට ගියේ රියැලිටි ෂෝ වලින්‘සන්ෆ්ලවර්’ නායක නීල් වර්ණකුලසූරිය“ජෝති තරුණයන් අතරට ගියේ ‘සන්ෆ්ලවර් සංගීත රැල්ලෙන්’ යන මාතෘකාවෙන් කැසට් නිෂ්පාදක ස්වර්ණදාස හේරත් කළ ප්‍රකාශයට එරෙහිව ජ්‍යෙෂ්ඨ සංගීතඥ මෙල්රෝයි ධර්මරත්න පළ කළ අදහස් පසුගිය සතියේ අපි “ජෝති තරුණයන් අතරට ගියේ සන්ෆ්ලවර් රැල්ලෙන් නොවෙයි” මැයෙන් පළ කළෙමු. මේ පිළිබඳව අපි කෙළින්ම “සන්ෆ්ලවර්” නායක නීල් වර්ණකුලසූරිය වෙතින් ද අදහස් විමසීමට අමතක නොකළෙමු. මේ නීල් අප සමඟ කළ කෙටි පිළිසඳරයි.”ඇත්තම කියනවා නම් එච්.ආර්. ජෝතිපාලයන්ගේ ගීත අපේ ‘සන්ෆ්ලවර්’ ශෛලියට වසඟ වී සිටි තරුණයන් අතරට ගෙනයන්න අපි යම් තරමක දායකත්වයක් ලබා දුන්නත් ඔහුගේ තිබුණු ජනපි‍්‍රයත්වය තමයි අපි උපයෝගි කර ගත්තෙත්. එදා වගේම අදත් මතුත් ජෝති අයියාගේ කටහඬට කවුරු වුණත් ආකර්ෂණය වෙනවා. හැම කාලෙකම තරුණයන් අතරට ඔහුගේ ගීත යන්නේ ඒ කටහඬට හා ගායන විලාසයට ඇති රසිකයින්ගේ ආකර්ෂණය නිසයි.”ජෝතිපාලයන් තරුණයින් අතරට ගියේ “සන්ෆ්ලවර්” සංගීත රැල්ලෙන් නොවන බවද ඔබ ඍජුවම පවසන්නේ...?”ඔව්, අපි සංගීතවත් කළ නිසා නොවේ ජෝති අයියාගේ ගීත තරුණයින් අතරට ගියේ. හැබැයි ස්වර්ණදාස හේරත් මහතා මෙම කාරණයේ දී දරන්නේ ඔහුගේ මතය විය හැකියි. එය මට තේරුම් ගන්න බැහැ. ‘සන්ෆ්ලවර්’ ලාට වඩා ජෝති අයියාව ජනතාව අතර සදහටම ජීවත් කරවන්න ස්වර්ණදාස මහතා කැප වෙලා ඉන්නවා. පෞද්ගලිකව මා දන්නවා ඔහු ජෝති අයියාට ඇති භක්තිය සහ ගෞරවය කොතරම්ද කියා. ජෝති අයියාට එවැනි භක්තියක් ගෞරවයක් තියෙන වෙනින් කවුරුවත් මම නම් දැකලා නැහැ. ස්වර්ණදාස මහතා පරම්පරාවෙන් පරම්පරාවට ජෝති අයියාව රැගෙන යනවා.”ස්වර්ණදාසට එරෙහිව මෙල්රෝයි පවසන අදහස් සමඟ ඔබ එකඟ වෙනවා ද?”මෙල්රෝයි අයියාගේ අදහස් වලට එකඟ නොවෙන්න ඒවායේ වරදක් නැහැ. ජෝති අයියාගේ ගීත තරුණයින් අතර සර්වකාලීන ජනපි‍්‍රයත්වයක් හිමි කරගෙන තිබුණා. ඒ අයුරින් කිසිම ගායකයෙකුට හිමි වී නැති වරප්‍රසාදයක් හිමි වූ ගායකයෙක් තමයි ජෝති අයියා. සංගීත ක්ෂේත්‍රයේ ජ්‍යෙෂ්ඨයෙකු වන මෙල්රෝයි අයියා පැහැදිලි ලෙස සත්‍ය ප්‍රකාශ කර තිබෙනවා. එහෙත් අද තරුණයින් අතර ජෝති අයියාගේ ගීත විශේෂයෙන්ම ජනපි‍්‍රය වී තිබෙන්නේ වෙන හේතුවක් හින්දා බව කවුරුත් දන්නවා.”එම හේතුව එළිදරව් කරන්න ඔබ කැමැතිද?”කැමැතියි. ඒ හේතුව තමයි ඔය ‘සුපර් ස්ටාර්ස්’ වැනි රියැලිටි වැඩසටහන්වල තරගකරුවන් ජෝති අයියාගේ ගීත ගායනා කිරීම. අද තරුණයින් අතරට ජෝති අයියාගේ ගීත යන්නේ ඔය ‘රියැලිටි ෂෝ’ හරහායි. ඒ වගේම වැඩිහිටියන් කැමැති වූ ජෝති අයියාගේ ගීත දරුවන්ටත් හුරුවීම නිසාත් එම ගීත තරුණයින් අතර ජනප්‍රිය වීමෙන් ජෝති අයියා තරුණයින් අතරට ගියා. නැතුව ‘සන්ෆ්ලවර්’ රැල්ලෙන් ජෝති අයියාව තරුණයින් අතරට ගෙන ගියා නොවේ. ජෝති අයියා එහෙම කිසිම රැල්ලකට ගෙන යන්න පුළුවන් ගායකයෙකුත් නෙමෙයි.”ජෝජ් රොබ්සන් ද සිල්වාගීත් මධුශංඛ තල්ගහගොඩ මහනුවරින් නැඟී එන නවක ගායන තරුවකි. ධර්මරාජ විද්‍යාලයේ ඉගෙනුම ලබමින් ගද්‍ය පද්‍ය රචනා තරගවලින් කලාප මට්ටමින් ජයග්‍රහණ රැසක් අත්කර ගෙන සිටින ගීත් මධුසංඛ ජාතික රූපවාහිනියේ ශ්‍රීමතී ලියනගේ අධ්‍යක්ෂණය කරන ‘අතුරු මිතුරු’ වැඩසටහනට ද ස්වර්ණවාහිනියේ “හපන් පැදුර” වැඩසටහනට ද දීර්ඝ කාලයක් සිය දායකත්වය සපයා ඇත.කඳුරට ගුවන්විදුලියෙහි “සත්සරණි” වැඩසටහනට දායක වී තම ගායන හැකියාව ඔපමට්ටම් කර ගත් ගීත් “සිහින මානවිකාවී” ගීතයේ වැඩ කටයුතුවල මේ දිනවල නිරතව සිටියි. එම ගීතය ද සමඟින් පසුගිය 08 දා මහනුවර ධර්මරාජ විද්‍යාලයීය ශ්‍රවණාගාරයේ දී ‘සිහින මානවිකාවි ලයිව් ඉන් කොන්සට්’ ’Sihina Manavikavi Live in Concert’  නමින් ඒක පුද්ගල සංගීත ප්‍රසංගයක් පැවැත්වූ ගීත් මධුශංඛගේ කලා දිවියට අපි සුබ පතමු.තිලක් පුෂ්පකුමාර සේනානායකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>07</month>
      <day>22</day>
    </date>
    <link>http://www.silumina.lk/2012/07/22/_art.asp?fn=av12072218</link>
    <topic>හනුමාන් ගෙනා ඔසු වනය රූමස්සල</topic>
    <author>ඡායාරූප හා සටහන</author>
    <content>හනුමාන් ගෙනා ඔසු වනය රූමස්සලරාවණාගේ ලංකාපුරය පිහිටියේ හම්බන්තොට මුහුද ආසන්නයේ මහා රාවණා කොටුව සහ කුඩා රාවණා කොටුව නමින් හැඳින්වෙන මුහුදු ඛාදනයට ලක්ව මුහුදට යටව පවතින සුවිශාල භූමි භාගයක බව මීට ඉහත ලිපියකින් අනාවරණය කළෙමි. එසේ අනාවරණය කළේ කිසිදු ඓතිහාසික සාක්ෂියක් පදනම් කරගෙන නොවේ. ජනවහරේ පැවත එන ජනකතා ආශ්‍රය කරගෙනය.එසේනම් රාවණාගේ රාජධානියේ පිහිටි සියලුම අංග මුහුදට යටව පවතී. නැතිනම් මුහුදු ඛාදනයට ලක්ව විනාශ වී ගොස්ය.ලංකාපුරය පිහිටියේ රාවණා කොටු දෙක ආශි‍්‍රතව බව ඔප්පු කෙරෙන සාක්ෂියක් ගාල්ල නගරයේ මුහුද ආශි‍්‍රතව පිහිටි රූමස්සල කන්දෙන් සපයා ගත හැකිදැයි විමසා බැලිය යුතුය. රූමස්සල කන්ද නමින් හැඳින්වෙන්නේ ගාල්ල නගරයට නුදුරින් ගාල්ල - මාතර මහාමාර්ගය පදනම් කරගෙන කිලෝමීටර් දෙකක් පමණ දුරින් පිහිටි කඳු පර්වත සහිත වනාන්තර භූමියකි. සුවිශාල තැනිතලා බිමකට නෑකම් කියන ගාලු දිස්ත්‍රික්කයේ ගාල්ල නගරයට ආසන්නව මෙවන් කඳු වැටියක් පිහිටා තිබීම ඇදහිය නොහැකි කරුණක් බවයි ඇතැමුන් පවසන්නේ. කොටින්ම කිවහොත් රූමස්සල කන්ද එම ස්ථානයට ආගන්තුක කන්දකි.“රූමස්සල” නමැති නාමය රූ-මස්-සල නමැති වචන තුනට කඩකොට විග්‍රහ කළ හැකි යයි ද අරුත් වශයෙන් එය “ලස්සන කන්ද” නමින් ව්‍යවහාර කළ හැකි යයි ද රූමස්සල “බොනවිස්ටා” යන නමින් ද හැඳින්වෙන අතර එහි අරුත නම් “ලස්සන භූමි භාගය” යන්න බව ද ඇතැමුන්ගේ මතයයි.දිගටිව සහ සිහින්ව පිහිටි මෙම අසිරිමත් කුඩා කඳු වැටියේ පුරාම ඉතාම දුර්ලභ ගණයේ ඖෂධ වර්ග බොහොමයක්ම පවතින බව කියනු ලැබේ. මෙහි ඇති ඖෂධ වර්ග ගණන 150 ද ඉක්මවන බව විද්වත්හු පවසති. රූමස්සල කඳු වැටිය සම්බන්ධයෙන් ගෙතී ඇති ජනප්‍රවාද සංඛ්‍යාව ද සුළුපටු නොවේ. මෙම කඳු මුදුනේ පලතුරු ගස් ඇති අතර ඒවායේ ඉදුණු පලතුරු පවතී. විටෙක රූමස්සල කඳු වැටිය තරණය කරන්නෝ එහි අතරමං වෙති. එවිට එහි පවතින පලතුරු කෑවොත් ඔවුන්ට ඉදිරියට ගමන් කිරීමට ඇති මාර්ගය පෑදෙන බවත් යළිත් මංමුලා නොවන බවත් කියනු ලැබේ.මෙම ජනකතාව නුවරඑළිය ප්‍රදේශයේ පවතින්නේ තරමක් වෙනස්වය. හග්ගල කඳු මුදුනේත් වලපනේ මහකුඩුගල කඳු මුදුනේත් පලතුරු උයන් පවතින අතර එහි යන කෙනෙකුට ඕනෑතරම් පලතුරු කෑ හැකිය. එහෙත් ආපසු යන විට ගෙන යා නොහැකිය. එසේ ගෙන යාමට උත්සාහ කරන අයට මඟ වරදී. තවදුරටත් එහි ඇති මංමුලාවැල් පෑගුනොත් ඔවුනට ද මඟ වරදී.රූමස්සල කඳු වැටිය මෙම ස්ථානයට ආගන්තුකව ලැබුණු එකක් බව මෙහි ඉහතින් ද අපි පැවසුවෙමු. එසේ කියා ඇඟ බේරා ගන්නට ද නොහැකිය. රාමායනය අනාවරණය කරන තොරතුරු ආශ්‍රයෙන් රූමස්සල කන්ද ආගන්තුක එකක් බව සනාථ කර ගත හැකි නම් එය අප ලද ජයග්‍රහණයක් බව කිව යුතුය.රාවණාගේ ලංකාපුරය හම්බන්තොට කුඩා රාවණා හා මහා රාවණා කොටු ආශි‍්‍රතව පැවතියා නම් රූමත් සීතා පැහැරගෙන විත් සඟවා තැබීමේ පටන් යළිත් රාම සහ හනුමාන් ඇතුළු පිරිස සීතා සොයාගෙන ආපසු කැඳවාගෙන යාම දක්වා ද සියලු සිදුවීම්, සිදු වූයේ ද එම රාවණා කොටු ආශි‍්‍රතව බව අප පිළිගත යුතුය. රාම සහ රාවණා අතර අති බිහිසුණු යුද්ධය පැවතියේ ද එහිදීමය.රාමත් - රාවණාත් අතර බිහිසුණු යුද්ධයක් ඇති නොවී සඟවා තිබුතැනින් හනුමාන් සොයා ගත් සීතාත් කැටුව ආපසු දඹදිව බලා යන්නට රාමට හොඳටම ඉඩකඩ තිබුණි. සඟවා තිබු තැනින් සොයා ගත් මොහොතේ හනුමාන් සීතාත් පිටේ තබාගෙන ආරක්ෂිතව එක පිම්මෙන්ම දඹදිවට පනින්නදැයි හනුමාන් සීතාගෙන් විමසුවේය. එය නිවට ක්‍රියාවක් බව කී සීතා සිය සැමියා වන රාමගේත් ඔහුගේ සොහොයුරු ලක්ෂමණගේත් බලපරාක්‍රමය දුෂ්ට රාවණාට පෙන්විය යුතු යයි කියා රාවණා සමඟ සටන් කොට ඔහු මරා දමා ආපසු පිටත්ව යාමට සූදානමින් රාම - ලක්ෂමණ සහ හමුදාව ගෙන එන්නැයි සීතා හනුමාන්ට අණ කළාය.රාම - රාවණා අතර ප්‍රබල යුද්ධයක් ඇතිවීමට ප්‍රධාන හේතුව වූයේ සීතාගේ එම ප්‍රකාශයයි. යුද්ධයේ දී වරෙක රාවණාට අවාසි විය. තවත් වරෙක රාමට අවාසි විය. රාවණා යනු ද ඉතා බලසම්පන්න රජෙකි. දසිස් නම් වූ ඔහුට හිස් දහයක් ඇත. ඇත්ත වශයෙන්ම නම් හිස් දහයක් තිබුණා නොවේ. ශක්තිවන්ත මිනිසුන් දස දෙනෙකුගේ ශක්තිය හෙවත් ඇතෙකුගේ ප්‍රබල ශක්තිය රාවණාට තිබුණි.රාම සහ ඔහුගේ වානර හමුදාව කොතරම් බලසම්පන්න වූවත් යුද්ධයේ එක් අවස්ථාවක දී රාවණා හා ඔහුගේ යක්ෂ ගෝත්‍රික හමුදාව ඉදිරියේ රාමත් ලක්ෂමණත් වානර හමුදාවෙන් බොහෝ පිරිසකුත් යුදබිම මැරී වැටුණහ. රාමගේ පක්ෂයට අන්ත පරාජයක් අත්වෙමින් පැවතිය දී රාමගේ හමුදාවේ බලවතෙකු වූ ජම්බුවාන්ට මහාවීර හනුමාන් පිළිබඳව සිහිපත් වෙයි.මියගියවුන් නැවත ජීවත් කරවීමේ හෙවත් අමරණීය කරවීමේ ඖෂධ ගැන දන්නේ ජම්බුවාන්ය. එහෙත් එම ඖෂධ ඇත්තේ දඹදිවය. රැය පහන් වන්නට කලියෙන් එම ඖෂධ රැගෙන ඒමේ හැකියාව ඇත්තේ මහා වීර හනුමාන්ට පමණි. එසේ ඖෂධ ගෙනාවොත් ඒ ඖෂධ බලයෙන් රාම - ලක්ෂමණ පමණක් නොව මියගියවුන් බොහොමයකට යළි ප්‍රාණය ලබා දිය හැකිය.එබැවින් අවශ්‍ය ඖෂධ පිළිබඳ උපදෙස් ලබාගත් හනුමාන් එක පිම්මෙන්ම දඹදිවට ගොස් එහි හිමාලය වනාන්තරයේ ඖෂධ උද්‍යානයට පිවිසෙයි.අවාසනාවකි. මේ වන විට ගෙන යා යුතු ඖෂධවල නම් හනුමාන්ට අමතක වී ඇත. ඒවා මතක් කරමින් ඉන්නට කාලය ද නොවේ. රැය පහන් වන්නට මත්තෙන් ඖෂධත් රැගෙන යළි ලංකාපුරයට යා යුතුය. එසේනම් කළ යුතු එකම දේ ඖෂධ වනාන්තරය ගලවාගෙන අතේ හෝ පිටේ තබාගෙන ලංකාපුරයට එක පිම්මෙන්ම පැනීමයි.ඖෂධ වනාන්තරයේ ඒ-මේ අත සැරිසැරීමේ දී ප්‍රබල ඖෂධවල සුවඳ ආඝ්‍රණය වීමෙන් හනුමාන්ගේ බලය සහ ශක්තිය සිය දහස් ගුණයකින් වැඩි වර්ධනය විය. ලොකු හෝ කුඩා කර ගත හැකි හනුමාන්ගේ ශරීරයේ විශාලත්වය යොදුන් හැත්තෑවකි. හනුමාන් ඖෂධ වනාන්තරය ගලවා හිස පිට තබාගෙන ලංකාපුරයට එයි. එම ඖෂධ බලයෙන් රාම, ලක්ෂමණ සහ පිරිස නැවත ප්‍රාණය ලබති.දැන් හනුමාන් ඖෂධ වනාන්තරය හිමාලයට ගෙන ගොස් එය තිබුණ තැන, තිබුණ අයුරින්ම පිහිටුවිය යුතුය. එසේ පිහිටුවීම සඳහා ගුවනින් රැගෙන යන මොහොතේ ඖෂධ වනාන්තරයෙන් කෑල්ලක් කැඩී මහ පොළව මත පතිත විය. එය පතිත වූයේ ගාල්ලේ මුහුද අද්දරටය. රූමස්සල කන්ද වූයේ එසේ පොළවට පතිත වූ ඖෂධ වනාන්තර කෑල්ලයි.ඇත්ත වශයෙන්ම රූමස්සල කන්ද වැනි කන්දක් එම ස්ථානයේ පිහිටීම මවිතකර වුවත් එය එම ස්ථානයට ආගන්තුකව පැමිණි කන්දක් වුවත් දුර්ලභ ගණයේ ඖෂධ වර්ග 150 කට වැඩි ප්‍රමාණයක් එහි පැවතීමෙන් එය හනුමාන් ගෙන ගිය ඖෂධ වනාන්තරයෙන් කැඩී වැටුණ කෑල්ල ලෙස හඳුන්වන්නට ගැමියෝ පෙලඹුණහ. රූමස්සල කන්ද පිළිබඳ ජනප්‍රවාදයේ සඳහන් වන්නේ එලෙසිනි.මෙම සිද්ධිය රාවණාගේ ලංකාපුරය කුඩා හා මහා රාවණා කොටු බව සනාථ කරන්නට ප්‍රබල සාක්ෂියක් වනවාට අනුමානයක් නැත.එසේ වුවද රූමස්සල කඳු වැටිය පිළිබඳ මෙවන් අදහසක් ද පළ වේ. රූමස්සල, දොලුගල සහ රිටිගල යනු දුර්ලභ ඖෂධ වර්ගවලින් සපිරි මෙරට පිහිටි ඔසු උයන්ය. මේවා ඉතා පුරාණයේ සිට පැවත එන බව පැවසේ. පුලතිසි නම් වූ ඉසිවරයකු ඉදිකළ ඔසු උයන් ලෙස ද සැලකේ. ඒ හැරෙන්නට හනුමාන් දඹදිව හිමාලය පර්වතයේ සිට ඖෂධ කන්දක් ඔසොවාගෙන පැමිණිමත් ඉන් කැඩුණු කෑල්ල මහ පොළව මත පතිතව රූමස්සල ඖෂධ කන්ද ඉදිවූ බවත් විශ්වාස කළ නොහැකි යයි ඇතැම්මු පවසති.රාවණා රජුගේ රාක්ෂය හමුදාවේ ප්‍රබලතම සෙන්පතියෙකු හැඳින්වූයේ මාගර නමිනි. මාගර සෙන්පතියාගේ වාසභවනය වී ඇත්තේ රූමස්සල කඳු වැටියයි. ඔහු රාමගේ වානර හමුදාවෙන් විශාල පිරිසක් සමූල ඝාතනය කිරීමට සමත් විය.සිය බල පරාක්‍රමයේ මහිමයෙන් මුළු තුන් ලොවම ජයග්‍රහණය කළ රාවණා රජු අති ප්‍රබල බලවන්තයෙකි. රාජ්‍ය ජයග්‍රහණය කිරීම ඔහුගේ විනෝදාංශය වී තිබුණි. එවන් ප්‍රබල රජෙකු සීතා දේවිය පැහැරගෙන විත් ගල් ගුහාවක සැඟවී යන ප්‍රකාශනය විශ්වාස කළ නොහැකි බව ඇතැම් විද්වතුන්ගේ මතයයි.බොහෝ විට රාවණා රජතුමා භාවිත කළ භූගත නගර පද්ධතියක් පැවතියේ යයි ද ඒවා සම්බන්ධ කරමින් උමං පද්ධතියක් පැවතියේ යයි ද උමං කීපයක් සම්බන්ධ වන ස්ථානයන්හි මතුපිටින් රාවණා ඇල්ලේ පිහිටි රාවණා ගුහාව වැනි ගල් ගුහා තිබුණේ යයි ද ප්‍රකාශ වන තවත් මතයකි.රාවණා රජු වාතය මඟින් ද, සූර්යාලෝකය මඟින් ද උඩු ගුවනේ ධාවනය කළ හැකි වාහන වර්ගයක් භාවිත කොට ඇත. එසේ වාතය මඟින් ධාවනය වූ රිය ගුවනට නැග්ගවීමටත් ගුවනේ සිට බැස්ස වීමටත් නතර කොට තැබීමටත් භාවිත කළ ස්ථානයකි වාරියපොළ නමින් ව්‍යවහාරයට පත්ව ඇත්තේ. වා + රිය + පොළ යනුවෙන් ග්‍රාම නාමය විසන්ධි කොට අර්ථය විමසීමේදී ඒ බැව් පැවසේ.වාරියපොළ ශ්‍රී සුමංගල විහාරස්ථානය ඉදිකොට ඇත්තේ එසේ රථවාහන නතර කිරීමට පාවිච්චි කළ ගල් තලාව මුදුනේ බවට පළවෙන මතයක් ද පවතී. වයඹ පළාතේ කුරුණෑගල ආශි‍්‍රතව පිහිටි රම්බොඩගල්ල ද රාම - රාවණා යුද්ධය හා ඈඳුණු ග්‍රාමයකි. එම බිහිසුණු යුද්ධයේ දී මියගියවුන්ගේ බෙලි ගොඩ ගැසු ස්ථානය රම්බොඩගල්ල නමින් ප්‍රසිද්ධ විය.(තව කොටසක් ලබන සතියේ)ඡායාරූප හා සටහනසිරිසේන දේවප්‍රියකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>07</month>
      <day>22</day>
    </date>
    <link>http://www.silumina.lk/2012/07/22/_art.asp?fn=av12072219</link>
    <topic>වැතිරී සීත මීදුම් පායේ හදේ වේදනා හඬා වැටේ එදා ඇසූ ඔබේ ගීතිකා</topic>
    <author>ජෝජ් රොබ්සන් ද සිල්වා</author>
    <content>වැතිරී සීත මීදුම් පායේ හදේ වේදනා හඬා වැටේ එදා ඇසූ ඔබේ ගීතිකාසරා සඳේ සිනා සේලේ ගිලිහී වැටිලා වලා තලේ ඔබේ දෑසේ සිනහා මැවිලා තනිවේ අඳුරේ - සුසුමේ වෙළිලාවැතිරී සීත මීදුම් පායේ හදේ වේදනා හඬා වැටේ එදා ඇසූ ඔබේ ගීතිකාසැඟවී ඈත මේ හිමපායේ ඔහේ පාවෙලා මිලාන වී ගියා ද ඒ සිනා වාසනාපද රචනය – කුලරත්න ආරියවංශසංගීතය - සරත් ද අල්විස්ගායනය – එච්.ආර්. ජෝතිපාලපුරා දශක හයක පමණ කාලයක් (මරණයෙන් පසු දශක දෙකහමාරක කාලයද ඇතුළුව) ගීතයෙන් මිහිර මවමින් සුවහසක් ගීතලෝලීන් අමන්දානන්දයට පත් කළ ගායන ශිල්පී එච්.ආර්. ජෝතිපාලයන් සිය ගායනා දිවියේ දී ජනපි‍්‍රය සහ හොඳම ගායන ශිල්පියා ලෙස වාර ගණනාවක්ම සම්මානයට පාත්‍ර වූවේය. ජෝති 1982 දී හොඳම ගායකයා ලෙස සම්මානය දිනා ගත්තේ “මිහිඳුම් සිහින” චිත්‍රපටයේ “සරා සඳේ” ගීතයේ ගායනය උදෙසා ය. එහෙයින් මෙවර “ගී මිහිර” ගෙනෙන්නට අපි “සරා සඳේ” ගීතයේ මිහිරි තනුවට පදවැල ගෙතූ ප්‍රවීණ ගී පද රචක කුලරත්න ආරියවංශ එක්කර ගනිමු.”ජෝතිපාල නම් මහා ගායකයාට හොඳම ගායකයා ලෙස සම්මාන ගන්න ගී පද රචකයෙකු ලෙසින් දායක වීමට ලැබීමත් විශාල සතුටක් වුණා” යයි පවසමින් කුලරත්න මෙම කෙටි පිළිසඳරට එක් වූවේ ජෝති පිළිබඳ මතකය ද අවදි කරමින් ය.”ජෝති ඉතාමත් විශිෂ්ට ගායන ශිල්පියෙක්. හඬ පෞරුෂයෙහි ගායන කෞශල්‍යයි ඉහළ මට්ටමක පවත්වා ගනිමින් ජෝතිට ගායන ක්ෂේත්‍රයේ කිරුළ දරන්නට පුළුවන්කම ලැබුණා. ජෝති අප අතරින් වියෝ වී වසර විසිපහකට පසුවත් එම කිරුළ ඔහුටම හිමි වී තිබීමෙන් ම ඔහුගේ ප්‍රතිභාව වඩාත් පැහැදිලි වෙනවා.ස්වතන්ත්‍ර නිර්මාණ සැණෙකින් ග්‍රහණය කරගෙන මධුර ලෙස ගයන්න ජෝතිට තිබුණේ අපූර්ව හැකියාවක්. මනුස්සයෙකු ලෙසින් සැලකූ විට ද ජෝති ඉතාම පි‍්‍රයමනාප එමෙන්ම තමන් ඇසුරු කරන හිතවතුන්ට බෙහෙවින්ම ළෙන්ගතු පුද්ගලයෙක්. මේ මහා ගායකයා මට ‘මල්ලි’ කියා ඇමතීමත් මොනතරම් ළෙන්ගතුකමක් ද, ජෝති අප අතරින් වියෝ වීම කනගාටුවට කරුණක් වුවද ඔහු සිහිවෙන හැමවිටම හිතට සියුම් සතුටක් දැනෙනවා. ඒ ජෝති සම්බන්ධ බොහෝ කරුණු සතුටුදායක වූ නිසා විය යුතුය.”1980 දී සිංග්ලංකා කැසට් පටයකට මා ලියූ ‘හමුවේවා මතු සංසාරේ’ – ‘හුදකලා සයනේ’ – ‘සිහිල් සඳුන් පවන් සැලී’ සහ ‘සුනීල දෑසේ පවා’ ගීත හතර ජෝති ගායනා කළා. ඉන්පසු සංගීතඥ සරත් දසනායක ඔහු නිෂ්පාදනය කළ ‘මිහිඳුම් සිහින’ චිත්‍රපටයට ජෝති වෙනුවෙන් ගීතයක් ලියන්න මට අවස්ථාව ලබා දුන්නා. සරත්ම තමයි ගීතයට පසුබිම් කතාව මට කිව්වෙත්. මීදුම තැවරුණු කඳුකර පරිසරයයි ප්‍රේමයයි පාළුවයි පැවසෙන පදමාලාවකට උචිත තනුවකුත් සරත් නිර්මාණය කර තිබුණා. ඔහු සර්පිනාවෙන් එය වාදනය කරද්දි මට හිතුණා ‘තිරයේ විජය කුමාරතුංගගේ ගායන නිරූපණයට ජෝතිට ගයන්න සරල පදමාලාවක් තමයි ගැළපෙන්නේ’ කියලා. ඒ අනුව තමයි ඉතාම සරල පද යොදා ගෙන සරත්ගේ තනුවට ‘සරා සඳේ’ ගීතය රචනය කෙරුවේ.””සරත් නිර්මාණය කළ මිහිරි තනුව සහ මධුර හඬින් කළ ජෝතිගේ ගායනයත් නිසා තමයි ‘සරා සඳේ’ සාර්ථක ගීතයක් වූවේ. කෙසේ හෝ හොඳම ගායකයා සම්මානයෙන් පිදුම් ලබන්න එදා ජෝතිට භාග්‍ය ලබා දුන් ගීතයකට මේ ලෙස සම්මාදම් වීමට ලැබීම ගැන ගී පද රචකයෙකු ලෙස මම අද ද නිහතමානීව සතුටු වෙනවා.”ජෝජ් රොබ්සන් ද සිල්වාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>07</month>
      <day>22</day>
    </date>
    <link>http://www.silumina.lk/2012/07/22/_art.asp?fn=av12072220</link>
    <topic>ඕනෑම පුවත්පතක් කාගෙවත් පෞද්ගලික බූදලයක් නොවේ</topic>
    <author>තුෂාරි වික්‍රමසිංහ</author>
    <content>ඕනෑම පුවත්පතක් කාගෙවත් පෞද්ගලික බූදලයක් නොවේ- චන්ද්‍රසේන කිරිවත්තුඩුවචන්ද්‍රසේන කිරිවත්තුඩුව යනු මෙරට බිහි වූ සම්මානනීය ලේඛකයෙකි. ප්‍රවීණ පුවත්පත් කලාවේදියෙකි. සිනමා කලාව ඇතුළු විවිධ විෂය ක්ෂේත්‍ර පිළිබඳ හසළ දැනුමක් ඇත්තෙකි. ‘පියකරු’, ‘සුරතුර’, ‘සිත්සර’ වැනි සිනමා පුවත්පත්වලත් ‘කල්පනා’ සඟරාවේත් නියෝජ්‍ය සංස්කාරකවරයා ලෙස ද ඔහු කටයුතු කළේය. මේ කතාබහ ඔහු සමඟයි.මාධ්‍ය ජීවිතයට ඔබ එක්වන්නේ ස්වාධීන ලේඛකයෙක් ලෙසයි. ඒ ගෙවුණු අතීතය ගැන යළිත් සිහිපත් කළොත්...?ඒ ජීවිතය හරිම සුන්දරයි. අපි ඒ කාලේ ස්වාධීන ලේඛකයෝ. අපිට පඩි දුන්නේ කොලම් එකක ලයින් එකකට සත හතර ගාණේ. අඟලක් කියන්නේ ලයින් 7 යි. එයට සත 28 ක් ලැබුණා. ‘දවස’ පුවත්පතේ සේවය කරන අවධිය මගේ පත්තර ජීවිතයේ සුන්දරතම අවදියක්. එදා ස්වාධීන ලේඛකයන් විදිහට පත්තර කලාවට ආ අය අද මාධ්‍ය ක්ෂේත්‍රයේ ඉහළ තැන්වල සිටිනවා.එකල ඔබට වැඩ කරන්න ලැබුණේ ගුණදාස ලියනගේ වැනි ප්‍රවීණයන් සමඟයි. එබඳු පුවත්පත් කලාවේදීන් ගැන මොකද හිතන්නේ?ඔහු මගේ ගුරුවරයෙක්. ඔහු නැති අඩුව පාඩුව තවමත් පත්තර කලාව තුළ මම දකිනවා. පත්තර කලාව තුළ සිටිය යුතු හොඳම දක්ෂයෙක් තමයි ඔහු.ඔහුගෙන් ඔබ බොහෝ දේ ඉගෙන ගන්නට ඇති.ඒ කාලේ අපි ‘කල්පනා’ සඟරාව කරන වකවානුව. ලියනගේ මහත්තයව හමුවීමට කවුරුදෝ පුද්ගලයෙක් ආවා. ඔහු ලිපියකුත් රැගෙන ආවා. ඉතාම සුහදව ඔහු සමඟ ලියනගේ මහත්තයා කතාබහ කළා. ඔහු රැගෙන ආ ලිපිය මට භාරගන්න කිව්වා. මම භාර ගත්තා. ඔහු ‘රිවිරැස’ පත්තරේ ගිය ලිපියකට විරුද්ධව ලියනගේ මහත්තයාට නඩු පවරපු පුද්ගලයෙක්. ඒ පුද්ගලයා පිටව ගියාට පසුව මම ලියනගේ මහත්තය ගෙන් ඇහුවා, ඔබට විරුද්ධව නඩු පවරපු පුද්ගලයකුගේ ලිපියක් භාරගත්තේ ඇයි කියලා.ඔහු මට දුන්නේ, අපූරු පිළිතුරක්. ‘මාත් එක්ක පෞද්ගලික තරහක් තිබුණාට මේ ලිපිය දහස් ගණනක් කියවනවා. ලිපියයි වැදගත් වෙන්නේ. පෞද්ගලික තරහ මරහ නෙවෙයි. හතුරෙක් ගේ හරි කමක් නැහැ නිර්මාණය හොඳ නම් එය පිළිගන්න කියලා ඔහු මට දුන්නු අවවාදය මගේ පුවත්පත් ජීවිතයට අතිශය වැදගත් වුණා. මම හිතන්නේ එය අද පත්තර කලාවේ නිරත වන මාධ්‍යවේදීන්ටත් වැදගත් පණිවිඩයක් කියලයි.පත්තරේකට කවදාවත් පොදු හතුරෙක් නැහැ. මොකද පත්තර කලාව කියන්නේ පෞද්ගලික බූදලයක් නොවන නිසා. ඒ වගේම ඔහු දුන්නු තව අවවාදයක් තමයි පත්තරේට ලියන උනන්දුව ආශාව, කැපවීම තිබෙන හරි මිනිහෙක් දැක්කොත් අත්හරින්න එපා කියන එක. ඒ අනුව මටත් මාධ්‍ය ක්ෂේත්‍රයට පිවිසෙන නවකයින් රැසකට අත දෙන්න පුළුවන් වුණා. අද ඔවුන් මාධ්‍ය ක්ෂේත්‍රයේ ඉහළම තැන්වල සිටිනවා. ඒ ගැන නිහතමානීව මම සතුටු වෙනවා.පත්තර කලාවේ රැඳී ඉන්න නම් මාධ්‍යවේදියකුට තිබිය යුතු ගුණාංග මොනවා ද?ඇත්තටම කැපවීම, උත්සාහය, උනන්දුව වගේම පත්තර කලාවට ඇල්ම තිබෙන්න ඕන.ඔබ සිනමා පුවත්පත් කලාව පිළිබඳ හසළ දැනුම ඇත්තෙක්. වර්තමාන සිනමා පුවත්පත් පිළිබඳ ඔබේ දැක්ම මොන වගේ ද?අද සිනමා පත්තර කලාව කියන්නේ නළු නිළියෝ ගැන ලියන එකයි. නමුත් මට නම් හිතෙන්නේ ඊට වඩා දෙයක් සිනමා පුවත්පතකින් කෙරෙන්න ඕන කියලයි.ඔබ මේ දිනවල නියැලී ඉන්න කාර්යයන් මොනවා ද?මම පුළුවන් හැම වෙලාවකම පොත්පත් කියවනවා. ලියනවා. මගේ බිරිඳත් ලේඛිකාවක්. ඇය ස්වර්ණලතා කිරිවත්තුඩුව. ඒ වගේම මම විනෝදාංශයක් විදිහට වගා කරනවා. මගේ පුතුන් දෙදෙනාම විවාහකයි. ඔවුන්ගේ දුවා දරුවන් සමඟ ඉතාම සතුටින් කාලය ගත කරනවා.තුෂාරි වික්‍රමසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>07</month>
      <day>22</day>
    </date>
    <link>http://www.silumina.lk/2012/07/22/_art.asp?fn=av12072221</link>
    <topic>සිපිරි ගෙදරින් ඇසෙන නිදහසේ ගී රාවය</topic>
    <author>ඉනෝකා සමරවික්‍රම</author>
    <content>සිපිරි ගෙදරින් ඇසෙන නිදහසේ ගී රාවයමල්ලියෙ නරක මිතුරන් පිළිගන්න එපා නංගියෙ නොහොබිනාකම් හුරුවෙන්න එපා බෝගම්බර සිපිරි ගෙදරට එන්න එපා හතුරෙකුටවත් මට වන් දුක වෙන්ට එපාපත්තර මහගෙදර මුද්‍රණාලය ඇත්තේ පහත මාලයේය. එහෙත් මුද්‍රණාලයේ හඬ ඉහළ මාලයට ද ඇසෙන්නේය. නිතර දෙවේලේ පත්තර මහගෙදරින් ඇසෙන්නේ ඒ හඬ පමණි. එහෙත් ඉකුත්දා ඒ හඬ පරයමින් නැඟුණ ළයාන්විත හද කකියවන ගී හඬකි. සිත සනසන සංගීත හඬකි. පත්තර මහරගදෙර සෑම කෙනෙක්ම පාහේ මොහොතකට ඒ දෙස බැලූහ. ඊට දෙසවන් යොමු කළහ.’කාගෙද ඒ ගී හඬ?’වර්ණවත් ඇඳුමෙන් සැරසුණු තරුණ පිරිස තමන්ගේ පාඩුවේ තම කටයුත්ත කරගෙන යන්නාහ. නරඹන්නන් හැම කෙනකුගේම නෙත් යොමුව තිබුණේ ඔවුන් දෙසටය.”අපරාදේ තරුණ වයස”ඇතැමෙක් සුසුමක් හෙළූහ.ඉකුත් දා පුනරුත්ථාපන හා බන්ධනාගාර ප්‍රතිසංස්කරණ අමාත්‍යාංශය ‘දිනමිණ’ පුවත්පත හා එක්ව ප්‍රකාශයට පත්කරන ලද ‘සිපිරි සවිය’ පුවත්පත පත්තර මහගෙදරදී ඇමැති චන්ද්‍රසිරි ගජධීර මහතාගේ ප්‍රධානත්වයෙන් එළිදක්වන දා නැඟී ආ මේ ගී හඬ පිළිබඳ කවුරුත් විමසිලිමත් වූහ.ඒ ගී හඬ ඇසුණේ වැලිකඩ බන්ධනාගාරයේ කලා සංසදයේ සංගීත කණ්ඩායමෙනි.බන්ධනාගාරයේ රැඳවියන්ගෙන් සැදුම්ලත්, මේ සංගීත කණ්ඩායම පිළිබඳ තොරතුරු සොයා පසුගිය දිනෙක අපි වැලිකඩ බන්ධනාගාරයට ගියෙමු.වැලිකඩ බන්ධනාගාරයේ සංගීත කණ්ඩායම බාරව සිටින්නේ සුබසාධන නිලධාරි මුදිත ප්‍රභාත් එරත්න මහතාය.”මේ සංගීත කණ්ඩායම ආරම්භ කළේ දෙදහස්පහ වර්ෂයේ. මුලදී අපට තිබුණේ සර්පිනාව, තබ්ලාව, වයලීනය හා බටනළාව වැනි සංගීත භාණ්ඩ කිහිපයක් පමණයි. ආරම්භ කළ කාලේ ඉඳලා මෑතක් වනතුරුම සංගීත කණ්ඩායමේ පහළොස් දෙනෙක් විතර හිටියා. ඒ අතරින් සමහර අය නිදහස් වෙලා ගිහිල්ලා. මේ අය අතර ගායකයෝ පස් දෙනෙක් ඉන්නවා. මේ සංගීත කණ්ඩායම බොහෝවිට සිරගෙදර තිබෙන උත්සවවලට සහභාගි වෙනවා.අපේ මේ කණ්ඩායමේ සුවිශේෂී සංගීත හැකියාවන් තිබෙන අය ඉන්නවා. දැන් අපේ සංගීත කණ්ඩායමට සියලුම සංගීත භාණ්ඩ වගේම ශබ්ද පටිගත කිරීමේ යන්ත්‍ර ආදියත් තියෙනවා. අපේ සංගීත කණ්ඩායම දැන් අංගසම්පූර්ණයි. මේ රැඳවියන්ට ප්‍රවීණ සංගීතවේදී කීර්ති පැස්කුවල් ප්‍රමුඛ සංගීතවේදීන් කීපදෙනෙක් පැමිණ සංගීතය පිළිබඳව දැනුම ලබාදුන්නා. රැඳවියන්ව ප්‍රගුණ කළා.ඔවුහු පණ්ඩිත් අමරදේව, ජෝතිපාල, සුනිල් එදිරිසිංහ, මිල්ටන් පෙරේරා, ටී.එම්.ජයරත්න, සෝමතිලක ජයමහ ආදී ගායකයන්ගේ ගී මියුරු හ¼ඩින් ගයති. ඔවුන්ගේ ගී හඬ අසා සිටින ඇතැම් රැඳවියෙක් නෙත කඳුළු පිසී.හිරගෙදර දවස ඇරඹෙන්නේ කාලසටහනකට අනුවය. සෑම රැඳවියකුම පාන්දර පහ වන විට අවදි විය යුතුය. ඉන්පසුව උදෑසන හය පමණ වන විට උදෑසන ආහාරය ලැබේ. ඉන්පසුව වැඩ අංශවලට යවනු ලැබේ. ඇතමෙකු මුද්‍රණ අංශයේ වැඩය. තවකෙකු මල් පාත්තිවල වැඩය. තවත් අය වඩු අංශයට යති. ඉන්පසුව ඔවුහු උදේ නමයේ සිට එකොළහ පමණ වන තුරු සංගීතය ප්‍රගුණ කරති.”අපිට සංගීත කණ්ඩායමත් එක්ක ඉන්නකොට බාහිර ලෝකය ගැන මතක් වෙන්නේ නැහැ. ඒත් මෙහෙම හිටියට අපිටත් දරුවෝ මවුපියෝ භාර්යාවන් ඉන්නවනේ. ඒ අය ගැන මතක් වෙනකොට දුකයි.”රැඳවියකු පැවසුවේ දිගු සුසුමක් හෙළමිනි.ඔවුන්ගේ සංගීත කණ්ඩායම අංග සම්පූර්ණ කළේ උපාලි රාජපක්ෂ මහතාය. ඔහු අභාවප්‍රාප්ත තම බිරිඳ පද්මිණී රාජපක්ෂ මහත්මියට පින් පිණිස සියලුම සංගීත භාණ්ඩ පිරිනැමුවේය.’සිරකරුවෝද මනුෂ්‍යයෝය’ සිරගෙදරට උද්ධෘත පාටයක් පමණක් නොවූ මෙම වදන ක්‍රියාවට නැංවීමට වර්තමාන බන්ධනාගාර කොමසාරිස් ජෙනරාල් පී.ඩබ්ලිව්. කොඩිප්පිලි මහතා ඇතුළු බන්ධනාගාර නිලධාරීහු නිරන්තරවම වෙහෙසෙන්නෝය.”අපේ මේ සංගීත කණ්ඩායම ඇරඹුණේ විශ්‍රාමික බන්ධනාගාර කොමසාරිස් ලක්ෂ්මන් සිල්වා මහතා වැලිකඩ බන්ධනාගාර අධිකාරිවරයා ව සිටිය කාලේ. මම මෙහි අධිකාරිවරයා වූවාට පසුව මෙය වඩාත් දියුණු කළා. අද මට මේ දෙස බලලා සතුටු වෙන්න පුළුවන්. අපි අද මේ අයව වැරදි කාරයෝ ලෙස දකින්නේ නැහැ. මං විශ්වාස කරනවා මේ අය එළියේ ඉන්න අයටත් වඩා හොඳින් පුනරුත්ථාපනය වෙලා ඉන්නවා කියලා. ඔවුන් තුළ අද හොඳ විනයක් තියෙනවා. සංයමයක් තිබෙනවා.”බන්ධනාගාර අධිකාරි ගාමිණී ජයසිංහ මහතා පවසන්නේය.මේ සංගීත කණ්ඩායමේ නිවේදකයකු ද සිටී.”අද මට තේරෙනවා මං කළේ වැරැද්දක් කියලා. මගෙ දරුවෝ බිරිය ඉන්නේ පිටරට. ඔවුන් මාව බලලා යන්න එනවා. මං වැරැද්දක් කළා. ඒකට මට දඬුවමක් ලැබුණා. ජීවිතේ පසුතැවෙන්න දෙයක් නැහැ. මම ජීවිතේ සියලු ආශා අත ඇරලා ඉන්නේ. මට පුදුම සැහැල්ලුවක් දැනෙනවා.”ඔහු එසේ පැවසුවේ ද සැහැල්ලුවෙනි.සංගීත කණ්ඩායම සෙමෙන් ගීතයකට මුල පුරති. එදෙස බලා සිටින අප ඔවුන්ගේ ගී හඬට, සංගීත හඬට සමවැදෙන්නා සේය.ඉදින් අපි මේ සිටින්නේ හතර වට තාප්පයෙන් වට සිරගෙදරක සිර වාට්ටුවක බව හෝ මේ ගී ගයන්නේ සංගීත භාණ්ඩ වාදනය කරන්නේ සිරකරුවන් පිරිසක් යැයි සිතට නොහැඟේ. සිත විඳින්නේ ඒ මිහිරි සංගීතයයි. දුක්බර ගී හඬයි.”දෙතුන් වතාවක් ඔබ ඇමතූවෙමි සැප දුක සොයා බලන්න මගෙ දුරකථනයෙ අංකය මතකද මොහොතක් කතා කරන්න”ඉනෝකා සමරවික්‍රමඡායාරූප – විමල් කරුණාතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>07</month>
      <day>22</day>
    </date>
    <link>http://www.silumina.lk/2012/07/22/_art.asp?fn=av12072222</link>
    <topic>ජී.ඩබ්ලිව්. සුරේන්ද්‍ර</topic>
    <author>එඩ්වඩ් චන්ද්‍රසිරි</author>
    <content>ජී.ඩබ්ලිව්. සුරේන්ද්‍රජී.ඩබ්ලිව්.සුරේන්ද්‍ර සිංහල වේදිකාවට, සිනමාවට, ඒ වගේම පුංචි තිරයට මහාර්ඝ මිණක් බඳු වූ අපූර්ව ප්‍රතිභාවකින් යුත් අග්‍රගණ්‍ය නළුවෙක්.සුගතපාල ද සිල්වා ගේ මුල්කාලීන නාට්‍යවලින් පසු සුරේන්ද්‍ර සිංහල වේදිකාවේ දැක ගන්නට ලැබුණේ නැහැ. ඔහු නැවත වරක් වේදිකාවේ පෙනී සිටියේ ඉන් දශක දෙකකට පමණ පසු ආර්.ආර්.සමරකෝන් ගේ ‘දූවිලි’ නාට්‍යයෙන්. ඒ වන විට තම දිවි මඟේ හයවැනි දශකයට එළැඹ සිටි සුරේන්ද්‍ර ‘දූවිලි’ හා එක්වුණේ සමරකෝන් ගේ බලවත් ඉල්ලීම ඉවත දැමිය නොහැකි නිසා.එක් දිනක් ‘දූවිලි’ නාට්‍ය කණ්ඩායම රැගත් බස් රථය කොළඹින් බැහැර දර්ශනයක් සඳහා යාමට හොරණ පාරේ ධාවනය කරමින් තිබුණා. බස් රථය ඩීසල් ගැසීම පිණිස බොරලැස්ගමුවට මෙහා රත්තනපිටියේ පෙට්රල් ෂෙඩ් එකේ නතර කෙරුණා.කොහුවල සිට පිළියන්දල දක්වා වූ හොරණ පාර දෙපස පෙදෙස් ඉතා වේගයෙන් දියුණු වෙමින් පැවති අවදියයි ඒ. වසර කීපයකට පෙර හද්දා පිටිසර ගම්මානයක් වූ රත්තනපිටියේ කඩසාප්පු, විවිධ ව්‍යාපාරික ස්ථාන ඉදිවී ඉතා ශීඝ්‍රයෙන් දියුණු වුණා. බස් රථය පෙට්රල් ෂෙඩ් එකේ නතර කරන අවස්ථාවේ මට යාබද අසුනේ වාඩිවෙලා හිටියේ සුරේන්ද්‍ර. ඔහු අවට පරිසරය දිහා ජනෙල් කවුළුවෙන් බොහොම විමසුම් සහිත බැල්මක් හෙළලා, ශෝකයෙන් වගෙ දිග සුසුමක් පිට කළා. ඔහුගේ මුහුණත් අඳුරු වලාවකින් වැහිලා.”මොකෝ සුරේ?” මම විමතියෙන් ඇහැව්වා.”මේ හන්දියෙ මට අයිති පර්චස් 40ක ඉඩමක් තිබුණනෙ බං..” සුරේන්ද්‍ර දුකෙන් වගෙ කිව්වා.”නෑ..! දැන් මාර වටිනවනෙ. ඉතින් මොකක්ද ඒ ඉඩමට කළේ?” මම ලොකු උනන්දුවකින් ඇහැව්වා.”කවුද බං හිතුවේ මේ ගම්මාන ඔය තරම් ඉක්මනට දියුණු වෙයි කියල. මං පරයා ඒ ඉඩම වික්කනෙ”ඔහු තම අදූරදර්ශී ක්‍රියාවට තමන්ටම ටොක්කක් ඇනගත්තෙ ඒ වචනවලින්.සුරේන්ද්‍ර ‘දූවිලි’ නාට්‍යයෙන් නැවත වේදිකාවට පිවිසෙන විට ‘යශෝරාවය’ රූපවාහිනියේ විකාශනය වී ‘වීරසේකර අන්කල්’ භූමිකාව වෙනුවෙන් ඔහු ඉතා ඉහළ ප්‍රේක්ෂක ප්‍රතිචාර ලබමින් සිටියා. දිනක් ‘දූවිලි’ බස් රථය කොළඹින් බැහැර දර්ශනයක් සඳහා මීගමු පාරේ ධාවනය වෙමින් තිබුණා.’එඩ්වඩ් පොඩ්ඩක් බස් එක නවත්තලා පම්ප් එකක් ගහලා යමුද?’ සුරේන්ද්‍ර මා සිටි අසුනට එමින් කාරුණික ඉල්ලීමක් කළා. මම රියැදුරු වෙත ගොස් ඒ බැව් දැන්වූවා. ඒ වන විට බස් රථය තරමක ජනාකීර්ණ පෙදෙසක් හරහා ධාවනය වෙමින් තිබුණු බැවින් තරමක දුරක් ගිය එය නිවෙසක් වටා ඉදිකර තිබූ දිග තාප්පයක් අයිනෙන් වැටුණු පටු පාරක් අයිනේ නැවැත්තුවා.සුරේන්ද්‍ර බස් රථයෙන් බැස්සේ මටත් ඔහු හා එක්වන ලෙස තම බැල්මෙන් ඉල්ලීමක් කරමින්. මමත් ඔහු පසුපස වැටුණා. දිග තාප්පය අයිනෙන් පටු පාර දිගේ මඳක් ඉදිරියට ගිය අපි, අවට කිසිවකු නොමැති බැව් පසක් කොට කලිසම් බොත්තම් පැන්නුවේ ආ කාරිය ඉටුකර ගැනීමේ අදහසින්. එතකොටම යෞවනියක් සිනාමුසු මුහුණින් තාප්පය මුදුනෙන් එබිකම් කරනවා පෙනුණා.’ආ..නේ! මේ ‘යශෝරාවේ’ අපේ වීරසේකර අන්කල් නෙ..’ අර යුවතිය දඟකාර ස්වරයෙන් කියනවා. තම කාරිය වහා නැවැත්වූ සුරේන්ද්‍ර මා දෙස බැලුවේ කනස්සල්ලටත් වඩා කෝපයෙන්.’බලපං බං, මේ මළඉලව් ටෙලි නාට්‍යයක් හින්දා හදිස්සියකට ඇඟේ පතේ බරකින් වත් හෑල්ලු වෙන්ඩ නිදහසක් නැති වෙච්චි හැටි’.ඔහු කෝපයෙන් මුමුණමින් බස් රථය වෙත වේගයෙන් පියමං කරන අයුරු මා බලා සිටියේ කලිසමේ බොත්තම් පියවමින්.එඩ්වඩ් චන්ද්‍රසිරිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>07</month>
      <day>22</day>
    </date>
    <link>http://www.silumina.lk/2012/07/22/_art.asp?fn=av12072223</link>
    <topic>බොලිවුඩ් රස කතා</topic>
    <author>සුජීව තේවහෙට්ටිගේ</author>
    <content>බොලිවුඩ් රස කතා“මම ජෝන් එක්ක සම්බන්ධකමක් පවත්වන කොට මුළු ලෝකෙම ඇස් මගේ දිහාවට එල්ලවුණා. ඒත් ඊට කලින් නම් එහෙම දෙයක් වෙලා නැහැ.” මෙහෙම කීවේ සරාගී නිළිය, බිපාෂා බාසු. ඇයගේ කතාවේ ඇත්තක් තියෙනවා.ඇය ජෝන්ගේ පෙම්වතිය වෙන්නට කලින් ඩිනෝ මොරෙයාට ආදරය කළා. ඒත් ඒ කාලයේදී මේ දෙදෙනා ගැන කවුරුන්වත් කතා කළේ නැහැ.. ඩිනෝ, ප්‍රවීණ නිරූපණ ශිල්පියෙක් සහ නළුවෙක්. බිපාෂා සහ ඩිනෝ අතර තිබුණ පෙම් සබඳකමට වැඩි ආයුෂ තිබුණේ නැහැ. ඔවුන්ගේ ආදරය රැඳුණේ අවුරුදු දෙකක් පමණයි. දෙදෙනා පෙමින් බැඳුණේ නිරූපණ කලාවට එක්වූ කාලයේදීයි. ඉන්පසුවයි දෙදෙනාම බොලිවුඩ් සිනමාවට එක්වුණේ. සමහරු පවසන්නේ කිසියම් ප්‍රබල හේතුවක් නිසා ඩිනෝ - බිපාෂා සම්බන්ධය බිඳ වැටුණාය කියලයි.එතැනින් පසුව තමයි, බිපාෂාගේ ආදරය ජෝන් ඒබ්‍රහම්ට හිමිවුණේ. ඩිනෝ, ජෝන් තරම් ප්‍රසිද්ධ නළුවෙකු නොවූ නිසයි, ඩිනෝ - බිපාෂා සම්බන්ධය ගැන හුඟ දෙනෙකු කතා නොකළේ. ජෝන්ගෙන් වෙන්වූ පසුව බිපාෂා ඔහු ගැනවත් බිඳුණු ප්‍රේමය ගැනවත් කිසිවක් කියා සිටියේ නැහැ. තරමක නිශ්ශබ්දතාවකින් කාලය ගතකළා. ඒ වුණත්, පසුගිය සතියේ ඇය ජෝන් ගැන කතා කර තිබුණා. තමන්ගේ හිත තුළ දින ගණනාවක් තිස්සේ පැසවමින් තිබුණු අදහස් කිහිපයක් ඇය විවෘතවම මාධ්‍ය වෙත ප්‍රකාශ කළා.”මම ජෝන් ගේ පෙම්වතිය වෙලා ඉන්න කාලෙදි අපේ අම්මා කවදාවත්ම ජෝන්ව ප්‍රිය කළේ නැහැ. ඒකට හේතුව වුණේ ජෝන් වෙනත් ආගමක කෙනෙක් වීමයි. අම්මා කැමැති වුණේ මගේ පෙම්වතා හින්දු ආගමේ කෙනෙක් වෙනවා නම් විතරයි. ඒ විතරක් නෙමෙයි, එයාගෙ වත් පොහොසත්කම් ගැනත් අම්මා හොයා බැලුවා. ඔය සුදුසුකම් මගේ පෙම්වතුන් තුළ තිබුණේ නැහැ. ඒ නිසා අම්මා ඒ කිසිම කෙනකුට කැමති වුණේ නැහැ.”බිපාෂා මෙතෙක් නොකී කතාවක් එලෙස කියා සිටියා.”ජෝන්ගේ මව පාර්සි ජාතික කාන්තාවක්. පියා මලයාලි ජාතිකයෙක්. ජෝන්ගේ ආගම ක්‍රිස්තියානි.”අම්මා දැන් බලාපොරොත්තු වෙන් ඉන්නෙ අම්මා හිතන ජාතියෙ කෙනෙක් මට ලැබේවිය කියලයි. මම ආදරෙන් බැඳිල ඉන්න කාලෙදි මාධ්‍යයන්ගෙන් ඔය කාරණා වසන් කරගෙන ඉන්නයි මම උත්සාහ කළේ. ඒක මම කරපු ලොකුම වැරැද්දක් කියලයි දැන් නම් මට හිතෙන්නෙ.” බිපාෂා තවදුරටත් කියා සිටියා.ජෝන්ගෙන් වෙන්වී මාස කිහිපයක් ගතවෙද්දී බිපාෂා වෙතට හොලිවුඩ් තරුවක් සේන්දු වී ඇති බවට රාවයක් පැතිරී ගියා. නමුත්, ටික දිනකින් ඒ කතාව යටපත් වී ගියා. ඇය වෙතට ළං වුණා යැයි ආරංචි පැතිරී ගියේ ජෝශ් හාට්නට් නම් වූ සුපිරි හොලිවුඩ් තරුවයි. ඇයට ඔහු හමුවුණේ ‘සිංගියුලරිටි’ නම් වූ චිත්‍රපටයේ රඟපාද්දියි.කාලයක් යටපත්ව තිබුණු මේ කතාව නැවතත් මතුවෙලා. බිපාෂා නම් කියන්නේ ජෝශ් සහ තමන් අතර පවතින්නේ දැඩි හිතවත්කමක් පමණක් බවයි. කොහොම වෙතත්, නුදුරු දිනයකදීම මෙහි ඇත්ත නැත්ත මතුවේවි.සුරූපී කට්රිනා කායිෆ් ගැන පසුගිය සති කිහිපය තිස්සේ බොහෝ දෙනා කතාකළා. ඒ, ඇය සල්මන් ඛාන් සමඟ ආයෙමත් පෑහෙන්නට උනන්දුවක් දක්වන බවට ආරංචි පැතිර යාමත් එක්කයි. පසුගිය දවස්වල ඇය අලුත්ම බොලිවුඩ් චිත්‍රපටයක සල්මන් එක්ක රඟපාමින් සිටියා. චිත්‍රපටය, ‘ඒක් ථා ටයිගර්’. මේ චිත්‍රපටයේ දොරට වැඩීමේ උත්සවය පසුගියදා මුම්බායි නුවර දී පැවැත්වුණා.කට්රිනා මුම්බායි නුවරට පැමිණියේ ලන්ඩන් නුවර තවත් අලුත්ම බොලිවුඩ් චිත්‍රපටයක රූපගත කිරීම්වලට එක්වී සිටීමෙන් පසුවයි. යාෂ් චොප්රා අධ්‍යක්ෂණය කරන මේ චිත්‍රපටයේ කට්රිනා රඟපාන්නේ ශාරුක් ඛාන් එක්කයි.කට්රිනා කලින් සැලසුම් කරගෙන සිටියේ මේ රූපගත කිරීම් නිමවීමෙන් පසුව ලන්ඩන් නුවර සිටින තම පවුලේ සියලුම දෙනා එක්ක විනෝද ගමනක් යන්නයි. නමුත් ඇයට ඒ අගනා අවස්ථාව අහිමිවුණා. හේතුව ‘ඒක් ථා ටයිගර්’ චිත්‍රපටයේ දොරට වැඩීමේ උත්සවයට සහභාගි විය යුතුව තිබුණු නිසයි. ඒ නිසා විනෝද ගමන අත්හැර දමා ඇය මුම්බායි නුවරට පැමිණියා.’ඒක් ථා ටයිගර්’ චිත්‍රපටය කට්රිනාගේ සිනමා ජීවිතයට තවත් නවමු අත්දැකීමක් එක් කළ නිර්මාණයක්. මෙහි එන එක්තරා ගීතමය ජවනිකාවක ඇය බෙලි නැටුමක් නිරූපණය කරනවා. මේ වෙනුවෙන් කට්රිනාට බෙලි නැටුම් කලාව ඉගෙන ගන්නටත් සිදුවුණා.‘මාෂා අල්ලාහ්’ යනුවෙන් ගැයෙන මේ ගීතමය ජවනිකාවේ කට්රිනා එක්ක රඟපාන්නේ සල්මන්. මේ ගීතමය ජවනිකාව වෙනුවෙන් කට්රිනා කළ කැපවීම සල්මන්ගේ ප්‍රශංසාවට ලක්වුණා.“කට්රිනා රඟපෑම් වෙනුවෙන් ඕනෙම වෙලාවක මහන්සි නොබලා වැඩ කරන්න ලෑස්ති කෙල්ලක්. මේ ගීතය වෙනුවෙන් එයා දවස් 5ක් 6ක් තිස්සේ බෙලි නැටුම් ඉගෙන ගත්තා. පෙර පුහුණුවීම් කළා. ඇත්තම කිව්වොත් එයා මේ ජවනිකාවේ හරිම ලස්සනට රඟපෑවා. ඕනෙම කෙනෙකුට කට්රිනා එක්ක හරිම ලේසියෙන් හිතවත් වෙන්න පුළුවන් කමකුත් තියෙනවා. මේ ගතිය කැමරාව ඉස්සරහදි වගේම පිටුපසදිත් එයාට තියෙනවා. ඒ ගුණය නිසයි කට්රිනා මේ තරම් ජනප්‍රිය වෙලා ඉන්නේ” සල්මන් මේ අදහස කීවේ “ඒක් ථා ටයිගර්” චිත්‍රපටය වෙනුවෙන් පැවැති ප්‍රචාරාත්මක වැඩ සටහනකදීයි.’ඒක් ථා ටයිගර්’ චිත්‍රපටය ඉන්දියාව, තුර්කිය, අයර්ලන්තය, කියුබාව සහ ඉරාකය ඇතුළු රටවල් 10ක රූපගත කිරීම් සිදුකර තිබෙනවා.”මට ‘මාෂා අල්ලාහ්’ ගීතය වෙනුවෙන් පෙර පුහුණුවීම් ගොඩක් කරන්න සිද්ධ වුණා. කලින් යොදාගත්ත දිනවලට වඩා තවත් දින කීපයකුත් යොදාගත්තා. සල්මන්ට නම් එයාගෙ කොටස නිරූපණය කරන්න වැඩි වෙලාවක් ගියේ නැහැ.” කට්රිනා පැවසුවා.මේ චිත්‍රපටය අගෝස්තු 15දා තිරගතවීමට නියමිතව තිබෙනවා.සුජීව තේවහෙට්ටිගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>07</month>
      <day>22</day>
    </date>
    <link>http://www.silumina.lk/2012/07/22/_art.asp?fn=am1207221</link>
    <topic>පණු රෝග හැදෙන්නේ ළමයින්ට විතරක් නොවෙයි</topic>
    <author>සාගරිකා දිසානායක ජයසිංහ</author>
    <content>පණු රෝග හැදෙන්නේ ළමයින්ට විතරක් නොවෙයිකොළඹ විශ්ව විද්‍යාලයේ වෛද්‍ය පීඨයේ ජ්‍යෙෂ්ඨ කථිකාචාර්යපරපෝෂවේදී විශේෂඥ වෛද්‍යෂාමිනි ගුණවර්ධනපණු රෝග හැදෙන්නේ පුංචි දරුවන්ට පමණකැයි බොහෝ දෙනා සිතති. එහෙත් තරුණ මෙන්ම වැඩිහිටියන්ට ද පණු රෝග හට ගැනීමේ ඉඩකඩ පවතී. ලෝකයේ වෙනත් රටවලට වඩා ඝර්ම කලාපීය රටවල පණු රෝග බහුලව දැකිය හැකිය.පණු රෝග ඇතිවීමට හේතු වන්නේ පෞද්ගලික සනීපාරක්ෂාව පිළිබඳ සැලකිලිමත් නොවීම, වැසිකිළි භාවිතය අඩුකම, මල අපද්‍රව්‍ය කෙළින්ම පොහොර ලෙස භාවිත කිරීම සහ පවත්නා හෝ පුරුදු පුහුණු වූ ජීවන රටාවන් හෝ පුරුදු වෙනස් කිරීමට ඇති අකැමැත්ත වේ.යොවුන් පරපුර පණු රෝගවලට ගොදුරුව බෙහෙවින් පීඩාවට පත් වෙති. මෙම රෝගයේ හදිසි රෝග තත්ත්වයන් හැරුණු විට එය කල් පවත්නා තත්ත්වයක් බවට පත් වූ විට එම වයසේ පසුවෙන අයගේ සාමාන්‍ය සෞඛ්‍ය තත්ත්වය, පෝෂණ ස්වභාවය හා වර්ධනය, භෞතික සමබරතාව, පාසල් පැමිණීම මෙන්ම ඉගෙනීම පිළිබඳ හැකියාව කෙරෙහි බලපෑම් ඇති කරයි.කොකු පණු රෝගය වැනි රෝග වැඩිහිටියනට ද හට ගනී. කොකු පණු රෝගයෙන් කාන්තාවන් පෙළෙන විට දැඩි ලෙස ඔවුහු රක්තහීනතාවට ගොදුරු වෙති. රක්තහීනතාව හේතුවෙන් දෛනික කටයුතුවලට බාධා වන තරමට ශාරීරිකව දුර්වල වේ. ආසාදන තත්ත්වයන්ට ගැළපෙන අයුරින් නියමිත පණු මර්දන ප්‍රතිකාර ක්‍රම අනුගමනය කළ යුතු අතර අදාළ ප්‍රදේශවලට අනුරූපව රෝගය පැතිරී ඇති ආකාරය සැලකිල්ලට ගනිමින් කාලානුරූපව පණු රෝග සඳහා ප්‍රතිකාර ගැනීම රෝගය වළක්වා ගැනීමට හොඳම පිළියම වේ.රෝග බෝ කරන පණු වර්ග ප්‍රධාන වශයෙන් කොටස් දෙකකට වෙන් කැරේ. පණුවන්ගේ හැඩය අනුව පුළුල් ලෙස රවුම් ආකාරය හා පැතැලි ආකාරය යැයි කොටස් දෙකකට වෙන් කැරේ. මෙම පැතලි ආකාරයේ පණුවන් පටි පණුවන් (cestodes) හා පැතැල්ලන් (trematodes) ලෙස කොටස් දෙකකි.ලංකාවේ බහුලව දැකිය හැකි පණු රෝග වන්නේ වට පණු රෝගය - කස පණු රෝගය සහ කිරි පණු රෝගයයි. පටි පණු හා පැතැල්ලන් මඟින් ඇති කරනා රෝග තත්ත්වයන් නිසි පරිදි නොපිසූ ආහාර භාවිතයෙන් හටගන්නා අතර මේවා ලංකාවේ කලාතුරකින් දැකිය හැකි රෝග තත්ත්ව වේ.වට පණු රෝගය Ascariasis - Roundworm infectionවට පණු රෝගය වැඩි වශයෙන් දක්නට ලැබෙන්නේ සනීපාරක්ෂක තත්ත්වය ඉතා අයහපත් වන තැන්වලය. ශ්‍රී ලංකාවේ නාගරික ජනාකීර්ණ ස්ථානවල මේ රෝගය බහුලය. මෙම රෝගයට බොහෝ විට පවුල් පිටින් ගොදුරු වෙති. ආසාදිත දරුවන්ගේ මලපහ මඟින් නිවෙස අසල පස් අපවිත්‍ර වීම රෝගය හට ගැනීමට ප්‍රධාන හේතුව වේ.වැඩිහිටි පණුවන් මිනිසාගේ කුඩා අන්ත්‍රය තුළ ජීවත්වන අතර වැඩිහිටි ගැහැනු පණුවකු විසින් දිනකට බිත්තර 20,000 ක් පමණ මල සමඟ පිට කරයි. මෙම බිත්තර පස තුළ තවදුරටත් වර්ධනය වී ආසාදිත අවධියට පත්වීම සඳහා කාලය ගන්නා අතර එසේ ආසාධිත අවධියට පත් වූ බිත්තර අපවිත්‍ර ආහාර හෝ ජලය මඟින් මිනිස් සිරුර තුළට ඇතුළු වේ. මෙම බිත්තර තුළ සිටින ආසාදිත කීටයන් ආමාශයට නිදහස් වී ආමාශයික බිත්ති සිදුරු කරගෙන රුධිර ධාරාවට එක් වේ.ඔවුන් එම රුධිර ප්‍රවාහය ඔස්සේ පෙණහලු කරා පැමිණෙන අතර දින 10 කට පමණ පසු මෙම කීට අවස්ථාව ශ්වසන නාලය දිගේ ඉහළට පැමිණ කැස්සත් සමඟ ඉහළට එසවී නැවතත් ගිලීම මඟින් අන්ත්‍රය වෙත ගමන් කර එහිදී වැඩිහිටි පණුවන් බවට පත් වේ. මෙම රෝගී තත්ත්වය නිර්ණය කළ හැක්කේ එයට ආවේණික ලක්ෂණ සහිත පණු බිත්තර රැගත් මල අන්වික්ෂයක ආධාරයෙන් පරීක්ෂා කිරීමෙනි.වැඩිහිටි වට පණුවන් ළා - කහ - රෝස පැහැයෙන් යුතු සෙ. මී. 15 - 40 ත් අතර දිග ප්‍රමාණයක් සහිත මටසිළුටු මතුපිටක් ඇති දෙකොන උල් වූ ආකාරයේ වේ. මොවුන් කුඩා අන්ත්‍රයේ කුහරය තුළ ජීවත් වෙමින් ධාරකයාගෙන් පෝෂණය ලබා ගනී. එනමුදු සාමාන්‍යයෙන් වට පණුවන් අන්ත්‍රය තුළ සිටිනා බවට ලක්ෂණ පෙන්නුම් නොකරයි. එසේ ම ඇතැම් විට ඉතා තදබල නොවූ අසාමාන්‍ය තත්ත්වයන් එනම් බඩේ කැක්කුම, ඔක්කාරය, වමනය, ආහාර අරුචිය, නින්දෙන් දැඟලීම හා දත්මිටි කෑම වැනි තත්ත්වයන් දරුවන් තුළ දැකිය හැකිය.තදබල ආසාදිත තත්ත්වයන් ශරීරය තුළ පෝෂණ තත්ත්වය හීන වීම ඇති කරයි. ඉතා කලාතුරකින් මෙහි කීට අවස්ථාව පෙණහලු හරහා ගමන් කිරීමෙන් කැස්ස, හුස්ම ගැනීමේ අපහසුතා, උණ පපුවේ කැක්කුම වැනි ආසාදිත තත්ත්වයන් ඇති කරයි. ඉතා විශාල ලෙස පණුවන් අන්ත්‍රය තුළ සිටිනා විට එම පණුවන් එකට එකතු වී පණු ගුලියක් බවට පත් වන අතර එමඟින් ආහාර මාර්ගය අවහිර කරයි. මෙම තත්ත්වය යටතේ හදිසි ශල්‍යකර්මයක් මඟින් එය යථා තත්ත්වයට පත් කිරීම අවශ්‍ය වේ. තව ද වට පණුවන් වෙනත් පටක කරා ද සංක්‍රමණය විය හැකි අතර එම පටක අයත් ස්ථානය / අවයවය අනුව විවිධ වූ සංකූලතා තත්ත්ව ඇති කරයි.වැසිකිළි භාවිතය නිසි පරිදි කිරීමෙන් ආ මල සෘජු ලෙසම පොහොර ලෙස යොදා නොගැනීමෙන් වට පණු රෝගය වළක්වා ගත හැකිය. ආහාර ගැනීමට පෙර ද වැසිකිළි භාවිතයෙන් පසු ඉතා හොඳින් සබන් යොදා දෑත් සෝදා ගැනීමෙන්, දූෂිත අපවිත්‍ර පස් සමඟ දරුවනට සෙල්ලම් කිරීමට ඉඩ නොදීමෙන් ජලය හා ආහාර ද්‍රව්‍ය අපවිත්‍ර වීමට ඉඩ නොදීමෙන් මෙන්ම එළවළු පලතුරු වැනි ආහාරයට පෙර හොඳින් සෝදා ගැනීම සේම ආහාර වර්ග හොඳින් පිස ගැනීමෙන් පණු බිත්තර ශරීරගත වීම වළක්වා ගත හැකිය. එමෙන්ම පණු රෝග මර්දන ප්‍රතිකාර මඟින් කුඩා අන්ත්‍රය තුළ සිටින පණුවන් විනාශ කළ හැකිය.කොකු පණු රෝගය Necatoriasis / hookworm infection ලංකාවේ දැකිය හැකි වන්නේ (නෙකෙටර් අමෙරිකානස්) නමැති විද්‍යාත්මක නමින් හඳුන්වන පණු වර්ගය මඟින් ඇති කරනා කොකු පණු රෝගයයි. කොකු පණු රෝගය දරුවන්ට වඩා වැඩිහිටි පුද්ගලයන් තුළ බහුල රෝගී තත්ත්වයන් වන අතර, ප්‍රධාන වශයෙන් ගම්බද ප්‍රදේශ වල, විශේෂයෙන් තේ, රබර් වැනි වගා ආශි‍්‍රත වතු වල දැකිය හැකිය. කොකු පණුවා සෙ. මි. 1 ක් පමණ දිගැති දෙකලවර උල්වූ සිලින්ඩරාකාර ශරීරයකින් යුතු වේ. හිස කොටස ශරීර වක්‍රයට ප්‍රතිවිරුද්ධ අතට ඉතා තියුණු ලෙස වක්‍ර වී කොකු ආකාරයේ ස්වාභාවය පෙන්නුම් කරයි. වැඩිහිටි පණුවෝ කුඩා අන්ත්‍රයට සවි වී ඉන් රුධිරය ලබා ගනිමින් පෝෂණය වෙමින් ජීවත් වෙති. ගැහැනු පණුවන් මඟින් දමනු ලබන බිත්තර මල සමඟ පිට වී පසට එකතු වී එහි තුළ ඇති කීට අවස්ථාව නිදහස් වේ. එහිදී ආසාදිත කීට අවස්ථාවට පත් වීමට පස තුළ තව දුරටත් කාලය ලබා ගනී. ආසාදිත කීටයෝ සෙවණ සහිත තෙතමනය ඇති ස්ථානවල ජීවත් වෙමින් සම සිදුරු කරගෙන මිනිස් ශරීර තුළට ඇතුළු වෙති.බොහෝ විට පාවහන් රහිතව ඇවිදින විට ඇඟිලිකරු අතරින් ශරීරයට ඇතුළු වීම දැකිය හැකි ආකාරයකි.ශරීරය තුළට ඇතුළු වූ කීටයෝ රුධිර මාර්ගයන් / ධාරාවන් සොයා යන අතර පෙණහලු හරහා ගොස් අවසානයේ බඩවැල් තුළට ඇතුළු වී පරිණත තත්ත්වයට පත්වෙති. රෝගය හඳුනා ගත හැක්කේ ආවේණික ලක්ෂණ සහිත බිත්තර ඇති මල අන්වීක්ෂ පරීක්ෂාවක් මඟිනි.කොකු පණු ආසාදිත පුද්ගලයන් බොහොමයකගේ රෝගය සාමාන්‍යයෙන් රෝගී ලක්ෂණ පෙන්නුම් නොකරයි. සමහර අවස්ථාවලදී ආසාදිත කීටයන් ඇති වූ ස්ථානයේ එනම් බොහෝ විට ඇඟිලි කරු අතර රතු පැහැති කුෂ්ට, කුඩා බිබිලි, තදබල කැසීම් තත්ත්වයන් ඇති කරයි. සාමාන්‍යයෙන් කීටයන් පෙණහලු හරහා ගමන් කිරීම තද සංකූලතා තත්ත්වයන් ඇති නොකරන නමුදු මෙම වැඩිහිටි පණුවන් රුධිරය උරා බීමෙන් හා ආහාර මාර්ගයේ එල්ලී සිටිනා ස්ථාන මඟින් රුධිර වහනය වීම ඉතා සංකූල තත්ත්වයන් වේ.එසේ රුධිරය වැයවීම එක පණුවකුට දිනකට මි. ලි. 0.05 පමණ වේ. ඉතා කුඩා දරුවන් තුළ ඉතා දරුණු ආකාරයට මෙම නිදන්ගත රුධිර වහන තත්ත්වය ඇතිවිට රක්ත හීනතාවයට, වෙහෙසීමේදී හුස්ම ගැනීමේ අපහසුතාව පෙන්නුම් කිරීම, අලස බව, ආහාර අරුචිය, මාන්දම, සුදු මැලි බව, වළලු කර ඉදිමීම, භෞතික හා මානසික තත්ත්වය හීන කිරීම ආදි ලක්ෂණ ඇති කරයි.මල ද්‍රව්‍ය නිසි ලෙස බැහැර කිරීම නිසි පරිදි වැසිකිළි භාවිත කිරීම මඟින් පස දූෂණය නොකිරීමෙන් කොකු පණු රෝගය පාලනය කළ හැකිය.පාවහන් හා අත් වැසුම් භාවිතය මඟින් හම හරහා ආසාදිත කීටයන් ඇතුළු වීම වළක්වා ගත හැකිය. පණු රෝග ප්‍රතිකාර මඟින් වැඩිහිටි පණුවන් විනාශ කළ හැකිය.සාගරිකා දිසානායක ජයසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>07</month>
      <day>22</day>
    </date>
    <link>http://www.silumina.lk/2012/07/22/_art.asp?fn=am1207222</link>
    <topic>බඩවැලේ බොහෝ රෝග කලින් හඳුනා ගත්තොත් බෙහෙත්වලින් සුව කරන්න පුළුවන්</topic>
    <author>ගාමිණී සුසන්ත</author>
    <content>බඩවැලේ බොහෝ රෝග කලින් හඳුනා ගත්තොත් බෙහෙත්වලින් සුව කරන්න පුළුවන්කොළඹ ජාතික රෝහලේආමාශයික සහ ආන්ත්‍රික රෝග පිළිබඳ විශේෂඥ වෛද්‍යරනිල් ජයසේනඅන්ත්‍ර හෙවත් බඩවැල් අපගේ ශරීරයේ ඇති ප්‍රධානතම අවයව කොටසක් ලෙස හැඳින්විය හැකිය. අන්ත්‍රවල ඇතිවන යම් යම් ආබාධ නිසා බොහෝ දෙනෙක් පීඩා විඳිනු පෙනේ. අන්ත්‍රවල ඇතිවන ඇතැම් රෝග ඉතා සරල ඒවා වන අතර ඇතැම් ඒවා දරුණු ගණයේ ඒවාය.කවුරුත් දන්නා පරිදි අපගේ අන්ත්‍ර මහා අන්ත්‍රය සහ කුඩා අන්ත්‍රය ලෙස කොටස් දෙකකට බෙදා දක්වනු ලැබේ. එම අන්ත්‍ර කොටස් දෙකෙන් ශරිරයට වන ප්‍රයෝජනය වෙනස් වන්නා සේම එම අන්ත්‍රවල ඇතිවන යම් යම් ආබාධ ද එකිනෙකට වෙනස්ය.බොහෝවිට කුඩා අන්ත්‍රය තුළ ඇතිවන රෝග සංඛ්‍යාව ඉතා අඩුය. එයට හේතුව වන්නේ අප ගන්නා ආහාර කුඩා අන්ත්‍රය තුළින් තරමක වේගයෙන් ගමන් කිරීමය. එවිට අප ගන්නා ආහාරවල ඇති විෂ සහිත ද්‍රව්‍යයන්ට මෙන්ම පිළිකා කාරක ද්‍රව්‍යයන්ට ද කුඩා අන්ත්‍රයේ ඇති ශ්ලේෂ්මල පටල නිරාවරණය වන වේලාව ඉතා අඩුය. එය කුඩා අන්ත්‍රයේ රෝගාබාධ අවම වීමට එක් හේතුවකි. අන්ත්‍ර ආශ්‍රිතව ඇතිවන භයානකම රෝගී තත්ත්වය වන පිළිකා බොහෝ විට ඇති වන්නේ මහා අන්ත්‍රයේය.කුඩා අන්ත්‍රයේ ඇතිවන රෝග බොහොමයකට හේතු වන්නේ බැක්ටීරියා ආසාදනය. මෙහිදී ප්‍රධාන වශයෙන්ම ආහාර විෂවීම් නිසා ඇතිවන තත්ත්වයන්, Campylobacter jejuni උණසන්නිපාතය, ක්ෂයරෝගය නිසා ඇතිවන ආසාදිත තත්ත්වයන් ඇතිවීමේ හැකියාව ඇත.එමෙන්ම දිලීර නිසාද කුඩා අන්ත්‍රය ආසාදනයට ලක්වීමට හැකියාව ඇත. එවැනි දිලීර ආසාදන බොහෝවිට ඇතිවන්නේ ශරීරයේ ප්‍රතිශක්තිකරණ හැකියාව දුර්වල වූ විටය. ඒඩ්ස් රෝගීන්ගේ ප්‍රතිශක්තිකරණ හැකියාව බොහෝ දුර්වල නිසා කුඩා අන්ත්‍රයේ ඇතිවන දිලීර ආසාදනත් බහුලය. එවැනි රෝග බොහෝ විට ඇතිවන්නේ අපිරිසුදු ආහාර පාන ගැනීම නිසාය. රෝගියෙකුගෙන් තවත් අයකු වෙත එම විෂබීජ සංක්‍රමණය වන්නේ මල මඟිනි. කුඩා අන්ත්‍රයේ ඇතිවන ඇමීබයිසිස් වැනි රෝගයකට රා පානය ද බොහෝවිට හේතු විය හැකිය. රා යනු ඇමීබාවන්ට වර්ධනය වීමට ඉතා සුදුසු මාධ්‍යයකි.රා මුට්ටියක් ගසක ඇතිවිට කපුටොත් ගෙදර යන ගමන් රා ටිකක් බීලා යන්නේ යැයි කියමනක් ඇත. ඒ කපුටන් රා පානයට ඉතා කැමැති නිසාය. කපුටා රා බොන විට උගේ හොටේ සහ පාදවල ඇති විෂබීජ රා මුට්ටිය ඇතුළතට වැටේ. ඉන්පසුව එම විෂබීජවල ඇති බැක්ටීරියාවන් රා මුට්ටිය තුළ හොඳින් වැඩේ. ඇමීබාවන් සහිත රා අප පානය කළ විට අන්ත්‍රවල මෙන්ම අක්මාවේ ද සැරව ගෙඩි ඇතිවීමේ හැකියාව ඇත. කුඩා අන්ත්‍රයේ ඇතිවන එම ඇමීබයිසිස් රෝගය අපිරිසුදු ජලයෙන් මෙන්ම අපිරිසුදු ආහාර මඟින් ද පැතිරීමේ හැකියාව ඇත.කුඩා අන්ත්‍රයේ ගැටිති සාදන රෝගයකි Multiple Sclerosis.  මෙහිදී ගැටිති විශාල සංඛ්‍යාවක් ඇතිවේ. මෙය බොහෝ විට පරම්පරාවෙන් පරම්පරාවට යන රෝගයකි. පවුලේ එක් අයකුට මේ රෝගය ඇතිදැයි දැන ගතහොත් අනෙක් උදවිය ද රෝග පරීක්ෂාවක් කර සැකහැර ගත යුතුය. මෙහිදී ඇතිවන රෝග ලක්ෂණ වන්නේ අන්ත්‍රවලින් රුධිරය වහනය වීමය. මේ රෝගයේ ප්‍රතිඵලය වන්නේ දීර්ඝකාලීනව ඇතිවන රක්තහීනතාවයයි.කුඩා අන්ත්‍රයේ ඇතිවන බොහොමයක් රෝගවලදී රෝග ලක්ෂණ කීපයක්ම පෙන්නුම් කෙරේ. ඒ; උදරය මිරිකනවා සේ තද කැක්කුමක් උදරයෙන් ඇතිවීම, ඔක්කාරයට වමනයට ඒම, බඩ පුරවා දැමීම, අධික ලෙස බඩ බුරුලට යාම ආදියයි. එසේම සෙම වැනි කොටස් ද මල සමඟ යා හැකිය. එසේම මල සමඟ රුධිරය පිටවීමේ හැකියාව ද ඇත.කුඩා අන්ත්‍රයේ ඇතිවන උණසන්නිපාතය වැනි රෝගයකදී කුඩා අන්ත්‍රය පුපුරා අපද්‍රව්‍ය පරිතාන කුහරයට යාම නිසා මාරාන්තික තත්ත්වයක් වුවද ඇතිවීමේ හැකියාව ඇත. එසේම රුධිරය අධික ලෙස වහනය වීමට ද ඉඩ ඇත. උණසන්නිපාත රෝගයේ දී කුඩා අන්ත්‍රයේ ඇතිවන තුවාල සුව අතට පත්වන විට කුඩා අන්ත්‍රය සිහින් වීමට ද හැකියාව ඇත.එමඟින් ද රෝගියා අපහසුතාවයට පත්වීමට ඉඩ ඇත. එළියට නෙරා ඇති කොටසක් කුඩා අන්ත්‍රයේ ඇත. එම නෙරීම තුළ ආමාශයික යුෂ ආකාරයේ යුෂ අසාමාන්‍ය ආකාරයෙන් තිබිය හැකිය. එය එම නෙරීමෙන් රුධිර වහනයක් සිදුවීමට හේතු විය හැකිය. මෙය කුඩා අන්ත්‍රයේ ඇතිවන තවත් එක් ප්‍රධාන රෝගී තත්ත්වයකි. එසේම කුඩා අන්ත්‍රය තුළ ගැටිති ඇතිවීම තවත් රෝගී තත්ත්වයකි. එයට ප්‍රධාන වශයෙන්ම හේතු වන්නේ පහළින් ඇති අන්ත්‍ර කොටස් ඉහළින් ඇති අන්ත්‍ර කොටස් තුළට රිංගීමය. එය සිදුවන්නේ දුරේක්ෂයක එක් බටයක් තුළට තවත් බටයක් ඇතුළු වන්නාක් මෙනි. මෙය බොහෝ විට ඇතිවන්නේ මාස 6, 7, 8 වයසේ හෝ අවුරුද්දක වයස ඇති කුඩා දරුවන්ටය.අන්ත්‍රය ඇඹරීම (Malrotation) කුඩා අන්ත්‍රය ආශ්‍රිතව ඇතිවන තවත් ප්‍රධාන රෝගී තත්ත්වයකි. එය උපතින්ම ඇතිවන තත්ත්වයක් ද විය හැකිය. සාමාන්‍ය ආකාරයට අන්ත්‍ර නොපිහිටා කිසියම් අසාමාන්‍ය ඇඹරීමක් සහිත පිහිටීමක අන්ත්‍ර තිබීමෙන් මෙම රෝගී තත්ත්වය ඇතිවේ. දීර්ඝ කාලයක් තිස්සේ රෝගය ටිකින් ටික වර්ධනය වුවද රෝගය හටගන්නේ එක්වරමය. මෙහිදී අන්ත්‍ර අවහිරතාවට පත්වේ. වමනය යාම මේ රෝගයේ ප්‍රධානම ලක්ෂණයයි.කුඩා අන්ත්‍රය ආශ්‍රිතව ඇතිවන තවත් එක් රෝගයක් වන්නේ හර්නියාවක් ලෙස පෙකනිය ආශ්‍රිත හෝ ඉකිලි ආශ්‍රිත දුර්වල ස්ථානයකින් කුඩා අන්ත්‍රය මතුවීමය. එසේම කලින් සිදුකරන ලද ශල්‍යකර්මයක දුර්වල ස්ථානයකින් ද කුඩා අන්ත්‍ර එලෙස හර්නියාවක් ලෙස මතුවීමට ඉඩ ඇත.මහා අන්ත්‍රය ආශි‍්‍රතව ඇතිවන රෝග පිළිබඳව සොයා බැලීමේදී මහා අන්ත්‍රය ආරම්භ වන ප්‍රදේශයේ ඇති උණ්ඩුක පුච්ඡය නම් කොටසේ ඇතිවන ප්‍රදාහයේ (appendicitis)ප්‍රධාන තැනක් ගනී. මලවල ඇති ගනද්‍රව්‍ය උණ්ඩුක පුච්ඡයේ සිරවී, අවහිර වී උණ්ඩුක පුච්ඡය පැසවිය හැකිය. ඉන්පසුව එහි සැරව ගෙඩි ඇතිවී එය පුපුරා යා හැකිය. එමෙන්ම උණ්ඩුක පුච්ඡය පාමුල ඇති වසා ගැටිති ඉදිමීම නිසාද උණ්ඩුක පුච්ඡය අවහිර විය හැකිය. මෙම තත්ත්වය කලින් හඳුනාගෙන ප්‍රතිකාර කළ යුතු වන අතර උණ්ඩුක පුච්ඡය ශරීරය තුළ පුපුරා ගියහොත් අවදානම් සහිත තත්ත්වයක් වුවද මතුවීමට ඉඩ ඇත.මහා අන්ත්‍රය මුල් කොටසේ ඇතිවන තවත් රෝගී තත්ත්වයක් වන්නේ ක්ෂය රෝගය විෂබීජය එම ප්‍රදේශයේ පැතිරීමය. මෙයද කලින් හඳුනාගෙන ප්‍රතිකාර කළ යුතු තත්ත්වයකි. පිළිකාවන් ද මහා අන්ත්‍රයේ ඇතිවිය හැකිය. මහා අන්ත්‍රයේ ඇතිවන පිළිකාවක් ද කලින් හඳුනාගැනීම ඉතාම අවශ්‍යය. එයට හේතුව වන්නේ, මහා අන්ත්‍රය – බැලුනයක් මෙන් විශාල විය හැකි අවයවයක් නිසා එය අවහිර වී රෝග ලක්ෂණ මතුවීමට බොහෝ කාලයක් ගතවීමය.එවැනි පිළිකා වලින් දිගින් දිගටම රුධිරය පිටවෙයි නම් රෝගියා රක්තහීනතාවයට පත්වෙයි. එහෙත් රුධිරය පිටවීම පිළිබඳව නිවැරැදි නිරීක්ෂණයක් කළ නොහැකි වන්නේ එම රුධිරය මල සමඟ මිශ්‍රවී පිටවන නිසාය. එබැවින් වයස අවුරුදු 45 ට වැඩි පුද්ගලයකු තුළ කලක් තිස්සේ රක්තහීනතාවය පවතී නම්, ඒ ගැන වහා සොයා බැලීම වැදගත්ය. රෝගියකුගේ රක්තහීනතාවයට හේතුවන ප්‍රධාන සාධකයක් වන්නේ මහාඅන්ත්‍රය ආශි‍්‍රතව ඇතිවන පිළිකාය.බැක්ටීරියා අතීසාරයද මහා අන්ත්‍රය තුළ ඇතිවිය හැකි රෝගී තත්ත්වයකි. බඩ බුරුලට යාම මල සමඟ රුධිරය පිටවීම වැනි රෝග ලක්ෂණ මෙහිදී රෝගියා වෙතින් පෙන්නුම් කළ හැකිය. මෙය ඉක්මනින් හඳුනාගෙන ප්‍රතිකාර නොකළහොත් රෝගියා මිය යාමට වුවද පුළුවන.Ulcerative Colitis නම් රෝගී තත්ත්වය ද මහා අන්ත්‍රය ආශි‍්‍රතව ඇතිවන තවත් එක් රෝගී තත්ත්වයකි. මේ රෝගය ඇතිවීමට හේතුව නිවැරැදිව සොයා ගෙන නැතත් ආහාර ආසාත්මිකතාව ආහාරවල ඇති යම් යම් විෂ සහිත ද්‍රව්‍ය මඟින් ඇතිවන බලපෑම, ශරීරයේ ඇති ප්‍රෝටීනවලට විරුද්ධව ප්‍රතිදේහ නිර්මාණය වීම වැනි හේතු මෙම රෝගී තත්ත්වයට මුල්වන බව අනුමාන කෙරේ.මෙහිදී රෝග ලක්ෂණ කීපයක්ම පෙන්නුම් කෙරේ. ඒ; ගුද මාර්ගයෙන් රුධිරය සමඟ සෙම වැනි ද්‍රව්‍යයක් පිටවීම, වැසිකිළි යාමට අවශ්‍ය වන වාර ගණන වැඩිවීම, එහෙත් වැසිකිළියාමට අවශ්‍යතාවක් දැනුණාට මලපහ පිට නොවීම වැනි රෝග ලක්ෂණය. මෙය බොහෝවිට තරුණ උදවියට ඇතිවන රෝගී තත්ත්වයකි. මෙම රෝගයට ප්‍රතිකාර නොගෙන කලක් තිස්සේ පැවතීම පිළිකාවකට මුල්වීමට ද ඉඩ ඇත. එබැවින් ඉහත රෝග ලක්ෂණ පෙන්නුම් කෙරෙන්නේ නම් වහා වෛද්‍ය උපදෙස් පැතීම අත්‍යවශ්‍යවේ.මලබද්ධය මහාඅන්ත්‍රය තුළ විවිධ රෝග ඇතිවීමට හේතුවේ. කුඩා අන්ත්‍රයට වඩා මහා අන්ත්‍රය තුළ මල ගැටෙන කාලය වැඩි නිසා මලවල ඇති විවිධ විෂ ද්‍රව්‍ය මගින් මහා අන්ත්‍රයේ පිළිකා ඇතිවීමේ අවදානම වැඩිය. මෙහිදී රෝග ලක්ෂණ මතු වන්නේ මහා අන්ත්‍රය තුළ පිළිකාව හටගෙන ඇති ස්ථානය අනුවය. බොහෝවිට මහා අන්ත්‍රයේ පිළිකා හටගන්නේ වම් පැත්තේය. අන්ත්‍රයේ පිළිකාවක් ඇතිවිට මල සමඟ රුධිරය පිටවේ. එසේම වැසිකිළි ගිය පසුව නැවත වැසිකිළියාමට අවශ්‍යතාව දැනේ නම්, එය ද පිළිකාවක ලක්ෂණයකි. මල පිටවූ පසුව රුධිරය සමඟ සෙම පිටවීම ද මෙහිදී නිරීක්‍ෂණය කළ හැකිය.වැසිකිළි යාමට අවශ්‍යතාව දැනුණ ද වැසිකිළි ගිය පසුව මල පිට නොවීම ඇතැමුන් මුහුණ දෙන ගැටලුවකි. මෙය අන්තුවල ඇතිවන පිළිකාමය තත්ත්වයක් නිසාද සිදුවිය හැකි අතර එය බොහෝවිට සිදුවන්නේ Iritable bowel syndrome නම් රෝගී තත්ත්වය නිසාය. මෙහිදී මහා අන්ත්‍රයේ පේශී අසාමාන්‍ය ආකාරයෙන් සංකෝචනය වේ. ගන්නා ලද ආහාරවල ජීර්ණය නොවුණු කොටස් නිසා ඇතිවන ආසාත්මිකතාව මේ සඳහා හේතු විය හැකිය.එසේම ඇතැමුන්ට ආහාර ගත් විගස වැසිකිළි යාමට අවශ්‍ය වනු දැකිය හැකිය. මහා අන්ත්‍රයේ මල තදවී සිරවී තිබීම මෙය හේතුවය. මෙහිදී කිසියම් ආහාරයක් ගත් විට සිරවී ඇති අන්ත්‍ර කොටස් දිග හැරී එම පුද්ගලයාට මල පිට කිරීමේ අවශ්‍යතාව දැනේ. මෙය මොළයෙන් නිකුත්වන සංඥා නිසා සිදුවන්නකි.ඉහතින් සඳහන් කළ බොහෝ රෝග තත්ත්ව කොලොනොස්කොපි පරීක්‍ෂණයකින් හඳුනාගත හැකිය. එම උපකරණයෙන්ම අවශ්‍ය නම් පර්යේෂණසඳහාඅන්ත්‍රයේ සියුම් කොටස් පිටතට ගැනීමේ හැකියාවද ප්‍රතිකාර කිරීමේ හැකියාව ඇත.ඉහත සඳහන් කළ බොහොමයක් රෝගවලට මල බද්ධය හේතුවේ. අන්ත්‍රදිගේ එන මල මෘදු නම් එසේම එම මල මෘදු ලෙස පහළට ගලා එයි නම් ගැටලුවක් ඇති නොවේ. මල බද්ධය නිසා මල ගන වී ඇත්නම් අන්ත්‍ර තුළ මල බොහෝ වේලාවක් රැඳේ. මෙය රෝග රැසකටම හේතුවකි. එබැවින් කෙඳි සහිත ආහාර කොළ වර්ග වැඩිපුර ආහාරයට එක්කර ගැනීම, ආහාර හොඳින් විකා කෑම, ජීර්ණයට පහසු ආහාර ගැනීම, කෘත්‍රිම රසකාරක යෙදූ ආහාරවලින් වැළකී සිටීම, දිනකට ජලය ලීටර් 2 1/2 – 3 අතර වනසේ දිනය පුරා ජලය පානය කිරීම වැනි පුරුදු මඟින් අන්ත්‍ර ආශි‍්‍රතව ඇතිවන රෝගාබාධවලින් බොහෝ දුරට වැළකී සිටීමේ හැකියාව ඇත.විශේෂයෙන්ම මානසික ආතතියෙන් තොර සමබර මානසිත තත්ත්වයක් පවත්වාගෙන යාම අන්ත්‍ර ආශි‍්‍රත රෝගවලින් මිදී සිටීමට බෙහෙවින් උපකාරී වේ.අන්ත්‍රවල ඇතිවන බොහොමයක් රෝගාබාධ කලින් හඳුනාගෙන ඖෂධීය ප්‍රතිකාර මඟින් සුව කළ හැකි අතර ඇතැම් රෝග සඳහා ශල්‍යකර්ම කිරීමට සිදුවේ.ගාමිණී සුසන්තකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>07</month>
      <day>22</day>
    </date>
    <link>http://www.silumina.lk/2012/07/22/_art.asp?fn=ay1207221</link>
    <topic>ළමා පිටියේ ගීත ගයන කොට ඉස්කෝලේ ළමයි මට ළමා පැටියා කියලා විහිළු කළා</topic>
    <author>සාගරිකා දිසානායක ජයසිංහ</author>
    <content>“ලාංකේය රිදී තිරයේ රිදී සීනුව“ ලෙසින් විරුදාවලී ලත් ඇය ප්‍රවීණ සුපිරි ගායිකා ඇන්ජලීන් ගුණතිලක ‘සුපිරි ගායිකාවක’ ලෙස මා ඇය හැඳීන්වූයේ කොතරම් අනුකාරකයින් සිටියත් තවමත් ඇගේ සුමධුර ස්වරයට සම කළ හැකි ගායිකාවක් බිහි වී නැති නිසයි. දශක පහකටත් අධික කාල පරාසයක් මුළුල්ලේ සිය මධුර මනෝහර ස්වරයෙන් රසික දෙසවන් මෝහනයට පත් කරන ඇන්ජලීන් බොහොම ප්‍රතිපත්තිගරුක කෙළින් කතා කරන චරිතයක් ලෙසත් ප්‍රකටව සිටිනවා.නුගේගොඩ පාගොඩ පාරේ පිහිටි ඇගේ සුන්දර නිවෙස සොයාගෙන අප යනවිට ඈ අප පිළිගන්නට පෙරමග බලා සිටියා.“කෝ ඔයා ඊයේ හවස මට ස්ථිර කළේ නෑනේ අද උදේ එනවා කියලා. ඉතින් මට ඔන්න වැඩිපුර මොකුත් සූදානම් කරගන්නත් බැරි වුණා.” ඈ අප පිළිගත්තේ පුංචි නෝක්කාඩුවකුත් එක්කයි.“එන්නෙ නැත්නම් විතරනේ මම කතා කරනවා කීවේ. අද උදේම මම කතා කළානේ.” නිදහසට කරුණු කියමින් ම අපි ඇගේ ආලින්දයට ගොඩ වුණා.ඒ වුණාට මගේ හිතට මදි. මගේ ගෙදර වැඩ සේරම මං තනියමනේ කරගන්නේ. ගෙදරට එන අමුත්තන්ට හොඳට සළකන එක මට ලොකු සතුටක්. ඈ තවමත් ඒ ගැන පසුතැවිලි වෙනවා.ඒකට කමක් නෑ. ඔබේ අතීතයෙන් ම අපි කතාව පටන්ගනිමු නේද? නොදන්නා අයට දැනගන්නත් එක්ක ඔබේ සම්පූර්ණ නම කියන්න? මා ඇයට ඇරැයුම් කළා.ඇන්ජලිනා රේචල් ද ලැනරෝල්. දැන් ගුණතිලක.උපන්නේ?දෙසැම්බර් මාසෙ විසි තුන්වැනිදා. මාතර පල්ලිමුල්ලේදී.මවුපියන් කවුද?පප්පා ජෝන් හෙන්රි ද ලැනරෝල්. දුම්රිය දෙපාර්තමේන්තුවේ සේවය කළා. මම්මා ක්ලැරිස් රේචල්. ඈ රැකියාවක් කළේ නෑ.සහෝදර සහෝදරියන්?අපේ පවුලේ ළමයි දහදෙනයි. මම පවුලේ හත්වැනියා.ළමා කාලේ කොහොමද?හරිම සුන්දරයි. අපිට ඒ හැටි අඩු පාඩුවක් තිබුණේ නෑ. පප්පයි මම්මයි අපිට හැම දේම ලබා දුන්නා. ඇති තරම් කෑම බීම ඇඳුම් පැලඳුම් ලැබුණා. ඒ කාලේ අපි හිටියේ මාතර පල්ලිමුල්ලේ නිවෙසක. අහල පහල ළමයි එක්ක ඇති තරම් සෙල්ලම් කළා. නිදහසේ සැහැල්ලුවෙන් හිටියා.මුලින් ම පාසල් ගියේ?මාතර සාන්ත මරියා කන්‍යාරාමයට. කොළඹ ආවාට පස්සේ කෝට්ටේ ශාන්ත තෝමස් විද්‍යාලය.පාසල් කාලේ මතකය අවදි කරමුද?මාතර දී අපි පාසල් ගියේ බක්කි කරත්තෙන්. මේ බක්කිය ඒ කාලේ හැටියට හොඳට සරසලා. හරි ලස්සනයි. බක්කිය ඇදපු හරකා පාසල් වත්තේ බැඳලා අපි පාසල ඇරුණාම ඒක දක්කාපු ජිනේරිස් හවසට අපිත් එක්කම ගෙදර එනවා. තාත්තාට කොළඹට මාරුවක් ලැබුණාම අපි ඇවිත් මාදිවෙල පදිංචි වුණා. කොළඹට එනකොට බක්කියත්, ගොනාත් සේරම කෝච්චියේ පටවාගෙන ආවා.අපි කෝට්ටේ ශාන්ත තෝමස් විදුහලට ඇතුළු කළා. අපි පාසල් ගියේ අපේ බක්කියෙන්. පාසලේ වැඩිපුර හිටියේ බර්ගර් හෝ වෙනත් විදේශික ළමයි. ඒ අය අපි බක්කියෙන් ආපු නිසා ‘ගොඩයෝ’ කියලා විහිළු කළා. අපේ වාසගම ලැනරෝල් නිසා පිරිමි ළමයි අපිට ‘පිෂ්රෝල්’, ‘චෛනීස් රෝල්’, ‘මට්න් රෝල්’ කියමින් විහිළු කළා. අපි මාතරින් ඇවිත් කොළඹට නුහුරුයි. ඊට වඩා හරි බයයි. ඉතින් අපි කටවහගෙන බිම බලාගෙන ඉන්නවා.ගෙදර පරිසරය කොහොමද?පප්පා හරිම සාමකාමීයි. මම්මා නම් සැරයි. නැතිව අපි දහ දෙනෙක් පාලනය කරගන්නේ කොහොමද? මම්මා හරිම කඩිසර දක්ෂ කාන්තාවක්. අපේ ගෙදර කටයුතු සේරම හොයා බැලුවෙ මම්මා. කොළඹට ආපුවාම ඉඩමක් හොයාගෙන ගේ දොර හදාගෙන සේරම කළේ අම්මා. අපි රෝමානු කතෝලික. හොඳ ආගමික පසුබිමකුත් ලොකු හික්මීමකුත් තිබුණා.පොත පතේ වැඩ?බලකිරීමක් තිබුණේ නෑ. අපිම අපේ වැඩ කරගත්තා. ඉංග්‍රීසි පිළිබඳ ලොකු උනන්දුවක් පාසලෙන් ම ඇති කළා. පුංචි කාලේ ඉඳලාම හරියටම නිවැරැදිව ඉංග්‍රීසි වචනවලට අකුරු ලියන්න පුරුදු කළා. නොදන්න වචනයක් දුටු ගමන් ම ශබ්දකෝෂය පෙරළලා බලන්න පුරුදු වුණා. අදටත් මට ඒ පුරුද්ද තියෙනවා. මා ළඟ ශබ්ද කෝෂ කිහිපයක් ම තිබෙනවා. අදත් මම හැම විටම ඉතාම නිවැරැදිව ඉංග්‍රීසි බස ලියන්නට උනන්දු වෙනවා.පුංචි කාලෙත් ගයන්නට දක්ෂද?එහෙම විශේෂයක් නෑ. හැබැයි මම සින්දු පිස්සියක්. අපේ ගෙදර රේඩියෝ ග්‍රෑම් එකක් තිබුණා. රේඩියෝ ව ළඟ ඉඳගෙන ඕකට කන ළං කරගෙන මම සින්දු අහනවා. මේ සින්දු යනවිට ගායිකාව එන හැටි, ඉඳගන්න හැටි, ගායනය කරන හැටි මම හිතින් මවා ගන්නවා. මේක දැකපු මගේ රෝස් අක්කා මාව ගායනයට උනන්දු කළා. මම්මාත් මගේ දස්කම් හඳුනා ගෙන ඒ හැකියාව වර්ධනය කරගන්න උදව් කළා. මට වැඩිමල් අයරින් අක්කාටත් හොඳට ගයන්න පුළුවන්. ඒ වනවිටත් ඈ ගුවන් විදුලියට සම්බන්ධව සිටියා.ඉතින්...අයරින් අක්කා සින්දු අහනවා. ඒවා ලියාගෙන සින්දු පොත් හදනවා. සින්දු කියනවා. රුක්මනී දේවි, රුද්‍රානි ලියනගේ වැනි ගායිකාවන් ගේ ගීතවලට මා ප්‍රිය කළා. අක්කා ගීත ගයන විට මාත් ගයනවා. මගේ ගී ගායනය අහගෙන ඉඳලා මගේ දෙවැනි අක්කා රෝස් දවසක් ගුවන් විදුලියේ පැවැත්වුණු ගීත තරගයකට මා වෙනුවෙන් ඉල්ලුම් පතක් යොමු කළා. ඒ තරගයෙන් මට දෙවැනි තැන ලැබුණා.පළමුවැනියා වුණේ කව්ද?චන්ද්‍රානි රොද්‍රිගෝ පසුව චන්ද්‍රානි ගුණවර්ධන.ඉන් පස්සේ?මේ ජයග්‍රහණයෙන් පස්සේ එවකට හිටි ප්‍රසිද්ධ කලාකරුවෙකු වූ සිරි සත්කුමාර මහත්තයා මා සොයාගෙන අපේ නිවෙසට ඇවිත් මට ගුවන් විදුලියේ ළමා පිටියේ සින්දු කියන්නට අවසර දෙනවද කියලා මම්මා ගෙනුත් පප්පාගෙනුත් ඇහුවා.ඔවුන් අවසර දුන්නා ද?පප්පා නම් කැමැති වුණේ නෑ. ඒත් මම්මා කැමැත්ත දුන්නා.මම්මාත් එක්කම කරුණාරත්න අබේසේකර මහතාගේ නිවෙසට ගියා. ඔහුත් සමඟම ගුවන් විදුලියට ගියා. ගිහින් අපි දන්නා සින්දුවක් කීවා. මාව තෝරා ගත්තා. පාසලෙන් පසුව අන්තිම කාල පරිච්ඡේදය හැරලා ගුවන් විදුලියට එන්න කීවා.පාසලෙන් අවසර ලැබුණාද?හිටපු විදුහල්පතිතුමා ඩන්කන් ද සිල්වා මහත්තයාට මගේ ගුරුතුමා වූ පදුමනායගම් මහත්තයා කරුණු කීවාම අවසර දුන්නා. මම ළමා පිටියේ ගීත ගයන බව දැනගත්තාම මට ළමයි “ළමා පැටියා, ළමා පැටියා” කිය කියා විහිළු කළා.ළමා පිටියට ඔබ මුලින් ම ගැයූ ගීතය කුමක්ද’?කරුණාරත්න අබේසේකර මහත්තයා ලියූ ‘තවමත් තටු සීතලේ - කවුදෝ අනේ මේ දේ කළේ’ යන සමනලයකු ගැන කියැවෙන ගීතයක්.ඉන් පස්සේ?මම දිගටම ළමා පිටියේත් වෙළෙඳ තැටි වලටත් සින්දු කීවා. ඇන්ජලීන් ද ලැනරෝල් නමින් ඉක්මනින් ම ප්‍රසිද්ධියට පත් වුණා.චිත්‍රපට පසුබිම් ගායනයට යොමු වුණේ කොහොමද?ඒකාලේ ප්‍රසිද්ධියට පත් වූ ශ්‍රී මුරුගන් නවකලා චිත්‍රපට සමාගම ‘තරු තැනුම’ යනුවෙන් ජනප්‍රිය ශිල්පීන් අතරේ ගායනා තරගයක් පැවැත්වූවා. එහි ප්‍රථමයාට තෑගි දුන්නේ ‘පාකර් – 51’ පෑනක්. දෙවැනියාට තෑග්ග ලෙස චිත්‍රපටයක පසුබිම් ගීතයක් ගයන්න අවස්ථාව දුන්නා. මම දෙවැනි තැන දිනුවා. හෙන්රි පෙරේරා පළවැනියා. ඔහුට පාකර් පෑන ලැබුණා. මට එස් එම් නායගම් මහත්තයාගේ ‘සොහොයුරෝ’ චිත්‍රපටයේ ලීනා ද සිල්වා සහ අරුණශාන්ති ගේ රංගනයට ආදර අඹරේ නම් වූ පසුබිම් ගීතය ගයන්නට අවස්ථාව ලැබුණා. ඒ වගේම චිත්‍රපටයේ නැටුමකටත් තෝරා ගත්තා.යුග ගීය ගැයුවේ කා සමඟද?සිඩ්නි ආටිගල සමඟ. ඔහු ඒ කාලේ හරිම ජනපි‍්‍රයයි.ඒ වනවිටත් ඔබ පාසල් දැරියක්?ඔව්. එතකොට මට අවුරුදු දහතුනක් විතර ඇති.දිගටම චිත්‍රපට ගීත ලැබුණා. පී.එල්.ඒ. සෝමපාල මහත්තයා මට හුඟක් උදව් කළා. දෙයියන්ගේ රටේ, දස්කම ගැහැනු ගැට, දීපශිකා වගේ චිත්‍රපට රාශියක්. ඒ අතරේ මා ගැයූ සරල ගීතත් ජනපි‍්‍රය වුණා.පාසල් ගමනට බාධා වුණේ නැද්ද?ඒ වන විට මම අ.පො.ස සාමාන්‍ය පෙළ අවසන් කරලා. ගුවන් විදුලියේත් සිනමාවෙත් එක තරමට වැඩ තිබුණු නිසා මා ඉබේටම වෘත්තීය ගායිකාවක බවට පත් වුණා.මුල් කාලේ යුග ගී ගැයුවේ කාත් සමඟද?මොරිස් දහනායක, ක්‍රිස්ටෝෆර් පෝල්, හරූන් ලන්ත්‍රා, පී වර්ධරාජා, හියුබට් ප්‍රනාන්දු, සී.ටී. ප්‍රනාන්දු වැනි ගායකයන් සමඟ.මොවුන් අතරින් වැඩියෙන්ම ගැයුවේ?මොරිස් දහනායක සමඟ. ඒ කාලෙ මොරිස් - ඇන්ජි යුගයක් බිහි වුණා. ඒ යුගයේ මම ගුවන් විදුලි ගීත 300 කට වඩා ගැයුවා.ජෝති – ඇන්ජි යුගය ඇරැඹුණේ කොහොමද?මේ වනවිට ජෝතිපාලත් ගුවන් විදුලියේ ගීත ගයනවා. ඔහු මට පසුවයි ක්‍ෂෙත්‍රයට ආවේ. ගුවන් විදුලියේ සිංහල අවුරුදු වැඩසටහන්වලට මා ඔහු සමඟ යුග ගීත ගායනා කළා. පසුව චිත්‍රපට ගීත සඳහාත් විශාල ඉල්ලුමක් ඇති වුණා.මුලින්ම ජෝති සමඟ ගැයූ ගීතය මතකද?ඔව් “ජීවනයේ වීණාවේ” යන ගීතය.ඉන් පස්සේ?1951 න් ඇරැඹුණු චිත්‍රපට පසුබිම් ගායනය මා 1996 දක්වාම අඛණ්ඩව සිදු කළා.ඔබ වඩාත් කාර්ය බහුලව සිටියේ?1960 – 70 දසකවල.මේ ඉල්ලුමට හේතුව කුමක්ද?මගෙත් - ජෝතිගෙත් කටහඬ සිංහල සිනමාවේ ඕනෑම නළු නිළි යුවළකට හොඳින් ගැළපීම. හැටේ දශකයේ ජනපි‍්‍රය වූ ජීවරාණි, සන්ධ්‍යා කුමාරි, විජිත මල්ලිකා, ෆ්ලොරිඩා ජයලත්, සහ 70 දශකයේ සිනමාව බැබලවූ මාලනී ෆොන්සේකාගේ සිට මෑත කාලයේ සංගීතා වීරරත්න වැනි නිළියන් දක්වාම මගේ කටහඬ ගැළපුණා.ජෝති – ඇන්ජි යුගය නිමා වීමත් සමඟම ඔබ චිත්‍රපට පසුබිම් ගායනයෙන් තරමක් ඈත් වුණා යැයි කීවොත්?ඉන්පසුව මම ග්‍රේෂන් ආනන්ද හා මිල්ටන් මල්ලවාරච්චි වැනි ගායකයන් සමඟ චිත්‍රපට පසුබිම් ගීත ගැයුවා. මුලින් බොහොම අඩු මුදල්වලට වගේම, අපි නිකන්මත් සින්දු කිව්වා. පසුව මම කල්පනා කරලා මගේ මිල වැඩි කළා. අපේ ගීත නිසාම ජනපි‍්‍රය වූ චිත්‍රපටත් තිබෙනවා. අපිට වෙනත් ආදායම් මාර්ග නෑ. අපිටත් ජීවත් වෙන්නට මුදල් අවශ්‍ය වෙනවා. ඒ නිසා මම සාධාරණ යැයි හිතෙන මුදලක් නොදුන්නොත් මා චිත්‍රපට හෝ සන්දර්ශන බාර ගන්නේ නෑ. ඒ නිසයි මා චිත්‍රපට පසුබිම් ගායනයෙන් ඉවත් වූ බවක් ඔබට සිතෙන්නේ.ඔබ අයකරන මිල ඉතා ඉහළ යැයි ඔබට අයෙක් චෝදනා කරනවා?ඔව් එහෙම චෝදනා කරන අය ඇති. නමුත් අද අපේ ගීත ගයලා, කොපිකරලා හොරෙන් තැටි ගහලා හම්බ කරන අය කොයි තරම් ඉන්නවාද? ජීවිත කාලෙම දුක් මහන්සිවෙලා නිර්මාණ කළ අපිට ඒ තරම් ආදායමක් ලැබෙනවාද? නෑ. අපිත් කන්න බොන්න, අඳින්න, පලඳින්න, වාහනේට තෙල් ගහන්න, ලෙඩට දුකට බේත් ගන්න ඕනෑ. ඒ මදිවට ආදායම් බදු ගෙවන්නත් ඕනෑ. මේවාට කොයින්ද සල්ලි? තුට්ටු දෙකට සින්දු කියන්න මම සූදානම් නෑ. ලාබෙට සින්දු කියලා මගේ හැකියාව බාල්දු කරන්න මම කැමති නෑ. මම කාගේවත් දෙයක් හොරකම් කරන්නේ නෑ. ඇත්ත ඇති හැටියෙන් කියනවා.ඔබේ ප්‍රතිපත්තිය ආර්ථිකයට බාධාවක් නොවේද?පැහැදිලිවම බාධාවක්. ඒත් මම ඒ ප්‍රතිපත්තිය රකිනවා. දෙයියන්ගේ පිහිටෙන් මට අඩුපාඩුවක් නෑ. මමත්, සැමියාත් දෙදෙනාම ලොකු සල්ලිකාරයෝ නොවෙයි. ලැබුණු දේ පරිස්සමින් පරිහරණය කරනවා. මගේ දරුවන්ට මම උපරිම සැපදීලා හැදුවා. අද ඒ දරුවෝත් මට උදව් කරනවා.ඔබේ පවුලේ විස්තරත් කියන්න.මගේ සැමියා ලෙස්ලි මහින්ද ගුණතිලක. මට ඉන්නේ දූලාම දෙන්නෙක්. ;ලාකු දූ ලෙස්ලින් මිලානි. ඈ විවාහ වෙලා නවසීලන්තේ පදිංචි වෙලා සිටිනවා. ඈට දරුවො හතර දෙනයි. දෙවැනි දූ ඇන්ජලීන් ඩිල්ශානි. ඇය විවාහවෙලා ලංකාවෙ ඉන්නවා. ඇගේ පුතා ඉමල් ජූඩ් තමයි මම වගේ සංගීත ක්‍ෂෙත්‍රයට යොමු වෙලා ඉන්නේ. ඔහු තවමත් ඉගෙනුම ලබනවා. ඒත් ඔහු චිත්‍රපට සංගීත අධ්‍යක්‍ෂණයටත් යොමු වෙලා සිටිනවා. මගේ සංගීත වැඩවලට දැන් ඉමල් පුතාගෙන් ලොකු සහයෝගයන් ලැබෙනවා.ඒ කියනවිටම ගමන් මල්ලකුත් කරේ දමා ගෙන ඉමල් ගෙට ගොඩ වුණා. ඔහු ආච්චි අම්මත් එක්ක එකට ඉඳලා පිංතූරයකටත් පෙනී සිටියා.ඔබේ දියණිවරුන් මේ ක්‍ෂෙත්‍රයට යොමු නොකළේ ඇයි?මට වුවමනා කළේ ඔවුන්ට හොඳ අධ්‍යාපනයක් ලබා දෙන්නටයි.මේ දක්වා ඔබ ගීත කීයක් විතර ගයා තිබෙනවාද?ගීත 5000 කට වැඩියි.දශක පහකටත් අධික කාලයක් මුළුල්ලේ සිංහල සිනමාවට හා ගීත ක්‍ෂෙත්‍රයට ඔබෙන් ඉටු වූ මෙහෙවර පිළිබඳ ඔබ තෘප්තිමත් වෙනවාද?ඔව්. සම්පූර්ණයෙන්ම තෘප්තිමත්. ඒත් රසිකයින්ගෙන් හැර පැවැති රජයන් ගෙන් හෝ කලා ලොවෙන් මගේ මෙහෙවර නිසි ඇගැයීමකට ලක් වුණේ නැතැයි කියලයි මම හිතන්නේ.ඒ ගැන ඔබ දුක් වෙනවාද?ඔව්. පුංචි දුකක් තිබෙනවා. මළාට පස්සේ අගය කරලා වැඩක් නෑනේ. මට උපහාර දක්වන්න කියලා මම කාගෙවත් පස්සෙ යන්නේ නෑ. අද අපේ නිර්මාණ ප්‍රසිද්ධියේ කොල්ල කනවා. නිර්මාණ සොරුන්ට ලැබෙන ආදායම හෝ සැලකිල්ල අද නිර්මාණයේ හිමිකරුවාට ලැබෙන්නේ නෑ. මේවා නතර කරන්නට බලධාරීන් යම් පියවරක් ගන්නවා නම් හොඳයි.ඔබගේ ගීත ප්‍රසංගයක් පවත්වන්නට අදහසක් නැද්ද?අදහසක් තිබෙනවා. ලබන වසරේ මුල එවැන්නක් පැවැත්වීමට මා සිතා සිටිනවා.ජීවිතය ගැන ඔබ තෘප්තිමත්ද?ඔව් හොඳටම. දෙවියන් වහන්සේ මට අපූරු කටහඬක් දායාද කරදී තිබෙනවා. ඒ වගේම ලෙඩක් දුකක් නැතිව කාලා ඇඳලා ඉන්න තත්ත්වයක් ලබා දීලා තියෙනවා. ඒ ගැන මම දෙවියන්ට ස්තූති කරනවා. මට තියෙන හැටියට මම දුප්පතුන්ට උදව් කරනවා. අවංකව සතුටෙන් ජීවත් වෙනවා. ඉතින් මම ජීවිතේ ගැන තවත් මොනවාට කම්පා වෙන්නද? දෙයියන් ගේ පිහිටෙන් ජීවිතේ අවසානය දක්වාම ගීතයක් කියාගෙන කාටවත් කරදරයක් නොවී සතුටින් ඉන්නයි මගේ ප්‍රාර්ථනාව. අපට සමුදෙමින් ඇන්ජලීන් කීවා.සාගරිකා දිසානායක ජයසිංහඡායාරූපය – දුෂ්මන්ත මායාදුන්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>07</month>
      <day>22</day>
    </date>
    <link>http://www.silumina.lk/2012/07/22/_art.asp?fn=ay1207222</link>
    <topic>හිරිමල් හිරු</topic>
    <author/>
    <content>සංස්කාරක, හිරිමල් හිරු, සිළුමිණ, ලේක්හවුස්, කොළඹ 10 ලිපිනයට ඔබේ නිර්මාණ එවන්න. එහිදී අපට ඔබ හා සම්බන්ධ විය හැකි දුරකතන අංකයක් ද ලියා එවන්නට අමතක නොකරන්න.නුඹ මලක් යැයි නොපවසමි හැන්දෑවට පරව නොයන බැවින් නුඹ සඳක් යැයි නොපවසමි හිමිදිරියේ බැස නොයන බැවින් නුඹ අහස යැයි නොපවසමි කළු වලා නොඇඳෙන බැවින් නුඹ නුඹ ම යැයි පවසමි කිසිවකට සම නොවන නුඹ නුඹම බැවින්  - කසුරිමගේ ආදරිය සත්‍යයේ උල්පත යැයි දිවුරනා විට ඇය වංචාකාරියක බව දැන දැනම මම එය පිළිගතිමි. ඇය මා තකන්නේ හිරිමල් ගැටයකු සේද? ලොවේ ඇතිතාක් වැරදි නොතකන මගේ වින්දනීය අතීතය මා ළඟ ඇති බව දැන දැනම ඇය මා තරුණයකු යැයි අමන ලෙස සිතන විට මම ද ඇයගේ මුසා බසට ඉඩ දෙමි මෝඩයකු විලස. ඒ නිසාම අපි දෙදෙනාම තිත්ත ඇත්ත වසන් කරමු. එහෙත් කිමද ඇය වංක බව මට නොපවසන්නේ. මා මහල්ලකු යැයි පිළිනොගන්නේ මන්ද? ඇයගේ ආලයේ පුරුද්ද සත්‍ය පවසන බව හැඟවීමද? වියපත් ආදරවන්තයෝ වයස සඟවති. එනිසා ඇය මෙන්ම මම ද වංචා කරන්නෙමු. ඒ මුලාව අපේ වැරදි සඟවන්නට මහත් රුකුලකි.  - විලියම් ශේක්ස්පියර්- පරිවර්තනය මුතුපිච්ච රෝස සුවඳින් පිරි පුයර නුඹේ... වත තැවරුන නිලට නිලේ කඩා හැලුණු කිතුල් රෑන් කලඹ නුඹේ... රියසක මෙන් පුළුලුකුලෙන් විහිදී යන සළුව නුඹේ... සැබෑම දෙව්ලියක් වගේ හැන්දෑවට වඩින නුඹේ මලක් වෙලා සුපිපුණු හද වෙනස් වෙලා හරි හරියට නිලට නිලේ තිබුණු කලඹ පලා ගොසින් ගොම්මනේම පුළුලුකුලෙන් දෙවුර වටා වසා ගැනුණු කසාවතට ඇයි ද? නුඹේ සියුමැලි ගත සරි කෙරුවේ හරි හරියට- පොකුණුවිටජී. ඩී. පි‍්‍රයංගා කුමාරි විමලරත්නකටු පිරුණු රෝස ඉත්තක ලස්සනට පිපුණු සුන්දර වූ සුදු රෝස මලකි සුවඳ හමන... නෙළා ගන්නට නොහැකි ඒ සුන්දර රෝස මල දසතම සුවඳ කරමින් නොඉඳුල්ව වැජඹේ- හුංගන්වෙල දීපිකාකුමුදු මල් මිටි දෝත බැඳගෙන යන්න එනව ද ඈත නිම්නෙට සීත හද යට ගීත කිය කිය හීන බඳිමුද ඈත තරුවට... සිඟිති කටරොඩු තුඩැඟි සිප සිප කරන දඟකම් බලාගෙන අද පින්න විඳ විඳ එන්න අරුණෙම අහස් නිම්නෙට අපේ වෙයි හෙට...!!!- කිරිල්ලවලදිල්ෂාරා වන්නිආරච්චිපුදුම වැස්සක්නේ වහින්නේ. හුඟක් කාලෙකින් මෙහෙම ලොකු වැස්සක් වහින්නේ. මම ජනෙල් කවුළුවෙන් අහස් කුස බැලුවා. මිදුලේ රතු රෝස පඳුරේ පිපී තිබුණු මල් දෙකක්. වේගයෙන් කඩා හැලෙන වතුර බිංදුවලින් එක් මලක පෙති ගැලවි විසිර ගොස් බිමට පතිත වුණා. හිරිකඩ නිසා ශීතලක් දැනුණා. මම වැස්ස දෙස බලා උන්නා. ඒ වැස්ස බලන්න මම හරි ආසයි. එන්න එන්නම අහස කළු කරනවා.“ට්‍රීං... ට්‍රිං... දුරකථනය නාද වුණා. ඒ නිවසේ පොදු දුරකථනය.“හෙලෝ”“හෙලෝ... මේ ඌෂා ද?”“ආ ඔව් කියන්න, කියන්න හසිඳු මම ඌෂා” ඔහුගේ කටහඬ මට කවදත් හුරු පුරුදුයි.“ඌෂා මම මේ ඔයාට ආරාධනාවක් කරන්න කතා කළේ. මට ගෙදර එන්න වේලාවක් නැහැ. ඒ ගැන සමා වෙන්න. අපි කවදත් හොඳම හොඳ යාළුවෝ. ඉතින් යාළුවන්ට කොහොම ආරාධනා කළාම මොකද? නේද?“අනේ හසිඳු ඒක ප්‍රශ්නයක් නෑ” මොකක්ද ආරාධනාව?“ඌෂා මම ලබන මාසේ බඳිනවා. 24 වෙඩින් එක. ඔයා එනවා නේද? අනිවාර්යෙන් එන්න. ඔයා නැතිව වැඩක් නෑ. හැමෝම එනවා. එහෙනම්... මම තියන්නම්. බුදු සරණයි.”“හසිඳු...” දුරකථනය විසන්ධි වුණා. අවුරුදු ගණනකට පෙර මිත්‍රත්වයෙන් හමු වූ අප හොඳම මිතුරන් වුණා. ගොඩක් සමීප වුණා. මට මතකයි ඒ අතීතය. යහළුවෝ අපේ මිතුරුකමට විහිළු කළා. නොදැනිම මම ඔබට ආදරය කළා.“මා එක්ක ඇවිත් ඔයාට ගොඩක් දුක් විඳින්න වෙයි”“ඔයා ගොඩක් හොඳ කෙනෙක් ඌෂා. ඒ නිසාම ඔයාට හොඳ කෙනෙක් ලැබෙයි.”ඒ ඔහු මගේ අහිංසක ආදරය හිත නොරිදා ප්‍රතික්ෂේප කළ අයුරුයි. අප තරහ වුණේ නැහැ. තව තවත් හිත මිතුරු වුණා. වරක් දෙවරක්, නොව තෙවරක්ම ආදරයෙන් ප්‍රතික්ෂේප වූ මම යළිත් කිසි දිනක ආදරය නොකරන්ට ඉටා ගත්තා. මම ඔබට දුර ඉඳන් ආශිර්වාද කරනවා. එහෙත් මට නුඹේ මංගල්‍යයට එන්නට බැහැ. හදවත එයට ඉඩ දෙන්නේ නෑ. ඒ මම තවමත් ඔබට ආදරය කරන නිසයි.මහා අකුණක් ගිගුම් දී පිපිරුණා. මම කවුළු පියන්පත් වසා දැම්මා.- මාවනැල්ල බී. ආර්. සංජීවනීකළුවර රැයක් නිමා කරල හිරු ආයෙත් මිහිකත සිප ගන්න සූදානම් වෙලා. රිදී පාට තුනී හිරු රැස් අහසින් පොළොවට හෙමි හෙමින් ඇදෙන්න පටන් ගත්තා. නගරයේ සන්සුන් බව කෙමෙන් වියැකිලා ගිහින් සුපුරුදු කලබලකාරී තරගයට අවතීර්ණ වුණා.වේලාව උදෑසන හයට විතර ඇති. මම හිටියෙ නගරයේ බැංකුව ළඟ පාරේ. ඉදිරියෙන් නවතා තිබනෙ අලුත්ම අලුත් සුපර්සැලුන් සුපිරි මෝටර් රථයක්. බැංකුවේ මුදල් ගනුදෙනු සඳහා තියෙන යාන්ත්‍රික කුටියෙ ඉඳන් උඹ එළියට ආවේ දුරකථනයත් දෙසවන් අතර රඳවගෙන. උඹ වගේ සුපිරි පැළැන්තියෙ අය ඒකට කියන්නෙ ඒ.ටී.එම්. බොක්ස් කියලලු. අනේ මම නම් කවදාක්වත් ඒකක් ඇතුළට ගිහින් නෑ.ඉතින් ඒ කතාවෙන් වැඩක් නැහැ. මට ඉබේටම වගේ උඹ දිහා බැලුණෙත් මුහුණෙ හුරු පුරුදුකමක් දැනුණ නිසාද මන්දා. උඹත් මගෙ වයසෙම හිටිය ලස්සනම ලස්සන කොල්ලෙක්. අර අලුත්ම සුපිරි කාර් එක ළඟට ගිය උඹ දොර අරින්න සුරත ඒ මත තිබ්බා. රන් පැහැති මුදු දෙක තුනක් දිලිසුණු උඹේ රෝස පැහැති සුලලිත අත මගෙ හිතේ ඇති කළේ විස්මයානුකූල හීන මානයක්.මට ඉබේටම මගෙ අත් දෙක දිහා බැලුණා. කළු ගැහුණු නියපොතු ටිකයි කුණු තැවරුණු අත්ලයි එක්ක කර ගැට පිරුණු මගෙ අත් දෙක දැකපු මට ලොකු සුසුමක් පිටවුණා. ඒ වෙනකොටත් ඉදිරියෙන් සෝමලතා අක්ක අතු ගාගෙන ගිය කුණු ටික එකතු කරගන්න බැරිවුණ තරමට මගෙ හිත සසල වෙලා තිබුණේ.උඹ නවීන කාර් එකට නැඟලා සුළඟ කපාගෙන ඉදිරියට ඇදිලා ගියා. මගෙ වාහනයත් ඉදිරියෙන් නවත්වල තමයි තිබුණේ. හැබැයි ඒ නගර සභාවේ කුණු ලොරිය. ඒ වටේට පිරිලා හිටියෙ නගරෙ ඉන්න දඩාවතේ යන බලු රැළ. උඹ ළඟ තිබුණ හිත හිරිවට්ටන විලවුන් සුවඳ වෙනුවට නහය අකුළුවන ජරා කුණු ගඳ ඒ වටා දැවටුණා.උඹගෙ අතේ තිබුණු සෙල්පෝනය වෙනුවට මගේ අතේ තියෙන්න කුණු කූඩයක්. ඒත් උඹෙයි මගෙයි දෙන්නගෙම ඇගේ දුවන්නෙ එකම රතු පාට ලේ.උඹෙයි මගෙයි හදවත් දෙකම ගැහෙන්නෙ එකම ලප්..ඩප්.. සද්දෙට. උඹයි මායි දෙන්නම අයිති එකම හිරිමල් යෞවනයට.ඒත් මුදලින් තත්ත්වයෙන් හැමදේම තීරණය වෙන මේ ලෝකෙ අපි හරි ඈතයි මිත්‍රයා. රන්කහවණු නැතත් උඹට උරුම යෞවන හීන, පොකුරු පිටින් මේ හිතෙත් තියෙනවා. “හිනාවක් එපා”.. පිළිකුළෙන් මූණ අකුළගන්නෙ නැතිව කරුණාවන්ත බැල්මක්වත් හෙළපන්. ඒ හොඳටෝම ඇති, මේ දුප්පත් හිත හදාගන්න.- පී.එච්.එස්. පද්මසේන“මොනාද ළමයො ඔය බලන්නේ?”“හින්දි චිත්‍රපටි බලන්නෙ ලොකු මිනිස්සු. ඔන්න ඕක වහලා දාලා ගිහින් තමුන්ගේ වැඩක් කර ගනින්”“අනේ අම්මපා; අද කාලෙ ළමයි ඇටෙන් පොත්තෙන් එළියට එන්ට කලින් මහවුන් වෙනවනෙ. පෙනේද; මුන්ගේ වැඩ...”මං තාම පොඩි ළමයෙක්ලු. ඒක ඇත්තද ඉතිං...“අනේ, අනේ, මොනාද ළමයො ඔය බලන්නෙ පොඩිවුන් වගේ කාටුන් බලන්නෙ, ඔන්න ඕක වහලා දාලා ගිහින්, තමුන්ගෙ වැඩක් බලා ගන්නවා...”“අනේ අම්මපා; අද හෙට දීග දෙන්න ඉන්න මුං හිතන් ඉන්නෙ කිරි සප්පයො කියලා තාම... දැන් කාලේ හැදෙන එවුවොන්ට කිසිම බරක් පතලක් නෑ...”ඒ කියන්නෙ මං දැන් ලොකුයිලු. දවල් පොඩි මං, හවස් වෙනකොට ලොකු වෙලා ද...”මෙහෙම බලනකොට කෝ අපිට ලෝකයක්... ඇත්තටම යෞවනය ගන්ධබ්බ ද?- රත්නපුර - සෙව් අමදෝරු“මට මේ assignment එක කරල දෙනව ද?”“හා”“අනේ අර අලුත් assignment එක...”“හා”“මට මේක කරන්න වෙලාවක් නෑ අනේ...”“හා”“අරූ ලයින් බං ඒකයි උඹට කියලා assignment කරව ගන්නෙ. ළඟදිම සෙට් වෙයි. හොඳට කරල දීපන් assignment“හා”“අරූ බල්ලෙක් බං! ඒකා අර කෙල්ලගෙන් අහලනෙ”“හා”“මේ... මගෙ assignment එක ඔයා submit කරනවා නේද?”“හා”end semester exam“අපි හොඳම යාළුවො විතරයි. ජීවිතේට ම... ඇත්තමයි. කමක් නෑ නේද?”“හා”no messages, no calls, no ring cuts, no likes, no comments, even no friendships “අරූ කයිය ගහනවා උඹව අන්දගෙන වැඩ ගත්ත කියලා උඹ මහ එළදෙනක් බං”“හා”- මොරටු සරසවියේ සඳරේඛාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>07</month>
      <day>22</day>
    </date>
    <link>http://www.silumina.lk/2012/07/22/_art.asp?fn=ay1207223</link>
    <topic>තැරැව්කාර සමාගම්වල ආදායම අඩු වෙයි</topic>
    <author>තාරක වික්‍රමසේකර</author>
    <content>සතිය ආරම්භයේ දී වෙළෙඳ පොළ ගනුදෙනු අඩුවීමක් දක්නට ලැබුණි. පෙර සතිය අවසානයේ දී 6267 ක් වූ ගනුදෙනු සංඛ්‍යාව සතිය ආරම්භක සඳුදා 4300 ක් දක්වා අඩු විය.දිනයේ මිලියනය ඉක්මවා ගනුදෙනු සිදුවූ සමාගම් අතර කැපී පෙනුණේ ලංකා ඔරික්ස් ෆිනෑන්ස් සමාගමයි. ගනුදෙනු වූ කොටස් සංඛ්‍යාව 1752220 කි. ලාෆ් ගෑස් (ඡන්ද බලය රහිත) කොටස් 1228539 ක්ද පී සී එච් හෝල්ඩින්ග්ස් කොටස් 1004688 ක්ද එක්ස්පෝ ලංකා කොටස් 1223766 ක්ද රිචඩ් පීරිස් කොටස් 1570008 ක්ද අලෙවි විය.දිනයේ වැඩිම අගයකින් මිල ඉහළ ගියේ ඊ බී ක්‍රෙසි සමාගමේ කොටස් ය. පෙර දින රුපියල් 1001.00 කට අලෙවි වූ කොටසක මිල එදින 1050.00 ක් දක්වා රුපියල් 49 කින් ඉහළ ගියේය. සෙලින්කෝ ඉන්ෂුවරන්ස් කොටසක මිල රුපියල් 28.50 කින් ද නෙස්ලේ කොටසක මිල රුපියල් 20.00 කින් ද ඉහළ ගියේය.මිල පහළ යාම් අතුරින් එතරම් කැපී පෙනෙන සමාගම් නොවුණු අතර සුළු වශයෙන් එදින මිල අඩුවීම් දක්නට ලැබුණි. පසු දින එනම් 17 වැනිදා අඟහරුවාදා මේ තත්ත්වය වෙනස් වනු දක්නට ලැබුණි. එදින මිලියනය ඉක්මවා කොටස් අලෙවි වූයේ ලාෆ් ගෑස් (ඡන්ද බලය රහිත) සමාගමේය. අලෙවි වූ කොටස් ගණන 1254687 කි.විදුලංකා (RIGHTS) කොටස් 1180521 ක් අලෙවි වනු දක්නට ලැබුණි. දිනයේ මිල ඉහළ යාම් අතුරින් කිසිදු සමාගමක් කැපී නොපෙනුණු අතර මිල පහළ යාම් අතුරින් නුවරඑළිය කැපී පෙනුණි. පෙර දින රුපියල් 1279.00 ක් වූ කොටසක මිල එදින රුපියල් 1116.70 ක් දක්වා රුපියල් 162.30 කින් පහළ ගියේය. ගෙස්ටෙට්නර් කොටසක මිල රුපියල් 214.50 සිට 180.10 ක් දක්වා අඩු විය. ඒ රුපියල් 34.40 ක මිල පහළ යාමකි. බදාදා (19) මිල ඉහළ යාම් අතුරින් කැපී පෙනුණේ ආසිරි සෙන්ට්‍රල් සමාගමය.පෙර දින රුපියල් 230 ක් වූ සමාගමේ කොටසක මිල එදින රුපියල් 250 ක් දක්වා රුපියල් 20 කින් ඉහළ ගියේය. අවිවා එන් ඩී බී සහ එල් බී ෆිනෑන්ස් සැම්සන් ඉන්ටර්නෙට් මිල ඉහළ ගිය සමාගම් අතර විය. මිල පහළ ගිය සමාගම් අතර කැපී පෙනුණේ එලායන්ස් සමාගමයි. පෙර දින රුපියල් 625.70 ක් වූ සමාගමේ කොටසක මිල රුපියල් 600.00 ක් දක්වා රුපියල් 25.70 කින් පහළ ගියේය. එමෙන්ම සිලොන් ටුබැකෝ, නෙස්ට්ලේ ෂෝ වොලර්ස්, ආසිරි සෙන්ට්‍රල් සමාගම් විය.දිනයේ මිලියනයකට වඩා කොටස් අලෙවි වූ සමාගම් අතර සම්පත් බැංකුව (කොටස් 1118216) කැපී පෙනුණි. විදුලංකා (RIGHTS) කොටස් 2523169 ක් අලෙවි විය. ගනුදෙනු සංඛ්‍යාව දෙස බැලීමේදී පෙනී ගියේ අඟහරුවාදා කොටස් 5047 ක් අලෙවි වූ අතර බදාදා කොටස් 4785 ක් අලෙවි විය. බදාදා දින එක කොටසක් බැගින් අලෙවි වූ සමාගම් ගණන 10 කි. කොටස් දෙකක් අලෙවි වූ සමාගම් ගණන 5 කි. බදාදා දින කොටස් 18 ක් අලෙවි වූ සෙරන්ඩිබ් ලෑන්ඩ් කොටසක මිල රුපියල් 1700 සිට 1850 ක් දක්වා ඉහළ ගියේය. ඒ රුපියල් 150 ක ඉහළ යාමකි.කළම්ඹු ෆාමසි කොටස් 40 ක් අලෙවි වූ අතර සමාගමේ කොටසක මිල රුපියල් 579.90 සිට 552.70 ක් දක්වා රුපියල් 27.20 කින් අඩු විය. අඟහරුවාදා සමස්ත කොටස් මිල දර්ශකය ඒකක 4853.03 ක් වූ අතර බදාදා එය ඒකක 4822.64 ක් විය. මිලංකා මිල දර්ශකය අඟහරුවාදා ඒකක 4285.62 ක් වූ අතර බදාදා එම අගය දැක්වුණේ ඒකක 4268.46 ක් ලෙසිනි.ආයෝජකයන් කොටස් ලබා ගැනීම අඩු වී ඇති හෙයින් තැරැව්කාර සමාගම්වල ආදායම පසුගිය මාස 6 ක කාලයක් තුළ 50% කට වඩා අඩු වී ඇතැයි ද වාර්තා වේ. තැරැව්කාර සමාගම්වල කොටස් උපදේශකවරුන් ද ගනුදෙනු කරුවන් උනන්දු කරවන බවක් පෙනෙන්නට නැත්තේ මේ දිනවල ආයෝජනයේ එතරම් ඵලදායිතාවක් නොවන බව පෙන්වමිනි.තාරක වික්‍රමසේකරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>07</month>
      <day>22</day>
    </date>
    <link>http://www.silumina.lk/2012/07/22/_art.asp?fn=aj1207221</link>
    <topic>හේලීස් සමූහයට ජාතික කෘෂි ව්‍යාපාර සම්මාන 14ක්</topic>
    <author/>
    <content>හේලීස් සමූහයට ජාතික කෘෂි ව්‍යාපාර සම්මාන 14ක්කෘෂිකර්ම අමාත්‍ය මහින්ද යාපා අබේවර්ධන විසින් ජාතික සම්මානය හේලීස් ඇගි‍්‍රකල්ච හි කළමනාකාර අධ්‍යක්ෂ රිස්වි සහීඩ් මහතා වෙත ප්‍රදානය කරමින්. ජාතික කෘෂි ව්‍යාපාර මණ්ඩලයේ සභාපති අරුණ වීරකෝන් සහ එහි ලේකම් රෝහිත නානායක්කාර මහත්වරු ද මෙහි වෙති.2012 ජාතික කෘෂි ව්‍යාපාර සම්මාන උලෙළෙහිදී රන් සම්මාන 6 ක් ඇතුළුව සම්මාන 14 ක් දිනා ගැනීමට හේලීස් සමූහය සමත් විය.හේලීස් ඇගි‍්‍රකල්ච සමූහයට අයත් සමාගම් නවයෙන් හතක්ම මෙම සම්මාන ප්‍රදානෝත්සවයේදී බුහුමන් ලද අතර මීට රන් සම්මාන 6 ක්, රිදී සම්මාන 3 ක් සහ ලෝකඩ සම්මාන 4 ක්ද සමඟින් පසුගිය මුල්‍ය වර්ෂය තුළ දේශීය කෘෂි කර්මාන්තයේ ප්‍රගමනය වෙනුවෙන් දැක්වූ සුවිශේෂී දායකත්වය අගයනු වස් ජාතික සම්මානයක් ද මෙහිදී පුද කරනු ලැබීය.”එමඟින් සාක්‍ෂි දරන්නේ කෘෂි කර්මාන්තය සමඟ පවතින අපගේ සබඳතා පවත්වාගෙන යෑම පමණක් නොව එය වර්ධනය කිරීමට ද හේලීස් සමූහයේ ඇති කැපවීමයි.” යනුවෙන් හේලීස් කෘෂි ක්ෂේත්‍රයේ සමාගම් සමූහය භාර අධ්‍යක්‍ෂ රිස්වි සහීඩ් මහතා පැවසීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>07</month>
      <day>22</day>
    </date>
    <link>http://www.silumina.lk/2012/07/22/_art.asp?fn=aj1207222</link>
    <topic>ජනශක්ති කොමර්ෂල් අත්වැල් බැඳගනියි</topic>
    <author/>
    <content>ජනශක්ති කොමර්ෂල් අත්වැල් බැඳගනියිජනශක්ති ඉන්ෂුවරන්ස් සහ කොමර්ෂල් බැංකුව අතර අවබෝධතා ගිවිසුමකට පසුගියදා අත්සන් තැබිණි.එම ගිවිසුම සඳහා ජනශක්ති සමාගමේ කළමනාකාර අධ්‍යක්ෂ ප්‍රකාශ් ෂාෆ්ටර් මහතා සහ කොමර්ෂල් බැංකුවේ කළමනාකාර අධ්‍යක්ෂ රවි ඩයස් මහතා කොළඹදී අත්සන් තැබීම සිදු කළහ.ඒ ගිවිසුමට අනුව කොමර්ෂල් බැංකුවේ සියලුම ශාඛා සමඟ ගනුදෙනු කරන සමාගම් සහ පාරිභෝගිකයන්ට අවශ්‍ය රක්ෂණ ලබාදීමට ජනශක්ති සමාගමට අවස්ථාව සැලසෙයි.එම වැඩපිළිවෙළ අනුව රක්ෂණ ආවරණ සැපයීමේ කටයුතු නව ක්ෂේත්‍රයන් වෙත ව්‍යාප්ත කිරීම ජනශක්ති සමාගමේ අපේක්ෂාවයි. ඒ අනුව අවබෝධතා ගිවිසුමේ දෙපාර්ශවයටම සිය ව්‍යාපාරික කටයුතු වර්ධනය කරගැනීමට අවස්ථාව උදාවේ.ඩයලොග් ටීවී ශ්‍රී ලාංකීය රූපවාහිනී ක්‍ෂේත්‍රය නව යුගයකට ගෙන යමින් මෙරට ප්‍රථම High Definition (HD) විකාශනය ආරම්භ කරයි.එමඟින් විශිෂ්ට තත්ත්වයේ රූප රාමු, සජීවී වර්ණ, සුපැහැදිලි රූප සහ තියුණු ශබ්ද සමගින් පාරිභෝගිකයාට අතිශය සජීවී ශ්‍රව්‍ය අත්දැකීමක් තම ආලින්දයේ සිට අත්විඳිය හැකිය. අතිධ්වනි නාදරටා සමඟින් වන ඩ්ච් චැනල් ඔස්සේ චිත්‍රපට, ක්‍රීඩා, නාට්‍ය දැ සමඟ විනෝදය රැගත් වැඩසටහන් සහ ස්වභාවධර්මයේ සජීවී බව ජාත්‍යන්තර තත්ත්වයේ රූපරාමු ලෙසින් ශ්‍රී ලාංකිකයින් වෙත ලබාදෙයි.HD පැකේජය ලබාගන්නා පාරිභෝගිකයින්ට මේ සමඟින් චැනල් 38 ක් පටිගත කළ වීඩියෝ රෙකෝඩින් පහසුකම නොමිලේ හිමිවන අතර එමඟින් පටිගත කරන ලද වැඩසටහන් නැවත වාදනය කිරීම සමඟින් පටිගත කරන ලද වීඩියෝව ඉදිරියට, පිටුපසට යැවීම සහ නැවැත්වීම වැනි පහසුකම් අත්විඳිය හැකිය.දැනට ඇති පැකේජ ගාස්තුවට අමතරව රු. 990/- ක මාසික ගාස්තුවක් එකතු වන ලෙස HD පැකේජය ක්‍රියාත්මක කරගත හැකිය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>07</month>
      <day>22</day>
    </date>
    <link>http://www.silumina.lk/2012/07/22/_art.asp?fn=aj1207223</link>
    <topic>මහජන බැංකුවේ දෙමටගොඩ ශාඛාව නව පරිශ්‍රයකට</topic>
    <author/>
    <content>මහජන බැංකුවේ දෙමටගොඩ ශාඛාව නව පරිශ්‍රයකටඅති නවීන තාක්ෂණයෙන් හා සුව පහසු පරිශ්‍රයක වඩාත් පුළුල් බැංකු සේවාව ලබාදීමේ අරමුණින් මහජන බැංකු දෙමටගොඩ ශාඛාව පසුගියදා දෙමටගොඩ දොස්තර ඩැනිස්ටර් ද සිල්වා මාවතේ අංක 629 දරන ස්ථානයේ පිහිටි නව ගොඩනැගිල්ලට ගෙන යන ලදී.එහිදී මහජන බැංකුවේ සභාපති ඩබ්ලිව්. කරුණාජීව මහතා පීත්ත පටිය කපා නව බැංකු ගොඩනැගිල්ල විවෘත කළ මොහොත. මහජන බැංකුවේ ප්‍රධාන විධායක නිලධාරි/ සාමාන්‍යාධිකාරි එන්. වසන්ත කුමාර් මහතා ද මෙහි වෙයි.සිලෝන් බිස්කට්ස් සමාගමේ නිෂ්පාදනයක් වන ‘රෝලෝ’ පාසල් සිසුසිසුවියන්ගේ බෙරවාදන දැනුම හා රසාඥතාව වර්ධනය කිරීමේ වැඩසටහනක් අරඹයි. ඒ සඳහා රෝලෝ වෙළඳ නාමයේ සන්නාම තානාපති ලෙස නාඩ්‍රෝ බෙර වාදන කණ්ඩායම අත්වැල් බැඳගෙන තිබේ.මේ වසර තුළ පාසල් වැඩමුළු 31 ක් පැවැත්වීමට සැලසුම් යොදා ඇති අතර මේ වන විටත් කොළඹ හා තදාසන්න ප්‍රදේශ රැසක පිහිටි පාසල් 12 ක් ආවරණය කරමින් තාල වාදන හැකියාවන් ඔපනැංවීමේ වැඩපිළිවෙළ සාර්ථකව ක්‍රියාත්මක කර අවසන් ව ඇත. කොළඹ ආනන්ද විදුහල, රාජකීය විදුහල, විශාඛා බාලිකා විදුහල, සිරිමාවෝ බණ්ඩාරනායක බාලිකා විදුහල, මියුසියස් බාලිකා විදුහල, ආනන්ද බාලිකා විදුහල, සපුගස්කන්ද විශාඛා බාලිකා ෂජහල, ගල්කිස්ස විද්‍යා විද්‍යාලය, කොට්ටාව ධර්මපාල මහා විදුහල, හෝමාගම මධ්‍යම මහා විද්‍යාලය, කැළණිය ගුරුකුල විද්‍යාලය හා මතුගම මධ්‍ය මහා විදුහල ඒ අතරට අයත්වේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>07</month>
      <day>22</day>
    </date>
    <link>http://www.silumina.lk/2012/07/22/_art.asp?fn=aj1207224</link>
    <topic>සංවර්ධන ලොතරැයි මණ්ඩලයෙන් ‘සුපර් බෝල්’ කෝටි 3 කින් ඇරැඹෙන සුපිරි ජයමල්ලක්</topic>
    <author/>
    <content>සංවර්ධන ලොතරැයි මණ්ඩලයෙන් ‘සුපර් බෝල්’ කෝටි 3 කින් ඇරැඹෙන සුපිරි ජයමල්ලක්සංවර්ධන ලොතරැයි මණ්ඩලය ‘සුපර් බෝල්’ නමින් සඳුදාට දිනුම් අදින සුපිරි ලොතරැයියක් වෙළෙඳ පළට හඳුන්වා දී ඇත. මෙම ලොතරැයියේ ඇති විශේෂත්වය වන්නේ දැනට වෙළෙඳ පළේ පවතින ලොතරැයි අතර, විශාලතම ආරම්භක ජයමල්ල ලෙස රු. කෝටි 3 කින් ඇරැඹෙන සුපිිරි ජයමල්ලක් ත්‍යාග රටාවට අන්තර්ගත කර තිබීමයි. තවත් විශේෂත්වයක් වන්නේ කෝටි 3 ක ජයමල්ලේ දිනුම්ලාභියාට එම ත්‍යාග මුදල හෝ අලුත්ම සුඛෝපභෝගී නිවසක් සමඟ සුඛෝපභෝගී කාරයක් සහ ඉතිරිය මුදලින් ලබා ගැනීමට අවස්ථාව උදා කර තිබීමයි. ඒ අනුව තම දිනුම් පිළිබඳ තීරණ ගැනීමේ අවස්ථාවක් ද දිනුම් ලාභියාට හිමිකර දී ඇත.සෑම ටිකට්පත් හතරකට ම එක් දිනුමක් ලැබෙන ලෙස ත්‍යාග රටාව සකස් කර තිබේ. ආරම්භක සුපිරි ජයමල්ල රු. කෝටි 3 දිනා නොගතහොත් අලෙවියේ ප්‍රතිශතයක් එකතු කර ඉදිරියට ගෙන යනු ලැබේ. ප්‍රථම දිනුම් ඇදීම හෙට සඳුදා රාත්‍රි 9.45 ට ජාතික රූපවාහිනිය ඔස්සේ විකාශනය කිරීමට කටයුතු යොදා ඇත.ගනුදෙනුකාර සාමාජිකයින් 115,000කට වඩා එක්කරගෙන සිටින ලංකාවේ ප්‍රමුඛතම ප්‍රතිලාභ කාඩ්පත වන නෙක්සස් කාඩ්පත තම සාමාජික ගනුදෙනු කරුවන්ට තවත් අසමසම ප්‍රතිලාභ හා දීමනා රැසක් ලබාදෙයි. මෙහි තවත් එක් පියවරක් ලෙස නෙක්සස් කාඩ්පත් මඟින් Swipe and Win නමින් තවත් ප්‍රවර්ධන වැඩසටහනක් අරඹන ලදී.මෙම ප්‍රවර්ධන වැඩසටහන යටතේ නෙක්සස් කාඩ් සාමාජිකයන්ට, රට පුරා පිහිටි අලෙවි ස්ථාන 250න් නෙක්සස් ලකුණු එකතු කරගැනීම හා ප්‍රතිලාභ ලැබීම්වලට අමතරව අතිරේක වරප්‍රසාද රැසක් ලබාගැනීමට අවස්ථාව උදා වෙයි. මෙම තරගයට සහභාගි වීම සඳහා ගනුදෙනුකරුවන් තම නෙක්සස් කාඩ්පත, නම් කරන ලද එක් අලෙවි සලක් ඇතුළුව අවම අලෙවි සල් 3ක දී ස්වයිප් කළ යුතු විය. මෙම තරගය අවසානයේ දී ජයග්‍රාහකයනට බැංකොක් වෙත යාමට හා ඒමට ගුවන් ටිකට් පත් 5ක්, චායා බ්ලූ හි දෙදෙනකුට සති අන්ත නවාතැන් හෝ සිනමන් ලේක්සයිඩ් හි දෙදෙනකුට රාත්‍රි ආහාර වවුචර් 5ක් දිනාගැනීමේ අවස්ථාව හිමි වෙයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>07</month>
      <day>22</day>
    </date>
    <link>http://www.silumina.lk/2012/07/22/_art.asp?fn=aj1207225</link>
    <topic>සර්ටිස් ලංකා ‘ඔබ ලොව සුරැකීමේ’ 35 වැනි වසර සමරයි</topic>
    <author/>
    <content>සර්ටිස් ලංකා ‘ඔබ ලොව සුරැකීමේ’ 35 වැනි වසර සමරයිකථානායක චමල් රාජපක්ෂ මහතා වසර 23 ක් යුද බිමේ සේවය කළ කමාන්ඩෝ රෙජිමේන්තුවේ සාජන් ඒ.ආර්. උමගිලියගේ මහතාට රුපියල් මිලියන 1.2 ක මුදලක් ලබාදෙමින්. සර්ටිස් ලංකා සමූහයේ සභාපති සංක විජේසිංහ විධායක අධ්‍යක්ෂක හා ප්‍රධාන විධායක නිලධාරි විපුල් හෙට්ටිගේ සිංගප්පූරුවේ සර්ටිස් CISCO සමාගමේ ප්‍රධාන මෙහෙයුම් නිලධාරි බ්‍රිගේඩියර් Chua Chwee Koh මහත්වරු මෙහි වෙති.සර්ටිස් ලංකා තම සේවක සේවිකාවන්ගේ ජයග්‍රහණ හා කුසලතා ඇගයීමට ලක් කරමින් එම ව්‍යාපාර සමූහයේ 35 වන වසර, සමරයි.ශ්‍රී ලංකාවේ ආරක්ෂක මානව සම්පත් සේවා සපයන ආයතන අතරින් වෙළෙඳ පළ පුරෝගාමිත්වය උසුලන සර්ටිස් ලංකා සමූහය පුළුල් ක්ෂේත්‍ර රැසක එකිනෙකට වෙනස් වූ සේවා රැසක් පිරිනමයි.සමූහයට අයත් සෑම සමාගමකම සේවක සේවිකාවන් වසර ගණනාවක් මුළුල්ලේ දක්වන ලද විවිධ වූ දක්ෂතා හා කුසලතා ඇගයීමට ලක් කෙරිණි.සේවක සේවිකාවනට සම්මාන 15 ක් පිරිනැමීමට ද කටයුතු යොදා ඇත. එම උත්සවයට කතානායක ගරු චමල් රාජපක්ෂ මහතා ප්‍රධාන ආරාධිතයා ලෙස සහභාගි විය.සමූහ විධායක අධ්‍යක්ෂ/ ප්‍රධාන විධායක නිලධාරීන් විපුල් හෙට්ටිගේ මහතා සඳහන් කළේ ‘සර්ටිස් ලංකා සමූහය, වාණිජ හා කර්මාන්ත ආරක්ෂක විශේෂඥයකු ලෙසින් ජයග්‍රාහී වසර 35 ක් සැපිරීම තම ඉමහත් සතුටට හේතුවක් වන බව ය.රාජ්‍ය ඖෂධ නිෂ්පාදන නීතිගත සංස්ථාව හා ශ්‍රී ලංකා ඖෂධ සංස්ථාවේ සභාපති, මහාචාර්ය, එස්.ඩී. ජයරත්න මහතා විසින් විශේෂ සම්මානය හා සහතිකපත්‍රය, ඉන්ටර්ෆාර්ම් සමාගමේ සභාපති/කළමනාකාර අධ්‍යක්ෂ, කළණ හේවාමල්ලිකා මහතා වෙත පිරි නැමූ අවස්ථාව.ශ්‍රී ලංකාවේ ප්‍රමුඛතම ඖෂධ නිෂ්පාදන සමාගමක් වන ඉන්ටර්ෆාර්ම් සමාගම, රාජ්‍ය ඖෂධ නීතිගත සංස්ථාවේ ’15 වන සැපයුම්කරුවන්ගේ සම්මාන ප්‍රදානෝත්සවය – 2012’ දී දේශීය ඖෂධ නිෂ්පාදකයා සඳහා පිරිනැමෙන විශේෂ සම්මානය දිනාගනු ලැබීය.එම සම්මාන උලෙළේදී ශ්‍රී ලංකාවේ ඖෂධ නිෂ්පාදකයන්ගේ 2011 වසරෙහි ක්‍රියාකාරීත්වයන් වෙනුවෙන් සම්මාන පිරිනැමිණි. එම සම්මානයෙන්, ඉන්ටර්ෆාර්ම් සමාගම සෞඛ්‍ය සේවා අධ්‍යක්ෂ මඟින්, රාජ්‍ය අංශයට හා රාජ්‍ය ඖෂධ නීතිගත සංස්ථාව මඟින් පෞද්ගලික අංශය වෙතට සැපයෙන ප්‍රමිතියෙන් උසස් ඖෂධ ඇගයීමකට ලක් කෙරිණි. කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>07</month>
      <day>22</day>
    </date>
    <link>http://www.silumina.lk/2012/07/22/_art.asp?fn=aj1207226</link>
    <topic>සෙලාන් තෑගි පිට තෑගි</topic>
    <author/>
    <content>සෙලාන් තෑගි පිට තෑගි”සෙලාන් තෑගි පිට තෑගි” පස්වෙනි අදියරේ දිනුම් ඇදීමෙන් රුපියල් දශලක්‍ෂයක පළමු ත්‍යාගය නුගේගොඩ ශාඛාවේ ගිණුම් හිමි එන්.එස්.ජේ. ආරච්චි මහතා දිනා ගත්තේය.මෙලෙස ත්‍යාග ලබා ගත් ජයග්‍රාහී වාසනාවන්තයින් වූයේ එන්.එස්.ජේ. ආරච්චි මහතා (නුගේගොඩ ශාඛාව), ජී.එස්. පෙරේරා යුවළ (මහරගම ශාඛාව), පී.එස්. පතිරණ මහත්මිය (කුලියාපිටිය ශාඛාව), එන්.පී. චන්ද්‍රානි මහත්මිය (කොට්ටාව ශාඛාව), ඩබ්.එම්.ජේ. වීරසිංහ මහතා (වැලිමඩ ශාඛාව), ඊ.එම්. දයානි මහත්මිය (අනුරාධපුර ශාඛාව), මොහිදීන් ජයජෝති මහත්මිය (බගවන්තලාව ශාඛාව), ඩී.පී.එම්. සමරසිංහ මහතා (කරිබත්ගොඩ ශාඛාව), එම්. විශ්වනාදන් මහතා (මඩකළපුව ශාඛාව) සහ ආර්.කේ. රණවීර පුතා (කළුබෝවිල ශාඛාව) යන අයයි.මෙහිදී ලැප්ටොප් පරිගණකයක් ජයග්‍රහණය කිරීමට සමත් වූයේ බගවන්තලාවේ පදිංචි මොහිදීන් ජයජෝති මහත්මියයි.සියැට් කැලණි හෝල්ඩින්ස් සමාගමේ ආරක්‍ෂාකාරී ලෙස මාර්ගය භාවිතා කිරීම පිළිබඳව පාසල් ළමුන් දැනුවත් කිරීමේ වැඩසටහන් මාලාවේ 50 වැනි පියවර පසුගියදා සාර්ථක ලෙස පැවැත්වූ අතර මෙහිදී මාර්ග සංඥාවලට අවනත වීමේ වැදගත්කම පිළිබඳව දරුවන් මෙන්ම මාපියන් ද දැනුවත් කෙරිණි.මහනුවර ත්‍රිත්ව විද්‍යාලයේ පැවති මෙම 50 වැනි වැඩසටහනේදී ආරක්‍ෂාකාරී ලෙස මාර්ගය භාවිතා කිරීමේදී පිළිපැදිය යුතු රීති, පදිකයන්ගේ ආරක්‍ෂාව සහ මාර්ගය භාවිතයේදී පොදුවේ පිළිගත් ආචාරධර්ම පිළිබඳව විශේෂ ඉදිරිපත් කිරීමක් සිදු කළ අතර මෙම යහපත් පුරුදු තම දෛනික ජීවිතයට එක් කර ගනිමින් ඒවා පිළිපදින බවට පාසල් සිසුහු දිවුරුම් දෙමින් පැවසුවෝය.ඉහළ සේවාවක් සැපයීම අරමුණු කරගනිමින් භාණ්ඩ ගබඩා පහසුකම් සැලසීම සඳහා නවීනතම අංගෝපාංගයන්ගෙන් යුතු හරිත ගබඩා සංකීර්ණයක් ඉදිකිරීමට කටයුතු කරන බව එක්ස්පෝලංකා සමූහය කියයි.ආයෝජන මණ්ඩල අනුමත ව්‍යාපෘතියක් ලෙසින් ඇරඹීමට නියමිත එම ගබඩා සංකීර්ණය “ලෝජිස්ටික්ස් පාර්ක් පෞද්ගලික සමාගම යනුවෙන් හැඳින්වේ. මෙහි මෙහෙයුම් කටයුතු එළඹෙන 2013 වසරේ මීපතු මාසයේ දි ආරම්භවීමට නියමිතය.රුපියල් මිලියන 600 ක ආයෝජනයකින් ඉදිකෙරෙන මෙම ගබඩා සංකීර්ණය වර්ග අඩි ලක්‍ෂයක් පුරා විහිදේ. කොළඹ – අවිස්සාවේල්ල ලෝ ලෙවල් මාර්ගයේ ඔරුගොඩවත්ත ප්‍රදේශයේ දී අදාළ ගබඩා සංකීර්ණය ගොඩනැංවීමට කටයුතු යොදා තිබේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>07</month>
      <day>29</day>
    </date>
    <link>http://www.silumina.lk/2012/07/29/_art.asp?fn=aa1207291</link>
    <topic>සජිත් පිල සීසීකඩ</topic>
    <author>අසේල කුරුළුවංශ</author>
    <content>අසේල කුරුළුවංශඑ.ජා.ප නියෝජ්‍ය නායක සජිත් ප්‍රේමදාස මහතා වටා සිටි පිරිස සීසිකඩ විසිර යෑමට පටන් ගෙන ඇතැයි අනාවරණය වෙයි. ඔවුන් අතර සිටි ප්‍රබලයන් මේ වන විට සජිත් ප්‍රේමදාස මහතා නිසා තම අනාගත දේශපාලන ගමන් මඟ විනාශ වූ බවට ප්‍රසිද්ධියේ දෝෂාරෝපණය කිරීමටත් පටන් ගෙන ඇත.සජිත් පිල නියෝජනය කළ එහි ප්‍රබලයන් මේ වන විට දැඩි කලකිරීමට පත්ව සිටින බවත් සජිත් ශක්ති මත් කිරීමට ගත් උත්සාහය නිසා තමන් පසුපසට තල්ලු වී ගොස් සජිත් පමණක් ඉස්මතු වී ඇති බවටත් ඔවුහු චෝදනා නඟති. එහි එකම ප්‍රතිඵලය වූයේ තමන්ට මෙතෙක් පක්ෂයේ තිබූ තනතුරු හා පිළිගැනීම පවා අහිමි වී යෑම බවත් පෙන්වා දෙන ඔවුන් තවදුරටත් පවසන්නේ; සජිත් ගේ අනාගත දේශපාලන සැලසුම් වෙනුවෙන් තමන් ගේ වර්තමාන දේශපාලන ජීවිතය බිල්ලට දිය නොහැකි බවයි.මේ හේතු කොටගෙන ඉදිරියේදී දැඩි නිහඬ පිළිවෙතක් අනුගමනය කිරීමට එම පිරිස තීරණය කැර ඇති අතර සජිත් ප්‍රේමදාස මහතාට තවදුරටත් තමන් වෙනුවෙන් පෙනී සිටීමට ශක්තියක් නැති බවත් ඔවුහු පවසති. ප්‍රසිද්ධියේ සජිත් ප්‍රේමදාස මහතා කරන ප්‍රකාශ කෙසේ වෙතත් එජාපයේ අභ්‍යන්තර සාකච්ඡාවලදී ඔහු රනිල් හිතවාදී පිළිවෙතක් අනුගමනය කරමින් දෙබිඩි රංගනයක යෙදීම කනගාටුදායක බවටත් චෝදනා නැඟේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>07</month>
      <day>29</day>
    </date>
    <link>http://www.silumina.lk/2012/07/29/_art.asp?fn=aa1207292</link>
    <topic>ආණ්ඩුව ඡන්ද දිනන්නේ විපක්ෂය දුර්වල නිසාම නොවේ</topic>
    <author/>
    <content>ආණ්ඩුව ඡන්ද දිනන්නේ රටේ සංවර්ධනය සහ මහජනතාවට සිදුකර තිබෙන සේවාවන් නිසා මිස විපක්ෂයේ දුර්වලකම නිසාම පමණක් නොවේ යැයි ශ්‍රී ලංකා නිදහස් පක්ෂයේ ජ්‍යෙෂ්ඨ උප සභාපති වාරිමාර්ග හා ජල කළමනාකරණ ඇමැති නිමල් සිරිපාල ද සිල්වා මහතා පවසයි.සමහරුන් කියන්නේ මේ ආණ්ඩුව මැතිවරණ දිනන්නේ විපක්ෂය දුර්වල නිසා බවයි. මේක බොරු තර්කයක්. ජනතාව මේ රජය වටා රොක්වී නිරන්තරයෙන් සහයෝගය දක්වන්නේ රටට ජනතාවට වැඩ රාශියක් සිදු කර තිබෙන රජයක් නිසා යයි ද ඇමැතිවරයා කීය.තරගයක් දෙන්න පුළුවන් තරම් ශක්තිමත් විපක්ෂයක් තියනවා නම් ආණ්ඩුවක් හැටියට අපි හුඟාක් කැමතියි. රටකට නිතරම ශක්තිමත් විපක්ෂයක් තිබෙන්න ඕනෙ. නමුත් දැන් අපේ විපක්ෂය දුර්වලයි. බෙදිල බෙදිලා ගිහින්. කුළල් කා ගැනීම් වැඩියි. කෑලිවලට කැඩිලා තියෙනවා වැඩියි. එ.ජා.ප.යේ මේ බෙදීම්, කඩාවැටීම, වැඩිවී තිබෙනවා.අපේ රජය නිතරම ජනතාව කෙරෙහි විශ්වාසය තබනවා. ජනතා තීන්දුවලට හිස නමනවා. නැඟෙනහිර උතුරු මැද සහ වයඹ යන පළාත් තුනේ මැතිවරණවලට ශ්‍රී.ල.නි.ප. ප්‍රමුඛ එ.ජ.නි.ස. සුදුසු අපේක්ෂකයන් ඉදිරිපත් කර තිබෙනවා.මහජනතාවගේ යුතුකමක් වන්නේ මේ අයගෙන් මහජන නියෝජිතයන් වශයෙන් තනතුරු දැරීමට සුදුස්සන් තෝරා පත්කර එවීම යැයි ද ඇමැතිවරයා වැඩිදුරටත් කීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>07</month>
      <day>29</day>
    </date>
    <link>http://www.silumina.lk/2012/07/29/_art.asp?fn=aa1207293</link>
    <topic>රුහුණු-කතරගම අවසන් මහ පෙරහර අගෝ. 01 දා</topic>
    <author>ඊ.එච්. සෝමපාල</author>
    <content>ඊ.එච්. සෝමපාලරුහුණු කතරගම මහා දේවාලයේ ඇසළ මහා පෙරහැරේ අවසාන මහා පෙරහැර අගෝස්තු මස 01 දා පැවැත්වේ.ඇසළ පෙරහැරේ උත්කර්ෂවත් අවස්ථාවක් වන ගිනිපෑගීම ජූලි මස 29 දා මහා දේවාලය ඉදිරිපිට මහා වීදියේ පැවැත්වේ.අගෝස්තු මස 02 දා මැණික් ගඟේ දිය කපන තොටේදී දිය කපා ශුද්ධ වූ ජලය කතරගම මහා දේවාලයට පුද පෙරහරින් ගෙන ඒමෙන් පසුව කතරගම ඇසළ මහා පෙරහැර කටයුතු අවසන් වෙයි.අගෝස්තු මස 01 දා අවසාන මහා පෙරහැර කතරගම මහා දේවාලයෙන් දේවාභරණ සමඟ කපු මහතා වැඩම කරවීමෙන් ආරම්භ වෙයි. කිරි විහාරයේදී කිරි වෙහෙර රාජ මහා විහාරාධිපති ඌව විශ්ව විද්‍යාලයේ කුලපති ආචාර්ය අලුත්වැව සෝරත නාහිමියන් සධාතුක කරඬුව - රුහුණු කතරගම මහා දේවාලයේ බස්නායක නිලමේ ඌව පළාත් මහ ඇමැති ශෂින්ද්‍ර රාජපක්ෂ මහතාට බාරදීමත් බස්නායක නිලමේතුමා සධාතුක කරඬුව කිරිවෙහෙර රාජමහා විහාරයේ බුදු පෙරහැරේ සධාතුක කරඬුව ගෙන යන හස්තිරාජයා මත තැන්පත් කිරීම සිදු කෙරේ. බුදු පෙරහැර පෙරටු කරගත් ඇසළ පෙරහැර අෂ්ඨඵල බෝධීන් වහන්සේ ප්‍රදක්ෂිණ කැර වෙහෙර වීදියේ ගමන්කර කිරිවෙහෙර රාජමහා විහාරස්ථානයට පැමිණේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>07</month>
      <day>29</day>
    </date>
    <link>http://www.silumina.lk/2012/07/29/_art.asp?fn=aa1207294</link>
    <topic>ඇසළ පෙරහර අනාගතයට ආරක්ෂා කර දෙමු</topic>
    <author>මල්වතු මහනාහිමි</author>
    <content>මල්වතු මහනාහිමිශ්‍රී ලංකාවේ සමෘද්ධිය, සෞභාග්‍යය හා සමඟිය සමාදානය ඇති කිරීම පිණිසත්, සංස්කෘතික උරුමයන් ඉස්මතු කර දැක්වීම පිණිසත් පවත්වනු ලබන ඇසළ පෙරහර මංගල්‍යය අනාගතය උදෙසා ආරක්ෂා කර දීමට දායක වන ලෙස මහා විහාරවංශික ශ්‍යාමෝපාලි මහා නිකායේ මල්වතු පාර්ශ්වයේ මහානායක තිබ්බටුවාවේ ශ්‍රී සිද්ධාර්ථ සුමංගල මහ නාහිමියෝ පවසති.උත්තම දළදා වහන්සේ විෂයෙහි පූජෝපහාර දැක්වීමත් සිව් මහා දේවාලයන්හි දෙවිවරුන් උදෙසා භක්ති ප්‍රණාම දැක්වීමත්, මෙම පෙරහරේ මූලික අරමුණ වන බවත් පෙන්වා දෙන උන්වහන්සේ සැදැහැ සිත් පෙරදැරිව පරිසරය සුරකිමින්, විනීතව පෙරහර මංගල්‍යය නැරැඹීමෙන් එය අනාගතය උදෙසා දායාද කළ හැකි බව ද පවසති.කීර්ති ශ්‍රී මේඝවර්ණ රජුගේ පටන් බුද්ධෝපස්ථාන පූජා චාරිත්‍රයන්ගෙන් පිදුම් ලද අති උත්තම දළදා වහන්සේ උදෙසා පවත්වන මංගල සම්මත පූජා චාරිත්‍ර අනාගතයට දායාද කිරීමට අප ද කටයුතු කළ යුතු බව උන්වහන්සේ පවසති.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>07</month>
      <day>29</day>
    </date>
    <link>http://www.silumina.lk/2012/07/29/_art.asp?fn=aa1207295</link>
    <topic>අපේ ප්‍රෞඩත්වය විදහාපාන පූජා මංගල උත්සවයක්</topic>
    <author>අස්ගිරි මහනාහිමි</author>
    <content>අස්ගිරි මහනාහිමිඓතිහාසික ඇසළ පෙරහර මංගල්‍යය ශ්‍රී දන්ත ධාතුන් වහන්සේ විෂයෙහි හා දෙවියන් උදෙසා සිදු කෙරෙන පූජා චාරිත්‍ර මංගල්‍යයක් මෙන් ම කලට වැසි ලැබ රටේ සමෘද්ධිය, සෞභාග්‍යය හා සමගිය සමාදානය ඇති කර ගැනීම සඳහාත්, උඩරට කලා ශිල්පීන් ගේ අනන්‍යතාවය ලොවට විදහා දැක්වීම සඳහාත් පැවැත්වෙන චිරාගත සාම්ප්‍රදායික සංස්කෘතික මංගල්‍යයක් ද වන බව මහා විහාරවංශික ශ්‍යාමෝපාලි මහා නිකායේ අස්ගිරි පාර්ශ්වයේ මහානායක උඩුගම ශ්‍රී රතනපාල බුද්ධරක්ඛිත මහනාහිමියෝ පවසති.බුද්ධ පූජාමය මංගල්ලයක් මෙන් ම අපේ සංස්කෘතියේ ප්‍රෞඪත්වය විදහාපාන පූජා මංගලෝත්සවයක් වන මෙම උතුම් පූජා චාරිත්‍රය මෙවර ද අත්‍යාලංකාරයෙන් පැවැත්වීමට කටයුතු කර ඇති බව පවසන මහ නාහිමියෝ ඒ සඳහා ඇප කැප වන සියලු දෙනාටත්, පෙරහර නැරැඹීමට පැමිණෙන සමස්ත ලෝකවාසී සියලු දෙනාටත් ශ්‍රී දන්ත ධාතූන් වහන්සේගේ ආශිර්වාදය නොමඳව ලැබේවායි ප්‍රාර්ථනා කර සිටිති.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>07</month>
      <day>29</day>
    </date>
    <link>http://www.silumina.lk/2012/07/29/_art.asp?fn=aa1207296</link>
    <topic>මහනුවර ඇසළ මංගල්‍යයේ මහ පෙරහර අගෝ. 01 දා</topic>
    <author>රමණී සුබසිංහ</author>
    <content>රමණී සුබසිංහමහනුවර ඓතිහාසික ඇසළ මංගල්‍යයේ අවසන් රන්දෝලි මහ පෙරහර අගෝස්තු 01 දා රාත්‍රී වීථි සංචාරය කෙරේ.එදිනම මධ්‍යම රාත්‍රී සතර දේවාල දිය කැපුම් පෙරහර පිටත්වන අතර ගැටඹේ තොටෙන් දිය කැපීමෙන් පසු දළදා කරඬුව ගෙඩිගේ විහාරයේ තැන්පත් කෙරේ. අගෝස්තු 02 වැනිදා දහවල් ගෙඩිගේ විහාරයෙන් පිටත්වන දහවල් පෙරහර මාළිගා චතුරශ්‍රය වටා තුන් වරක් ප්‍රදක්ෂිණා කොට ශ්‍රී දළදා මාලිගයට ගෙවදින අතර දියවඩන නිලමේවරයා විසින් පෙරහර සාර්ථකව පැවැත් වූ බවට ජනාධිපතිතුමාට පෙරහර සංදේශය බාර දෙනු ඇත.පසු දින මහා විෂ්ණු දේවාලයේ වලියක් මංගල්‍යය පවත්වන අතර පෙරහරට සහභාගි වූ සියලු ශිල්පීන්ට සෙත් ශාන්ති ප්‍රාර්ථනා කැරේ. පෙරහරට සහභාගි වන ශිල්පීන්ගෙන් දස්කම් දක්වන විශිෂ්ට කලා ශිල්පීන්ට ජනාධිපති සම්මාන ප්‍රදානය මෙවරත් සිදු කැරෙන අතර විශිෂ්ට දස්කම් දක්වන නර්තන ශිල්පීන් 25 දෙනකුට ත්‍යාග සහ සහතික පත් ප්‍රදානය කිරීමට ලේක්හවුස් ආයතනය කටයුතු යොදා ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>07</month>
      <day>29</day>
    </date>
    <link>http://www.silumina.lk/2012/07/29/_art.asp?fn=aa1207297</link>
    <topic>මහජන මහ රැලි අටක්, ප්‍රාදේශීය ජනහමු සිය ගණනක්</topic>
    <author>සුනිල් දයා අල්විස්</author>
    <content>එජනිස මැතිවරණ ව්‍යාපාරය ඇරැඹෙයිසුනිල් දයා අල්විස්නැඟෙනහිර - උතුරුමැද සහ සබරගමුව පළාත් සභා තුනේ මැතිවරණයට ශ්‍රීලනිප ප්‍රමුඛ සන්ධානයෙන් ඉදිරිපත් වී සිටින අපේක්ෂකයින්ගේ ජයග්‍රහණය සඳහා ප්‍රධාන මහජන රැලි 08 ක් මහින්ද රාජපක්ෂ ජනාධිපතිතුමාගේ ප්‍රධානත්වයෙන් පැවැත්වීමට නියමිතය.අගෝස්තු මස අග භාගයේදී සහ සැප්තැම්බර් මුල් සතියේදී මහජන රැලි පැවැත්වෙයි. මීට අමතරව මෙම පළාත් සභා තුනේම ඡන්ද ප්‍රචාරක කටයුතු සඳහා මැති ඇමැතිවරුන්ගේ සහභාගිත්වයෙන් රැස්වීම් මාලාවක් ද දැන් ආරම්භ කොට තිබේ.මේ ප්‍රචාරක රැස්වීම්වලට අමතරව කුඩා රැස්වීම් සහ ගෙයින් ගෙට ගොස් ඡන්දදායකයන් හමුවීමේ ප්‍රචාරක කටයුතු පැවැත්වෙයිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>07</month>
      <day>29</day>
    </date>
    <link>http://www.silumina.lk/2012/07/29/_art.asp?fn=aa1207298</link>
    <topic>ඇඳුම් මාරු කරන කුටියේ රහස් කැමරා සපුරා තහනම්</topic>
    <author>අමල් යශෝමන් ජයසිංහ</author>
    <content>අමල් යශෝමන් ජයසිංහරෙදි පිළි සාප්පුවල ඇඳුම් මාරු කිරීම සඳහා තිබෙන කුටිවල වීඩියෝ කැමරා සහ එහි ඇතුල්වන්නන් ඡායාරූප ගත කැරෙන උපකරණ සවිකොට තිබීම බරපතල නීති විරෝධී ක්‍රියාවක් බව පොලිසිය පවසයි.දණ්ඩ නීති සංග්‍රහය යටතේ කාන්තාවන් හිංසනයට ලක් කිරීමේ වරදට හා සමාන වන මෙවැනි ක්‍රියාවන් පිළිබඳ තොරතුරක් හෝ පැමිණිල්ලක් ලද සැණින් එම ස්ථාන පොලිස් අත් අඩංගුවට ගන්නා බව ද එම ජ්‍යෙෂ්ඨ නිලධාරියා ‘සිළුමිණ’ ට පැවැසීය.අසභ්‍ය දර්ශන, අසභ්‍ය ලේඛන ළඟ තබා ගැනීම ඒ සඳහා තැත් කිරීම හා ලබා ගැනීම සපුරා තහනම් බව ද මෙවැනි උපකරණ සවිකොට තිබීම ඉතා පහත් පිළිකුල් සහගත ක්‍රියාවක් බව ද එම උසස් නිලධාරියා පැවසීය. ගම්පහ දිස්ත්‍රික්කයේ මෑතදී සිදුවූ මනුෂ්‍ය ඝාතනයට මෙවැනි සිදුවීමක් පාදක වූ බව ද පොලිස් ආරංචි මාර්ග වැඩිදුරටත් පැවැසීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>07</month>
      <day>29</day>
    </date>
    <link>http://www.silumina.lk/2012/07/29/_art.asp?fn=aa1207299</link>
    <topic>අම්පාර-ත්‍රි’මලය හා මඩකලපුවට රුපියල් මිලියන 40,000 ක ප්‍රතිලාභ</topic>
    <author>නිහාල් පී. අබේසිංහ</author>
    <content>දැයට කිරුළෙන්නිහාල් පී. අබේසිංහදැයට කිරුළ 2013 වැඩසටහන යටතේ මඩකලපුව, ත්‍රිකුණාමලය, අම්පාර හා පොලොන්නරුව දිස්ත්‍රික්කවල යටිතල පහසුකම් සංවර්ධනයට රුපියල් මිලියන 40,000 ක් වෙන් කරන බව දැයට කිරුළ සංවිධායක කමිටු සභාපති විදුලි සංදේශ හා තොරතුරු තාක්ෂණ ඇමැති රංජිත් සියඹලාපිටිය මහතා පවසයි. දැයට කිරුළ 2013 ඉදිකිරීම් පසුගියදා ආර්ථික සංවර්ධන ඇමැති බැසිල් රාජපක්ෂ මහතා අතින් ආරම්භ විය. ඒ අරලගංවිල – මහඔය ප්‍රධාන නව මාර්ගයට මුල්ගල තබමිනි. මෙම නව මාර්ගය මගින් පොලොන්නරුව, අම්පාර දිස්ත්‍රික් එකට යා කරන අතර එම ප්‍රධාන නගර දෙක අතර දුර කිලෝමීටර් 100 ක් අඩුවීම ද මේ නව මාර්ගය නිසා සිදුවේ. මේ නව කාපට් ඇතිරූ මාර්ගය සඳහා රුපියල් දසලක්ෂ 2369 ක් වැය කිරීමට යෝජිතය.මේ අතර මෙවර දැයට කිරුළ ප්‍රදර්ශනය අම්පාර හාඩි තාක්ෂණික ආයතනයේ අක්කර 200 කට ආසන්න භූමි භාගයක පැවැත්වෙන බව දැයට කිරුළ සංවිධායක ලේකම් ඵලදායිතා සංවර්ධන අමාත්‍යාංශයේ ලේකම් උදය ආර්. සෙනෙවිරත්න මහතා කියයි.ඒ සමඟම අම්පාර හාඩි තාක්ෂණික ආයතනය තාක්‍ෂණික විශ්වවිද්‍යාලයක් බවට පත්කෙරෙන බවත් ඉන් මෙරට තරුණ පරපුරට පරිගණක, සංචාරක, කෘෂිකර්ම, විද්‍යාත්මක හා තාක්ෂණික ක්ෂේත්‍ර පිළිබඳව මනා පුහුණුවක් සමඟ උපාධියක් ලබා දෙන බවත් උදය සෙනෙවිරත්න මහතා පවසයි.මීට අමතරව ඵලදායිතා අමාත්‍යාංශය මඟින් අම්පාර, මඩකලපුව, අම්පාර හා පොලොන්නරුව දිස්ත්‍රික්කවල දිසාපති ප්‍රාදේශීය ලේකම් කාර්යාලවල හා රෝහල්වල ඵලදායිතාව වැඩි කිරීම පිණිස කටයුතු සලසන බවද උදය සෙනෙවිරත්න මහතා කියයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>07</month>
      <day>29</day>
    </date>
    <link>http://www.silumina.lk/2012/07/29/_art.asp?fn=aa12072910</link>
    <topic>z ස්කෝර් අර්බුදයෙන් කිසිම දරුවකුට අගතියක් වීමට ජනාධිපතිතුමා ඉඩ තබන්නේ නැහැ</topic>
    <author/>
    <content>ඇමැති ඩලස් අවධාරණය කරයිz ස්කෝර් ගැටලුව නිසා කිසිදු දරුවෙකුට අගතියක් වීමට ජනාධිපතිතුමා ඉඩ තබන්නේ නැතැයි යෞවන කටයුතු සහ නිපුණතා සංවර්ධන ඇමැති ඩලස් අලහප්පෙරුම මහතා පවසයි.දෙහිවල, ලලිත් ඇතුලත්මුදලි වෘත්තීය පුහුණු මධ්‍යස්ථානයේ නව පුහුණු පාඨමාලා සඳහා ඇතුළත් කර ගැනීමට නියමිත සිසු සිසුවියන් අමතමින් ඇමැතිවරයා මේ බව ප්‍රකාශ කෙළේය.ඒ මහතා මෙසේද කීය.ඛ ස්කෝර් ප්‍රශ්නය දිහා අපි බලමු.ඛ ස්කෝර් ප්‍රකාශයට පත්වුණා. පිරිසක් අධිකරණයට ගියා. අධිකරණය තීන්දුවක් දුන්නා. ඛ ස්කෝර් වෙනස් කරන්න කියලා. ඒ අනුව වෙනස් කළා. දැන් අධිකරණයට ගිය පිරිස ඉස්කෝලෙට ඇවිත් කියනවා, මේ ආණ්ඩුව දරුවන්ගේ අනාගතය විනාශ කරන්න හදනවා කියලා. මම රජයේ කැබිනට් ඇමැතිවරයෙකු ලෙසත්, ශ්‍රී ලංකා නිදහස් පක්ෂයේ භාණ්ඩාගාරික ලෙසත්, රටේ වගකිව යුතු පුරවැසියකු ලෙසත්, අධ්‍යාපනයේ නිරත දරු දෙදෙනකුගේ පියෙකු ලෙසත්, ඉතා වගකීමෙන් ප්‍රකාශ කරනවා, ඛ ස්කෝර් නිසා කිසිම දරුවෙකුට කිසිදු අගතියක්, අසාධාරණයක් වෙන්න ඉඩ නොතබන බව. ජාතික තරුණ සේවා සභාවේ සභාපති නීතිඥ ලලිත් පියුම් පෙරේරා මහතා ඇතුළු දහසකට (1000) අධික නවක සිසුන්, දෙමව්පියන්, තරුණ සේවා සභාවේ නිලධාරීන් ඇතුළු විශාල පිරිසක් මෙම අවස්ථාවට සහභාගි වූහ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>07</month>
      <day>29</day>
    </date>
    <link>http://www.silumina.lk/2012/07/29/_art.asp?fn=aa12072911</link>
    <topic>‘කරුණාකර සේවයට වාර්තා කරන්න’ ආචාර්යවරුන්ට ඇමැති එස්.බී. ගෙන් ඉල්ලීමක්</topic>
    <author/>
    <content>විශ්ව විද්‍යාල ආචාර්යවරුන්ගේ වෘත්තීය සමිති සම්මේලනයේ, වැඩ වර්ජනය නිසා විශ්වවිද්‍යාල සිසුන්ගේ අධ්‍යාපන කටයුතුවලට බාධා එල්ල වී ඇති බවත් නවක සිසුන් විශ්ව විද්‍යාලවලට ඇතුළත් කර ගැනීම ප්‍රමාද වීමට එය හේතුවක් වන බවත්, එමනිසා 2012 ජූලි 30 දා සේවයට වාර්තා කරන ලෙස සියලුම ආචාර්යවරුන්ගෙන් රජය ඉල්ලා සිටින බව උසස් අධ්‍යාපන ඇමැති එස්.බී. දිසානායක මහතා පවසයි.පටු දේශපාලන අරමුණු ඉටුකර ගැනීමට මාන බලන්නාවූ අතළොස්සකගේ ඕනෑ එපාකම් ඉටු නොකොට සමස්ථ විශ්ව විද්‍යාල සිසුන්ගේ අනාගතය පිළිබඳව සිතා විශ්ව විද්‍යාල අධ්‍යයන කටයුතු යථා පරිදි පවත්වාගෙන යෑම සඳහා සේවයට වාර්තා කරන ලෙස ද ඇමැතිවරයා විශේෂ ඉල්ලීමක් සිදු කොට තිබේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>07</month>
      <day>29</day>
    </date>
    <link>http://www.silumina.lk/2012/07/29/_art.asp?fn=aa12072912</link>
    <topic>නැඟෙනහිර මාර්ග 13 කට ටෙන්ඩර් කැඳවයි</topic>
    <author>තාරක වික්‍රමසේකර</author>
    <content>තාරක වික්‍රමසේකරනැඟෙනහිර පළාතේ දැනට මඟී ප්‍රවාහන බස් රථ ධාවනය නොකරන මාර්ග 13 ක ග්‍රාමීය බස් රථ ධාවනයට ජාතික ගමනා ගමන කොමිෂන් සභාව කටයුතු යොදා ඇත.ආර්ථික වශයෙන් ඵලදායි නොවන මෙම මාර්ගවල ධාවනය කිරීමට බස් රථ සඳහා උපරිම වශයෙන් කිලෝමීටරයකට රුපියල් 21.75 ක සහනාධාරයක් ගෙවීමට ද ජාතික ගමනා ගමන කොමිෂන් සභාව කටයුතු කරනු ඇත. මේ සඳහා දැනටමත් ටෙන්ඩර් කැඳවා ඇති අතර උපරිම දුරක් ඇත්තේ මාර්ග අංක 927/1 ලෙස හඳුන්වා දී ඇති අක්කරපත්තුවේ සිට අලිගම්බේ හරහා බක්මිටියාව මාර්ගයයි. එය දුරින් කිලෝමීටර් 45.6 ක් වන අතර ග්‍රාමීය මාර්ග කොටසට කිලෝමීටර් 34.1 ක් අයත්වේ.ගැමි සැරිය නිත්‍ය මඟී සේවා යටතේ මෙම ධාවන අවසර පත්‍ර නිකුත් කරනු ලබන අතර අදාළ දිස්ත්‍රික්කවල නිත්‍ය පදිංචිකරුවන්ට සහනාධාර ප්‍රතිපාදන යටතේ බස් රථ ධාවනයට අවසර දෙනු ලැබේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>07</month>
      <day>29</day>
    </date>
    <link>http://www.silumina.lk/2012/07/29/_art.asp?fn=aa12072913</link>
    <topic>දිව රස කරන ලුණු කැඳවයි හෙමිහිට මරු</topic>
    <author>අරුණි මුතුමලී</author>
    <content>අරුණි මුතුමලීඅධික ලුණු පරිභෝජනය නිසා උදරයේ පිළිකා ඇති වන බව ලෝක පිළිකා පර්යේෂණ අරමුදල පවසයි. මෙයට හේතු වන්නේ ලුණුවලින් ආන්ත්‍රික බිත්ති තුවාල වීමය.මේ නිසා ආහාර ඇසුරුම්වලට නව ලාංඡන ක්‍රමයක් හඳුන්වා දීමට එම අරමුදල යෝජනා කරයි. ආහාර ග්‍රැම් 100 ක අඩංගු ලුණු ප්‍රමාණය ග්‍රැම් 0.3 ට අඩු නම් එය අවම ලුණු ප්‍රමාණය අඩංගු හෙවත් කොළ ලේබලය ලෙස ද, මධ්‍යස්ථ මට්ටමකට ලුණු අඩංගු හෙවත් ආහාර ග්‍රැම් 100 ක ග්‍රැම් 0.3 සිට 1.5 දක්වා අඩංගු ආහාරවලට තැඹිලි පාට ද ඊට වඩා වැඩි ලුණු ප්‍රමාණයක් අඩංගු ආහාර අධික ලුණු සහිත ලෙස සලකා රතු පැහැයෙන් ද සංකේතවත් කිරීම ඔවුන්ගේ යෝජනාවයි.උදරයේ පිළිකා කල් ඇතිව හඳුනා ගැනීම ඉතා අපහසු බැවින් එය ශරීරයේ ස්ථාපනය වන අතර ප්‍රතිකාර කිරීම ද ඉතා අපහසු බව එම පිළිකා පර්යේෂණ අරමුදල පෙන්වා දෙයි. මෙයින් ගැලවීමට ඇති හොඳම ක්‍රමය ලුණු අධික ආහාරවලින් වැළකීම හා හැකි තරම් එළවළු පලතුරු ආහාරයට ගැනිම බව ද ඔවුහු පෙන්වා දෙති.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>07</month>
      <day>29</day>
    </date>
    <link>http://www.silumina.lk/2012/07/29/_art.asp?fn=aa12072914</link>
    <topic>වැඩිපුර 3000 කට සරසවි වරම්?</topic>
    <author>සුභාෂිණි ජයරත්න</author>
    <content>සුභාෂිණි ජයරත්නවිශ්ව විද්‍යාල සඳහා අමතරව තවත් සිසුන් 3000 කට ඉඩ ප්‍රස්ථා ලබාදීමට ඇති හැකියාව සොයා බැලීමට උසස් අධ්‍යාපන බලධාරීන් එකඟ වූ බැව් මානව හිමිකම් කොමිෂන් සභාවේ කොමසාරිස් ආචාර්ය ප්‍රතිභා මහානාම පවසයි. මීට අමතරව ඛලකුණු හේතුවෙන් අසහනයට පත් ශිෂ්‍ය ශිෂ්‍යාවන්ට යම් සහනයක් සැලසීමට නීතිපතිවරයා මඟින් අධිකරණමය උපදෙස් ලබා ගැනීම යෝග්‍ය බවට ශ්‍රී ලංකා මානව හිමිකම් කොමිෂන් සභාව නිර්දේශ කළ බවත් ඒ මහතා පැවසීය.ඛලකුණු සම්බන්ධයෙන් අසහනයට පත් සිසුන්ගෙන් ශ්‍රී ලංකා මානව හිමිකම් කොමිෂමට පැමිණිලි දහසකට ආසන්න ප්‍රමාණයක් ලැබී තිබුණු බවත් ඒවා එකින් එක ගෙන විමර්ශනය කිරීමට සෑහෙන කාලයක් ගත වන හෙයින් මෙසේ ඉක්මන් ක්‍රියාමාර්ගයක් වශයෙන් උසස් අධ්‍යාපන බලධාරීන් සමඟ සාකච්ඡා කළ බවත් එහි ප්‍රතිඵලයක් වශයෙන් මේ එකඟතාව ඇති කර ගත් බවත් ඔහු කීය.මේ සාකච්ඡාවට උසස් අධ්‍යාපන අමාත්‍යාංශයේ ලේකම් ආචාර්ය සුනිල් ජයරත්න නවරත්න සහ විශ්ව විද්‍යාල ප්‍රතිපාදන කොමිෂන් උපසභාපති ඇතුළු නිලධාරීහු රැසක් සහභාගී වූහ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>07</month>
      <day>29</day>
    </date>
    <link>http://www.silumina.lk/2012/07/29/_art.asp?fn=aa12072915</link>
    <topic>ලන්ඩන් ඔලිම්පික්</topic>
    <author/>
    <content>ලොව මහ ක්‍රීඩා සැණකෙළිය ලෙස හැඳින්වෙන ඔලිම්පික් ක්‍රීඩා උලෙළ මෙවර පැවැත්වෙන ලන්ඩන් නුවර මේ වන විටත් මහ උත්සවශ්‍රීයක් ගෙන ඇත.මෙවර ලන්ඩනයේ පැවැත්වෙන්නේ 30 වැනි ඔලිම්පික් ක්‍රීඩා උලෙළය. ක්‍රීඩක ක්‍රීඩිකාවන් හත්දෙනෙක් මෙවර ඔලිම්පික් තරගයට ශ්‍රී ලංකාව නියෝජනය කරති. කණ්ඩායමේ නායකත්වය දරන්නේ නිලුක කරුණාරත්නය. ඔහු බැඩ්මින්ටන් ඉසව්වෙන් ශ්‍රී ලංකාව නියෝජනය කරයි.ශ්‍රී ලංකා කණ්ඩායමට නිලුක කරුණාරත්න (බැඩ්මින්ටන්), තිළිණි ජයසිංහ (බැඩ්මින්ටන්), මංගල සමරකෝන් (වෙඩි තැබීම), අනුරුද්ධ කුරේ (මලල ක්‍රීඩා), රෙෂිකා උඩුගම්පොළ (පිහිනුම්), ක්‍රිස්ටියන් සොනාලි (මලල ක්‍රීඩා) සහ හෙෂාන් උණම්බුව (පිහිනුම්) යන ක්‍රීඩක ක්‍රීඩිකාවෝ අයත් වෙති.හේෂාන් උණම්බුව අද (29) පැවැත්වෙන පිහිනුම් ඉසව්වට සහභාගිවීමට නියමිතය. ඔලිම්පික් ක්‍රීඩා උලෙළේ සමාප්ති දිනය අගෝස්තු 13 දාය. ඔලිම්පික් තරගයක් ලන්ඩනයේ පවත්වන තුන්වන අවස්ථාව මෙය වෙයි. මීට පෙර 1908 සහ 1948 වර්ෂයේදී ලන්ඩන්හි ඔලිම්පික් තරග පවත්වා තිබේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>07</month>
      <day>29</day>
    </date>
    <link>http://www.silumina.lk/2012/07/29/_art.asp?fn=aa12072916</link>
    <topic>මුඛ පිළිකාවෙන් දිනකට දෙදෙනෙක් මරුට</topic>
    <author>සාගරිකා දිසානායක</author>
    <content>බුලත්, පුවක්, දුම්වැටි, මත්පැන්, බාබුල් නිසාසාගරිකා දිසානායකමුඛ පිළිකා හේතුකොට ගෙන මෙරට දිනකට රෝගීන් දෙදෙනකු මිය යන බව සෞඛ්‍ය අමාත්‍යාංශය පවසයි. පිරිමින් අතර බහුලවම පවතින්නේ මුඛ පිළිකාවය. වසරකට මුඛ පිළිකා රෝගීන් 750 දෙනකු අලුතින් හඳුනා ගනු ලැබේ. වසර 2020 වන විට මෙරට මුඛ පිළිකා තත්ත්වය 15% දක්වා අවම කිරීමට අරමුණු කොට ඇතැයි ජාතික පිළිකා මර්දන වැඩසටහනෙහි අධ්‍යක්‍ෂිකා වෛද්‍ය නීලමනී පරණගම මහත්මිය පැවසුවාය.මුඛ පිළිකා කලින් හඳුනා ගතහොත් නිට්ටාවට සුව කළ හැකිය. බුලත්විට කෑම්, දුම්වැටි හා මත්පැන් භාවිතය, මුඛයේ අපිරිසිදු බව සහ එච්.පී.වී. වෛරසය මුඛ පිළිකා ඇතිවීමට බලපාන ප්‍රධාන හේතු කාරක වේ.ඉහත කී අයහපත් පුරුදුවලින් වැළකී සිටීමෙන් ඉතා පහසුවෙන් මුඛ පිළිකාව අවම කර ගත හැකිය. ලෝකයේ මුඛ පිළිකාවට වැඩිපුර රෝගීන් ගොදුරුවන රටවල් අතරින් පස් වැනි ස්ථානය ශ්‍රී ලංකාවට හිමි වෙයි. මෙරට මුඛ පිළිකාවට බහුලව ගොදුරු වන්නන් අතර වතු කම්කරුවන්, බස් හා ත්‍රිරෝද රථ රියැදුරන් කම්කරුවන් මෙන්ම ඇත් ගොව්වන් ද වන බව ජාති පිළිකා මර්දන වැඩසටහනෙහි විශේෂඥ වෛද්‍ය හේමන්ත අමරසිංහ මහතා පවසයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>07</month>
      <day>29</day>
    </date>
    <link>http://www.silumina.lk/2012/07/29/_art.asp?fn=aa12072917</link>
    <topic>අභිමංසලට වසරක් සපිරෙයි</topic>
    <author>නිමල් විජේසිංහඅනුරාධපුර අතිරේක දිස්ත්‍රික් සමූහ</author>
    <content>නිමල් විජේසිංහඅනුරාධපුර අතිරේක දිස්ත්‍රික් සමූහකුරිරු කොටි ත්‍රස්තවාදයෙන් රටත් ජනතාවත් මුදා ගැනීම සඳහා යුද පෙරමුණේ අභීතව සටන් කරමින් සිටියදී දරුණු අන්දමින් ආබාධිත තත්ත්වයට පත්වූ රණවිරුවන්ගේ ශාරීරික හා මානසික සුවසෙත සලසා දීම පිණිස අනුරාධපුර ඓතිහාසික නුවර වැව අභියස ඉදිවූ “අභිමංසල” ඉදිකොට වසරක් සපිරීම නිමිත්තෙන් පසුගිය 26 හා 27 දෙදින පුරා ආගමික වතාවත් රැසක් සිදු කෙරුණි. 26 දා සන්ධ්‍යාවේ අභිමංසල පරිශ්‍රයේ වර්ෂ පූර්ණ සංවත්සරය සැමරීම සඳහා අභිනවයෙන් ඉදිකළ දර්ශනීය බුදු මැදුර විවෘත කරනු ලැබු අතර පසුදා පහන් වන තුරු සර්ව රාත්‍රික පරිත්‍රාණ දම් දෙසුමක් පැවැත්විණි.නව බුදු මැදුර විවෘත කිරීම හමුදාපති ජගත් ජයසූරිය මහතා හා එම මහත්මිය විසින් බුද්ධ ප්‍රතිමා වහන්සේට ප්‍රථම පුෂ්පෝපහාරය දැක්වීමෙන් හා ප්‍රථම ගිලන්පස පූජාව පිරිනැමීමෙන් අනතුරුව සිදු කෙරුණි.අනුරාධපුර කීර්ති ට්‍රේඩර්ස් අධිපතිවරයාගේ ධන පරිත්‍යාගයෙන් අභිමංසල නව බෞද්ධ මන්දිරය ගොඩ නංවනු ලැබීය.අටමස්ථානාධිපති පූජ්‍ය ආචාර්ය පල්ලේගම සිරිනිවාස නාහිමිපාණන් ප්‍රමුඛ රුවන්වැලි චෙතියාරාමාධිපති පූජ්‍ය පල්ලේගම හේමරතන ලංකාරාම විහාරාධිපති රලපනාවේ ධම්මජෝති නාහිමිවරුන් ඇතුළු මහා සංඝයා වහන්සේලා විසින් සෙත් පිරිත් සජ්ජායනා කර හමුදාපතිවරයා ඇතුළු රණවිරුවනට ආශිර්වාද කළහ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>07</month>
      <day>29</day>
    </date>
    <link>http://www.silumina.lk/2012/07/29/_art.asp?fn=ab1207291</link>
    <topic>අපරාධ වාර්තාකරණයේදී හැම පැත්තක් දෙසම බලන්න; ඒ සමඟම රට ගැනත් හිතන්න</topic>
    <author/>
    <content>ආරක්ෂක හා නාගරික සංවර්ධන අමාත්‍යාංශයේ ලේකම් ගෝඨාභය රාජපක්ෂඅපරාධ, දූෂණ හා ජාතික ආරක්ෂාව මැයෙන් කොළඹ රජයේ ප්‍රවෘත්ති දෙපාර්තමේන්තුවේ මාධ්‍ය මධ්‍යස්ථාන ශ්‍රවණාගාරයේදී ඉකුත් 23 වෙනිදා මාධ්‍යවේදීන් උදෙසා පැවැති සම්මන්ත්‍රණයේදී ආරක්ෂක හා නාගරික සංවර්ධන අමාත්‍යාංශයේ ලේකම් ගෝඨාභය රාජපක්ෂ මහතා පැවැත්වූ දේශනය ඇසුරින් සැකසිණි.අපරාධ වාර්තාකරණය කරන ආකාරය නිසා සමාජය ගැන වැරැදි බියක් වැරැදි හැඟීමක් ඇතිවෙලා තියෙන බව බොහෝ අවස්ථාවල පෙනී ගොස් තිබෙනවා. මේ වෙනකොට අපි ත්‍රස්තවාදය අවසන් කරලා සාමකාමී වාතාවරණයක් ඇති කරලා තියෙනවා. ත්‍රස්තවාදය අවසන් කළාට පස්සේ දකුණේ විවිධ සිද්ධීන් ඇති වුණත් අද එම සිද්ධීන් සමාජයේ දක්නට නැහැ. ආරක්ෂක අමාත්‍යාංශය වශයෙන් මේ වගේ අපරාධ ගැන පාලනයක් ඇති කිරීමට අපි කටයුතු කළා. පළමුව උතුරු නැඟෙනහිර ප්‍රදේශ බැලුවොත් ත්‍රිවිධ හමුදා පොලිසියට අමතරව, රටේ විවිධ කොටස්වල අවි ආයුධ වලින් සන්නද්ධ කණ්ඩායම් සිටියා. මේ වෙනකොට අපි සියලුම සන්නද්ධ කණ්ඩායම් නිරායුධ කර සියලුම අවි ආයුධ ආපසු අරගෙන තිබෙනවා. ඒත් එක්කම නොදියුණු ප්‍රදේශවල සහ නීතිය සාමය ආරක්ෂා කිරීමේ වගකීමක් අපට තිබුණා. උතුරු නැඟෙනහිර ප්‍රදේශවල පවා පොලිසි ස්ථාපිත කළා. විවිධ ප්‍රදේශවල ප්‍රශ්න ඇති වුණා. ඒ හැම එකක් ම මේ වෙන කොට පාලනය කරලා තියෙනවා. ඉඩම් බලෙන් අරගෙන ගොඩකරලා තියෙන එක මේ වෙන විටත් පාලනය කරලා තියෙන්නේ. ඒ වගේ ම අන් අය සතු ගෙවල්වල බලෙන් පදිංචි වෙලා සිටින අයට එරෙහිව විශේෂ ව්‍යාපෘතියක් පොලිසිය මඟින් මේ වෙනවිටත් ක්‍රියාත්මක කරලා. ජනතාවගෙන් ඒ සම්බන්ධ කරුණු විමසලා ඒ සම්බන්ධ විශේෂ දුරකථනයක් ක්‍රියාත්මක කරලා විශාල ලෙස පාලනය කිරීමට හැකිවෙලා තියෙනවා. ඒ වගේ ම පාතාලය පාලනය කිරීම සඳහා විශේෂ වැඩසටහනක් අපි ක්‍රියාත්මක කරනවා. මේ පාතාලය මර්දනය කිරීමට ගිහිල්ලා තමයි රැල්ලක් කියන එක ඇතිවෙන්න පටන්ගන්නේ. අද මෙවැනි විශාල ක්‍රියාදාමයක් මේ අපරාධ පාලනය කිරීමට යොදා ගන්නවා.බොහෝ වෙලාවට ප්‍රවෘත්ති පත්‍රවල තියෙන ප්‍රවෘත්ති දිහා බැලුවහම සමාජයේ සිටින අයට මෙවැනි අදහසක් එන්නේ නැහැ. ඒ හින්දා තමයි අද අපරාධ රැල්ලක් ඇති වුණා කියලා සමාජයට වැරැදි වැටහීමක් ගිහිල්ලා තියෙන්නෙ.විශේෂයෙන් විශ්ලේෂණය කර බැලුවොත් අපරාධ සම්බන්ධව වාර්තා කරන නිසා හොඳ ප්‍රතිඵලයක් සිදුවෙලාත් තියෙනවා. උදාහරණ ලෙස මාධ්‍ය පෙන්නුම් කරලා දුන්නා වරෙන්තු තියෙන අය නිදැල්ලේ හැසිරෙනවා කියලා. මේ හේතුව මත අපි විශේෂ ක්‍රියාදාමයක් සිදු කර විශාල සංඛ්‍යාවක් මේ වරෙන්තු තියෙන අය අත්අඩංගුවට ගන්න හැකි වුණා. ඇත්තවශයෙන් ම මාධ්‍ය පෙන්වා දුන් නිසා ඒ තත්ත්වය යහපත් වුණා.මාධ්‍ය තුළින් මේ දේවල් වාර්තාකරණය නිසා හොඳ දේවල් සිද්ධ වෙනවා. මම පොලිස්පතිතුමාට විශේෂයෙන් මේ සම්බන්ධව ක්‍රියා කරන්නට උපදෙස් දුන්නා. ඒ වගේ ම පොලිසිවලටත් උපදෙස් දුන්නා. රජය ඒ පිළිබඳ විශේෂ අවධානය යොමු කළා. මේ වාර්තාකරණය නිසා සමාජය තුළ යම්කිසි අවබෝධයක් ඇතිවීම නිසා පාලකයා ගේත් අවධානය යොමු වෙනවා. ඒ නිසා ඒ සම්බන්ධ විශේෂ ක්‍රියාදාමයක් කරන්න පෙළඹිලා තියෙනවා. ඒකත් එක්තරා විදිහකට හොඳ දෙයක්, මේ අපරාධ පිළිබඳ ප්‍රවෘත්ති වාර්තාකරණය නිසා බැරි වෙලාවත් අපේ රටේ සාමාන්‍ය මනුෂ්‍යයකුට පාරෙ යන්න බැරි තරමට අපරාධ සිද්ධ වෙනවා කියලා. තමන් ගේ ආරක්ෂාව ගැන තමන්ට විශ්වාසයක් නැතැයි කියන මතයක් ගොඩ නැඟෙනවා නම් මං හිතන්නේ ඒක වැරැදියි.අවුරුදු ගණනාවකට පස්සේ මේ රටේ ත්‍රස්තවාදය අවසන් කර සාමකාමී රටක් ඇති කරලා, අපි සංවර්ධනය කෙරෙහි විශාල ක්‍රියාදාමයක යෙදිලා ඉන්න අවස්ථාවක අපි විශේෂයෙන් අපේ රට ගැන ජාත්‍යන්තරයට වඩාත් හොඳ අවබෝධයක් ලබා දෙන්න අවශ්‍යයි. විදේශ ආයෝජකයන් බලාපොරොත්තු වන අවස්ථාවක විශේෂයෙන් සංචාරක ව්‍යාපාරයේ හා සංචාරකයන්ගේ වැඩිදියුණුව බලාපොොරාත්තු වන අවස්ථාවක මෙවැනි අදහසක් ඇති වුණොත්, එය අපේ රටට අයහපත් දෙයක්.විශේෂයෙන් මේ අපරාධ සම්බන්ධයෙන් විශාල වැඩිවීමක් සිද්ධ වෙලා තියෙනවද? කියලා බලාගන්න පුළුවන්වන්නේ සංඛ්‍යා ලේඛනවලින්. සංඛ්‍යාලේඛන දිහා බැලුවම තමයි අපිට අපරාධ විශාල වශයෙන් වැඩිවෙලා තියෙනවද කියලා බලාගන්න පුළුවන්. මම අවුරුදු ගණනාවක වාර්තාවෙලා තියෙන අපරාධ පොලිස්පතිතුමාගෙන් ලබාගත්තා. වාර්තා වෙලා තියෙන අපරාධ දිහා බැලුවම 1990 වර්ෂයේ සිට 2012 වර්ෂය දක්වා වූ කාලය තුළ විශ්ලේෂණය කිරීමේදී 1996 වාර්තා වී ඇති අපරාධ ප්‍රමාණය 48264 කි. 1994 - 52344, 1998 - 56000, 1990 - 57376, 2005 - 58686, 2006 - 60161, 2008 - 59655, 2009 - 51458, 2011 - 48266 සහ 2012 ගත වූ මාස හත ඇතුළත 30328, 2009 පෙර උතුරු නැඟෙනහිරින් අපරාධ වාර්තා වී නෑ. වර්තමානයේ උතුරු නැඟෙනහිරත් මීට ඇතුළත් වී තිබෙනවා.රටේ අපරාධ රැල්ලක් තිබෙනවා ද කියන එක ගැන අපි කල්පනා කරලා බලන්න ඕනෙ. විශේෂයෙන් අපරාධ පාලනය කිරීම ආරක්ෂක අමාත්‍යාංශයට තිබෙන වගකීමක්. විශේෂයෙන් පොලිස්පතිතුමා සමඟ උසස් නිලධාරීන් සමඟ සාකච්ඡා කළා. අපරාධ වැඩිවෙන්නේ මොන පළාත්වල ද මොන අපරාධ ද එසේ වැඩිවෙන්නේ කියලා විමසා බැලීම වැදගත් වෙනවා. උතුරු නැඟෙනහිර කාන්තා අතවර වැඩිවෙලා තියෙන බව විදේශ තානාපතිනියක කිව්වා. ඇය කිව්වේ, මේවාට වගකියන්න ඕනෙ ආරක්ෂක හමුදා බව. මේ නිසා උතුරු නැෙඟනහිර හමුදා අඩු කරන්න කියලත් ඇය කියා සිටියා. මම මේ සම්බන්ධ විශ්ලේෂණයක් කර බැලුවා. මේ ගැන පොලිසිවලට වාර්තා කර නැහැ. පොලිසිවලට තියෙන බිය නිසා, ආරෝග්‍ය ශාලාවලට ඒ ගැන වාර්තා වෙලා තිබෙනවා. ස්ත්‍රී දූෂණ සම්බන්ධයෙන් උතුරු නැඟෙනහිර ප්‍රදේශවල සංඛ්‍යා ලේඛන විශ්ලේෂණ සිදු කළා. සමහර මාධ්‍ය වල මේ බව උපුටා පළකොට තිබුණා. උතුර සම්බන්ධ සෑම දත්තයක් ම අරගෙන විශ්ලේෂණ කළාම මට පෙනී ගියා කිසිම ස්ත්‍රි දූෂණයක් ආරක්ෂක අංශවලින් සිදු නොවුණ බව. ආරක්ෂක අංශයෙන් සිදු වුණ දූෂණ ලෙස වාර්තා වී තිබුණ දුෂණ තුන ගැන විමසා බැලීමේදීත් ඒවා වවුනියාවේ සිංහල ප්‍රදේශවලින් වාර්තා වුණ බව යයි පෙනී ගියේ. මේ දූෂණත් හමුදාව ඉන්න කොට සිදු නොවුණ ඒවා බව තමයි වාර්තා වුණේ හමුදා අයින් වුණාට පස්සේ තමයි සිදුවෙලා තියෙන්නේ.එතකොට මේ ස්ත්‍රී දූෂණ ගැන බැලුවම, මේවා විවිධ අය අතින් සිදුවුණ බව පෙනී යනවා. ඒවා තමයි ඉතාමත් ළඟ ඥාතියෙක්ගෙන් සිද්ධ වුණ දූෂණ, අසල්වැසියන්ගෙන් සිද්ධ වුණ දුෂණ, තමා දන්නා හඳුනන අයගෙන් සිද්ධ වුණ දූෂණ, සුළු කොටසක් තියෙනවා. විවිධ අයගෙන් සිදුවුණ දූෂණ, මේ අයට සම්බන්ධ වුණ පුද්ගලයන්ගේ නම් ගම් පවා ගත්තා. මේක විශ්ලේෂණය කළොත් ඉතා විශාල ප්‍රමාණයක් තියෙනවා. ඉතාමත් ළඟ ඥාතියකුගෙන්, ඒ වගේ ම දන්නා හඳුනන පුද්ගලයකුගෙන් සහ අසල් වැසියකුගෙන් සිද්ධ වුණ දූෂණ, මේක අපි විශ්ලේෂණය කරලා බැලුවහම තාත්තලා, මාමලා සහෝදරයෝ, සුළු පියා, මස්සිනා, මේ වගේ ඉතාමත් ළඟ අය ඉන්නවා. ඒ අයගේ වයස් සීමාව දූෂණය වුණ අයගේ වයස් සීමාව බැලුවහම ඒ සියලු දෙනාම අඩු වයසේ අය බව පැැහදිලි වෙනවා. ළඟම ඥාතියකු ගෙන් සිද්ධ වුණ දූෂණ බැලුවහම ඒවා වෙලා තියෙන්නේ ආරක්ෂාව සඳහා සිටිය අයගෙන්. අසල්වැසියන්ගෙන් සිදුවුණ දූෂණ බැලුවම ඒ අය අඩු වයස්වල අය බව පැහැදිලිවෙනවා. නැඟෙනහිරත් උතුරත් දෙකේම සිදුවුණ දූෂණ බැලුවහම ඒ සිද්ධ වෙලා තියෙන්නේ තමා දන්නා හඳුනන ආශ්‍රය කරන අයගෙන්. මේ සම්බන්ධව වැරැදි මතයක් විදේශවලට ගිය නිසා ඒ රටවල පිළිගන්නේ ත්‍රිවිධ හමුදාවල ආරක්ෂක අංශවල අය විසින් දූෂණයට ලක් කර ඇති බවයි. මේ වාර්තාකරණයේදී වැරැදි ලෙස වාර්තා ගත වෙලා. මේ නිසයි වැරැදි මතයක් ලාංකික සමාජයේ විතරක් නොවෙයි විදේශ අය තුළත් ඇතිවෙලා. මේ වැරැදි මතයක් ඇති කිරීම රටකට සමාජයකට අවැඩ දායි තත්ත්වයක්. මේ නිසා තමයි මේ වාර්තා කරන ක්‍රමවේදයට දියයුතු ස්ථානය කුමක්ද කියන එක වැදගත් වෙන්නේ.උදාහරණයක් වශයෙන් කටුවන ලිංගික අපයෝජන සිද්ධියක් වුණා. තවත් කටුවන මරණයක් සිදුවෙලා. මේ මරණය කෙටි පණිවුඩ මඟින් දැනුම් දෙන කොට කලින් කටුවන සිද්ධ වුණ සිද්ධිය සම්බන්ධ කරගෙන. ඒනිසා අර කටුවන සිද්ධියට සම්බන්ධ ද කියලා වැරැදි මතයක් ගොඩ නැඟෙනවා. ඒ සිද්ධිය වෙලා තියෙන්නේ පෞද්ගලික ඉඩම් ආරවුලක් නිසා. මේකෙ වැරැදි කාරයා කවුරු වුණත් පෞද්ගලික ආරවුලක්. වැරැදි මතයක් සමාජයට දෙනවා නම් ඒක වැරැදියි.විශේෂයෙන් සංවර්ධන වැඩ කටයුතු කරමින් අපි රටක් වශයෙන් ඉදිරියට යනවා. මේ නිසා මෙවැනි දේවල එක පැත්තක් පිළිබඳව මාධ්‍යයෙන් වාර්තා කළොත් එහි සාධාරණීය කරණයක් වෙලා නැහැ.වාර්තාකරණය කිරීමේදී වඩාත් වැදගත්වන්නේ හැම පැත්තම ආවරණය වෙන පරිදි වාර්තා කිරීමයි. ධනාත්මක පැත්තක් වාර්තා වෙලා තියෙනවා නම් ඒක තමයි වඩාත් හරි පැත්ත. කල්පනා කර බලන්න, මේ අපරාධ රැල්ල නිසා තමන්ට බලපෑමක් වෙලා ද කියලා. එහෙම කාලයක් අපේ රටේ තිබුණා. අම්මා තාත්තා, දරුවන් වුණත් බස් එකේ එකට යන්නෙ නැහැ. කොයි වෙලාවේ බෝම්බයක් පත්තුවෙයි ද කියලා සමාජයේ එවැනි බියක් ඇති වුණ නිසා සමාජය එවැනි තත්ත්වයකට පත් වුණා. එතකොට සමාජය අදත් එවැනි තත්ත්වයකට පත්වෙලා තියෙනවාද? අපරාධ රැල්ලක් තියෙනවා නම් සෑම කෙනකුටම ඒ සම්බන්ධයෙන් බලපෑමක් තියන්න ඕනෙ. එහෙම බලපෑමක් අපිට තියෙනවාද? රටේ සිදුවෙන විවිධවූ අපරාධ වාර්තාකරණය නිසා මෙවැනි දැක්මක් ඇතිවෙලා තියෙනවාද? අපි පොලිසි වශයෙන් මූලිකව වගකියන්න ඕනේ. රටේ හැම අපරාධයක්ම පාලනය කරන්න පොලිසියට පුළුවන් ද? කියන එක, වෙනත් අපරාධ සමාජයේ අඩු කිරීමට තවත් අයගේ වගකීමක් තියෙනවාද?ඇත්තටම මාධ්‍යයට වගකීමක් තියෙනවා. පූජ්‍ය පක්ෂයේ වගකීමක් තියෙනවා. වැඩිහිටියන්ගේ වගකීමක් තියෙනවා ප්‍රභූවරුන්ට වගකීමක් තියෙනවා මෙවැනි දේවල් සාකච්ඡාවට භාජනය කරන්න අවශ්‍යයි. පොලිසියට පාලනය කළ හැකි අපරාධ තියෙනවා. නොහැකි ඒවා තියෙනවා. මංකොල්ල කාරයෝ ඉන්නවා නම් වෙනත් කෙනකුට පාලනය කරන්න බැහැ. පොලිසියට පමණයි. ආරක්ෂක අංශයට වගකීමක් තියෙනවා, සමාජයේ සිදුවෙන සෑම දූෂණයක් ම පොලිසියට පාලනය කරන්න බැහැ. ඊට වඩාත් මවුපියන් මෙන් ම අනිත් අයත් වගකිව යුතුයි.තංගල්ලේ අතුරුදන් වී දුෂණයට ලක්වීමේ සිද්ධිය බැලුවම දෙමවුපියන්ගේ නොසැලකිලිමත් බව මනාව පැහැදිලිවෙනවා. සමාජ වටාපිටාවෙන් මනාව පැහැදිලි වෙනවා. මේවා ගැන ආරක්ෂක අංශවලට දොස් පවරනවා ඒක හරි නැහැ. විශේෂයෙන් මෙවැනි අපරාධ වැළැක්වීම සඳහා දැනුවත් වියයුතුයි, මෙවැනි අපරාධ රැල්ලක් වශයෙන් පෙන්නුම් කිරීමේ සාධාරණ නැහැ. මේ පළාත්වල අපරාධ මර්දනයට පොලිසිය සහ ආරක්ෂක අංශයේ අය ක්‍රියා කරලා තියෙනවා සහ ක්‍රියා කරගෙන යනවා. සමහර විට පොලිසියේ අඩුපාඩුකම් නිසාත් අපරාධ සිදුවෙලා තියෙනවා. අපි ඒ ගැන සොයා බලා ක්‍රියා කරනවා. උදාහරණ ලෙස වරෙන්තු තිබෙන අය අත්අඩංගුවට ගැනීම සම්බන්ධයෙන්.දැන් අපි ත්‍රස්තවාදය අවසන් කර හදිසි නීතිය ඉවත් කර රට සාමාන්‍ය තත්ත්වයට ගෙන එනකොට සාමාන්‍ය බාධාවන් ආරක්ෂක අංශවල තියෙන බව මට පේනවා. බොහෝ අවස්ථාවල ඒ නීති නිසා ජනතාවගේ නිදහස සීමා වෙනවා. විශේෂයෙන් දැන් ත්‍රිවිධ හමුදාවන්ට අපරාධ පාලනය කිරීමට පුළුවන් කමක් නැහැ.පොලිසියත් ජනතාව සමඟ වැඩ කරන ආයතනයක් මේ දෙගොල්ලොම, එකට වැඩ කරන්න ඕනේ. පළාතේ සිටින ජනතා නියෝජිතයන් සමඟ පොලිස් නිලධාරීන් වැඩ කරන්නේ නැත්නම් එතැන ප්‍රශ්නයක් ඇතිවෙනවා. මොකද ජනතාව විවිධ ප්‍රශ්න සඳහා යන්නේ ජනතා නියෝජිතයන් වෙත. ජනතා නියෝජිතයෙක්ට ඒ ප්‍රශ්නය පොලිසියත් සමඟ සාකච්ඡා කරන්න අපහසු නම් එතැන ප්‍රශ්නයක්. මේ නිසා ඒ දෙගොල්ලෝ එකට වැඩ කරන්න අවශ්‍යයි. ඒක දේශපාලන බලපෑමක් නෙවෙයි. මං පොලිස් නිලධාරීන්ට කියලා තියෙන්නෙ යමක් කරන්න අපහසු නම් එය කරන්න බැහැ කියලා පැහැදිලි කරලා දෙන්න කියලා.එතකොට ඒ පුද්ගලයා ඒකේ අසීරුතාව ඒක නොකර සිටීමට හේතුව දැනගනීවි මෙවැනි ප්‍රායෝගික ප්‍රශ්න තමයි මට සාකච්ඡා කරන්න ඕනෙ වෙලා තිබුණේ.සකස් කෙළේරූපාන්ති බුලත්සිංහලකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>07</month>
      <day>29</day>
    </date>
    <link>http://www.silumina.lk/2012/07/29/_art.asp?fn=ab1207292</link>
    <topic>මන්ත්‍රීවරුන්ට පොදුවේ කපටි සූට්කාරයන් යැයි කීම වැරැදියි</topic>
    <author/>
    <content>කැලණිය විශ්ව විද්‍යාලයේ දේශපාලන විද්‍යාව පිළිබඳ ජ්‍යෙෂ්ඨ කථිකාචාර්ය ඔසන්ත තල්පාවිලදූෂිත චෝදනා මන්ත්‍රීවරුන්ට පොදුවේ එල්ල වීම ප්‍රජාතන්ත්‍රවාදී ක්‍රමය රැක ගැනීමට බලවත් අනතුරක් බවත් ඇතැම් ලොකු නැව් පවා පුංචි හිල් නිසා ගිලී ගිය බව සියලු දේශපාලනඥයන් තේරුම් ගත යුතුව ඇති බවත් කැලණිය විශ්ව විද්‍යාලයේ දේශපාලන විද්‍යාව පිළිබඳ ජ්‍යෙෂ්ඨ කථිකාචාර්ය ඔසන්ත තල්පාවිල මහතා පවසයි.‘සිළුමිණ’ සමඟ සම්මුඛ සාකච්ඡාවකට එක් වෙමින් මේ ප්‍රකාශය කළ කථිකාචාර්යවරයා මන්ත්‍රීවරුන් පිළිබඳව ගෞරවය රැක ගැනීම මේ ප්‍රජාතන්ත්‍රවාද ය රැක ගැනීමට ඇති එකම ක්‍රමය බව ද කීය.එම සම්මුඛ සාකච්ඡාවේදී ඇසූ ප්‍රශ්න කීපයක් හා ඒවාට කථිකාචාර්යවරයා දුන් පිළිතුරු මෙසේ ය.නියෝජන ප්‍රජාතන්ත්‍රවාදය පිළිබඳ චෝදනා නැඟෙන මේ අවස්ථාවේ එම ක්‍රමයේ ආරම්භය පිළිබඳව සැකෙවින් යමක් කිව්වොත්?මේකෙ ආරම්භය වුණේ ග්‍රීක රාජ්‍ය පුරා තිබුණ කුඩා කුඩා නගර රාජ්‍යය. ඒව පෞර රාජ්‍ය ලෙස දේශපාලන විද්‍යාවේදී විග්‍රහ කෙරෙනවා. මේවගේ ලක්ෂණය වුණේ සියලු පුරවැසියන් එකතු වී ගන්නා තීරණ ක්‍රියාත්මක කිරීම මේ කුඩා රාජ්‍යවල පාලනය ගෙන ගියේ ඒ පුරවැසියන් සියලු දෙනාගේ කැමැත්ත උඩ කිව්වොත් නිවැරදියි. ජනතාව වෙනුවෙන් ඍජු තීරණගෙන ක්‍රියාත්මක කරන ඍජු ප්‍රජාතන්ත්‍රවාදයක් මෙහිදී ක්‍රියාත්මක වුණා. මේ රාජ්‍ය වල වුණත් ජනගහන වර්ධනය සමඟ මිනිස් ජීවිත වල සංකීර්ණත්වයත් සමඟ මේ ක්‍රමය දිගටම ක්‍රියාත්මක කිරීම ප්‍රශ්නයක් එතනදී තමයි අපි මේ කතා කරන නියෝජිත ප්‍රජාතන්ත්‍රවාදයේ ආරම්භය ඇති වුණේ.ඒ සමඟ මන්ත්‍රීවරයා කියල කෙනෙක් කරලියට එනවා?ඔව්. මිනිස්සු ඔක්කොම එකතු වෙලා තීරණ ගන්න බැරිවන තත්ත්වයක් තුළ ඒ වෙනුවෙන් තම නියෝජිතයකු පත් කරගැනීමේ අවශ්‍යතාව ඇති වුණා. එතකොට මහජනයාගේ මතය මේ නියෝජිතයා නැතිනම් මන්ත්‍රීවරයා නියෝජනය කරන්න ඕන. ඒ කියන්නේ මහජනයාගේ හඬ තමයි මන්ත්‍රීවරයාගේ හඬ විය යුත්තේ. මේ මහජන නියෝජන ප්‍රජාතන්ත්‍රවාදය ග්‍රීසියෙන් ආරම්භ වෙලා එංගලන්තය වගේ මුළු යුරෝපයටමත් ව්‍යාප්ත වුණා.ශත වර්ෂ ගණනක හැල හැප්පීම මතයි මේ වර්ධනය සිදුවෙන්නේ?මේක එක පාර සිදුවුණ දෙයක් නෙමෙයි.රජ්ජුරුවෝ හැම රටකම වගේ බලාධිපතියා සර්වබලධාරියා වෙලා හිටියේ. නියෝජන ප්‍රජාතන්ත්‍රවාදයේ වර්ධනයත් එක රජවරුන්ගේ බලතල මේ මන්ත්‍රීවරුන් නියෝජනය කරන පාර්ලිමේන්තුව වගේ සභාවලට හිමිවුණා. මුල් කාලයේ සියලු දෙනාගේ කැමැත්ත වෙනුවට එක්තරා ආකාරයකට රදල වාණිජ පංති නියෝජනයකුත් දකින්න පුළුවන් වුණා. මොකද බදු පැනවීමේ අවශ්‍යතාව පුළුල් වුණා. බදු පැනවීමේ බලය මුලින් ම වගේ රජුගෙන් මේ මහජන සභාවලට මාරු වුණා. එය රජුට විරුද්ධ පැන නැඟුණ විරෝධයට පිළියමකුත් වුණා.අපි එංගලන්තයේ යටත් විජිතයක් ලෙස කියන කොට 19 වැනි ශත වර්ෂයේ මෙහි බලපෑම එහි යටත් විජිත වලටත් ව්‍යාප්ත වෙමින් තිබුණේ.මේ වෙනස ලංකාවෙන් කෝල්බෲක් ප්‍රතිසංස්කරණ හරහා සිදුවුණා නේද?ඔව්. කෝල්බෲක් - කැමරන් ප්‍රතිසංස්කරණ හරහා දේශපාලන ප්‍රතිසංස්කරණයකට මග පාදමින් නියෝජිත ආයතන ඇති කළා. එහිදී සිදු වුණේ ජාති මුල නියෝජනයක් අනුව ආණ්ඩුවට පත් කිරීම සිදු කිරීම. 1924 වෙනකොට ඇති වුණා. දේශපාලන ප්‍රතිසංස්කරණ අනුව මහජන නියෝජිතයන් ලෙස පත් වුණ පිරිස සීමිත ඡන්ද බලයකින් පත් කෙරුණා. එතනදී ආර්ථික, අධ්‍යාපන අතින් බල පුළුවන් කාරයන්ට විතරයි ඡන්ද බලය හිමිවුණේ.1931 දී මේ රටට සර්වජන ඡන්ද බලය හිමිවීමත් සමඟ ප්‍රජාතන්ත්‍රවාදයේ මෙරට තිබුණ හිඩැසක් සම්පූර්ණ වුණා. දුප්පත් පොහොසත්, ආර්ථික, අධ්‍යාපන සාධක නොසලකා කාටත් සියලු දෙනාට රාජ්‍ය මන්ත්‍රණ සභාවට නියෝජිතයන් තෝරන්න ඡන්ද බලය මුල් වතාවට ලැබුණා. 1948 අප ලැබූ නිදහසත් සමඟ මහජනයා නියෝජනය කරන ප්‍රජාතන්ත්‍රවාදී ක්‍රමය මේ රටේ ස්ථාපිත වුණා කිව්වොත් එය නිවැරදියි.අද වෙනකොට මන්ත්‍රීවරයා කියන සංකල්පය විවේචනයට භාජන වෙමින් නේද තිබෙන්නේ?අද පැහැදිලිව ප්‍රශ්නයක් ඇතිවෙලා තියනවා. එදා මන්ත්‍රී කොට්ඨාස මට්ටමින් මහජනයා සමඟ දැඩි බැඳීමක් තිබුණ මන්ත්‍රීවරයා මහජනයා ගේ හඬ පාර්ලිමේන්තුවට ගෙන ගියා.ආණ්ඩු මහජනයාට විරුද්ධව යන බව පෙනුණ අවස්ථාවල ඇතැම් මන්ත්‍රීවරු තම මන්ත්‍රී පදවියෙන් ඉල්ලා අස්වී විරෝධය පළ කළ අවස්ථා තිබුණා. දූෂණ, අක්‍රමිකතා කරන මන්ත්‍රීවරුන්ට කිසිම ඉඩක් තිබුණේ නැහැ. එක අවස්ථාවක බණ්ඩාරනායක මැතිතුමා ගේ කාලේ තල්ගොඩපිටිය කොමිසමෙන් චෝදනා එල්ල වූ මන්ත්‍රීන් කීප දෙනකුට ගෙදර යන්න සිදුවුණා.ඒ ක්‍රමය තුළ පත්වූ මන්ත්‍රීවරුන් පරමාදර්ශී සේවයක් ඉටු කළා. එදා කවුරුවත් සල්ලි හම්බ කරන්න කොමිස් ගහන්න දේශපාලනය කළේ නැහැ. ඡන්ද කළේ තමන් සතු ඉඩ කඩම් විකුණලා. ඒකට හොඳම උදාහරණය බණ්ඩාරනායක අගමැතිතුමා. ඩඩ්ලි සේනානායක මහතා වැනි පස්වරක් අගමැති වුණ පුද්ගලයෙකුත් මරණයට පත් වූ අවස්ථාවේ ඔහුගේ බැංකු පොතේ තිබුණේ රුපියල් සිය ගණනක් බව රටම දැනගත්තා. මේක මහත්වරුන්ගේ දේශපාලනය ලෙසයි.කවුරුත් විග්‍රහ කෙරුවේ. කවුරුහරි දේශපාලන සෙල්ලම කරන්න ඇවිල්ල පගා ගහනවානම් කොමිස් ගහනවානම් මේ අක්‍රමිකතා උඩ මහජන ප්‍රතිරූපය බිඳ වැටුණා. එදා චෝදනා පිළිබඳ පරීක්ෂණත් කෙරුණා මේ තරම් ආයතන ව්‍යුහයක් නොතිබුණ කාලයක වුණත්.අද මන්ත්‍රීවරයා මගෝඩි කරන, මගෝඩිස් කෙනෙකු ලෙසයි ඇතමුන් විග්‍රහ කරන්නෙ?එහෙම නොකරන මන්ත්‍රීවරුත් ඉන්නවා. නමුත් ඇතැම් මන්ත්‍රීවරු කරන වැරැදි දූෂිත ක්‍රියා නිසා මේ ක්‍රමයටමයි චෝදනා එල්ල වෙන්නේ.1978 ව්‍යවස්ථාවෙන් ඇතිකළ සමානුපාතික ක්‍රමයත් සමඟ මන්ත්‍රීවරුන්ගේ වැටුප් වැඩිකර මන්ත්‍රීවරුන්ට වාහන, බාර් පර්මිට් දීමේ ක්‍රමයත් සමඟ මේ ක්‍රමය දූෂිත වී ගිය බවට බලවත් චෝදනා නැඟෙනවා නේද?එක පැත්තකින් වත්කම් නොමැති පවුල්වලින් දේශපාලනයට එන මන්ත්‍රීවරුන් දූෂණයට නොපෙළඹීම සඳහා ප්‍රමාණවත් වැටුපක් ලබාදීමේ අවශ්‍යතාවක් ඇතිවෙලා තිබුණා. මොකද එතෙක් වත්පොහොසත්කම් තිබුණ පවුල්වලින් බොහොමයක් මන්ත්‍රීවරු පත්වී තිබුණත් ඒ තත්ත්වය වෙනස් වී එතරම් වත්පොහොසත්කම් නැති පවුල්වලිනුත් මන්ත්‍රීවරුන් පාර්ලිමේන්තුවට එමින් සිටියා. බාර් පර්මිට් දීම අනුමත කළ නොහැකි වුණත් මන්ත්‍රීවරයකුට මහජනයා වෙත යාමට වාහනයක් තිබීමත් අවශ්‍ය වුණා. හැබැයි සූට්කේසය අතේ අරන් සති අන්තයට කෝච්චියෙන් ගාල්ලට ගිය දහනායක වගේ අගමැතිවරුත් මේ රටේ හිටියා. ඒක අද බලාපොරොත්තු වෙන්න බැරි වෙන්න පුළුවන්. මන්ත්‍රීවරුන්ගේ අල්පේච්ඡ ජීවිත ආදර්ශය අදත් මෙරටට අවශ්‍යයයි. එය අදත් ඉන්දියාවේ මන්ත්‍රීවරු බොහොමයක් තුළ තිබෙනවා. එහෙත් දූෂිත මන්ත්‍රීවරුන් ඉන්නවා. අපේ මන්ත්‍රීවරුන් ඒ තත්ත්වයේම ඉන්නවා ද කියන ප්‍රශ්නය තියනවා. ගාන්ධි ක්‍රමය දහස් ගණන් අහිංසක ජනයා මිස වටේ ඉන්න දාමරිකයන් නොවෙයි මන්ත්‍රීවරුන්ගේ ආරක්ෂකයන් විය යුත්තේ.මන්ත්‍රීවරුන්ට නැඟෙන මේ බලවත් චෝදනා මැද මේ ප්‍රජාතන්ත්‍රවාදී ව්‍යුහය කොහොමද රැකගන්නේ...?කොතරම් අඩුපාඩු තිබුණත් මහජන නියෝජිතයන් පත්වන ප්‍රජාතන්ත්‍රවාදී ක්‍රමය තමයි අදටත් සන්සන්ධනාත්මකව තිබෙන හොඳම ආණ්ඩු ක්‍රමය, ඒකාධිපති ක්‍රමයට විකල්පයක් ලෙස.ඔබ දන්නවා පසුගිය කාලය තුළ රෝස වසන්තයක් ගැන කතා කළ අරාබි රටවල. නමට ප්‍රජාතන්ත්‍රවාදී පාලනයක් ගෙන ගිය දූෂිත පාලකයන් එකිනෙකා ෂ;ශ්ෂයෙන්ම ඉදිරියට ආ තරුණ කොටස්වල විරෝධයත් සමඟ ඇදගෙන වැටුණා. එම කැරලි පෙරලිත් සමඟ ඒ රටවල් ඇද වැටුණේ තිබුණ තත්ත්වයටත් වඩා අන්ත තත්ත්වයකට. ඒ රටවල මහජනයාගේ තත්ත්වය වඩාත් ඛේදනීය වුණා. අදත් එවැනි රැල්ලක් සිරියාවේ තිබෙනවා. සිය ගණන් බාල තරුණ වැඩිහිටි ජනයා ඝාතනයට පත් වෙනවා.ප්‍රජාතන්ත්‍රවාදී ක්‍රමය ගැන විශ්වාසය තහවුරු කිරීම අවශ්‍යයයි. නිදහස් ඡන්දය රැකගත යුතුයි. හැබැයි නිදහස් ඡන්දය තිබෙනවානම් දූෂිත මන්ත්‍රීවරුන්ට ලැබෙන දඬුවම ඊළඟ ඡන්දයේ දී මන්ත්‍රී පදවිය අහිමිව යාමයි. ඒ නිසා මේ ක්‍රමය තුළ මහජනයා අවදියෙන් අවබෝධයකින් කටයුතු කිරීමත් අවශ්‍යයයි.දේශපාලනය මන්ත්‍රීකම මුදලින් නොඅගයන ගරු සේවයක් ලෙස මේ රටේ සැලකුවේ. ඒක කොතනත් එහෙමයි. ප්‍රශ්නවලට රට ගොදුරු නොකර ඒ ප්‍රශ්න කලින් දැක විසඳුම් සොයන දේශපාලකයන් නායකයන් මේ රටට අවශ්‍යයයි.අද පත්තර කාටුන් එක්ක ගත්තත් දේශපාලකයකුට බඩ තඩි බෙල්ල මහත සුදු ඇඳ ගත් පුද්ගලයෙක් තමයි පෙන්නුම් කරන්නේ.ඔය අය අඳින ජාතික ඇඳුමටත් සාමාන්‍ය මිනිස්සු කියන්නේ කපටි සූට් එක කියලනේ. ඒ නිසා දේශපාලකයා පිළිබඳව සාමාන්‍ය මහජනයා බොහෝ විට බලන්නේ දූෂිතයකු ලෙසයි. මෙතන කනගාටුවට තියන කරුණ එසේ නොවන මහත්මා දේශපාලනයක් කරන්න හදන දේශපාලනඥයන් ද මේ ගොඩටම දමා කතා කරනවා.මේ මෑතක බාල අපචාර වැනි ඉතාම නින්දිතම චෝදනා නැඟුණ පිරිස අතර දේශපාලනඥයන් ද සිටියා. මේක පරිහානිය පිළිබඳ පෙරනිමිත්තක් දැයි මා හිතනවා. මෙවැනි චෝදනාවක්වත් නගන්න බැරි විදියේ පරමාදර්ශී ජීවිතයකුයි දේශපාලනඥයන් ගෙන යා යුත්තේ. එක් මන්ත්‍රීවරයෙක් දෙන්නෙක් නැතිනම් අතළොස්සක් කරන වැරැදි නිසා මේ ප්‍රජාතන්ත්‍රවාදී ව්‍යුහයම චෝදනාවට ලක්වෙන්න දෙන්න බැහැ. හැබැයි වෙන්නෙත් ඒකමයි.මේ ප්‍රජාතන්ත්‍රවාදී ක්‍රමය ව්‍යවස්ථාදායකය, විධායකය, අධිකරණය යන ලිප් ගල් තුන මත තිබෙන ක්‍රමයක්. එයින් එකක් හෝ පෙරළී ගියොත් ප්‍රජාතන්ත්‍රවාදී ක්‍රමයත් ඈලියාවට යන බව සියලු දෙනාම අවබෝධ කරගත යුතුයි.සංවාදය -සරත් පෙරේරාඡායාරූපයවිමල් කරුණාතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>07</month>
      <day>29</day>
    </date>
    <link>http://www.silumina.lk/2012/07/29/_art.asp?fn=ab1207293</link>
    <topic>“මැණික් ගරනවා කියලා නිධන් හාරනවා නිධන් හාරනවා කියලා මැණික් ගරනවා”</topic>
    <author>චන්දන බණ්ඩාර</author>
    <content>ශ්‍රී ලංකා නිදහස් පක්ෂයේ විධායක සභා රැස්වීම ගිය බ්‍රහස්පතින්දා ජනාධිපතිතුමාගේ ප්‍රධානත්වයෙන් රැස්වීය. ඒ අරලියගහ මන්දිරයේදීය. රැස්වීම පැවැති ශාලාවේ ප්‍රධාන මේසයේ ජනාධිපතිතුමා සමඟ අසුන්ගෙන සිටියේ ශ්‍රීලනිප මහ ලේකම් මෛත්‍රිපාල සිරිසේන, එජනිස මහ ලේකම් සුසිල් පේ‍්‍රමජයන්ත සහ බස්නාහිර පළාත් ආණ්ඩුකාර අලවි මවුලානා ඇතුළු ශ්‍රීලනිප ජ්‍යෙෂ්ඨයින් පිරිසකි.විධායක සභා රැස්වීම ආරම්භයේදීම මෛත්‍රිපාල සිරිසේන සහ සුසිල් පේ‍්‍රමජයන්ත යන ඇමැතිවරු විධායක සභා රැස්වීම පැවැත්වීමේ අරමුණ පැහැදිලි කළහ.ඉන් අනතුරුව ජනාධිපතිතුමා ශ්‍රීලනිප විධායක සභිකයන් ඇමැතුවේය. මේ පළාත් සභා තුනම ජය ගන්නා බව ස්ථිරයි. නමුත් අපි විශිෂ්ට ලෙස ජය ගත යුතුයි. මොකද විසුරවූ පළාත් සභා තුනේම අදාළ ප්‍රදේශවලට අපි විශාල සේවයක් කර තිබෙනවා.” ජනාධිපතිතුමා ශ්‍රීලනිප විධායක සභිකයන් හමුවේ අවධාරණය කළේය.“අනෙක තමයි මේ මැතිවරණ තුනෙන්ම අපි අන්තර්ජාතික ප්‍රජාවටත් පණිවුඩයක් දිය යුතුයි. මේ රජය රටේ ජනතාව වෙනුවෙන් සිදු කරන මෙහෙයට රටේ තිබෙන ප්‍රසාදය. ඒ වගේම තමයි පිට පළාත්වලින් මැතිවරණ ව්‍යාපාරය මෙහෙයවීමට යන කවුරුවත්ම අපේක්ෂකයන් වෙනුවෙන් මැතිවරණ ව්‍යාපාරයේ යෙදෙන්න එපා. එහෙම වුණොත් අනෙත් අපේක්ෂකයන්ට ගැටලුවක් වෙන්ඩ පුළුවන්. ඒ නිසා මැතිවරණ ව්‍යාපාරයට පිට පළාත්වලින් යන උදවිය බුලත් කොළය ජයග්‍රහණය කිරීමට වැඩ කරන්න.” ජනාධිපතිතුමා ශ්‍රීලනිප විධායක සභාව නියෝජනය කරන මැති ඇමැතිවරුන් හට උපදෙස් දෙමින් කියා සිටියේය.මේ අතර ශ්‍රීලනිප විධායක සභාවට නව පත් කිරීමක් ද සිදු කෙරිණි. ඒ මහ නගර සභා නියෝජනය කරමිනි. ඒ දෙහිවල ශ්‍රීලනිප සංවිධායක සහ දෙහිවල ගල්කිස්ස මහ නගර සභාවේ නගරාධිපති ධනසිරි අමරතුංගය.ඉන් අනතුරුව යළිත් වරක් ජනාධිපතිතුමා ශ්‍රීලනිප විධායක සභිකයන්ට විශේෂ කරුණක් අවධාරණය කළේය. දේශපාලනඥයෝ වුණාම ජනතාව අමතක කරන්ඩ හොඳ නැහැ. පාරට බැහැලා වැඩ කරන්ඩ ඕනේ. ගමේ ජනතාව එක්ක ඉන්ඩ ඕනේ.” ජනාධිපතිතුමා අවධාරණය කළේය.ඉන් අනතුරුව ශ්‍රීලනිප විධායක සභාවේ කටයුතු අවසන් කෙරුණු අතර රාත්‍රී 8.30 ට පමණ සියලුම විධායක සභිකයන්ට රාත්‍රී ආහාරය අරලියගහ මැදුරේ පිළියෙල කොට තිබිණි. ජනාධිපතිතුමා ද විධායක සභිකයන් සමඟ රාත්‍රී ආහාරය ලබා ගත්තේය.කතරගම පෙරහැර ආරම්භ කිරීමට පෙර විශේෂ පූජාවකට පැමිණෙන ලෙස මන්ත්‍රී නාමල් රාජපක්ෂ මහතාට ආරාධනා කර තිබුණේ කිරිවෙහෙර විහාරාධිපති ආචාර්ය අලුත්වැව සෝරත නාහිමියන්ය. ඒ අනුව පසුගිය 20 වැනිදා සවස ජනාධිපති පාර්ලිමේන්තු කටයුතු ලේකම් කුමාරසිරි හෙට්ටිගේ ද කැටුව නාමල් මන්ත්‍රීවරයා කතරගමට ගොස් මුලින්ම සෝරත නායක හිමියන් බැහැදැක්කේය.“මවුපියන්ගෙ, වැඩිහිටියන්ගෙ අවවාද පිළිගෙන ඉදිරියට යන්න. ඔබතුමාට හොඳ අනාගතයක් තියෙනව.” සෝරත හිමියෝ අනුශාසනා කළහ.“අපි ඉන්නෙ සංකීර්ණ සමාජයකනේ අපේ නායක හාමුදුරුවනේ. දේශපාලනය කරන කොට නොයෙක් ප්‍රශ්න එනවා” යැයි නාමල් කියද්දී හෙට්ටිගේ කීවේ, “අපේ හාමුදුරුවනේ නාමල් මන්ත්‍රීතුමා ගැන බයවෙන්න දෙයක් නෑ.” කියාය.අනතුරුව කතරගම දේවාලයට යද්දී දියවඩන නිලමේ ශෂින්ද්‍ර කුමාර රාජපක්ෂ ද නාමල් මන්ත්‍රීවරයා හමුවිය. දෙදෙනා කතාබහ කළේ පුංචි කාලයේ දෙදෙනාගේ දහම් පාසල් ජීවිතය ගැනය. “අද හොඳම නැකත් දවසක්. මල්ලි ආපු එක හොඳයි.” ශෂින්ද්‍ර රාජපක්ෂ නාමල් මන්ත්‍රීවරයාට සහ හෙට්ටිගේ ද දේවාලයට කැඳවාගෙන ගොස් තිදෙනා කඳසුරිඳු වැඳ පුදා ගත්හ.25 වැනිදා කොළඹ පැවැති මංගල උත්සවයකදී එජාප ගාලු දිස්ත්‍රික් නායක වජිර අබේවර්ධන ඇතුළු එජාප ක්‍රියාකාරිකයන් පිරිසකට ජනාධිපති පාර්ලිමේන්තු කටයුතු ලේකම් කුමාරසිරි හෙට්ටිගේ හමුවිය. “මේ ගමන නම් අපි පළාත් සභා ඡන්දෙන් ජයගන්න පුළුවන්.” වජිර කීවේ හෙට්ටිගේට තට්ටුවක් දමමිනි.“ඔය වගේ කතා අපි කොච්චර ඇහුව ද? ඡන්ද ප්‍රතිඵල ආවට පස්සෙ තමුන්නාන්සේල ගොළු වෙනවනේ. අපි සමීක්ෂණයක් කරලා තියෙන්නෙ. එයින් කියන්නෙ ජනාධිපතිතුමාගෙ ජනපි‍්‍රයත්වය ඒ විදියටම තියෙනව කියලයි.” හෙට්ටිගේ කීය.“කොහොම වුණත් මිනිස්සුන්ට දැන් එජාප ආණ්ඩුවක් ඕනේ.” වජිර කීවේ මංගල උත්සවයෙන් සමුගැනීමට සූදානම් වෙමිනි.“ඒක හිත හිතා ඉන්න. නැත්තං තමුන්නාන්සේ මානසිකව ඇද වැටෙනව. හැබැයි එක දෙයක් මතක තියා ගන්න. ඒ තමයි මහින්ද මහත්තයට විකල්ප නායකත්වයක් හැදෙන්නෙ නෑ කියල. හෙට්ටිගේ ද කීවේ එතැන සිටි බොහෝ දෙනෙකුට ඇසෙන්නටය.මහින්ද රාජපක්ෂ ජනාධිපතිතුමාගේ ප්‍රධානත්වයෙන් ගෙවුණු සතියේ දකුණේ උත්සව කිහිපයක් ම සංවිධානය කොට තිබුණා. ඉන් පසුගිය සෙනසුරාදා අම්බලන්ගොඩ කළුවඩුමුල්ල විහාරස්ථානයේ පැවැති උත්සවයත් මහ අම්බලන්ගොඩ හිරේවත්ත සිරි විජයාරාමයේ පැවති උත්සවයත් ප්‍රධානත්වයක් ගත්තා. දකුණේ මහ ඇමැති ෂාන් විජයලාල් හා පාර්ලිමේන්තු මන්ත්‍රී සජින් වාස් ගුණවර්ධන ඇතුළු පළාතේ දේශපාලන අධිකාරිය සමඟින් මේ උත්සවය සඳහා පැමිණි ජනාධිපතිතුමා වෙනුවෙන් විහාරස්ථාන දෙකේ පැවැති උත්සව සඳහා විශේෂ උත්සවයක් සංවිධානය කොට නොතිබුණත් ප්‍රදේශයේ අති විශාල ජනතාවක් විහාරස්ථාන දෙකටම පැමිණ සිටීම විශේෂත්වයක් වුණා. මහ අම්බලන්ගොඩ සිරි විජයාරාම විහාරස්ථානයට ජනාධිපතිතුමා ඇතුළු පිරිස පැමිණෙන විටත් විශාල පිරිසක් විහාරස්ථාන භූමිය පුරා විසිරී සිටියහ.මේ පිරිස දුටු මහින්ද රාජපක්ෂ ජනාධිපතිතුමා එක්වරම මහ ඇමැති ෂාන් දිහා බලා අතීතය සිහිපත් කළේය. ෂාන් මට මේ වෙලාවෙ මතක් වෙන්නේ එදා ඔයා මගේ ජනාධිපතිවරණ සටනෙදි මං වෙනුවෙන් අම්බලන්ගොඩ නගරයේ පවත්වපු ජනහමුව, ඒ රැස්වීම තමයි ෂාන් මම ගිය හොඳම රැස්වීම. එදා ඒ රැස්වීමට විශාල පිරිසක් පැමිණ සිටියා. අද මෙතන ඉන්න සෙනඟ දැකපු මට ඉබේම එදා ඔයාගෙ රැස්වීම මතක් වුණා. මහ ඇමැති ෂාන් ද ජනාධිපතිතුමාගේ ඒ කතාවෙන් සතුටට පත්ව ඔව් ජනාධිපතිතුමනි, මටත් ඒ රැස්වීම කවදාවත් අමතක වෙන්නේ නෑ. ඒක අම්බලන්ගොඩ ජනතාවටත් තාම හොඳට මතකයි. ෂාන් කීවෙ සිනාසෙමින්. පැමිණි විශාල ජනතාව සමඟ සතුටු සාමීචියේ යෙදුණු ජනාධිපතිතුමා මහ ඇමැති ෂාන් හා පාර්ලිමේන්තු මන්ත්‍රී සඡින් සමඟ රැස්වීමෙන් පිටව ගියේ මහත් සතුටිනි.77 ජයග්‍රහණයට 35 වසරක් සැපිරීමේ උත්සවයක් පසු ගිය ඉරිදා ගම්පහ, එ.ජා.ප දිස්ත්‍රික් කාර්යාලයේ දී පැවැත්විණි. 77 ජයග්‍රහණයේ සහෘදයන් ගේ සංසදය මඟින් සංවිධානය කර තිබූ එම උත්සවයට එජාප හිටපු නියෝජ්‍ය නායක කරු ජයසූරිය හා එජාප හිටපු මහ ලේකම්වරයකු වන දහම් විමලසේන ද එක් වී සිටියහ. සැවොම එක්ව ජයග්‍රහණය කරා යමු යන තේමාවෙන් යුතුව පැවැති මේ උත්සවයට එක්ව සිටි බහුතරය තම තුරුණු වියේ දී එජාපය ජයග්‍රහණය කරා ගෙන යාමට බොහෝ කැපවීම් කළ අය වූහ. එකී අත්දැකීම් ස්මරණය කිරීම ඔවුනට මහත් වූ ආශ්වාදයක් බව මෙහිදී මොනවට දක්නට ලැබුණේ ය. මේ උත්සවයේදී කරු කියුවේ 77 එජාප ජයග්‍රහණය රටේ සමාජ දේශපාලන ආර්ථික වශයෙන් කැපී පෙනෙන වෙනස්කම් රැසක් කිරීමට මුල් වූවා සේ ම රටේ අනාගතය සම්බන්ධව, අනාගත දරු පරපුර සම්බන්ධව පුළුල් වෙනසක් කිරීමේ අවකාශය තවමත් එජාපය විසින් බිහි කර ගනු ලබන්නා වූ රජයකට අදටත් ඇති වග ය.උත්සවය අවසානයේ දී පැවති තේ පැන් සංග්‍රහයේදී එහි පැමිණ සිටි අය තමන් 77 ජයග්‍රහණය සඳහා කළ කාර්ය භාරයේ දී මුහුණ දුන් අභියෝග විස්තර කරමින් කිවේ අපි සියලු දෙනාටම එකට එකතු වෙන්න පුළුවන් පසුබිමක් ගොඩනැඟෙනවා නම් තවත් එජාප ජයග්‍රහණයකට උර දීමට තරම් තමන් ශක්තිමත් බව ය. කරු ජයසූරිය ඔවුනට පොදුවේ කියුවේ පක්ෂයේ සියලු කොටස් එකට එක් කර ගනිමින් පක්ෂය දේශපාලන ජයග්‍රහණ ලබා ගන්නා වූ පක්ෂයක් බවට පත් කර ගැනීමේ අරමුණ තුළ තමන් දිගටම රැඳී සිටින බවයි. අපි අතර විවිධ මතවාද මත ගැටුම් තිබෙනවා. එහෙත් අපි මේ පළාත් සභා මැතිවරණයේදී ඒ සියල්ල පසෙක තබා පක්ෂයේ ජයග්‍රහණය වෙනුවෙන් කැප වෙන්නට ඕනා යයි කියු එජාප හිටපු නියෝජ්‍ය නායකවරයා මෙවර පළාත් සභා මැතිවරණ සටනේදී පක්ෂය විසින් තමන් වෙත නිශ්චිත වගකීමක් පවරා නැතත්, සහාය හා ශක්තිය ලබා දෙන්න යයි තමන් වෙත පෞද්ගලිකව ආරාධනා කළ සියලු එජාප අපේක්ෂකයන්ගේ මැතිවරණ රැළි සඳහා සහභාගි වන බව ද කීවේ ය.ජනාධිපතිතුමා පසුගිය සති කීපයේදීම විවිධ පළාත්වල දිස්ත්‍රික්කයන්හි දිස්ත්‍රික් සංවර්ධන කමිටුවල ප්‍රගතිය සොයා බැලීමේ කටයුතුවල නිරත විය.ඒ අනුව ජනාධිපතිතුමා ගිය සතියේ දී නුවරඑළිය දිස්ත්‍රික් සංවර්ධන කමිටු රැස්වීමට ද සහභාගිවිය. එහිදී ජනාධිපතිතුමා ඉතා සුහදශීලී ලෙස නුවරඑළිය දිස්ත්‍රික් සංවර්ධන කමිටු රැස්වීමේදී නිලධාරීන්ගෙන් දිස්ත්‍රික් සංවර්ධන කටයුතු ගැන විමසුවේය.එහිදී මධ්‍යම පළාත් මන්ත්‍රීවරයකු කියා සිටියේ නුවරඑළිය දිසාවේ නීති විරෝධී ලෙස වැලිගොඩ දැමීම් බහුලව සිදුවෙන බවය. ජනාධිපතිතුමා ඊට දුන්නේ අපූරු පිළිතුරකි. “දැන් බලන්න මැණික් ගරනවා කියලා නිදන් හාරනවා. නිදන් හාරනවා කියලා මැණික් ගරනවා. මේ ඔක්කොම මෙහෙම වෙනකොට අන්තිමට බණින්නේ මට.” ජනාධිපතිතුමා කියා සිටියේ වෙනත් අය කරන කටයුතුවලද චෝදනා තමන්ට එල්ල වෙන බව කියමිනි.ඉන් අනතුරුව ජනාධිපතිතුමා කීවේ නුවරඑළියේ ඉදිවෙන ක්‍රීඩාංගණය පිළිබඳවය. මං එනකොටත් බලාගෙන ආවේ. මේකේ ඉතිරි වැඩ කටයුතුත් ඉක්මනින් අවසන් කරන්ඩ. මේ වෙනකොට මේකට මිලියන 180ක් ගිහින් තිබෙනවා.” කියාය.ඉන් අනතුරුව දිස්ත්‍රික් සංවර්ධන කමිටුව හමුවේ ජනාධිපතිතුමා කියා සිටියේ මේ දිනවල සිදුවන ළමා අපචාරවලට බලපා ඇති හේතු ගැනය.”ළමා අපචාර සිදුවීම් ගැන සොයා බලන්ඩ ඕනේ. මේවා සිදු වෙන්නේ ගෙවල්වලදීමයි. ගෙවල්වල ඉන්න බාප්පලා මාමලා මේ වගේ අපචාරවලට සම්බන්ධ වෙනවා කියලා විවිධ ප්‍රවෘත්ති වාර්තා වෙනවා. මේවාට ජනතාවගේ ආකල්මය වෙනසක් ඇති කරන්ඩ ඕනේ. එහෙම නැතිව හැම ගෙදරකටම පොලිස් නිලධාරියෙක් යොදවලා මේ වැඩේ කරන්ඩ බැහැ.” ජනාධිපතිතුමා කියා සිටියේය.සබරගමුව පළාත් සභාවට ඉදිරිපත් වෙන එ.ජා.ප. අපේක්ෂකයන්ගේ ක්‍රියාකාරී හමුවක් ගිය සතියේ දී පැවැත්විණි. ඒ රත්නපුර කැටන්දොළ මවුන්ට්ගැප් හෝටලයේදීය. ඊට එ.ජා.ප. නායක රනිල් වික්‍රමසිංහ, නියෝජ්‍ය නායක සජිත් ප්‍රේමදාස, පාර්ලිමේන්තු මන්ත්‍රීවරුන් වන මංගල සමරවීර, ලක්ෂ්මන් කිරිඇල්ල, තලතා අතුකෝරාල, දුනේෂ් ගන්කන්ද යන මන්ත්‍රීවරු එක්ව සිටියහ.ක්‍රියාකාරී හමුව අවසන් වීමෙන් අනතුරුව එ.ජා.ප. අපේක්ෂකයෝ රත්නපුර එ.ජා.ප. කණ්ඩායමේ නායක ඒ.ඒ.විජේතුංගගේ නිවසේ පිහිටි කෙටි හමුවකට ද සහභාගී වූහ. එහිදී එ.ජා.ප. නියෝජ්‍ය නායකයා සහ එ.ජා.ප. නායකයා එ.ජා.ප. මැතිවරණ ව්‍යාපාරය මෙහෙයවන ආකාරය ගැන පැහැදිලි කළහ.අනතුරුව එ.ජා.ප. නියෝජ්‍ය නායක සජිත් ප්‍රේමදාස කියා සිටියේ එක්සත් ජාතික පක්ෂයේ අපි හැමෝම එක්ව මැතිවරණ සටන ජයගත යුතු බවය. මේ අවස්ථාවේදී නැඟී සිටියේ සබරගමුව පළාත් හිටපු මන්ත්‍රී හසිත මුහන්දිරම්ය. “තමුන්නාන්සේ කියනවා දයාසිරි, කරු ජයසූරිය වගේ මන්ත්‍රීවරු එකතු කරගෙන එ.ජා.ප.ය දිනවමු කියලා. නරකද ඔබතුමා කියනවා නම් නායකතුමාත් එකතු කරගෙන එකට වැඩ කරමු කියලා කිව්වොත්” හසිත මුහන්දිරම් හිටපු පළාත් මන්ත්‍රීවරයා එ.ජා.ප. නියෝජ්‍ය නායකයාගෙන් තදින් විමසා සිටියේය.ඊට නියෝජ්‍ය නායක සජිත් ලබාදුන්නේ අපූරු පිළිතුරකි. “මම අපි කියලා කිව්වේ නායකතුමා මම ඇතුළු හැමෝම තමයි. ඔබතුමා පටලවා ගන්ඩ එපා. ඔබතුමා කැමති ද දයාසිරි පක්ෂයෙන් යනවට.” සජිත් ප්‍රේමදාස නියෝජ්‍ය නායකයා විමසා සිටියේය. පසුව පළාත් මන්ත්‍රී හසිත මුහන්දිරම් සහ නියෝජ්‍ය නායක සජිත් අතර ඉතා උණුසුම් ලෙස වචන හුවමාරු වීය.පළාත් සභා තුනකට අදාළව මැතිවරණ දින නියම වී හමාරය. එහෙත් එක්සත් ජනතා නිදහස් සන්ධානයේ මහ ඇමැති අපේක්ෂකත්වය පිළිබඳව කයිකතන්දරවල නිමාවක් නැත.හිටපු මහ ඇමැතිවරුන්ටම යළි මහ ඇමැති ධූර හිමි වන බව විටෙක පැවසේ. තවත් විටෙක පැවසෙන්නේ සන්ධානයේ දිස්ත්‍රික් පදනමින් තට්ටු මාරු ක්‍රමයට මහ ඇමැතිවරුන් පත්කරන බවය.මේ විචිකිච්චා නිමා කරමින් සබරගමු පළාත් එක්සත් ජනතා නිදහස් සන්ධානයේ ඉදිරි මහ ඇමැතිවරයා අන් කිසිවකු නොව හිටපු මහ අමැති මහීපාල හේරත්ම යැයි අපූරු දේශපාලන අනාවැකියක් පළ කළේ ආර්ථික සංවර්ධන අමාත්‍ය බැසිල් රාජපක්ෂ මහතාය.රඹුක්කන ප්‍රාදේශීය සභාව සඳහා සබරගමුව පළාත් සභාව ඉදි කළ සිවු මහල් ගොඩනැඟිල්ල ඇමැති බැසිල් රාජපක්ෂ මහතා අතින් පසුගිය 26 දා ජනතා අයිතියට පැවරිණි. ඒ මහීපාල හේරත්, කනක හේරත් පිය පුතු දෙපළගේ ආරාධනයෙනි. ගොඩනැඟිල්ල සඳහා වැය වී ඇති මුදල රුපියල් කෝටි දහයකි.බැසිල්ගේ කතාව ආරම්භයත් සමඟම රඹුක්කන නගරය රතිඤ්ඤා හ¼ඩින් ගිගිරුම් කෑවේය. මේ නිසා කතාව ආරම්භ කර විනාඩි කිහිපයක් නිහඬව සිටි බැසිල් රාජපක්ෂ මහතා සඳහන් කළේ එදා නම් මෙවන් පිපිරුම් හඬ මේ රටේ සුලබ බවය. ජනාධිපතිතුමා ත්‍රස්තවාදය නිම කළ නිසා දැන් මෙවන් පිපිරුමක් ඇසෙන්නේ උත්සව අවස්ථාවක පමණකැයි සඳහන් කළ ඔහු යළි කතාවට මුල පිරුවේ අනාගත සබරගමුව මහ ඇමැති මහීපාල හේරත් යැයි ආමන්ත්‍රණය කරමිනි.මහීපාල හේරත් යනු රඹුක්කනට, කෑගල්ලට පමණක් වැඩ කරන මහ ඇමැතිවරයකු නෙවෙයි. ඔහු සබරගමුව පළාතටම වැඩ කළ මහ ඇමැතිවරයා. පළාතකටම පිරිමැහෙන මහ ඇමැතිවරයා කවරකුදැයි ඇසුවහොත් ඊට පිළිතුර මහීපාල හේරත් යන්නයි.ඔහු නායකත්වයට ගරු කරනවා, පක්ෂයට ආදරෙයි. අවංකයි. හැම වෙලේම ජනතාව සමඟයි. බැසිල් රාජපක්ෂ මහතා අනතුරුව සඳහන් කළේ මෙවර පළාත් සභා මැතිවරණවලදී ජනාධිපතිතුමාට තම පක්ෂපාතිත්වය ප්‍රකාශ කළ යුතු සේම ජන වරම නොකෙලෙසන පරිණත පුද්ගලයන් තෝරා පත් කර ගැනීමට ද ජනතාව කටයුතු කරනු ඇතැයි විශ්වාස කරන බවය.පසුගිය බදාදා ජොන්ස්ටන් ප්‍රනාන්දු ඇමැතිවරයා ටොරින්ටන් චතුරශ්‍රයට පැමිණියේ ව්‍යායාම සඳහාය. එහිදී අමාත්‍යවරයාට මාධ්‍යවේදී මිතුරන් පිරිසක් ද මුණගැසිණ. ඔවුන් සමඟ කතාබහ සිදුකරන අතර වාරයේ දී ටොරින්ටන් චතුරශ්‍රයට ව්‍යායාම සිදුකිරීමට පැමිණි කීපදෙනෙක් ඇමැති ජොන්ස්ටන් සමඟ සුහද පිළිසඳරක නිරත වූහ.”ඔබතුමා බඩු මිල නම් යම් පාලනයක අරගෙන යනවා. ඒත් කිරිපිටි මිල නම් ඉහළයි” එතැන සිටි අයෙක් පැවැසීය.”අපි රජයක් විදිහට දියර කිරි ව්‍යාප්ත කිරීමට තමයි උත්සහ දරන්නේ. ලෝකයේ දියුණු රටවල් දැන් පිටිකිරි පාවිච්චි කරන්නේ නෑ. නැවුම් කිරි තමා පාවිච්චි කරන්නේ. අනෙක අපි ගොවියා ගැන බලන්නත් ඕනේ. මේක දීර්ඝ කාලීන සැලැස්මක්” ඇමැති ජොන්ස්ටන් කීය.”ළදරු කිරිපිටිවලට පාලන මිලක් ගෙනාපු එක නම් ලොකු දෙයක්” තවත් අයෙකු එසේ කියන විට, ටොරින්ටන් චතුරශ්‍රයේ ක්‍රීඩා කිරිමට පැමිණි කුඩා දරුවකු ප්ලාස්ටික් කෝප්ප දෙකකින් සාදාගත් තරාදියක් රැගෙන අමාත්‍යවරයා අතට දුන්නේය.”පොඩි දරුවත් මම වෙළෙඳ ඇමැති කියලා හඳුනාගෙන වගේ. ඒකනේ මේ තරාදියක් ගෙනල්ලා මට දුන්නේ” කියා කියන විට සියල්ලෝම සිනාසුණේය.එ.ජා.ප පාර්ලිමේන්තු මන්ත්‍රිනී චන්ද්‍රාණි බණ්ඩාරගේ උපන්දිනය පසුගිය 24 දාට යෙදී තිබිණි. එදින පෙරවරු 5.48 පමණ මන්ත්‍රීනි චන්ද්‍රාණිට මුල්ම උපන්දින සුබ පැතුම ලැබුණේ ජනාධිපතිතුමා ගෙනි.”කොහොමද මන්ත්‍රීතුමිය” ජනාධිපතිතුමා පවසද්දී මන්ත්‍රීවරිය ජනාධිපතිතුමාගේ කටහඬ හඳුනා ගත්තේය. “හොඳයි සර්” යැයි මන්ත්‍රීවරිය කීවේය. “ආ අද හොඳ දවසක්ලු නේද? උපන්දිනයට සුබ පැතුම්” ජනාධිපතිතුමා කීවේය. “බොහොම ස්තූතියි ජනාධිපතිතුමනි” මන්ත්‍රීවරිය පිළිතුරු දුන්නාය.සඳුදා දිනය මන්ත්‍රි නීතිඥ නාමල් රාජපක්ෂගේ මහජන දිනයයි. සාමාන්‍යයෙන් මහජන දිනයට බෙලිඅත්ත තම කාර්යාලයට පැමිණෙන පන්දහසක් පමණ වෙන පිරිසකගේ ප්‍රශ්නවලට ඇහුන් කන්දීම මන්ත්‍රි නාමල්ගේ සිරිතය. මේ අතරතුර තංගල්ල මහාධිකරණයේ නඩුවක් සඳහා යාමට සූදානමින් සිටියදි මන්ත්‍රි නාමල්ට දැන ගත හැකි වූයේ තරුණ තරුණියන් විශාල පිරිසක් කාල්ටන් නිවෙසට පැමිණ සිටින බවය.උසාවියට යාම මදකට පමා කළ නීතිඥ නාමල් රාජපක්ෂ තරුණ තරුණියන්ගේ ඉසඩ් ස්කොර් ප්‍රශ්නයට ඇහුම්කන් දුන්නේය. තමන්ට මහත්වූ මානසික පීඩනයකට ලක්වීමට සිදුව ඇති බවත් නැවත උසස් පෙළ විභාගයට ඉතා අඩු කාලයකින් මුහුණදීමට සිදුවීම තවත් ප්‍රශ්නයක් බවත් උසස් පෙළ සමත් තරුණ තරුණියෝ කියා සිටියහ.”මේ ප්‍රශ්නය ගැන ජනාධිපතිතුමා දැනුම්වත් කරලා තියෙන්නේ. එතුමා සාධාරණ විසඳුමක් ලබා දේවි. මීට පෙර ඉසෙඩ් ස්කෝර් සහ මෙවර ඉසෙඩ් ස්කෝර්වලින් විශ්ව විද්‍යාලයට ඇතුළත් වීමට වරම් ලැබූ දෙපිරිසටම විශ්ව විද්‍යාලවලට ඇතුළු වීමට කිසිදු අසාධාරණයක් නොවීමට රජය වග බලා ගන්නවා. ඒ ගැන මාත් පෞද්ගලිකවම මැදිහත් වෙනවා.” මන්ත්‍රී නාමල් තරුණ තරුණියන්ට කීය. එසේ කියමින් මන්ත්‍රි නාමල් තංගල්ල මහාධිකරණයේ තම සේවා දායකයකු වෙනුවෙන් පෙනී සිටීමට ගියේය.ජාතික නිදහස් පෙරමුණේ නායක, ඉදිකිරීම්, ඉංජිනේරු සේවා, නිවාස හා පොදු පහසුකම් ඇමැති විමල් වීරවංශ සහ ප්‍රධාන ලේකම් පි‍්‍රයන්ජිත් විතාරණ පසුගියදා ත්‍රිකුණාමලයේ කන්තලේ බලා පිටත් වූයේ ජාතික නිදහස් පෙරමුණෙන් ත්‍රිකුණාමල දිස්ත්‍රික්කයට මෙවර පළාත් සභා මැතිවරණයේදී තරග වදින හිටපු පාර්ලිමේන්තු මන්ත්‍රී ජයන්ත විජේසේකර ගේ නායකත්වයෙන් යුත් කණ්ඩායමට සහාය පළ කිරීම පිණිස කැඳවා තිබූ ක්‍රියාකාරී හමුවට සහභාගි වීමටය.“අපි මේ මැතිවරණයට තරග වදින්නේ ලැබු විජයග්‍රහණය ආපසු හරවමින් ශීඝ්‍රයෙන් යළි හිස ඔසවන බෙදුම්වාදය මුලිනුපුටා දමා ත්‍රිකුණාමලය දිස්ත්‍රික්කයේ සිංහල, දෙමළ, මුස්ලිම් ජනතාව අතර ජාතික සමගිය ඇති කිරීමට මිස අන් අරමුණකින් නොවෙයි. ඒ වගේම අපි තරග වදින්නේ එක්සත් ජනතා නිදහස් සන්ධානයට ශක්තියක් වීමට මිස අන් යමකට නොවෙයි. කෙටියෙන් කීවොත් අපි කටයුතු කළ යුත්තේ ‘සන්ධානය බලගන්වන ත්‍රිකුණාමලයේ පංචායුදය’ ලෙසයි.” ක්‍රියාකාරීන් හමුවේ ප්‍රධාන දේශනය පවත්වමින් පක්ෂ නායක, අමාත්‍ය විමල් වීරවංශ පෙන්වා දුන්නේය.“ත්‍රිකුණාමලය තමන්ගේ ඊනියා ඊළාම් සිහින රාජ්‍යයේ අගනුවර බවට පත් කර ගන්න බෙදුම්වාදී කොටි ත්‍රස්තවාදය පිඹුරුපත් සකසන කොට ඒ වෙනුවෙන් අවි බලය යොදා ගෙන අහිංසක සිංහල, දෙමළ, මුස්ලිම් ජනතාව තම ගම් බිම්වලින් පළවා හරිනකොට එදා ඊට එරෙහිව ඒ අහිංසක ජනතාවට රැකවරණය සපයන්න, නායකත්වය දෙන්න තරුණ නායකයකුට හැකි වුණා. ඒ තරුණ නායකයා නැගෙනහිර ජනතා ව්‍යාපාරයේ කැඳවුම්කරු ලෙස එදා පෙනී සිටියා. මට මතකයි, එදා පුවත්පත්වලින් මේ තරුණයා ගැන ලියැවුණා ‘මලේ නුඹයි විරුවා තිරිකුණාමලේ’ කියා.“ඒ විරුවා අද යළිත් සටනට පිවිසිලා. එදා සටන් වැදුණෙත් බෙදුම්වාදයට එරෙහිව. අදත් සටන් වැදීමට සූදානම්ව ඉන්නේ බෙදුම්වාදයට එරෙහිව.” හිටපු පාර්ලිමේන්තු මන්ත්‍රී ජයන්ත විජේසේකර පිළිබඳව සිය මතකය අවදි කරමින් විමල් වීරවංශ හැඟීම්බරව සිය කතාව එසේ සිදු කරගෙන යද්දී මතු වූ දැවැන්ත අත්පොළසන් නාදය හේතුවෙන් ඔහුට මඳකට කතාව නතර කරන්නට සිදු විය.“මට මේ දේත් කියන්න ඉඩ දෙන්න. උතුරට නැඟෙනහිර බලහත්කාරයෙන් ;බදුම්වාදී උවමනාව මත ඈඳා තිබියදී ඊට එරෙහිව ශ්‍රේෂ්ඨාධිකරණයට ගිය පාර්ශ්වකරුවකු ලෙසත්, සුනාමි සහන මණ්ඩලයට එරෙහි ශ්‍රේෂ්ඨාධිකරණයට ගිය පාර්ශ්වකරුවකු ලෙසත් ජයන්ත විජේසේකර නාමය මේ රටේ ඉතිහාසය යළි ලියැවෙන විට රන් අකුරින් ලියැවේවි. ජයන්ත එදා ඔබ ත්‍රිකුණාමල උසාවි සංකීර්ණ භූමිය තුළ දිවි පරදුවට තබා ජාතික කොඩිය ලෙළ දීමට සැලැස්වූවා. එදා වගේම ඔබ අදත් නැඟෙනහිර බෙදුම්වාදය පරදවන්න දිවි පරදුවට තබා වැඩ කරන්න සූදානම් බව පෙනෙනවා. ඔබ ඇතුළු කණ්ඩායමට යෝධබල, යෝධ වීර්ය” විමල් වීරවංශ තම කතාව අවසන් කරමින් පවසා සිටියේය.“ජයන්ත සහෝදරයා, ත්‍රිකුණාමලය රකින පංචායුදය බව අපි දන්නවා. ජයන්ත සහෝදරයා ඇතුළු කණ්ඩායමට අපේ උපරීම සහයෝගය තිබෙනවා.” විමල් වීරවංශගේ කතාව අවසානයේ බොහෝ දෙනකු පි‍්‍රයන්ජිත් විතාරණ සමඟ ඉතාමත් හෘදයාංගමව පවසා සිටියේය.මහින්ද රාජපක්ෂ ජනාධිපතිතුමා පසුගිය බ්‍රහස්පතින්දා මාලිගාවත්ත නිවාස සංකීර්ණයේ විශේෂ නිරීක්ෂණ චාරිකාවක යෙදුණේය. 1973 න් පසුව මාලිගාවත්ත නිවාස සංකීර්ණයේ පුළුල් ප්‍රතිසංස්කරණයක් සිදු වූයේ මේ වසරේදීය. මිලියන 280 ක වියදමින් නිවාස අලුත්වැඩියා කිරීමට අමතරව, ප්‍රවේශ මාර්ග කාපට් දමා සැකසීම, ළමා උයන්, ඔසු උයන් ඉදිකිරීම ආදිය ද මේ යටතේ සිදුව තිබිණි.“එදා මේ මාලිගාවත්ත ඉන්න බැරි තැනක් විදිහට ජරාවාස වෙලා තිබුණා. මට ඇත්තෙන්ම සතුටුයි, අද මෙය ඇත්තටම මාලිගාවලින් පිරුණු වත්තක් වගෙයි” නිරීක්ෂණ චාරිකාව අතර විමල් වීරවංශ අමාත්‍යවරයා ඊට එක්ව සිටි මාධ්‍යවේදීන්ට පැවසුවේය.ජනාධිපතිතුමන්ට ජයඝෝෂා නඟන්නට ද ඇතැම් පිරිස කටයුතු කළහ. පක්ෂ භේදයෙන් තොරව පිරිස් මේ අවස්ථාවට එක්ව සිටි අතර කොළඹ පුරපති මොහොමඩ් මුසම්මිල්, කොළඹ නාගරික මන්ත්‍රී ජානිපෙ මාධ්‍ය ප්‍රකාශක එම්. මුසම්මිල් යන මහත්වරු ද මේ අවස්ථාවට සහභාගි වූහ.චන්දන බණ්ඩාරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>07</month>
      <day>29</day>
    </date>
    <link>http://www.silumina.lk/2012/07/29/_art.asp?fn=ab1207294</link>
    <topic>පොලිටිකල් විස්සයි විස්ස</topic>
    <author>සුභද්‍රා දේශප්‍රිය</author>
    <content>නීතියේ ආධිපත්‍ය මුළුමනින් ම කඩා වැටී රට තීරණාත්මක තැනකට පත් වී ඇති බවත් බුලත් කොළයෙන් ඡන්දය ඉල්ලපු ආණ්ඩුව රටම බුලත් හපයක් බවට පත් කරලා.ගයන්ත2012. 07. 24අදබුලත් කොළය නම් හපයක් වෙලා නැහැ. අද අලියට මොකද වෙලා තියෙන්නේ කෑලි කෑලිවලට කැඩිලා. අනුන්ගේ ඇහේ තියෙන පොල් කෙන්ද ගැන හොයන්නේ නැතුව තමන්ගේ ඇහේ තියෙන පොල් පරාලය බලාගත්තනම් නරක ද කියලා ගයන්ත මහත්තයාගෙන් අහන්න කැමැතියි. අද අලියා ඉතිහාසයේ කුණු බක්කියට එකතු වෙමින් පවතිනවා. අනුන්ගේ අංකොං හොයන්නේ නැතුව අලියට මොකද වුණේ කියලා බැලුවනම් හොඳයි. විපක්ෂ නායකතුමා එජාපය ඉතිහාසයේ කුණු බක්කියට අරගෙන යනකොට මන්ත්‍රීවරුන්ටත් ඉන්න වෙන්නෙ ඒ කුණු බක්කියේ. ඉතිහාසයේ කුණු බක්කියට යන පක්ෂයක සාමාජිකයෝ කියන දේ අපි ඒ තරම් ගණන් ගත යුතු නැහැ.දොස්තර රාජිතපළාත් සභා කියන්නේ මැති ඇමැති නෑ හිතවතුන්ට සොරකමෙන් හරි හම්බ කරගන්න හැදු පුහුණු පාසලක්.ටිල්වින්2012. 07. 23මව්බිමටිල්වින් මහත්තයා කිව්වේ ඉස්සර පළාත් සභාවට ‘පළාත් ඊළම’ කියලා. දැන් කියනවා සොරකමෙන් හරි හම්බ කර ගන්න හැදුව ‘පුහුණු පාසලක්’ කියලා එතුමන්ලට පළාත් සභාවට එන්න බැරි කාලේ ඡන්දය ඉල්ලපු මිනිස්සුන්ට මොකද කළේ. පළාත් සභාව ඊළමක් කියලා හඳුන්වපු කාලේ ඔවුන් කිව්වා එක පළාත් සභාවකින් අනිත් එකට යන්න වීසා බලපත්‍රයක් ගන්න වෙයි කියලා. පළාත් සභාව ඊළම ඉන් පසුව ආණ්ඩුවේ රිමෝට් කන්ට්‍රෝල් එක කියපු ජවිපෙ දැන් දූෂණයේ පාසලක් කියලා තියනවා. කාලෙන් කාලයට මොනවාහරි කියනවා, ඒත් දෛවයේ සරදමට ලක්වෙලා තියෙන ජවිපෙට මේ මැතිවරණයේ දී මොකද වෙන්නෙ කියලා බලාගන්න පුළුවන්. ජනතාවගේ අප්‍රසාදයට ලක්වුණ ජනතාවගෙන් ප්‍රතික්ෂේප වුණ ජවිපෙට දැන් කියන්න දෙයක් නැති නිසා එවැනි ප්‍රකාශ කරනවා.දොස්තර රාජිතදිනකට පැය තුනක කාලයක් විදුලි බල කප්පාදුවකින් රටට ආර්ථිකයට හා ජනතාවට අත්වන පාඩුව අසීමිත බවත් එයින් වැඩිම හානිය සිදුව ඇත්තේ මෙවර උසස් පෙළ විභාගයට පෙනී සිටින ළමුන්ටයි...සජිත්2012. 07. 25ලක්බිමසජිත් මහත්තයාගේ තාත්තගේ කාලයෙත් විදුලි කප්පාදුව තිබුණා. මේක මේ ආණ්ඩුව යටතේ සිදු වූ අරුම පුදුම අපරාධයක් නෙමෙයි. ජේ. ආර්. ජයවර්ධන මහත්තයාගේ, පේ‍්‍රමදාස මහත්තයාගේ කාලයෙත් විදුලි බලය කැපුවා. මෙය නියඟය නිසා සිදු වූ දෙයක්. ආණ්ඩුවේ වරදක් නෙමෙයි. පැය ගණන් ලයිට් කපපු කාලේ රටට ආර්ථිකයට සහ ජනතාවට පාඩු සිදුවෙන්න ඇති මීට වඩා. ඒ කාලේ ළමයි විභාගවලට පෙනී සිටියේ නැද්ද විභාග සමත් වුණේ නැද්ද? ඒ කාලේ එහෙම වුණේ නැහැ. ඒ නිසා ළමයින්ට මේ කාලෙත් එහෙම වෙන්නේ නැහැ.දොස්තර රාජිතමේ ආණ්ඩුවට දැන් තියෙන්නේ වෙබ් භීතිකාවක්මංගල2012. 07. 23ලංකාදීපහැමදාම එක එක භීතිකා තිබුණේ මංගල මහත්තයාට. මංගල මහත්තයා දන්නේ හැම කෙනකුටම මඩ ගහන්න එතුමාට මඩෙන් තොර ලෝකයක් නැහැ. ඒ මඩෙන් ගොඩ එන්නවත් ඒ මහත්තයාට වුවමනාවක් නැහැ. ඉස්සර කාලේ කැලෑ පත්තර ගහනවා වගේ අද තාක්ෂණය දියුණු නිසා විද්්‍යුත් මාර්ගයෙන් කැලෑ පත්තර ගහනවා. රනිල් මහත්තයාටත් එතුමාගේ භාර්යාවටත් කාලයක් කැලෑ පත්තර ගැහුවා. එතුමන්ලගේ චරිත ඝාතනය කළා. ඒ ආකාරයට ම දැන් ජනාධිපතිතුමා ඇතුළු රජයේ මැති ඇමැතිවරුන්ට මඩ ගහනවා. වෙබ් අඩවි හරහා මඩ ගැසීමේ අතිශය පිළිකුල් සහගත වැඩක්. අපි පුංචි කාලේ දැකපු කැලෑ පත්තර සංස්කෘතියෙන් මිදෙන්න තවමත් බැරිවෙලා. මංගල මහත්තයාට ලෝකේ කොයිතරම් දියුණු වුණත් එතුමලා තාම නොදියුණුයි. එවැනි කැලෑ පත්තර සංස්කෘතිය මර්දනය ලංකාවේ පමණක් නෙමෙයි ඇමෙරිකාවේ සම්මත කරන ලද පනත් යටතේ මඩ වෙබ් අඩවි මර්දනය කිරීමට පියවර ගෙන තිබෙනවා.දොස්තර රාජිතරටපුරා දූෂණය, භීෂණය, සොරකම වංචාව පතුරුවා අපරාධකරුවන්ගේ කේන්ද්‍රස්ථානයක් බවට රට පත්කර තිබෙනවා.රවි2012. 07. 24දිවයිනරටේ ආයුධ සංසරණයක් සිදු වෙනවා වගේම යම් යම් සිදුවීම් රටේ සිදු වෙනවා. යුද්ධයක් තිබුණ රටක එම යුද්ධය අවසන් වූ පසු පශ්චාත් යුදමය අත්දැකීම් දැකීමට හැකියි. එම තත්ත්වය මර්දනය වීමට යම් කාලයක් ගත වෙනවා. අද වන විට පාතාලය මර්දනය කිරීමට නීතිරීති පුළුල්කර තිබෙනවා. ලෝකයේ වෙනත් රටවල යුද්ධයක් අවසන් වීමෙන් අනතුරුව පශ්චාත් යුදමය අත්දැකීම් දකින්නට ලැබෙනවා. දකුණු අපි‍්‍රකාවේ, ලිබියාවේ, ඊජිප්තුවේ වැනි රටවල එවැනි තත්ත්වයක් දක්නට ලැබෙන අතර පවතින ආණ්ඩු විසින් එම තත්ත්වය පාලනය කිරීමට කටයුතු කරනවා.දූෂණය කියන දේ මේ ආණ්ඩුව යටතේ පමණක් පැවැති දෙයක් නෙමෙයි. දූෂණය, භීෂණය නැති රටක් බවට මේ රට පත් කළේ ජනාධිපතිතුමා ඇතුළු සන්ධාන රජයයි. දූෂණය වංචාව දේශපාලනඥයන්ටම පවරන එක වැරැදියි. බොහෝ විට නිලධාරීන් අතින් සිදුවන වැරැදිත් දේශපාලනඥයින් පිට පටවන එක වැරැදියි. අපි විපක්ෂයෙ ඉන්න කාලේ අපි නිත්‍යනුකූල ලියකියවිලි ඉදිරිපත් කර ඔප්පු කිරීමට හැකි සාක්ෂි ඉදිරිපත් කර පෙන්නුවා. වංචාව දූෂණය කියලා කෑගහන්නේ නැතුව සාක්ෂි ඇතුව ඔප්පු කළ හැකි තොරතුරු ලබා දෙන්න කියලා අපි විපක්ෂයෙන් ඉල්ලනවා.දොස්තර රාජිතආණ්ඩුව උත්සාහ කරන්නේ රටේ ධනය සහ වත්කම් සුළු පිරිසකට සීමා කරන්නයි.රනිල්2012. 07. 25ලක්බිමරටේ ධනය සුළු පිරිසකට සීමා කරලා වැඩ කරන කම්කරු ජනතාවගේ අයිතිවාසිකම් වත්කම් සුළු පිරිසකට සීමා කළේ යූ එන් පී ආණ්ඩුවයි. ගොවි ජනතාවට පොහොර සහනාධාරය ලබා දුන්නා. විශ්ව විද්‍යාල ශිෂ්‍යයන්ගේ ශිෂ්‍යාධාර වැඩි කළා, පාසල් දරුවන්ගේ නිල ඇඳුම්, ආහාර ලබා දුන්නා. වී මිල ස්ථාවර කර, ගොවීන් සුරක්ෂිත කළා, වී අලෙවි මණ්ඩලය නැවත ඇති කළා.කුඩා තේ වතු හිමියන්ට ලෝක වෙළෙද පොළේ මිල අස්ථාවර භාවයට සෘජුව ආණ්ඩුව මැදිහත් වී තේ ගොවියා ස්ථාවර කිරීම කළා. සමෘද්ධි සහනාධාර ලබා දීම රජයේ සේවකයන්ගේ වැටුප් වැඩි කළා. ලක්ෂ 12 සිට රජයේ සේවකයා ලක්ෂ 6 දක්වා අඩු කළ යුතුයි කියු රනිල් මහත්තයා දැන් මෙවැනි ප්‍රකාශ කිරීම විහිළුවක්. මේ වන විට රජයේ සේවකයන් ලක්ෂ 18 දක්වා ඉහළ ගොස් තිබෙනවා.ධීවර ජනතාවට ලබාදුන් ඉන්ධන සහනාධාරය වෙනත් කිසිදු රජයක් ලබා දී නැහැ. දිවි නැඟුම යටතේ විදුලි බලය, ග්‍රාමීය මාර්ග, පාලම් වැනි යටිතල පහසුකම් රැසක් ලබාදීම මේ වන විට සිදුකර තිබෙනවා.අති බහුතර වැඩ කරන පන්තියේ කම්කරු ජනතාව වෙනුවෙන් කැපවී කටයුතු කරන මේ ආණ්ඩුව සුළුතරයකගේ අයිතින් වෙනුවෙන් ධනය සහ වත්කම් සුළු පිරිසකට සීමා කිරීම සිදු කෙළේ නැහැ.ධනපති පන්තියේ අවශ්‍යතාව ඉටු කළේ රනිල් මහත්තයා නව ලිබරල්වාදී මතවාදයක් දරන රනිල් මහත්තයා එකවර කොමියුනිස්ට්වාදියෙක් වුණේ කොහොම ද? දෛවයේ සරදමට ලක්වෙමින් පවතින රනිල් වික්‍රමසිංහ මහත්තයාට මේ රටේ ජනතාව ගැන කිසිම කැක්කුමක් නැහැ. එතුමාට අගාධයට යන එක්සත් ජාතික පක්ෂයවත් රැකගන්නට අවශ්‍යතාවක් නැහැ.දොස්තර රාජිතසුභද්‍රා දේශප්‍රියකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>07</month>
      <day>29</day>
    </date>
    <link>http://www.silumina.lk/2012/07/29/_art.asp?fn=ab1207295</link>
    <topic>බුද්ධිය වඩවන අධ්‍යාපනයක්</topic>
    <author>රංජිත් සියඹලාපිටිය</author>
    <content>එකල බාලාංශ පන්තිවල මා උගත් රුවන්වැල්ල ප්‍රාථමික පාසල දැන් රුවන්වැල්ල මහා විද්‍යාලයට යමක් කිරීමේ යුතුකමක් ජනාධිපතිතුමාට පිං සිද්ධ වෙන්නට ලැබුණේ පාසල්වල පරිගණක දැනුම වැඩි කිරීමට එතුමා 2012 අයවැය ලේඛනයෙන් රුපියල් මිලියන 500 ක් ලබා දීමත් සමඟය.2012. 07. 24 පාන්දර ඒ කටයුත්ත සඳහා පාසලට ගිය විට දැනුණේ කලකින් මහ ගෙදර ගියා මෙන් විශාල සතුටකි. හෝඩියේ පන්තියේ මා උගත් දැල් ගැසූ ශාලාව නම් දැන් අලුත් වෙලාය. එම පන්තියේ පන්ති භාරව සිටි උඩවත්ත නෝනා මහත්තයා පමණක් නොව අල්ලපු දෙකේ පන්තියට ඉගැන්වූ ඩොක්ටර් බාසුන්නැහැගේ නෝනා මහත්තයාගේ හඬත් ඊට එහා තුනේ පන්තියේ ඉගැන්වූ මැණිකේ නෝනා මහත්තයගේ හඬත් මට ඇහෙනවා වාගේය.එවකට දැල් ගැසූ ශාලාවේ 1, 2, 3 පන්ති පැවැත්වුණේ වෙන් නොකළ එක ශාලාවේය. දැන් ගොඩනැගිලි, පිට්ටනි, ඔක්කොම වෙනස් වෙලාය. පන්ති කාමර අයිනේ වූ බෙලි ගහත් පෙරට වඩා සරු පාට ය. හොඳට ම කොළපාට වී ඵලබර වෙලා ය. එදා යන්තම් බාගෙට තිබූ පිට්ටනිය අද පහසුකම් සහිත ක්‍රීඩා පිටියක් වී තිබූ අතර රැස්වීම් පැවැත්වූවේ ද එහි ක්‍රීඩාගාරයේය.එතන ඉන්න විට මට මතක් වූයේ එල්ලේ ගහද්දී හොඳම පහරක් බවට පත්වූ කච්චේරි ගොඩනැඟිල්ලේ රිචඩ් ඉඹුලාන මහතාගේ ගෙයි වහලයට වැටෙන්නට දෑත බදාගෙන උණ බම්බුවෙන් ගසන පොල් අඩි පාරයි. ඒ නිවෙස ද ටිකක් අලුත් වී එහෙමම තිබේ.පාසල බොහෝ දියුණුවක් ලබා ඇත. රජයේ ප්‍රතිපාදන වාගේම කැපවීමෙන් කටයුතු කරන විදුහල්පතිතුමා, ගුරු මණ්ඩලය, මවුපියන් සියල්ලටම මේ සම්මානය බෙදී යා යුතුය.රජය අධ්‍යාපනය සඳහා දරන්නේ ආරක්ෂාව සහ සෞඛ්‍යයට පමණක් දෙවැනි දැවැන්ත වියදමකි. පාසල් අධ්‍යාපනය සඳහා පමණක් වසරකට ජනාධිපතිතුමාගේ අයවැයෙන් සිය කෝටි සියයකට වඩා වැඩි මුදලක් වෙන් වෙයි.අද රජයේ පාසල් 9714 ක ශිෂ්‍යයන් තිස්නම ලක්ෂ හැත්තෑදහසකට වැඩි පිරිසක් අධ්‍යාපනය ලබති. ඒ දරුවන්ට 217712 ක් වූ ගුරුවරුන් ඉගෙනුම ලබා දෙයි.ශිෂ්‍යයන් 18 කට එක ගුරුවරයකු තරමට සිටී. පිරිවෙන් 716 ක සිසුන් 63000 ක් ගුරුවරුන් 6487 ක ගෙන් 2011 වර්ෂය අවසාන වන විට ඉගෙනුම ලබයි. ඒ සඳහා ද රජය විශාල කැප කිරීමක් කරනු ලබයි. පෞද්ගලික පාසල් 97 ක ළමයින් 120000 ක් ගුරුවරුන් 5788 කින් ඉගෙන ගනියි. ඒවායින් සමහරකට අර්ධ වශයෙන් හා සමහරකට වක්‍ර ආකාරයෙන් රජය ලබා දෙන පහසුකම් බොහෝය.හෙට අනිද්දා තවත් හදිසි ව්‍යාපෘතියකි. මහින්ද චින්තන ඉදිරි දැක්මේ සඳහන් ප්‍රාථමික පාසල් 5000 ක් සහ ද්වීතික පාසල් 1000 ක් සංවර්ධනය කිරීම වඩා වේගවත් කිරීමට රජය සූදානම්ය.එම වැඩසටහන වඩාත් කාර්යක්ෂම කිරීමට ආර්ථික සංවර්ධන අමාත්‍යාංශය සම්බන්ධීකරණය තුළින් 2012. 08. 03 දින පාසල් 1713 ක පාසල් ප්‍රතිසංස්කරණ කටයුතු වහාම ඇරැඹීමට නියමිත වේ.මේ සියල්ලේ අවසාන අරමුණ නව ලොවට ගැළපෙන බුද්ධිමත් ප්‍රජාවක් බිහි කිරීමය.ඒ සඳහා රුවන්වැල්ල පාසලේ මා දුටුවා මෙන් රජය, විදුහල්පතිතුමා හා ආචාර්ය මණ්ඩලය මවුපියන් පමණක් නොව සිසු දරු දැරියන් වන ඔබ ද අත්වැල් බැඳගත යුතු ය.රංජිත් සියඹලාපිටියකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>07</month>
      <day>29</day>
    </date>
    <link>http://www.silumina.lk/2012/07/29/_art.asp?fn=af1207291</link>
    <topic>පුලතිසි පුරයේ නව අභිමානය</topic>
    <author>(තොරතුරු හා ඡායාරූප ලබා දුන් සෞඛ්‍ය අමාත්‍යාංශයේ මාධ්‍ය ලේකම් ධර්ම වන්නිනායක හා පොලොන්නරුව දිස්ත්‍රික් ප්‍රවෘත්ති නිලධාරී වසන්ත කස්තුරිආරච්චි යන මහත්වරුන්ට ස්තුතිවන්ත වෙමි.)</author>
    <content>රට බත බලතින් සරුකරන පුලතිසි පුරවරය ගොවි පරපුරේ දේශයයි. පුලතිසි පුරය හෙවත් පොලොන්නරුව මෙරට ඓතිහාසික, පුරා විද්‍යාත්මක, කෘෂි කර්මාන්ත හා වාරිමාර්ග ක්ෂේත්‍ර අතින් සුවිශේෂි කලාපයකි.පොලොන්නරුව මහ රෝහල නවීකරණය වී ඇති අයුරු.පොලොන්නරුව නව පානීය ජල ව්‍යාපෘතිය මහින්ද රාජපක්ෂ ජනාධිපතිතුමා විවෘත කළ අවස්ථාව. සෞඛ්‍ය ඇමැති මෛත්‍රිපාල සිරිසේන, ජලසම්පාදන ඇමැති දිනේෂ් ගුණවර්ධන යන මහත්වරු ද මෙහි සිටිති.ලක්ෂ 5 කට ආසන්න ජනගහනයක් සිටින මේ දිස්ත්‍රික්කයේ ප්‍රාදේශීය ලේකම් බල ප්‍රදේශ 7 කි. ඒ තමන්කඩුව, හිඟුරක්ගොඩ, දිඹුලාගල, ලංකාපුර, ඇළහැර, වැලිකන්ද, මැදිරිගිරියයි.ගම්මාන 637 කින් යුත් මෙහි ග්‍රාම නිලධාරී වසම් 298 ක් පිහිටා ඇත. පොලොන්නරුව දිස්ත්‍රික්කයේ මුළු ඉඩම් ප්‍රමාණය හෙක්ටයාර 333790 කි.පසුගිය කාලයේ පොලොන්නරුව දිස්ත්‍රික්කයේ නියඟයක් ගැන කථා කළත් ඉදිරි දිනවල පොලොන්නරුව ප්‍රදේශයේ ජනතාවට පානීය ජල හිඟයක් ලැබීමට ඉඩක් නැත. ඒ පොලොන්නරුවට මෑතදී ලැබුණු පානීය ජල යෝජනා ක්‍රමය නිසාය.පොලොන්නරුව දිස්ත්‍රික් පාර්ලිමේන්තු මන්ත්‍රී සෞඛ්‍ය ඇමැති මෛත්‍රිපාල සිරිසේන මහතා පවසන පරිදි ඒ සඳහා වියදම් කර ඇති මුදල රුපියල් කෝටි 520 කි.මෙතෙක් කල් පොලොන්නරුවේ ජනතාව හා ව්‍යාපාරික ස්ථාන සංචාරක හෝටල් මුහුණ දුන් පානීය ජල ගැටලුවට විසඳුම් ලබා දී තිබේ.එය පොලොන්නරුවේ පදිංචි ලක්ෂ 5 ක් පමණ ජනතාවට ද පිටතින් එන දෙස් විදෙස් සංචාරකයන්ට ද ඉමහත් සෙතකි.පොලොන්නරුවේ ගම් 637 ක පමණ ජනතාවට සුව සම්පත සඳහා තිබුණු පොලොන්නරු රෝහල පසුගිය කාලයේ මධ්‍යම රජයට පවරාගෙන රුපියල් කෝටි 1000 ක පමණ වියදමින් එය නවීකරණය කෙරිණි. දැන් මෙය අංග සම්පූර්ණ මහ රෝහලක් බවට පත්වී තිබේ. ඒ අනුව නැඟෙනහිර හා උතුරු මැද පළාත්වල ප්‍රධානම රෝහල බවට මෙය පත්වෙමින් තිබීම සතුටුදායක කරුණකි.ඒ අනුව මීට පෙර පොලොන්නරුව රෝහලේ අසාධ්‍ය රෝගීන් කොළඹ හෝ මහනුවර රෝහල්වලට ගෙන යාම සිදුවිය. නමුත් දැන් අසාධ්‍ය රෝගීන්ට පවා ප්‍රතිකාර ලබාදිය හැකි නව දැඩි සත්කාර ඒකක පහසුකම් පවා මෙහි තිබේ. නව විශේෂඥ වෛද්‍යවරු මේ රෝහලට පැමිණෙන අතර සතිපතා වෛද්‍ය සායන ද පැවැත්වේ. මෙමඟින් ලක්ෂ 5 කට අධික ජනතාවකට සෙත සැලැසේ.පොලොන්නරුව වනාහි පෞඪ ඉතිහාසයක් ඇති අපේ ඉතා පැරැණිතම රාජධානියකි. එහි පුරා විද්‍යාත්මක සංස්කෘතික ඓතිහාසික බෞද්ධාගමික වටිනාකම ද අතිවිශාලය. මේ පොලොන්නරුවේ පුරා විද්‍යාත්මක ප්‍රදේශය සුරැකීමට ද මහින්ද චින්තනය යටතේ සුවිශේෂ වැඩ පිළිවෙළක් යොදා ඇත. ඒ අනුව සංස්කෘතික හා පුරා විද්‍යා ප්‍රබෝධය යටතේ සංස්කෘතික අමාත්‍යාංශය රුපියල් ලක්ෂ 588 වැය කර පොලොන්නරුව කිරි වෙහෙර හා ලංකාතිලක පිළිම ගේ ප්‍රතිසංස්කරණය කර තිබේ. මීට අමතරව ගල් විහාරය අසල වෙළෙඳ කුටි 55 ක් පමණ අලුතින් ඉදි කෙරේ. ඒ සමඟම ලංකාපුර ප්‍රදේශයේ පුරා විද්‍යා කෞතුකාගාරයක් හා පුරා විද්‍යා සංරක්ෂණ මධ්‍යස්ථානයක් ඉදිකිරීම කෙරේ.මේ මඟින් දෙස් විදෙස් සංචාරකයන්ට අපේ අතීත ශ්‍රී විභූතිය යළි ඔප් නංවා පෙන්වීමට කටයුතු කරමින් සිටී.පොලොන්නරුවේ ජනතාවගේ ප්‍රධාන ජීවන වෘත්තීය වී ගොවිතැනයි. ඒ ජනතාවට තම වගාවන් සරු ලෙස අස්වැද්දීමට පොලොන්නරුවේ මහ ජලාශ සියල්ල විශාල කිරීමට හා ශක්තිමත් කිරීමට දැන් වසර 60කට පසු කටයුතු යොදා ඇත. වේලි සංරක්ෂණ ව්‍යාපෘතිය යටතේ පරාක්‍රම සමුද්‍රය, ගිරිතලේ හා කවුඩුල්ල යන ජලාශවල වපසරිය හා ගැඹුර වැඩි කෙරේ. ඒ සඳහා රුපියල් ලක්ෂ 7000 ක් වැය කරන බව වේලි සංරක්ෂණ ව්‍යාපෘතියේ අධ්‍යක්ෂ සුධර්ම ඇලකන්ද මහතා පවසයි.දුමින් තොර - මතින් තොර නව පොලොන්නරුවකට රු. මිලියන 33000ක්ලක්ෂ 5 කට සෙත සලසන මහ රෝහලට වියදම රුපියල් කෝටි 1000 යිමහ වැව් - පොඩි වැව් සියල්ල පුළුල් වෙයිනව වැඩසටහන මඟින් පරාක්‍රම සමුද්‍රයේ ධාරිතාව පමණක් අක්කර අඩි 600 කින් ඉහළ යන බව වේලි සංරක්ෂණ ව්‍යාපෘතිය පවසයි. ඇමැති මෛත්‍රිපාල සිරිසේන මහතාගේ උපදෙස් පරිදි සිදු කෙරෙන මේ සංවර්ධන ව්‍යාපෘති මඟින් රජරට ගොවි ජනතාවට වැඩි ජල ප්‍රමාණයක් ආරක්ෂිතව ගබඩා කිරීමට ඉඩ සැලැසේ. ඉහත ජලාශවල වේලි හා සොරොව් නවීකරණය කිරිම ද සිදුවේ. මේ මඟින් පුලතිසි පුරවරයේ වී අස්වැන්න වැඩි කිරීමට ද අවස්ථාව සැලැසෙන බව වාරිමාර්ග හා ජල කළමනාකරණ අමාත්‍යාංශ ලේකම් අයිවන් ද සිල්වා මහතා පවසයි.බුදුරජාණන් වහන්සේගේ දකුණු දළදා වහන්සේ තැන්පත් කොට බුද්ධ වර්ෂ 333 දී ගිරි අබා රජතුමා විසින් ඉදිකරන ලද සෝමාවති මහා සෑය වන්දනාවට යන බෞද්ධ ජනතාවට ද සතුටුදායක කරුණක් කීමට අපට මේ අවස්ථාවේදී පුළුවන. ඒ පොලොන්නරුවේ සිට සෝමාවති මහ වෙහෙර දක්වා යන සම්පූර්ණ මාර්ගයම දැන් රුපියල් දස ලක්ෂ 350 ක් වැය කර නවීකරණය කරනු ලැබීමයි. ගංවතුරට ඔරොත්තු දෙන පරිදි උස් කොට සාදන මේ නව මාර්ගය නිසා ආරක්ෂාකාරී ඉක්මන් ගමනකට මග සැලැසේ. ඉදිරි මාස දෙක ඇතුළත මේ මාර්ගය වන්දනාකරුවන්ට විවෘත වේ.පොලොන්නරුව දිස්ත්‍රික්කයෙ මාර්ග සංවර්ධනය කටයුතු ද බහුලව සිදුවේ. ඉන් ප්‍රධානම මාර්ග ව්‍යාපෘතිය වන්නේ හබරණ - පොලොන්නරුව - මඩකළපුව ප්‍රධාන මාර්ගය කාපට් අතුරා සංවර්ධනය කිරීමයි. මාර්ග සංවර්ධන අමාත්‍යාංශය මඟින් මේ සඳහා රුපියල් දස ලක්ෂ 3150 ක් වැයකර තිබේ. ඒ සමඟම මාර්ග සංවර්ධන අධිකාරිය මඟින් හිඟුරක්ගොඩ, මැදිරිගිරිය මාර්ගය ද සම්පූර්ණයෙන් කාපට් අතුරා සංවර්ධනය කිරීමට කටයුතු යොදා ඇත. ඒ සඳහා සම්පූර්ණ වියදම රුපියල් ලක්ෂ 1240 කි. මීට අමතරව මාර්ග සංවර්ධන අධිකාරිය මඟින් මහියංගණය - දිඹුලාගල මාර්ගය ද කාපට් අතුරා සංවර්ධනය කර තිබේ.මේ අනුව පොලොන්නරුවේ ප්‍රධාන මාර්ග සියල්ලම මේ වන විට සංවර්ධනය වී තිබේ.පොලොන්නරුව දිස්ත්‍රික් පාර්ලිමේන්තු මන්ත්‍රී නියෝජ්‍ය ඇමැති සිරිපාල ගම්ලත් මහතා පවසන පරිදි ඉහත කටයුතුවලට අමතරව තවත් අර්ධ නාගරික හා ග්‍රාමීය මාර්ග ගණනාවක් කොන්ක්‍රීට් අතුරා සංවර්ධනය කර තිබේ.තමන්කඩුව මාතෘ සායන ගොඩනැඟිල්ල.පරාක්‍රම සමුද්‍රය හා වේල්ල නවීකරණය කිරීමෙන් පසුසිරිපුර මහා විද්‍යාලයේ රසායනාගාරය ඇමැති බන්දුල ගුණවර්ධන සහ ඇමැති මෛත්‍රීපාල සිරිසේන යන මහත්වරුන් විවෘත කළ අවස්ථාව.තමන්කඩුවේ ලක්ෂ උයන පිවිසුම් මාර්ගය රුපියල් ලක්ෂ 890 ක වියදමින් කාපට් අතුරා ප්‍රතිසංස්කරණය කර තිබෙනවා.හිඟුරක්ගොඩ - පිං පාර - දිවුලන්කඩවල මාර්ගය ද මින්නේරිය - කටුකැලගම මාර්ගය ද, පරාක්‍රම සමුද්‍රය බැම්ම මාර්ගය ද, තමන්කඩුවේ චන්දන පොකුණ මාර්ගය ද ඇතුළු මාර්ග රැසක් පුළුල් කර කාපට් අතුරා සංවර්ධනය කර තිබෙනවා. ඉඩම් සංවර්ධන නියෝජ්‍ය ඇමැති පොලොන්නරුව දිස්ත්‍රික් පාර්ලිමේන්තු මන්ත්‍රි සිරිපාල ගම්ලත් මහතා පැවැසීය.පොලොන්නරුව දිස්ත්‍රික් සංවර්ධනයට පසුගිය වසරේ දී මෑත ඉතිහාසයේ වාර්ෂිකව වෙන් කළ වැඩිම මුදල ලබා දී තිබේ. ඒ මුදල රුපියල් දස ලක්ෂ 7500 කි.මේ වසරේ දිවි නැඟුම සඳහා පමණක් රුපියල් දස ලක්ෂ 700 ක් ලැබී තිබෙනවා. දැයට කිරුළ යටතේ පොලොන්නරුව දිස්ත්‍රික්කයට තවත් සංවර්ධන ව්‍යාපෘති රැසක් ලැබෙනවා. මේ අනුව ඉදිරි වසර වන විට සශ්‍රීක ස්වයංපෝෂිත සියලු යටිතල පහසුකම්වලින් පිරි නව පුලතිසි පුරයක් මේ දිස්ත්‍රික්කයේ ලක්ෂ හතර හමාරක් වන ජනතාවට හිමිවන බව නියෝජ්‍ය ඇමැති චන්ද්‍රසේන සූරියආරච්චි මහතා පවසයි.මේ අනුව රේඛීය අමාත්‍යාංශ යටතේ පසුගිය වසරේදී රුපියල් දස ලක්ෂ 2651 ක් ලැබී තිබේ. ඉන් වැඩිම මුදලක් ලැබී ඇත්තේ ආර්ථික සංවර්ධන ඇමැති බැසිල් රාජපක්ෂ මහතාගේ අනුග්‍රහය මතය. ඒ මුදල රුපියල් මිලියන 1581 ක් වේ. සෞඛ්‍ය අමාත්‍යාංශයේ රුපියල් මිලියන 652 ක් ලැබී ඇත.උපාධිධාරීන් වෙනුවෙන් මෙතෙක් කිසිම දිස්ත්‍රික්කයක කර නැති දෙයක් පොලොන්නරුව දිස්ත්‍රික්කයේ සිදුකර තිබේ. ඒ ඔවුන් සුරැකීමට අරමුදලක් පිහිටුවීමට ඇමැති මෛත්‍රිපාල සිරිසේන මහතාගේ උපදෙස් මත ආරම්භ කරන ලද ‘පුලතිසි දරුවෝ’ පදනම මඟින් පොලොන්නරුවේ උපාධිධාරීන්ට රැකියාවක් ලැබෙන තුරු විශේෂ දීමනාවක් ගෙවනු ලැබේ. පසුගියදා පොලොන්නරුවේ සිටි 350 ක් පමණ වූ සියලුම උපාධිධාරීන්ට රැකියා ලබාදීම ද සිදුවිය.පොලොන්නරුවේ නියඟය පිළිබඳ සමහරු ආවේගශීලීව කථා කළත් අද පොලොන්නරුවේ ද ග්‍රාමීය ජල යෝජනා ක්‍රම රැසක් විවෘත කර තිබේ. පොලොන්නරුව ඕනැගම ජල යෝජනා ක්‍රමය (වියදම ලක්ෂ 65 ප්‍රතිලාභීන් 220) පුදුර් ජල යෝජනා ක්‍රමය වියදම ලක්ෂ 46 ප්‍රතිලාභීන් 178), මැදිරිගිරිය පානීය ජල ව්‍යාපෘතිය (වියදම රුපියල් ලක්ෂ 1000) ඒ අතර ප්‍රමුඛත්වයක් ගනී.මීට අමතරව මොරගහකන්ද බහුකාර්ය යෝජනා ක්‍රමය මඟින් ද පොලොන්නරුව ජනතාවට පානීය හා වාරිමාර්ග ජලය නොඅඩුව ලැබේ.මැදිරිගිරිය ප්‍රදේශයේ බිසෝපුර නමින් නව නගරයක් සංවර්ධනය කිරීමට ද කටයුතු යොදා ඇත. මොරගහකන්ද ජලාශයේ ඉදිකිරීම් නිසා අවතැන් වන පිරිසක් මෙහි පදිංචි කිරීමට නියමිතය. ඔවුන්ට අවශ්‍ය සියලු යටිතල පහසුකම් අක්කර තුනක ඉඩමක් නිවාස ඉදිකිරීමට පහසුකම් ලබා දෙනු ලබන බව මහවැලි අධිකාරිය පවසයි. මේ සඳහා ජල කළමනාකරණ හා වාරිමාර්ග අමාත්‍යාංශය රුපියල් දස ලක්ෂ 4000 ක් වැයකර තිබේ. මීට අමතරව මැදිරිගිරියේ කහඹිලියාව පාලම ඉදිකර දියසෙන්පුර කහඹිලියාව, පන්සල් ගොඩැල්ල මාර්ගය ද පුළුල් කර සංවර්ධනය කර තිබේ.මැදිරිගිරිය - මීගස්වැව මාර්ගය, සන්සුන්ගම පන්සල්ගොඩැල්ල මාර්ගය කවුඩුල්ල ගෙවල් 26 මාර්ගය ද මේ වසරේ සංවර්ධනය කර ජනතා අයිතියට පත්කර තිබේ. දිවි නැඟුම, ගම නැඟුම, යටතේ සුළු වාරිමාර්ග, පාසල් වැසිකිළි මාතෘ සායන හා ග්‍රාමීය මාර්ග රැසක් රුපියල් ලක්ෂ 530 ක වියදමින් මැදිරිගිරිය ජනතාවගේ අයිතියට ලබා දී තිබේ. පොලොන්නරුව ඇතුමල්පිටිය වැව රුපියල් ලක්ෂ 750 ක වියදමින් පූර්ණ ප්‍රතිසංස්කරණයකට ලක්කර ඇත. ඉන් අලුත් ඉඩම් හෙක්ටයාර 105 ක් අස්වද්දන බව ගොවිජන සේවා දෙපාර්තමේන්තුව පවසයි. ඊට අමතරව තවත් වැව් රැසක් ප්‍රතිසංස්කරණයට ද සූදානම් වෙයි.දුම්බීම රටේ ජනතාවට ඉතා අහිතකර තත්ත්වයකි. මත්පැන් ද එසේමය. ඒ අනුව ප්‍රදේශයක් කොතරම් සංවර්ධනය කළත් ඒ ප්‍රදේශයේ පුද්ගලයන් දුම්බීමට මත්පැන් බීමට ඇබ්බැහි වූවොත් ඒ සංවර්ධනයෙන් වැඩක් නැත. ඒ පිළිබඳව අවබෝධ කරගත් සෞඛ්‍ය ඇමැති මෛත්‍රිපාල සිරිසේන මහතාගේ උපදෙස් පරිදි පොලොන්නරුව දිස්ත්‍රික්කය මතින් තොර දුමෙන් තොර කලාපයක් බවට පත්කිරීමට සුරාබදු දෙපාර්තමේන්තුව, පොලීසිය හා සිවිල් ආරක්ෂක බළකාය කටයුතු යොදා ඇත. ඒ අනුව අද පොලොන්නරුව දිස්ත්‍රික්කයේ කිසිම නගරයක මාර්ගයක ප්‍රසිද්ධ ස්ථානයක ක්‍රීඩාංගණයක දුම්බීම මත්පැන් බීම දඬුවම් ලැබිය හැකි වරදකි.ඇමැති මෛත්‍රිපාල සිරිසේන මහතාගේ නායකත්වය ඇතිව ඉඩම් හා ඉඩම් සංවර්ධන නියෝජ්‍ය ඇමැති සිරිපාල ගම්ලත්, සමාජ සේවා නියෝජ්‍ය ඇමැති චන්ද්‍රසේන සූරියාරච්චි හා පොඑපෙ පාර්ලිමේන්තු මන්ත්‍රී රොෂාන් රණසිංහ යන මහත්වරුගේ පූර්ණ සහාය ඇතිව පොලොන්නරුව දිස්ත්‍රික්කයේ සංවර්ධන කටයුතු සිදුවෙයි.පුලතිසි පුරවරයේ දරුවන්ට ඉහළම අධ්‍යාපනයක් ලබාදීම පිණිස අධ්‍යාපන අමාත්‍යාංශය පියවර ගෙන තිබේ. ඒ අනුව සෙවණපිටිය මහා විද්‍යාලයට අධ්‍යාපන පහසුකම් රැසක් ලබාදීමට පියවර ගෙන තිබේ. ඒ අනුව සෙවණපිටිය මහා විද්‍යාලයට නව තෙමහල් ගොඩනැඟිල්ලක්, විද්‍යාගාරයක්, නව පරිපාලන මධ්‍යස්ථානයක්, රැස්වීම් ශාලාවක් ඉදිකර විවෘත කර ඇත. ඒ සඳහා වියදම රුපියල් ලක්ෂ 520 කි. ඊට අමතරව සිරිපුර මහා විද්‍යාලයට ද පරිපාලන ගොඩනැඟිල්ලක්, තාක්ෂණික ගොඩනැඟිල්ලක්, රැස්වීම් ශාලාවක් රජය මඟින් ලබා දී තිබේ. ඒවා විවෘත කර සිසු අයිතියට පත් කිරීම පසුගියදා ඇමැති මෛත්‍රිපාල සිරිසේන හා අධ්‍යාපන ඇමැති බන්දුල ගුණවර්ධන යන මහත්වරු අතින් සිදුවිය. ඒ සඳහා සම්පූර්ණ වියදම රුපියල් ලක්ෂ 220 කි.මීට අමතරව පොලොන්නරුව රාජකීය විද්‍යාලයේ පන්ති කාමර ගොඩනැගිල්ල ඉදිකිරීමට රජරට නවෝදය ව්‍යාපෘතිය යටතේ රුපියල් ලක්ෂ 235 ක් වැයකර තිබේ. ඒ සමඟම හිඟුරක්ගොඩ රජරට විද්‍යාලයට නව රංග ශාලාවක් ද දැන් ඉදිකර තිබේ. ඒ පුලතිසි පුරවරයේ රංගධාරීන්ට තවත් ඉදිරියට යාමට අත දීමක් ලෙසය. මේ සඳහා සම්පූර්ණ වියදම රුපියල් ලක්ෂ 410 කි.පොලොන්නරුවට මෙතෙක් විශ්ව විද්‍යාලයක් තිබුණේ නැත. ඒ පිළිබඳව සලකා බැලු රජය පොලොන්නරුවට විවෘත විශ්ව විද්‍යාලයක් ලබා දී ඇත. උසස් අධ්‍යාපන අමාත්‍යාංශය ඒ සඳහා රුපියල් ලක්ෂ 110 ක් වැය කර තිබේ.පුලතිසි පුර විද්වතුන්ට, නිලධාරීන්ට, උසස් පෙළ සිසු සිසුවියන්ට සාකච්ඡා සම්මන්ත්‍රණ පැවැත්වීමට පුලතිසි පුරවරයේ පුලතිසි බුද්ධි මණ්ඩපය ඉදි කළේය. රජරට නවෝදය ව්‍යාපෘතිය යටතේ ඒ සඳහා රුපියල් ලක්ෂ 900 ක් වැය කර තිබේ. පුලතිසි පුරවරයෙන් තවත් බුද්ධිමතුන් බිහි කිරීම මෙහි ප්‍රධාන අරමුණ බව ඇමැති මෛත්‍රිපාල සිරිසේන මහතා පවසයි.මෙතෙක් කල් පොලොන්නරුවේ අධිකරණ සංකීර්ණයක් තිබුණේ නැත. ඒ අනුව අධිකරණ කටයුතු සඳහා හා නඩු හබ සඳහා එන ජනතාවට හා නීතිඥවරුන්ට විවිධ දුෂ්කරතාවලට ලක්වීමට සිදුවිය. මෙයට පිළියමක් ලෙස අධිකරණ අමාත්‍යාංශය රුපියල් ලක්ෂ 130 ක වියදමින් පොලොන්නරුව මහා අධිකරණ සංකීර්ණය පසුගියදා විවෘත කළේය.පොලොන්නරුවේ හා ගොවි පරපුරට පොලොන්නරුවේ කාලගුණය අතිශයින් වැදගත්ය. ඒ අනුව ආපදා කළමනාකරණ අමාත්‍යාංශය රුපියල් ලක්ෂ 200 ක වියදමින් පොලොන්නරුවට නව ප්‍රාදේශීය කාලගුණ මධ්‍යස්ථානයක් විවෘත කර ඇත. ඉන් රටේම කාලගුණ විපර්යාස පිළිබඳව සොයා බැලීමට ඉමහත් සේවයක් ඉටුවෙන බව කාලගුණ විද්‍යා දෙපාර්තමේන්තුව පවසයි.දිස්ත්‍රික්කයේ ග්‍රාමීය මාර්ග කොන්ක්‍රීට් කිරීමට, සුළු වාරිමාර්ග ප්‍රතිසංස්කරණයට, පාසල් වැසිකිළි, මාතෘ සායන ආදිය අලුතින් ඉදිකිරීමට ගම නැගුම යටතේත් දිවි නැගුම යටතේත් පසුගිය වසර ඇතුළත රුපියල් දස ලක්ෂ 1581 ක් වැය කර තිබේ. ඒ ආර්ථික සංවර්ධන අමාත්‍යාංශයේ මෙහෙයවීමෙනි.යළි පිබිදෙමු ව්‍යාපෘතිය, ගැමි දිරිය ව්‍යාපෘතිය, මහවැලි සංවර්ධන අධිකාරිය, වේලි සංරක්ෂණ ව්‍යාපෘතිය හා ද්විතියික නගර හා ග්‍රාමීය ප්‍රජා මූල ජල සම්පාදන හා සනීපාරක්ෂක ව්‍යාපෘතිය මඟින් රුපියල් දස ලක්ෂ 3508 ක් වැයකර දිස්ත්‍රික්කය පුරා අති විශාල යටිතල පහසුකම් ක්‍රියාත්මක කර තිබේ.පොලොන්නරුව දිස්ත්‍රික්කය පුරා ජාතික උද්‍යාන, අභය භූමි රැසක් තිබේ. එහි වන ආවරණය සියයට 40 - 50 අතරය. ඒ අනුව මේ දිස්ත්‍රික්කය සංවර්ධනය කරන විට පරිසර හිතකාමී ලෙස එය සංවර්ධනය කිරීමට රජය, මැති ඇමැතිවරු, පළාත් සභාව, ප්‍රාදේශීය සභා හා ප්‍රාදේශීය දේශපාලන බලධාරිහු පියවර ගනිමින් සිටිති. ඒ අනුව ඉහත සියලු සංවර්ධන කටයුතු සිදු කරන්නේ පරිසරයට හිතැති අයුරිනි. පරිසර දූෂණයක් සිදු නොවන අයුරිනි.(තොරතුරු හා ඡායාරූප ලබා දුන් සෞඛ්‍ය අමාත්‍යාංශයේ මාධ්‍ය ලේකම් ධර්ම වන්නිනායක හා පොලොන්නරුව දිස්ත්‍රික් ප්‍රවෘත්ති නිලධාරී වසන්ත කස්තුරිආරච්චි යන මහත්වරුන්ට ස්තුතිවන්ත වෙමි.)නිහාල් පී. අබේසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>07</month>
      <day>29</day>
    </date>
    <link>http://www.silumina.lk/2012/07/29/_art.asp?fn=af1207293</link>
    <topic>ඔලිම්පික් පන්දමෙන් ලන්ඩනය රත්වෙයි</topic>
    <author>ඉඳුනිල් වීරරත්න</author>
    <content>ලොව මහා ක්‍රීඩා සැණකෙළිය ඔලිම්පික් උලෙළ මේ වන විට 30 වැනි වරටත් ලන්ඩනයේ පැවැත්වෙනවා. පසුගිය ජූලි 27 වැනිදා ආරම්භ වූ ඔලිම්පික් උලෙළ නිල වශයෙන් අවසන් වීමට නියමිතව ඇත්තේ අගෝස්තු 12 වැනිදා. ඔලිම්පික් උලෙළක් පැවැත්වීම අතිශයින් අභියෝගාත්මක කාර්යයක් වන නිසා මෙය සාර්ථකව, ආරක්ෂිතව මෙන්ම අති උත්කර්ෂවත් ලෙස පවත්වන්නට සත්කාරක රට දරන්නේ අපමණ වෙහෙසක්.ත්‍රස්තවාදීන්ගේ කඩාකප්පල්කාරී ක්‍රියා නිසා කිසියම් තර්ජනයක් එල්ල විය හැකි බැවින් ක්‍රීඩා උලෙළේ ආරක්ෂාව පිළිබඳව සත්කාරක රටේ සංවිධායකයින් විශේෂ උනන්දුවක් දක්වනවා. මෙවර ආරක්ෂක කටයුතු ලන්ඩන් පොලීසිය වෙත පැවරී ඇති අතර යුද හමුදාව, ගුවන් හමුදාව සහ නාවික හමුදාව ඇතුළු සමස්ත ආරක්ෂකයින් ගේ සංඛ්‍යාව 13,500 ඉක්මවනවා.මේ සඳහා තේම්ස් නදියේ යුද නැව් නවතා ඇති අතර, යුරෝ ෆයිටර් ජෙට් යානා මඟින් ගුවනේ ආරක්ෂාව තහවුරු කර ඇත. එසේම ඕනෑම මොහොතක මුදා හැරීම පිණිස ගුවනට එල්ල කළ මිසයිල පද්ධතියකින් සමන්විත මේ ආරක්ෂක වැඩපිළිවෙළ වෙනුවෙන් පවුම් මිලියන 553ක් වැනි විශාල මුදලක් වැය වෙතැයි ඇස්තමේන්තු කර තිබෙනවා.මෙවර 30 වැනි වරට පැවැත්වෙන ඔලිම්පික් උලෙළ සඳහා රටවල් 204 කින් ක්‍රීඩක ක්‍රීඩිකාවන් 10,500 ක් පමණ සහභාගි වනවා. ක්‍රීඩා 26 ක් සඳහා ඉසව් 302 ක් පැවැත්වෙන අතර, පදක්කම් සටහනේ පෙරමුණ ගැනීමට ඇමෙරිකාව, බ්‍රිතාන්‍ය, චීනය සහ රුසියාව යන ප්‍රබල රටවල් අතර තියුණු තරගයක් බලාපොරොත්තු විය හැකියි.මෙවර ශ්‍රී ලංකාවෙන් ක්‍රීඩක ක්‍රීඩිකාවන් 7 දෙනකු සහභාගි වන අතර මේ සටහන ඔලිම්පික් ඉතිහාසය සමඟ ශ්‍රීී ලංකාවේ සහභාගිත්වය පිළිබඳ විමසීමටයි.මේ නූතන ඔලිම්පික් උලෙළේ ආරම්භයට මුල පිරී ඇත්තේ 1892 වසරේ දී. ඒ එවකට ප්‍රංසයේ ජීවත් වූ පියරේර් කුබෝටීන්ගේ සංකල්පයකට අනුවයි.ඒ අනුව 1896 අප්‍රියෙල් 06 වැනිදා සිට 15 වැනිදා දක්වා ග්‍රීසියේ ඇතෑන්ස් නුවර දී පළමුවැනි නූතන ඔලිම්පික් උලෙළ පැවැත්වූ බව ඉතිහාසයේ ලියැවී තිබේ.පළමු වරට රටවල් 14කින් ක්‍රීඩකයින් 245 දෙනකු සහභාගි වී ඇති අතර එකම කාන්තාවක් හෝ සහභාගි වී නොමැති බව වාර්තා වෙයි.ඇමෙරිකා එක්සත් ජනපදය රන් පදක්කම් 11 ක් රිදී පදක්කම් 7ක් ලෝකඩ 1 ක් දිනා පදක්කම් සටහනේ පළමු ස්ථානය ලබාගෙන ඇති අතර, සත්කාරක ග්‍රීසිය රන් 10ක්, රිදී 17ක් සහ ලෝකඩ 22ක් ලබාගනිමින් දෙවැනි තැනට පත්වී තිබේ.වසර 4කට වරක් පැවැත්වෙන මෙම ඔලිම්පික් උලෙළේ දෙවැන්න මෙහි නිර්මාතෘ පියරේර් කුබෝටීන් ගේ මවුරට වූ ප්‍රංසයේ පැරිස් නුවර පවත්වා තිබේ.1900 වසරේ මැයි 20 වැනිදා සිට ඔක්තෝබර් 28 දක්වා පැවැති මෙම දෙවැනි ක්‍රීඩා උලෙළ ක්‍රීඩා 19ක් සඳහා රටවල් 26ක් සහභාගිවී ඇත. පළමු වරට කාන්තා සහභාගිත්වය ඉතිහාසගත වෙමින් ක්‍රීඩිකාවන් 19 දෙනකු මීට සහභාගි වී තිබේ. මෙහිදී සත්කාරක රට වූ ප්‍රංසය රන් 26ක් රිදී 39ක් ලෝකඩ 30ක් දිනා පදක්කම් සටහනේ පෙරමුණ ගෙන තිබේ.තුන්වැනි ඔලිම්පික් උලෙළ 1904 දී ඇමෙරිකාවේ පැවැති අතර සහභාගිවී ඇත්තේ රටවල් 12ක් පමණකි.ඩන්කන් වයිට්පදක්කම් සටහනේ පෙරමුණ ගැනීමට සමත් වී ඇත්තේ සත්කාරක ඇමෙරිකාවයි.ඔලිම්පික් උලෙළේ සිව්වැන්න 1908 මහා බ්‍රිතාන්‍යයේ ලන්ඩන් නුවරත්, 5 වැන්න 1912 දී ස්වීඩනයේ ස්ටොක්හෝම් නුවරත් පවත්වා තිබේ.හයවැනි ඔලිම්පික් උලෙළ 1916 වසරේ ජර්මනියේ පැවැත්වීමට කටයුතු යොදා තිබුණත් පළමු ලෝක මහා යුද්ධය නිසා පැවැත්වී නොමැති බව ඉතිහාසයේ සටහන් වෙයි.හත්වැන්න 1920 බෙල්ජියමේ පැවැති අතර, යුද්ධයෙන් පසු මහාද්වීප පහේ සමඟිය විදහා දැක්වීම සඳහා වර්ණවත් වළලු 5කින් යුත් ඔලිම්පික් සංකේතය මුල්වරට භාවිතා කළේ මෙහිදීය.අටවැන්න 1924 ප්‍රංසයේදීත්, නවවැන්න 1928 ඕලන්දයේදීත් දහවැන්න 1932 ඇමෙරිකාවේදීත් පැවැත්වීය.1936 ජර්මනියේ බර්ලින් නුවර පැවැති එකොළොස් වැනි ඔලිම්පික් උත්සවය විශේෂිත වන්නේ එවකට ජර්මනියේ ආඥාදායකයාව සිටි ඇඩොල්ෆ් හිට්ලර් ප්‍රධාන අමුත්තා ලෙස සහභාගිවීමයි.1940 ජපානයේ ටෝකියෝ නුවර පැවැත්වීමට නියමිතව තිබූ 12 වැනි ඔලිම්පික් උලෙළත්, 1944 එංගලන්තයේ ලන්ඩන් නුවර පැවැත්වීමට නියමිතව තිබූ 13 වැනි ඔලිම්පික් උලෙළත් දෙවැනි ලෝක සංග්‍රාමය හේතුවෙන් පවත්වා නොමැති බව ඉතිහාසයේ කළු පැල්ලමක්ව සටහන් වෙයි.1948 ජූලි 24 සිට අගෝස්තු 24 දක්වා එංගලන්තයේ ලන්ඩන් නුවර පැවැති 14 වැනි ඔලිම්පික් උලෙළ ශ්‍රී ලංකාවට අතිශයින්ම වැදගත් ඓතිහාසික ඔලිම්පික් උලෙළක් වෙයි.බ්‍රිතාන්‍ය වෙතින් නිදහස ලබා මාස 6ක් යාමටත් පෙර ශ්‍රී ලංකාවේ පළමු ඔලිම්පික් නියෝජනය මෙන්ම එදා මෙදා තුර ක්‍රීඩකයකු ලබාගත් පළමු ඔලිම්පික් පදක්කම ශ්‍රීී ලංකාවට හිමිවීමත් ඉතිහාසයේ රන් අකුරින් සටහන් වීී තිබේ.මලල ක්‍රීඩාව බොක්සිං සහ පිහිනුම් යන ක්‍රීඩා සඳහා ක්‍රීඩකයින් 7 දෙනකු ශ්‍රී ලංකාව (එවකට සිලෝන්) නියෝජනය කළේය. ජෝන් ඩි සේරම්, ඩන්කන් වයිට් සහ ජී.ඩී.පීරිස් මලල ක්‍රීඩාව වෙනුවෙනුත්, එඩී ග්‍රේ, ලෙස්ලි හඳුන්ගේ, ඇලෙක්ස් ඔබේසේකර සහ ඇල්බර්ට් පෙරේරා බොක්සිං ක්‍රීඩාව වෙනුවෙනුත් අපේ රට නියෝජනය කළ අතර, ඩන්කන් වයිට් යාර 440 (මීටර් 400) තරගය තත්පර 51.8කින් නිම කරමින් රිදී පදක්කම ලබා ගත්තේය.සුගත් තිලකරත්නබලවතුන්ගේ රටක් ලෙස සෝවියට් රුසියාව පළමුවරට ඔලිම්පික් උලෙළකට සහභාගි වූ 15 වැන්න 1952 වසරේ ෆින්ලන්තයේ හෙල්සිං නුවර පැවැත්විණි.16 වැන්න 1956 ඔස්ට්‍රේලියාවේ මෙල්බර්න් නුවර පැවැති අතර, ශ්‍රී ලංකාවෙන් නාගලිංගම් එදිරිවීරසිංහත්, ඒ.ටී.ජයසූරිය සහ සී.පී.ජයසූරිය ආදීහු සහභාගි වූහ.17 වැනි ඔලිම්පික් උලෙළ රෝමයේ ඉතාලියේ පැවැත්විණි. මේ සඳහා ශ්‍රී ලංකාවෙන් 5 දෙනකු සහභාගිවී තිබේ. ලිනන් ඩයස් (මැරතන්) සුමිත් ලියනගේ සහ ධර්මසිරි වීරකෝන් (බොක්සිං) මොරිස් කුමාරවේල් (පාපැදි) සහ එම්.ඒ.විලියම්ස් (පිහිනුම්) මෙම 5 දෙනායි. ලෝක ශූර කැෂියස් ක්ලේ මොහොමඩ් අලි නමින් ඔලිම්පික් රන් පදක්කම දිනා ගත්තේ මේ වසරේදීයි.1964 වසරේ ජපානයේ ටෝකියෝ නුවර පැවැති 18 වැනි ඔලිම්පික් උලෙළ අපේ රටට ගෞරවය ගෙනා සුවිශේෂී අවස්ථාවක් ලෙස ඉතිහාසයේ සටහන් වෙයි. ශ්‍රී ලංකාවෙන් ක්‍රීඩකයින් 6 දෙනකු මීට සහභාගි වී ඇති අතර මලල ක්‍රීඩාව වෙනුවෙන් සහභාගි වූ ආර්.සී.කේ.කරුණානන්ද, මීටර් 10,000 ඉසව්වේදී මෙම ගෞරවය ශ්‍රී ලංකාවට ලබාදුන්නේය. එම තරගයේදී ජයග්‍රාහී ක්‍රීඩකයාට වඩා වට 3ක් පසුපසින් සිටි කරුණානන්ද නොනවත්වා තනිවම ධාවනයේ යෙදෙමින් අවසන් ක්‍රීඩකයා වෙමින් තරගය නිමාකර තිබේ. ඔහුගේ අප්‍රතිහත ධෛර්යය අගය කළ දහස් ගණන් නරඹන්නෝ අසුන්වලින් නැඟිට අත්පොලසන් දෙමින් ඔහුට ගෞරව කළ බව සඳහන් වේ.එහි දී ජය හෝ පරාජය නොව උතුම් වන්නේ සහභාගිත්වයයි යනුවෙන් ඔහුගේ ක්‍රියාව අගය කළ සංවිධායක කමිටුව ඔහුට විශේෂ සමරු ඵලකයක් ද ප්‍රදානය කර තිබේ.1968 මෙක්සිකෝවේ 19 වැනි ඔලිම්පික් උලෙළ පැවැති අතර, ශ්‍රී ලංකාවෙන් ආර්.ඒ.විමලසේන පෙරේරා (මැරතන්), එච්.කේ.කරුණාරත්න (බොක්සිං) සහ රේ විජේවර්ධන (ඔරු පැදිම) සහභාගි වී තිබේ.1972 ජර්මනියේ මියුනික් නුවර පැවැති 20 වැනි ඔලිම්පික් උලෙළ කනගාටුදායකම ක්‍රීඩා උලෙළ ලෙස ඉතිහාසයේ සටහන් වී තිබේ. රටවල් 121ක් සහභාගි වුණු මෙම ක්‍රීඩා උලෙළ ආරම්භ වී දිනකදී ඔලිම්පික් ගම්මානයට කඩා වැදුණු පලස්තීන ගරිල්ලන්ගේ ප්‍රහාරය නිසා ක්‍රීඩකයන් දෙදෙනෙක් මියගිය අතර ප්‍රාණඇපයට ගත් ක්‍රීඩකයන් 09 දෙනකු බේරා ගැනීමේ මෙහෙයුමේ දී මරණයට පත්වූහ. ශ්‍රී ලංකාව වෙනුවෙන් සුනිල් ගුණවර්ධන, එස්.එල්.බී.රෝසා, ඩබ්ලිව්.විමලදාස සහ දයා රූපසිංහ මීට සහභාගි වූහ.21 වැනි ඔලිම්පික් උලෙළ 1976 කැනඩාවේ පැවැත්විණි. 11 වැන්න පැවැත්වුණේ 1980 වසරේ සෝවියට් දේශයේයි.23 වැන්න 1984 දී ඇමෙරිකාවේදී පැවැති අතර 24 වැන්න 1988 වසරේදී දකුණු කොරියාවේ සෝල් නුවර පැවැත්විණි. ප්‍රථම වරට ශ්‍රී ලංකාවෙන් කාන්තාවන් දෙදෙනෙක් සහභාගිවූයේ මෙම උලෙළේ දී ඒ තිලකා ජිනදාස (කඩුලු) සහ දීපිකා ෂන්මුගම් (පිහිනුම්) සඳහා.1992 වසරේ ස්පාඤ්ඤයේ බාසිලෝනා නුවර පැවැති 25 වැනි ඔලිම්පික් උලෙළ ශ්‍රී ලංකාවෙන් වැඩිම පිරිසක් නියෝජනය කළ ඔලිම්පික් උලෙළයි. මෙහිදී උලෙළට නවාංගයක් එක් කරමින් ආබාධිත දුනු විදීමේ ශූර අන්තෝනි රොබෝරු රෝද පුටුවේ සිට ගිනි සිළුව දුන්නෙන් විද ඔලිම්පික් පහන දැල්වීම ඉතිහාසගත වෙයි.1996 වසරේ ඇමෙරිකාවේ අට්ලන්ටාහි පැවැති 26 වැනි ඔලිම්පික් උලෙළ ද ශ්‍රී ලංකාවට විශේෂිත වෙයි. ඒ සුගත් තිලකරත්න මීටර් 400 පිරිමි ඉසව්වේ 5 වැනි පූර්ව තරගයේදී එවකට ලෝක ශූර මයිකල් ජොන්සන් දෙවැනි තැනට දමමින් තත්පර 45.79කින් ජයගැනීමයි.ඔලිම්පික් ක්‍රීඩා ඉතිහාසයේ ශ්‍රී ලංකාවට සුවිශේෂී ක්‍රීඩා උලෙළ වන්නේ 2000 වසරේ ඔස්ට්‍රේලියාවේ සිඩ්නි නුවර පැවැති 27 වැන්නයි. එහිදී රටවල් 200ක ක්‍රීඩකයින් 6562 ක්‍රීඩිකාවන් 4254ක් සහභාගි වූ අතර, ශ්‍රී ලංකාව වෙනුවෙන් සුසන්තිකා ජයසිංහ මීටර් 200 ඉසව්ව තත්පර 22.28කින් නිමා කරමින් තෙවැන්නා ලෙස තරගය නිමකිරීමයි. එදා වසර 52ක ඇවෑමෙන් ඩන්කන් වයිට්ගෙන් පසු ඔලිම්පික් ලෝකඩ පදක්කම දිනාගත් සුසීට පසුව රිදී පදක්කම හිමිවිය.28 වැනි ඔලිම්පික් උලෙළ 2004 වසරේ ග්‍රීසියේ පැවැතියේ වසර 108කට පසු ඔවුනට සත්කාරකත්වය ලබාදෙමින්.29 වැනි ඔලිම්පික් උලෙළ පැවැතියේ 2008 වසරේ චීනයේ දී. රටවල් 204ක් සහභාගි වූ මෙම ක්‍රීඩා උලෙළේ ආසියාවේ අභිමානය බවට පත්වූ චීනය ඩොලර් මිලියන 40ක් වියදම් කර නවීන තාක්ෂණය උපයෝගී කර ගනිමින් අතිවිශිෂ්ට ඔලිම්පික් උලෙළක් ලෝකය හමුවේ තැබීමට සමත්විය. එසේම ඔලිම්පික් ආධිපත්‍යය පළමුවරට ආසියාවේ රටකට ලබාදුන්නේ රන් පදක්කම් 51ක්, රිදී 21ක් සහ ලෝකඩ 28ක් ලබා පදක්කම් සටහෙන් පෙරමුණ ගනිමින්.එදා මෙදා තුර ඔලිම්පික් ඉතිහාසය දෙස බැලිමේදී 1948 පැවැති 14 වැනි ඔලිම්පික් උලෙළේ සිට මේ දක්වා පැවැති සෑම ඔලිම්පික් උලෙළක් සඳහාම ශ්‍රී ලංකා ක්‍රීඩක ක්‍රීඩිකාවන් සහභාගි වීම කැපී පෙනේ. එසේම සෙසු ප්‍රබල රටවල් අබිබවා මේ වන විට මලල ක්‍රීඩාවෙන් ඔලිම්පික් රිදී පදක්කම් දෙකක් දිනා තිබේ. හෙට දිනයේ තවත් පදක්කමකින් හෝ ලක්මාතාවගේ ගෙළ සරසන්නට ලක් දූ පුතුනට වාසනාව ලැබෙන තුරු සැනසෙන්නට එම පදක්කම් දෙක අභිමානයකි.ඉඳුනිල් වීරරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>07</month>
      <day>29</day>
    </date>
    <link>http://www.silumina.lk/2012/07/29/_art.asp?fn=af1207294</link>
    <topic>දූවිලි බැඳුණ මළකඩ බැඳුණු එල්ලුම් ගහ අලුත් කරයි</topic>
    <author>එල්ලුම් ගහ</author>
    <content>එල්ලුම් ගහඅපේ රටේ මේ දිනවල බොහෝ දෙනා කතා කරන්නේ එල්ලුම් ගහට පණ දෙන්නටය. හැත්තෑ හයෙන් පසුව වසා දැමුණු වැලිකඩ එල්ලුම් ගහ වසර ගණනක් මකුළුදැල් බැඳී දූවිලි බැඳී, මළකඩ බැඳී තිබිණි. නමුත් පසුගිය දිනවල මකුළුදැල් කඩා, දූලි පිස දමා මළකඩ හූරා පිරිසුදු කර අලුත් කඹ යොදා වැලි බර කිරා අත්හදා බැලුවේය. එල්ලුම් ගහේ කොකු තවමත් සවිමත් ය. ලීවරය ද හොඳින් ක්‍රියාත්මක වෙයි. පසුගිය කාලයේ දී එල්ලුම් ගහට බෙල්ජියමෙන් අලුත් කඹයක් ද ආනයනය කෙරිණි. එපමණක් නොවේ ඉකුත් දිනවල අලුගෝසු තනතුරේ පුරප්පාඩු පිරවීම සඳහා ඉල්ලුම්පත් කැඳවීමට ගැසට් නිවේදනයක් ද නිකුත් කරන ලදී.රටේ අපරාධ රැල්ල වැඩිවීමත් සමඟ බහුතරය සිතන්නේ දැන් දැන් එල්ලුම් ගස ක්‍රියාත්මක වේවි යැයි කියාය. එමෙන්ම මිනීමැරුම්, මත්ද්‍රව්‍ය ජාවාරම ආදිය සම්බන්ධයෙන් අධිකරණයෙන් වැරැදිකරුවන්ට මරණ දඬුවම ද නියම කෙරෙයි. ඉතිං කවදා ද මරණීය දණ්ඩනය ක්‍රියාත්මක වන්නේ? ළමා අපචාර ස්ත්‍රී දූෂණ සම්බන්ධයෙන් ද මරණීය දඬුවම ක්‍රියාත්මක වන්නේ නම් හොඳ යැයි එම සිදුවීම් සම්බන්ධව සුසුම් හෙළන්නන්ගේ හා කම්පා වන්නන්ගේ අදහසයි.එහෙත් දණ්ඩ නීති සංග්‍රහයට අනුව මරණීය දණ්ඩනය හිමිවන්නේ මිනීමැරුම් මත්ද්‍රව්‍ය ජාවාරම්, රජයට, රටේ නායකයාට එරෙහිව කටයුතු කිරීම හා බොරු සාක්කි දීමෙන් යම් අයකු මරණීය දඬුවමට ලක්කළ පුද්ගලයන්ටය.වර්තමානයේ බන්ධනාගාර පද්ධතිය කටයුතු කරන්නේ දඬුවම් ලබා දෙන මධ්‍යස්ථානයක් ලෙස නොව පුනරුත්ථාපන මධ්‍යස්ථානයක් ලෙසිනි. යුරෝපීයයන්ට මේ රට යටත් වීමට ප්‍රථම වැරැදි කරුවන්ට රාජ අණ අනුව මරණ දණ්ඩනය පමුණුවන ලදි. බොහෝ විට මරණීය දණ්ඩනය ලබා දුන්නේ මිනිසුන් බලා සිටියදීය. උල තැබීම, හිස ගසා දැමීම, ඇතුන් ලවා පෑගීම එදා පැවැති දඬුවම්ය. නමුත් අපේ රට සුද්දන්ට යටත් වීමත් සමඟ මේ දඬුවම් ක්‍රම බැහැර කෙරිණි. නමුත් එක්දහස් අටසිය දහඅටේදී මරණ දඬුවම පැමිණ වීමේ නීතිය නීති සංග්‍රහයට ඇතුළත් කරන ලදී. නමුත් එම නීතිය එසේම තිබියදී එක්දහස් අටසිය දහඅට වසරේ නොවැම්බර් මස විසිහය වැනිදා මහනුවර කැරැල්ලේ දී අත්අඩංගුවට ගනු ලැබු කැප්පෙටිපොල නිලමේ තුමා හිස ගසා මරණ ලදී.වැලිකඩ බන්ධනාගාරයේ එල්ලුම් ගස ආරම්භ වන්නේ එක්දහස් අටසිය හැත්තෑ එක වසරේදීය. පැරැණි සංඛ්‍යා ලේඛනවලට අනුව එක්දහස් අටසිය හැත්තෑ හත වසරේදී එල්ලා මරා දමා ඇති සංඛ්‍යාව දොළහකි.එක්දහස් නවසිය පනස් නමය අවුරුද්දේ ඔක්තෝබර් 2 දා විශේෂ ගැසට් නිවේදනයකින් මරණීය දණ්ඩනය ක්‍රියාත්මක කිරීමත් සමඟ එක්දහස් නවසිය හැටේ වසරේ ජූනි දෙවෙනිදා එල්ලා මරා දමනු ලැබුවේ කේ. ඒ. වීරසිංහ නමැත්තාය. එතැනින් පටන් ගත් එල්ලා මැරීමේ ක්‍රියාව එක්දහස් නවසිය හැත්තෑ හයේ ජූලි විසිතුන දක්වා ක්‍රියාත්මක වූ අතර ඉන් පසුව කිසිවෙකු මරණයට පත් නොකෙරිණි. පනස් නමයේ සිට හැත්තෑ හය දක්වා කාලය තුළ අසූනව දෙනෙකු පෝරකයට ගිය අතර ඉන් පසුව පෝරකයට නියම වී සිටි කාන්තාවන් තිදෙනාට හා පිරිමින් එකසිය හතළිස් එක්දෙනකුට ජීවිතාන්තය දක්වා සිර දඬුවම් නියම විය. මරණීය දඬුවම නීතිය තවමත් එලෙසින් පැවතුණ ද එය මෙතෙක් ක්‍රියාත්මක වී නැත.අධිකරණය මඟින් මරණීය දඬුවම් නියම වී එතැන් පටන් සෑම වසරකම සිරකරුවන් එල්ලා මරා දමා ඇති අතර 1915 වසරේ එල්ලා මරා දමා ඇති පිරිස අනූවකි. (ඒ මුස්ලිම් සිංහල කෝලාහලයක් පැවැති සමය යැයි කියනු ලැබේ) ඉන් පසුව එක්දහස් නවසිය හැටේ දශකයේ මුල් වසරවල හතර පස් දෙනකු එල්ලා මරා දැමුණු අතර එක්දහස් නවසිය හැට අට වසරේ දහනව දෙනෙකු ද එක්දහස් නවසිය හැටනවය වසරේ දොළොස් දෙනකු ද එක්දහස් නවසිය හැත්තෑ හතර වසරේදී විසිහතර දෙනෙකු ද එල්ලා මරා ඇත.අවසන් එල්ලා මැරූ චන්ද්‍රදාසගේ තොරතුරු තවමත් මැකී නැත.ඇස්. ඩබ්ලිව්. ආර්. ඩී. බණ්ඩාරනායක මහතා අගමැති ධූරයට පත්වීමත් සමඟ එල්ලුම් ගහේ මරණීය දණ්ඩනය අත්හිටවූ අතර එක්දහස් නවසිය පනස්නවය වසරේ ඔක්තෝබර් 02 දා විශේෂ ගැසට් නිවේදනයක් මඟින් එල්ලුම් ගහ යළිත් ක්‍රියාත්මක කරන ලදි. බණ්ඩාරනායක අගමැති ඝාතනයට සම්බන්ධ තල්දූවේ සෝමාරාම හිමි එල්ලා මරන ලද්දේ 1962 ජුලි 06 වැනිදාය. නමුත් සෝමාරාම හිමි පෝරකයට ගියේ බෞද්ධයකු ලෙසින් නොව කිතු දහම වැලඳ ගත් අයකු ලෙසිනි. එය එසේ වූයේ ඔහු බේරාගන්නා බවට ඇන්ග්ලිකන් පූජකවරයකු දුන් පොරොන්දුවක් නිසාය. හැටේ දශකයේ මුලදී වීරසිංහ නමැත්තාගෙන් යළිත් ක්‍රියාත්මක වූ එල්ලුම් ගස එක්දහස් නවසිය හැත්තෑ හයේ ජූලි විසිතුන් වැනිදා දක්වා ක්‍රියාත්මක විණි. සිරිමාවෝ බණ්ඩාරනායක මැතිනියගේ ජනරජ දිනය සැමරීම නිමිත්තෙන් ඇය මරණීය දඬුවමට අනුමැතිය දුන්නේ නැත. හැත්තෑ හතෙන් පසුව මේ දක්වා මරණ දඬුවම ක්‍රියාත්මක නොවේ. එහෙත් අවසන් වරට වැලිකඩ පෝරකයට ගිය ඇඹිලිපිටියේ ජේ. ඒ. චන්ද්‍රදාස නොහොත් “හොඳ පපුවා” පිළිබඳ මතකය ඇති දිගු කලක් බන්ධනාගාර සේවයේ යෙදි සිටි නිලධාරියකු පසුගියදා අපට හමු විය. ඔහු හිටපු විශ්‍රාමික බන්ධනාගාර අධිකාරී ලාල් ඒ. වික්‍රමසිංහ මහතාය.“සාමාන්‍යයෙන් මරණ දඬුවමට නියම කරපු කෙනෙක් සිර ගෙදරට ආවම ඔහුට අඳින්න දෙන්නේ නිල් කොටු රෙද්දයි අමු රෙද්දෙන් මහපු කමිසයයි. මරණීය දණ්ඩනයට නියම වූ කෙනා වැලිකඩ බන්ධනාගාරයට ගෙනාවට පස්සේ ඔහුගේ පූර්ණ අයිතිය තියෙන්නේ බන්ධනාගාරයට. ඔහු බාරගන්නේ නිලධාරීන් දෙදෙනෙක්. ඊට හේතුව තමයි ඒ තැනැත්තා එල්ලා මරණ දවසට අඩුම තරමින් ඒ එක නිලධාරියෙක් හෝ එතැන ඉන්න ඕන. සිරකරුවාව නිර්වස්ත්‍ර කර සෝදිසි කර බලනවා. ඔහුගේ ශරීරයේ ලප කැළැල් තියෙනවානම් ඒවාත් ඔහුගේ ලිපි ගොනුවේ සටහන් කරනවා. ඔහු ලියාපදිංචි කරනවා. එහිදී නම, වයස, ගම, අම්මගෙ, තාත්තගෙ නම ඔවුන්ගේ විස්තර දරුවන් පිළිබඳ විස්තර, පාසල, සමත් වූ පන්තිය මේ සියල්ලම සටහන් කරනවා. ඉන් පසුව ඔහුට දෙනවා නොම්බරයක්. ඉන්පසු ඔහුට ඔහුගේ නමවත් අයිති නැහැ. සිරකරුවාට බාහිරින් ගේන කිසිම දෙයක් ළඟ තබා ගන්න බැහැ. අඩුම තරමේ මංගල මුදුවවත් තියාගන්න අයිතියක් නැහැ. කොහු මෙට්ටයක් ඇතිරිල්ලක්, කෝප්පයක්, බෙලෙක් පිඟානක්, තුවායක්, ජලය තබා ගන්න භාජනයක්, වැසිකිළි කැසිකිළි යන්න පෝච්චියක් ඔහුට ලබා දෙනවා.ඒ කාලේ මරණීය දණ්ඩනයට නියම වූ කෙනාට සිර මැදිරියක් දෙනවා. එය තියෙන්නේ එල්ලුම් ගහ තිබෙන ගොඩනැඟිල්ලේ සිර මැදිරි පේළියේ. මේ අයව දවසට පැය භාගයක් එළියට ගන්නවා. ව්‍යායාම කරන්න ඉර එළිය වැටෙන්න. සිරකරුවාට ඔහුව එල්ලා මරණ දිනය කියන්නේ දින දහයක් ඉදිරියට තියලා. ඒ කාලේ මම හිටියේ මේ වාට්ටුවේ. ජේලර් කෙනකුට අමාරුම දේ තමයි සිරකරුවා එල්ලා මරන්න නියම වූ දිනය ඒ කෙනාට කියන එක. චන්ද්‍රදාස මරන්න නියම වූ දිනය ඔහුට කියන්න ඕන දවසේ මම පුදුම වේදනාවක් වින්දේ. ඔවුන් සිර ගෙදරට ආවට පසුව ඉන්න එකම ඥාතියා, මිත්‍රයා, අපි. මම සී වෝඩ් එකට ගියා. මම විසිපස් වතාවක් විතර එහාට මෙහාට ගියා. හවස හතර වෙනකොට ඔහුව එල්ලා මරණ දිනය පිළිබඳව ඔහුට දැන්නුවා කියලා ප්‍රධාන ජේලර්ට වාර්තා කරන්න ඕන. මම එහෙට මෙහෙට යනකොට ඇතුළේ මැදිරිවල ඉන්න අය අහනවා ඇයි සර් ප්‍රශ්නයක් ද කියලා. ‘මහත්තයෝ අපේ නමත් තියෙනව ද? නියමිත දිනය තියෙනව ද කියලා ඒ අය අහනවා. අහවල් දවසේ එල්ලා මරනවා කියලා කියාගන්න අමාරුයි. මම බොහොම අමාරුවෙන් චන්ද්‍රදාසට ඒ බව කිව්වා.වැලිකඩ එල්ලුම් ගහ පිහිටි මැදිරියදිනය නියම වුණාට පසුව සිරකරුවාගේ ගෙදරින් කාටහරි දිනපතා ඔහු බලන්න එන්න පුළුවන්. ඔහුගේ අම්මා දිනපතා ආවා. ඔහු අම්මට නම් ලැයිස්තුවක් දුන්නා ඔහුව බේරාගන්න ඒ අයව හමුවෙන්න කියලා. ඒත් ප්‍රතිඵලයක් ලැබුණේ නැහැ. ඔහු අම්මගෙ ගුණ සිහිකර කර ඇඬුවා. ඔහොම ගිහිල්ලා නියමිත දිනය ආවා. ඔහු උදේම අවදි වෙලා මුහුණ සෝදලා පිරිසිදු වුණා. රැවුල කැපුවා. උදේ ආහාර ගන්නවා. ඔහුට ඇඳුම් අන්දනවා. කමිසය කලිසම සුදු ඇඳුම අන්දනවා. අවසන් බණ අහන්න සලස්සනවා. ඒ සඳහා භික්ෂුන් වහන්සේ නමක් සිර මැදිරියට එනවා. ඉන පටිය, දෙපැත්තේ විලංගු දෙක, වළලුකර විලංගු ආදිය සියල්ල පලඳනවා. කකුලට විලංගු දැම්මම අඟල් විසි හයක් විතර කකුල් එහාට මෙහාට කරන්න පුළුවන්. ඉන් පසුව ඔහුව සිර මැදිරියෙන් එළියට ගේනවා. එතැන ඉදිරිපස බිත්තියේ තියෙනවා කණ්ණාඩියක්. එකෙන් ඔහුට අවසන් වරට ඔහුගේ මුහුණ බලාගන්න පුළුවන්. සමහරු කණ්ණාඩියට බණිනවා. කෙළ ගහනවා. මෙච්චර කල් දැඟලුවේ මේකට ද අහනවා. ඊට පස්සේ උදේ 8 වන විට ඔහුව එල්ලුම් ගහ ළඟට ගේනවා. ඇතැම් අය ඒ වන විට බාගෙට මැරිලා. ප්‍රධාන ජේලර්, භාරගත් නිලධාරීන් දෙදෙනා අංශ භාර නිලධාරියා, බන්ධනාගාර අධිකාරි, වෛද්‍යවරයා මේ නිලධාරීන් පෝරකය ළඟ ඉන්න ඕන. උදේ අට වන විට මුළු බන්ධනාගාරයම නිහඬයි. නියමිත වේලාව උදේ අට වුණත් අටයි පහ වනතුරු බලනවා. ඉන් පසුව හරියටම අටයි පහට අධිකාරීවරයා සංඥාවක් නිකුත් කරනවා එවිට අලුගෝසුවා ලීවරය අදිනවා. ලෑලි දෙක ඈත් වෙනවා. වෛද්‍යවරයා යට කාමරයට ගිහින් සිරකරුවාගේ සිරුර බලා ඔහු මියගිය බව තීරණය කරනවා. මේ අත්දැකීම ලැබුවේ අන්තිමටම එල්ලා මැරු චන්ද්‍රදාසට මරණ දඬුවම දුන් දවසේයි.”සිරකරුවා එල්ලා මරණ දිනයට පෙර දින අලුගෝසුවාට ද වෛද්‍යවරයාට ද රාජකාරියක් ඇත. ඒ සිරකරුගේ බර මැන ඒ අනුව වැලි බර යොදා එල්ලුම් ගහේ ලණුව කොපමණ දික්විය යුතු දැයි කියා බැලීමය. වැලිකඩත්, බෝගම්බරත්, සේවය කළේ එකම අලුගෝසුවන්ය. හැත්තෑව දසකයේදී අලුගෝසුවන් ලෙස කටයුතු කරනු ලැබුවේ පව්ලිස් සිංඤෝ හා ලුවිස් සිංඤෝය. ලුවිස් සිංඤෝ විශ්‍රාම යාමෙන් පසුව එම තනතුරට පත්වූයේ විජේතුංග නමැත්තෙකි. ඒ එක්දහස් නවසිය හැත්තෑ හය වසරේදීය. එහෙත් ඔහුට එකදු සිරකරුවකු හෝ එල්ලා මරන්නට අවස්ථාව නොලැබිණි. ඔහු විශ්‍රාම යාමෙන් පසුව ඔහුගේ පුතකු වන සුමේධ විජේතුංග එම තනතුරට පත්විය. ඒ දෙදහස් එක වසරේදීය. ඒ වන විටත් එල්ලුම් ගස ක්‍රියාත්මක නොවිණි. සුමේධ බන්ධනාගාර නියාමක තනතුරකට පත්වීමත් සමඟ මේ දක්වා අලුගෝසු තනතුර පුරප්පාඩුව පවතී.මේ වන විට වැලිකඩ බන්ධනාගාරයේ කාන්තා අංශයේ මරණීය දණ්ඩනය නියම වූ සිරකාරියන් විසි අටක් ද, පිරිමි අංශයේ දෙසීය විසි පහකට වැඩි සංඛ්‍යාවක් ද සිටිති.“එල්ලා මරන්නේ කවදා ද?”තීරණයක් නැත. එහෙත් දිනෙන් දින වැඩිවන අපරාධ රැල්ල හමුවේ සමාජයට එල්ලුම් ගහක අවශ්‍යතාව ඉස්මතු වී තිබේ. කවදා ද මෙය යළි ක්‍රියාත්මක වන්නේ. අප විමසූයේ පුනරුත්ථාපන හා බන්ධනාගාර ප්‍රතිසංස්කරණ අමාත්‍යාංශයේ ලේකම් ඒ. දිසානායක මහතාගෙනි.“සමාජයේ දිනෙන් දින අපරාධ වැඩිවන බවයි අද අපට පෙනෙන්න තියෙන්නේ. ළමා අපචාර සම්බන්ධයෙන් තිබෙන නීති ප්‍රමාණවත් නැහැ. මේ නීති ප්‍රතිසංස්කරණය විය යුතුයි. ඇමැතිතුමා මේ සම්බන්ධයෙන් දැඩි ප්‍රතිපත්තියක ඉන්නවා. ළමා අපචාර හා ස්ත්‍රී දූෂණ සම්බන්ධව වැරැදිකරුවන්ට නිවාස නිවාඩු හෝ බලපත්‍ර මත යාමේ ක්‍රමය අනුමත නොකිරීමට එතුමා නියෝග කරලා තියෙනවා. මරණ දඬුවම ක්‍රියාත්මක කිරීමට යැයි කිව්වොත් අපි ඒ පිළිබඳව කටයුතු කරනවා. අලුගෝසු තනතුරේ පුරප්පාඩු තිබුණත් වෙනත් කෙනෙකු යොදවා හෝ එය කරනවා. නමුත් මේ වන විට අලුගෝසු තනතුර සඳහා ස්ත්‍රී පුරුෂ දෙපාර්ශ්වයෙන්ම ඉල්ලුම්පත්‍ර ලැබෙමින් පවතිනවා. ඉදිරියේදී මේ පුරප්පාඩුව පුරවනවා.”ඉනෝකා සමරවික්‍රම ඡායාරූප - විමල් කරුණාතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>07</month>
      <day>29</day>
    </date>
    <link>http://www.silumina.lk/2012/07/29/_art.asp?fn=af1207295</link>
    <topic>මතක සටහනක්</topic>
    <author>කසුරි</author>
    <content>පසුගිය දවසක මට දුරකතන ඇමැතුමක් ලැබුණා. ඒක ලැබුණෙ නියෝජ්‍ය මහා භාරකාරතුමාගෙන්.“මම සර් හැම තැනම බැලුවා. පිංකම වෙලාවෙදි මම දැක්කා සර් ඉන්නවා. ඒත් මහ පිරිත ඉවරවෙලා බලන කොට සර් නැහැ.”මේ ලේක්හවුස් ආයතනයේ පිරිත් පිංකම දවසේ සිදුවෙච්ච දෙයක් ගැන නියෝජ්‍ය මහා භාරකාරතුමා මට ලබාදුන් දුරකතන ඇමැතුමේ කියැවුණු දෙයක්.ඔහුගේ නම ගනේෂ් ධර්මවර්ධන. නීතිඥ ගනේෂ් ධර්මවර්ධන. නීතිඥයෙක් වෙන්න බොහෝ ම කාලයකට ඉස්සර ඔහු පහේ පන්තියෙත් ශිෂ්‍යයෙක්.ගනේෂ් මට හම්බුවෙන්නේ මීරිගම අනුබද්ධ විද්‍යාලයේ පහේ පන්තියේදී. එතකොට මම ඒ ඉස්කෝලේ ගුරුවරයෙක්. ඉගැන්වූවේ ඉහළ පන්තිවලට වුණාට හතර පහේ ළමයි එක්ක මම නාට්‍යයක් කළා. ගනේෂ් ගේ පන්තියේ යාළුවෝ හුඟ දෙනෙක් ඒ නාට්‍යයේ රඟපෑවා. ගනේෂ් ලජ්ජාශීලී ළමයෙක් බව මට මතකයි. ඔහුගේ තාත්තා නීතිඥවරයෙක්.නාට්‍යය පුහුණු කරලා මම ගම්පහ ගියේ හැන්දෑවේ කෝච්චියේ. ප්‍රධාන චරිතයක් රඟ නොපෑවත් ගනේෂ් ගායක කණ්ඩායමේ හිටියද නැද්ද කියලත් මට මතක නැහැ. කොහොම වුණත් ඔහු හැමදාම අපි පුහුණු වෙන තැනට ආවා කියලා මට මතකයි.ඒ නාට්‍යය සමස්ත ලංකා පළවෙනි තැන දිනාගත්තා.මම ඊට පස්සේ ඒ විද්‍යාලයෙන් සමුගත්තා. ගනේෂ්ලත් ශිෂ්‍යත්වයෙන් සමත් වෙලා කොළඹ කොලීජි වලට ආවා. ඊට පස්සේ මම ගනේෂ් දැක්කෙම නෑ.ඔහු වසර ගණනාවකට පස්සේ ලේක්හවුසියේ පිරිත් පිංකමට ආවේ නියෝජ්‍ය මහා භාරකාරතුමා හැටියට. ඒත් එදා මට ගනේෂ් මුණ ගැහුණේ නැහැ.මොනව වුණත් ගනේෂ්ගේ දුරකථන ඇමතුමක් සමඟ මට මේ ඔක්කොම දේවල් මතක් වුණා. මේ නාට්‍යයේ ප්‍රධාන චරිතය රඟපෑවේ දුප්පත් පවුලක දැරියක්. ඇය කටකාරයි. සින්දු කියන්න පුළුවන්. දක්ෂතාව මිසක මම වත් පොහොසත්කම්, පවුල් පදනම් සෙවුවේ නැහැ. මට එහෙම කිවුවේ විදුහලේ ම හිටපු ගුරුවරුන්ගේ දූ දරුවෝ නාට්‍යයට ගන්නේ නෑ කියලා මට එක්තරා චෝදනාවකුත්, අප්‍රසාදයකුත් එල්ල වුණු බව කියා පාන්නටයි. ඒත් සමස්ත ලංකා දිනුවට පස්සේ ඒ පුංචි පාසලේ අපි හැමෝටම විශාල තෘප්තියක් ලැබුණා.මේ පැරැණි මතකය පිටුපස්සෙන් ඊටත් වඩා පැරැණි මතකයක් පෙළ ගැසෙන්නට පටන් ගත්තා. එතකොට අපි හිටියේ හයේ පන්තියේ. එක දවසක් සංගීත ගුරුතුමා අපි ඔක්කොම එක්ක විදුහල්පතිතුමාගේ නිවෙසට ගියා. ඒ ගුවන් විදුලියේ පාසල් සේවයෙන් ප්‍රචාරය වුණු ළමා නාට්‍යයක් අහන්න. අපි ඒ ළමා නාට්‍යය අහගෙන හිටියා. නාට්‍යය අවසානයේ රඟපාපු නළු නිළියන්ගේ නාම ලේඛනය කියවනවා. අපි අහගෙන හිටියා. ඔක්කොම අපේ පන්තියේ ළමයි. වැඩිහරියක් ඉස්කෝලෙ ගුරුවරුන්ගේ ළමයි. ඒ වෙලාවේ කිසිම ම සිතේ ඇති නොවූවත් පස්සෙ කාලෙක මහා දුකක් හා කලකිරීමක් මා වටා එක්රොක් වෙන බව මට දැනුණා. අන්තිමට ම මම නැවතුණේ දක්ෂතා පදනම මත පමණක් දරුවන් තෝරා ගෙන ළමා නාට්‍යයක් නිෂ්පාදනය කොට මීරිගම ඉස්කෝලෙට කීර්තියක් ලබාදුන් ගුරුවරයකු හැටියටයි. ස්වාධීන රූපවාහිනියේ හසන්ත හෙටිටිආරච්චිත් ඒ කාලේ ඒ ඉස්කෝලෙම තමයි හිටියේ, නාට්‍යයට ගන්න බැරි පොඩි එකෙක් හැටියට. ගුරුවරයෙක් හැටියට ගෙවූ කාලය තෘප්තිමත් වුණේ මේ සාධාරණ මෙහෙවර නිසා කියලා දැන් මට හිතෙනවා.මට මේ හැමදෙයක් ම මතක් වුණේ පසුගිය දිනෙක වික්ටර් රත්නායක පැවසූ දෙයක් නිසා.“අපේ කාලේ ගුරුවරු ළමයි වෙනුවෙන් කැප වුණේ හවස් කාලේ උගැන්වූවේ සත පහක්වත් අය කරන්නේ නැතිව. දක්ෂ ශිල්පීන් බිහි වුණේ ඒ කැපවීමේ ප්‍රතිඵලයක් හැටියට ගුරුකම කියන්නේ රස්සාවක් නොවෙයි, සේවයක්.වික්ටර්ගේ මේ වචනත් එක්ක ම වෙතට ගලා ආ ආත්ම තෘප්තියෙන් මසිත තෙත් වුණා. එදා ඒ ළමා නාට්‍යයේ රඟපෑ ප්‍රධාන නළුවා එනම් ගනේෂ්ගේ මිත්‍රයා අද වනවිට ශ්‍රී ලංකා ගුවන් විදුලි සංස්ථාවේ වාදක මණ්ඩලයේ අතිදක්ෂ ගිටාර් වාදකයකු ලෙසින් සේවය කරනවා.ඔහුගේ නම සුසන්ත මදුරප්පෙරුම. මේ අතීත මතකය සිහිපත් කරනවිට මට හිතෙනවා පත්තර රස්සාවට වඩා ගුරුකමෙන් ජීවිතයේ අවසාන මොහොත දක්වා ගලාගෙන යන තෘප්තියක් ඉතිරි වෙනවා කියලා. නියෝජ්‍ය මහා භාරකාර ගනේෂ්ගේ දුරකතන ඇමැතුමෙන් ගලාගෙන ආවෙත් ඒ තෘප්තියම තමයි.කසුරිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>07</month>
      <day>29</day>
    </date>
    <link>http://www.silumina.lk/2012/07/29/_art.asp?fn=af12072911</link>
    <topic>අගෝස්තු පාසල් ගොඩනැංවීමේ මාසයයි</topic>
    <author/>
    <content>අගෝස්තු පාසල් ගොඩනැංවීමේ මාසයයිමහින්ද චින්තනය ඉදිරි දැක්ම යටතේ ශ්‍රී ලංකාවේ දැනුම කේන්ද්‍රීය අරමුණ සාක්ෂාත් කරගනු වස්, ප්‍රාථමික පාසල් පන්දහසක් පෝෂණය හා ද්විතීක පාසල් දහසක් ප්‍රතිනිර්මාණය කිරීමේ ජාතික වැඩසටහන යටතේ මහින්දෝදය තාක්ෂණ විද්‍යාගාර ඉදිකිරීම මහින්ද රාජපක්ෂ ජනාධිපතිතුමාගේ ප්‍රධානත්වයෙන්, අධ්‍යාපන අමාත්‍ය බන්දුල ගුණවර්ධන මහතාගේ අධීක්ෂණය යටතේ රත්මලාන කොතලාවලපුර විද්‍යාලයේ දී ඊයේ ආරම්භ විය.ගුණාත්මක අධ්‍යාපනයක් සහතික කිරීම සඳහා සෑම ද්විතීක පාසලකම විද්‍යාගාර, තොරතුරු තාක්ෂණ විද්‍යාගාර, භාෂාගාර, ගණිතාගාර, වාණිජ විද්‍යාගාර, පුස්තකාල වැනි භෞතික සම්පත් ලබාදී ගුණ නැණ සපිරි දරු පිරිසක් දායාද කිරිම රජයේ අරමුණයි.ලංකාවේ ප්‍රාථමික අධ්‍යාපනය අද ඉතා ඉහළ මට්ටමක පවතී. දකුණු ආසියාවේ ඉහළම ගුණාත්මකභාවයකින් යුත් ප්‍රාථමික අධ්‍යාපනයක් ලංකාවේ පවතින බව අන්තර්ජාතිකව පිළිගන්නා සත්‍යයකි.ප්‍රාථමික අධ්‍යාපනයේ ඉහළ අගයක් තිබුණත් හඳුනා නොගත් අඩුපාඩු හඳුනාගෙන පෝෂණය කරමින් සංවර්ධනය කර ඉහළ තත්ත්වයකට ගෙන ඒම මෙම පාසල් පන්දහස සංවර්ධනයේ අරමුණයි.අධ්‍යාපන අමාත්‍ය බන්දුල ගුණවර්ධන මහතා කළ යෝජනාවකට අනුව ප්‍රාථමික පාසල් 5000ක ජාලයක් සහිත ද්විතීක පාසල් 1000 සංවර්ධනය කිරීම සඳහා 2012 වසරේදී අධ්‍යාපන අමාත්‍යාංශය රුපියල් මිලියන 2500ක් වෙන්කර ඇත.අධ්‍යාපන අමාත්‍යාංශය හා සෙසු අමාත්‍යාංශ ඒකාබද්ධව ජනතා සහභාගිත්වයෙනුත් පාසල් ගොඩනැඟීමේ මාසයක් ලෙස අගෝස්තු මාසය නම් කිරීමට ද අධ්‍යාපන අමාත්‍යාංශය බලාපොරොත්තු වෙයි. ඒ අනුව අගෝස්තු මාසය දරුවාගේ පාසල ගොඩනැංවීමේ මාසය බවට පත්වෙයි. ජූලි මස 28දා සිට සෑම ප්‍රාදේශීය ලේකම් කොට්ඨාසයකම මහින්දෝදය තාක්ෂණික මධ්‍යස්ථාන ඉදිවීමේ මාසය ලෙස නම් කිරීමට ද අමාත්‍යාංශය බලාපොරොත්තු වෙයි. ඒ අනුව දෙසැම්බර් 31 දා වන විට මහින්දෝදය තාක්ෂණ විද්‍යාගාර ඉදිවීමේ කටයුතු සියල්ල අවසන් වෙයි. නිදහසින් පසු ලංකාවේ බිහිවන දැවැන්ත අධ්‍යාපන පෙරලියක් වන මේ ව්‍යාපෘතිය අවසන් වන විට අධ්‍යාපන ක්‍ෂේත්‍රයේ මෙතෙක් නොවූ විරූ ආකාරයේ දැවැන්ත සංවර්ධනයක් ද සිදුවනු ඇතැයි අපේක්ෂිතය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>07</month>
      <day>29</day>
    </date>
    <link>http://www.silumina.lk/2012/07/29/_art.asp?fn=af1207296</link>
    <topic>මොකක්ද මේ Z ස්කෝර් එක?</topic>
    <author>සුභාෂිණී ජයරත්න</author>
    <content>අධ්‍යාපනය, විභාග ක්‍රමය මෙන්ම විශ්වවිද්‍යාල තරම් අද කතාබහට ලක්වූ වෙනත් මාතෘකාවක් නැති තරම්ය. ගුරු වැටුප්, විශ්වවිද්‍යාල අධ්‍යයන අනධ්‍යන වර්ජන මදිවට මෙවර අලුත් කතාබහක් ජන ජීවිතයට එක්විය. ඒ Z  අවුලයි. ගැඹුරු සංඛ්‍යාන විද්‍යාත්මක පදනමක් ඇති Z  අගය උගත් නූගත් සියලු දෙනාටම පමණක් නොව ඇතැම් මහාචාර්යවරුන්ට ද අපභ්‍රංශයකි. කෙසේ වෙතත්, කවුරු දැන නොදැන සිටියත් දැන්  Z  අගය විශ්වවිද්‍යාල ප්‍රවේශයට අවශ්‍යම දෙයක් බවට පත්වී හමාරය.බොහෝදෙනා  Z  අගය,  Z  ස්කෝර් ක්‍රමය ගැන කතා කළත්, ඒ ගැන කුමන විවේචන කළත් Z  අගයේ සංඛ්‍යාන විද්‍යාත්මක පදනම දන්නේ නැත. ඒත් මහාචාර්ය තටිල් මහතා විසින් සකස් කරන මේ  Z  ක්‍රමය නමැති සංඛ්‍යාන විද්‍යාත්මක ක්‍රමවේදය ඔස්සේ මීට පෙර සිදු කළ විශ්වවිද්‍යාල ප්‍රවේශය නම් කොතැනකදී හෝ වැරැදුනේ නැත.විශ්වවිද්‍යාලයට පිවිසීම නිදහස් අධ්‍යාපනය ලබන දරුවකුගේ එකම අරමුණයි. ඒ අරමුණ දක්වා වූ ගමන් මඟ යාමට ඒ දරුවා ද ඔහුට හෝ ඇයට අධ්‍යාපනය ලබා දෙන ගුරුවරු ද, තම මවුපියන් ද වෙහෙසෙන්නේ නිමක් නොමැතිවයි. උසස් අධ්‍යාපන කඩඉම පණින දරුවන්ගෙන් විශ්වවිද්‍යාල ප්‍රවේශ හිමිකම ලැබෙන්නේ ඉතා සුළුතරයකටය. එය ඒ තරමටම අති දුෂ්කර වෑයමකි. එදා විෂයයන් සියල්ලටම ‘ඒ’ සාමාර්ථය කෙසේ වෙතත් ‘බී’ හෝ’ඛ්’ සාමාර්ථ ලබාගන්නා අයටත් විශ්වවිද්‍යාලයකට පිවිසීමට අවස්ථාව හිමිවිය.සංඛ්‍යාත්මකව විශ්වවිද්‍යාල වැඩි වුවත් විශ්වවිද්‍යාලයට පිවිසෙන්නට හැකිවෙන්නේ ඉතා සීමිත පිරිසකට පමණි.වාර්ෂිකව ලක්ෂ 2ක් හෝ ඊට වැඩි පිරිසක් විභාගයට පෙනී සිටියත් විශ්වවිද්‍යාල වරම හිමිවන්නේ 20000 – 22,000 අතර පිරිසකටය. Z  අගය ඔස්සේ මේ සිසු දරුවන්ගේ කඩඉම තීරණය වෙයි. අභිමත  Z  අගයෙන් ඉහළ පහළ Z  අගය තිබීම අනුව ඔහු හෝ ඇයට විශ්වවිද්‍යාල ප්‍රවේශ හිමිකම ලැබෙයි.2012 උසස් පෙළ විභාගයට ඇත්තේ තව දෙසතියකට අඩු කාලයකි. ඒත් ඉතා කනගාටුදායක ලෙස 2011 උසස් පෙළට මුහුණ දුන් දරුවන් තවම පසුවන්නේ අවිනිශ්චිත තත්ත්වයකය. ඒ ඔවුනගේ විශ්වවිද්‍යාල ප්‍රවේශය පිළිබඳව නිශ්චිතව දැනගැනීමට නොහැකිවීම නිසායි. 2011 උසස් පෙළ අවුල මතුවූයේ නව හා පැරැණි විෂය නිර්දේශ 2ක් තිබීම බව අද බොහෝ දෙනාගේ පිළිගැනීමයි. නව විෂය නිර්දේශයක් හඳුන්වා දීමේ දී මෙසේ එක් කඩඉමක් පසුකරන්නට වීම ස්වාභාවිකය. පැරැණි නිර්දේශය නොපවත්වා නව නිර්දේශයකට එකවර යොමු වීමට ද නොහැකිය. 2011 පමණක් නොව 2012 දීත් මේ කඩඉම හසුවෙයි.2011 උසස් පෙළ විභාගයේ ප්‍රතිඵල විභාග දෙපාර්තමේන්ªව මඟින් නිකුත් විය. ඊට අදාළ දරුවන්ගේ Z  අගයන් ද නිකුත් විය. නව හා පැරණි  Z  අගයන්ගේ ගණනයේ යම් යම් ගැටලු උද්ගත විය.  Z  අගයන්හි දෝෂයක් ඇතැයි සඳහන් කරමින් ලංකා ගුරු සංගමය ශිෂ්‍ය පිරිසක් සමඟ ශ්‍රේෂ්ඨාධිකරණය හමුවේ නඩුවක් ගොනු කළේය. ශ්‍රේෂ්ඨාධිකරණ තීන්දුව නිකුත් විය. ඒ අනුව 2011 වසරේ උසස් පෙළ ශිෂ්‍යයන්ට ලබා දුන්  Z  අගයන් සියල්ල අහෝසි විය.ශ්‍රේෂ්ඨාධිකරණයේ නියෝගය වූයේ නව හා පැරැණි නිර්දේශ දෙක එකක් ලෙස නොව දෙකක් ලෙස වෙන වෙනම Z  ලකුණු ගණනය කොට නැවත එක් ලයිස්තුවක් යටතට ගෙන ප්‍රතිඵල නිකුත් කළ යුතු බවයි. මේ ශ්‍රේෂ්ඨාධිකරණ නියෝගයන්ට ගරු කරමින් නැවතත්  Z  ලකුණු ශ්‍රේෂ්ඨාධිකරණ නියෝගයේ කී පරිදි සකස් කොට නව  Z  ලකුණු විභාග දෙපාර්තමේන්තුව මඟින් ශිෂ්‍යයන් වෙත දැනුම් දෙනු ලැබීය.මේ වන විට පැරැණි උසස් පෙළ  Z  ලකුණු අනුව විශ්වවිද්‍යාල ප්‍රතිපාදන කොමිසම විශ්වවිද්‍යාල ප්‍රවේශය කැඳවා අවසන් කොට තිබුණි. ඒ අනුව පරැණි  Z  ස්කෝර් ලකුණු අනුව විශ්වවිද්‍යාල ප්‍රවේශයට සුදුසුකම් ලත් 55,000ක් ප්‍රවේශයට අයැදුම්කර තිබුණි.ඒ අතරම සමහරු විද්‍යාපීඨ සඳහා ද අයැදුම් කොට තිබුණි. මේ සියල්ල මෙසේ තිබියදී නව  Z  ලකුණු ප්‍රකාශයට පත් විය. වාර්තා වන අන්දමට නව  Z  ලකුණු නිකුත් වීමෙන් බහුතරයකගේ Z  අගයන් යම් යම් වෙනස්වීම්වලට භාජනය වී ඇති බව වාර්තා විය. වැඩි වශයෙන් සිදුවී ඇතැයි කියන අසාධාරණය ගැන චෝදනා එල්ලවූයේ පැරැණි නිර්දේශය යටතේ විභාගයට පෙනී සිටි ශිෂ්‍යයන්ගෙන් ගෙනි. සමහරු තමන්ට ‘ඒ’ සාමාර්ථ තුනක් ලැබී තිබියදීත් විශ්වවිද්‍යාල ප්‍රවේශය අහිමි වී ඇතැයි චෝදනා නඟති. මොවුහු විශ්වවිද්‍යාල ප්‍රවේශය සඳහා ද ඉල්ලුම්පත් යවා ඇති අයයි. 2005 රසායන විද්‍යා ප්‍රශ්න පත්‍ර අවුල නිසාත් මේ ආකාරයේම ගැටලු සහගත තත්ත්වයක් උද්ගත විය. නමුත් රජය ඒ දරුවන්ට කිසිදු ආකාරයක අසාධාරණයක් වන්නට ඉඩ තැබුවේ නැත. එහි ප්‍රතිඵලයක් ලෙස රජරට නව වෛද්‍ය පීඨයක් ආරම්භ විය.අසහනයට පත්වූ දරුවන් වෙනුවෙන් සාධාරණය ඉටුකිරීමට මහින්ද රාජපක්ෂ ජනාධිපතිතුමා මැදිහත් වී සිටී. තරුණ මන්ත්‍රීවරයකු වන නාමල් රාජපක්ෂ මහතා ද දරුවන් වෙනුවෙන් ඉටු කළ හැකි සාධාරණය ඉටුකරන බවට පොරොන්දුවක් දී ඇත. මේ වන විටත් මේ පිළිබඳව හොඳින් විමර්ශනය කොට ගත යුතු පියවර පිළිබඳව වාර්තාවක් සපයන්නැයි ජනාධිපතිතුමා උසස් අධ්‍යාපන ඇමැති එස්.බී.දිසානායක මහතාට දැනුම් දී ඇත. දරුවන් අසහනයට පත්වූයේ කවර ආකාරයෙන් ද, විශ්වවිද්‍යාල ප්‍රවේශය අහිමි වීමෙන් ද, එසේත් නැතිනම් උසස් පෙළ විභාගයට නැවත මුහුණ දීමේ කාලය මදිකමින්ද? මේ කරුණු සියල්ලට මේ වන විට අදාළ අංශවල අවධානයට ලක්වෙමින් පවතී.විශ්වවිද්‍යාල සඳහා නව අධ්‍යයන වර්ෂයට ඇතුළත් කර ගැනීමට අපේත්ෂා වෙන් සිටියේ 22,000 ශිෂ්‍ය පිරිසකි. මේ සංඛ්‍යාව ඉහළ නැංවීම පිළිබඳව රජයේ අවධානය යොමු වී ඇත.කොපමණ වැඩිපුර ශිෂ්‍ය සංඛ්‍යාවකට සරසවි දොර ඇරේදැයි තවමත් ස්ථිර නිගමනයක් නැත. ඒ ඒ විශ්වවිද්‍යාලවල පවත්නා ඉඩකඩ මත වැඩිපුර ඇතුළත් කරන ශිෂ්‍ය සංඛ්‍යාව ගැන ජනාධිපතිතුමාට දැනුම් දීමට ද උසස් අධ්‍යාපන අමාත්‍යාංශයේ බලාපොරොත්තුවය.කෙසේ වෙතත් රජය සියලුම දරුවන්ට පොරොන්දු වන්නේ කිසි කෙනකුට කිසිදු ආකාරයක අසාධාරණයක් වීමට ඉඩ නොතබන බවය.ඉදිරියේදී විශ්විද්‍යාලවල පවත්නා ඉඩකඩ මෙන්ම මූල්‍යමය ප්‍රතිපාදන පිළිබඳ නිගමනයකට එළැඹුණු පසුව ඒ පිළිබඳව නිශ්චිත නිගමනය ශිෂ්‍යයන්ට දැනුම් දීමට නියමිතය.2012 උසස් පෙළ විභාගයට ඇත්තේ තව දින කිහිපයකි. මේ කාලය තුළ අලුතින් විභාගයට පෙනී සිටින දරුවන්ට වන අසාධාරණය ද අවම කිරීමට රජය බලාපොරොත්තු වෙයි. ඒ දරුවන්ට සිව්වැනි වරටත් උසස් පෙළ විභාගයට පෙනී සිට විශ්වවිද්‍යාලයට පිවිසීමේ අවකාශ ලබාදීම කෙරෙහි ද රජයේ අවධානය යොමු වී ඇත.මේ අර්බුදයට යම් ස්ථිර විසඳුමක් ඉතා ඉක්මනින් ලැබෙතියි ශිෂ්‍යයන් මෙන්ම මවුපියන්ගේ ද ඒකායන අපේක්ෂාවයි.මේ ගැටලුව ඇති වූයේ කොතැනක හෝ සිදුවූ වරදක් නිසාද? ඒත් ඒ සියල්ල දැන් අතීතයට එක්වී අවසානය. අතීතය දෙස බලා සුසුම් හෙළමින් සිටීම අර්ථවිරහිතය. දැන් කළ යුත්තේ අවුල් වූ නූල් බෝලය පැටලුම් හැරීමය.සියලුම ගැටලුවලට විසඳුම් ඉතා ඉක්මනින් ලබාදීමත් මින් ඉදිරියට මෙවන් ගැටලු ඇති නොවීමට වග බලා ගැනීම ද අධ්‍යාපන බලධාරීන්ගේ යුතුකම මෙන්ම වගකීම ද බව සඳහන් කරනු කැමැත්තෙමු.සුභාෂිණී ජයරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>07</month>
      <day>29</day>
    </date>
    <link>http://www.silumina.lk/2012/07/29/_art.asp?fn=af1207297</link>
    <topic>කොටි අවි නැව සොයා නාවික සැතපුම් 1800 ක් දියඹට ගියා</topic>
    <author>සටහන</author>
    <content>මතක...ශ්‍රී ලංකා නාවික හමුදාවේ කොමදෝරු සමන්ත විමලතුංගඔහු ඉලක්කය හමු වන තුරු දින හතක් මහ මුහුදේ යාත්‍රා කළේය. අවසන, සතුරු ඉලක්කය වට කොට පහර දී එය දියබත් කර දැමීය. එය ශ්‍රී ලංකා නාවික හමුදා ඉතිහාසයේ අද්විතීය වූ සිදුවීමක් විය. එම සිදුවීමේ ප්‍රතිඵලය මානුෂිය මෙහෙයුමෙන් මෙරටින් ත්‍රස්තවාදය තුරන් කර දැමීමට හැකිවීම යැයි අර්ථ ගැන්වීමට ද පුළුවන. එදා ඉලක්කය සොයා මහා දියඹේ දිගු ගමනක් ගිය ඔහු අද නිහතමානීව එම ජයග්‍රහණය සිහිපත් කරන්නේය. ශ්‍රී ලංකා නාවික හමුදාවේ කොමදෝරු නිලය දරන ඔහු අනුර සමන්ත විමලතුංගය. මේ ඔහුගේ කතාවයි.රාගම ප්‍රදේශයේ උපත ලබා කොළඹ නාලන්දා විදුහලෙන් අධ්‍යාපනය ලැබු තරුණයකු ආරක්ෂක අංශයක සේවයට දායක වීමේ දැඩි කැමැත්තකින් සිටියේය. යුද හමුදාවට ද නාවික හමුදාවට ද ඉල්ලුම් පත්‍ර යොමු කෙරිණ. මේ දෙඅංශය කෙරෙහිම තරුණයා තුළ වූයේ එක හා සමාන කැමැත්තකි. ‘ඉස්සර වෙලාම ඉන්ටර්වීව් කෝල් කරන එක තෝර ගන්නවා’ ඔහු සිතුවේය. නාවික හමුදාව ඉස්සර විය. එලෙසින් සමන්ත විමලතුංග නාවික හමුදා නිලධාරියකු වූයේය. 1963 දෙසැම්බර් මස උපත ලද ඔහු ඇලපිටිවල කනිෂ්ඨ විද්‍යාලයෙන් ප්‍රාථමික අධ්‍යාපනය ලැබුවේය. ජී. ඩී. විමලතුංග පියාත් හින්නිහාමිනේ සමරවික්‍රම මාතාවත් තම දරු සතර දෙනාගෙන් බාලයා කෙරෙහි වැඩි අවධානයකින් පසු වූවෝය.ඒ ඔහු කුඩා කල සිටම ශිෂ්‍ය භට ක්‍රියාකාරකම් සහ ක්‍රීඩා කටයුතු වෙනුවෙන් උපරීමයෙන් කැපවීම හේතුවෙනි. පියා ගේ අභාවයෙන් පසුව වුවද මව කොතෙකුත් අකමැත්ත පළ කළ ද බාල පුතා විෂය බාහිර ක්‍රියාකාරකම්වලින් ඈත් කර තැබීමට හැකියාව ලැබුණේ නැත. විද්‍යා විෂයන්ගෙන් උසස් පෙළ ලියු ඔහු රටේ කිසියම් ගැටලුකාරී වාතාවරණයක් උද්ගත වෙමින් පැවති 1984 වසරේ දී ම නාවික හමුදාවට බැඳුණේය. එලෙසින් ශ්‍රී ලංකාව තුළ ත්‍රස්තවාදී සංවිධානයක ආරම්භය සනිටුහන් වුණු වකවානුවේ රට රැකීමට එක් වූ ඔහු එම සංවිධානයේ වර්ධනීය අවදියේ ඔවුන් හා දරුණු සටන්වල නියැළෙමින් පසුව මානුෂිය මෙහෙයුමට දායක වී ත්‍රස්තවාදීන් සම්පූර්ණයෙන් විනාශ කර දැමීමට ද දායක වීමේ වාසනාව ලද්දේ ය.වසර විසි අටක ඔහුගේ නාවික හමුදා ජීවිතය යනු එකම අත්දැකීම් සමුදායකි. ඒ පිළිබඳව ඔහු පවසන විස්තර ශ්‍රවණය කිරීමට ද අගනේය. ආරම්භයේ දී ත්‍රස්තවාදීන් කුඩා ෆයිබර්ග්ලාස් බෝට්ටුවල නැඟී අසල්වැසි රටවලින් කුඩා පරිමාණයෙන් භාණ්ඩ හා අවි ආයුධ රහසේ ගෙන එනු විමලතුංග අත්දැක්කේය. එමෙන්ම අසූව දශකය අනූව දශකය ක්‍රමයෙන් ගෙවී යද්දී මුහුදු කොටි බළකායක් ලෙස වර්ධනය වෙමින් ත්‍රස්තවාදීන් මුහුදේ කළ මහා විනාශයන් ඔහු සියැසින් දුටුවේය. ඒ ත්‍රස්තවාදීන්ගේ පාර්ශ්වයෙනි.ඊට සාපේක්ෂව ත්‍රස්තවාදීන්ට අභියෝග එල්ල කරමින් නාවික හමුදාව සන්නද්ධ වන අන්දම සම්බන්ධයෙන් ද සමන්ත විමලතුංග අදහස් පවසන්නේය. වඩා වේගවත් මෙන්ම අවි බලයෙන් ශක්තිමත් ඩෝරා වැනි වේග ප්‍රහාරක යාත්‍රා නාවික හමුදාවට එක් වන්නේය. ආරම්භයේ දී ඩෝරා යාත්‍රාවක් හමුවේ මග හැර ගිය ත්‍රස්තවාදීන් පසුව එම යාත්‍රා වට කරමින් පහර එල්ල කරන්නට තරම් වර්ධනය වූ අයුරු ඔහු සිහිපත් කරන්නේය. කොළඹ නාලන්දා විද්‍යාලයේ ශිෂ්‍යයකු ලෙස මාතෘ භූමිය ගැන දැඩි භක්තිමත් හැඟීම් සමඟ හැදී වැඩුණු සමන්ත විමලතුංග සැමදා සිහින දැක්කේ මෙලෙසින් වර්ධනය වන ත්‍රස්තවාදීන් රටින් තුරන් කර දමන දිනයක් එන තෙක් ය.ක්‍රියාන්විතයක් අතරතුරවරක් පුංකුඩුතිව් දූපතේ දී ඔහු ත්‍රස්තවාදීන් සමඟ දරුණු ගැටුමක නිරත වන්නේය. ඔහුගේ මතකයට අනුව ඒ 1987 තරම් ඈතක දී ය. එවකට ශ්‍රී ලංකා නාවික හමුදාව සතු වූ සූරයා නමැති වේග ප්‍රහාරක යාත්‍රාවේ(ට්භද ඕධචබ) මුර සංචාරයක නිරත වෙමින් සිටි විමලතුංග ඇතුළු නාවික භට පිරිස දුටුවේ අවි ආයුධ සමඟින් යාත්‍රා කර පුංකුඩුතිව් වෙරළේ නැවැත්වූ ත්‍රස්තවාදී බෝට්ටුවකි. කෙසේ හෝ මේ බෝට්ටුව අත්පත් කර ගැනීමට තීරණය කෙරිණි. සමන්ත විමලතුංග ඇතුළු තරුණ නාවිකයින් පිරිසක් ආයුධ ද රැගෙන මුහුදේ පිහිනාගෙන ගොස් බෝට්ටුව අත්පත් කර ගත්හ. එහෙත් එය නාවික හමුදා යාත්‍රාව වෙත රැගෙන යාමට පෙර ත්‍රස්තවාදීන් සමඟ මහා වෙඩි හුවමාරුවක් ඇරැඹිණ. ගුවන් හමුදා ප්‍රහාර සහාය ලබා දුන් අතර ජයග්‍රාහී ලෙස බෝට්ටුව ද රැගෙන ක්‍රියාන්විතය අවසන් කිරීමට විමලතුංග ඇතුළු පිරිසට හැකියාව ලැබිණි.මෙය ඔහුගේ විසි අට අවුරුදු නාවික හමුදා ජීවිතයේ දී මුහුණ දුන් එක් සටන්කාමී අත්දැකීමක් පමණි. ගත වූ කාලය සමඟ මුසු වූ ඔහුගේ දක්ෂකම ද, අත්දැකීම් ද පරිණත බව ද ඔහු නාවික හමුදාවේ ඉහළ නිලයන් කරා යොමු කරවීය. එහෙත් ක්‍රියාන්විත ප්‍රදේශවල රාජකාරී කිරීම හෝ මුහුදු සටන් ඔහුගේ ජීවිතයෙන් ඈත් වූයේ නැත. දෙදාහේ දශකය ඇරැඹෙන විට සමන්ත විමලතුංග ගැඹුරු මුහුදේ මුර සංචාරක යාත්‍රා හෙවත් ශ්‍රී ලංකා නාවික හමුදාව සතු නෞකා සම්බන්ධයෙන් විශේෂිත පුද්ගලයකු බවට පත්ව සිටියේය.ගැඹුරු මුහුද යනු හොර බඩු ජාවාරම්, මිනිස් ජාවාරම්, අවි ගනුදෙනු පරිසර දූෂණ ක්‍රියා ඇතුළු නීති විරෝධී ක්‍රියාවලට තෝතැන්නකි. දින ගණනාවක් පුරා මුහුදේ රැඳෙමින් මෙවැනි ක්‍රියාවලට වැට බැඳීම කළ හැක්කේ විශාල නෞකා භාවිතයෙන් පමණි. ඒ අනුව විශාල නෞකා යොදා ගනිමින් කෙරෙන මුහුදු සටන් යනු වෙනමම සටන් කලාවකි. සමන්ත විමලතුංග මේ සටන් කලාව ද හොඳින් නිපුණ වූ පරිණත නිලධාරියකු විය. මානුෂිය මෙහෙයුම ඇරැඹුණු පසු සමස්ත සටන සඳහා පසුකාලීනව විශාල බලපෑමක් කළ ක්‍රියාන්විතයක නියමුවකු වීමට ඔහුට ඉඩ ප්‍රස්ථාව ලැබුණේ ද එකී නිපුණතාවය මතය.නැඟෙනහිර පළාත ත්‍රස්තවාදීන්ගෙන් මුදා ගනිමින් පැවති 2007 වසරේ මැද භාගය වන විට සමන්ත විමලතුංගට නාවික හමුදා මූලස්ථානයෙන් නියෝගයක් ලැබිණි. ඒ නාවික හමුදාව සතු ප්‍රධාන යුද නෞකාවක් වන සාගර නෞකාවේ අණදෙන නිලධාරියා ලෙස වැඩ බාර ගැනීම පිණිසය. ඒ වන විට මෙරටින් ත්‍රස්තවාදය තුරන් කිරීම සම්බන්ධව පාලකයන් තුළ පැහැදිලි වැඩපිළිවෙළක් සමඟ අධිෂ්ඨානයක් ද ඇති වී තිබුණි. ඉතිරිව තිබුණේ එය ක්‍රියාවට නැඟීම පමණි. ත්‍රස්තවාදය තුරන් කර දැමීමේ වැඩපිළිවෙළේ එක් ප්‍රධාන පියවරක් ලෙස ත්‍රස්තවාදීන්ට අවි සැපයීමට වැට බැඳීම ද ඇතුළත් ව තිබිණි. සමන්ත විමලතුංගට නායකත්වය දීමට සිදුවූයේ එකී කාර්යභාරය වෙනුවෙනි.මේ වන විට තමන්ට රජයේ ආරක්ෂක හමුදාවන්ගෙන් ප්‍රබල තර්ජනයක් එල්ල විය හැකි බවට පෙරනිමිති දුටු ත්‍රස්තවාදීහු අවි ආයුධ රැස් කර ගැනීමේ ක්‍රියාවලියක් ආරම්භ කර තිබිණි. ඔවුන්ගේ ප්‍රධානතම සැපයුම් මාර්ගය මහ මුහුද විය. එහෙත් ඉතිහාසයේ අන් කවරදාවත් නොවූ පරිද්දෙන් මෙවර ආයුධ ප්‍රවාහනය වළක්වාලීමට ක්‍රියාමාර්ග ගෙන තිබිණි.නාවික හමුදා ප්‍රහාර හමුවේ දියබත් වන ත්‍රස්තවාදී නෞකාවඒ 2007 සැප්තැම්බර් මස අවසාන දින කිහිපයයි. කිසියම් ක්‍රියාන්විතයක් වෙනුවෙන් ගැඹුරු මුහුදට යාමට සිදුවන බවට නෞකා කිහිපයකට දැනුම් දීමක් සිදුවිණි. ඒ අතර මෙහෙයුම සම්බන්ධව කරුණු ඉදිරිපත් කෙරුණ විශේෂ සාකච්ඡාවකට සමන්ත විමලතුංග සහභාගි වූයේය. ඒ සාගර නැවේ අණදෙන නිලධාරියා වශයෙනි. ත්‍රස්තවාදීන්ට ආයුධ රැගත් නැවක් දකුණු මහා සාගරයේ සිට දිවයින දෙසට එමින් පැවතිණි. මහ මුහුදේදී ම එය විනාශ කිරීම සමන්ත විමලතුංග ඇතුළු පිරිසට පැවරිණි. බුද්ධි අංශ විසින් ඉතා සූක්ෂමව රැස් කෙරුණු තොරතුරු මත මෙහෙයුම සංවිධානය කෙරිණි. සයුර, සාගර, සුරනිමල යන නැව් ප්‍රහාර පිණිසත් ඒ 521, ඒ 523 නෞකා සහය පිණිසත් යාත්‍රා කිරීමට තීරණය විය.සටන පිළිබඳ ප්‍රශ්නයක් වූයේ නැත. එහෙත් සාගර නෞකාවේ අණදෙන නිලධාරියා වූ අප කතා නායකයාට අමතර ගැටලුවකට මුහුණ දෙන්නට සිදු විය. ඒ නැව සම්බන්ධයෙනි. මහ මුහුදේ යාත්‍රා කෙරෙන සෑම යාත්‍රාවක්ම විශේෂයෙන් නෞකා වසරකට වරක් පමණ අලුත්වැඩියා කටයුතුවලට යොමු කළ යුතුය. එසේ නොමැතිව එක දිගට යාත්‍රා කරවීම යනු අනතුරකට අත වැනීමකි. ඒ අනුව සමන්ත විමලතුංග යටතේ වූ සාගර නෞකාව ඒ වන විට පැවැතියේ ද අලුත්වැඩියා සඳහා යොමු කළ යුතු වාතාවරණයකය. නෞකාවේ ඇතැම් අංශ අක්‍රීය තත්ත්වයේ පැවතුණි. එහෙත් අවශ්‍යතාව ප්‍රබල විය. කිසි තැනක මින් පෙර ක්‍රියාත්මක නොවුණු පරිදි හදිසි තීරණ ක්‍රියාවේ යෙදවිණි. ඒ අනුව නෞකාවේ අමතර ජෙනරේටර් කිහිපයක් ස්ථාපිත කෙරුණේ නාවික ඉංජිනේරු තාක්ෂණය අභියෝගයට ලක් කරමිනි. අවශ්‍ය සෙසු පහසුකම් ද සැපයිණි. රාත්‍රී දක්නයන්, චන්ද්‍රිකා දුරකථන, ෆැක්ස් සහ රේඩාර් පහසුකම් ඒ අතර විය. ප්‍රහාරය පිණිස නියම ව සිටි නෞකා අවි ආයුධවලින් ද සන්නද්ධ කෙරිණි. මේ අන්දමින් සාගර නෞකාවේ සියයකට වැඩි නාවිකයන් ද සමඟ සතුරු ඉලක්කය සොයමින් අප කතා නායකයා 2007 ඔක්තෝබර් මස පළවැනි දින කොළඹ වරායෙන් ගමන් ඇරැඹුවේය.බුද්ධි තොරතුරු විශ්වාසදායි විය. එහෙත් ශ්‍රී ලංකාවේ නාවික යුද ශක්තිය තහවුරු කරමින් මේ නෞකා දින හතක් තිස්සේ දකුණු මහා සාගරයේ යාත්‍රා කළේය. සමකය ද පසු කෙරිණ. ඔක්තෝබර් හත්වැනි දිනය උදා විය. මෙතෙක් දිනක් බලාපොරොත්තුව සිටි සතුරු ඉලක්කය නෞකාවල රේඩාර් තිරයන්හි දිස්වන්නට විය. සූක්ෂම ලෙස සැලසුම් කෙරුණු මෙහෙයුම ඇරැඹිණි. අවසානයේ නාවික හමුදාවේ අභීත ප්‍රහාර හමුවේ ත්‍රස්තවාදී මට්සුශිමා නෞකාව මහ සයුරේ ගිලී යන්නට විය. සුන්බුන් අතරින් ගුවන් යානා මිසයිල, සන්නිවේදන උපකරණ, වෙඩි නොවදින වාහන, කාලතුවක්කු උණ්ඩ ආදිය සොයා ගැනීමට සමන්ත විමලතුංග ඇතුළු පිරිසට හැකියාව ලැබිණ. අවසානයේ සතුරු නෞකාව මුහුදේ ගිලී යන විට නාවික හමුදාවේ යුද නෞකා දෙවුන්දර තුඩුවේ සිට නාවික සැතපුම් 1800 ක් දකුණට යාත්‍රා කර තිබිණ.මා අබියස සිටිමින් ඒ අතීත වීර ක්‍රියාව සිහිපත් කරන කොමදෝරු විමලතුංග පවසන්නේ නාවික හමුදාව ඉලක්කයක් කරා එතරම් දුරක් ගමන් කරනු ඇතැයි ත්‍රස්තවාදීන් කිසි දිනක සිතන්නට නැති බවයි. බුද්ධි තොරතුරු මෙන්ම, රහසිගත භාවය සුරැකීම, අති සූක්ෂම ශූර සැලසුම් කිරීම සහ අභීත ප්‍රහාර ද නොසැලෙන නායකත්වය ද මෙහෙයුමේ සාර්ථකත්වයට තුඩු දුන් බවයි. දින හතක් පුරා ඉලක්කය හඹා ගිය සමන්ත විමලතුංග ඇතුළු පිරිස දින හතක් පසු කරමින් යළි ත්‍රිකුණාමල වරායට ළඟා වූහ. ඒ වන විට නාවික හමුදාපති එහි පැමිණ සිටියේ වීරයන්ට ගෞරවය පුද දීමටය.ශ්‍රී ලංකා යුද ඉතිහාසයේ අමරණීය සිදුවීමක කොටස්කරුවකු වීමටත්, ඊට නායකත්වය දීමටත් කොමදෝරු සමන්ත විමලතුංග එලෙසින් වාසනාවන්ත වූයේය. ආයුධ සැපයීම අඩපණ වුණු බැවින් ත්‍රස්තවාදීහු පරාජයේ මාර්ගයට ප්‍රවිෂ්ට වූවෝය. අවසාන ප්‍රතිඵලය ත්‍රස්තවාදය ශ්‍රී ලංකා භූමියෙන් තුරන් වී යාම විය.යුද්ධයේ අවසන් කාලයේ දී පුල්මුඩේ ප්‍රදේශයේ සිටිමින් අහිංසක සිවිල් ජනතාවගේ ජීවිත බේරා ගැනීමට විශාල සේවයක් කිරීමට ද අප කතා නායකයාට හැකියාව ලැබිණි. ත්‍රස්තවාදය හමුවේ වැඩිම ප්‍රශ්නවලට මුහුණ දුන් එම අසරණ මිනිසුන් වෙනුවෙන් පෞද්ගලිකවම මැදිහත් වෙමින් කරන්නට ලැබුණු සේවය ඔහු අදත් සිහිපත් කරන්නේ ඉතා තෘප්තියකිනි. වර්තමානයේදී ඔහු වයඹ නාවික ප්‍රදේශයේ නියෝජ්‍ය ආඥාපති ලෙසින් ක්‍රියා කරන්නේය.නාවික හමුදාව ඔහුගේ ජීවිතයට ලබා දුන් දේ ඔහු සිහිපත් කරන්නේ ස්තූති පූර්වකවය. තෘප්තිමත් ලෙස රැකියාවේ නියුක්ත වන ඔහුගේ අනාගත බලාපොරොත්තුව වන්නේද උපරීම වශයෙන් රටට සේවය කිරීමයි.වර්තමාන නාවික හමුදාපතිතුමාට ස්වකීය ගෞරවනීය ස්තුතිය පිරිනමන ඔහු තම අධ්‍යාපන කටයුතු වෙනුවෙන් එතුමා පෞද්ගලිකවම ලබා දුන් සහයෝගය තමාට කිසිදා අමතක නොවන බව ද පවසයි.තම රාජකාරිය උපරීමයෙන් ඉටු කිරීමට නිරවුල් මානසික පසුබිම සලසා දෙන, සහයෝගය දෙන බිරිය සහ දියණිය ද සමන්ත විමලතුංග සිහිපත් කර සිටින්නේ මහත් සෙනෙහසිනි.. .සටහනටිරෝනි වෑවලගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>07</month>
      <day>29</day>
    </date>
    <link>http://www.silumina.lk/2012/07/29/_art.asp?fn=af1207298</link>
    <topic>“දාරක ප්‍රේමය වැදූ මවටත් හැදූ මවටත් එක වගේමයි”</topic>
    <author>ස්තුතිය – නුවරඑළිය, මධ්‍යම වාර්තාකරු රාජරත්නම් මහතා</author>
    <content>අනේ දරුපැටවු කියන්නෙ කොයිතරම් අහිංසක අයද? මගේ අවාසනාවට මට දරුඵල නැතිවුණා. ඒත් දැන්නම් මං හරිම සතුටින් ජීවත්වෙන්නේ. මාත් දැන් දුවෙකුගෙයි පුතෙකුගෙයි රත්තරන් අම්මා කෙනෙක්. මගෙ දරුපැටවු දෙන්නගෙන් තොර ලෝකයක් මට නැහැ. මගෙ මහත්තයටත් එහෙමයි. දැන් අපේ එකම බලාපොරොත්තුව අපේ දරු දෙන්නාගෙ අනාගතය හොඳින් ගොඩනඟා දෙන වගකීමයි. අපේ දරු දෙන්නා අපේ ඇස් වගේ”ඇයගේ දෑසේ සිතේ උපන් සතුටටදෝ පුංචි කඳුළු බිඳු දෙකක් රූරා හැලෙන්නට ඔන්න මෙන්නය. ඈ වහා අතැති ලේන්සුවෙන් ඒ කඳුළු පිසදා ගන්නට වූවාය. ඇය නමින් කාලර් මහත්මියය. වයසින් අවුරුදු 30කි. නෙදර්ලන්තයේ රොක්ඩම් ගම්මානයේ පදිංචි ඇය එහි ප්‍රකට සමාගමක කළමනාකාරිනියකි. ඇයගේ 39 වියැති සැමියා ලියෝ ලිනෙස්ටි මහතා එහි සමාගමක මැෂින් ක්‍රියාකරවන්නෙකි. ශ්‍රී ලංකාවට මහත් ආදරයක් දක්වන ඔවුහු මෙරට ළමා නිවාස දෙකකින් ශ්‍රී ලාංකික දරුවන් දෙදෙනකු දරුකමට හදා වඩා ගැනීමට මහත් ආශාවකින් පසුවන්නට වූහ. දරුඵල අහිමිව මහත් සෝතාපයෙන් පසුවූ ඒ තරුණ යුවළ අද හිත්පුරා සිනාසෙති. පුතෙකු හා දුවක සිය උකුළේ හොවා පුංචි සිනාමුව දැක දැක සතුටු සයුරේ ගිලෙති. සැනැහෙති.මේ මිහිපිට පවත්නා උතුම් සම්පත වනුයේ දරු සම්පත යැයි අවිවාදිතය. සැබෑ මවකට පියකුට තම දරුවන් තරම් අගනා වස්තුවක් තවත් නැත. උණහපුලුවාට ද උගේ පැටියා රත්තරන් යැයි කියැවේ. කෙතරම් අගහිඟකම් දුක්ඛදෝමනස්සයන් ඉහටත් උඩින් ගලාගිය ද දාරක දරුපෙම හමුවේ ඒ සියල්ල වියැකී යනු ඇත. පුංචි දිලිසෙන පුංචි දෑසේ සිඟිති මුවේ පොපියන සිනාපොද නොබලා අහක බැලිය හැක්කේ කාටද? මිනිස් සිත් නැත්තකුට හැර අන් කිසිවකුට ඒ ළමා සිත් රිදවිය හැකි නොවේ.තළා පෙළිය හැකි නොවේ. නෙදර්ලන්තයේ ඒ සුදුනෝනා එසේ දරු පැටවුන් ගැන හැඟීම් බරව කියද්දී අප රටේ ඇතැම් මවුපියවරු ගැන කිවයුත්තේ කවර කතාද? අපේ සමහර මවු-පියනට තම දරුවා දුහුවිලි තරමේය. තම දරුවා ඔවුනට පිළිලයක් හා සමානය. බොහෝවිට ඇසෙන්නේ පෙනෙන්නේ සිත් සසල වන අරුම පුදුම දනවන සිදුවීම්ය. මවගේ පියාගේ අනේක වද හිංසා දරා කඳුළට පුංචි සිත දියකර හරිනා දූ දරුවන් කොතෙක් නම් සිටීද? පුංචි උන්ගේ සිඟිති මටසිළුටු ලෝකය සුනුවිසුණු කරන්නෝ අපේම ඇතැම් වැඩිහිටි පිරිස් නොවේද? රත්කළ යකඩයෙන් පුලුස්සයි. අතට හසුවන දෙයින් ගසා කෝපය දුරුකරගනියි.මහමඟට ඇද දමයි. මහ උන්ගේ පව් පුංචි දරුවන් මතින් ගලායයි. මව පියාගේ අඬදබර විරසකය ද පුංචි උන්ගේ රැකවරණය ඉරිතලා යයි. ඇතැම් විට පියාගේ, බාප්පාගේ, ඥාතියාගේ අසල්වැසියාගේ ගොදුරු වනුයේ ද පුංචි දූ දරුවෝ ය. දරුවන් ආරක්ෂා කළ යුතු ප්‍රධාන කොටස්කරුවා වන මව හෝ පියා සැහැසි වු විට දී තම දුක කියා සැනැහෙන්නට ඒ දරුවාට මිහිපිට කිසිවකු නැත. පුංචි සිත තැලී පෑරී ගිය විටදී ඒ පුංචි සිතේ මොන මොන දුක් සිතිවිලි ලියැවෙනවා ඇතිද? අප රටේ උපන් දුවකට හා පුතකුට සැබෑවටම මවක හා පියකු වූ ඒ විජාතික තරුණ යුවළ සැහැසි සිත් ඇති මවුපියනට නිහඬව බොහෝ කරුණු පාඩම් කියාදෙන්නාක් බඳුය.”අපි දරුපැටියෙක් නැතිව යාඥා කළා. දුක්වුණා. අපට හොඳ ශ්‍රී ලාංකික හිතවතෙක් හමුවුණා. එයා ඇන්ඩෘ සිල්වා මහත්මයායි. අපි ඊමේල් හරහා දරුවකු අපට ලබා ගන්න කතිකා කළා. සිල්වා මහත්තයා මැදිහත් වුණා. ඔහුගේ කැපවීම අප ගොඩක් අගය කරනවා.” කාලර් මහත්මිය සිනාසෙමින් කියන්නීය. ඇගේ සැමියා අප සංවාදයට සවන් දෙමින් සතුට පළකරන්නේය.මිට වසර කිහිපයකට ඉහත දී ශ්‍රී ලංකාවට පැමිණි එම යුවළට සංචාරක රියදුරකු වන ඇන්ඩෘ සිල්වා මහතා හමුවිය. නුවරඑළිය නායකකන්ද ළමා නිවාසයට එම දෙපළ කැඳවා ගිය ඔහු එහි මඳක් ගැවසෙන්නට අවකාශ ලබාදෙයි. එහිදී මාස තුනක් වයසැති සුරතල් බිලිඳකු දෝතින් වඩා ගන්නා කාලර් මහත්මිය බිලිඳාගේ මව හා කතිකා කළාය. ඒ මවට හව්හරණ නැත. දරුවා හදාවඩා ගැනීමට ද අපහසුතා රැසකි. නීතිමය කටයුතුª ද අඩුවක් නෑර සිදුකරගත් එම යුවළ ‘පුංචි පුතු’ සමඟ මෙරටින් පිටත්වී ගියේ හැඬුම්බර ඒ අම්මාට පොරොන්දුවක් ද දෙමිනි.”අම්මේ .. ඔයා බයවෙන්න දුක්වෙන්න එපා. අපි පුංචි පුතා එක්ක ආපහු ඔයාව බලන්න ලංකාවට එනවා.”ඒ 2007 වසරේදීය. ඒ පුංචි පුතු ඇන්ටන් නම් විය. මවගේ දුක ද පාළුව ද කාලයත් සමඟින් වියැකී ගියේය.”අපට පුතෙක් ඉන්නවානෙ දැන්. අනේ මං දුවෙකුටත් ආසයි. කාලර් මහත්මිය තම සැමියාට එසේ කීවා ය. ඊට දෙවරක් නොසිතා සතුට පළ කළ හෙතෙම බිරිය ද සමඟින් යළි ලංකාවට පැමිණියේ ‘දුවක’ බලාපොරොත්තුවෙනි. ඒ 2009 වසරේදීය. ඔවුනට හිතැති ඇන්ඩෘ සිල්වා මහතාගේ සහය ද නොඅඩු විය. රත්නපුර ළමා නිවාසයේ පසුවූ පොපියන මුව ඇති සයමස් බිලිඳියකට කාලර් මහත්මිය මව වූවාය. සිඟිත්තිය ඉපදී තිබුණේ කෑගල්ල මහ රෝහලේදීය.ඒ දියණිය ගේ නම ශෙහානිය. ආපසු සිය රට බලා ශෙහානි දුව ද කැටුව පැමිණී එම යුවළ මේ වන විට ශී‍්‍ර ලංකාවේ උපත ලැබූ පස් වියැති පුතෙකුගේ ද තුනහමාරක් වයසැති දුවකගේ ද ආදරණීය මවුපිය දෙපළකි.”අපට හරිම ආඩම්බරයි. අපේ දුවයි පුතයි එක්ක ගමන් යද්දි ඒ දෙන්නගේ සුරතල් බලද්දි පුදුම සතුටක් අපට දැනෙනවා. පුතායි දුවයි තමයි අපේ ලෝකය.” සංවේදී සිතකින් පිරි ඈ එසේ කීවේ උතුරා පිටාර යන තරමේ සතුටකින් යැයි මට හැඟිණි.ඇන්ටන් පුතුගේ මවට දුන් පොරොන්දුව අනුව මේ ඊයෙ පෙරේදා එම යුවළ ලංකාවට පැමිණියේ හිස් අතින් නම් නොවේ. බරටම තෑගිබෝග ද රැගෙනය. ඇන්ඩෘ සිල්වා මහතා මඟපෙන්වමින් ඔවුන් අසලමය. දින දෙක තුනක වෙහෙසකින් පසු ඇන්ටන් පුතුගේ වැදූ අම්මා හමුවූයේ නුවරඑළිය, හාවාඑළියේ දී ය. තම වැදූ පුතු දුටු ඕ වැලහින්නක මෙන් හඬා වැටී දරුවා තුරුළට ගෙන සියක් වර සිපගත්තාය. ඒ දසුන බැලූ බැල්මට පුතුගෙන් සමාව යදින්නාක් මෙනි.”අම්මා සතුටුවෙන්න පුතා හරි සතුටින්” කාලර් මහත්මිය මව වැළඳ සනසා කීවාය. තවත් ඥාතීහු පැමිණ තුටුවූහ. ඉංගුීසි බසින් දොඩමලු වන පුතු දෙස ඔවුන් බලා සිටියේ මහත්වූ දෑසිනි.සිළුමිණ වෙනුවෙන් යළිත් සිය කටහඬ අවදි කළ ඕ මෙසේද කිවාය.”ඇන්ඩෘ මහත්තයාගෙ උදව්වෙන් දැන් අපි අපේ ශෙහානි දුවගේ අම්මා තාත්තා හෝ ඥාතීන් සොයනවා. අපේ දූ එයාලට පෙන්වල එයාලව සතුටු කරවන්න. ඒත් අපට තාම හරි තොරතුරක් ලැබුණේ නැහැ.”අපි තව සුමාන තුනකින් අපේ රටට යනවා. ඒත් අපේ දූ ශෙහානිගෙ පවුලෙ අයව සොයාගන්න ආපසු ලංකාවට එනවා.” කී ඈ “මටයි මගෙ මහත්තයටයි දැන් නිදහසක් නැහැ පුතාගෙයි, දුවගෙයි අනාගතය සකස් කරන්න ඕනනේ. එයාලාව සතුටින් තියන්නම ඕනනේ – ඒකයි” යැයි ද පැවසුවාය.ඇන්ටන් පුතුගේ දිළිඳු වැදූ මවට නිවසක් සාදා දීමට ද එම යුවළ පොරොන්දු වූයේ ඇන්ටන් පුතුට ඔවුන් තුළ පවතින දරු ප්‍රේමයේ අසමාන බව නිසාමය.වැදූ මවට වඩා තමන් සමීපයේම කාලය ගෙවනා හැදූ මවු කාලර් මහත්මියගෙන් තොර ලොවක් ඇන්ටන් පුතුට තවත් නැතිවාවැන්න. ශෙහානි පුංචි දියණිය සුදු තාත්තාගේ ගෙල වැළඳගත් වනම පසුවූවාය.”ආපසු ලංකාවට ආවාම සිළුමිණ පත්තරේට අපි දෙන්නා කතා කරන්නම්” කාලර් මහත්මිය අපට සමුදෙමින් එසේ කියා පුංචි පුතු සිපගන්නට අමතකව ගියාක් මෙන් පුතුගේ මුහුණ අතොරක් නැතිවම සිප මුව පුරා සිනාසෙන්නට වූවාය.ස්තුතිය – නුවරඑළිය, මධ්‍යම වාර්තාකරු රාජරත්නම් මහතාඅමල් යශෝමන් ජයසිංහ පින්තූර – එස්.හෙට්ටිආරච්චිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>07</month>
      <day>29</day>
    </date>
    <link>http://www.silumina.lk/2012/07/29/_art.asp?fn=af1207299</link>
    <topic>ඡන්දෙ දිනන එක ෂුවර් ඇන්ඩ් ෂොට්</topic>
    <author>මහින්ද අබේසුන්දර</author>
    <content>කවිවැනි මිනිස්සු තීරුවට ලියද්දී විවිධ පුද්ගලයන් පිළිබඳ තොරතුරු ගලා එන්නේය. ආචාර්ය කොල්වින් ආර්. ද සිල්වා ගැන ලියද්දී සෝමවීර චන්ද්‍රසිරි ගැන ලියන්නට අපට සිදුවූයේ ඔහු සමරුවක් පසුගිය 11 වෙනිදාට යෙදී තිබුණ බැවිනි. දැන් යළිත් සෝමවීර සහ කොල්වින් ගැන ලිවීම පසෙක තබා වෙනත් කෙනකු ගැන සටහනක් තබන්නට අපට සිදුවී තිබේ. ඒ වෙනත් කවුරුත් නොව ධර්මසිරි සේනානායකයි. ඔහුගේ 12 වෙනි ගුණ සමරුව පසුගිය 24 වෙනිදාට යෙදී තිබුණි. ඒ නිසා අපි ඒ සුන්දර මිනිසා ගැන සටහනක් තබමු.ධර්මසිරිගේ ජීවිතය ම සුන්දර කතාවකි. ඒ තරමටම ඔහු සුන්දර වූයේ තනිකඩයකු නිසාදැයි අපි නොදනිමු.මේ වනතුරු මේ රටේ බිහිවූ මාධ්‍ය ඇමැතිවරු හැමදාමත් මාධ්‍යවේදීන් සමඟ සුහදව සමීපව ප්‍රශ්න ඇති කර නොගෙන සිටියහ. අප මෙසේ කීවේ එජාප ආණ්ඩුවල මාධ්‍ය ඇමැතිවරුන් ගැන නොවේ. එමනිසා ශ්‍රී ලංකා නිදහස් පක්ෂය ප්‍රමුඛ සමගි පෙරමුණු ආණ්ඩුවල මාධ්‍ය ඇමැතිවරුන් අතර ධර්මසිරි සේනානායක නම මුල් පේළියේම ලියා තැබිය යුත්තකි.ධර්මසිරි සේනානායක අපට පෞද්ගලිකව මුණ ගැසෙන්නේ 1994 දේශපාලන වේදිකාවේදීය. චන්ද්‍රිකා බණ්ඩාරනායකගේ මැතිවරණ වේදිකාවේ ඡන්දදායක ප්‍රසාදය දිනාගත් ප්‍රබලම කථිකයා වූයේ ධර්මසිරිය. අප එසේ ප්‍රබලම වචනය පාවිච්චි කරන්නේ රැස්ව සිටින පිරිසගේ පසුබිම අවබෝධකරගෙන කතා කරන නිසාය. ඔවුන්ගේ හදවතට කතා කරන නිසාය.”මම ගියා අනුරාධපුර රැස්වීමට. ඒක ටොප්. ඊට පස්සේ මම ගියා කුරුණෑගල රැස්වීමට. ඒක ටොපේ ටොප්. අද මම කතා කරන්නේ මාතලේ රැස්වීම. මට එකක් කියන්න පුළුවන්. මෙදා ඡන්දෙ දිනන එක ෂුවර් ඇන්ඩ් ෂොට්” මැතිවරණ වේදිකාවට ගොඩවී සිය කතාව ආරම්භ කරන්නේ ඒ ආකාරයටය.අපගේ මිත්‍රයකුට ධර්මසිරි සේනානායක ඇමැතිතුමා හමුවීමට අවශ්‍ය විය. ඒ සඳහා මාගේ උදව් ඉල්ලා සිටියේ ඇමැතිතුමා මාගේ හිතවතකු බැවිනි. ඇමැතිතුමා හමුවීමට යොදා ගත්තේ පාර්ලිමේන්තුවේ පිහිටි ධර්මසිරි සේනානායකගේ කාර්යාලයේදීය. දැන් මාත් මිත්‍රයාත් ඇමැතිතුමා ඉදිරිපිටය. සාකච්ඡාව මෙසේ ඇරැඹුණි.මිත්‍රයා - මාගේ හිතවත් නෝනා කෙනෙකුගේ පුතෙක්. ඒ පුතාට සුදුසුකම්වල හැටියට රස්සාවක් ලබා ගන්නයි ආවේ.ඇමැතිතුමා - මෙයා කවුද? (මගෙන් ඇසීය)මම – මගේ හොඳම යාලුවෙක්. මට කළා වගේමයි උදව්වක් කළොත්.ඇමැතිතුමා - කවුද මේ ඔබ කියන හිතවත් නෝනා?මිත්‍රයා - එහාට මෙහාට ඇඹරෙන්නට විය.මම – කියාපන් කවුද කියලා.මිත්‍රයා - මම බඳින්න කලින් මුලින්ම යාලුවෙලා හිටපු ගර්ල් ෆෙ‍්‍රන්ඩ්. එයාගෙ පුතාටයි ජොබ් එක.ඇමැතිතුමා - හරි හරි මට දැන් තේරෙනවා. ඒ කියන්නේ තමුසෙගෙ පරණ ලව් එකේ ළමයට තමයි රස්සාව. බොහොම හොඳයි. එහෙම තමයි ඉන්න ඕන. හරි මං වැඩේ කරල දෙන්නම්.වැඩේ කෙරුණාද නැද්ද යන්න මම නොදනිමු. ඊට පසු මිත්‍රයා මා හමුවන්නට නො ආ බැවිනි.චන්ද්‍රිකා එන ඡන්ද රැස්වීමක් වාර්තා කරන්නට මාතර ගියෙමි. එම රැස්වීම වාර්තා කොට සියලු විස්තර ලබාදී මිතුරු හවුලක රැස්වීමකට සහභාගී වීම එදා වැඩ සටහනට ඇතුළත් විය. මාධ්‍යවේදීන් සඳහා වෙනම කූඩාරමක් හෙවත් හට් එකක් සකස් කර තිබුණි. අපි සියලු දෙනා එහි සිට රැස්වීම වාර්තා කළෙමු. ජනමාධ්‍ය ඇමැති ධර්මසිරි සේනානායක රැස්වීම අමතමින් සිටියේය.”මාධ්‍යවේදීන්ට අපි හරියට සලකනවා. විශ්‍රාම වැටුපක් දෙන්නත් බලාපොරොත්තු වෙනවා. මෙතැන ඉන්න මාධ්‍යවේදීන් ඔක්කොම මගේ යාලුවෝ. අපි බොහොම සහයෝගයෙන් ඉන්නවා. එහෙම නේද තට්ටයෝ” ධර්මසිරි මා දෙසට අත දික් කරමින් කියද්දී කවුරුත් සිනාසුනහ. රැස්වීමේ වැඩ අවසන්වී මම මිතුරු හවුලේ රැස්වීමට ගමට ගියෙමි. ධර්මසිරි කළ කතාව අසා සිටි කීපදෙනෙක් (ඒ කියන්නේ මගේ මිත්‍රයන්) සිටියහ.”අපි නිකමට තට්ටයා කීවොත් ඔහෙලට තරහ යනවා. ඒ වුණාට ඇමැතිවරයෙක් දෙනෝ දාහක් මැද තට්ටයා කීවාම මොකුත් නෑ” යාලුවෙක් මට වදින්නට කීය.ජනාධිපතිවරණයට චන්ද්‍රිකා හා රනිල් ඉදිරිපත් වී සිටියහ. ඒ ගැන ධර්මසිරි මැතිවරණ වේදිකාවේ කී අපූරු කතාවක් අපට මතකය.”සහෝදර සහෝදරියනි! එක්සත් ජාතික පක්ෂයේ ඉන්නෙ මගේ යාලුවො. ඉතින් පාර්ලිමේන්තුවේදී එක්සත් ජාතික පක්ෂයේ මන්ත්‍රීවරයෙක් මට කියනවා “මේ පාර අපේ පැත්තෙන් ජනාධිපති තරගෙට ඉදිරිපත් වෙලා ඉන්නේ ගැහැනියෙක්. ඔයාලගෙ පැත්තෙන් පිරිමියෙක්” කියලා.”මේක අහපුවාම මට පුදුම හිතුණා. රනිල් ගැහැනියෙක් කියල ඒ පැත්තෙම අය කියනවා. සහෝදරවරුනි මට මේක සැකයි. ඒ නිසා පාර්ලිමේන්තුවෙදි රනිල් ඛ්ම්බ වුණාම මම බලනවා එයා ගෑනියෙක් ද පිරිමියෙක් ද කියල.”එක් දවසක් දේවි බාලිකා විදුහලේ ගුරුමහත්මීහු දෙදෙනෙක් සහ ශිෂ්‍යාවෝ දෙදෙනෙක් ජනමාධ්‍ය අමාත්‍යාංශයට පැමිණ සිටියහ. මේ ගැන දැනගත් ඇමැතිතුමා ඒ කට්ටිය ඉක්මනටම කාර්යාලයට ගෙන්වා ගත්තේය. ඔවුන් පැමිණ සිටියේ තම විදුහලේ ත්‍යාග ප්‍රදානයට ආරාධනා කිරීමටය.”ඇමැතිතුමා ජීවත්වූ ගෙදරත්, බොරැල්ල කනත්ත අසල දේවි බාලිකාවත් පේන තෙක් මානයේය.”ඔය ආරාධනාව එනතුරු මං බලා හිටියේ. මං හිතුවා ඊට කලින් මට කනත්තෙන් ආරාධනයක් ඒවි කියලයි.”කනත්තේ ආරාධනය ලැබුණේ ඊට පසුවය.මහින්ද අබේසුන්දරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>07</month>
      <day>29</day>
    </date>
    <link>http://www.silumina.lk/2012/07/29/_art.asp?fn=af12072912</link>
    <topic>ස්පයිසි කෑම හරි දයියා!</topic>
    <author>අරුණි මුතුමලී</author>
    <content>රජකු වගේ උදේට කන්න, සිටුවරයකු වගේ දවල්ට කන්න හිඟන්නකු වගේ රෑට කන්න කියලා කෝපි කාලේ කියපු කතා නූතන යුගයට ගැළපෙන්නේ නෑ කියලා දැන් හොඳටම තේරෙනවා. ඒකට හේතුව අර කවුද කීව වගේ චීනෙටත් වඩා චීන කෑම කඩ තියෙන මේ දීපේ හවස පහමාර හයේ ඉඳන් මහ රෑ වෙනකල් කෑම ගන්න පොරකන සෙනඟ තොගේ දකින්න ලැබෙන එකයි.කළගෙඩි ගිල්ලා වගේ බඩත් එල්ලගෙන පෞරුෂය වඩාගන්න මේ වගේ කෑමවලින් ලැබෙන පිටිවහල එදා කාලේ කෑමවලින් කොහොම ලබාගන්න ද?අනෙක හොස්පිටල් එකට ගිහින් ඩොක්ටර් ගාවට වෙලා මට ඩයබිටිස්, ගැස්ට්‍රයිටීස්, හාට් ඩිසීස්, පයිල්ස් කියලා අගේට කියාගන්න තියෙන අවස්ථාව ලැබෙන්නේ මේ තෙල් මිරිස් දාපු පිටි ගුලි හරි චීන බතක් හරි උස්මුරුත්තාව හැදෙනකල් ගිල්ලොත් විතරනේ.අනෙක එක්සර්සයිසින් ට්‍රේල් එකේ හෙඩ්ෆෝන් එක ගහගෙන වෝක් එකක් යන්න, ඇරොබික්ස්, යෝග, ෆිට්නස් කඩවල් ගැන ආඩම්බරෙන් කතා කරන්න තරමට ඇඟපත හදාගන්න පුළුවන් වෙන්නේ මේ වගේ කෑමවලින් තමයි.ඔය අපේ අත්තලගේ මුත්තලගේ කාලේ වගේ කැත්තක් උදැල්ලක් අරගෙන වත්ත පිටිය ටිකක් කොටන එක චීයා... අප්සට්නේ සමාජ තත්ත්වෙට. අනෙක ළිඳකින් වතුර ඇදලා කළේ උකුලේ තියාගෙන එනව වගේ ද මිනරල් වෝටර් බොට්ල් එකක් කටේ තියාගෙන වෝක් එකේ යනකොට.ඒ කාලේ මිනිස්සු නොදන්නකමට කියපු කතා කරපින්නගෙන හොඳට රම්පෙ කරපිංච තුනපහ දාලා කෑම කන එක හොඳයි ඉඳලා හිටලා වගේ ගමේ කෑමක් කන්න ඔය ඈතක ට්‍රිප් එකක් වගේ ගිය වේලාවකනම්.අනෙක ඔය ස්පයිසි කෑම හරි දයියා, ඒවා උයන්න ගියාම නියපොතු කහපාට වෙනවා, කහට වදිනවා. නේල් පේන්ටිත් කරන්න ගිය වියදමත් අපරාදේ.අනෙක කෑම කඩවල දෙනවා වගේ පිරිසිදු නැවුම් එළවලු අපිට සුපර් මාර්කට්වලවත් අනෙක් පොළකදිවත් හොයා ගන්න අමාරුයිනේ.ඒ වගේ ද මේ කෑම කාලා සමාජ සේවය කරන්න ලැබෙන තරම.ඩොක්ටර්ස්ලා, ෆාමසිස්ට්ලා, ෆුඩ් සෙන්ටර් අයිති අය, කෑම පැකට් කරන්න පෙට්ටි හදන අය වගේ ස්වයං රැකියා කීයකට අත දෙනවා කියල ද මේ කෑම වට්ටෝරු නිසා.අනෙක ඉස්කෝලෙටම ඇවිත් ළමයින්ට ඩයබටිස් ඉන්ජෙක්ෂන් විදින්න වෙන තරමට සීනි නිෂ්පාදනය ඉහළ යන්නත් මේ දේවල් මහඟු රුකුලක්නේ! ඒ නිසානේ දිගින් දිගටම ටී වී චැනල්වලින් මේ කෑම ගැන ඇඩ්වටයිස් කරන්නේ. සමහර අඥාන මිනිස්සු මේ කෑම කන පිරිස ගැන ඊර්ෂයාවට ද මන්දා හැම තැනම කියනවලු අපේ පැරැණි ආහාර පුරුදුවලට ආපහු යොමුවෙන්න කියලා. කවුද අනේ ඔය කියන විකාර අහන්න කැමැති.අපි කරන්නේ අපිට කැමැති දේ. අනෙක අපේ ළමයින්ටත් අපි අපේ උරුමය ලබා දෙන්න එපායැ. ඒ අය ලොකු මහත් වෙනකොට ඇස් පෙනීම දුර්වල වෙලා ඩයබිටිස් හැදිලා කොලෙස්ටරෝල් ප්‍රෙෂර් වගේ අපේ ලක්ෂණ නොදැරුවොත් නොට්ටිගේ පුතාලා වෙනවනේ...අරුණි මුතුමලීකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>07</month>
      <day>29</day>
    </date>
    <link>http://www.silumina.lk/2012/07/29/_art.asp?fn=af12072916</link>
    <topic>ඩෙංගු මදුරු ගහනය වනසන උපකරණයක්</topic>
    <author>සුනිල් දයා අල්විස්</author>
    <content>ඩෙංගු බෝකරන මදුරුවා ඇතුළුව අනිකුත් රෝග බෝකරන සහ මිනිසාට වින කරන සියලු මදුරුවන්ගේ බෝවීම වළක්වා ගැනීමට සහ පාලනය කිරීමට රටේ මදුරු උවදුර වැඩි වන අවස්ථාවේ නොයෙකුත් යෝජනා හා අදහස් ඉදිරිපත් වී ඇත.සිරිල් දන්දෙණිය මහතා නව නිපයුම සමගමේවා පසුකලෙක යෝජනා හා අදහස්වලට පමණක්ම සීමා වී අහෝසි වන්නේ ඒවාට ලැබෙන ප්‍රසිද්ධියටත් හොරෙන්මය.කෙසේ නමුත් මදුරු වසංගතය හා ඩෙංගු මදුරුවන් නිසා වර්තමානයේ රටේ ඇතිවී තිබෙන ඩෙංගු අවදානමත් සමඟ නව නිර්මාණ නව අදහස් හා යෝජනා ද ඉදිරිපත් වේ.බීටීආර් බැක්ටීරියාව ඩෙංගු මදුරුවන් විනාශ කිරීමට බෝවීම පාලනය කිරිමට බොහෝදෙනා පිටරට උදාහරණය කොට ගෙන පිටරටින් ගෙන්වා බෙදා හරින්නැයි ද ඉල්ලීම් කරති. මේවා ව්‍යාපෘති යෝජනා ලෙස අත්හදාබැලීම් ලෙස ද සිදු කළ ද අතිවිශාල මුදලක් වැයවීමත් එයින් එතරම්ම ප්‍රගතියක් ඩෙංගු මදුරු මර්දනයට අත්කර ගැනීමට නොහැකි බවට යන අදහස් මත ඉදිරිපත්වීම නිසා ඒවා යොදා ගැනීමත් අධික වියදම් ගෙන දෙන ප්‍රශ්නයක් නිසාම නිසි ලෙසින් ක්‍රියාවට නැංවීම අපහසුවී ඇත.කෙසේ නමුත් ජනතාවගේ පැත්තෙන් ඩෙංගු ඇතුළු මදුරු මර්දනයට විවිධ අදහස් හා යෝජනා මහජනතාවගේ පැත්තෙන් ද දැන් දැන් ඉදිරිපත් වෙමින් තිබේ.විශ්‍රාමික ගුරුවරයකු වන කෝන්දෙණිය මාවනැල්ලේ සිරිල් දන්දෙණිය මහතා ද මදුරු උවදුර පාලනය කරන්නට වැඩි වියදමක් නැති මදුරු උගුලක් ලෙස යොදාගත හැකි සරල උපකරණයක් නිෂ්පාදනය කර එය තවදුරටත් වැඩි දියුණු කර ගැනීමට අවශ්‍ය තාක්ෂණික සහාය හා උපදෙස් බලාපොරොත්තුවෙන් බොරැල්ලේ වෛද්‍ය පර්යේෂණ ආයතනය වෙත ඉදිරිපත් කර ඇත.රුපියල් 300-400 පමණ වියදමකින් සමහර විට ඊටත් වඩා අඩු මුදලකින් මේ උපකරණය නිපදවා ගත හැකි බවද මෙය විශාල වශයෙන් නිෂ්පාදන කර්මාන්තයක් ලෙස ආරම්භ කරනවා නම් මේ මුදලටත් වඩා අඩු මුදලකින් එය නිෂ්පාදනය කළ හැකි බවද පවසන දන්දෙණිය මහතා මුලින් මෙවැනි දෙයක් කරන්නට වැය කළ යුතු මූල ධනය යොදවන්නට රජය හෝ ආයතනයක් ඉදිරිපත් වන්නේ නම් ඒ සඳහා තමා සම්පූර්ණයෙන් කැපවී කටයුතුª කරන්නට සූදානම් බව ද කීය.දන්දෙණිය මහතා විසින් නිපදවා ඇත්තේ ‘මදුරු නාශක ජල ටැංකි ලෙස’ පේටන්ට් බලපත්‍රයක් 1998 දී ලබා ගත් උපකරණයක් තවත් වැඩි දියුණු කර ඉදිරිපත් කරමිනි. ඔහු එය මෙවර හඳුන්වා දෙන්නේ ‘මදුරු ගහන පාලන උපකරණයක්’ ලෙසිනි.ඔහු පවසන්නේ තමන්ගේ මෙම නිර්මාණය ඩෙංගු මදුරුවන් පමණක් නොව මුළු මදුරුවන්ම පාලනය කිරීමට උපකාරී කර ගත හැකි බවය.දිනපතා සෑම නිවසකටම ගෙවත්තකටම මදුරුවන් 500- 1000 එකතු වෙනවා යැයි කල්පනා කළහොත් තමා නිපදවා ඇති උපකරණය ආධාරකර ගැනීමෙන් මේ මදුරුවන් පාලනය කර ගැනීමට හැකි වන බව ඔහු පවසයි. මේ ආකාරයෙන් සෑම නිවසකම මෙය ජනතාව විසින් ප්‍රයෝජනයට ගන්නේ නම් මදුරු ගහනය ඉතාමත් සාර්ථක ලෙස පාලනය කිරීමට හැකි බවද ඔහු සඳහන් කරයි.සිරිල් දන්දෙණිය මහතා විසින් නිෂ්පාදනය කර ඇති මෙම උපකරණයට වැඩියෙන් යොදාගෙන ඇත්තේ ප්ලාස්ටික් උපකරණය. සුදුපාට ප්ලාස්ටික් බෝතලයක් ප්ලාස්ටික් තැටියක් මදුරු දැල් කැබැල්ලක්, ප්ලාස්ටික් තැටියේ මැද සුදුපාට මෙගා හැඩයේ කට ලොකු ප්ලාස්ටික් බෝතලය රැඳවීමට බෝල්ට් යොදා සකස් කරගත් රවුමක් ද සවිකර ඇත.ප්ලාස්ටික් තැටියේ මධ්‍යයේ සකස් කර ඇති මෝල්ඩ් රඳවනයට වතුර පිරවූ ප්ලාස්ටික් බෝතලය මුණින් අතට සවිකරනු ලැබේ. ප්ලාස්ටික් තැටියේ වටේ කොටසේ හිස් ස්ථානයේ මදුරු දැල් කැබැල්ලකින් ද ආවරණය කර තිබේ. වතුර බෝතලයේ ජලය ප්ලාස්ටික් තැටියට පිරී රඳා පවතින අතර එය නිවසේ බාහිර ස්ථානයක බිම හෝ එල්ලා තැබීමට ද හැකිය.ජලය රඳා තිබෙන නිසා බිත්තර දමන මදුරුවන් මෙවැනි ස්ථාන වෙත ඉක්මනින් ළඟා වෙයි. ගැහැනු මදුරුවා මෙහි ජල පෘෂ්ඨ කොටසේ බිත්තර දැමීම සිදු කරන විට එම බිත්තර මදුරු දැල අතරින් ප්ලාස්ටික් භාජනය පතුළට ගොස් රඳා පවතිනු ඇත. මෙම බිත්තර බිඳී ඉන්පසු කීටයා සහ පිළවා ඇතිවී මදුරුවා බවට සම්පූර්ණ වීමෙන් පසු මේ මදුරුවන්ට පරිසරයට යන්නට වතුර භාජනය සහිත ප්ලාස්ටික් තැටියෙන් නොහැකි වන්නේ මදුරු දැල එහි රඳවා තිබීම නිසාය. මේ නිසා මෙම මදුරුවන් එහිම මරණයට පත්වේ. එම මදුරුවන් පරිසරයට එකතු නොවී ජල භාජනයේම මිය යන නිසාත් බිත්තර දමන මදුරුවාගේ ජීවන කාලය ද කෙටි නිසාත් මේ උපකරණය ඩෙංගු ඇතුළු මදුරුවන් පාලනය කිරීමට කදිමට උපයෝගී කර ගත හැකි බව ද රන්දෙණිය මහතා පවසයි.මේ නිෂ්පාදන උපකරණය ගැන රජයේ වෛද්‍ය පර්යේෂණ ආයතනයේ අධ්‍යක්ෂ වෛද්‍ය අනිල් සමරනායක මහතාට දැනුම් දුන් විට “එය රැගෙන එන්න. කළ හැකි උපකාරයක්, සහායක් ඇත්නම් ඒ ගැන අවධානය යොමු කරන්නම්” යයි ඔහු පවසා ඇත.වෛද්‍ය අධ්‍යක්ෂවරයා තමාට ලබා දුන් දිරිගැන්වීම අනුව තම නිෂ්පාදනය වෛද්‍ය පර්යේෂණ ආයතනය වෙත රැගෙන විත් ඉදිරිපත් කළ බව ද ඔහු පවසයි.රන්දෙණිය මහතා වැඩිදුරටත් පැවසුවේ තමන් පදිංචි ප්‍රදේශයේ එනම් මාවනැල්ල සෞඛ්‍ය පරීක්ෂක මහතාත් එම ප්‍රදේශයේ වෛද්‍ය නිලධාරිවරයාත් මෙය පරීක්ෂා කර බැලූ බවයි.රජයේ වෛද්‍ය පර්යේෂණ ආයතනයේ කීට විද්‍යා පර්යේෂණ නිලධාරිනී අපේක්ෂා වරුසවිතාන මෙනෙවිය පවසා සිටියේ වෛද්‍ය පර්යේෂණ ආයතනයේ වෛද්‍ය අධ්‍යක්ෂවරයාගේ සහාය ඇතිව මෙවැනි උපකරණ ආයතන පරීක්ෂාවට ලක්කර විද්‍යානුකූල හා තාක්ෂණික උපදෙස් එම නිෂ්පාදනය සිදු කළ තැනැත්තාටම ලබාදෙන්නට කටයුතු කරන බවය.මෙවැනි නව නිෂ්පාදන අදහස් මදුරුවන් බෝවීම වක්වා ගැනීමට හා පාලනය කර ගැනීමට ජනතාව අතර තවත් අය සිටින්නට පුළුවන්. ඒ අයටත් අප ආරාධනා කරනවා ඒවා අප වෙත ඉදිරිපත් කරන්න. එවැනි පර්යේෂණ හා නිෂ්පාදන ක්‍රියාවලියන්ට අපේ ආයතනයේ විද්‍යාත්මක හා තාක්ෂණ දැනුම හා සහාය ලබාදී ඒවා නවීකරණය ලෙස වැඩි දියුණු කරගැනීමට ද අවශ්‍ය උ පදෙස් දෙන්නට හැකි බව ඇය පැවසුවාය.සුනිල් දයා අල්විස් කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>07</month>
      <day>29</day>
    </date>
    <link>http://www.silumina.lk/2012/07/29/_art.asp?fn=as1207291</link>
    <topic>අපි එදා ඉගෙන ගත්තෙ ගස් යට ඉඳගෙනයි</topic>
    <author>උපාලි සමරසිංහ</author>
    <content>අපි එදා ඉගෙන ගත්තෙ ගස් යට ඉඳගෙනයි- අධ්‍යාපන අමාත්‍යාංශයේ ලේකම් ගෝඨාභය ජයරත්නකන්ද, ලන්ද, ගුරු පාර, කෙත, හේන, කුඹුර මිටියාවත, ඇළ, දොළ, වාන ඔය, වැව, ගහකොළ සතා සීපාවා මේ හැම දෙයකින් සපිරි ගමක ලස්සන පුංචි ස්කෝලයක්. ඒකට එදා කිව්වෙ මඩුකන්ද කනිෂ්ඨෙ කියලයි. ලංකා පට්ටනෙන් ගොඩ බැස දළදා වහන්සේ අනුරාධපුරයට වැඩම වන වෙලාවෙ අපේ මුතුන් මිත්තෝ කිරිකිත්තලා, අත්තා, පනත්තලා, කිරි කෑ මුත්තලා සාධුකාර දුන්නේ ඔය මහකන්දෙ ඉඳන්. මඩුකන්ද හරහා තමයි උන්වහන්සේ අනුරාධපුරය වැඩියේ. දළදා වහන්සේ රැක බලා ගත් මඩුකන්ද ශි‍්‍ර දළදා විහාරය තවමත් මෙහි වටිනාම වස්තුව.එදා අපේ ස්කෝලෙ නිකම්ම නිකම් පොල් අතු මඩුවක්. 1911 දි එක ගොඩනැගිල්ලක් හැදුණා. මං අකුරට යන්නෙ 1960 ගණන්වල. එතෙක් එකම ගොඩනැඟිල්ලයි. මේ වත්තෙ ගස්යට අපි සෞන්දර්ය පංති විතරක් නොවෙයි ගණිත පංතිත් පැවැත්වුවා. අපේ ගුරු මෑණිවරු පියවරු මේ වගේ අභියෝග ගණන් ගත්තෙ නෑ. දරුවන්ට අකුරු කළා. දරුවනුත් ඉගෙන ගත්තා. ඒක හරිම ආස්වාදජනකයි. පස්සෙ එදා කනිෂ්ඨෙ තිබුණු මේ ගොඩනැඟිල්ල අතහැරලා මඩුකන්ද මහ විද්‍යාලය නමින් වෙනත් තැනකට පාර අද්දරට ඉස්කෝලෙ ගෙන ගියාම අර ගොඩනැඟිල්ල පන්සලට බාර දුන්නා. ඒත් පන්සල ඒක මඩුකන්දෙ හා ඒ අවට දරුවන්ට සංස්කෘතික ක්‍රියාකාරකම් හුරුවෙන්ට එතැන සංස්කෘතික මධ්‍යස්ථානයක් කළා.වවුනියාව - හොරොව්පොතාන ත්‍රිකුණාමල පාරේ මඩුකන්ද වගෙ අතිදුෂ්කර ඒ වගේම සුන්දර ස්කෝලෙක ඉඳලා අද අධ්‍යාපන අමාත්‍යාංශයෙ ලේකම් තනතුරට මං එන්නෙ බොහෝ දුක් වළඳලා. පුදුමය කියන්නෙ මඩුකන්ද ස්කෝලෙ එදා තිබුණෙ අපේ අල්ලපු වැටේ. මගෙ අප්පච්චි ගම් සභාපති කෙනෙක්. වී ගොවිතැන් ද කළා. අම්මා ගෘහණියක්. අපෙ පවුලෙ දරුවන් 12 දෙනයි. අපේ ගෙදරට උඩහින් තිබුණෙ කිරි අත්තගෙ ගෙදර. මේ පැත්තෙ ස්කෝලෙ. ඒකෙම තවත් පුංචි කාමරයක් හදාගෙන විදුහල්පතිතුමා නිල නිවාසය හැටියට තියාගත්තා. ඒ නිසා අපට අනවශ්‍ය විදියට කලබල කොහොමත් බෑ. ශබ්ද නඟා කෑගහන්ඩත් බෑ. කිරිඅත්තත් සැරයි. විදුහල්පති අබේසිංහ මහත්මයත් සැරයි. ඒ නිසා අපි 12 දෙනා බොහොම හික්මීමෙන් අර ගෙදර හැදුණා.කිරි අත්තා කුඹුරු හේන් ආදිය දරුවන්ට බෙදලා දීලා තිබුණෙ. වැව් පාලනය කළේ එයා ගමේ වෙල් විදානේ නිසයි. ගැමියෝ මේවා හරිහැටි බලා කියා ගන්නෙ නැති වුණාම දරුවන්ගෙ හේන් ආලපාළු වෙලා ගියාම, අලිකෑවාම එදාට කිරි අත්තා හැසිරෙන්නෙ වරම් ගත්තු කපුවා වගේ. ඒ වගේ වෙලාවට අත්තගෙ කතාබහ ඉස්කෝලෙ පිටියෙත් රැව් දෙනවා. හේනෙ පැල වෙලාවට ගහන්ඩ ඕනැ. කිරි ගොයම් පීදෙනකොට ඒවා රාත්‍රියට බලා කියා ගන්ඩ ඕනෑ. ඌරා අලියා පැන්නොත් අත්තා පැලට ගිනි දානවා.ඒ නිසා පවුලෙ දරුවන් වගේ ම ගමේ ඇත්තොත් කිරි අත්තට බයයි.අපි ස්කෝලෙ නොවරදවාම යන්ඩ ඕනැ. ඒක අම්මගෙත් අප්පච්චිගෙත් නීතිය. අපි කීපදෙනෙක් නිසා අම්මා උදේ රැයින් නැගිට ආප්ප කඩයප්පන් පිසලා කන්ඩ දීලා එහෙම නැත්නම් බත් කිරිහොදිත් එක්ක කවලා කට්ටිය පාසලට පිටත් කරනවා. එකට නාන්ඩවත් යන්ඩ දෙන්නෙ නෑ. ඒ අය ඇස්වහ කටවහ ආදිය බොහොම විශ්වාස කළා. දරුවන්ට අනතුරක් වෙයි කියලා එක්ව ගමනක් යැව්වෙ නෑ.මෙහෙම එක් එක්කෙනා පාසලට පිටත් කරලා අම්මා ගෙදර වැඩ ටික පටන් ගන්නකොට තවත් පොඩි එකෙකුගෙ ගොරොද්දෙ කාමරයෙන් ඇහෙනවා. අම්මා කලබල වෙලා බලනකොට මං තවමත් ඇඳ උඩ නිදි. දරුවන් 12 ක් නිසා මාව අවදි කරවලා ස්කෝලෙ යවන්ඩ බැරි වෙලා. අම්මා මාව කූද්දලා “නැගිටපන් පුතේ, මට උඹව අමතක වුණා. ඉක්මනින් මුහුණ දෙවාගෙන මුකුත් කාලා පිටවෙයන්.” ඈ කීවා. මං කීවා දැන් පරක්කුයි යන්ඩ බෑ කියලා. “උඹට එහෙම ඉඩ දෙන්ඩ බෑ. උඩහ කිරි අත්තා ඉන්නවා. උඹ යන්ඩම ඕනෑ.” අම්මා තරයේම කීවා.මාව ඒ විදියට සූදානම් කළ අම්මා වත්තෙ සෙල්ලම් කරන අක්කට අඬගහලා අපේ වත්තෙ වැට මායිම කම්බි පොට දෙකක් උස්සලා මාව ඉස්කෝලෙ වත්තට යැව්වා.උදේ පාන්දර වතුවල අඹ ඇහිදින එක අපේ පුරුද්ද. හවසට නිවාඩු කාලෙට හේන්වලටත් යන වෙලාවක් තියෙනවා. අපේ අම්මට කිරි හරක් ගාලක් තිබුණා. මේකෙ වැස්සියො එක එක්කෙනා බලාගන්ඩ ඕනෑ. මටත් බලාගන්ඩ මී වැස්සියක් හිටියා. මේ අයගෙ කිරි අපටත් බොන්න දීලා හැම ගුරුවරයාටම කිරි වීදුරුවක් පිරිනමලා අම්මා සතුටු වුණා. ගුරුන්ට කිරි නොදුන්නොත් අම්මට දුකයි.අබේසිංහ මහත්මයා තමයි අපෙ ලොකු ඉස්කෝලෙ මහත්මයා. එතුමා ගමේ දරුවන්ටයි තමන්ගෙ දරුවන්ටයි කියලා වෙනසක් නෑ. අද වගෙ සමහර විදුහල්පතිවරු විදියට ලොකු ලොකු ස්කෝලවලට තමන්ගෙ දරුවන් දාලා ගමේ දරුවන්ට වෙනම අධ්‍යාපනයක් දෙන්ට එදා කටයුතු සිදුවුණේ නෑ. අපෙ පි‍්‍රන්සිපල්ගෙ දරුවො දෙන්නත් මඩුකන්ද ඉස්කෝලෙටම ගෙනාවා. ඒ නිල නිවාසෙ ඔවුන් පදිංචි වුණේ.වැවට තවමත් පෙම් බඳින ලේකම්තුමාකමතෙ, පැලේ, හේනෙ විඳි සෞන්දර්යාත්මක හැඟීම අපට ඉස්කෝලෙදි තවත් තීව්‍ර වුණා. ගුරුවරු අවට පරිසරය සම්බන්ධ කරගෙන අපට ඉතිහාසෙ ඉගැන්නුවා. මල්වල පරාග පෝෂණය, කුරුල්ලන්ගේ හැසිරීම, කන්ද, ලන්ද ගැන කියා දුන්නා. ගස් යට ස්කෝලෙ හරිම අපූරුයි කීවෙ ඒ නිසයි.මඩුකන්ද පුරාණ දළදා විහාරයට ගෙනැවිත් ඉතිහාසය කියා දුන්නා. වැව, වාන, වෑකන්ද මත ජීවිතය කියා දුන්නා. ඒ අනුව මුළුමහත් මඩුකන්දම අපට ඉස්කෝලයක් වගේ වුණා. මඩුකන්ද, මා මඩුව, රුවන් මඩුව මේ වටේටම තිබෙන ගම්. මඩු කීවෙ මණ්ඩප යන අර්ථයෙන්. දළදා හාමුදුරුවො වැඩැම්මුවෙ මේ මාර්ගයේ.අපෙ ඉස්කෝලෙට එන ගුරුවරු ආවේ ගම්පහින්, කොළඹින්, ගාල්ලෙන්. වවුනියාවෙ දෙමළ ජනතාව සමඟත් අපට සමීප මිතුරුකමක් ඇති කළේ මේ ගුරු දෙමාපියන්. ගණිත මහාචාර්ය සුන්දරලිංගම් මේ පළාතෙන් බිහිවුණු තවත් විශිෂ්ටයෙක්.මඩුකන්ද ඉස්කෝලෙ ඒ කාලෙ තිබුණේ ප්‍රාථමික පන්ති විතරයි. ඒ නිසා ඊළඟට මං වවුනියාව මහා විද්‍යාලයයට ගියා. නගරෙ කට්ටිය ගමේ ළමයින් දිහා වපරහින් බලන සෙල්ලම එදත් තිබුණා. ඒත් අපි පස්සට ගියේ නෑ. මං ක්‍රීඩාවට දක්‍ෂ නැතිවුණාට ඉගෙනීමට හපන්කම් දැක්වුවා කියලා ගමේ මිතුරන් අදත් කියනවා.ඊට ඉස්සෙල්ලා මඩුකන්දෙ ඉස්කෝලෙ ගැන තවත් ටිකක් කියන්ඩ ඕනෑ. ගංවතුර කාලේ මඩුකන්ද වැව පිටාර ගිහින් පාරවල් වතුරට යටවුණා. ළමයින්ට ස්කෝලෙ එන්ඩ බැරිවුණා. ඒත් ගුරු පියවරු ඔරු පාරුවලින් හරි ස්කෝලෙට ආවා. මඟ රැඳුණ ළමයින්වත් කොහොම හරි ගෙනාවා. එහෙම සිප් කිරි ලබලා පස්සෙ මුසිලයන් වුණු අය අපේ ඉස්කෝලවල නම් නැත්තෙ වාසනාවකට. ඒත් නිතරම මතක් වෙන සුනිල් එදිරිසිංහයන්ගේ ගීතයක් තියෙනවා. ඒක තමයි මඩුකන්දෙ ඉස්කෝලෙ.පැන මඩ කඩිති වැව් තාවුලු වැහි කාලේ පෙන්වා මඟ නොමඟ නොවැටී යන තාලේ සිප් කිරි පෙවු මුසිලයන් උඩු මහලේ අපෙ ගුරුතුමා යයි තාමත් ඉස්කෝලේඑහෙම ගංවතුර මැද්දෙ ආව ගුරුවරු තමයි අපටත් හිටියෙ. ඒත් දැන් මොබයිල් ෆෝන් වැඩ කරන්නෙ නෑ කියලා වෙනත් ඉස්කෝලෙකට ගුරු මාරු ඉල්ලා එන අය ඉන්නවා. වායු සමීකරණ පහසුව නෑ කියලා ඉස්කෝලෙ මාරු කරන මාපියො සිසුවො ඉන්නවා.මඩුකන්ද ඉස්කෝලෙ අප ඉගෙන ගත්තෙ අවම පහසුකම් මැද්දෙ. අත්වැඩට මැටිවැඩට විශාල වියදම් දරන්ඩ අපේ මාපියන්ට පුළුවන්කමක් තිබුණෙත් නෑ. එදා එහෙම ඉල්ලුවෙත් නෑ. මැටිවලින් අපි විශිෂ්ට නිර්මාණ කළා. ගොක් කොළයෙන්, පොල් ඉරට්ටෙන්, පොල් කට්ටෙන්, ඉවත දමන දෙයින් අපේ ගුරුවරු අපට ඉගැන්නුවෙ. ඒවාට එදා නොදිරන පොලිතීන් වගේ දේවල් තිබුණේ නෑ.මඩුකන්ද කනිෂ්ඨෙ එදා තිබූ හැටි...අනෙක අපේ ගුරුවරු දරුවන්ගේ හැකියා, ආකල්ප, දැනුම තේරුම් ගත්තා. ඒ අනුව ඒ අයට උදව් කළා. දුප්පත් දරුවනට පොත, පත, පෑන පැන්සල පවා අරන් දුන්නා. අබේසිංහ ගුරු පියතුමා එවැනි උත්තමයෙක්. කොහොමත් මේ ගුරුවරු වවුනියාව, මඩුකන්ද වගෙ ප්‍රදේශවල සිංහලයන්ට කිව්වෙ තමුන්ලා 1818 කැරැල්ලෙන් වන්නි ප්‍රදේශයට පැනගත් සිංහලයන්ගෙන් පවතින පිරිසක් කියලා. උතුරේ හිටපු මඩුකන්ද මහ දිසාවෙගෙ කාර්යාලය තිබුණෙත් අපේ ගමේ. අපේ ගමේ එදා හිටපු ආදායම් පාලක නිලධාරි ඊ.ඇල්.බී.හුරුල්ලේ නිතරම අපේ ගමේ ස්කෝලෙ කටයුතු හොඳින් සොයා බැලුවා.ලීලාවතී ගුරුතුමී, විමලාවතී ගුරුතුමී, පතිරණ ගුරු මහතා, සංගීත ගුරුතුමිය අපට අමතක කරන්ඩ බෑ. අපට අකුරු විතරක් නොවේ ඔවුන් ජීවිතයත් කියාදුන්නා. අඹ, කෙසෙල්, පේර වතුපිටිවල වවන හැටි පවා කියා දුන්නා. ගොයම් කපන කාලෙට පිරිමි දරුවො බොහෝ දෙනෙක් පාසලට එන්නෙ නෑ. ඒ අය ඒ කටයුතුවල යෙදෙනවා. කෘෂිකාර්මික පදනමක් තිබූ මේ ගම් ගැන හැඟීමක් තිබූ ගුරුවරු පැමිණි ළමයිනට සමෝධානිත පාඩම්, පුනරීක්ෂණ පාඩම් පැවත්වූවා මිස – අලුත් පාඩම් කළේම නෑ. අපි දරුවන් ටික කුඹුරෙන් හේනෙන් එනකොට ඔක්කොම දරුවන් එකතු කරලා පන්ති පැවැත්වූවා. ටියුෂන් කතන්දර නෑ.පාසල ඇරුණාමත් දුර්වල සිසුන්ට පංති පැවැත්වූවා. රාත්තිරියේත් කුප්පි ලාම්පු පැට්රල්මැක්ස් තියාගෙන ළමයිනට ඉංගිරිසි කියා දුන්නා. බලන්ඩ එදා තිබුණු ගුරු දෙගුරු සහජීවනය. ගුරුවරුන්ට තේ මේස, බත් මේස ඇරියෙ ගමේ ප්‍රභූවරු. මාපියො.ගුරු දිනට පාසල් නොගියත් ගුරුවරයා නොවේ අමනාප වෙන්නෙ. ගෙදර අම්මලා, අප්පච්චිලා, අම්මා අපපච්චිට වඳීනවා වගේම ගුරුවරු නැමැදීම එදා මාපියො චාරිත්‍රයක් විදියට අගය කළා. දැන් කාලෙ වගෙ දරුවන්ට ගැහුවාම ගුරුන්ට ගහන්ඩ ආවෙ නෑ.අපි වැරැදිලාවත් ගුටියක් කාලා ආවොත් ගෙදරිනුත් ගුටි. අනෙක ගමේ ස්කෝලෙ දරුවො කවුරුත් හැම ගැමියෙක්ම දන්නවා. අන්න! අතන කැලෑවේ කජු කඩනවා. ඇළේ දොළේ පිනුම් ගහනවා. ගහගන්නවා. මේවා සේරම ගෙදර එන්නට පෙර අම්මලා දන්නවා. යන එන ගැමියන් යුතුකමක් හැටියට කියනවා. ඊළඟ දවසෙ ඉස්කෝලෙ ගියාම ගුරුවරුත් දන්නවා. ඒ නිසා වැරැදි කළේම නැති තරම්.දවසක් ඉස්කෝලෙ ඇරෙනකොට ආරංචියක් ආවා වවුනියාවෙ සුද්දො හදපු ගුවන් තොටුපළට අහස්යාත්‍රාවක් ඇවිත් කියලා. ගමට උඩින් ඉඳහිට ආහස් යාත්‍රාවක් ගියත් මේවා දකින්ඩ නෑ. ඇවිත් තිබුණෙ ගුවන් හමුදාවෙ යානයක්. අපි කොල්ලො බඩවැටි පඳුරු අතරින් හොර පාරවලින් ගිහින් පාරට වැටිලා අහස්යාත්‍රාංගණය ළඟට ගියා. ලස්සන දිලිසෙන විශාල කුරුල්ලෙක් වගේ ඒ යානය අපට පෙනුණ. අපි ඒ නිලධාරි මහත්තුරුන්ට ආයාචනා කළා ඒක බලන්ඩ ළඟට යන්ඩ දෙන්ඩ කියලා. අවසර ලැබුණා.අපි ළමයින් කට්ටිය වරක් දෙවරක් නොවෙයි දහතුන් වතාවක් මේ යානය වටේට ඇවිද්දා. පැදකුණු කළා. බොහොම ගෞරවයෙන් පූජා වස්තුවක් වගේ අපට. අත ගාලා බැලුවා.මේ ඔක්කොම කරලා එනකොට හොඳටම හවස්වෙලා. අපේ ගෙදරට මාපියො එකතුවෙලා ළමයින් හොයනවා. අපේ අප්පච්චිත් අම්මත් කේන්තියෙන් පුපුරු ගගහා ඉන්නවා. ගෙට හැරෙන හන්දියෙ අයියා බයිසිකලයක නැඟී මාව හොයලා හොයලා ඇවිත් ගිමන් හරිමින් හිටියා.මා දුටු ගමන් අයියා මාව බයිසිකලේ දාගෙන වීරයා වගේ ගෙදර ආවා. අනෙක් ළමයි ටිකත් අපි පසුපස්සෙන්. අප්පච්චියි අම්මයි එළියට බහිනකොටම මං ඒ විශ්වකර්ම අහස් යානය විස්තර කළා. ඒක අත ගෑ බව කීවා. ගෙදර ඇවිත් ගියා නම් අහස් යානය නැවත යන බවත් කීවා. යම්තම් කෝටුපාර ලැබුණෙ නෑ. ගුරුවරුන් කීවේ ඒක ඇඳලා පෙන්නන්න කියලා විතරයි.(එක පංතියේ ඉගෙනගත් මිතුරෙක් දර කඩාගෙන කැලෑවේ සිට එද්දී වැව් වාන පිට උදෑසන සිරි විඳිමින් සිටි අමාත්‍යාංශ ලේකම්වරයා මුණගැසුණු අපූරු මොහොත ලබන සතියේ.)උපාලි සමරසිංහඡායා -සුදම් ගුණසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>07</month>
      <day>29</day>
    </date>
    <link>http://www.silumina.lk/2012/07/29/_art.asp?fn=as1207292</link>
    <topic>ඇත්ත කතා කරන්න ඔබ ප්‍රියමනාප වේවි</topic>
    <author>රමණී සුබසිංහ</author>
    <content>ඇත්ත කතා කරන්න ඔබ ප්‍රියමනාප වේවිශාස්ත්‍රපති බුත්කන්දේ රතනජෝති හිමිබෞද්ධයා ගේ නිත්‍ය ශීලය වන පංච ශීලය ජීවිතය ආලෝකවත් කර ගත හැකි මූලික ප්‍රතිපදාවක්. මිනිසා සාමූහික ජීවිතයකට හුරු වීමෙන් පසුව මිනිස් චිත්තයේ විශාල වෙනස්කම් ඇති වුණා. සියලු සබඳතාවල පදනම භාෂාව බව මිනිසා තේරුම් ගත්තා. කාලයා ගේ ඇවෑමෙන් භාෂාවට ශික්ෂණයක් වුවමනා බව වැටහුණා. ‘සත්‍ය’ කියන්නේ එයටයි. ඒ අවශ්‍යතාවය බෞද්ධ සමාජය තුළ අර්ථ ගැන්වුණේ සත්‍යවාදී වීමෙන්. එසේත් නැතිනම් බොරුවෙන් වැළකීමෙන්.අපේ බුදු හාමුදුරුවෝ දේශනා කළ ලෙස පුද්ගලයකුට හුදකලාව බොරු කිව නොහැකි යි. හුදකලාව කරන ප්‍රකාශය බලවත් නෑ. බොරුවෙක් ප්‍රකාශ වන්නට දෙදෙනෙක් හෝ ඊට වැඩි පිරිසක් සිටිය යුතුයි. සුත්ත නිපාතයේ ධම්මික සූත්‍රයේ දී පෙන්නලා දෙනවා. ක්‍රම තුනකින් බොරුව සිදු කළ හැකි බව. එකක් තමන් බොරු කීම. දෙවැන්න අනුන් ලවා බොරු කියවීම. තුන් වැන්න අනුන් බොරු කියනවා අනුමත කිරීම. මේ විදිහට බොරු කියන පුද්ගලයා බුදු දහමේ හැඳින්වෙන්නේ ආචාර විරෝධී, විනය විරෝධී, සමාජ සදාචාරය විනාශය කරන, කිසිදු ගුණ ධර්මයක් නොරදන පුද්ගලයෙක් හැටියට. බොරුව ඒ තරමටම බලවත්.ඒ වගේ ම සත්‍යවාදී වීම සාමාජයීය වශයෙන් අතිශයින් ම වැදගත්. පිළිගැනීම, විශ්වාසය හිමි වන්නේ සත්‍යවාදී පුද්ගලයාට. ඒ තැනැත්තා හැමට ප්‍රියශීලියි. කරුණු ඇතිව කරන කතාවේ පරස්පරතා, ඇති වන්නේ නෑ. කරුණු ඇතිව කතා කරනවා කියන්නේ දුටු දේම, දන්නා දේ ම, අත්දැකීමට ගොදුරු වූ දේම කතා කිරීමයි. ඒ කියන්නේ ඇත්ත කතා කිරීමයි.ඒ විදිහට ඇත්ත කතා කිරීමේ දී කියන දේ සීමාවකට අනුගතයි. සීමාව පැන යන්නේ නෑ. එවිට ප්‍රශ්න ඇතිවන්නේ නෑ. ඒ වගේ ම ඇත්ත කතා කිරීමෙන් යම් ප්‍රයෝජනයක් ලැබෙනවා.‘සච්චං මේ අමතා වාචා - ඒස ධම්මො සනත්තනෝ’ සත්‍ය - ඇත්ත කිසියම් ආකාරයක සනාතන ධර්මයක් ලෙස හැඳින්වෙන්නේ ඒ නිසයි.ත්‍රිපිටක සූත්‍ර දේශනාවල පමණක් නොවෙයි. අටුවා සාහිත්‍යයේ දී අටුවාචාරීන් වහන්සේත් මේ ගැන අපුරුවට විස්තර කර තිබෙනවා. සත්‍ය කුසලයක්. ඒ වගේ ම අසත්‍ය අකුසලයක්. බොරුවෙන් පව් පිරෙන්නා සේ ම සත්‍යයෙන් පිං පිරෙනවා. ඇත්ත කියන, නීතිය ගරු කරන කෙනාට නොදැනීම පින් රැස් වෙනවා.කෙනකුට වචනයෙන් වගේ ම කයෙනුත් බොරු කරන්නට පුළුවන්. අනර්ථකාරිත්වය ඇතිවන ලෙසට අදහස් ප්‍රකාශ කරන්නට අංගචලනය උපයෝගි කොට ගැනීමත් මුසාවාදය හැටියට අටුවාවේ අර්ථ දැක්වෙනවා.එක් අවස්ථාවක බුදුරජාණන් වහන්සේ අම්බලට්ඨික රාහුලෝවාද සූත්‍රයේ දී රාහුල හාමුදුරුවන්ට මෙසේ දේශනා කරනවා. ‘රාහුල යමෙක් දැන දැන බොරු කියනවාද? බොරු කියන්නට ලජ්ජා නැද්ද? එවැනි තැනැත්තා මානව ධර්ම බැහැර කළ පුද්ගලයෙකි. හිස් පුද්ගලයෙකි. ඔහුට ඕනෑ ම පවක් කළ හැකි ය. ඒ නිසා රාහුල විහිළුවටවත්, සෙල්ලමටවත් බොරු නොකියන්න.’ මේ සූත්‍රයේ දීම අලංකාර උපමාවකින් සත්‍යගරුක වීම ගැන පැහැදිලි කරනවා.එක් රජෙකුට බල සම්පන්න ඇතෙක් ඉන්නවා. යුද්ධෙට ගිය පසු මේ ඇතා පෙර දෙපයින්, පසු දෙපයින්, හිසින්, දෙකනින්, වලිගයෙන්, මුළු සිරුරෙන් ම යුද්ධය පිණිස වුවමනා හැම දේම කරනවා. මේ ඇතා රජු වෙනුවෙන් ජීවිතය පවා පූජා කරනව. රජුට කළ යුතු කිසිත් නෑ. පසු නොබැසම සටන් කරනවා. ඒත් මේ ඇතා කවර වෙලාවකදීවත්, මොනම හේතුවක් නිසාවත් තමන් ගේ හොඬය පාගා ගන්නේ නෑ. හොඬය රැක ගන්නවා.මේ කතාවෙන් දෙන සමාජ පණිවිඩය බොහොම ඉහළයි. මරණය පෙනි පෙනීවත් බොරු නොකීමේ අගය ගැන එයින් ඉඟි කරනවා.‘අසත්‍ය’ වචනයට සමාන තවත් වචනයක් ධර්මයේ විග්‍රහ වෙනවා. ‘අභූත’ නමින්. නොදුටු, නොඇසූ, නොදන්නා, හිතට එන හිතලු කතා කිරීම ‘අභූත’ නමින් හැඳින්වෙනවා. බෞද්ධයාට අභූතය, බොරුව මත රැඳිය නොහැකියි. බුදු දහම සත්‍යය පිළිබඳ ඉගැන්වීමක්.අසත්‍ය අපිරිසුදුයි. සත්‍ය පිරිසුදුයි. සත්‍ය සුභාෂිතයක්. කියතත් උපමා කොට දේශනා කළ කකචූපම සූත්‍රයේ දී, බුදු හාමුදුරුවෝ වචන භාවිත කරන ආකාර පහක් පෙන්වා දී තිබෙනවා. කාලයේත් අකාලයේත් වචන භාවිත කිරීම, සත්‍යයෙනුත් අසත්‍යයෙනුත් වචන භාවිත කිරීම, මොලොක් ලෙසත්, නපුරු ලෙසත් කතා කිරීම, යහපතච පිණිසත්, අයහපත පිණිසත් වචන හැසිරවීම යනුවෙන්. මේ කරුණු පහේ පසුව කියැවෙන පිළිවෙත නුසුදුසුයි. එවන් වචන භාවිතය කටුකයි. කඨෝරයි. අප්‍රිය ජනකයි. මුලින් සඳහන් කළ සත්‍යය වචන හැසිරවීම ආදී පිළිවෙත ඉතා සුදුසුයි. සුමුදුයි. ප්‍රසන්නයි. ප්‍රිය ජනකයි. සුභාෂිතය නම් එයයි.එක් අවස්ථාවක බුදු රජාණන් වහන්සේ ගොසිංහ වනයට වඩිනව. අනුරුද්ධ, නන්දිය ආදී මහරහතන් වහන්සේ හමු වී සැප සනීප විමසනව.‘භාග්‍යවතුන් වහන්ස. අප හැම දෙනා වහන්සේම සමඟිව, සහයෝගයෙන් වෙසෙමු. වාද භේද නැතිව කිරියි දියරයි සේ එක්ව ඔවුනොවුන් පිළිබඳ ප්‍රිය ඇසින් බලමින් වාසය කරමු.’මහරහතන් වහන්සේ එසේ ප්‍රකාශ කරනවා. බුදු හාමුදුරුවෝ සාධු කාර දී උදානය පළ කරනව.අපි ජීවත්වන සමාජයේ මේ විදිහට හැසිරෙන්නේ කොපමණ සුළු පිරිසක් ද? එවැනි සතුටක්, එවැනි මිහිරක් විඳින්නේ කොපමණ සුළු පිරිසක් ද? මිනිස්සු බොරුව මත ම යැපෙනවා. මෙලොවත් අසාර්ථකයි. පරලොවත් දුගතිගාමියි.ආදරණීය දුවේ.බොරුව ගැන, අසත්‍ය ගැන මේ කරුණුවලින් ඔබ දැනුම්වත් කළේ ඔබට නිවැරැදි මාවතක් පෙන්වා දෙන්නටයි. ජීවිතයට සැලසුමක්, පදනමක් ගොඩ නඟාගන්නට රැකියාවට යන ඔබට මඟ තොටේදී, රැකියා ආයතනයේදී හමුවන බොරු කාරයන්, වංචා කාරයන් හඳුනා ගන්නට මාවතක් පෙන්වා දෙන්නටයි. බොරුවෙන්, වළකින්නට ඔබ කෙරෙහි හැඟීමක් ඇති කරවීමටයි. බොරුව හඳුනාගෙන, බොරු නොකර යන ගමන සාර්ථකවන බව, ජීවිතයට ශක්තිමත් පදනමක් එක් කර දෙන බව පෙන්වා දෙන්නටයි.රමණී සුබසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>07</month>
      <day>29</day>
    </date>
    <link>http://www.silumina.lk/2012/07/29/_art.asp?fn=as1207293</link>
    <topic>දුවේ තොරොම්බල් කරත්තයක් වෙන්න එපා</topic>
    <author>ලිව්වේ සේමාලි</author>
    <content>දුවේ තොරොම්බල් කරත්තයක් වෙන්න එපාරැකියාවට යන දියණියයෞවනය හරිම චමත්කාරජනකය. යොවුන් වියට පිවිසි තරුණ දියණියන් බොහෝ විට රැල්ලට එන මෝස්තර හා විලාසිතා අනුගමනය කිරීම සුලබය. හිසකේ විලාසිතා, නිය ආලේපන, තොල් ආලේපන මෙන්ම විවිධ මාදිලියේ ඇඳුම් මෝස්තර, පාවහන් මෝස්තර සහ අත්බෑග ද කාලයේ තාලයට තෝරා ගැනීමට ඔවුන් මනාපය.හිසකේ සඳහා කරන මෝස්තර අතරින් හිසකේ වර්ණ ගැන්වීම හෙවත් tint කිරීම සහ strait කිරීම හෙවත් හිසකේ කෙළින් කිරීම අද බොහෝ තරුණියන් අතර සුලබ විලාසිතාවකි. මේ tint කිරීමත් නානාප්‍රකාරය. tint කිරීම වුව නිසි ලෙස නිසි ප්‍රමිතියකින් යුතුව නොකිරීමෙන් අත්වන දුර්විපාක ද බොහෝය. හිසකේ පමණක් නොව පොදුවේ තරුණියෝ දකින දකින විලාසිතා පසුපස යති. රැකියාවට යන දියණිය විලාසිතා අනුගමනය කළ යුත්තේ කෙසේ ද යන්න ගැනයි මේ කතාබහ.අද ලෝකයේ මෙන්ම අප රටේ ද තරුණියන් අතර විලාසිතා කිරීම ඉතා ජනපි‍්‍රය දෙයක්. ඒත් සෑම තරුණියක්ම විලාසිතා කිරීමේ දී තම රැකියාවට ගැලපෙන විලාසිතා කරන්න පෙලඹීම අවශ්‍යයි. ඒ වගේම අප ගැටෙන සමාජ තත්ත්වයත් බැලිය යුතුයි.රැකියාවකට යන යුවතියක් වුණාම හිසකේ, මුහුණ, තොල් ආලේපන, නිය ආලේපන ඇඳුම් පැලඳුම්, පාවහන් සහ අත්බෑග් වැනි සෑම අංගයක් සඳහාම මෙය බලපාන්නේය. ඒ සියල්ල නියමිත ප්‍රතිපත්තියකට අනුව කළ යුතුයි. නැත්නම් සමාජයේ විහිළුවකට ලක්වීම වැළැක්විය නොහැකියි.උදාහරණයක් ලෙස ගතහොත් අද ගුරුවරියකට කළ හැකි විලාසිතා සීමිතයි. ඇය සිය වෘත්තියට ගැළපෙන විලාසිතා පමණක් තෝරාගත යුතුයි. පිළිගැනීමේ නිලධාරිනියක ට ඊට වඩා විලාසිතා කළ හැකියි.තරුණියන් මෙන්ම දෙමවුපියන් ද තම දරුවන්ගේ විලාසිතා ගැන හොඳ අවබෝධයෙන් සිටිය යුතු වේ. අප රටේ තවමත් දරුවන් අම්මා තාත්තාගේ පාලනය යටතේ පවතින සාමාජිකයකුයි පවතින්නේ. එනිසා යෞවනිය දෙමවුපිය කැමැත්ත යටතේ තම විලාසිතා කළ යුතු වෙයි. ඇතැම් දෙමවුපියෝ සිය දරුවන්ට ඕනෑම විලාසිතාවක් කිරීමට ඉඩ දී බලා සිටිති. දෙමවුපියන් ළමයි දෙස ඇසිපිය නොගසා බලා ඉන්න ඕනෑ කියා කතාවකුත් තියනවානේ.“රූපලාවණ්‍යාගාරයකට විලාසිතා සඳහා එන අයගෙන් අප හැම තිස්සේම ඔවුනට අවශ්‍ය විලාසිතාව කිරීමට පෙර ඔවුන් යෙදෙන රැකියාව කුමක්දැයි විමසනවා. ඒ රැකියාවට අදාළ විලාසිතාව ගැලපෙනවාදැයි අප ඒ අය දැනුම්වත් කරනවා. රූපලාවණ්‍ය ශිල්පියෝ ලෙස එය අපගේ වගකීමක්. මුදල් පමණක් බලාගෙන වැඩ නොකර අහලා බලලා විලාසිතාව කිරීම තමයි සුදුසු වන්නේ.සමහරු කොණ්ඩය සඳහා විවිධ විලාසිතා ගැන අහනවා. එක් අයකුට කරන විලාසිතාව සමහරුන්ට ගැලපෙන්නේ නෑ. තවත් සමහර තරුණියන් කොණ්ඩය කඩාගෙන ඉන්න කැමතියි.එයා පොදු ප්‍රවාහන සේවාවල රැකියාවට යන එන යුවතියක් නම් එය අනෙකුත් මගීන්ට විශාල අපහසුවක් වෙනවා. ඒ වගේ දේවල් ගැන අප ඔවුන්ට පැහැදිලි කළ යුතුයි”අද වෙළෙඳපොළේ රූපලාවණ්‍ය නිෂ්පාදන බහුලයි. මේ නිෂ්පාදන මිලදී ගැනීමේදී සෞඛ්‍ය අමාත්‍යාංශයේ ප්‍රමිතීන් ගැන සැලකිලිමත් විය යුතු වෙනවා. පාරිභෝගික ආපදා පනත යටතේ අද පාරිභෝගිකයාට තමා මිලදී ගැනීමට යන භාණ්ඩය ගැන විමසීමට අයිතියක් තියෙනවා. සමහර ආයතනවල විලාසිතා සඳහා ප්‍රමිතියෙන් අඩු නිෂ්පාදන භාවිත කරනවා.ඉන් අපහසුතාවට පත්වන්නේ පාරිභෝගිකයායි. එසේම යෞවනිය විශේෂයෙන් මතක තබා ගත යුතු වන්නේ කිසියම් විලාසිතාවක් කළ පසු එය නඩත්තු කිරීම ගැනයි. ඒ ගැන උපදේශනත්වයක් ලබා ගත යුතු වෙනවා.මෙහිදී වැදගත් වන්නේ නිවැරැදි මඟ පෙන්වීම යටතේ සමාජයට ගැළපෙන ලෙස විලාසිතා කිරීමයි. අද බොහෝ යොවුන් දැරියන් තොරොම්බල් කරත්ත බවට පත්වෙලා. මෙයට යම්තාක් දුරට දෙමවුපියොත් වගකිව යුතුයි. ඇඳුමට ගැළපෙන ආභරණ, සපත්තු, අත්බෑග් සහ ආලේපන පාවිච්චි කළ යුතුයි.අද රැකියාවට යන සමහර තරුණියන් අත් බෑග් තුනක් පමණ රැගෙන යනවා. ගෙදර තියෙන සියලුම බඩු ඒවායේ රැගෙන යනවාදැයි සැක හිතෙන තරමට. අප කරන සෑම විලාසිතාවකම හරවත් බවක් තිබිය යුතුයි.අපි විලාසිතාවක් කළ පසු ඇඳුම, ආලේපන, කොණ්ඩය හෝ පාවහන් තව කෙනෙක් දුටු විට එය අගය කරන මට්ටමේ තිබේනම් හොඳයි. කවුරුන් හෝ ඔබ දෙස බලා, “ඔයා අද හරි ලස්සනයි” කියනවානම් ඔබේ විලාසිතාව සාර්ථකයි. ඒ මිස පසුපස හැරෙද්දී හිනාවෙන තත්ත්වයට පත්වන විලාසිතා නොකළ යුතුයි.අද කෙටි හිර සාය ඇඳීම අලුත් විලාසිතාවක්. මෙහිදී ඉතාම කොට ඇඳුම් ඇඳීමෙන් වැළකිය යුතුයි. එවිට හදිසියේ නැවෙන්නවත් බැහැ. සමාජය යම් යම් අපචාරවලට පෙලඹෙන්නේත් මෙවැනි සිද්ධි නිසයි. එවැනි ඇඳුම් ඇඳිය හැකි සහ ඇඳිය යුතු තැන් තියෙනවා. බස් එකේ යද්දි කොණ්ඩෙ කඩාගෙන හිරට හිරේ කෙටි සායක් ඇඳගෙන යන්න බැහැ. ඇතැම් තරුණියන් කාර්යාලයට යන්නේ විකට ඇඳුම් තරගයකට යනවා වගෙයි. එසේ නොවී අන් අයගේ විහිළුවට ලක් නොවී අඳින්න පලඳින්න තරුණිය වග බලා ගත යුතු වෙනවා.මෝස්තරේට අඩි උස සපත්තු දාන්නේ බලාගෙනයිඅඩි උස සපත්තු දීර්ඝ කාලීනව පැලඳීම තරුණියන්ට හා කාන්තාවගේ සෞඛ්‍යයට හොඳ මදි. එසේ සිදුකිරිම දිගුකාලීන සෞඛ්‍ය ප්‍රශ්න ද ඇතිකිරීමට හේතුවෙයි.විශේෂ හා උත්සව අවස්ථාවක අඩි උස සපත්තු දැම්මත් නිතිපතාම එම සපත්තු පැලඳීම කිසිසේත් සුදුසු නැහැ. රැකියාවට යන තරුණියන්ට, කාන්තාවන්ට විශේෂයෙන්ම නිතිපතා මෙවැනි සපත්තු පැලඳීම සුදුසු නොවේ.අඩි උස සපත්තු ගැන සාකච්ඡා කිරීමට පෙර මෙවැනි සපත්තු පැලඳීමේ ඉතිහාස කතාව කුමක්දැයි විමසීමේදී ඒ ගැන වාර්තා වෙන්නේ ප්‍රංසයෙන්. ප්‍රංසයේ ලුවී අධිරාජයාගේ අන්තඞපුරයේ සිටි කාන්තාවෝ, අධිරාජයාගේ හිත් තමන් කෙරෙහි ඇද බැඳ ගැනීමට අඩි උස සපත්තු පැලඳීම සිදු කර තිබෙන බව ඉතිහාසයේ සඳහන් වෙයි.ප්‍රධාන වශයෙන් අඩි උස සපත්තු පැලඳීම නිසා සෞඛ්‍ය ප්‍රශ්න දෙකක් ඇති වෙනවා. එකක් කොන්දේ අමාරුව. දෙවැන්න බත්කෙන්දෙන් මතු වන ප්‍රශ්නය.අපි මුලින්ම කොන්දේ මතුවෙන සෞඛ්‍ය ප්‍රශ්නය ගැන කතා කළහොත් අඩි උස සපත්තු පැලඳීම නිසා තරුණියන්ගේ කාන්තාවන්ගේ කකුල්වල මුල සිට අග දක්වා සහ වෙනත් අවයව කරා ද සෞඛ්‍ය ප්‍රශ්න මතුකරනවා.නහර කැටි ගැසීම මින් එකක්. මෙසේවීමට හේතුව ශරීරයේ රුධිර ගමනාගමනයට කලවේ මාංශපේශිවල ක්‍රියාකාරිත්වය අවශ්‍යය. අඩි උස සපත්තු පැලඳීම නිසා එවැනි අයගේ ශරීරයේ බර සෑම විටම දරන්න වෙන්නේ ඇඟිලිවලටයි. එවිට හැම තිස්සේම කලවේ පේශීන් සංකෝචන වෙමින් පවතිනවා. හැමවිටම රුධිරය එකතු වෙන්නත් බලනවා. එසේ වූ විට දිගුකාලීන සංකූලතා ඇතිවීමෙන් ‘වෙරිකෝස්’ නමින් හඳුන්වන නහර ගැට ගැසීම සිදුවෙනවා.ස්වභාවධර්මය විසින් මිනිස් ශරීරය නිර්මාණය කර තියෙන්නේ මුළු ශරීරයේම බර කකුල්වලින් බෙදී යන ආකාරයටයි. ඒ කියන්නේ කකුල්වල ඇඟිලිවලට හා විලුඹට සමව ශරීරයේ බර බෙදීයන ආකාරයෙන්. නමුත් අඩි උස සපත්තු පැලඳීම නිසා එවැනි තරුණියන් කාන්තාවන් ඉන්නේ ඇඟිලි අස්ථිවලින්. විශේෂයෙන්ම මහපටැඟිල්ලේ පිහිටා තියෙන අස්ථියට වැඩි බරක් දරන්න වෙනවා.එවිට මුළු ශරීරයේම බර මහපටැඟිල්ලට එල්ල වෙනවා. මුළු කකුලටමත් නොවෙයි. එවිට කකුල් දෙකේ වර්ගඵලයයි අස්ථිවල තියෙන පුංචි ඉඩකඩ ප්‍රමාණයයි ගැන හිතුවොත් ඇඟේ මුළු බර එතැනට පැමිණීම නිසා ලොකු වේදනාවක් එතැනින් එනවා. දෙවැන්න නම් එතැන ලොකු ගල් තැලුමක් හට ගන්නවා. මෙවැනි ගල්තැලුමක් හරිම භයානකයි. එය මතුපිට ගල්තැලුමක් ද නොවෙයි. ඇතුළින්ම එන ගල්තැලුමක්. මේ ගල්තැලුම ඇතුළට විහිදෙනවා. මෙයින් පුදුම වේදනාවක් ඇති කරනවා.තුන්වැනි කාරණය හැම අඩි උස සපත්තුවක්ම ඉස්සරහ කුඩා ආකාරයට සකස් කර තිබීමයි. එවිට මහපටැඟිල්ල ඇතුළට ඇදවීමක් සිදුවෙනවා. හුඟාක් සුදුපැහැයෙන් යුත් තරුණියන් කාන්තාවන් අතර මහපටැඟිල්ල ඇතුළේ ඇදවීමක් තිබෙනවා දකින්න පුළුවන්. මෙයත් හරි වේදනාකාරී. මේ නිසා හරියට ඇවිදීමටත් අපහසු වෙනවා. අනික ඇඟිලි අතර දහඩිය කුණු රැඳීමෙන් ඇඟිලි අතර තුවාල හටගන්න පුළුවන්.මේ වගේ අයට කවමදාවත් සපත්තුවක් දාන්න බැරිවෙනවා. ඇඟිලි උඩ ඇඟිලි දුවන්න බලනවා. ඇඟිලි උඩ ඇඟිලි සමපාතව හිටින්න බලනවා. එහෙම වුණාම ඇවිදින්නත් අපහසුයි.තරුණියන්, කාන්තාවන් අඩි උස සපත්තු පලඳින විට ඇඟිලි උඩින් ඉන්න නිසා පොඩ්ඩක් හරි වැරැදිල අඩමානව (ඇලවී) ගියොත් මුළු වළලුකරම පෙරළෙන්න බලනවා. වළලුකර පෙරලීම එසේ මෙසේ පෙරලීමක් නොවෙන්නත් පුළුවන්. අවසාන ප්‍රතිඵලය සමහර විට අස්ථි බිඳීයාමක් විය හැකියි.මෙය හරි භයානක හා අනතුරුදායක තත්ත්වයකි. සාමාන්‍ය මනුෂ්‍යයෙක්ගෙ ඉරියව් හැදිලා තියෙන්නේ ස්වභාවධර්මයාගේ බර කොහේවත් යන්නේ නැතිව ඉදිරියට තල්ලු කිරීමටයි. නමුත් අඩි උස සපත්තු දමා ඇවිදින විට ඒක වෙන්නේ නැහැ. එවැනි අය විශේෂිත ආයාසයකින් ඇවිදීමට හිතන්න ඕනෙ. සාමාන්‍ය අඩි තබා ඇවිදින්නට බැහැ. කෙටි හා ළඟින් ළඟින් පාද තියා ඇවිදීමයි මේ අයට සිදුවන්නේ. කකුල්වල මඳ වේදනාව විටින් විට ඇතිවීමත් එම වේදනාවන් දිගටම පැවැතීමත් සිදුවෙයි. මුලින් මඳ වශයෙන් විටින් විට වේදනාව පැමිණ පසුව එය දිගටම පවත්නා වේදනාවක් බවට පත්වෙයි. එය(Podalgia) ලෙස හඳුන්වයි.අඩි උස සපත්තු දැමීම ගර්භණීබවටත් බලපානවා ලබන සතියේඅදකතාබහප්‍රවීණ රූපලාවණ්‍ය ශිල්පීපේ‍්‍රමසිරි හේවාවසම්විකලාංග ශල්‍ය වෛද්‍ය ජ්‍යෙෂ්ඨ ලේඛකාධිකාරිවෛද්‍ය ලිසිත කුලරත්න එම්.ඩී (විකලාංග)ලිව්වේ සේමාලිසුනිල් දයා අල්විස්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>07</month>
      <day>29</day>
    </date>
    <link>http://www.silumina.lk/2012/07/29/_art.asp?fn=as1207294</link>
    <topic>බුධ ගෙනෙන සුබ</topic>
    <author>කේ.සී.ජේ.</author>
    <content>බුධ ගෙනෙන සුබග්‍රහ ලොව සුරතලා හෙවත් බුද්ධිකාරක සූත්තර පුංචා වන බුධ ග්‍රහයා පිළිබඳ මූලික තොරතුරු මීට පෙර සාකච්ඡා කෙළෙමු. අද ප්‍රවීණ ඡ්‍යොතිෂවේදී මීපේ ගණිතගේ චන්ද්‍ර භාරතී මහතා අදහස් පළ කරනුයේ බුධ ගේ මහ දශා අතුරු දශා පිළිබඳවයි.”...බුධගේ මහා දශා කාලය වසර 17යි. සාමාන්‍යයෙන් මේ කාලය සුබ කාලයක්. නමුත් බුධ එක් අතකින් ළාමකයි. මොකද බුධ සමඟ සංයෝග වන අනෙකුත් ග්‍රහයින් ගේ ගතිගුණ ක්‍රියාකාරකම්වලට බුධ ඉතා පහසුවෙන් ගොදුරු වෙනවා. හොඳ සුබ ග්‍රහ සංයෝගයක යෙදුණොත් සුබම සුබ ප්‍රතිඵල අපේක්ෂා කරන්න පුළුවන්. නරක ග්‍රහ සංයෝගයකට මැදි වුණොත් බුධ නරකයෙක් හැටියට විපාක දෙන්න ගන්නවා. මෙය මෙහෙම තේරුම් ගන්න. කුඩා ළමයකු යහපත් ආශ්‍රයට වැටුණොත් වාසනාවන්ත ගුණගරුක දරුවෙකි. නමුත් අසත්පුරුෂ ආශ්‍රයට වැටුණොත් අර ළමයාගේ හොඳ ගතිගුණ හීන වෙලා නරකම ප්‍රකට කරනවා. බුධ ග්‍රහයාගේ හැසිරීමත් අන්න ඒ වගේ. කොහොම නමුත් අධ්‍යාපනය ලබන කාලයකදී බුධ මහ දශාව ලැබුවොත් එය ඉතා හොඳ තත්ත්වයක් බව දැනගත යුතුයි.””..යම් පුද්ගලයකුට බුධ මහා දශාව ලබලා බුධ ගේම අතුරු දශා කාලයක් උදා වුණහම අධ්‍යාපනයේ විශිෂ්ටතා දකින්න පුළුවන්. ලිපි ලේඛන, ශාස්ත්‍රීය පර්යේෂණ, යනාදියට ඉතා හොඳ කාලයක්. යම් ව්‍යාපාරයක යෙදී සිටිනවා නම් එය දියුණුවට පත්වෙයි. ප්‍රීතියෙන් කාලය ගත වෙයි.ස්ත්‍රී පක්ෂයෙන් නානාවිධ වාසි සැලසෙයි. මංගල යෝග හා ශරීර සැපයට ද යහපත්ය. මෙය වර්ෂ 02යි මාස 04යි දින 27ක් බලපවත්වනවා.”නමුත් බුධ මහා දශාවේ කේතුගේ අතුරු දශා කාලය ඊට තරමක් වෙනස් විපාක ගෙන දෙනවා. බුධගේ කේතු අතුරු දශාවේදී බොහෝ විට කාලය ගෙවන්නේ හුදෙකලාව. ඒත් අධ්‍යාපන කටයුතුවලට හොඳයි. හිත මිතුරන් අමනාප වන කාලයක්. තරමක අසනීපවලට ද මේ කාලය හේතුවෙයි. බුධගේ කේතු අතුරු දශාව මාස 11යි දින 27ක් බලපවත්වයි.”...බුධගේ සිකුරු අතුරු දශා කාලය ඉතා ප්‍රීතියෙන් කාලය ගත වෙයි. සිතේ සතුට පවතී. විරුද්ධ ලිංගිකයන් කෙරෙහි ආකර්ෂණය ඉහළ නඟී. යහපත් විවාහයකට හොඳ කාලයක්. ඒ වගේම ව්‍යාපාර, අධ්‍යාපන කටයුතුª හා රැකී රක්ෂා යනාදියෙන් ජයග්‍රහණ ලබා දෙන කාලයක් බව දැන ගත යුතුයි. මේ කාලය වර්ෂ 02 යි මාස 10ක් පවතී.”...බුධ ගේ රවි අතුරු දශා කාලය තේජස පතුරුවන කාලපරිච්ඡේදයකි. රවි බලවත්ව පිහිටියොත් රාජ රාජ මහාමාත්‍යාදීන්ගෙන් අනුග්‍රහය, තනතුරු, රැකියා ලාබ, උසස්විම්, නිලතල, නම්බුනාම යනාදිය නිතැතින්ම හිමි වෙනවා. කායික හා මානසික ශක්තිය ද ඉහළ යයි. එහෙත් යම් හෙයකින් රවි දුර්වලව අයහපත්ව පිහිටියොත් අර හොඳ යටපත්ව නරක විපාක ඉස්මතු කරවන බවත් මතක තබා ගත යුතුයි.චිත්ත පීඩා රැකියාවේ කරදර, පවුලේ ගැටුම්, අඬදබර යනාදිය දකින්නට ලැබෙයි. මේ කාලය මාස 10යි දින 06ක් බලපවත්වයි.”..බුධගේ සඳු අතුරු දශාව වර්ෂ 01යි මාස 05ක කාලයක් පවතී. බුධ හා සඳු යන දෙදෙනාම ජන්ම පත්‍රයේ යහපත්ව පිහිටියොත්, ඉතා වාසනාවන්ත කාලයක්. අනපේක්ෂිත වාසි ලැබෙයි. රැකියා ව්‍යාපාර දියුණුව ඉහළ යයි.ලොතරැයි ජය, ධන නිධාන යනාදිය කොමිස් ව්‍යාපාර යනාදිය විශේෂයි. එහෙත් බුධ - සඳු යන දෙදෙනා අයහපත්ව දුර්වලව හිටියොත් අර හොඳ ප්‍රතිඵල යටපත් වෙයි. නරකම පෙරට එයි. සිතේ අසහනය, පවුලේ අඹු- සැමි ආරවුල් යනාදිය දක්නට ලැබෙයි.”බුධ.. ග්‍රහයාගේ කුජ අතුරු දශා කාලය මාස 11යි දින 27ක්. බුධ හා කුජ යන ග්‍රහයන් දෙදෙනාම ප්‍රබලව පිහිටියොත් තීක්ෂණ නුවණින් ක්‍රියා කොට ජයග්‍රහණ ලබන කාලයක් බව දැන ගත යුතුයි.අභියෝග ජයගැනීමේ දී සතුරන් පරාජය කිරීමේ දී ඉතා ආකර්ෂණීය උපක්‍රම යොදාගන්නා කාලයකි. එහෙත් ජන්ම සමයේදී කුජ නීචව - දුබලව පිහිටියොත් මේ ප්‍රතිඵලය වෙනස් වෙයි. ගැටුම්, කෝලාහල, මතගැටුම්, අනතුරු, උෂ්ණ රෝග, ධනහානි යනාදිය මේ කාලයේදී අත්විඳින්නට සිදුවෙයි.”..බුධ ගේ රාහු අන්තර් දශා කාලය වර්ෂ 02යි මාස 06යි දින 18ක් බල පවත්වනවා.මෙහිදී රාහු ග්‍රහයා ගේ පිහිටීම ඉතා වැදගත්. රාහු ප්‍රබලව ජන්ම පත්‍රයේ යෙදුණොත් කරන කියන කුමන දෙයකින් වුව ප්‍රසිද්ධිය හා ලාබ ලබයි. එක් තැනෙක ගත සිත නොරැඳෙන කාලයකි. නමුත් රාහු නරකට පිහිටියොත් චිත්ත පීඩා, රෝග, ධන හානි යනාදිය බලාපොරොත්තු විය යුතුයි.”...යම් පුද්ගලයකුට බුධ මහා දශාව ලබලා ඒ සමඟ ගුරු අතුරු දශා කාලය උදා වුණොත් එය ජීවිතයේ ඉතා වාසනාවන්ත කාලපරිච්ඡේදයක් බව දැන ගත යුතුයි. පිනට දහමට ලැදිවෙයි. කායික – මානසික සැප ගෙන දෙයි. ගෞරවය, නම්බු නාම ප්‍රියසාද යනාදිය බහුල වෙයි. යහපත් විවාහයක් – යහපත් දරුවන්ට උරුමකම් කියයි.””...බුධගේ ශනි (සෙනසුරු) අතුරු දශා කාලය නම් ඒ තරම් යහපත් නැහැ. බුධ - ශනි ග්‍රහයින් දෙදෙනාම ජන්ම සමයේ බලවත්ව හිටියොත් හොඳ ප්‍රතිඵල ලැබෙන බව ඇත්ත. නමුත් බුධ - ශනි දෙදෙනා දුර්වල වුණොත් බුධ - ශනි සංයෝගය අයහපත් වුණොත් අභාග්‍යසම්පන්න ප්‍රතිඵල භුක්ති විඳින්නට වෙනවා. රැකියාවේ කරදර, ස්ථාන මාරු, කනස්සල්ල, ලෙඩ රෝග, සිත් තැවුල් යනාදිය බහුල වන කාලයක් බවත් දැනගත යුතුයි.”... මේ තමා බුධ මහා දශාව හා අතුරු දශා පිළිබඳව එන සාමාන්‍ය විස්තරය. නමුත් මේ හොඳ – නරක විපාක ඒ හැටියටම පලදෙන්නේ නෑ. මොකද මේ සමඟ එන අනෙක් ග්‍රහ සංයෝග ගැනත් අවධානය යොමු කළ යුතු නිසා. අනෙක් අතට බුධ කොයි තරම් හොඳ විපාක දුන්නත් පුද්ගලයා යහපත් සිහියෙන් කටයුතු නොකළොත් අර හොඳ ප්‍රතිඵල හීන වෙනවා. ග්‍රහයින් මොනතරම් පීඩා කළත් පුද්ගලයා යහපත් සිහියෙන් ක්‍රියා කළොත් අර මහා නරක පවා දුරුකර ගන්න පුළුවන් බව මතක තබා ගැනීම වැදගත්. මොකද ග්‍රහ තරු කොහොම පිහිටියත් අපේ ජීවිත අයිති අපටයි.එහෙනම් අපේ ජීවිතවලට වගේම අනුන්ගේ ජීවිතවලටත් ගරු කිරීමෙන් අපේ ජීවිතයත් ගරු සම්මානයට පාත්‍ර කරගන්න පුළුවන්.කේ.සී.ජේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>07</month>
      <day>29</day>
    </date>
    <link>http://www.silumina.lk/2012/07/29/_art.asp?fn=as1207295</link>
    <topic>සුපිරි ලිංගිකයා</topic>
    <author/>
    <content>සුපිරි ලිංගිකයාලිංග වන්දනාව භාරතීයයන්ට උරුම වූ වෛදික ඇබ්බැහියකි. ශිව ලිංගය වන්දනා කරන ඉන්දීය කෝවිල් ගණනාවකට ම මම සංචාරය කොට ඇත්තෙමි. එහෙත් ඒ පූජාවන්ට පාත්‍ර වන ශුද්ධ වස්තුව වනාහී සංකේත රූප භාව නිර්මාණයකි. ඝන සිරස් සහ උස් සිලින්ඩරාකාර යෂ්ටියක් මුදුනේ තුන්ඉරි ඇඳ තැබීමෙන් ශිව ලිංගය සංකේතවත් වෙයි.එහෙත් පොම්පේ නුවර අප දුටු ලිංග වන්දනාව ඊට වඩා ඕලාරික සහ ස්වාභාවික පිළිවෙතකි. ‘සුපර් කත්සෝ’ යන ඉතාලි වචනයේ සිංහල තේරුම වන්නේ ‘සුපිරි ලිංගිකයා’ යන්නයි. සුපර් කත්සෝ පිළිමය වනාහී ඩේවිඩ් ප්‍රතිමාව හා සමාන කිරිගරුඬ පාෂාණයෙන් නිමවන ලද ස්වාභාවික නිරුවත් පිරිමි ශරීරයක පිහිටා ඇති අති විශාල පුරුෂ ලිංගයකි. (සමාවන්න! එහි ඡායාරූපයක් මා ළඟ ඇතත් එය පුවත්පතක නම් පළ කළ නො හැක.)ක්‍රිස්තු වර්ෂ පළමුවැනි සියවසේ මුල් කාර්තුවේ පොම්පේ නගරයේ ජීවත් වූ මිනිස් සමාජය වර්තමානයේ අපට තේරුම් ගත නොහැකි තරම් විකෘති කාම සුඛල්ලයක යෙදී සිට ඇත. එකෙකු විසින් අනිකා මරා දැමෙන තෙක් ඔල්වර තබමින් බලා සිටින මහා ජන සන්නිපාතයක පුද්ගල මනෝභාවයන් කුමක් විය යුතු දැයි මම මේ වීදි දිගේ ඇවිද යන ගමන් කල්පනා කෙරුවෙමි. ඩිස්කවරි වැඩසටහන්වල වනාන්තර දිවියන් වේගයෙන් දිව ගොස් අහිංසක මුව පොව්වන් මරා භුක්ති විඳිනු අප බලා සිටිමු. එහෙත් අප ටෙලිවිෂන් යන්ත්‍රයෙන් ඒ සජීවී ඝාතනය බලා සිටිනවා පමණි. අපට සිතුණ ද මුව පොව්වා වෙනුවෙන් අප හඬක් නො නඟන්නේ දැන් එය සිදු වී හමාරව ඇති නිසා ය. එහෙත් ඒ සිදුවීම සජීවී ලෙස ඩිස්කවරි කැමරා ශිල්පියා බලා සිට ඇත.මෙන්න මහා ඇරිනාවසතකු දඩයම් කොට භුක්ති විඳින තවත් සතෙකුගේ දර්ශනයක් අප අද ටෙලිවිෂන් මඟින් දැක සිටිනවාට වඩා උද්යෝගයෙන්, පොම්පේ වාසීන් මිනිසෙකු විසින් තවත් මිනිසෙකු ලේ විලක මරා දමනවා සජීවී ලෙස බලා සිටියේ ය. එසේ බලා සිටි රෝම කොලනියේ පොම්පේ වාසීන්ගේ පුද්ගල ජීවිතවල තව කොයි තරම් වෙනස්කම් තිබෙන්නට ඇද්ද?අප දැන් ගමන් කරන්නේ පොම්පේ වාසීන් වෛශ්‍යා සේවනය සඳහා යොදා ගත් නිවාස පේළිය සහිත වීථිය දිගේ ය. මේ වීථියට ඇතුළු වන මුවදොරේ සිට ඇරැඹෙන්නේ වයින් අලෙවි ශාලා සහිත ගොඩනැඟිලි පේළියයි. වෛශ්‍යා ගෘහ පසු කොට තව දුරටත් ඉදිරියට ගමන් කරන කළ මේ ස(ය අවසන් වන්නේ නෘත්‍යාගාර පරිශ්‍රයටයි. ඔමාර් ඛයියාම් ජීවත් වූයේ මීට බොහෝ කාලයකට පසු බව සැබෑ ය. එහෙත් ඔහු කවි පොතයි, මී විතයි, ස්ත්‍රියයි එක පැහැර හැඳින් වූ අරාබියානු කවියෙකි. ඛයියාම්ට ශතවර්ෂ ගණනාවකට පෙර මේ වීදියේ මී විතත්, ස්ත්‍රියත්, නෘත්‍යාගාරයත් එකට සකස් කොට තිබූ හෙයින් මට ඔමාර් ඛයියාම් සදාතනික සත්‍යයක් ප්‍රකාශ කොට ඇතැයි සිතුණි.මේ වයින් ශාලාවල විශාල ගුදම් තිබී ඇති බවට සාධක දැනටමත් ඉතිරි වී තිබේ. අද ද ඉතාලිය පුරා අතිවිශාල මිදි වතු ප්‍රමාණයක් දැකගත හැකි ය. රෝම සංස්කෘතියට මූලය සැපයූ ග්‍රීක මානව ශිෂ්ටාචාරයේ මුද්‍රික පානයට අධිගෘහිත වූ දේවතාවෙක් සිටියේ ය. දියෝනීස නම් වූ මේ දේවතාවාගේ නමින් පැවැත්වූ මුද්‍රික පූජා උත්සවය වනාහී ‘ඩිතිරැම්බ’ නමැති යාතු කර්මයයි.අපේ රජරට ගොවීන් අස්වනු නෙළා පාගා බැත ගෙන කොටා පළහා කිරිබත් උයන්නට පෙර අලුත් සහල් මංගල්‍යයට පුද පෙත් පැවැත්වූවා සේ ග්‍රීක මිදි ගොවීන් ද මුද්‍රික පානය නම් අස්වනු පුදා දියෝනීස දෙවියන්ට පූජා පවත්වන්නට ඇත. ග්‍රීක ඩිතිරැම්බ පූජා කර්මය වනාහී ලෝක නාට්‍ය කලාවේ මූලාරම්භ මූලාශ්‍රයයි. එනිසා, වයින් ශාලාවලින් ආරම්භ වන මේ වීදිය නාට්‍යාගාරයෙන් අවසන් වීම ඉතිහාසයට අනුව ගත්ත ද න්‍යායාත්මක යැයි මට සිතුණි.මේ වීදියේ ඇති වෛශ්‍යා ගෘහ තුළට අපි ඇවිද ගියෙමු. මේවා ඉතා කුඩා කුඩා කාමර සහිත ගෘහ විශේෂයකි. හැම කාමරයකම ගඩොලින් නිමවා බදාමයෙන් පිරියම් කරන ලද සයනයක් තිබේ. මේ ගෘහ බිත්තිවල බිතු සිතුවම් බොහෝමයක් තිබේ. ඒ හැම සිතුවමකම ඇත්තේ විවිධාකාර වූ මෛථුන්‍ය ඉරියව් ය. ඒ සිතුවම් හැමෙකක් ම මම ඡායාරූප ගත කෙරුවෙමි. (සමාවෙන්න, වර්තමාන මාධ්‍ය සදාචාරය පොම්පේ අතීත මානව සදාචාරයට වඩා බෙහෙවින් වෙනස් එකක් වූ හෙයින් මට ඒ එක චිත්‍රයක්වත් ඔබට පෙන්වීමට නො හැකි ය.)මට ඉන්දියාවේ කජරාවෝ දෙවොලේ ඇති කාම සෙයියා ඉංගිත කැටයම් සිහියට එයි. එහෙත් ඒවාවල ඇත්තේ භාවාත්මක මුද්‍රා ශෛලියකි. පොම්පේ කාම කලාව කජරාවෝ ශෛලියට වඩා බෙහෙවින් ස්වාභාවිකවාදී ය. භාරත සමාජය අර්ථ, ධර්ම, කාම සහ මෝක්ෂ වශයෙන් සිවු ආකාර ගත්තේ ය. මේ සිටි ආකාරය පිළිබඳව ම ශාස්ත්‍රීය ග්‍රන්ථකරණයක ඉපැරැණි භාරතීයයෝ යෙදී සිටියහ. එහෙයින් ක්‍රිස්තු වර්ෂයෙන් 5 වැනි සියවසේ දී පමණ භාරතයේ ජීවත් වූ වාත්ස්‍යායන නම් මුනිවරයා ‘කාමසූත්‍ර’ නමින් දාර්ශනික කෘතියක් සම්පාදනය කළේ ය.වෛශ්‍යා ගෘහයඑම කාම විද්‍යා රහස් මන්ත්‍රණයකට වඩා ස්වාභාවික විද්‍යා සෞන්දර්යය මූලාශ්‍රයක් යැයි මම විශ්වාස කරමි. ස්වභාවධර්මය තුළ ඇති අනන්‍ය ගති ලක්ෂණවලින් ආඪ්‍ය වූ ස්ත්‍රී පුරුෂ ආලිංගනයක බලාපොරොත්තුව වාත්ස්‍යායනගේ අරමුණ වී ඇතැයි විචාරකයෝ මත පළ කරන්නේ ඒ නිසා ය.එහෙත් පොම්පේ කාම කලාවට එතරම් ගැඹුරු දර්ශනයක් ඇතුළත් වී නැත. පොම්පේ රෝමානුවන්ගේ අධි කාම සුඛල්ලිකානුයෝගී ජීවිත පැවැත්ම මේ චිත්‍රවලින් හෙළි වෙයි. මේ චිත්‍රවල ඇති මෛථුන්‍ය සෙයියා බලා සිටින මට මොවුන් සුපර් කත්සෝ නම් සුපිරි ලිංගිකයාව වන්දනා කළේ ඇයි දැයි සිතාගත හැක. එකෙකු මැරෙන තුරු අනෙකා සටන් කරනු බලා තෘප්ත වන ලේ පිපාසිත මානව ප්‍රජාවක පුද්ගලභාවය මට මේ චිත්‍ර ඉරියව් අතරින් විද්‍යාමාන වේ.මේ වීථිය දෙ පසම ඇත්තේ එක ම ඝනයේ වෛශ්‍යා ගෘහයන් ය. හැම ගෘහයකම පිළිවෙත් එක හා සමාන ය. මෙහි සිදු කෙරුණු වෛශ්‍යා කර්මය නීතිගත වෘත්තිකයක්ව පැවත ඇත. මේ වීථිය වනාහී රහස් වීථියක් නොවේ. මේ වීථිය ගමන් කරන්නේ සුප්‍රකට පොම්පේ ඇරිනා නෘත්‍යාගාර පරිශ්‍රය දෙසටයි. ක්‍රිස්තු වර්ෂ 79 වන විටත් මේ වෛශ්‍යා වීථියේ ජනී ජනයා බහුලව සැරිසරන්නට ඇත. ලෝකයේ පැරණි ම වෘත්තිය වනාහී වෛශ්‍යා වෘත්තිය යැයි බොහෝ දෙනා පුනරුච්චාරණය කරන්නේ කවර මූලාශ්‍රයක් නිසා දැයි මම නොදනිමි. එහෙත් මුදල නමැති ඒකකය බිහි වී වේතනය සකස් වූ දා සිට ආරම්භ වූ පෞරාණික වෘත්තීන් අතර වෛශ්‍යා වෘත්තිය ද පැවැතී ඇතැයි සිතීමට නම් ඕනෑ තරම් සාක්ෂි තිබේ.මගේ ‘ජුලියට් ගේ භූමිකාව‘ නම් චිත්‍රපටය සිංගප්පූරු චිත්‍රපට උලෙළ නියෝජනය කළ වසරේ මා එහි ගියේ ද සුනිල් ෆොන්සේකා ඇතුළු සිනමා ශිල්පීන් කිහිප දෙනෙක් ද සහිතවයි. ඒ මා සිංගප්පූරු ගිය පළමු වතාව වූ හෙයින් ඉඩ ලද අවස්ථාවල අපි එහි තිබූ නන් විසිතුරු නරඹමින් ඇවිද්දෙමු. සිංගප්පූරුවේ වෛශ්‍යා වෘත්තිය සිදු කෙරෙන Red Lane හී ඇත්තේ ද මීට වසර 2000 කට පෙර පොම්පේ පැවැති විවෘත වෙළෙඳ වෛශ්‍යා පිළිවෙත් ම යැයි මට සිතුණි. ස්ත්‍රිය වනාහී විසිතුරු භාණ්ඩයක් සේ සලකා ඇයව වීදුරු අල්මාරි තුළ ප්‍රදර්ශනය කරමින් බඩගිනි සළෙලුන් රැස් කරන සිංගප්පූරු පිළිවෙත් තවත් බොහෝ යුරෝපීය රටවලදී මම දැක ඇත්තෙමි. ඒ හැම අවස්ථාවකදීම මගේ මුවඟට නැෙඟන්නේ ලූෂන් බුලත්සිංහලගේ ‘තාරාවෝ ඉගිලෙති’ නාටකයේ මා සහ ගාමිණී සමරකෝන් ගායනා කළ ‘සිංගප්පූර්’ ගීතයයි.පාර දෙපැත්තේ සොඳුරු සල්පිල්වල දෙව් ලොව නැති සැප විකුණන්නේ නුවරු රිසි රිසි දේ ගෙන මසුරන් තඹයට දෙන්නේ නිබඳ සිත ලතැ වෙන්නේ ජේත්තූ කාර ලියන් ගත විලවුන් මූණ සිඹින්නා සාටක දූල ඉරන් නාරි ලතා මල් පූදින්නා දෑසින් අමතන බස් වැසුණු දොරක් විවර කරන්නේ එළි පිට ඇත අවකෙළි කිසිවෙකු මැසිවිලි නොකියන්නේ1993 දී පොම්පේ සංචාරය කළ මගේ නාට්‍යකාර නඩය සුපර් කත්සෝගේ ප්‍රතිමාව අසල විවිධ හස්ත විකාර, මුඛ විකාර පා ඡායාරූප ගත්තේය. එහෙත් මෙවර අපට සුපර් කත්සෝ හමු නො වූයේ අප එහි සංචාරය කරන දිනයන්හි කිසියම් අලුත්වැඩියාවක් සඳහා පොම්පේ පරිශ්‍රයේ එක් කොටසක් වසා දමා තිබූ නිසා විය හැක. 93 නඩය මේ සුපිරි ලිංගිකයාට විවිධ උසුළු විසුළු පෑව ද අපට මඟ කියූ ඉතාලි මාර්ගෝපදේශකයා කිසිවක් කීවේ නැත. ඔවුන්ගේ දෙවියන්ට අප සිනාසෙන විට ඔවුන් අපට නො බැන සිටින්නේ ඇයි දැයි ඔහුගෙන් අසන්න යැයි අපි සුදත්ට කීවෙමු. විමසා බලා සුදත් අපට කීවේ ඒ ඉතාලි ජාතිකයින්ගේ වර්තමාන දෙවියකු නොවන බවත් අතීතයන්ගේ මෝඩ දෙවිවරුන්ට වර්තමාන ඉතාලීයයන් ගරු නො කරන බවත් ඔහු කී බවයි.ඇරීනා ප්‍රේක්ෂකයෝවර්තමාන නඩය වෛශ්‍යා ගෘහ පසුකරගෙන නෘත්‍යාගාර පරිශ්‍රය වෙත ඇවිද ගියේ ය. මෙතැන් සිට මම මිටෙන් හළ කුරුල්ලෙකු සේ මේ ගල් පඩි අතර ඉගිල ගියෙමි. මගේ සිත උද්දාමයට පත්ව ඇත. මීමුත්තන් දකින්න ගමේ ගිය කිරි මුනුපුරෙකු සේ මට හුරතල් වන්නට සිතෙයි. ලෝක නාට්‍යකරුවන්ගේ තොටිල්ල මේ ඇරිනා යැයි මම සිතමි.මම ග්‍රීසියේ ඇතෑන්ස් නුවර මහා ඇරිනා රඟහල පුරාවස්තු අතර ද ඇවිද ගොස් ඇත්තෙමි. මම පේරාදෙණියේ ‘වල’ ලෙස හැඳින්වෙන එදිරිවීර සරච්චන්ද්‍ර අනුස්මරණ එළිමහන් ඇරීනාවේ ද බොහෝ වාර ගණනක් රඟපා ඇත්තෙමි. එ පමණක් ද නොව මම ක්‍රිස්තු පූර්ව 3 වැනි සියවසේ සිට ජීවත් වූ රෝමානු නාට්‍ය රචකයින් වන ප්ලවුටස්ගේ, ටෙරන්ස්ගේ හා සෙනෙකාගේ නාට්‍ය රඟදැක්වූ ඓතිහාසික පොම්පේ ඇරිනාවේ ද නාට්‍ය රඟ දක්වා ඇත්තෙමි.ඒ 1993 වර්ෂයේදී ය. 93 අප්‍රේල් මාසයේ පොම්පේ පැමිණි මගේ නාට්‍ය කාර නඩයට ම මට දැනුණු ‘අපේකම’ එදා දැනී තිබුණි. අපි මේ ඇරිනාවේ පහළ වේදිකාවට ගොස් මෙහි හඬවාරය (Acoustic) පරීක්ෂා කිරීම සඳහා විවිධ ශබ්ද ඇති කළෙමු. එහි ශබ්ද ප්‍රක්ෂේපණය ඉතාම නිවැරදි ය. ඉන් උද්දාමයට පත් අප නාට්‍ය ගීතයක් දෙකක් එහි සිට ගයන්න පටන් ගත්තේ ය. ඉන් ලද තෘප්තියෙන් අපි තවත් මේ ඇරීනා හඬ ප්‍රක්ෂේපණයට ලොල් වූයෙමු.මම මනමේ ගීතය ගැයුවෙමි. මනෝරත්න වැද්දාගේ ගීතය ගැයී ය. අපි වැද්දා සහ මනමේ තර්ගය එහි රඟපෑවෙමු. මේ අසබඩ වීදිවල සහ ඇරීනා සංකීර්ණයේ තැන තැන පුරාවස්තු නරඹමින් සිටි සංචාරකයෝ අපේ ගායනා හඬ ඇසී මේ දෙසට රොක් වන්න පටන් ගත්තෝ ය. අපි දිගට ම රැඟුවෙමු. ඔවුන් ඇරීනා ගල් පඩිවල වාඩි වී අපේ රැඟුම් බලන්න පටන් ගත්තේ ය.ජයන්තට අදහසක් පහළ විය. අප ඉතාලි ඇවිත් තිබුණේ ‘ඔත්තුකාරයා’ නාට්‍යය රඟ දක්වන්නටයි. නාට්‍යය පුහුණුවීමට නම් හොඳ අවස්ථාවකැයි සිතූ ජයන්ත චන්ද්‍රසිරි වහා පිටියට පැන අපට රංග විධාන දුන්නේය. ජයලත් මනෝරත්න, කමල් අද්දරආරච්චි, ශ්‍රියන්ත මෙන්ඩිස්, සේනක ටයිටස් සහ මා මේ ඇරීනාවේ ඔත්තුකාරයා නාට්‍යයේ පළමු ජවනිතාව රඟපෑවෙමු. ප්‍රේක්ෂකයෝ සතුටින් අපට අත්පොළසන් දුන්හ.ඒ හඬට ආරක්ෂක භටයෝ දිව ආහ. අප කර තිබුණේ අනවසර තහනම් කටයුත්තකි. එහෙත් අපව අගය කළ ආරක්ෂක නිලධාරියා කීවේ ක්‍රිස්තු වර්ෂ 79 දී මේ රඟහල විසූවියස්ට බිලි වූ දාට පසු මේ රඟහලේ නාට්‍යයක් පෙන්වූයේ අපේ කණ්ඩායම බවයි.මගේ අතීත පොම්පේ පංපෝරිය මම මෙවර සංචාර නඩයට ඒ ඇරීනාවේ ම සිට කීවෙමි. ඒ සතුටට අප වයින් උගුරක් තොල ගා දිවා භෝජනය ගනිමු යැයි ජයලත් යෝජනා කළේ ඔහු මේ වන විට අධික කුසගින්නේ සිටි නිසා විය හැක.ලබන සතියේ - නොගොස් ආ නොහැකජැක්සන් ඇන්තනීwww.jacksonanthony.comබේබද්දකුගේ පාපොච්චාරණයදිවි ඇතිතුරාවට ළඟින් සිටිමින් දුක සැප බෙදාගන්නට පෙරුම් පිරූ ඔබේ දයාබර සැමියා දැන් මත්පැන් ලෝලියකු වී සිටීද? ඔහුගේ මත්ලෝලීත්වය නිසා ඔබගේ දරුවනුත් අනේකවිධ දුක් වේදනා විඳින්නේ ද?එදා ඔහු වෙත තිබූ ඒ සෙනෙහස යළි ඉල්ලා හඬා වැලපෙන දයාබර බිරියනි, ඔබේ සැමියා මත්පැනෙන් මුදා ගැනීමට ඔබට උවමනාද?ඔබේ දයාබර සැමියා මතින් මුදා ගෙන එදා තිබූ ඔබේ සෙනෙහෙ කැදැල්ල යළි පුබුදා ගැනීමට ඔබට අවශ්‍ය වන්නේද?දයාබර බිරියනි,එසේනම් මේ ලිපි මාලාව ඔබටයි.(ළෙන්ගතු බිරින්දෑවරුන් වෙනුවෙන් ලියැවෙන සත්‍ය කතාවක්)කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>07</month>
      <day>29</day>
    </date>
    <link>http://www.silumina.lk/2012/07/29/_art.asp?fn=av1207292</link>
    <topic>ලොව මහා ක්‍රීඩා සැණකෙළිය ලන්ඩන් නුවර දී ඇරැඹෙයි</topic>
    <author>ඉඳුනිල් වීරරත්න</author>
    <content>ලොව මහා ක්‍රීඩා සැණකෙළිය ලන්ඩන් නුවර දී ඇරැඹෙයිවසර හතරකට වරක් එළඹෙන ලොව මහා ක්‍රීඩා සැණකෙළිය ඇරැඹිලා. ලෝකයේ ප්‍රබලතම රටවල් කොතෙක් තිබුණත්, ඒ සමහර රටවලට තවමත් එකදු පදක්කමක් හෝ හිමිකර ගන්නට වාසනාවක් හිමි වී නැතත් අපේ පුංචි දිවයින මේ වන විට පදක්කම් දෙකකට හිමිකම් කියනවා.එංගලන්තයේ ලන්ඩන් නුවර පැවැත්වෙන 30 වැනි ඔලිම්පික් තරගාවලිය සඳහා මෙවර ශ්‍රී ලංකාව නියෝජනය කරන්නට ක්‍රීඩක ක්‍රීඩිකාවන් 7 දෙනෙකුට අවස්ථාව හිමිවුණා.බැඩ්මින්ටන් ක්‍රීඩාව වෙනුවෙන් නිලුක කරුණාරත්න සහ තිළිණි ජයසිංහ, මැරතන් ක්‍රීඩාව වෙනුවෙන් අනුරාධ ඉන්ද්‍රජිත් කුරේ, පිහිනුම් ක්‍රීඩාව වෙනුවෙන් හේෂාන් උනම්බුව සහ රෙෂිකා උඩුගම්පල, ඉලක්කයට වෙඩි තැබීම වෙනුවෙන් මංගල සමරකෝන් සමඟ මලල ක්‍රීඩාව වෙනුවෙන් ක්‍රිස්ටීන් මෙරිල් එම ක්‍රීඩක ක්‍රීඩිකාවන් හත් දෙනායි.මේ අතරින් බැඩ්මින්ටන් ක්‍රීඩාවේ පිරිමි කේවල් ඉසව්ව සඳහා සහභාගි වන නිලූක කරුණාරත්න මෙවර ඔලිම්පික් පරිසාධන මට්ටමේ ‘ඒ’ ශ්‍රේණියේ සුදුසුකම් ලැබු එකම ක්‍රීඩකයා වෙයි.ලෝක ශ්‍රේණිගත කිරීම අනුව 46 වැනි ස්ථානයේ සිටින නිලුක මෑත කාලයේ වඩාත් හොඳින් දක්ෂතා අතර සිටීමත්, අන්තර් ජාතික තරගාවලි කිහිපයකම ජයග්‍රහණ අත්කරගෙන සිටීමත් මත එම ඉසව්වේ ශ්‍රේණිගත කිරීමෙන් ඉහළ ක්‍රීඩකයන්ට හොඳ අභියෝගයක් එල්ල කරනු ඇත.අගෝස්තු 01 වැනිදා වෙම්බ්ලි ඇරීනාහි දී මූලික වටයේ දී තරග වදින ඔහුට එහි වට 16 කින් පසු දක්වන දක්ෂතා අනුව පිළිමලුන් පිටුදැකීමේ වටයට සුදුසුකම් ලැබිය හැකිය. එසේ වුවහොත් අගෝස්තු 05 වැනිදා පැවැත්වෙන අවසන් තරගයේදී අපට නිලුකගේ දස්කම් දැකගත හැකි වනු ඇත.2004 ඔලිම්පික් උලෙළේදී තරගකරුවන් 113 කින් 30 වැනියාට තරගය නිමකළ, 2004 පාකිස්ථානයේ පැවැති සාෆ් තරගයේදී රන් පදක්කම දිනු මැරතන් ශූර අනුරාධ ඉන්ද්‍රජිත් කුරේ, වසර 8 කට පසු මෙවර ඔලිම්පික් සුදුසුකම් ලැබු අනෙක් ක්‍රීඩකයා වෙයි.පසුගියදා ලන්ඩන් මැරතන් තරගය පැය 2 විනාඩි 17 තත්පර 5 කින් නිමකළ ඔහු ඔලිම්පික් ‘බී’ ශ්‍රේණියේ පරිසාධන මට්ටම ලබා ගැනීමට සමත් විය.අගෝස්තු 12 වැනිදා මධ්‍යම ලන්ඩනයේ බකිංහැම් මාලිගය අසලින් සැතපුම් 26.2 (42.4 කි. මී.) කින් යුත් ඔලිම්පික් මැරතන් තරගය ආරම්භ කෙරෙන අතර දෙවැනි වරට ඔලිම්පික් නියෝජනය කරන දැනට ලන්ඩනයේ දේශගුණයට හුරුවී සිටින අනුරාධගෙන් හොඳ තරගයක් ශ්‍රී ලංකා ක්‍රීඩා ලෝලීන්ට දැකගත හැකි වනු ඇත.දකුණු ආසියානු රන් පදක්කම් ලාභී ඉලක්කයට වෙඩි තැබීමේ ශූර මංගල සමරකෝන් පිරිමි මීටර් 50 රයිෆල් ප්‍රෝන ඉසව්වෙන් තරග වදිනු ඇත. බිම දිගාවී වෙඩි තබන ඉරියව්වෙන් තරග වදින මෙය වට 10 කින් සමන්විතය.ආසියානු වෙඩි තැබීමේ ශූරතාවලියේ දී රන් පදක්කම් ලාභියා වන මංගල පළමු වරට සහභාගි වන මෙම ඔලිම්පික් උලෙළේ ඔහුගේ ඉසව්ව අගෝස්තු 03 වැනිදා පැවැත්වීමට නියමිතය.පිහිනුම් ක්‍රීඩාවෙන් වයිල්ඩ් කැඩ් ක්‍රමයට මෙවර ඔලිම්පික් නියෝජනය කිරීමට අවස්ථාව ලැබුණු හේෂාන් උනම්බුව පිරිමි මීටර් 100 පසුපස ආර ඉසව්වෙනුත්, රෙෂිකා උඩුගම්පල කාන්තා මීටර් 100 නිදහස් ආර ඉසව්වෙනුත් තරග වදිනු ඇත.මහනුවර ත්‍රිත්ව විද්‍යාලයෙන් පිහිනුම් ක්‍රීඩාවට අවතීර්ණ වී පාසල් කනිෂ්ඨ හා ජ්‍යෙෂ්ඨ පිහිනුම් ශූරයා ලෙස වසර කිහිපයක්ම සම්මාන ලබාගත් හේෂාන් 2011 චීනයේ පැවැති ලෝක පිහිනුම් ශූරතාවලියට ඉදිරිපත් වී මීටර් 100 පසුපස ආර ඉසව්ව තත්පර 57.95 කින් නිමකර ලෝක ශූරයන් අතර 45 වැනි ස්ථානයට පත්විය.පාසල් ක්‍රීඩිකාවක් ලෙස 2010 වසරේ ජාතික ක්‍රීඩිකාව වූ රෙෂිකා උඩුගම්පල සමනළ ආර ඉසව්වේ දක්ෂයෙකි. 2011 වසරේ චීනයේ ෂැංහයි හි පැවැති ජගත් පිහිනුම් තරගාවලියට සහභාගි වී, මීටර් 50 සමනළ ආර ඉසව්වෙන් ජයගෙන ලෝකයේ වටිනා දක්ෂතම ක්‍රීඩකයින් 75 දෙනා අතරින් 42 වැනියා ලෙසට ඉහළට ඒමට සමත් වූවාය. ඇය ඔලිම්පික් සඳහා තරග වදින්නේ නිදහස් ආර ඉසව්වෙනි.බැඩ්මින්ටන් ක්‍රීඩාව වෙනුවෙන් ඔලිම්පික් නියෝජනය කළ ප්‍රථම සහ දෙවරක් ඒ සඳහා අවස්ථාව ලද එකම ශ්‍රී ලංකා ක්‍රීඩිකාව වන තිළිණි ජයසිංහ ප්‍රථම වරට 2008 වසරේ ඔලිම්පික් නියෝජනය කළාය.ශ්‍රී ලංකාව වෙනුවෙන් ඔලිම්පික් නියෝජනය කළ ක්‍රීඩක ක්‍රීඩිකාවන් ගණනේ උපරීමය සටහන් වන්නේ 2000 වසරේ සිඩ්නි හි පැවැති ඔලිම්පික් උලෙළයි. එහිදී සුසන්තිකා ජයසිංහ රිදී පදක්කම් දිනු අතර, ඉන්පසු ගතවූ වසර ගණනාව පුරා ඔලිම්පික් උලෙළ 2 ක් තුළ කිසිදු පදක්කමක් දිනාගන්නට අපට හැකි වී නැත.කෙසේ වෙතත් තවත් ඔලිම්පික් පදක්කමකින් ලක්මව සරසන්නට මේ ක්‍රීඩක ක්‍රීඩිකාවන් පිරිසට හැකි වේවා යනු අපේ පැතුමයි.ඉඳුනිල් වීරරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>07</month>
      <day>29</day>
    </date>
    <link>http://www.silumina.lk/2012/07/29/_art.asp?fn=av1207293</link>
    <topic>සුදුසු කෙනෙක් හමුවුණොත් විවාහ වෙනවා</topic>
    <author>ගාමිණී සුසන්ත</author>
    <content>සුදුසු කෙනෙක් හමුවුණොත් විවාහ වෙනවාඅනූෂා දමයන්තිකොහොමද අනූෂා, මොනවද මේ දවස්වල කරන කලා කටයුතු?මේ දවස්වල නර්තන පුහුණුවීම්වල යෙදිල ඉන්නව. ඒ; ළඟදිම පැවැත්වෙන විදේශීය සංචාර කීපයකට සහභාගිවෙන්න තිබෙන නිසා. පසුගිය දිනවල මම ‘සිරි දළදා ගමනය’ චිත්‍රපටයේ රූපගතකිරීම්වලට සහභාගි වුණා. එහි අධ්‍යක්ෂවරයා සනත් අබේසේකර. ඒක දැවැන්ත සිනමා නිර්මාණයක්. එම චිත්‍රපටයේ මම නිරූපණය කළේ නාග රැජනගේ චරිතය. මගේ රංගනයට නර්තනයකුත් ඇතුළත් වුණා. නාග ලෝකය කියන දේ පවතින බවට අදත් මිනිසුන් තුළ විශ්වාසයක් තිබෙනවා. මෙම චිත්‍රපටයේ රඟපාන්න ලැබීම මම ලද භාග්‍යයක්.ඔබ ‘ඩාන්සින් ස්ටාර්ස් ඩාන්ස්’ තරගයේදීත් ‘නාගීනා’ චිත්‍රපටයේ එන නාගයකුගේ නර්තනයක් ඉදිරිපත් කළා නේද?ඔව්. මම එහිදී සැබෑ නාගයකුත් වේදිකාවට ගෙනාවා. ‘නාගීනා’ නර්තනය ඩාන්සින් ස්ටාර් තරගය දිනන්න මට උපකාරී වුණා කියල මම හිතනව. සමහර විට මගේ ඒ නර්තනය හිතේ තිබුණු නිසා වෙන්න ඕන සනත් අබේසේකර මහතා මට ‘සිරි දළදා ගමනය’ චිත්‍රපටයට ආරාධනය කළේ. හැබැයි, මේ චිත්‍රපටයේ නර්තනය ‘නාගීනා’ නර්තනයට වඩා සංයමයෙන් ඉදිරිපත් කළ යුතු වුණා. දළදා වහන්සේ වන්දනා කරන ආකාරයට තමයි මේ නර්තනය ඉදිරිපත් කළේ. මෙම චිත්‍රපටයට අමතරව රොජර් සෙනවිරත්න නිෂ්පාදනය කරන නාලක වෙදමුල්ල අධ්‍යක්ෂණය කරන අලුත්ම ටෙලිනාට්‍යයටත් සූදානම් වෙනවා. එහි වලව්වක ජීවත්වන චරිතයක් තමයි මම නිරූපණය කරන්නේ. ඒ වගේම තවත් දැවැන්ත චිත්‍රපටයකට මේ දිනවල සූදානම් වෙනවා. එය සටන් කලාව ආශ්‍රිතව නිර්මාණය වන චිත්‍රපටයක්. ඒ සඳහා සටන් කලාව පිළිබඳවත් මම මේ දිනවල ඉගෙන ගන්නවා.‘සිරි දළදා ගමන’ චිත්‍රපටයේ රඟපාන්න අවස්ථාව ලැබීම ගැන ඔබට මොනවද හිතෙන්නෙ?මම බෞද්ධයෙක්. දළදා හාමුදුරුවො තමයි අපේ මුදුන්මල්කඩ. දළදා වහන්සේ ගැන නිර්මාණ රාශියක් බිහිකරන්න පුළුවනි. මෙවැනි චිත්‍රපටයක් ලංකාවේ නිර්මාණය වීමත් ඉතාම වැදගත්. එහි චරිතයක් නිරූපණය කරන්න මමත් වාසනාවන්ත වුණා. මෙහි නාග රැජනගේ නර්තනය නිර්මාණය කළේ චන්දන වික්‍රමසිංහ විසින්. මගේ නර්තනය රූපගත කරපු වෙලාවෙ එතන සිටි අය කිව්ව ඇත්තටම ඒ වෙලාවෙ එතැන හාස්කමක් සිදුවන බව ඔවුනට දැනුණු බව.ඉතිහාසය සහ ආගම සම්බන්ධ නිර්මාණ රැල්ලක් දැන් බිහිවෙමින් තිබෙනවා...?ඒක රැල්ලක් වුණත් ඒක ඉතාම හොඳ දෙයක්නෙ. මෙවැනි තේමා ඔස්සේ නිර්මාණය වන්නේ දැැවන්ත කෘති. ගැඹුරක් ඇති කෘති. මෙවැනි නිර්මාණ බිහිකිරීම මඟින් ආගම ඉතිහාසය ගැන හොඳ අවබෝධයක් ජනතාවට ලැබෙනවා. ඒක ඉතාම හොඳ දෙයක්.ඔබ ආගමට ළැදිද?මම මගේ ආගමට ගොඩක් ළැදියි. ඒ වගේම මම සරස්වතී මෑණියන්වත් අදහනවා. ආගම දහමට අනුව ජීවත්වෙන්න මම හැමවිටම උත්සාහ කරනවා.නර්තන ප්‍රසංගයක් කිරීමේ ඔබේ ආශාව ඉටුවන්නේ කවදාද?”ඩාන්සින් ස්ටාර් ඩාන්ස්’ තරගයෙන් මම ජයගත්තට පසුව බොහෝ දෙනෙක් මට කිව්ව නර්තන ප්‍රසංගයක් පවත්වන්න කියල. නමුත් මට තාම ඒක කරගන්න ලැබුණේ නෑ. මම මේ දවස්වල සිටින කාර්ය බහුලත්වය නිසා මගේ ඒ ආශාව ටිකින් ටික කල්දමන්න සිදුවුණා.හැබැයි මේ අවුරුද්ද අවසානයේ හරි ලබන අවුරුද්දේ මුල හරි මට මගේ නර්තන ප්‍රසංගය පවත්වනවාමයි.නිවේදන කටයුතුවලින් දැන් බැහැර වෙලාද?ස්වර්ණවාහිනියේ ‘ඩාන්සින් ස්ටාර් ඩාන්ස්’ වැඩසටහනේ තමයි මම නිවේදිකාවක් ලෙස කටයුතු කළේ. ඒ සඳහා මට හොඳ ප්‍රතිචාර ලැබුණා. ඉදිරියේදීත් එවැනි වැඩසටහනකට ආරාධනයක් ලැබුණොත් මම සතුටින් බාරගන්නවා.කලාකරුවන් පිළිබඳව වෙබ් අඩවිවල පළවන ඕපාදූප ගැන ඔබ දකින්නේ කොහොමද?ඔවැනි දේවල් තාක්ෂණයේ දියුණුව සමඟ ඇතිවුණු නරක දේවල්. ඒවා නවත්වන්න අපිට බැහැ. කලාකරුවන් විදියට තමන්ගේ වටිනාකම දැනගෙන කටයුතු කරනවා නම් ඕපාදූප නිර්මාණය වෙන විදියට හැසිරෙන්නේ නැතිනම් ඔය වෙබ් අඩවිවල පළවෙන්න දේවල් ඉතිරි වෙන්නෙ නැහැනෙ. ඒ නිසා තමන් පරිස්සම් වීමයි වඩා වැදගත්. ඒ වගේම ඇතැම් අය තමන්ගේ ජනප්‍රියත්වය සඳහාත් මේ වෙබ් අඩවි පාවිච්චි කරන බව පේනවා.ඔබ සොයන සහකරු තවම හමුවුණේ නැතිද?ඔව් තවම හමුවුණේ නෑ. විවාහවෙන්න ඕන නිසා මම විවාහවෙන්නෙ නෑ. මම විවාහ වෙන්නෙ ඔහුත් එක්ක ජීවිත කාලයම එකට ඉන්න බලාගෙනයි. අපේ පවුලේ අය තදින්ම කේන්දර විශ්වාස කරනවා. ඒ ගැලපීම් අනුව සුදුසු කෙනෙක් හමුවුණොත් විවාහ වෙනවා.ගාමිණී සුසන්තඡායාරූප ටෙනිසන් එදිරිසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>07</month>
      <day>29</day>
    </date>
    <link>http://www.silumina.lk/2012/07/29/_art.asp?fn=av1207294</link>
    <topic>ඔළුවට නොව කකුලට දැනෙන සින්දුයි ඉල්ලන්නේ</topic>
    <author>තුෂාරි වික්‍රමසිංහ</author>
    <content>ඔළුවට නොව කකුලට දැනෙන සින්දුයි ඉල්ලන්නේභාචි සුසාන්අවසාන මොහොත මාගේපෝරකය දෑස මානේපෙනේ වී රූපෙ ඔබගේමැවි මැවී මාගෙ අම්මේ...!මේ දිනවල බාල මහලු කා අතරත් ජනපි‍්‍රයත්වයට පත්ව ඇති මේ ගීතයේ හිමිකරුවා භාචි සුසාන් ය. භාචිගේ හඬින් ගැයුණු තවත් ජනපි‍්‍රය ගීත රැසක් එක් වූ නවතම මියුසික් වීඩියෝව ‘චන්න කින්නරාවී’ පසුගිය දා එළිදැක්විණි.2011 වසරේදී ජනපි‍්‍රයතම ගායකයා සහ හොඳම ගීතය, හොඳම ගීත රූප රචනය ලෙස මහජන සම්මානයෙන් පිදුම් ලැබුවේ භාචි සුසාන් ය. ඒ ඔහු ගයන අවසාන මොහොත ගීතය උදෙසායි.ගීත කලාවේ දිගු ගමනක් සපැමිණි භාචි සමඟ යෙදුණු මේ පිළිසඳර ඒ වෙනුවෙනි.ඔබේ ගීත කලාවේ ඇරැඹුමෙන්ම අපේ කතාබහේ ඇරැඹුමත් පටන් ගනිමු?මූලිකවම මම පවුල් පසුබිම මතයි සංගීත කලාවට යොමු වන්නේ. මගේ ගම නාන්තන්ඩියේ කොස්වත්ත. ගමේ ඉපදිලා ගමේ අසිරිය, ගමේ තිබෙන කලාවත් එක්කම තමයි මම ජීවත්වන්නේ. මගේ සීයා ටවර් හෝල් යුගයේ ගායන ශිල්පියෙක් වූ ජෝන් මාස්ටර්.මවටත් ගීත ගයන්න පුළුවන්. මගේ අක්කා විශාරද උපාධිධාරී සංගීත ගුරුවරියක්. එවන් වූ සංගීතමය පවුල් පසුබිමක් මට තිබෙනවා. ඒ ඔස්සේ තමයි මම කණ්ඩායම් සංගීත කලාවට නැඹුරු වූවේ.ඔබ භාචි සුසාන් වැනි නමක් භාවිත කරන්නෙ ඇයි?මෙය මගේ සංගීත නාමය. හැමෝම මාව දන්නේ මේ නමින්. ගෙදරට කතා කරන්නේ වෙනත් නමකින්.ඔබත් සංගීතය ශාස්ත්‍රීය ලෙස හදාරා තිබෙනවා ද?මම පාසල් සමයේ දී සංගීතය සාමාන්‍ය පෙළ දක්වා හැදෑරුවා. ඉන් පස්සේ ඉන්දියාවට ගිහින් ඉන්දියානු සංගීතය ඉගෙන ගත්තා. මම වඩාත් කැමැති ඉන්දියානු සංගීතයටයි. මුලින්ම ගමේ සංගීත කණ්ඩායමටයි මම එකතු වුණේ.චාලුක කියන මිතුරාගේ මාර්ගයෙන් මම එයට ඇතුළත් වුණා. අද වන විට චාලුක ජීවතුන් අතර නැහැ. ඔහු මට හුඟාක් ආදරය කරපු කෙනෙක්. මේ වන විට මම සංගීත කණ්ඩායම් විස්සකට වැඩි ප්‍රමාණයක වැඩ කරලා තිබෙනවා. එහි දී මට තේරුම් ගියා මට හරියන්නේ ගායනය කියලා. ඉන්පසු මම එය ප්‍රගුණ කළා.ඒ තීරණය ගැන අද ඔබට සතුටු වෙන්න පුළුවන් ද?සතුටු වෙන්න පුළුවන් මට්ටමක මම ඉන්නවා. කරපු නිර්මාණ පේ‍්‍රක්ෂකයෝ වැලඳගෙන තිබෙනවා.මේ දිනවල සිදුවෙන ඔබේ නිර්මාණ කටයුතු ගැන කතා කරමු?මේ දවස්වල මගේ ගීත කීපයක්ම ජනපි‍්‍රය තලයේ තිබෙනවා. ඒ අතර මගේ දෙවන මියුසික් වීඩියෝව ‘චන්න කින්නරාවී’ රිලීස් කළා. ඊට අමතරව මේ දවස්වල වැඩි වශයෙන්ම මහන්සි වෙන්නේ මගේ ‘ෆයර්’ සංගීත කණ්ඩායමේ වැඩ කටයුතු වෙනුවෙනුයි. දැනට වසර හයකට පෙරාතුවයි ‘ෆයර්’ සංගීත කණ්ඩායම ආරම්භ කළේ. ගිය අපේ‍්‍රල් මාසෙ ඉඳල අපි සංගීත ප්‍රසංගවල නියැළෙනවා. මේ වෙනකොට සංගීත කණ්ඩායමත් එක්ක කාර්ය බහුල වෙලා තිබෙනවා.දැනට සංගීත කණ්ඩායම් අතර පවතින තරගකාරිත්වය ‘ෆයර්’ සංගීත කණ්ඩායමට බලපාන්නේ කොහොම ද?සංගීත කණ්ඩායම් අතර තරගකාරිත්වයක් නැතිවම නොවෙයි. ඒත් අපිට කිසිම සංගීත කණ්ඩායමක් එක්ක තරගයක් නැහැ. අපි යන්නේ හුදෙකලා ගමනක්. අපි ජනපි‍්‍රයත්වයේ ඉහළටම ගිහිල්ලා නැහැ වගේම අපි ඉන්නේ පහළමත් නෙමෙයි.වර්තමාන ප්‍රසංග වේදිකාව වටා රොක්වන රසික ජනතාවගේ හැසිරීම් ගැන ඔබට දැනෙන්නේ කොහොම ද?අද ලංකාවේ ප්‍රසංග වේදිකාවේ තියෙන්නේ එක්තරා රැල්ලක් බව පෙනෙනවා. හුඟාක් අය ඉල්ලන්නේ හැම තිස්සේම නටන, සද්දෙ වැඩි, විඳ දරාගෙන ඉන්න අමාරු සංගීතය. ඔවුන් ඔළුවට නෙමේ කකුල්වලට දැනෙන සින්දු තමයි ඉල්ලන්නේ. අපි හුඟාක් වෙලාවට උත්සාහ කරනවා සංගීත ප්‍රසංගය පටන්ගෙන පළමු පැයවත් රසිකයන්ට විඳින්න දෙන්න පුළුවන් ආකාරයේ ගීත ගයන්න. මොකද සංගීත ප්‍රසංගයකදී ඒ ගීත විඳින්න එන අය හැමදාම කරන්නේ සද්දේ නිසා ආපසු හැරිලා යන එක. එහෙම නැතිනම් ඔවුන් සංගීත ප්‍රසංගවලට වෛර කරනවා. මේ නිසා අපේ ‘ෆයර්’ කණ්ඩායමේ ටාගට් එක තමයි ප්‍රසංගයේ පළමු පැය රසිකයන්ට විඳින්න පුළුවන් දෙයක් දෙන එක. ඊට පස්සේ ක්‍රමයෙන් නටන්නට ගීත ගායනා කිරීම.ඔබට ලැබෙන ප්‍රතිචාර කොහොම ද?සතුටු වෙන්න පුළුවන් මට්ටමේ තිබෙනවා. ලංකාවේ වටේම සංගීත ප්‍රසංගවලට යනවා. අපේ ගීත අහන ජනතාව අපට ආදරය කරන හැටි, අපිත් එක්ක කාලය ගත කරන හැටි දැක්කාම හිතට ලොකු සතුටක් දැනෙනවා.ඔබ ප්‍රසංග වේදිකාවේ දී වැඩි වශයෙන් ගයන්නේ විඳින්න පුළුවන් ගීත ද?එහෙමම කියන්න බැහැ. වේදිකාවට මාව ගෙන්න ගත්තේ දෙක තුනම බලාගෙන. මම ගොඩාක්ම කැමැති විඳින ගීත ගයන්න. නමුත් මම දන්නවා මගේ පේ‍්‍රක්ෂකයන් අතර විවිධාකාර ලෙස විනෝද වෙන පිරිස් ඉන්නවා. ඒ අයට උචිත හැම ශෛලියකම ගීත මම ගයනවා. පොඩි දරුවගේ සිට මහල්ලා දක්වාම මගේ ගීත ඇසිය යුතුයි කියන තැන මම ඉන්නවා.තුෂාරි වික්‍රමසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>07</month>
      <day>29</day>
    </date>
    <link>http://www.silumina.lk/2012/07/29/_art.asp?fn=av1207295</link>
    <topic>සෙනෙහසේ මල් පිපේවා!</topic>
    <author>ජෝජ් රොබ්සන් ද සිල්වා</author>
    <content>සෙනෙහසේ මල් පිපේවා!සෙනෙහසේ මල් පිපේවාසෙනෙහසේ මල් පිපේවාළයේ උපදින ළතෙන් හැඟුමින්දයා සුවඳම පතුරනාගිලන් වූ සිත් නිවා සනසනපහන් හැඟුමන් උපදනාසෙනෙහසේ මල් පිපේවාසෙනෙහසේ මල් පිපේවාවෛරයෙන් ඉරි තැලෙන සිත් තුළකෙලෙස මිනිසත් බව පිරෙන්නේසෙනෙහසේ සුවඳින් නිවීගිලන් වූ සිත් සුව ලබන්නේඑවන් සත් සිත් පහන් කරවනසෙනෙහසේ මල් පිපේවාඉසුරු සම්පත් ලදත් එනමුත්එයින් මනු සිත් නැහැ නිවෙන්නේගිලන් වූ සිත් සුවෙන් පිබිදීසෙනෙහසින්මයි පණ ලබන්නේඑවන් සත් සිත් පහන් කරවනසෙනෙහසේ මල් පිපේවා පද රචනය - සිඩ්නි මාකස් ඩයස්සංගීතය - ආනන්ද ගමගේගායනය - නන්දා මාලනී, සුනිල් එදිරිසිංහ“පසුගිය කාලේ අපට ඇසුණු බොහෝ ගීත අපි පුහුණු කරපු සහ රස විඳින ගීත කලාපයට අයිති නැහැ. ඒවා ගීතවලට වඩා සින්දු මැජික්. ඒවා තාක්ෂණික ශිල්ප දැක්වීම් මිස අර්ථයෙන්වත්, සංගීතයෙන්වත් ගායනයෙන්වත් රසවත් ගීත වුණේ නැහැ. අපි දන්න සහ ආසා කරන ගීතය කියන්නෙ කවියේ අතුරු කලාවක් මම එම අතුරු කලාව හරහා නිර්මාණකරණය තෝරා ගත්තේ සමාජයට ආදරය කිරීමට සහ මගේ සමාජ වගකීම ඉටු කිරීමටයි.ගී පද රචක සිඩ්නි මාකස් ඩයස් එලෙස පවසමින් මෙවර “ගී මිහිර” ගෙනෙන්නට අප සමඟ එක්වන්නේ ඔහු දශක දෙකහමාරක පමණ කාලයක් පුරා නිර්මාණය කළ ගීත ඇතුළත් “සෙනෙහසේ මල්” සංයුක්ත තැටිය ද අතැතිව ය. පළපුරුදු මාධ්‍යවේදියෙකු, ලේඛකයෙකු සහ දේශකයෙකු වන සිඩ්නි ගී පද රචනයට එක්වූවේ 1984 බුද්ධික හෙට්ටිආරච්චි ගැයූ “සිප්හල සෙවණේ” ගීතයේ පද සිත්තම් කරමින් ය. මීට ඉහත “සමනල රෑනක්” සහ “සින්දු මිහිර” ළමා ගී සංයුක්ත තැටි දෙකක් දරුවන්ට තිළිණ කළ සිඩ්නි මෙවර “සෙනෙහසේ මල්” ගීත එකතුවෙන් වසර විසිපහක් තිස්සේ ලියූ ගී පද රචනා අතරින් තෝරා ගත් අපූර්ව ගී දහසයක් ඉදිරිපත් කර ඇත. ඒ ගී පොකුරේ “සෙනෙහසේ මල් පිපේවා” ගීතය පිළිබඳ සිඩ්නි අප සමඟ කළ කෙටි පිළිසඳරයි මේ...!“සෞඛ්‍ය දෙපාර්තමේන්තුව වෙනුවෙන් මා කතාව සහ තිර රචනය කළ ‘ආරෝග්‍යා’ නමැති විනාඩි අනූවක රූපවාහිනි චිත්‍රපටයේ තේමා ගීතය ලෙසින් තමයි මුලින්ම මේ ගීතය ගීතලෝලීන්ට අසන්න ලැබුණේ. විශේෂඥ වෛද්‍යවරුන්ගේ සිට සෞඛ්‍ය සේවකයින් දක්වා සෞඛ්‍ය සේවයේ සියල්ලන් උදෙසා නිර්මාණය වූ එම රූපවාහිනී චිත්‍රපටයට ‘සෙනෙහසේ මල් පිපේවා’ සංකල්පනාව ලියන්න මට යෝජනා කළේ වෛද්‍ය චන්ද්‍රසේකරයි. හැබැයි මේ ගීතයේ පද රචනය කරද්දි මම එය රූපවාහිනී චිත්‍රපටයට පමණක් සීමා නොකර බැහැරට යමින් සමස්ත ගීත ශ්‍රාවකයා ආමන්ත්‍රණය කරන්න යොදා ගන්න වෑයම් කළා.”“මානව සබඳතා බිඳ වැටීම් සහ ආදරය නොලැබී යාම වත්මන් සමාජයේ පැහැදිලිව පෙනෙන්න තිබෙන කරුණක්. යුද්ධය, ප්‍රචණ්ඩත්වය සහ අල්ලස නිසා ඔද්දල් වුණු සිත් ඇති මිනිස්සුන්ට සුවපත් වෙන්න සෙනෙහසේ මල් පුබුදුවන්න ඕනේ. එනිසයි ‘වෛරයෙන් ඉරි තැලෙන සිත් තුළ - කෙලෙස මිනිසත් බව පිරෙන්නේ’ යන පැනයට පිළිතුරු ලෙසින් මම ‘සෙනෙහසේ සුවඳින් නිවී - ගිලන් වූ සිත් සුව ලබන්නේ’ යනුවෙන් පද බැන්දේ. මෙය මානව සබඳතා අර්ථවත් කරවන ප්‍රාර්ථනා ගීතයක් වෙන්නයි ‘සෙනෙහසේ මල් පිපේවා’ යන ප්‍රාර්ථනය නන්දා මාලිනියගේ සහ සුනිල් එදිරිසිංහයන්ගේ හැඟුම්බර හඬින් පුන පුනා ගැයීමට හැකි අයුරින් පද රචනය කෙරුවේ.“අත්‍යවශ්‍ය මානව සම්බන්ධතා උත්කර්ෂයට නැංවීමෙන් මිනිස් ජීවිතයට බලපෑමක් කිරීමේ හැකියාව ගීතයට තිබෙනවා කියා මං විශ්වාස කරනවා. ‘සෙනෙහසේ මල් පිපේවා’ ගීතයේ ඒ ශක්‍යතාව තහවුරු කර තිබෙනවා.”ජෝජ් රොබ්සන් ද සිල්වාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>07</month>
      <day>29</day>
    </date>
    <link>http://www.silumina.lk/2012/07/29/_art.asp?fn=av1207296</link>
    <topic>රාජේෂ් වෙනුවෙන් සැලෙන බොලිවුඩ් කඳුළු</topic>
    <author>සුජීව තේවහෙට්ටිගේ</author>
    <content>රාජේෂ් වෙනුවෙන් සැලෙන බොලිවුඩ් කඳුළුගැහැනු ළමයි බුරුතු පිටින්එයාව බලන්න ආවා-ශර්මිලා තාගෝර්”ආරාධනා චිත්‍රපටයේ රඟපාන්න ආපු මුල්ම දවසෙදි මට බයක් දැනුණා. මොනව කරන්නද කියල හැඟීමක් තිබුණෙ නැහැ. ඒත් රාජේෂ්ගෙ සුහද බව නිසා මට හොඳින් රඟපාන්න හැකිවුණා.චිත්‍රපටයෙ රූපගත කිරීම් කරපු තැන්වලට ගෑනු ළමයි බුරුතුපිටින් ආවා. ඒ, රාජේෂ්ව බලන්නයි.සමහර වෙලාවට අපි දෙන්නා වාද කරගත්තා, වෙන මොනවටවත් නෙවෙයි කැමරාවට මුහුණ දෙන හැටි වගේ දේවල්වලට. අපි දෙන්නම එකම වයසේ. අපේ උපන් දින යෙදිලා තියෙන්නෙත් දෙසැම්බර් මාසෙ.”ගීතමය පෙම් ජවනිකාවලලස්සනට රඟපෑවා-සීනත් අමාන්”අපි දෙන්නා එකට රඟපෑවෙ 1974 දි තිරගත වුණු ‘අජ්නාබි’ චිත්‍රපටයේ. එතකොටත් රාජේෂ් සුපිරි තරුවක්.’ආරාධනා’ අධ්‍යක්ෂණය කරපු ශක්ති සමන්තාමයි, මේ චිත්‍රපටය අධ්‍යක්ෂණය කළේ. ඒ වෙනකොට මම අලුත් කෙනෙක්.නමුත් රාජේෂ් නම් ඒ බවක් ගණන් ගත්තෙ නැහැ. මට එහෙම හිතන්න ඉඩ දුන්නෙත් නැහැ. අපි ඒ දවස්වල හරිම සතුටෙන් චිත්‍රපටවල රඟපෑවා. එයා ගීතමය පෙම් ජවනිකාවල හරිම ලස්සනට රඟපාපු හැටි මට තාමත් මතකයි.‘අජ්නාබ්’ චිත්‍රපටයේ එක් ජවනිකාවක අපි කෝච්චියක් උඩත් රඟපෑවා. මේ චිත්‍රපටයෙන් පස්සෙ මට රාජේෂ් එක්ක තවත් චිත්‍රපට 4ක රඟපාන්න අවස්ථාව ලැබුණා. එයා අසනීපයෙන් හිටිය බව මුලදි මම දැනගෙන හිටියෙ නැහැ. මොකද, අපි ගොඩ කාලෙකින් මුණගැහුණෙ නැති නිසා.” සීනත් දුක්බර හඬින් කියා සිටියා.සමහරු එයාගේකාර්එක පවා සිපගත්තා-ආශා පරේක්”අපි දෙන්නා මුලින්ම එකට රඟපෑවෙ ‘බහාරොන් කි සප්නෙ’ චිත්‍රපටයේ. ඒක ජනප්‍රිය වුණේ නැහැ. ඉන්පස්සෙ අපි ‘කටීපතන්ග්’ චිත්‍රපටයේ රඟපෑවා. ඒක ඉතාම ජනප්‍රිය වුණා. රාජේෂ්ගේ ජනප්‍රියත්වය වැඩිවුණා. ගෑනු ළමයි එයාව බලන්න පස්සෙන් ආවා.සමහරු ඇඳුමෙන් ඇද්ද නිසා රාජේෂ්ගෙ ඇඳුම් පවා ඉරුණා. සමහරු එයාගෙ කාර්එක සිපගත්තා. ඒ දවස්වල රාජේෂ්ගෙ ගෙදර ඉස්සරහ නිතරම වාහන පිරි, තිබුණා.”” රාජේෂ් හරිම ලජ්ජාශීලි පුද්ගලයෙක් හැටියටයි එදා මම දැක්කෙ. ඒ වගේම ඉවසීමෙන් වැඩ කළ කෙනෙක්. ‘ආන් මිලෝ සජ්නා’ චිත්‍රපටයේ එක්තරා ගීතමය ජවනිකාවක් රූපගත කරන්න හදනකොටම අවට හිරුඑළිය අඩුවුණා. ආයෙත් වැඩිවුණා.රූපගත කිරීමත් නැවතුණා. ඒ වෙලාවෙ හොඳට ආලෝකය එනතුරු රාජේෂ් ලොකු ඉවසීමකින් හිටපු හැටි මට තාමත් මතකයි.”පෙම් යුවළක් විදියටඅපි දෙන්න ගැළපුණා- මුම්ටාස්”අපි දෙන්නා පෙම් යුවළක් හැටියට චිත්‍රපටවලට හොඳින්ම ගැළපුණා. ඒ නිසයි අපි දෙන්නගෙ රඟපෑම් තිබුණු චිත්‍රපට එකක්වත් අසාර්ථක නොවුණේ. මම රාජේෂ් එක්ක අන්තිමට රඟපෑවෙ ‘අයිනා’ චිත්‍රපටයේ. නමුත් ඒකට වැඩි අවධානයක් යොමු වුණේ නැහැ.රාජේෂ් රඟපෑවෙත් ආරාධිත චරිතයක්. ‘රෝටි’ කියන චිත්‍රපටයේ රාජේෂ්ට සිද්ධ වුණා මාව කරේ තියාගෙන හිම උඩ දුවන්න. ඒ දර්ශනය කිහිප වාරයක්ම ගන්න සිද්ධ වුණා.දර්ශනය හරියට රඟපාල ඉවර වෙන කොට රාජේෂ්ගෙ වම් උරහිස රතු පාට වෙලා තිබුණා. මට මතක හැටියට ඔය දර්ශනය හරියට කරන්න දවස් 8ක් විතර මහන්සි වුණා.”ඔහු ගැන මතකයතාමත් හිතේ තියෙනවා- හේමා මාලිනී”මට නම් රාජේෂ් මියගියාය කියල තවමත් හිතාගන්න බැහැ. මම මුලින්ම එයා එක්ක රඟපෑවෙ ‘ආන්ද්‍රාස්’ චිත්‍රපටයෙ. මාත් එක්ක නිරූපණය කළ ජනප්‍රිය ගීතමය ජවනිකාවක් තිබුණා ඒ තමයි, ‘සින්දගී ඒක් සෆර් හේ සුහානා..’ කියන ගීතය ඇතුළත් ජවනිකාව.මේක රසිකයන්ට අමතක නොවන ගීතයක්. ‘ප්‍රේම් නගර්’ චිත්‍රපටයෙන් පස්සෙයි අපි හුඟක් සමීප වුණේ. රූපගත කරන තැන්වලට එයා කිසිම වෙලාවක තනියම ආවෙ නැහැ.හැම වෙලාවෙම 8 දෙනෙක් 10 දෙනෙක් විතර පිරිවරාගෙනයි හිටියෙ. ජනප්‍රියත්වය කියන්නෙ ඒක තමයි. පහුගිය අවුරුදු කීපයේදිම මට රාජේෂ්ව මුණගැසුණෙ නැහැ. ඒත් එයා ගැන මතක තාමත් මගේ හිතේ තියෙනවා.”වියපත් ගැහැනුත්එයාට ප්‍රිය කළා- ශබානා අස්මි”රාජේෂ් වගේ වෙනත් නළුවෙක් මම නම් දැකල නැහැ. මම එයා එක්ක චිත්‍රපට කිහිපයකම රඟපෑවා. තරුණියන් වගේම වියපත් කාන්තාවනුත් එයාව ප්‍රිය කළා. ඔවුන් අතර ජනප්‍රිය වී සිටියා. මම රාජේෂ් එක්ක ‘ථොඩිෂි බෙවාෆායි’ චිත්‍රපටයේ මුලින්ම රඟපෑවා.අන්තිමට රඟපෑවෙ ‘අව්තාර්’ චිත්‍රපටයේ. මේ චිත්‍රපටවල අපේ රඟපෑම් හොඳින්ම ගැළපුණා. සාර්ථක නළු නිළි යුවළක් හැටියට අපි දෙන්නා කැපී පෙනුණා. රාජේෂ්, මහත්මා ගති ඇති අහිංසක කෙනෙක්.””දවසක්දා චිත්‍රපට රූපගත කිරීමකට එයා ආවෙ නළලට බැන්ඩේජ් එකකුත් දාගෙනයි. අපි ඒ මොකද කියල ඇහුවම කිව්වෙ ඊයෙ අස්සයෙකුගෙ පිටෙන් වැටිල තුවාල වුණා කියලයි. මම ඒ කතාව විශ්වාස කළේ නැහැ. මොකද, ඔය කියපු මුළු දවසෙම රාජේෂ් මාත් එක්ක චිත්‍රපට රූපගත කිරීමකට සහභාගි වුණ නිසා. ඔක්කොම කට්ටිය ගියාට පස්සෙ මං රාජේෂ්ගෙන් රහසෙන් ඇහුව ඇත්තටම මොකද වුණේ කියල. ඒ ගමන රාජේෂ් කියනව, ‘මම මේ ගෙදරදි ලුංගියක් අඳින්න ගිහින් කකුල පැටලිලා වැටුණනෙ!’ කියලා. මට හිනාත් ගියා.””ළඟදී රාජේෂ්ව මට උත්සවයකදි මුණගැහුණා. මම ළඟට ගිහිල්ල කතාකළත්, එයා නාඳුනනව වගේ මං දිහා බලාගෙන හිටියා. ‘කාකාජි’, මේ මම අඳුනගන්න බැරිද? කියල මම ඇහුවාම එයා මෙහෙම කිව්වා ‘ඔයාගෙ වයස ආපහු කැරකිලානෙ. ඉතින් කොහොමද අඳුනන්නෙ?’ රාජේෂ් ඔය වගේ කතා තමයි කියන්නෙ”(කාකාජි යනු හින්දි භාෂාවෙන් සහෝදරයා යන අරුත දෙන වචනයක්. හිතවතුන් ඔහුව ඇමතුවේ ‘කාකාජි’ කියලයි.)මේ සුපිරි නළුවාට වඩාත්ම ගැළපුණේ ශර්මිලා තාගෝර් බවයි බොහෝ දෙනාගේ පිළිගැනීම. රාජේෂ් ශර්මිලා සමඟ රඟපෑ ‘ආරාධනා’ චිත්‍රපටයට වත්මන් යොවුන් පරපුර ද ප්‍රිය කරනවා. ශර්මිලා අතීත මතක මෙලෙස පෙළගැස්වූවා...”මෑතකදී කොල්කටාවල තිබුණු උත්සවයකදි මට රාජේෂ්ව හමුවුණා. ඒ අන්තිම වතාවටයි. එයා හුඟක් කෙට්ටුවෙලා හිටියා. මට අඳුනගන්නත් බැරිවුණා. අපි එදා ගොඩක් වෙලා කතා කර කර හිටියා. පස්සෙ මම එතනින් යනකොට මට ඇහුණා රාජේෂ් මාධ්‍ය හමුවකදි කතාකරනවා. කටහඬ නම් එදා වගේමයි. කිසි වෙනසක් වෙලා තිබුණේ නැහැ.”සුජීව තේවහෙට්ටිගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>07</month>
      <day>29</day>
    </date>
    <link>http://www.silumina.lk/2012/07/29/_art.asp?fn=av1207297</link>
    <topic>ඔය ඔක්කොම ජෝතිපාලගේ පහනින් එළිය බලපු අය</topic>
    <author/>
    <content>ඔය ඔක්කොම ජෝතිපාලගේ පහනින් එළිය බලපු අයආචාර්ය උපුල් ජයසිංහඑච්. ආර්. ජෝතිපාලයන්ගේ ගීත තරුණයන් අතරට ගියේ ‘සන්ෆ්ලවර්’ සංගීත රැල්ලෙන් ද? නොඑසේ නම්, එම ගී තරුණයන් වෙත ගියේ රූපවාහිනි රියැලිටි වැඩසටහන් ඔස්සේ ද? මෙය අද සංගීත ක්ෂේත්‍රයේ විවාදයට තුඩු දී ඇති මාතෘකාවකි. අද ඒ සම්බන්ධයෙන් අදහස් දක්වන්නේ ‘නිල්වලා’ කැසට් නිෂ්පාදන සමාගමේ අධිපති ආචාර්ය උපුල් ජයසිංහ ය.මෙරට ‘සන්ෆ්ලවර්’ සංගීත රැල්ලේ සමාරම්භකයා ඔබ. ඒ අනුව ඔබ මේ සම්බන්ධයෙන් දක්වන අදහස මොන වගේ ද?මුලින්ම කියන්න ඕනැ; මම සන්ෆ්ලවර් සංගීත රැල්ලේ සමාරම්භකයා නෙමෙයි. මට කලින් වෙනත් කැසට්පට නිෂ්පාදන සමාගම් සන්ෆ්ලවර් රැල්ල ආරම්භ කරලා තිබුණා. උදාහරණ විදියට ඒ වන විටත් පි‍්‍රයා සූර්යසේන, හෙන්රි කල්දේරා වැනි ගායකයන්ගේ ගීත සන්ෆ්ලවර් සංගීතයෙන් ඉදිරිපත්ව තිබුණා.ඒත් වඩාත් ජනපි‍්‍රය වුණේ එසේත් නැත්නම් මහත් ආන්දෝලනයකට තුඩු දුන්නේ අපේ සමාගම සන්ෆ්ලවර් සමඟ ගුණදාස කපුගේ ගේ ගීත රැගත් කැසට් පටයයි. ඇත්තටම ඔය මෙගා ටෙලි නාට්‍ය රැල්ලත් මම ආරම්භ කරපු එකක් විදියට තමයි ජනමාධ්‍යවලින් දක්වන්නේ. ඒකත් පටන්ගත්තේ මම නෙමේ. අපේ මෙගා ටෙලි නාට්‍යවලට කලින් ‘පබා’, ‘බට්ටි’ වැනි මෙගා ටෙලි නාට්‍ය නිෂ්පාදනය වී තිබුණා.කොහොම වුණත් ජෝතිපාලගේ ගී තරුණයන් අතරට ගියේ සන්ෆ්ලවර් රැල්ලෙන් හෝ රියැලිටි වැඩසටහන් ඔස්සේ යැයි කියන එකට ඔබ එකඟ ද?නැහැ. ඒක සම්පූර්ණයෙන්ම වැරදියි. ජෝතිපාලගේ ගීත කවදත් ජනපි‍්‍රයව තිබුණා. ඔහුට කාගෙවත් පහනකින් එළිය බලන්න වුවමනා වුණේ නැහැ.ඇත්තටම සිද්ධ වුණේ අනිත් ඔක්කොමල්ලා ජෝතිපාලගේ පහනින් එළිය බැලීමයි. අනිත් ඔක්කොමල්ලා යැයි මම කිව්වේ කැසට් නිෂ්පාදකවරුන්, සුපර් ස්ටාර් ගායකයන්, චිත්‍රපට නිෂ්පාදකවරුන් හා ගුවන්විදුලි එෆ්. එම්. නාළිකා යනාදි මේ සියල්ලයි. ඔවුන් යැපෙන්නේ ජෝතිපාලගෙන්. ඒ නිසා කාටවත් කියන්න බැහැ, තමන් නිසා ජෝතිපාලගේ ගීත තරුණ පරපුර වෙත ගියා කියලා.ඔබ ජෝතිපාලගේ ගීත කැසට් නිෂ්පාදනය කළේ නැද්ද?මම මේ ක්ෂේත්‍රයට ආවේ ජෝතිගේ ගීත කැසට් පටයක් නිෂ්පාදනය කරමින්. ඒ ‘ජෝති මේලා’. එහෙත් මාත් එක්ක හිටපු ඇතැම් වංචනිකයන් නිසා මට එය සාර්ථක කරගන්න බැරිව ගියා.ජෝතිපාලගේ ජනපි‍්‍රයත්වයේ රහස විදියට ඔබ දකින්නේ මොකද්ද?ජෝතිපාලගේ ගීත පරම්පරාවෙන් පරම්පරාවට ජනපි‍්‍රය ඔහුගේ හඬේ තිබෙන මිහිරියාව නිසයි. අනික, ඕනැම ශෛලියක ගීතයක් ගැයීමේ සුවිශද හැකියාවක් තිබීම. පේ‍්‍රම ගීතයක් වෙන්න පුළුවන්, බජාර් සින්දුවක් වෙන්න පුළුවන්, විරහ ගීතයක් වෙන්න පුළුවන්. මේ ඕනෑම ගීතයක් එකසේ සාර්ථක අයුරින් ගායනා කිරීමේ හැකියාව තිබු එකම ගායකයා ජෝති. අපේ රටේ ජනතාවගෙන් 98% කගේම පි‍්‍රයතම ගායකයා ජෝතිපාල යැයි මා සිතනවා.ඔබ සන්ෆ්ලවර් සමඟ කපුගේ කැසට් පටය ඉදිරිපත් කිරීමත් සමඟම සංගීත ක්ෂේත්‍රයේ විශාල පිපිරීමක් සිදුවුණා නේද?ඒ වෙනකොට අපේ රටේ ජනපි‍්‍රය වෙලා තිබුණේ හින්දි චිත්‍රපට ගීත. විශේෂයෙන් ‘සාජන්’, ‘ලාඩ්ලා’, ‘මිස්ටර් ඉන්දියා’ වගේ චිත්‍රපටවල ගීත. ‘මධුරි’, ‘රවීනා’ වගේ නම්වලින් ඒ හින්දි ගීත කැසට් අපේ රසිකයන් අතරට ආවා. සන්ෆ්ලවර් සමඟ කපුගේ කැසට්පටය තමයි පළමු වතාවට ඒ රැල්ල බින්දේ. මේ ගැන කවුරුත් කතා කරන්නේ නැහැ. ඒ එක පැත්තක්. අනික් පැත්තෙන් දෙපැත්තක හිටපු සංගීත රසිකයන් එක තැනකට ගේන්න අපට සන්ෆ්ලවර් සමඟ කපුගේ කැසට් පටයෙන් පුළුවන් වුණා. එතෙක් ගුණදාස කපුගේ ගේ ගීත ඇසුවේ ප්‍රබුද්ධ යැයි කියපු එක්තරා රසික පිරිසක් පමණයි. ඒත් සන්ෆ්ලවර් සමඟ කපුගේ කැසට් පටවලින් එතෙක් කපුගේ ගේ ගීත නොඇසු හමුදා සෙබළුන්, ඇඟලුම් සේවිකාවන්, ත්‍රිරෝද රථ හා පෞද්ගලික බස් රියැදුරන් ඔහුගේ ගීත අහන්න පටන් ගත්තා. කපුගේ ඔවුන්ගේත් පි‍්‍රයතම ගායකයෙක් බවට පත්වුණා. මේක සිංහල සංගීත ක්ෂේත්‍රයේ සිදුවූ විශාල පරිවර්තනීය සංසිද්ධියක්. ඒත් කිසි කෙනෙක් ඒ ගැන කිසිම විග්‍රහයක යෙදුණේ නැහැ. ඔවුන් කළේ ඒවා නිර්දය ලෙස විවේචනය කිරීම පමණයි.ඊට පස්සේ තවත් ප්‍රබුද්ධ ගායක ගායිකාවෝත් ‘සන්ෆ්ලවර්’ සමඟ සින්දු කිව්වා නේද?ඔව්. මහාචාර්ය, සංගීත් නිපුන් සනත් නන්දසිරි, විශාරද දයාරත්න රණතුංග, මහාචාර්ය අමරා රණතුංග, ටී. එම්. ජයරත්න, මාලිනි බුලත්සිංහල යන අයත් කිව්වා.එදා ඔබට එල්ල වූ විවේචන ගැන අද ඔබට මොනවද කියන්න පුළුවන්?එදා අපි සන්ෆ්ලවර් සංගීතයෙන් තොරව ගුණදාස කපුගේ ගේ ගීත රැගත් කැසට් පටයක් ‘ඉරබටු තරුව‘ නමින් එළිදැක්වූවා. ඔය විවේචන කරපු කිසි කෙනෙක් එදා ඒ කැසට් පටය අගය කළේ නැහැ. ඒකේ හොඳ කිව්වෙ නැහැ. අනිත් කාරණේ මම හැමදාම කියන්නේ රැලි කියන ඒවා ඇති වෙනවා, නැති වෙනවා. ඒවා ස්වභාවික මරණයකට ගොදුරු වන්න අපි ඉඩ දෙන්න ඕනැ. එසේ නැතුව ඒවා තම පෞද්ගලික අභිමතාර්ථ අනුව මැඩපවත්වන්න යෑම වැරදියි. අද මෙගා ටෙලි නාට්‍ය සම්බන්ධයෙන් ඇතිවෙලා තියෙන්නෙත් ඒ වගේම තත්ත්වයක්.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>07</month>
      <day>29</day>
    </date>
    <link>http://www.silumina.lk/2012/07/29/_art.asp?fn=av1207299</link>
    <topic>තාත්තාගේ ඇසුර ලබන්න මට වාසනාව තිබුණේ නෑ</topic>
    <author>ඉනෝකා සමරවික්‍රම</author>
    <content>තාත්තාගේ ඇසුර ලබන්න මට වාසනාව තිබුණේ නෑපේ‍්‍රමකීර්ති ද අල්විස් 23 ගුණ සමරුව නිමිත්තෙනිපේ‍්‍රමකීර්ති දුව සුරංගි ද අල්විස්ප්‍රේමකීර්ති ද අල්විස් නම් වූ සොඳුරු මිනිසා අපෙන් උදුරාගෙන මේ ගතවන්නේ විසිතුන්වන වසරයි. එහෙත් ඔහු පිළිබඳ මතකය අද ඊයේ මෙන් ඔහුගේ කටහඬට, ගී නිර්මාණවල ආදරය කරන්නන්ගේ සිතෙහි රැඳි තිබෙන්නේය.ඔහු සොඳුරු ගී රචකයෙකි. අපූර්ව නිවේදකයෙකි. දක්ෂ වැඩසටහන් සම්පාදකවරයෙකි. සොඳුරු මිනිසෙකි. ඒ සියල්ලටම වඩා ආදරණීය තාත්තා කෙනෙකි. ඔහු තම දරුවන් දෙදෙනාට බෙහෙවින් ආදරය කළ තාත්තා කෙනෙකි. එහෙත් දියණියටත් පුතුටත් මේ තාත්තා ගැන ඇත්තේ කෙටි මතකයකි.සුරංගි ද අල්විස් නම් වූ ඔහුගේ ආදරණිය දියණිය විටෙක ඔහු ගැන මෙසේ ලියන්නීය. පේ‍්‍රමකීර්ති තම දරුවන් ගැන සිහින දුටුවේය. දියණිය මනාලියක වනු දැකීමට ඔහු පෙරුම් පිරුවේය. එහෙත් ඊට පෙර ඔහු මරුවා කැන්දාගෙන ගියේය. ළමා සුරංගි යොවුන් වියට එළැඹ මනාලිය වූවාය. ඈ තම ජීවිතේ සොඳුරු ඉසව්වලදී තම පියා නැති අඩුව හොඳින්ම අත්දුටුවාය. මේ ඇය ඒ පිළිබඳ ලියු ආදරණීය පදවැලකි.  කන් පෙති විදලා තෝඩු දැමු දා‘සුරංගි දුක හිතිල ද’ ඇඬුවේයටි තොල කණපිට හැරුණා කීවත්කඳුළක බර නෑ දැන හිටියේ පුංචි දූ ඔබේ පාර පැන ගිහින්අකුරු කෙරූ දා ඉස්කෝලේටොෆි චොකලට් සෙල්ලම් බඩු ඉල්ලාඇඬුවේ නෑ වෙන ළමයි වගේ “පර පණ නසනා” දිනක් වුණේ නෑකිසිදා දූගේ උපන් දිනේ‘සමන් වැලෙන් ආ සමන් මලක්’ වීඔබේ නම තැබුවේ පියාණනේ ඔබේ වියෝවෙන් ගැලූ කඳුළු ගැනයළිත් නොඑන ලෙසදෝ සිඳුණේසුසුමක ගින්දර කඳුළක ඇති බරඑදිනයි එදිනයි මට හැඟුණේ අම්මා අයියා මල්ලි හැර දාමනාලියක වී යන දවසේකඳුළක් සෙව්වෙමි දුක පිසලන්නටකඳුළක් නෑ ඉතිරිව තිබුණේ “ආදරයේ උල්පත වූ අම්මා”පදවිය ලැබුවෙමි ඔබ කී සේමුණුපුරු වෙනුවෙන් ගීයක් කෝ අදකඳුළක් යළි ඉපදුණි දෑසේසුරංගි අද පුතුන් දෙදෙනෙකුගේ ආදරණිය මවකි. ඇයට තාත්තා ගැන ඇත්තේ කෙටි මතකයකි. එසේ වුවත් ඇයට තාත්තා ගැන කියන්නට බොහෝ දේ ඇති සේය.“මට තාත්ති ගැන මහා ලොකු මතකයක් නැහැ. ඒත් ආපහු හැරිලා බලනකොට ඒ ගෙවිලා ගිය කෙටි කාලය හරිම සොඳුරුයි කියලා හිතෙනවා.තාත්ති නැති වෙනකොට මට අවුරුදු දාසයක් විතර ඇති. තාත්ති රජරට සේවයේ වැඩ කරන කාලේ සමහර විට ගෙදර ආවේ සතියකට සැරයයි. එහෙමත් නැත්නම් මාසයකට සැරයයි. ඒ එද්දි සෙල්ලම් බඩුවක් අරගෙන ආවත් ඒ ගෙනාවේ ගෑනු ළමයෙක්ට ඕන ඒවා නෙමෙයි පිරිමි ළමයි සෙල්ලම් කරන දේවල්. ඒක එහෙම වුණත් තාත්තා පොත් ගෙනාවා. එයා කවි, ගී ලියපු පොත් ගෙනාවා. මට මතකයි තාත්ති ගෙනා පොත්වල පේ‍්‍රමකීර්ති කියලා අත්සනක් දාලා දිනය ලියලා මට දෙනවා. මට මතකයි මං පුංචි කාලේ තාත්තා ගෙදර ආවහම එළියේ බංකුවේ වාඩිවෙලා ලියනවා. ඒ වෙලාවට මං තාත්තා ළඟට යන්නේ නැහැ. ඒ කාලේ එච්චර තේරුමක් තිබුණේ නැහැ. තාත්ති මෙච්චර වටින කෙනෙක් කියලා පුංචි මට දැනුණේ නැහැ. දැන් දුක හිතෙනවා. තාත්තිගේ ඇසුර ලබන්න වාසනාව තිබුණේ නැහැ කියලා.පුංචි සුරංගිගේ කන විදපු දා ඇය හැඬුවාය. තාත්තාට ද දුක හිතුණේය. තාත්තා ඒ දුක හිතේ දරාගෙන නිකම්ම නොසිටියේය. ඔහු එය මෙසේ ලීවේය.“සුරංගිට දුක හිතුණා” තවත් විටෙක ඔහු තම ආදරණිය දියණිය ගැන මෙසේ ලීවේය.“සමන් වැලකින් සමන් මල් උපදින පරිදිමගේ ගතිගුණ නුඹෙන් නාවොත් දුවේ නුඹ වැරදි”මං පුංචි කාලේ තාත්ති කාර්යය බහුල කෙනෙක්. එහෙත් ඔහු පුළුවන් වෙලාවට ගෙදර ඇවිත් මාව බෙල්ලන්විල පෙරහර බලන්න එක්ක ගෙන යනවා. නුවර පෙරහර බලන්න, විහාර මහා දේවී උද්‍යානයට ගෙනයනවා. තාත්ති යන්න කැමැතිම තැන තමයි ගාලු මුවදොර පිටිය. තාත්ති මාව ඔහුගේ ගමටත් එක්කගෙන යනවා. තාත්තී දන්නවා මං කකුළුවෝ කන්න හරිම කැමැතියි කියලා. තාත්ති කකුළුවෝ ගෙනල්ලා හොඳට තම්බලා රසට උයනවා. අම්මා මාව ගුවන් විදුලියට එක්කගෙන යනවා. ඒ ගියහම තාත්තා මාව හැමෝටම අඳුන්නලා දෙනවා “මේ මගේ දුව කියලා.”පේ‍්‍රමකීර්ති බොහෝ ගීත ලීවේ හැට හැත්තෑව දශකවලය. ඒ ගී බෙහෙවින් පේ‍්‍රමාන්විත විය. එමෙන්ම ඔහු විකට ගී ද උපදේශාත්මක ගී ද ලීවේය. එමෙන්ම ඔහු මවු ගුණ ගී ද ලීවේය. ඔහු කවි ද ලීවේය. විටෙක විචාරකයන් පේ‍්‍රමකීර්ති ගැන කතා කළේ “පේ‍්‍රමකීර්ති නම් වූ ජනකවියා” කියාය. ගීතයට, නිවේදන කලාවට අමතරව චිත්‍රපට තිර රචනා ද ලීවේය.පේ‍්‍රම්ගේ ගී පොත පෙරලන විට සොඳුරු වූ පේ‍්‍රම ගීත රැසක්ම අපට හමුවන්නේය.ඔහු විටෙක මෙසේ ලීවේය.“තනි තරුවේ... තනි තරුවේඔබත් ඔහොම ඔතැන ඉන්නමමත් මෙහෙම මෙතැන ඉන්නවා...අම්මයි තාත්තියි බොහොම ආදරයෙන් හිටියා. තාත්ති ලියපු බොහෝ ගීත අම්මත් එක්ක හිටපු කාලේ ලියැවිලා තියෙන්නේ. ඒ වගේම අම්මා වෙනුවෙන් ලියපු ගීතත් තියෙනවා. එහෙම හිටපු දෙන්නෙක් ඇයි වෙන්වුණේ කියන්න මං දන්නේ නැහැ. මං කවදාවත් තාත්තිගෙන් ඒ ගැන ඇහුවේ නැහැ. මං අද වනතුරු අම්මගෙන් අහලත් නැහැ ඇයි තාත්තිගෙන් වෙන්වුණේ කියලා. ඒ දෙන්නා වෙන්වෙලා හිටියේ අවබෝධයෙන්. අම්මිත් තාත්තිත් ජීවිතේ දිහා බැලුවේ උපේක්ෂාවෙන්. වෙන්වෙලා ගියත් තාත්ති ඒ දවස්වල මට මතකයි අම්මව ගේ ළඟට ගෙනැල්ලා ඇරලනවා. තාත්ති කාටවත් වෛර කරන්න ඉගැන්නුවේ නැහැ. අදටත් මට මගේ ජීවිතේ එන ප්‍රශ්නවලට උපේක්ෂාවෙන් මුහුණ දෙන්න පුළුවන්. මට ඒ දේ ආවේ මගෙ තාත්තගෙන් අම්මගෙන්. අදටත් අම්මි ළඟ තියෙනවා තාත්ති ලියපු ගීත, කවි ආදිය. මගේ හිතේ තියෙනවා නොගැයුණු මේ ගීත අලුත් පරපුරත් එක්ක එකතු වෙලා තාත්තිගෙ නම පවතින දෙයක් කරන්න. ඒත් ඒක කොයි කාලේ කරනව ද කියලා නම් කියන්න බැහැ.ඇයට තාත්තා ගැන ඇත්තේ කෙටි මතකයකි. නමුත් ඒ සිතේ තාත්තා පිළිබඳ ඇති ආදරය, ගෞරවය තවමත් එලෙසය.“මට ආඩම්බරයක් තියෙනවා පේ‍්‍රමකීර්ති ද අල්විස්ගේ දුව වෙන්න ලැබීම ගැන.” එහෙම කියන සුරංගි තම පියා ගැන මෙසේ ලියන්නීය.“හිස මුදුනත තැබු රුවන් මලක් සේරැකගමි ඔබෙ නම පියාණනේනොකෙළෙමි වරදක්, නොතබමි කැළලක්එය මට කිරුළකි පියාණනේපිරිහෙන ගුණදම් නසතිය මනුදම්උගතිමි ඔබගෙන් පියාණනේඔබ මට හිමි කළ බැබළෙන ඒ නමමගෙ දරු සුරකිති පියාණනේ...”ඉනෝකා සමරවික්‍රමකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>07</month>
      <day>29</day>
    </date>
    <link>http://www.silumina.lk/2012/07/29/_art.asp?fn=av12072911</link>
    <topic>ඉන්දීය සිනමාවට අවුරුදු 100 යි</topic>
    <author>සුජීව තේවහෙට්ටිගේ</author>
    <content>ඉන්දීය සිනමාවට අවුරුදු 100 යිරංගනයෙන්, ගීතයෙන් නෙත් සිත් පිනවන බොලිවුඩ් සිනමාපට නරඹන්නට කවුරුන්ද අකැමැති? ‘හින්දි සිනමාව‘ දෙමළ සිනමාව හැරුණු විට කේරළ, මලයාලම්, බෙංගාලි, කන්නඩ, මරාති යනුවෙන් තවත් සිනමා පට නිර්මාණය වෙයි. මේ සියල්ලෙහිම මව්රට ඉන්දියාවයි. අද ලොව පුරා ප්‍රචලිත වෙමින් තිබෙන හින්දි හෙවත් බොලිවුඩ් සිනමාවේ දී සෙසු ඉන්දීය සිනමා කලාවන්ගේ ද මූලාරම්භය සිදුවූයේ 1912 දී ය. 1898 දි මුලින්ම ‘ද ෆ්ලවර් ඔෆ් පෙරිසා’ නම් වූ කෙටි චිත්‍රපටය හිරාලල් සෙන් අධ්‍යක්ෂණය කළ ද 1912 මැයි 18 දා ‘ශ්‍රී පන්ඩාලික්’ චිත්‍රපටය තිරගත වීම ඉන්දීය සිනමාවේ මුල් පියවර ලෙස සැලකේ. දාදාසහේබ් තොර්නේ විසින් අධ්‍යක්ෂණය කරන ලද මෙය දෙබස් රහිත නිහඬ චිත්‍රපටයකි.’ශ්‍රී පන්ඩාලික්’ විනාඩි 22ක ධාවන කාලයකින් යුතු විය. මෙහි නෙගටිව් පටය මුද්‍රණය කෙරුණේ ලන්ඩන් නුවරදීය. චිත්‍රපටය තිරගත වූයේ සති දෙකකි. කෙසේ වුවද මේ චිත්‍රපටය ඉන්දීය සිනමාවේ මුල්ම චිත්‍රපටය ලෙස පිළිගන්නට ඇතැම් අය මැලිවෙති. හේතුව ‘ශ්‍රී පන්ඩාලික්’ නිහඬ චිත්‍රපටයක් බැවිනි. ජොන්සන් නම් වූ බ්‍රිතාන්‍ය ජාතිකයෙකු කැමරාකරණයෙන් දායක වීමත් ලන්ඩනයේ දී පිටපත් මුද්‍රණය වීමත් තවත් හේතු දෙකකි.1913 දී තිරගත වූ, ‘රාජා හරිශ්චන්ද්‍ර’ ඉන්දීය සිනමාවේ මුල්ම චිත්‍රපටය යැයි තවත් සමහරුන්ගේ අදහසයි. නිහඬ චිත්‍රපටයක් වූ මෙය නිෂ්පාදනය කර අධ්‍යක්ෂණය කළේ දාදාසහෙබ් පාල්කේයි. හරිශ්චන්ද්‍ර රජතුමා කේන්ද්‍ර කරගත් මේ චිත්‍රපටය රාමායනය සහ මහාභාරත කතා පුවත් යුගලයෙහි ආභාසය ලබා ඇත.චිත්‍රපටයෙහි සියලුම චරිත රඟපෑවේ නළුවන්ය. අධ්‍යක්ෂවරයා තරුමති රැජනගේ චරිතය සඳහා කාන්තාවක එකතු කරගන්නට උත්සාහ ගත්තද එය අසාර්ථක විණි. එහෙයින් රැජනගේ චරිතය නිරූපණයට සියුමැලි සිරුරක් ඇති නළුවෙකු යොදා ගන්නට ඔහුට සිදුවිය. 1913 අප්‍රේල් 21 දා ‘රාජා හරිශ්චන්ද්‍ර’ චිත්‍රපටයේ මංගල දර්ශනය මුම්බායි නුවර ඔලිම්පියා සිනමා ශාලාවේදී පැවත්විණි. මංගල දර්ශනය නැරඹීමට ඇරයුම් ලබා සිටියේ සීමිත ප්‍රේක්ෂක පිරිසකි. ඒ අතර එවකට ඉන්දියාවේ සිටි ප්‍රකට පුද්ගලයෝ මෙන්ම පුවත්පත් රැසක කර්තෘවරු ද වූහ.’අලම් ආරා’ ඉන්දියානු සිනමාවට එක්වූ මුල්ම කතානාද චිත්‍රපටය විය. එය මුලින්ම තිරගත වූයේ 1931 මාර්තු 14 දාය. ආදෙශිර් ඉරානි අධ්‍යක්ෂණය කළ ‘අලම් ආරා’, මුම්බායි හි මැජෙස්ටික් සිනමා ශාලාවේ මුල්වරට තිරගත විය.සිනමා ශාලාවකට ඇතුළුවන්නට තැත් කළ මහජන ගංගාව හැසිරවීමට පොලිස් නිලධාරීන් යෙදවීමට ද සිදුවිය. රජ කුමාරයකු සහ ජිප්සි තරුණියක වටා ගෙතී ඇති ‘අලම් ආරා’, පාර්සි වේදිකා නාට්‍යයක කතාවක් පදනම් කරගෙන නිෂ්පාදනය වූවකි.ඉන්පසුව එච්.එම්.රෙඩ්ඩි නිෂ්පාදනය කර අධ්‍යක්ෂණය කළ ‘භක්තා ප්‍රග්ලාදා’ නම් වූ තෙළිඟු චිත්‍රපටය 1931 අප්‍රේල් 15 දා තිරගත වූ අතර ‘කාලිදාස්’ නම් වු දෙමළ චිත්‍රපටය 1931 ඔක්තෝබර් 31 දා තිරගත විය. මේ චිත්‍රපටය ද අධ්‍යක්ෂණය කළේ එච්.එම්.රෙඩ්ඩිය. මේ කාලයේදී ඉන්දීය චිත්‍රපටවල හඬ තාක්ෂණයෙහි දියුණුවක් ඇතිවිය. මියුරු ගීත ඇතුළත් ගීතමය ජවනිකා එක්විය. මෙම ගීතමය නර්තන ජවනිකා පේ‍්‍රක්ෂකයන් අතර ජනප්‍රිය විය. සිනමා චිත්‍රාගාර බිහිවන්නට විය. මෙම චිත්‍රාගාර චෙන්නායි, කොල්කටා සහ මුම්බායි නගරවල ඇරඹිණි. 1935 පමණ වන විට ඉන්දීය චිත්‍රපට කර්මාන්තයෙහි ස්ථාවරත්වයක් දක්නට හැකි විය.1955 දී සත්‍යජිත් රායි ගේ ‘පාතර් පංචාලි’ චිත්‍රපටය තිරගතවීමත් සමඟම ඉන්දීය සිනමාවේ නවරැල්ලක් මතුවිණි. මේ චිත්‍රපටයෙන් පසුව ‘අපරාජිතෝ’ සහ ‘අපූර් සංසාර්’ චිත්‍රපට සත්‍යජිත් රායි විසින් නිර්මාණය කරන ලදී. ඕපු ත්‍රිත්වය ලෙස හැඳින්වෙන මෙම චිත්‍රපට තුන එකල ජගත් සිනමා උලෙළවලදී සම්මාන දිනා ගැනීමට සමත් විය. සත්‍යජිත් රායි සමඟ ඉන්දීය නව සිනමා රැල්ලට එකතු වූ අනෙක් සිනමාකරුවන් වන්නේ රිත්වික් ඝටක්, මිර්නාල් සෙන්, අදූර් ගෝපාල ක්‍රිෂ්ණන්, මනි කෞවුල්, බුද්ධාදේව් දාස් ගුප්ත, ශ්‍යාම් බෙනගල් සහ කේටන් මේතා වැනි අයයි.’50 දශකය ඇරඹෙද්දී වාණිජ හින්දි සිනමාවට ප්‍රේක්ෂකයන් වසඟ වන ආකාරයක් දක්නට ලැබෙයි. 1951 දී තිරගත වූ ‘ආවාරා’, 1955 දී තිරගත වූ ‘ශ්‍රී 420’, ‘ප්‍යාසා’ වැනි චිත්‍රපටවලට පදනම් වූයේ ඉන්දීය නාගරික කම්කරු ජීවිතයෙන් පැනනැඟුණු සිදුවීම්ය. මේ අතර වීර චරිතාත්මක චිත්‍රපට ද හින්දි සිනමාවෙන් බිහිවිය. 1957 දී තිරගත වූ ‘මදර් ඉන්ඩියා’ (අධ්‍යක්ෂ, මෙහ්බුබ් ඛාන්) ‘මූගල් ඊඅසම්’ (අධ්‍යක්ෂ, කේ.අසිෆ්), ‘දෝ අන්ඛේන් භාරාත් හාත්’ (අධ්‍යක්ෂ ශාන්තා රාම්) එවැනි චිත්‍රපට කිහිපයකි. පුනරුත්පත්තිය හා සබැඳි කතා තේමාවක් කැටි වූ ‘මධුමතී’ ද ඒ යුගයේ ජනප්‍රිය වූ චිත්‍රපටයකි. බිමල් රෝයි ඒ චිත්‍රපටයේ අධ්‍යක්ෂවරයා විය.සමාන්තර සිනමාව නියෝජනය කළ චේතන් ආනන්ද් ගේ ‘නීචා නගර්’ චිත්‍රපටය මුල්ම කාන්ස් චිත්‍රපට උලෙළේ දී සම්මානයෙන් පිදුම් ලැබීමත්, සත්‍යජිත් රායි ගේ ‘අපරාජිතෝ’ චිත්‍රපටය වැනීසි චිත්‍රපට උලෙළේ දී ස්වර්ණසිංහ සම්මානයෙන් පිදුම් ලැබීමත් විශේෂ සිදුවීම්ය.හින්දි සිනමාවේ වාණිජ චිත්‍රපට රැල්ල ඉන්දියාවේ අනෙකුත් භාෂාවන්ගෙන් නිර්මාණය වූ චිත්‍රපට අබිබවා යන්නට සමත් වූ බව සටහන් කිරීම අතිශයෝක්තියක් නොවේ. රාජ්කපූර් වැනි ජනප්‍රිය සිනමාවේ පතාක යෝධයන් ගේ චිත්‍රපට මේ බව සනාථ කර ඇත. ඔහු අධ්‍යක්ෂණය කළ ‘ආවාරා’, ‘ශ්‍රී 420’, ‘බූට් පොලිස්’, ‘චෝරි චෝරි’, ‘අනාරි’, ‘සංගම්’, ‘මේරා නාම් ජෝකර්’, ‘බොබි’, ‘සත්‍යම් ශිවම් සුන්දරම්’ ඇතුළු චිත්‍රපට රැසක් හින්දි සිනමා රසික පිරිස ආකර්ෂණය කරගන්නට සමත් විය.මේ ජනප්‍රිය සිනමා රැල්ලෙන් මතු වූ නළු නිළි පිරිස තවමත් ප්‍රේක්ෂක මතකයෙන් බැහැරව ගොස් නැත.හින්දි සිනමා අඹරේ වැජඹුණු මේ සිනමා තරු එක් එක් යුගයකදී රසික රසිකාවියන් ගේ ආදරය නොමඳව දිනාගත්හ. 1950-60 දශකයේ දී ජනප්‍රිය ව සිටියේ රාජ් කපූර්, දිලිප් කුමාර් සහ දේව් ආනන්ද් යන තිදෙනාය. 1947 දී ‘ජුග්නු’ චිත්‍රපටයෙන් රංගනයට එක්වූ දිලිප් කුමාර් ශෝකාන්තයේ රජු ලෙස හැඳින්විණ. නළුවෙකු. අධ්‍යක්ෂවරයකු, නිෂ්පාදකවරයකු සහ සංස්කරණ ශිල්පියෙකු ද වූ රාජ් කපූර් 1947 දී ‘නීල් කමල්’ චිත්‍රපටයෙන් රංගනයට එක්වූයේය. 1946 දී ‘හම් ඒක්හේන්’ චිත්‍රපටයෙන් හින්දි තිරයට පැමිණි දේව් ආනන්ද් ද චිත්‍රපට අධ්‍යක්ෂවරයකු විය. මේ තිදෙනා හින්දි සිනමාව තම අණසකට ගන්නට සමත් වූ බව විචාරකයෝ පවසති. ශම්මි කපූර්, රාජේන්ද්‍ර කුමාර් සහ සුනිල් දත් වැනි නළුවන් ද මේ යුගයෙන් මතු වූ තරුය.ඉන්පසුව 70 –80 දශකයන් බැබළවූයේ අමිතාබ් භච්චන්, ධර්මේන්ද්‍ර සහ රාජේශ් ඛන්නාය. මේ අතරට එක්වූ ජිතේන්ද්‍ර, සන්ජීව් කුමාර්, මනෝජ් කුමාර්, ශෂි කපූර් සහ රිෂි කපූර් ද රසික රසිකාවියන් අතර ජනප්‍රියත්වය පත්වූහ. හින්දි සිනමාවට සුපිරි තරු සංකල්පය බිහිවූයේ රාජේශ් ඛන්නා 1969 දී ‘ආරාධනා’ චිත්‍රපටයේ සහ ඉන්පසු චිත්‍රපටවල රඟපෑමෙන් පසුවය. ඔහු හින්දි සිනමාවේ පළමු සුපිරි තරුව ලෙස අබිසෙස් ලැබුවේය. මේ සුපිරි නළු පරපුර අද නියෝජනය කරන්නේ ශාරුක් ඛාන්, සල්මන් ඛාන් සහ අමීර් ඛාන්ය.1930 දශකයේදී දේවිකා රාණිගෙන් ඇරඹුණු හින්දි සිනමා නිළි පරපුරට 2012 වසර වන විට එක්ව සිටින අලුත්ම නිළිය වන්නේ සනිලියොන්ය. මේ දීර්ඝ කාලය අතර හින්දි තිරයට එක්වූ සුරූපී නිළියන් රැසකි. 1936 දී ‘දෝ දිවානි’ චිත්‍රපටයෙන් සිනමාවට එක්වූ ශෝභනා සමාර්ත්, 1939 දී ‘ගුල්බකාවලි’ චිත්‍රපටයෙන් එක්වූ නූර්ජෙහාන්, 1937 දී ළමා නිළියක ලෙස ‘උස්නෙ ක්්‍යා සෝචා’ චිත්‍රපටයෙන් එක්වූ සුරෙයියා, 30 සහ 40 දශකයේදී ජය කෙහෙළි නැංවූහ.50 සහ 60 දශකයන් හි ජනප්‍රියත්වය හිමිකර ගත්තේ මධුබාලා, මීනා කුමාරි සහ වහීඩා රෙහ්මාන් සහ නූටාන් ඇතුළු නිළි පරපුරය.ඉන්පසුව 70 – 80 දශකයන්හි දී සයිරා බානු, ශර්මිලා තාගෝර්, රාඛි, හේමාමාලිනී, රේඛා, ශ්‍රී දේවි ඇතුළු නිළි පරපුර ඒ යුගය දීප්තිමත් කළ තරුය. 90 දශකයේ සිට මේ දක්වා ඉදිරියට ඇදෙන බොලිවුඩ් සිනමාව ලෙසින් අලුත් වූ හින්දි සිනමාවේ සුපිරි තරු බවට පත්ව සිටින්නේ මධුරි ඩික්සිත්, කාජල්, ජූහි චව්ලා, කරිස්මා කපූර්, ඓශ්වර්යා රායි, ප්‍රීටි සින්ටා, ප්‍රියංකා චොප්රා ඇතුළු අලුත් යුගයේ රුවැත්තියන් පිරිවරයි.2011 සංඛ්‍යා ලේඛනවලට අනුව ඉන්දියාවේ එම වසරේ දී නිෂ්පාදනය වූ හින්දි චිත්‍රපට සංඛ්‍යාව 206කි. එම වසරේදී තෙළිඟු චිත්‍රපට 192 ක් ද දෙමළ චිත්‍රපට 185 ක් ද කන්නඩ චිත්‍රපට 138 ක්ද, බෙංගාලි චිත්‍රපට 122 ක් ද මරාති චිත්‍රපට 107 ක් ද, මලයාලම් චිත්‍රපට 95 ක් ද නිෂ්පාදනය වී ඇත. මේ චිත්‍රපට හැරුණු විට ඉන්දියාවේ අනෙකුත් භාෂාවන්ගෙන් නිෂ්පාදනය වූ චිත්‍රපට සංඛ්‍යාවත් මෙකී චිත්‍රපට සංඛ්‍යාවට එකතු කළ විට 2011 දී නිෂ්පාදිත ඉන්දීය චිත්‍රපට සංඛ්‍යාව 1255කි. වසරක් පාසා ඉන්දීය රුපියල් බිලියන සිය ගණනින් මුදල් මවන යන්ත්‍රයක් බවට පත්වී ඇති බොලිවුඩය ඇතුළු ඉන්දීය සිනමා කර්මාන්තයෙහි මිලියන 7කට වැඩි පිරිසක් සේවයෙහි යෙදී සිටිති. මේ චිත්‍රපටවල රඟන සුපිරි නළු නිළි පිරිස රුපියල් මිලියන ගණනින් ආදායම් උපයති. ඒ නිසාම ඔවුන් ඉන්දීය රජයට අතිවිශාල මුදලක් ආදායම් බදු ගෙවන බවත් නොරහසකි.අද වන විට ඉන්දීය සිනමාව භාවිතයට ගන්නා තාක්ෂණය බටහිර හෝ හොලිවුඩ් සිනමාවේ තාක්ෂණයට නොදෙවැනි මට්ටමක පවතී. විද්යුත් සන්නිවේදන ක්‍රම කෙතරම් බහුල වුවද ඒවා ඔස්සේ චිත්‍රපට, ටෙලි වෘත්තාන්ත සහ අනෙකුත් විනෝදාත්මක අංග ඉන්දීය නිවෙස්වලට පහසුවෙන්ම පිවිසුණ ද එරටෙහි සිනමාව ඒ කිසිවකට පරාජය කිරීමට නොහැකි වී ඇත.සුජීව තේවහෙට්ටිගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>07</month>
      <day>29</day>
    </date>
    <link>http://www.silumina.lk/2012/07/29/_art.asp?fn=av12072912</link>
    <topic>හිනා කතා</topic>
    <author/>
    <content>හිනා කතාකැන්ටිමේ තේ බොමින් සිටි අනුලා, චම්පා එක්ක මෙහෙම කියන්නට පටන් ගත්තා.”සුනාමියක් එනවයි කියලා කලබලයක් ඇති වුණු දවසෙ ඔයා ඔෆිස් ආවේ නැහැනෙ. ඔය කලබලේ ඇති වෙන කොටත් මං හිටියේ කැන්ටිමේ, හැලප කකා තේ බිබී. ඒ කතාව ඇහුවා විතරයි, මමත් මෙලෝ සිහියක් නැතුව ඔෆිස් එකට දිව්වා බෑග් එකත් අරගෙන පුළුවන් ඉක්මනින් ගෙදර දුවන්ඩ. ඔෆිස් එකේදියි දැන ගත්තෙ මගෙ බොරු දත් කුට්ටම කලබලේට කොහේ හරි වැටිලයි කියල. ආපහු දිව්වා කැන්ටිමට.””ඉතින් අනේ දත් කුට්ටම කැන්ටිමේ තිබුණද?” චම්පා කතාව මැද්දට පැන්නා.”ඔයාට කියන්ඩ චම්පා, මම ඉඳගෙන හිටිය පුටුව යට හැලප කෑල්ලකුත් හපා ගෙන දත් කුට්ටම හිනැහි හිනැහි තිබුණා අනේ.” අනුලා සිනාසෙමින් කිව්වේ චම්පගෙ උරහිසට පාරකුත් ගසමිනි.”කැන්ටිමේ බල්ලා ඒක නොදැක්කෙ ඔයාගෙ වාසනාවට. ඌත් හපන්නෙ නැති ජරාවක් නෑනෙ අනේ.” චම්පා කිව්වේ සමච්චල් සිනාවක් නඟමිනි.’තොරතෝංචියක් නැතුව කතා කරන, ඇහුම්කන් දෙන අයට එපා වෙන පුද්ගලයෙක්ව හඳුන්වන්න අපි පාවිච්චි කරන වචනය මොකක්ද?” දිලිප් සර් පන්තිය සිසාරා බැල්මක් හෙළමින් විමසීය.අතක් ඔසවමින් තම අසුනෙන් නැඟී සිටි අමිත්ත මෙසේ පිළිතුරු දුන්නේය.”ගුරුතුමා.”විශ්ව විද්‍යාලවල ආචාර්ය, මහාචාර්යවරු වැඩක් කරනවා කියලා මම දැන ගත්තෙ ඒගොල්ලෝ වැඩ වර්ජනයක් කරලයි කියල මේ පත්තරේ තියෙන නිව්ස් එක කියෙව්වාමයි මනෝජ්.” අනුලා කීවේ ලිපිද්‍රව්‍ය ගෙන යන්නට ආ උපාධිධාරියකු වූ මනෝජ් දෙස බලා සාවඥ සිනාවක් පාමිනි.”ඒ මොකද අනුලා මිස් එහෙම කියන්නෙ. ආචාර්ය, මහාචාර්යවරු නේන්නං විශ්ව විද්‍යාලෙදී අපට ඉගැන්නුවේ.””නෑ ඉතින් ඒගොල්ලෝ එහෙම ඉගැන්නුව පාටක් ඔයගොල්ලන්ගෙන් පේන්නෙ නැහැනෙ.” අනුලා ඇඟට පතට නොදැනී කීවාය.එය ඉතා භයානක රිය අනතුරකි. බස් රථ දෙකක් කඳුකර පෙදෙසකදී මුහුණට මුහුණ ගැටීමෙන් එක් බස් රථයක රියැදුරා එතැනම මියගොස් අනෙකා සිහිසුන්ව කොළඹ මහ රෝහලේ දැඩි සත්කාර ඒකකයේ ප්‍රතිකාර ලබමින් සිටියේය.ඔහුගෙන් රිය අනතුර පිළිබඳ කට උත්තරයක් ගැනීමට පොලිසියට දෙසතියක් බලා සිටින්නට සිදුවිය. අවසානයේ ප්‍රකෘති සිහිය ලැබ, සෞඛ්‍ය තÀවය මඳක් යහපත් වීමේ හේතුවෙන් රෝගියා වාට්ටුවකට ඇතුළු කිරීමෙන් පසු ඔහු නොවෙහෙසා කට උත්තරයක් ගැනීමට පොලිසියට අවසර ලැබිණ. පොලිස් නිලධාරියෙක් රෝගියා වෙත ළංව කාරුණිකව මෙසේ ඇසීය.”ඩ්‍රැයිවර් උන්නැහේ, පොඩ්ඩක් මට කියනවද එදා සිද්ධ වුණේ මොකක්ද කියල.”පොලිස් නිලධාරියා දෙස මොහොතක් බලා සිටි රියැදුරා හෙමිහිට වචන ගළපමින් මෙසේ කීවේය.”ඒක මම හැමදාම යන එන පාර මහත්තයා. එදත් මම පුරුදු විදියටම බස් එක එළවාගෙන ආවා. ඔය අනතුර වුණු වංගුව ගනිද්දි මං හදිස්සියෙම දැක්කා බස් එකක් වැරදි පැත්තෙන් පුදුම වේගෙකින් ඉස්සරහට එනවා. මට මොනවා වත් හිතාගන්ඩ වත් වුණෙ නැහැ. බස් දෙක මූණට මූණ හැප්පුණා.””ඔව්... ඉතින් ඊට පස්සෙ?” පොලිස් නිලධාරියා රෝගියා දිරිගන්වමින් ඇසීය.”ඊට පස්සෙ නර්ස් නෝනා කිව්වා නැගිටලා මේ කෝපි එක බොන්න කියලා.” රෝගියා පිළිතුරු දුන්නේය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>07</month>
      <day>29</day>
    </date>
    <link>http://www.silumina.lk/2012/07/29/_art.asp?fn=av12072913</link>
    <topic>විජේ මල්ලිගෙ කොලොම</topic>
    <author/>
    <content>විජේ මල්ලිගෙ කොලොමටෙලිනිස කට්ටිය මීඩියා මල්ලි කෙනෙක් එක්ක ගොන් පාට් වලියක් දාගෙන තියෙනව විජේ මල්ලි දැක්කේ ලාස්ට් සන්ඩේ. මොකද මේ පටලවාගෙන ඉන්නෙ කියල බැලින්නම්, ජෙනරල් හොස්පිටල් එකේ වෝඩ් සික්ස්ටීන්වල ඉන්න අපේ සුමින්ද ළමය බෙදා ගන්න බැරුව. විජේ මල්ලි නම් ඔය වලි සීන්ස්වලට එච්චර කැමැති නෑ. මොකද කියන්නෙ ඕවා ඉතින් වීක් එන්ඩ් කොලොම්ස්වලින් එහාට යන්නෙ නැති අන්ජ බජල් වලි නිසයි. ඒක මොන වුනත්, සුමින්ද ළමයගෙ දුක සැප බැලිල්ල කෙසේ වෙතත් ටෙලිනිස කට්ටිය කියන්නෙ කවුද සොරි, මේ කවුද මොනවද කරන්නෙ වගේ ඒ කට්ටියගෙ ලාස්ට් ටූ ඉයර්ස් ඇනුවල් රිපෝට්ස් නම් තිබුණා උත්තර බැඳපු දිග හෑල්ලක. විජේ මල්ලිට ඒක හෑල්ලක් වගේ පෙනුනට, ඒකෙ අයිතිකාරයන්ට ෆස්ට් ක්ලාස් රිප්ලයි එකක් කියල හිතෙනව ඇති.ශ්‍රී ලංකාවෙ ටෙලි නාට්‍ය කියල ජාතියක් තියෙනව නම්, ඒක මේ සයිස් එකෙන් හරි ඉතිරිවෙලා තියෙන්නෙ ඔය කියන ‘ටෙලිනිස’ නිසා වෙන්න ඕන කියලයි විජේමල්ලි නම් හිතන්නෙ. ටෙලිනිස කට්ටිය මෙගාවලට දුන්න කියන්නෙ මාර ෆයිට් එකක්. මෙගා දැන් මයික්‍රෝ වෙලාලු සීයකට බස්සගෙන. නියමයි නේ. ඉම්පෝටඩ් මෙගා ටෙලීස්වලට පොලු දාන්න ඇක්ෂන් ගත්තෙත් ඒ කට්ටියමලු. දැන් ඉතින් ටෙලි සීන් එකට කිසිම ප්‍රොබ්ලම් එකක් නෑනේ. වෙනද වගේ ප්‍රොඩක්ෂන්ස්වලට මිලියන ගණන් බජට් වෙන් කරන්නෙ නැතුව, කට්ටිය එකතු වෙලා ගිහින් රන්මිහිතැන්නෙ ෂූට් කරලා, බජට් එක බාගෙට බාගෙ අඩු කර ගන්නව කියල නම් කොහේවත් කියල තිබුණෙ නෑ. රන්මිහිතැන්නත් ඉතින් ඔය ටෙලි කට්ටියගෙ ඇඩ්වයිස් අහල ආණ්ඩුව දීපු තෑග්ගක් කිව්ව නම් වැඩේ කම්ප්ලීට්. ඔය මීඩියා මල්ලි ටෙලිනිස කට්ටියගෙ ඔෆීස් බෙයරර්ස්ල ගැනවත් දන්නෙ නැතුව නේ කොක්ක ගහගෙන තියෙන්නෙ. ඒගොල්ලන්ගෙ අර ටෙලි ඩිරෙක්ටරියවත් දැකල බලල නෑනේ. ඒක ගත්ත නම් පරණ ප්‍රසිඩන්ට් කවුද අලුත් ප්‍රසිඩන්ට් කවුද නියමෙට බලාගන්න තිබුණනේ.එච්චරක් ද ෆ්‍රොෆෙසර් සුනිල් ආරියරත්න ඉන්නෙ ගෝනගලපුර - බෙන්තොට කියලත් ෂුවර් එකට දැනගන්න තිබුණා. කොහේද මේ මීඩියා මල්ලිලා අතට ගත්තම කෑලි හැලෙන ටෙලි ඩිරෙක්ටරියක්වත් දැකල තියෙනවයැ. එහෙම කට්ටිය ඔය ටෙලිනිස වගේ ටෙලි .......... අයිතිය, සංවර්ධනය, ඉදිරිගමන, පසු ගමන, වගේ ඕනෑම ප්‍රශ්නෙකට විසඳුම් සොයන ඕර්ගනයිසේෂන් එකකට සවුත්තු කොලම් ලියන්න වටින්නෙ නෑ.සුමින්දගෙ කේස් එක විතරක් නෙවි ඔය ජාතියෙ කේසස් ගැන ලියන්න කියන්න කෝටියක් දේවල් තිබුණත් මොකටද කියල හිතෙනවා. විජේ මල්ලි නම් හිතන්නෙ සුමින්ද සනීප වෙන්නෙ නැෂනල් හොස්පිට්ල් එකේ ඩොක්ටර්ස්ල, නර්ස්ලගෙ කරුණාවෙ ට්‍රීට්මන්ට්ස්වලින් මිසක් නැතුව ඔය බලන්න යන නොයන කට්ටියගෙ හාස්කමකින් නෙවි කියලයි. කතා කරන්න බැරි, යාලු මිත්රයෙක් අඳුන ගන්න බැරි සුමින්දට ටෙලිනිස ෆුල් කොමිටි එක නෙවි මෙගා ටෙලියක ෆුල් කාස්ට් එක ගියත් ඇති වැඩක් තියෙනවද? ටෙලි ගැන කිව්වම ටෙලිවිෂන් විතරක් නෙවි රේඩියෝ එකත් මීටර් වුනේ ටක් ගාලා තවත් සෑඩ්ම සෑඩ්ම නිව්ස් එකක් එක්ක. අපේ රටේ, රේඩියෝ කලාවෙ මාර විප්ලවයක් කරපු අයිකොන් එකක් .......... ලෙජන්ඩ් එකක් වගේ හිටපු මෑන්ස නැති වුනා කියන නිව්ස් එක අහල විජේ මල්ලට මාර දුකක් හිතුනා. මෑන්ස් රේඩියෝ එකේ ටෙලිවිෂන් එකේ එච්චර කල් තිබුණු අවුට්ඩේටඩ් සීන් එක වෙනුවට, රේඩියෝ එකට ලිස්නර්ස්ල ළං කරගන්න ඉන්ට්‍රොඩියුස් කරපු ප්‍රෝග්‍රෑම්ස්, එනවුන්සින්ග් ස්ටයිල්ස්, ඒව කොච්චර ලයිව් වුනාද වගේ දේවල් ගැන කල්පනා කරල බලන කාට නිමල් ලක්‍ෂපති ආරච්චි කියන ඉලෙක්ට්‍රොනික් මීඩියා සගයා, කවුරු මොනව කිව්වත්, මේ රටේ රේඩියෝ එකට ටීවී එකට, අලුත්ම චැප්ටර් එකක් අඳුන්නල දීපු වැඩකාරයා.මෑන්ස් එස්එල්බීසී එකේ හිටිය වුනත්, සුගත්ල, දයානන්දල වගේ ග්‍රේට් ඩ්‍රාමා කට්ටියගෙ, රේඩියෝ ප්‍රොඩියුසර්ස්ලගෙ ගුරුහරුකම් අරගෙන ඒ ගොල්ලන්ගෙ ප්‍රොඩක්ෂන්ස් වලට එකතුවෙලා තිබිච්ච එක්ස්පීරියන්ස් එකයි, අලුතින් මොකක් හරි හිතන්න තිබිච්ච ටැලන්ට් එකයි, ඕනකමයි, නිසා මෑන්ස් ලැඩර් එකේ උඩටම උඩටම නැග්ගා. ඒක අසාමාන්‍ය ටැලන්ට් එකක්. නැෂනල් ටීවී එකක ඩිරෙක්ටර් ජෙනරල් වෙනව කියන එක මල් වට්ටියක් අතට එනව වගේ ඉබේ ලැබෙන එකක් නෙවි. ඒත් නිමල් ලක්‍ෂපති එතනට ගියා. මෑන්ස් පටන් ගත්තු රේඩියෝ කලාව, ටීවී ප්‍රෝග්‍රෑම්ස් නැතුව ආණ්ඩුවෙ අනිත් ස්ටේෂන්වලට මොකුත් කරගන්න බැරි සයිස් එකේ ගේමක් තමයි නිමල් දුන්නෙ. එහෙම කල්පනා කරල බලනකොට නිමල් ලක්‍ෂපති ආරච්චිගෙ ලොස් එක අපේ රටේ අලුත් රේඩියෝ එකකට අලුත් ටීවී එකකට මාර ලොස් එකක් ම තමයි. ඒත් ඉතින් මොනව කරන්නද? අලුත් රේඩියෝ එකක්, අලුත් ටීවී එකක් අඳුන්නල දුන්න කියලා, එක්ස්ටෙන්ෂන්ස් හම්බවෙන්න පුළුවන් වැඩ කරන ටීවී ස්ටේෂන් එකේ නැත්නම් රේඩියෝ චැනල් එකේ. ඒත් කෝටා එක ඉවරයි, දැන් එන්න කියල ඉන්විටේෂන් ආවම, ඒකට එක්ස්ටෙන්ෂන් ලැබෙන්නෙ නෑනේ. එතෙන්දි නිමල් ලක්‍ෂපති කියල වෙනසක් නෑ. යන්නම ඕන.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>07</month>
      <day>29</day>
    </date>
    <link>http://www.silumina.lk/2012/07/29/_art.asp?fn=av12072914</link>
    <topic>කන්ද උඩරට සොබා දම් අසිරිය ගෙනෙන</topic>
    <author>ඉනෝකා පෙරේරා බණ්ඩාර</author>
    <content>කන්ද උඩරට සොබා දම් අසිරිය ගෙනෙනප්‍රසන්න විතාන මේ ප්‍රදර්ශනය පැවැත්වෙන්නේ නුවර පෙරහරට සමගාමිව...ඔව්. මොකද මෙහි තේමාව වෙන්නෙ ‘කන්ද උඩරට සොබාදම් අසිරිය’ ඒ වගේම, ‘සිව් වැනි ඒක පුද්ගල ඡායාරූප දැක්ම’ සහ සංචාරක ප්‍රවර්ධන වෙළෙඳ ප්‍රදර්ශනය ලෙස මෙය නම් කොට තිබෙන්නේ දෙස් විදෙස් සංචාරකයන් තුළ කන්ද උඩරට රාජධානියෙ සුන්දරÀවය පිළිබඳ ආකර්ෂණය ප්‍රවර්ධනය කිරීමේ අරමුණින්. දෙස් විදෙස් විශාල පිරිසක් මේ නුවර පෙරහර නරඹන්න එනවා. නමුත් ඔවුන් පෙරහර බලා නුවරින් නික්මෙනවා හැරෙන්නට මේ පළාතේ සිරිය - ඓතිහාසික ස්ථාන නරඹනවා - විඳිනවා අඩුයි. මේ පෙරහර ‘සීසන්’ එකත් එක්ක මං උත්සාහ කරන්නෙ ඒ ආකර්ෂණය ඇති කරවන්න.මොන වගේ ස්ථාන ද ඒ සඳහා ඔබ ඡායාරූපයට නැඟුවෙ...මහනුවරට ඉර පායන දර්ශනයකින් පටන් ගෙන දළදා මාළිගාවේ පහන් දැල්වෙන හැන්දෑ යාමය දක්වා මේ මහනුවර සිදුවන – තිබෙන අති සුන්දර දසුන් පෙළකිනුයි මේ ඡායාරූප දැක්ම පෙළ ගැහෙන්නේ. නගරයේ ඉපැරැණි ස්ථාන, නටබුන්, ඓතිහාසික පුද බිම්, කුවින්ස් හෝටලය වැනි ඉපැරැණි ප්‍රෞඪ ගොඩනැඟිලි, කුරුලු කොබෙයියන්, නුවර වැවේ විවිධ කෝණ සහ හිමිදිරියට මද්දහනෙට සහ හැන්දෑයාමයට එහි සුන්දරÀවය, නුවරට එන ගමනේ ඇති චමත්කාරය... වැනි ඡායාරූප විශාල ප්‍රමාණයක් මීට ඇතුළත්.ඇයි ඔබට මේ නුවරම ඊට පාදක කරගන්න හිතුණෙ...මම ඉපදුණෙ – හැදුණෙ – වැඩුණෙ මේ සුන්දර කන්ද උඩරට රාජධානියෙ. පුංචි කාලෙ ඉඳල කොයි තරම් දැක්කත් – බැලුවත් ඇති නොවන තැන් මේ නුවර ඕනෙ තරම්. පෙරහර කාලෙට නුවරට එන දෙස් විදෙස් සංචාරකයො බොහෝ දෙනෙක් දකින්නෙ ‘අගෝස්තුවෙ - නුවර විතරයි. නමුත් මට ඕනෙ වුණා මුළු අවුරුද්ද පුරාම මේ කන්ද උඩරට තිබෙන සොබාවික ලස්සන සහ සැඟවුණු සුන්දරÀවය ඔවුන්ට පෙන්වන්න. ඒ වගේම නුවර අතීතය කියා පාන ඉපැරැණි ඡායාරූප එකතුවකුත් මීට ඇතුළත්. 1715 දී පමණ ඉඳිකළ මාලිගාවට ඔබ්බෙන් වූ වතුර මල තවමත් හොඳින් ක්‍රියාත්මකයි. පෙරහරට එන අලි - ඇත්තු පෙරහරට පේවෙන්නෙ මේ වතුර මලෙන් නාලා. කලාතුරකින් දකින්නට හම්බවෙන මේ දර්ශනයත් මං ඡායාරූපයට හසු කර ගත්තා.නුවර පාර හදද්දි කැප්ටන් ඩෝසන් ඒවා විමර්ශනය කරන ඉපැරැණි දුර්ලභ ඡායාරූපයකුත් මීට ඇතුළත්. එහෙම බලද්දි මගේ ඡායාරූප අතර ඓතිහාසික ඡායාරූප කිහිපයක් සහ නුවර පළාතට ආවේණික යම් නිර්මාණ කිහිපයකුත් මේ ප්‍රදර්ශනයේදී දැක ගත හැකියි.ඔබේ ඡායාරූප ජීවිතය ඇරැඹෙන්නෙ...සොබා සුන්දරÀවයට ඇලුම් කළාට මං ඡායාරූපකරණයට පෙලැඹුණේ 2008 වසරේ.වෘත්තියෙන් අද මා පන්තූර රාමු ව්‍යාපාරයක් කරන්නේ. කොටු වෙච්චි රස්සාවකට වඩා මේ නිදහස් ඡායාරූපකරණයට මං කැමැතියි. අවුරුදු 22 ක්ම මං රැකියාව කළේ ලේක්හවුස් ආයතනයේ. දැන් පූර්ණකාලීනව ඡායාරූපකරණයේ යෙදෙන්න මට අවස්ථාව තිබෙනවා.මේ බොහෝ ඡායාරූපවලින් ඔබ යමක් කියනවා...ඔව්. අපි රැකෙන්නෙ පරිසරයෙන්. පරිසරය රැකුණොත් පමණයි අපිට රැකවරණයක් තිබෙන්නේ. පරිසරය සුරකින්න. ආදරය කරන්න සහ විඳින්න කියන පණිවුඩය තමයි මම මේ කියන්න හදන්නෙ. නුවර කියන්නේ මේ තරම් දේවල් විඳිය හැකි සුන්දර පාරාදීසයක් කියල අවසන් ඡායාරූපය දක්වා එද්දි ඔබට හිතේවි. පෙරහර බලලා නිකම්ම පිට නොවී ‘කැන්ඩි සිටි’ වෙත පැමිණ මේ අසිරිය විඳගන්නට මං ඔබ සැමට ආරාධනා කරනවා.ඔබට තවත් යමක් කියන්නට ඇත්නම් මේ ඊට අවස්ථාව...මගේ බිරිය සහ පුතුගෙන් මේ සඳහා ලැබෙන නිදහස මට විශාල ශක්තියක්. ඒ වගේම මා ඉගෙන ගත් අම්පිටිය ‘බෙරවඩ්ස්’ මහා විද්‍යාලයටත්, ලේක්හවුස් ආයතනයටත්, ‘තාරුණ්‍යයට හෙටක්’ සංවිධානයටත් මගේ ප්‍රණාමය පුද කර සිටිනවා.ඉනෝකා පෙරේරා බණ්ඩාරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>07</month>
      <day>29</day>
    </date>
    <link>http://www.silumina.lk/2012/07/29/_art.asp?fn=av12072915</link>
    <topic>දළදා පෙරහරට මාර්ගෝපදේශනයක් ‘පෙරහරක පෙළහර’</topic>
    <author>වසන්ත ජයසිංහ ආරච්චිගේ</author>
    <content>දළදා පෙරහරට මාර්ගෝපදේශනයක් ‘පෙරහරක පෙළහර’මේවනවිටත් ඓතිහාසික සෙංකඩගල පුරවරය හෙළයේ මහා සංස්කෘතික ආගමික මංගල්‍යයකට සූදානම් වන බව ඔබ අප කවුරුත් දන්නවා.බෞද්ධ බැතිමතුන් මෙන් ම ශ්‍රී ලාංකේය සියලු පුරවැසියන්ගේ නෙත් සිත් හදවත් බොදුනු බැතියෙන් ඒකාලෝක වන ඓතිහාසික දළදා පෙරහර මෙවරත් අභිමානයෙන් මහනුවර ශ්‍රී දළදා මාලිගාව අභියස දී පවත්වන්නට සියල්ල සූදානම්.වසරින් වසර පාරම්පරික අපේම අංගයන්ගෙන් නැවුම් වන දේශීය මෙන් ම විදේශිකයින්ගේ ආකර්ෂණය දිනාගන්නා දළදා පෙරහර පිළිබඳ විවිධ නිර්මාණ් ක්‍රියාකාරකම් බිහිවන මේ යුගයේ දළදා පෙරහර පිළිබඳ අගනා පුස්තකයක් පසුගියදා එළිදැක්වුණා.‘පෙරහරක පෙළහර’ එම මාර්ගෝපදේශන ග්‍රන්ථය කර්තෘ මාධ්‍යවේදී ක්‍රිෂාන්ත දයානන්දයි.“ඇත්තටම මෙවැනි ග්‍රන්ථයක අවශ්‍යතාව කාලයක ඉඳලා තිබුණු දෙයක්. ඓතිහාසික දළදා පෙරහර ඉතිහාසය ගත්තොත් මෙවර පැවැත්වෙන්නේ එක්දහස් හත්සියය වැනි පෙරහර මංගල්‍යයයි. නමුත් මම පසුගිය වසරේ මෙම ඉතිහාසය පිළිබඳව සියල්ල ඇතුළත් ග්‍රන්ථයක් එළිදැක්වූවා. එහි දෙවන මුද්‍රණය විදිහටයි ‘පෙරහරක පෙළහර’ කෘතිය මෙවර සම්පාදනය කළේ.මෙතැනදි මම බලාපොරොත්තු වුණේ පෙරහර දකින බලන කෙනෙකුට තවත් ඉදිරියට එන පෙරහර පිළිබඳ පැහැදිලි අවබෝධයක් ලබාගන්න නැටුම් කණ්ඩායම්වල ඉතිහාසය වගේ ම ඒ නැටුම් කණ්ඩායම්වල පාරම්පරික ඉතිහාස කාරණා දැනගන්න මේ සංස්කෘතික මංගල්‍යය පිළිබඳ පැහැදිලි අවබෝධයක් ලබාදෙන්නයි.මේ කෘතියේ මූලික අරමුණ වුණේ. අද වනවිට විවෘත ආර්ථික රටාව හමුවේ පාරම්පරික මේ සංස්කෘතික මංගල්‍යයට එක්වන නැටුම් කණ්ඩායම්වල අද ශිල්පීන් හිඟවීමේ අර්බුදයක් ගොඩනැඟෙන්න පටන් අරන්.නමුත් මේ හෙළ සංස්කෘතික මංගල්‍යය මෙම ශිල්පීන් ගේ අගය ලෝකය වෙත රැගෙන යන්න මම මේ කෘතිය හරහා බලාපොරොත්තු වුණ තවත් දෙයක්.පසුගිය වසරට වඩා මෙවර මෙම කෘතිය මම සම්පාදනය කරන විට විශේෂ කාරණා කිහිපයක් ම ඉලක්ක කළා.විශේෂයෙන් දළදා පෙරහර ආලෝකවත් කරන හා කළ සියලු අලි ඇතුන් රූප හා විස්තර මේ කෘතියට ඇතුළත් වෙලා තියෙනවා.ඒ වගේ ම දළදා සංස්කෘතිය වටා බැඳී ඇති ආගමික සිරිත් විරිත් සියලු තේවාවන් හා පුජෝපහාර පැවැත්වෙන අයුරු සියලු විස්තර මෙහි සඳහන් කළා.ඒ වගේ ම දළදා මාළිගාව කේන්ද්‍ර කරගනිමින් මේ ඓතිහාසික නගරයේ පෞරාණික උරුමය හෙළි කරන ස්ථාන මල්වතු විහාරය, අස්ගිරිය, ලංකා තිලකය, ගඩලා දෙණිය, ඇම්බැක්ක, බෝගම්බර වැව, පේරාදෙණි මල්වත්ත, වික්ෙීරියා ජලාශය පිළිබඳ විස්තර ඡායාරූප සහිතව මෙම කෘතියට එකතු කරලා තියෙනවා.අද වනවිට විදේශිකයින්ගේ ආකර්ෂණයට ලක්වුණු ප්‍රධාන සාධකයක් බවට මේ දළදා පෙරහර පත්වෙලා තිබෙනවා. ඒ නිසා ම මහනුවර ආශ්‍රිත හෝටල් වගේ ම සංචාරය කරන්නට අවශ්‍ය සියලු මාර්ගෝපදේශ මෙම කෘතිය තුළ අන්තර්ගතයි. විශේෂයෙන් මේ සංස්කෘති මංගල්‍යය හා බැඳී සියලු රූප රටා මේ කෘතියට ඇතුළත් කර ඇති අතර වැඩි ඉඩකඩක් ඒ වෙනුවෙන් වෙන් කරන්න මම උත්සාහ කළා. තවත් කරුණක් මම කිව යුතුයි.සිංහල හා ඉංග්‍රීසි යන භාෂා දෙකෙන් ම මෙහි විස්තර ඇතුළත් කර තියෙනවා වගේ ම ඉංග්‍රීසි භාෂාවට ප්‍රධාන තැනක් ලබා දුන්නේ විශේෂයෙන් ම සංචාරකයින්ට මෙම කෘතිය මාර්ගෝපදේශන ග්‍රන්ථයක් විය හැකි නිසා.තවත් විශේෂම කරුණ මෙවන් කෘතියක් නිර්මාණය වන්නට දායකත්වය ලබාදුන් ශ්‍රී දළදා මාළිගාවේ මාධ්‍ය හා විශේෂ මාධ්‍ය ඒකකය වගේ ම වත්මන් දියවඩන නිලමේ ප්‍රදීප් නිලංග දෑල බණ්ඩාර නිලමේ තුමා, ක්‍රිෂාන්ත හිස්සැල්ල කර්තෘ මණ්ඩල අධ්‍යක්ෂතුමාට ස්තුතිවන්ත විය යුතුයි.විශේෂයෙන් මම වසරක් වැනි කාලයක් පුරා කළ පර්යේෂණ ආශ්‍රයෙන් ‘පෙරහරක පෙළහර’ කෘතිය නිර්මාණය වුණේ.ඒ සඳහා මහින්ද කුමාර දළුපොත ලබාදුන් ශක්තියත් සුවිශාලයි. කථිකාචාර්ය මහින්ද පතිරණ, කේ. මිගස්කුඹුර, පුෂ්පානන්ද ඒකනායක, කැනොන් සිංගප්පූරු සමාගම සහ දළඳා මාලිගාවේ මාධ්‍ය ඒකකයේ ඡායාරූප ශිල්පීන්ට මම ස්තුතිවන්ත වෙන්න ඕන.ඔවුන්ගේ දායකත්වය ශක්තිය ලැබුණු නිසයි මෙතරම් ඉක්මනින් මේ වටිනා පුස්තකය සමාජගත කරන්න මට පුළුවන් වුණේ.වසන්ත ජයසිංහ ආරච්චිගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>07</month>
      <day>29</day>
    </date>
    <link>http://www.silumina.lk/2012/07/29/_art.asp?fn=av12072916</link>
    <topic>අපි සංගීත රසිකයෝද? ගීත රසිකයෝද?</topic>
    <author/>
    <content>අපි සංගීත රසිකයෝද? ගීත රසිකයෝද?අපේ රටේ සිටින්නේ ගීත රසිකයින් මිස සංගීත රසිකයින් නොවේ යැයි මගේ මිතුරෙක් තර්ක කළේය. ඔහුට ඒ සඳහා නිමිත්ත වූයේ පසුගිය සතියක ‘ඇවිදින දිනපොතෙහි’ පළවූ පියානෝ වාදිකාවක් පිළිබඳ සටහනයි.මාගේ මිතුරාගේ තර්කය හෝ නිගමනය පාඨක හිතවතුන් හමුවේ ද තබනු කැමැත්තෙමි. ඔබ ගීත රසිකයෙක්ද? සංගීත රසිකයෙක් ද?ආසියාවේ බොහෝ රටවල් හා සසඳන කල, ශ්‍රී ලාංකිකයාගේ සංගීත ඥානය පවතින්නේ දුර්වල තැනක යැයි, අපේ ජ්‍යෙෂ්ඨතම සංගීතඥයකු පැවසූ අයුරු ද මගේ මතකයට නැඟෙයි.සංගීතයේ ජනප්‍රියතම ශාඛාව ගීතයයි. වචනයේ සීමාව ඉක්ම වූ තැන සංගීතය දිදුලන්නට වෙයි. ගීතය රස විඳීම පහසුය. සංගීතය විඳීය හැක්කේ ඒ සඳහා සකස් කළ මනසක් ඇත්තෙකුටය. එසේ නම් සංගීතය යනු සීමිත පිරිසකගේ වරප්‍රසාදයක්ද?පසුකාලයකදී ඇමෙරිකානු පුරවැසිබව ලැබූ, කීර්තිමත් රුසියානු සංගීතඥයෙකු වූ සර්ගේයි රෂ්මනිනොෆ් ඉඥපඨඥඪ අචජඩථචදඪදධම (1873 – 1943) අද දවසෙහි පවා දෙරටෙහිම සම්භාවනාවට ලක්වෙයි. ඔහුගේ ප්‍රකට කියුමක් මෙසේය: “සංගීතය, ජීවිත කාලය සඳහා ප්‍රමාණවත්ය. එහෙත් ජීවිත කාලය සංගීතය සඳහා ප්‍රමාණවත් නැත.”ලියෝ තොල්ස්තෝයිගේ නිවෙසේ පැවති උත්සවයක් සඳහා රෂ්මනිනොෆ්ට ද ඇරැයුම් ලැබුණි. එහිදී ඔහු බේතෝවන් සංධ්වනි ඇතුළත් පියානෝ වාදන කීපයක්ම ඉදිරිපත් කළේය. ඉන් මොහොතකට පසු තොල්ස්තෝයි, කල්පනාකාරී පෙනුමින් යුතුව රෂ්මනිනොෆ් පසෙකට කැඳවාගෙන ගියේය.”ඔබේ ඔය සංගීතය මිනිසුන්ට වැදගත් වේ යැයි ඔබ සිතනවාද? මම බේතෝවන්ටත් කැමැති නෑ.”පැමිණි පිරිස පිටව යන මොහොතේ, තොල්ස්තෝයි යළිත් රෂ්මනිනොෆ් අසලට පැමිණියේය. පෙර මෙන් නොව මුදු හ¼ඩින් මෙසේ ඇසුවේය.”රෂ්මනිනොෆ්, මා කියූ දෙයින් ඔබේ සිත රිදුණාද?”රෂ්මනිනොෆ් හිස දෙපසට සලමින් මඳ සිනාවක් පෑවේය.”නෑ. බේතෝවන් සංගීතය මා නොරිදවන්නා සේම ඔබේ කියමනත් මා රිදවූයේ නැහැ.”ඒ කතාව එතැනින් නතර වුණත් ලොවම පිළිගත් පඩිවරයකු වූ තෝල්ස්තෝයිගේ කියුම ගැන, ඒ ශ්‍රේෂ්ඨ සංගීතඥයා ද දෙතුන් වරක්වත් කල්පනා කලාට සැක නැත. තෝල්ස්තෝයිගේ අදහස වූයේ, සම්භාව්‍ය සංගීතයෙන් පොදු ජනතාවට ඇති පලක් නැති බවද? කළාවේ රමණීයත්වය ගැන අගනා අදහස් පළ කළ එබඳු ප¼ඩිවරයෙක් එවැනි මතයක සිටීද?කලකට ඉහත, ලක්ෂ්මන් මෙත්තානන්දත් සමඟ එකතුව, ප්‍රේමසිරි කේමදාසයන්ගේ “මගේ කාලයේ මවුනි” සංගීත සංධ්වනියේ දර්ශනයක් මහනුවර පැවැත්වීමට මම උත්සාහ කළෙමි. එහෙත් ප්‍රවේශ පත්‍ර අලෙවියේ මන්දගාමී බව දුටු ලක්ෂ්මන් (බරපැන දැරුවේ ඔහුය) පාඩු ලබන්නට පෙරම, වැඩේ නතර කර දැමීමට යෝජනා කළේය. කේමදාසයන් හමුවීමට ගිය මම තත්ත්වය පැහැදිලි කොට මගේ මිතුරාට අත්තිකාරම් මුදල (රු.තුන්දහසක් පමණ) ආපසු ලබාගත හැකිදැයි විමසුවෙමි. සිනහවකින් මුව සරසාගත් කේමදාස මාස්ටර්, ගෙතුළට ගොස් ආපසු ආවේ මුදල් ද සමඟය.”මේ රටේ ඔය වගේ ප්‍රසංග සංවිධානය කරන එක ලේසි නෑ.”මාස්ටර් එසේ කියා සිටියේ, මා තුළ වූ පරාජිත බව වටහා ගත් නිසා විය යුතුය.පසුගිය සතියේ පුවත්පත් සංවාදයකට සහභාගි වෙමින් වික්ටර් රත්නායකයන් පවසා තිබුණේ, කේමදාසයන්ගේ සංගීත සංධ්වනි කිසිවක්, විදෙස් රටවලට ගෙන්වීමට ශ්‍රී ලාංකික සංවිධානයන්ට අවශ්‍ය නොවූයේ ඒවා තුළ අපේකමක් නොතිබූ නිසා විය හැකි බවය. (සංධ්වනිය යනු ජනප්‍රිය සංගීත ශානරයක් නොවීමත්, ඊට සහභාගි වන විශාල කණ්ඩායමක් විදෙස් සංවිධායකවරුන් දුර්මුඛ කරන්නට ඇතැයි මට සිතේ.)අනික් අතට එතැනදිත් මතුවන්නේ කේමදාස සංධ්වනියේ ‘අපේකම’ට වඩා අපේ මිනිසුන්ගේ සංගීත රස දැනුම හා භාවිතය යැයි සිතමි. වික්ටර් රත්නායකයන් පවසන අන්දමට, මිනිසුන්ට අවශ්‍ය තම ජීවන විලාසයට අනුගත සංගීතයකි. කේමදාස, ඔහුගේ ‘කිලර්’, ‘නිදි නැති නදියේ නාදය’ වැනි සංගීතමය නිර්මාණ වෙතින් පොදුජන ජීවන විලාසය – පරිසරය ප්‍රශ්න කළේය. එය රළු පරළු බවින් තොර ගැඹුරු සංගීතමය ප්‍රශ්න කිරීමක් විය. එහෙත් ඔහුගේ චිත්‍රපට ගීත රසවිඳි පොදු ජනතාව, ඔවුන්ගේ ජීවන විලාසය ප්‍රශ්න කරනු දකින්නට පැමිණියේ නැත.”අපි ගීත රසිකයෝද - සංගීත රසිකයෝද?”මම නැවතත් ඔබෙන් අසමි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>07</month>
      <day>29</day>
    </date>
    <link>http://www.silumina.lk/2012/07/29/_art.asp?fn=av12072917</link>
    <topic>‘සිහිනය’ ආබාධිතයන්ගේ කුසලතා මතුකරන ‘සුපර් ස්ටාර්’ තරගාවලිය</topic>
    <author>ඡායාරූප හා සටහන</author>
    <content>‘සිහිනය’ ආබාධිතයන්ගේ කුසලතා මතුකරන ‘සුපර් ස්ටාර්’ තරගාවලිය“ආබාධිත භාවය අදක්ෂතාව නොවේ”දෙවියෝ කෙනෙකුගෙන් එක් අංගයක් උදුරා ගත් විට වෙනත් අංගයක් මුවහත් කරති. එමඟින් සොබාදහමින් දඬුවම් ලැබූ තැනැත්තා ඔසවා තබති.සොබාදහමේ අකරුණාවන්තකම නිසා ශරීරාංගයක අඩුවක් ඇතිවූ පමණින් ඔහු හෝ ඇය කරුමයේ සාපයක් ලෙස සලකා සමාජයේ නොසලකා හැරිය යුතු නැත.හැමදෙනාම මෙලොව එළිය දකින්නේ සමාන මානව හිමිකම් ඇතිවය. විශේෂ දක්ෂතා ඇතිව මෙම පිරිසට (ආබාධිත) ඔවුන්ට හිමි වරප්‍රසාද ලබාදීම අනාබාධිත ප්‍රජාවගේ වගකීමය.”ජාතික තරුණ සේවා සභාව තාරුණ්‍යයේ ප්‍රවර්ධනයට වගකියන එකම රාජ්‍ය ආයතනයයි.ජාතික තරුණ සේවා සභා පනත අනුව අනාබාධිත (සාමාන්‍ය) තරුණයා විඳින හැම අයිතිවාසිකමක්ම ආබාධිත තරණ පරපුරට ලබාදිය යුතුය.ආබාධිත ප්‍රජාවත් අනාබාධිත ප්‍රජාවත් එක සමානය. එය මූර්තිමත් කරමින් ආබාධිත තරුණ ප්‍රජාවගේ යහ පැවැත්ම සඳහා ජාතික තරුණ සේවා සභාව විවිධ වැඩ සටහන් ක්‍රියාත්මක කරයි.ඒ අය සඳහාම වෙන්වූ ක්‍රීඩා උලෙළක්, යෞවන සම්මාන උලෙළක්, ආබාධිත (විවිධ දක්ෂතා ඇති) තරුණ තරුණියන්ගේ සැඟව ඇති සෞන්දර්ය කුසලතා ඔප්නැංවීමට ‘සිහිනය’ වැනි ව්‍යාපෘති රාශියක් ක්‍රියාත්මක කෙරේ.මෙම සේවා ලැයිස්තුවේ නවතම පියවරයි ‘සිහිනය’ සුපර් ස්ටාර් වැඩසටහන. එය තරුණ තරුණියන්ගේ සිහින සැබෑ කරවන්නකි.දෑසින් ලොව නොදකින්නන්ට මනසින් ලොව දැකීමට මංපෑදීමත්, නෑසෙන්නන්ට මනසින් ඇසීමට සැලැස්වීමත්, කටින් කතා කළ නොහැකි අයට මනසින් කතා කිරීමට මඟපෙන්වීමත්, සාමාන්‍ය ප්‍රජාව දෙස බලා ඒ වරම් ලැබීමට සිහින මවන ශාරීරිකාබාධිත අයගේ සිහින යථාර්ථයක් කිරීමටත් ‘සිහිනය’ සැලසුම් කර ඇත.සිහිනයේ ගයන, වයන, රඟන ශාරීරික ඌනතා ඇති අයගේ සංස්කෘතික සෞන්දර්යාත්මක කුසලතා එළිදැක්වීමට ‘සිහිනය’ මඟින් වේදිකාවක් නිර්මාණය කෙරේ.’සිහිනය’ සුපර් ස්ටාර් තරගාවලිය ඉකුත් දා මහරගම ශ්‍රී ලංකා යූත් පරිශ්‍රයේ දී ඇරඹිණ.දිවයිනේ සෑම දිසාවක්ම නියෝජනය කරමින් දෘෂ්‍යාබාධිත, කථනාබාධිත, ශ්‍රවණාබාධිත, සෙමෙන් මනස වැඩෙන හා ශාරීරිකාබාධ සහිත තරුණ තරුණියන් 500කට අධික සංඛ්‍යාවක් තරගාවලියට අයදුම්පත් එවා තිබුණි. විනිසුරු මඬුල්ලක් ඉදිරියේ මූලික තරග පැවැත්විණ. දෙවන වටය සඳහා 140 දෙනෙකු තෝරාගනු ලැබිණ.අනතුරුව පැවැති දෙවන වටයේ දී 60 දෙනකු තෝරාගනු ලැබිණ.එම 60 දෙනා අතර තරගය පැවැත්වෙන්නේ සී.එස්.එම්.රූපවාහිනී නාළිකාව හරහා ‘සුපර් ස්ටාර්’ තරග ක්‍රමයටය.එය දැන් ඇරැඹී ඇත.තෙවන වටය සඳහා ගායක ගායිකාවන් 10 දෙනකු වාදකයින් 6 දෙනකු සහ නර්තන ශිල්පීන් 6 දෙනකු තෝරා ගැනේ.සිවුවැනි වටයේ දී අවසන් වටය සඳහා ගායක ගායිකාවන් 6 දෙනකු, වාදකයින් 6 දෙනකු, නර්තන අංශයෙන් සෙමෙන් මනස වැඩෙන අයගෙන් තිදෙනකු සහ ශාරීරිකාබාධ සහිත අයගෙන් තිදෙනකු තෝරාගැනීමට නියමිතය.’සිහිනයේ’ සංස්කෘතික මහා අවසන් තරගය හා ජය‍්‍රාහක ජය‍්‍රාහිකාවන්ට කිරුළු පැලඳවීම හා ත්‍යාග සහ සම්මාන ප්‍රදානෝත්සවය දෙසැම්බර් මස මුල් සතියේ දී පැවැත්වීමට නියමිතය.අවසාන තරගය හා මහෝත්සවය සී.එස්.එන්. රූපවාහිනී නාළිකාව ඔස්සේ සජීවීව විකාශනය කිරීමට නියමිතය.ඡායාරූප හා සටහනමහරගම විශේෂ වේහැල්ලේ පියතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>07</month>
      <day>29</day>
    </date>
    <link>http://www.silumina.lk/2012/07/29/_art.asp?fn=av12072918</link>
    <topic>මගේ නාට්‍යයේ තේමාව සර්වකාලීනයි</topic>
    <author>තුෂාරි වික්‍රමසිංහ</author>
    <content>මගේ නාට්‍යයේ තේමාව සර්වකාලීනයි‘සර්කස්කාරයෝ’ හැදූ පාලිත සිල්වාදිගු කලකට පසුව යළිත් ඔබ වේදිකාවට පිවිසිලා?”ඔව්.. නැවත වේදිකාවට යන්න හොඳම කාලය ඇවිල්ලා කියලා හිතුණා. එනිසා යළිත් වේදිකාවට ගොඩවුණා.”මෙතරම් කාලයක් වේදිකා නාට්‍යකට දායක නොවී සිටියේ ඇයි?”විශේෂයෙන්ම රූපවාහිනියේ වැඩ කටයුතු නිසා රූපවාහිනී ටෙලිනාට්‍ය කරද්දී අපිට වැඩ කටයුතු රාශියකට සමහර වෙලාවට කාලය කැපකරන්න සිදුවෙනවා. එනිසා රූපවාහිනී කලාවයි, වේදිකා නාට්‍ය කලාවයි දෙකම එකට කරන්න අපහසුයි. වේදිකා නාට්‍යයක් කරනවා නම් දීර්ඝ කාලයක් අරගෙන ඒ කාලය ඇතුළත ක්‍රම ක්‍රමයෙන් වැඩකරන්න පුළුවන් පිළිවෙළක් හදාගත යුතුයි. පසුගිය කාලවකවානුවේ වේදිකාව වෙනුවෙන් කාලයක් සොයාගන්න බැරිවුණා.මෙවැනි වේදිකා නාට්‍යයක් නිර්මාණය කිරීමට ඔබ කල්පනා කළේ ඇයි?”වේදිකා නාට්‍ය අධික ලෙස නරඹන කාලයක් දැන් උදාවෙලා තිබෙන්නේ. වේදිකාවේ හිටපු අපට නාට්‍ය කිරීමේ උවමනාව තදින්ම දැනෙනවා. හැමදාම හැමෝගෙම වේදිකා නාට්‍ය අපි නරඹනවා. මේ නාට්‍යවල තාක්ෂණය, නළු නිළියන්ගේ පුහුණුව වගේම අධ්‍යක්ෂවරයාගේ නිර්මාණාත්මක ක්‍රියාවලිය හඳුනාගැනීමේ දුර්වලතාවයක් මම දකිනවා. තරුණ පරම්පරාවේ සහ ළමා නාට්‍යවල ප්‍රවීණ නාට්‍යකරුවන්ගේ පවා බොහෝ වෙලාවට මෙම දුර්වලතා මම දකිනවා. ඔවුන් බොහෝ වෙලාවට රංගන ශිල්පීන් නිවැරැදිව ක්‍රමානුකූලව පුහුණු නොකරන තත්ත්වයක් මම දකිනවා.මම මේ කාරණා අවබෝධ කොට ගෙන රංගන ශිල්පීන්ට නිවැරැදි පුහුණුවක් ලබා දීමෙන් හොඳ රංගනයක් ඉදිරිපත් කරන්නේ කොහොමද කියන එක පෙන්වන්න තමයි මෙවැනි නාට්‍යයක් නිර්මාණය කිරීමෙන් බලාපොරොත්තු වුණේ. ඒ වගේම ලංකාවේ වේදිකාවේ පාවිච්චි කරන රංග රීතී සමඟ මම එතරම් එකඟ නැහැ. ඒ නිසා මම නිර්මාණය කළ ‘සර්කස්කාරයෝ’ වේදිකා නාට්‍යය රඟ දක්වන නළු නිළියන්ට විශේෂ පුහුණුවක් අවශ්‍යයි. මේ පුහුණුවීම තාක්ෂණය දියුණු කරගන්න පුළුවන් පිරිසක් සොයාගෙන ඒ අය සමඟ වැඩ කරන්න මට කාලයක් අවශ්‍ය වෙනවා. ඒ හේතුවත් වේදිකා නාට්‍යයක් කිරීමට මෙතරම් මා ප්‍රමාද කිරීමට බලපෑවා.”’සර්කස්කාරයෝ’ වේදිකා නාට්‍යයේ තේමාව මොන වගේද?”මේ නාට්‍යයේ පිටපත මීට වසර කීපයකට පෙරාතුවයි මා අතින් රචනා වුණේ. මම බලාපොරොත්තු වුණේ මෙය ඉංග්‍රීසි භාෂාවෙන් පිටරටක ඉදිරිපත් කරන්නයි. අවසානයේ මට හිතුණා මේ කතාව කාටත් සාධාරණ නිසා ලංකාවට උචිත සේ සිංහලෙන් කරන්නට ඕන කියා. මෙහි තිබෙන දේ ඕනම තැනක ඕනම වෙලාවක වෙන්න පුළුවන්. කිසිම කෙනෙකුට කියන්න බැහැ මෙහි එන චරිතයක් ලංකාවේ අහවලා ඉන්දියාවේ අහවලා කියලා. මෙය සර්වකාලීන තේමාවකින් රචනා වූ එකක්.”මෙහි කතා සාරාංශය මොන වගේද?වර්තමාන මිනිසාගේ වෙනස්වීම මේ ඔස්සේ කතාබහට ලක්වෙනවා.මේ නාට්‍යයේ මූලික සිදුවීම වන්නේ එක්තරා සර්කස් කණ්ඩායමකින් හමුවන බෝම්බයක් ගැන සර්කස් කණ්ඩායමේ සාමාජිකයන්ගෙන් කරන ප්‍රශ්න කිරීමක්. ඒ ඔස්සේ තමයි මේ නාට්‍යය දිග හැරෙන්නේ.”වේදිකා නාට්‍ය කලාවේ ඔබේ ගුරුවරයා ලෙස ඔබ සලකන්නේ කවුරුන්ද?”මගේ වේදිකාවේ ආරම්භය පාසල් වේදිකාව. නමුත් මගේ වේදිකා නාට්‍ය කලාවේ ගුරුවරයා ආචාර්ය සාලමන් ෆොන්සේකා. ඔහු යටතේ තමයි මම නාට්‍ය රංග කලාව විෂයක් ලෙස පුහුණු වුණේ. නාට්‍ය කියන එක එක්තරා විදිහක සංකීර්ණ ක්‍රියාවලියක් හැටියට වටහා ගත්තේ ආචාර්ය සාලමන් ෆොන්සේකා නිසයි. ස්ටැනිස්ලොව්ස්කිගේ රංගන ප්‍රතිභාව නාට්‍ය කලාවේ ශ්‍රේෂ්ඨයා ලෙස ඔහු ගේ භූමිකාව අපට හඳුන්වා දෙන්නේ ආචාර්ය සාලමන් ෆොන්සේකායි.ඔබ වේදිකා නාට්‍ය කලාවේ සම්මානනීය රංගන ශිල්පියෙක්. ඔබ රඟපෑ, නිර්මාණය කළ වේදිකා නාට්‍ය ගැනත් කතා බහ කළොත්?මම 1982 දී තමයි ප්‍රසිද්ධ වේදිකාවට එන්නේ. ඒ ‘කිඩාරම් මලක්’ වේදිකා නාට්‍යය හරහා. ඉන්පස්සෙ ආචාර්ය සාලමන් ෆොන්සේකා යටතේ වසරකට අධික කාලයක් නාට්‍ය රංග කලාව හැදෑරුවා. ඉන්පස්සේ ‘පුන්තිලා’ නාට්‍යයට සම්බන්ධ වෙන්න ලැබුණා. ඉන්පසුව ‘ගිම්හානේ රැයක සිහිනයක්’, ‘සාජන්ට් නල්ලතම්බි’, ‘නෙයිනගෙ සූදුව‘ වැනි නාට්‍ය නිර්මාණයන්ට දායක වුණා. ඉන්පස්සේ මම 1984 දී මගේම නාට්‍ය නිර්මාණයක් ලෙස ‘බල්ලන්ගෙන් ප්‍රවේශම් වනු’ නිර්මාණය කළා. මෙය යෞවන සම්මාන උලෙළේ අවසන් වටය නියෝජනය කරනවා. සම්මාන තුනකුත් දිනාගත්තා. ඉන්පසුව 1988 දී ‘කස්පා’ නාට්‍යයට දායක වුණා. 1993 දී රාජ්‍ය නාට්‍ය උලෙළේ හොඳම නළුවා ලෙස සම්මාන දිනුවා. 2002 වසරේදී බ්‍රිතාන්‍ය කවුන්සිලයේ ආරාධනයෙන් මම ‘හොට් කේක්ස්’ කියන නාට්‍ය නිර්මාණය කළා. මේ වගේ වේදිකා නාට්‍ය ගණනකට දායක වෙන්නට නිර්මාණය කරන්නට මට අවස්ථාව උදාවුණා.”ඔබේ නවතම නාට්‍ය නිර්මාණය ‘සර්කස්කාරයෝ’ මෙයට දායක වෙන ශිල්පීන් ගැනත් කිව්වොත්?”මෙහි තරුණ ශිල්පීන් තමයි බහුතරයක් සිටින්නේ. තමන්ගේ ශක්තිය කාලය වැය කරලා රංගනයේ යෙදෙන්න පුළුවන් පිරිසක් තමයි මම මෙයට දායක කරගත්තේ.ඔවුන් වසරකට වඩා වැඩි කාලයක් මා සමඟ පුහුණු වීම්වල යෙදුණා. මේ නාට්‍යයට රංගනයෙන් මමත්, රන්දිමා තිළිණි, නිලංග පෙරේරා, කළණ ගුණසේකර, ස්ටෙෆාන් දිල්රුක්, නිලන්ත ගණේගොඩ වැනි අය දායක වෙනවා. සංගීතය නවරත්න ගමගේ. රංග වින්‍යාසය මනුබන්ධු විද්‍යාපතිගෙන්. පසුතල නිර්මාණ උපාලි රත්නසිරි, දයානන්ද මද්දුමගේ සහ සම්පත් සේනානායකගේ. ඇඳුම් නිර්මාණය මේරියන් ගුණරත්න සහ ජිනේද්‍රි ඉන්ද්‍රතිස්සගෙන්. ආලෝකය ගාමිණී හේමචන්ද්‍රගෙන්. ඒ වගේම මේ නාට්‍යයට අත හිත දුන් පිරිස බොහොමයි. ඔවුන් හැම දෙනාටම මම මේ අවස්ථාවේ ස්තුතිවන්ත වෙනවා.තුෂාරි වික්‍රමසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>07</month>
      <day>29</day>
    </date>
    <link>http://www.silumina.lk/2012/07/29/_art.asp?fn=av12072919</link>
    <topic>ඒ ප්‍රශ්නය මටම විසඳගන්න පුළුවන් වෙයි</topic>
    <author>මතු සම්බන්ධයි</author>
    <content>ඒ ප්‍රශ්නය මටම විසඳගන්න පුළුවන් වෙයිමේක අපි කරපු දෙයක් නෙවෙයි නාලිකා. නිල්මි අකැමැති නම් ඒක ධනුකට කෙළින්ම කියන්න තිබුණා. ඒකයි මේ හැමදේටම මුල””දෙවියනේ”නිල්මිණි තුෂ්ණීම්භූත වූවා පමණක් නොවේ, හැමදෙනා ගැනම ඇතිවූයේ දැඩි කලකිරීමකි. ඇය දෙඅතින් මුහුණ වසාගත්තේ ඉකිගසමින්ය. නාලිකා ඇගේ මව දෙස රවා බැලුවේ ඉවසිය නොහැකි තරම් කෝපයකින්ය.”මං ඔයාට හැමදෙයක්ම කිව්වා නිල්මි. ඔයා මම කියන දේ ඇහැව්ව නම් මේ දේවල් අහගන්නෑ”නිල්මිණි මුවින් නොබැණ කඳුළු සැලුවේ කුමක් කරම්දෝ යැයි සිතාගත නොහැකිවය. යථාර්ථය තේරුම් ගැනීමට ඇය ප්‍රමාද වූවා වැඩිය. පුංචි දැරියකට කළ නොහැකි හා නොකළ යුතු වැඩකට නිල්මිණි අතගසා ඇත.”ඔයා අඬන්න එපා නිල්මි. අපි එන විදිහකට මුහුණ දෙමු. අම්මා කියන්න මාමට.. නිල්මි කැමැති නෑ කියල ඒකට.””මෝඩියෙක් වෙන්න එපා නාලිකා මම කැමැත්තෙන් මේවා තීන්දු කරන්න ආවේ නෑ. ධනුක මගෙ මල්ලි. එයා මේ හැමදේම කරන්නේ මේ ළමයා හින්දා.. දුව නිල්මිණි, ධනුකව මැරි කරන්න කියල බල කරන්න මට අයිතියක් නෑ. .. ඒත් ධනුක නිකම්ම මේක අතාරින් නෑ. ඒ හින්ද කල්පනා කරන්න වෙනව ඔයාට?”මුළු රාත්‍රියම නොනිදා කල්පනා කරමින් පහන් කළ ද පෙනෙන තෙක් මානයක පිළිතුරක් හෝ සහනයක් නම් නොවීය. යම් හෙයකින් ධනුක තමා හා එකඟ නොවී බලපෑම් කළ හැකි බවත් නාලිකාගේ මව නොකියා කීව බව නිල්මිණි වටහා ගත්තාය.වැව් කණ්ඩියේ තිබූ සුන්දරත්වය කොහෝදෝ ඈතකට දුරස්වී ගොස් ඇති බව ඇයට සිතුණි.කොරවක්කෝ හා චූටි කුරුල්ලෝ මොකක්දෝ සැඩ සුළඟකට අසුවීමෙන් බියපත්ව ඔබ මොබ බලති.සිත තුළ කැකෑරෙන වේදනාව කෙසේ කොහොම කාට පවසන්නද? රලනඟන වැව් දියට පැන සදහටම සැඟවී යන්නට වුවද ඇයට ධෛර්යයක් ලැබී ඇත. පටන් ගැනීම ද අවුල් සහගතය.මුල මැද අග තුනම ඒ හා සමානය. ගිනි පිටවන දෙනෙතින් රූරා වැටෙන කඳුළු බිඳු පවා ඉතා උණුසුම්ය.සුළඟට පිම්බී ඉගිලෙන්නට තනන සරමේ පොට එක් අතකින් රඳවාගත් සුරංග ඒ මේ අත බලමින් ඉතා සැහැල්ලුවෙන් කණ්ඩිය දිගේ ඇය කරා එයි. නිල්මිණි හොඳින් දෙඇස් පිසදා ගත්තාය.”මම පරක්කු වුණා. නිල්මි ගොඩක් වෙලා බලා හිටියද? අද ගොඩක් බඩු ඇද්ද ගේ හදන තැනට වැලි ට්‍රැක්ටර් එන්ඩ ප්‍රමාද වුණා.”සුරංග ළය පුරවා ගත් සතුටු සුසුම් ශබ්ද නඟා පිට කළේය. නිල්මිණි වැව දෙසම බලා සිටියා විනා වචනයකුදු පිට නොකළාය. සුරංගගේ කට කොනට සිනහවක් නැඟුණේ ඈ අමනාප වී සිටී යැයි සැකයෙකි.”මම හේතුව කිව්වනේ. නංගි ඕනකමින් ප්‍රමාද වුණේ නෑනේ? අනික තාත්තට හැම තිස්සෙම කරදර කරන්නත් බැහැනෙ.නිල්මිණි ඔහුගේ අත රැගෙන දෙතොල් මත තබා සෙමින් සිපගත්තේ ඒ සියලු අමනාපකම් මැකී යන පරිද්දෙනි.”ඇයි නිල්මි මොකද වෙනස් විදිහක්?” සුරංග විමසුවේ පුදුමයෙනි.කිසිවක් නොකියාම නිල්මි ඒ සුරත තව තවත් මුවට සිර කරගත්තේ හදවතේ තෙරපෙන වේදනාව පිටවීමට ඉඩ නොදෙන්නටය.”නිල්මි?”ඔහු වහා ඇයට නැඹුරුව සුරත අපහසුවෙන් මෑත් කරගත්තේය. ඒ හා සමඟම ඇගේ ඉකිබිඳුම තරමක ශබ්දයෙන් වැව් සුළඟට මුසුවූවේ සුරංග අන්දමන්ද කරවමින්ය.”මොකද මේ? කතාකරන්න නිල්මි ඇයි ඔයා අඬන්නේ? ළමයෝ මම අඬන්න තරම් වැරැද්දක් ද කළේ?”’මිනිත්තුª කිහිපයක්ම නිහඬව කඳුළු සලන්නට ඉඩදීම හැර සුරංගට කළ යුතු යමක් සිතාගැනීමට නොහැකි විය. ඔහු නැඟිට විශාල කුඹුක යටට ගියේය. තමාගේ සුළු ප්‍රමාදයකට කිසිදා නොමැති ලෙසකින් ඇය හඬන්නේ කුමක් නිසාද? ඔහු නිල්මිණි දෙස බැලුවේ සිත් වේදනාවෙනි. ඈ දැන් නිහඬව වැව දෙස බලා සිටී. නිල්මිණි වෙනදා මෙන් නොවන බව සුරංග ඒ බැල්මෙන් වටහා ගත්තේය. දැඩි ලෙස පීඩා විඳි මුහුණක් නිල්මිට ලැබුණේ කෙසේද? සුරංග ඈ වෙතට ගියේ කැලඹුණ සිතිවිලි ඇතිවය.”මට කියන්න මොකක්ද අඬන්න හේතුව කියල? ඔයා මීට කලින් මෙහෙම හැසිරිලා නෑ.””මුකුත් නෑ සුරංගයියේ””මුකුත් නැත්නම් ඇඬුවේ සන්තෝසෙටද? ඒක විතරක් කියන්න. මට පේනවා ඔයා මගෙන් මොකක්ද හංගනවා. මොකක්ද කියල මට කියන්න බැරිද?””ඔයාගෙන් හංගන්න ඕන නැති හින්දයි මම කියන්න ආවේ. ඒත් මට දැන් හිතෙනව ඒ ප්‍රශ්නය මටම විසඳගන්න පුළුවන් වෙයි කියලා””මේ නිල්මී කරුණාකරල කියන්න ප්‍රශ්නය මොකක්ද කියල? අපි දෙන්න ගැනද? ඒත් මට එහෙම..””නෑ එහෙම දෙයක් නෙවයි””එහෙනම් කොහොම දෙයක්ද? ඉස්කෝලේ ප්‍රශ්නයක්ද?”නිල්මිණි අනුමත කරන ලීලාවෙන් හිස සැලුවාය. සුරංග යළි සුපුරුදු සැහැල්ලුවෙන් හුස්ම පිට කළේය.”ඇයි අර අඹ යාළුවා තරහ වෙලාද?” ඈ නිහඬව ඔහුගේ සුරතේ ඇඟිලි එක එක නැව්වාය.”නිල්මි කවුරු තරහ උණත් තව ටික කාලයයි නේ. හොඳට විභාගෙට ලෑස්ති වෙන්න. ඊට පස්සෙ ඔයාට මං ඉන්නවනේ.”උණුසුම් හැඟීම් යළි උත්සන්න වීම නිසා ඒ අහිංසක දෙනෙත් කඳුළින් බොඳවී ගියේය. නිල්මිණි ඉතා ආදරණීය ලෙස ඔහුගේ උරහිස මත සිරස තැබුවාය. මඳක් ඇල කරගත් හිසෙන් ඒ මුහුණට සමීප වූ සුරංග දෙහදක පැලපදියන් වූ සෙනෙහසට ඕනෑවටත් වඩා දෝරේ ගලා යන්නට ඉඩ දුන්නේය. ඇයගෙන් තොර ලෝකයෙක් ඔහුගෙන් තොර ලොවක් දෙදෙනාටම නොවීය.”දැන් නිල්මිට වැඩ ගොඩවෙලා ඇති නේද?” සුරංගට ඕනෑවූයේ ඈ තවදුරටත් සුරක්ෂිත බව තහවුරු කරන්නටය.”හ්ම්” ඇගේ සුසුම් ඔහුට මිහිරි විය.”හැම ප්‍රශ්නයක්ම වැඩි කාලයක් එක තැන රැඳෙන්නෑ නංගි. කාලය ගතවෙන විදිහට ඒවා විසඳෙනව. අපි එහෙම යන්න ඉඩ දෙමු.””එහෙම වෙනව නම් කොච්චර හොඳද?” නිල්මිණි හදවතින් පමණක් මිමිණුවාය.නිල්මිණිගේ මේ අලුත් ස්වභාවය නිමන්තට එකවරම වැටහුණේය. ඔහු මුලින් සිතුවේ පෙම්වතුන්ගේ සුළු ප්‍රශ්නයක් කියාය. එහෙත් සුරංග හා විමසීමේ දී එය එසේ නොවන බව දැනගැනීමෙන් ඔහු තරමක් කලබල වූයේය.”මටත් නංගිගෙ අමුත්තක් දැනුණා” ඔහුගේනෑනණ්ඩිය පබා පවසන විට එය තරමක ප්‍රශ්නයක් බවට පත්වූයේ ඉබේටමය.”ඕක එච්චර ගණං ගන්න එපා. සුරංග කිව්ව විදිහට නාලිකාගේ ප්‍රශ්නයක් නම්””මට ඒක තමයි බය. ඔය ටවුන්වල කෙල්ලො රට කාලා ඇවිත් ඉන්නේ. අපේ මෝඩිට තේරුණේ නැති වුණාට මට එක දවසට ඇල්ලුවේ නෑ.”නිමන්ත කීවේ කල්නාකාරීවය.”මට හිතෙනව නිමන්ත නංගිගෙ කටයුතු පිළිවෙළක් කළොත් හොඳයි කියලා””මාත් එහෙම හිතුවා. ඒත් සුරංග කියන්නෙ ගේ හදලම මඟුල කරමු කියලා””කෝකටත් තව මාස තුන හතරයිනේ විභාගෙ ඉවර වුණාම එයා ගෙදරනේ. අපි හොඳ විදිහකට කරමු.””ඔව් ඉතින් අපිටත් හදිස්සියිනේ නේද?” නිමන්ත ඔලොක්කුවට හඬ නඟා හිනැහුණේය.සියල්ල අමතක කර දමා උනන්දුවෙන් අධ්‍යාපන කටයුතුවල නිරත වීම නිල්මිණිගේ අභිලාෂය විය. ධනුක හමුවීමෙන් වැළකී සිටීමට එය හොඳ උපායක් විය හැකි බව ඇය සිතුවාය. එහෙත් ඒ දින කිහිපයකට පමණක් සීමා වූ සිහිනයක් විය.”මාම ඇවිත්”නාලිකා නිල්මිණිට දැන්වූවේ කළ යුත්තේ කුමක්දැයි සිතාගත නොහැකිවය.”නාලි ඔයා කියන්න මේට්‍රන් කැමැති නැහැ කියල මේ වගෙ හමුවීම්වලට. මේක ඉස්කෝලයක් බවත් අමතක වෙලා ඇති.”නාලිකා ආපසු ගියේද ධනුක හා කෝපයෙනි. ඔහුගේ පැමිණීම ඇයට ද දැන් මහා හිසරදයකි. ධනුක සිටියේ නොඉවසිල්ලෙනි. කිසිදා කිසිවෙකුටත් ඇති නොවූ කෑදර ආශාවක් හා හැබෑ ආදරයක් ඔහු තුළ ඉපදී ඇත. සිය අක්කණ්ඩියවත් එය ඒ අයුරින් වටහාගෙන නොතිබීම ධනුකට ගැටලුවකි.”ඔයා ඔය අහිංසක කෙල්ල එක්ක නම් නාඩගං නටන්න ලෑස්ති වෙන්න එපා තේරුණාද? නාලිකා ඔයාගෙ ඔළුව හපා කයි.””පිස්සුද අක්කෙ.. මම දැන් ඉඩමත් ඔයාට ලිව්වෙ නාඩගං නටන්නද? මම ඒ ළමයගෙ විභාගෙ ඉවර වුණ ගමන් කසාද බඳිනවා.””ඒකට නිල්මිණි සතුටු වෙයිද?””ඔව් ඒක මම බලාගන්නම්. හැබැයි නාලිකාට කියන්න ඒ ළමයගෙ ඔළුවට අනවශ්‍ය දේවල් රිංගවන්න එපා කියලා””ඔයාටත් ඉඳල ඉඳල තමන්ට ගැළපෙන්නෙ නැති කෙල්ලෙක්ම බැඳගන්න හිතුණේ මොන කරුමෙකටද මන්දා?””මාමි..””ආ.. කෝ නිල්මිණි?”ධනුක තිගැස්සී උපැස් යුවළ සකස් කර ගත්තේය. ඔහු වට පිට බැලුවේ ඇය නාලිකා පිටිපසින් ඇදී ඒවි යැයි අපේක්ෂාවෙනි.”මේ විකාර වැඩවලින් නිල්මිට හොස්ටල් එකෙන් යන්නත් වෙනව ඉක්මනටම. ඇත්තටම මාමට තේරෙන් නැද්ද ඒ ළමයට කරදර කරන්න පව් කියලා?””නාලිකා ඔයා නොදන්න දේවල් කතාකරන්න එපා තේරුණාද? ඒක මම නිල්මිණි එක්ක බලාගන්නම්. ඔයා ගිහින් එයාට ඉක්මනට එන්න කියන්න.”එය නියෝගයකි. ඔහුගේ කළු වී යන මුහුණ ක්‍රමයෙන් රළු පෙනුමක් ගත්තේය.”හ්ම්.. යනව ගිහින් එන්න කියනවා. ඔයාටවත් එයාටවත් ඕන විදිහට නටවන්න අමාරුයි මාව“නාලිකා කඳුළු පුරවාගෙන ආපසු හැරී උඩුමහලට දුවගෙන ආවාය. ඈ බලාපොරොත්තුවෙන් සිටි නිල්මිණි මඟදීම නාලිකාගේ උරහිසෙන් අල්ලා ඈ නතර කරගත්තාය.”හොඳටම තදවෙලා. අන්න ඔයාට එන්න කීවා. නිල්මි පුළුවන් නම් ෂේප් කරගන්න බලන්න. එයාට තරහ ගියාම යකා වැහෙනවා.”නිල්මිණි සියල්ලට සවන්දී සිටියේ තැතිගත් හදවතින්ය. උස් හ¼ඩින් කරන කත බහ පවා ඇයට කෙසේවත් හුරුපුරුදු නැත. ඇගේ අසරණ බව තේරුම් ගත්තද නාලිකාට දැන් කළ හැකි දෙයක් නැත.”නිල්මි කොහොම හරි මේ උගුලෙන් බේරෙන්න බලන්න. සමහර විට ඔයා අකැමැති බව කිව්වොත් එයාට ඔයාව එපාවේවි.””ගේ ආපහු ලියන්න කියයි?””කෙහෙල්මල ඔයාගෙ ඔය විකාර ගෙයක් නිසා තමයි මේ හැමදේම””හලෝ .. ඇයි නාලිකා එක්ක ආවේ නැත්තේ?” ඔහු ඇගේ රූසිරිය විඳගනිමින් ප්‍රශ්න කළේය.  පද්මි පිංදෙණිය ලියයිහර්ෂ ගුණවර්ධන අඳියිමතු සම්බන්ධයිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>07</month>
      <day>29</day>
    </date>
    <link>http://www.silumina.lk/2012/07/29/_art.asp?fn=av12072920</link>
    <topic>මම ලෝකය දැකපු හැටි ‘අනුරාලෝකයෙ’න් කියැවෙනවා</topic>
    <author>ඉනෝකා පෙරේරා බණ්ඩාර</author>
    <content>මම ලෝකය දැකපු හැටි ‘අනුරාලෝකයෙ’න් කියැවෙනවාඅනුර ශ්‍රීනාත්’අනුරාලෝකය’ යනු ඔබ අතර තවත් අනුර කෙනෙක් වූ මගේ ලෝකයයි. මා ලොව දකින හැටි, මා ලොවට ආදරය කරන හැටි, අන් අයටත් කියා පාන්නෙ මං අනුරාලෝකයෙන්. මේ තමයි ඒ සොඳුරුතම අවස්ථාව.ඔබේ චිත්‍රවලට විවිධ තේමා වස්තු විෂය වෙනවා...තිස් තුන් වසරක් මම චිත්‍ර ශිල්පියකුව පැවත ආවේ අතිශය දුෂ්කර ගමනක් මතින්. ඒ දුෂ්කරතා මැද මා දුටු සෞන්දර්යය... අපේ ජනතාවට, අපේ අනාගත පරපුරට නැරැඹීමට හා විඳීමට සලස්වන මගේ ප්‍රථම උත්සාහය තමයි මේ.තුළ මේ සමාජයේ අවට ලෝකයේ මාදුටු - විඳි බොහෝ දේ වස්තු විෂය වී තිබෙනවා. මේ චිත්‍ර ප්‍රදර්ශනයෙන් මා බලාපොරොත්තු වන එකම අරමුණ අපේ කාලෙ පරම්පරාවටත් ඉදිරි පරපුරටත් චිත්‍ර ශිල්පය ගැන වඩාත් ඇල්මක් – උනන්දුවක් ඇති කිරීමයි. එය විඳින්නට ආරාධනා කිරීමයි.ඔබ පාරම්පරික චිත්‍ර ශිල්පියෙක් ද...1957 මං ඉපදුණේ එදා අතිශය සුන්දර කිරුළපන ගමේ. මගේ පියා මාව ඇතුළු කළේ කලාවට තෝතැන්නක් වූ කොළඹ – 05 ලුම්බිණි මහා විද්‍යාලයට. වෘත්තියෙන් කම්කරුවෙක් වුවත් මගේ පියාත් එදා හොඳ චිත්‍ර ශිල්පියෙක්. ඒත් තාත්තට ඕනෙ වුණේ මාව විද්‍යාත්මක චින්තනයෙන් හෙබි වෘත්තියකට යොමු කරන්න. පාසලේ තිබූ සොඳුරු කලාත්මක පසුබිමත් නිතර දුටු පියාගේ නිර්මාණත් නිසා අන්තිමේ තාත්තටත් හොරෙන් මම ඉබේම චිත්‍ර ශිල්පියෙක් වුණා. ඒ අතින් මම පිය උරුමයේ ආභාසය ලද පාරම්පරික චිත්‍ර ශිල්පියෙක්.ඔබ වැඩිදියුණු වුණේ...උසස් පෙළ විද්‍යා විෂයන් කරන කාලෙ ඉතාම අහම්බයකින් හමුවූ චිත්‍ර ශිල්පී ලීලා රත්නයන්ගේ සහයෙන් දැන හැඳුනාගත් කාටුන් ශිල්පී කැමිලස් පෙරේරා මහතා හරහා 1980 වසරේ ‘සුහද’ චිත්‍ර කතා පත්‍රයේ චිත්‍ර කතා ශිල්පියෙක් ලෙස වැඩ කරන්න ගත්තට පස්සෙ.ඔබ පුවත් පත් චිත්‍ර කතා ශිල්පියෙක් ලෙසයි එකල වඩාත් ජනපි‍්‍රය වුණේ.1980 වසරේ අග භාගයේ උපාලි පුවත්පත් සමාගමේ ආරම්භයත් සමඟ එහි එක්වූ මුල්ම වෘත්තිකයන්ගේ කෙනෙක් මම. මාව තෝරාගනු ලැබුවේ ‘චිත්‍ර මිත්‍ර’ චිත්‍රකතා පත්‍රයේ චිත්‍ර ශිල්පියකු වශයෙන්. ඉන්පසු වෙනත් ප්‍රකාශනවලින් කළ චිත්‍ර කතා විශාල ප්‍රමාණයක වැඩ කරන්න පාඨක ආදරයට පත්වන්න මට හැකි වුණා.දැන් ඔබ නිදහස් චිත්‍ර ශිල්පියෙක්...කලක් මං වෙළෙඳ චිත්‍ර ප්‍රචාරණ කලාවට යොමුවුණා. ඒත් 1990 වන විට සියලු බැඳීම්වලින් නිදහස්ව, සෑම ආයතනයකටම ප්‍රකාශනයකටම වැඩ කළා. නිදහස් චිත්‍ර ශිල්පියෙක් ලෙස අති විශාල චිත්‍ර කතා හා චිත්‍ර ප්‍රමාණයක් අඳින්න මට අවස්ථාව උදා වුණා.’පේන්ටින්ග්ස්’ ඔබේ පි‍්‍රයතම චිත්‍ර කලාව...ඔව්. ඒ සඳහා මා තුළ තිබෙන්නේ තදබල ආසාවක්. මගේ උසමෙන් දෙගුණයකට වඩා උසකින් යුතු නිර්මාණ කිරීමට නිරන්තරයෙන් මා පෙලඹුණා. ඒ සමහර නිර්මාණවල මිනිස් රූප නවසිය ගණනකට වඩා අධික වුණා. විශාල කාලයක් හා ශ්‍රමයක් වැය කර ඇඳි එවැනි සිතුවම් පිළිබඳ බොහෝ අය කතා කළේ විස්මයෙන්. ඒ සඳහා මා තුළ වූ ඒ ඉවසීමේ ගුණය ඔවුන්ට මෙන්ම මටත් පුදුමයක්.චිත්‍ර කතා එකතුවකුත් මේ ප්‍රදර්ශනයෙ ඇති බව ඔබ කීවා...ඔව්. එදා පාඨකයන් ආසාවෙන් කියවපු ‘චූටි පුතාගේ ලොකු කතා’, ‘එන්න එපා කෝච්චිය’, ‘ඉස්කෝලෙ යන්න පුතේ’, ‘සෙල්පෝං’ සහ ‘පිස්සු නැත්තං ෂෝක් පුත්’... කියන මනරම් චිත්‍රකතා පෙළ පොත් වශයෙන් සහන මිලකට මිලදී ගන්නත් එදාට පාඨකයින්ට හැකියාව තිබෙනවා.ඉනෝකා පෙරේරා බණ්ඩාරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>07</month>
      <day>29</day>
    </date>
    <link>http://www.silumina.lk/2012/07/29/_art.asp?fn=av12072922</link>
    <topic>බොලිවුඩ් රස කතා</topic>
    <author>සුජීව තේවහෙට්ටිගේ</author>
    <content>බොලිවුඩ් රස කතාසරාගී නිළි බිපාෂා බාසු, තමන්ගෙන් වෙන්ව ගිය ජනප්‍රිය නළු ජෝන් ඒබ්‍රහම්ට දොස් පැවරූ බව ඔබට මතක ඇති.ඇය එදා කියා සිටියේ තමන්ගේ මව, ජෝන් වැනි අයෙකු තම සැමියා වනු දකින්නට අකමැති බවයි. දැන් හෙළි වී ඇත්තේ ජෝන් වංචාකාරයෙකු යැයි ද බිපාෂා චෝදනා කර ඇති බවයි.දැන් මේ කතා සියල්ලම ජෝන්ට දැනගන්න ලැබිලා. ඒ නිසා ඔහු බිපාෂා ගැන දැඩි කෝපයකින් පසුවනවාය කියලයි ආරංචි. මේ දිනවල රූපගත වෙමින් තිබෙන ‘ෂූට් අවුට් ඇට් වාඩාලා’ චිත්‍රපටයේ රඟන බිපාෂාව වහාම එයින් ඉවත් කරන්නැයි ජෝන් එහි අධ්‍යක්ෂවරයා ගෙන් ඉල්ලා සිටි බවටත් ආරංචි පැතිරී ගොස් තිබෙනවා.මේ චිත්‍රපටයේ බිපාෂා රඟපාන්නේ මනෝජ් භජ්ජායි ගේ පෙම්වතිය හැටියටයි. ඇය සහ ජෝන් එකට රඟපාන්නේ විනාඩි කිහිපයක දර්ශනයක විතරයි. බිපාෂා රඟපාන්නේ චිත්‍රා නම් වූ යුවතියකගේ චරිතයක්. මනෝජ්ගේ චරිතය සබීර් නම් වූ තරුණයෙක්.ජෝන් නිරූපණය කරන්නේ මන්යා සුර්වි නම් වූ පාතාල නායකයෙකුගේ චරිතයක්. ජෝන්, මේ චිත්‍රපටයේ නිෂ්පාදනයට හවුල් වන සන්ජේ ගුප්තා, ඒක්තා කපූර් සහ ශෝභා කපූර් ගෙන් නැවත නැවතත් ඉල්ලා ඇත්තේ වහාම බිපාෂාව ඉවත් කරන ලෙසයි.නමුත් තවමත් ජෝන් ගේ ඉල්ලීමට නිසි ප්‍රතිචාර ලැබී නැති බවයි පැවසෙන්නේ. මේ පිළිබඳව අදහස් දැක්වූ චිත්‍රපට කණ්ඩායමේ සාමාජිකයෙකු පැවසුවේ බිපාෂා සහ ජෝන් අතර යම්කිසි ගැටුමක් සිදුවෙමින් පවතිනු තමන්ට ද දැනගන්නට ලැබුණු බවයි.මේ අතර ඇතැම් සිනමා ලේඛකයන් බිපාෂා සහ ජෝන් ගෙන් ඉල්ලා ඇත්තේ තම තමන්ගේ කිළිටි රෙදි ප්‍රසිද්ධියේ සෝදා ගැනීමෙන් වළකින ලෙසයි.සුරූපී නිළි ප්‍රීට් සින්ටා මේ දිනවල ඉතා කාර්ය බහුල තත්ත්වයකයි පසුවෙන්නේ. ඇය නිෂ්පාදනය කළ ‘ඉෂ්ක් ඉන් පැරිස්’ චිත්‍රපටයේ වැඩකටයුතුවල නියැළී සිටින නිසයි, ඇයට මේ අවිවේකය. මේ චිත්‍රපටය අධ්‍යක්ෂණය කරන්නේ ප්‍රේම් සෝනි. ප්‍රධාන චරිත නිරූපණය කරන්නේ ප්‍රීට් සින්ටා, ඉස්බෙලි අඩ්ජානි සහ සල්මන් ඛාන්. ආදර කතාවක් රැගත් ‘ඉෂ්ක් ඉන් පැරිස්’ චිත්‍රපටයේ රූපගත කිරීම් සිදු කර ඇත්තේ ඉන්දියාවේ සහ ප්‍රංශයේයි. චිත්‍රපටය තිරගත වීමට නියමිතව තිබෙන්නේ මේ වසරේ සැප්තැම්බර් 21 දායි.මීට සතියකට පමණ කලින් ප්‍රීට් ට මුහුණ දෙන්නට සිදුවුණේ තරමක බිය උපදවන අත්දැකීමකටයි. ‘ඉෂ්ක් ඉන් පැරිස්’ චිත්‍රපටයේ අධ්‍යක්ෂවරයාට අවශ්‍ය වුණා මේ චිත්‍රපටය වෙනුවෙන් ගීතමය ජවනිකාවක් රූපගත කරන්න. ඒ සඳහා ඔහු තෝරා ගත්තේ ලොඛන්ද්වාලා නමින් හැඳීන්වෙන විශාල වපසරියකින් යුතු ප්‍රදේශයක්. මෙය නිවාස සංකීර්ණයන් සහ වෙළෙඳ මධ්‍යස්ථානයන් පිහිටුවා ඇති ප්‍රදේශයක්. මුම්බායි නුවර, ඔෂිවාරා නම් වූ ප්‍රදේශය තුළයි ලොඛන්ද්වාලා පිහිටා ඇත්තේ.ඉතින්, අධ්‍යක්ෂවරයාට ඒ ප්‍රදේශය බලන්න යන්න ඕනෑ වූ නිසා ප්‍රීට්ත් ඒ ගමනට සූදානම් වුණා. නමුත් අධ්‍යක්ෂ ප්‍රේම් පැවසූ වදනකින් ප්‍රීටි ගේ සිත මදක් තිගැස්සුණා. ඔහුට අවශ්‍ය වුණේ මිනිසුන් නොගැවසෙන රාත්‍රී හෝ අලුයම් කාලයකදී ඒ ප්‍රදේශය නරඹන්නටයි. ප්‍රීටි එයට කැමැති වුණේ නැහැ.නමුත්, අධ්‍යක්ෂවරයාගේ ඉල්ලීම මත ඇය ඒ ගමනට එක් වුණා. ඔවුන් දෙදෙනා ලොඛන්ද්වාලා ප්‍රදේශයට පිටත්ව ගියේ අලුයම 2 ට පමණ!” අධ්‍යක්ෂ ප්‍රේම්ට අවශ්‍ය වුණේ ඒ ප්‍රදේශයේ ඇවිදිමින් ගීතමය ජවනිකාවට ගැලපෙන ලස්සන තැන් කිහිපයක් හොයා ගන්නයි.ඒ නිසා කාර් එකක ගිය මේ දෙන්නා, කාර් එක එක තැනක නවත්තලා පයින් ඇවිදගෙන ගියා. ටික දුරක් යන කොට ප්‍රීටිට අමුත්තක් දැනුනලු. අධ්‍යක්ෂ ප්‍රේම්ටත් එහෙම හැඟීමක් ඇති වෙලා. දෙන්නම ඇවිත් තියෙන්නෙ නරක වෙලාවක නරක පළාතකටද? කියල හිතුණලු.”‘ඉෂ්ක් ඉන් පැරිස්’ චිත්‍රපටයේ කාර්මික ශිල්පියෙකු සිද්ධිය විස්තර කරන්න පටන් ගත්තා. අපි ඔහුගෙන් ම ඉතුරු කොටසත් දැනගනිමු...” ප්‍රීටිට තේරුණා කවුරු හරි කට්ටියක් තමන් දෙන්නගෙ පස්සෙන් එනවයි කියලා. ප්‍රීටිට බය හිතිලා පාන්දර ජාමෙක මෙහෙම පස්සෙන් එන්නෙ හොඳකට නම් නෙමෙයි කියලා ප්‍රීටිට හිතුණලු. පාරත් හොඳටම පාළුයි. වෙන කිසිම කෙනෙක් ඒ හරියේ ඉඳලා නැහැ. කාර් එක නවත්වපු තැනටත් දුරයිලු. ප්‍රීටිටත් ප්‍රේම්ටත් හිතුණලු මේ එන්නෙ නම් හොරු කට්ටියක්මයි කියලා. මොනව කරන්නද? දෙන්නම ඉක්මන් ගමනින් ඉස්සරහටම ගියාලු.පස්සෙන් ආපු කට්ටිය දුවගෙන ඇවිත්. ළඟටම ආපු ඒ කට්ටියේ එක තරුණයෙක් ප්‍රීටිට සමරු පොතක් දීලා අත්සන් කරන්න කිව්වලු. එතකොට තමයි ප්‍රීටිගෙ බය ටිකක් හරි අඩුවෙලා තියෙන්නෙ. ප්‍රීටි හිනාවෙලා සමරු පොත අතට අරගෙන අත්සනක් දැම්මාලු. ඊට පස්සෙ මේ කට්ටිය කිව්වලු ප්‍රීටියි අධ්‍යක්ෂ ප්‍රේම් එක්කයි පින්තූරයක් ගන්න ඕනැයි කියලා. ඒකටත් දෙන්නම කැමතිවෙලා. ඉතින්, ප්‍රීටිටත් ප්‍රේම්ටත් පින්තූර දෙක තුනකටම පෙනී සිටින්න වුණාලු. තරුණ කට්ටිය ඒ ගැන ගොඩක් සතුටු වෙලා දෙන්නටම ස්තුති කරල යන්න ගිහින්.”පාන්දර 2 ටත් තමන් මුණ ගැහෙන්න රසිකයන් දක්වන උනන්දුව ගැන තමන් බෙහෙවින් සතුටු වන බවයි මේ ගැන පසු දිනයකදී කතා කළ ප්‍රීටි පැවසුවේ.සුජීව තේවහෙට්ටිගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>08</month>
      <day>05</day>
    </date>
    <link>http://www.silumina.lk/2012/08/05/_art.asp?fn=aa1208051</link>
    <topic>අනිසි ඖෂධ භාවිතයෙන් වසරකට රුපියල් මිලියන 15,000ක් අහිමිවෙයි</topic>
    <author>කේ.සී.ජේ.රත්නායක</author>
    <content>මහජන සෞඛ්‍යයට අනතුරුදායක වනව්‍යාජ රූපලාවණ්‍ය නිෂ්පාදන තවත් මගඩියක්කේ.සී.ජේ.රත්නායකබටහිර ඖෂධ අනිසි ලෙස භාවිත කිරීම හේතුවෙන් වසරකට මෙරට විදේශ විනිමය රුපියල් මිලියන 15,000කට ආසන්න ප්‍රමාණයක් අපතේ යන බැව් අනාවරණය වෙයි.මෙරට වාර්ෂික බටහිර ඖෂධ අවශ්‍යතාව සඳහා රාජ්‍ය හා පෞද්ගලික යන දෙඅංශයෙන් රුපියල් මිලියන 40,000ක පමණ මුදලක් ඖෂධ ආනයනය සඳහා වැය කෙරෙන බවත් අනිසි ඖෂධ භාවිතය අවම කරගත හොත් එම මුදලින් 1/3කට වැඩි ප්‍රමාණයක් පහසුවෙන් ඉතිරි කර ගත හැකි යැයි විලවුන්, උපකරණ හා ඖෂධ නියාමන අධිකාරියේ අධ්‍යක්ෂ වෛද්‍ය හේමන්ත බෙනරගම මහතා සිළුමිණට පැවසීය.2012 වසර සඳහා රජය රුපියල් මිලියන 20,000ක මුදලක් ඖෂධ හා වෛද්‍ය උපකරණ සඳහා වෙන් කොට ඇති බවත් පෞද්ගලික අංශය විසින් විදේශ රටවලින් ඖෂධ ආනයනය සඳහා ඒ හා සමාන මුදලක් වැය කරන බවත් සඳහන් වෙයි. රජයේ රෝහල් මඟින් නොමිලයේ ලබා දෙන ඖෂධ ඒවා ලබා ගන්නා පුද්ගලයන් අතින් නාස්තියට හා අනිසි භාවිතයට පත්වන අවස්ථා ගණනාවක් ඇති බව සොයාගෙන ඇත.ජාතික ඖෂධ ප්‍රතිපත්තියක් ක්‍රියාත්මක කිරීම සඳහා වූ මූලික කටයුතු මේ වන විට සිදු කැරෙන අතර ඊට අමතරව රූපලාවණ්‍ය නිෂ්පාදන යනුවෙන් වෙළෙඳපළේ පවතින ද්‍රව්‍යයන්ගෙන් සිදු කැරෙන සෞඛ්‍ය හානි අවම කිරීම සඳහා වූ නව ගැසට් පත්‍රයක් තවත් මාස දෙකකින් පමණ ඉදිරිපත් කිරීමට නියමිත බවත් හෙතෙම සඳහන් කෙළේය.ඒ අනුව යම් රූපලාවණ්‍ය නිෂ්පාදනයක් පිළිබඳව මුද්‍රිත හෝ විද්යුත් මාධ්‍ය මඟින් පුචාරයක් කෙරෙන්නේ නම් ඒ පිළිබඳව ඖෂධ නියාමන අධිකාරියේ පූර්ව අනුමැතිය ලබාගැනීම අත්‍යවශ්‍ය වේ. මෙතෙක් මෙවැනි නීතියක් නොතිබීම නිසා පාරිභෝගිකයන් මුලාවට පත්වූ බවටත් චෝදනා නැඟී තිබිණ.මේ නව පනත නීතිගත වීමෙන් අනතුරුව කිසියම් මාධ්‍යයක් මඟින් රූපලාවණ්‍ය කටයුතු කළ හැකි වන්නේ එකී නිෂ්පාදනය ඖෂධ අධිකාරියේ ලියාපදිංචිය ලබා ඇත්නම් පමණි.මේ වන විට වෙළෙඳපළේ අනුකාරක රූපලාවණ්‍ය නිෂ්පාදන, ලියාපදිංචි නොකළ නිෂ්පාදන හා ව්‍යාජ නිෂ්පාදන ගණනාවක් පවතින බවත් මේ සම්බන්ධයෙන් මහජනතාව විමසිලිමත් විය යුතු බවත් ඖෂධ අධිකාරියේ අධ්‍යක්ෂවරයා තව දුරටත් පවසයි. ඖෂධ, විලවුන් හා රූපලාවණ්‍ය නිෂ්පාදන සම්බන්ධයෙන් යම් පැමිණිල්ලක් ඉදිරිපත් වුවහොත් ඒ සම්බන්ධයෙන් වහාම කරුණු සොයා බලන බවත් ඒ සඳහා මහජනතාව වඩ වඩාත් උනන්දු විය යුතු බවත් හෙතෙම සඳහන් කෙළේය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>08</month>
      <day>05</day>
    </date>
    <link>http://www.silumina.lk/2012/08/05/_art.asp?fn=aa1208052</link>
    <topic>වී අලෙවි මණ්ඩලය; වහපු වී ගබඩා පුච්චපු අයට ගොවි ප්‍රශ්න කතා කරන්න කිසිම අයිතියක් නෑ</topic>
    <author>සුනිල් දයා අල්විස්</author>
    <content>ශ්‍රීලනිප මහ ලේකම් ඇමැති මෛත්‍රීසුනිල් දයා අල්විස්එක්සත් ජාතික පක්ෂය සහ ජනතා විමුක්ති පෙරමුණ අද පළාත් සභා මැතිවරණ වේදිකාවේ ගොවි ජනතාව වෙනුවෙන් පෙනී සිටිමින් කිඹුල් කඳුළු හෙළනවා. ගොවි ප්‍රශ්න හා අයිතිවාසිකම් ගැන කතා කරනවා. මේ දෙගොල්ලන්ටම ඒ ගැන කතා කරන්න කිසිම අයිතියක් නැතැයි ශ්‍රී ලංකා නිදහස් පක්ෂයේ මහ ලේකම් සෞඛ්‍ය ඇමැති මෛත්‍රිපාල සිරිසේන මහතා පවසයි. ජේ.ආර්. පාලන යුගයේ හා රනිල් බලයේ සිටි අවුරුදු දෙකේ පාලන යුගයේත් ගොවි තැනට හෝ ගොවි ප්‍රශ්නවලට කිසිම විසඳුමක් ලබා නොදුන් බව ඇමැතිවරයා කීය.”දාහත් අවුරුදු ජේ.ආර්. පාලන යුගය ඇරඹීමත් සමඟ විවෘත ආර්ථිකය හඳුන්වාදීමේ ප්‍රතිඵලයක් වශයෙන් ගොවිතැන අධෛර්යවත් කර පිටරටින් මෙරට නිෂ්පාදනය කළ හැකි ගොවි නිෂ්පාදන පවා ගෙන්වීමත් රනිල්ගේ අවුරුදු පාලන දෙකේ යුගයේදීත් ගොවීන්ගේ ප්‍රශ්නවලට කිසිදු විසඳුමක් ලබා නොදී ක්‍රියා කළ අයුරු මේ රටේ ගොවි ජනතාවට අමතක වී නැහැ.”” ඒ වගේම ජනතා විමුක්ති පෙරමුණ ඔවුන් එදා මෙරටේ ඇති කරන ලද කැරැල්ල සහ භීෂණ සමයේ ගොවිජන සේවා මධ්‍යස්ථාන වී අලෙවි මණ්ඩල ගබඩා වී රැගෙන එමින් තිබූ ට්‍රැක්ටර් අනික් පැත්තට පෙරළා ඒවා සියල්ල ගිනිබත් කළා.””මෙහෙව් අය අද නියඟය නිසා ගොවී ජනතාවට විඳින්නට සිදුවී තිබෙන ප්‍රශ්න හේතු කොට ගෙන කිඹුල් කඳුළු හෙළමින් ගොවි ඉල්ලීම් ගැන කතා කරනවා. රජයක් හැටියට මේ වේලාවේ ගොවීන්ට අවශ්‍ය සියලු සහන ලබා දෙන්නට පියවර ගෙන තිබෙනවා. නතර කර තිබූ ගොවි විශ්‍රාම වැටුපද යළිත් ආරම්භ කිරීමට ජනාධිපතිතුමා දී ඇති උපදෙස් අනුව දැන් කටයුතු සිදුවෙමින් පවතිනවා.””නියඟය දේශගුණික ප්‍රශ්නයක්. රජය මේ වෙලාවේ විශාල මුදල් වැය කරමින් සියලු වැව් ප්‍රතිසංස්කරණය කරමින් යනවා. ඒ වැඩිපුර ජලය රඳා පවත්වා ගැනීමටයි. මේ රජය තරම් ගොවි ජනතාවට සෙතක් සැලසුන රජයක් තවත් නැහැ. ගොවිතැන නැති අවස්ථාවලදී අතුරු බෝග නිෂ්පාදනය දිවි නැඟුම වැඩසටහනේ දිරි ගැන්වීමෙන් ක්‍රියාත්මක වෙනවා. කිරි නිෂ්පාදනය දැන් සාර්ථකයි. ඒ නිසා ගොවි ජනතාවට විකල්ප ආදායම් මාර්ගවලට මඟ පාදා දී තිබෙනවා.”එ.ජා.ප. යුගයේ වී අලෙවි මණ්ඩලය අහෝසි කළා. පොලොන්නරුව විශාල වී ගබඩා දේශපාලනඥන්ගේ පක්ෂ කාර්යාලය බවට පත්වී තිබුණා. නැවත ඒවා පවරා වී අලෙවි මණ්ඩලය යළි පිහිටවනු ලැබුවේ මහින්ද රාජපක්ෂ රජය යයි ද ඇමැතිවරයා කීය.”පළාත් සභා තුනේ මහ ඇමැතිවරුන් නම් කරන්නේ ඡන්ද ප්‍රතිඵල නිකුත් වූවාට පසුවයි. මේ දිනවල මැතිවරණ වේදිකාවේ මම මහ ඇමැති වෙනවා. මම ඇමැති වෙනවා යයි අදහස් ප්‍රකාශ වෙනවා. මේක සාමාන්‍ය දෙයක්. නමුත් මහ ඇමැතිවරු තෝරන්නේ ඡන්ද ප්‍රතිඵල නිකුත් වූවාට පසු පක්ෂය රැස්වී ගන්නා තීරණය අනුව“ යයි ද ඇමැතිවරයා වැඩිදුරටත් පැවසීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>08</month>
      <day>05</day>
    </date>
    <link>http://www.silumina.lk/2012/08/05/_art.asp?fn=aa1208053</link>
    <topic>පාවහන්වලට බුදු රුව යෙදූ ඇමෙරිකන් සමාගමට දැඩි විරෝධය</topic>
    <author/>
    <content>බුද්ධ රූපය යොදාගත් සෙරෙප්පු සහ බෑග් නිෂ්පාදනයේ යෙදෙන කැලිෆෝර්නියානු නිෂ්පාදන සමාගමකට එරෙහිව තිබ්බතය හා භූතානය ඇතුළු බෞද්ධ රටවල් කිහිපයකින් දැඩි විරෝධය පළ වී තිබේ.මේ වෙළෙඳ ආයතනයට එරෙහිව අන්තර්ජාතික විරෝධතාවක් මතුකිරීම අත්‍යවශ්‍ය බව පවසන ටිබෙට් ජාතික බුචුන්ග් සේරිං එම බුද්ධ ලාංඡනය දැන්වීම්වලින් පවා ඉවත් කර තබනා ලෙසත් බුදුරුව එසේ සපත්තු සෙරෙප්පුවලට යෙදීම බෞද්ධ දර්ශනයට මෙන්ම ලෝකවාසී බෞද්ධ ජනතාවට කෙරෙන නිග්‍රහයක් බව ද පෙන්වා දී තිබේ.මෙයට පිළිතුරු වශයෙන් හොලිවුඩ් සිනමාකරුවකු හා චිත්‍ර එකතු කරන්නකු වූ එකී ආයතන හිමිකරු පවසා ඇත්තේ චිත්‍ර සඳහා කැමැත්තක් දක්වන පාරිභෝගිකයන් වෙනුවෙන් නිෂ්පාදනය වන මේ සපත්තු වර්ග හා අත්බෑග් සඳහා චිත්‍ර ශිල්පීන්ගෙන් අදාළ චිත්‍ර මිලදී ගෙන ඇති අතර එය එම සිත්තරුන්ට ආර්ථික වාසියක් ගෙනෙන බවයි. කෙසේ වෙතත් බුදුරජාණන් වහන්සේට නිගාදෙන මේ නිෂ්පාදන තවදුරටත් වෙළෙඳ පොළට ගෙන ඒම වැළැක්වීම සඳහා සමස්ත ලෝක වාසී බෞද්ධයන් එක්විය යුතු බව ද බෞද්ධයෝ පෙන්වා දෙති.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>08</month>
      <day>05</day>
    </date>
    <link>http://www.silumina.lk/2012/08/05/_art.asp?fn=aa1208054</link>
    <topic>ඉතිහාසයේ ප්‍රථම වරට බදුල්ලටත් ‘පවර්සෙට්’</topic>
    <author>තාරක වික්‍රමසේකර</author>
    <content>තාරක වික්‍රමසේකරඋඩරට මාර්ගයේ දුම්රිය සේවාව කාර්යක්ෂම කිරීම හා කඩිනම් සේවාවක් ලබාදීම සඳහා රුපියල් කෝටි 1362 ක වියදමක් දරා චීනයෙන් නව බලවේග දුම්රිය 13 ක් ආනයනය කරනු ලබන බව දුම්රිය සාමාන්‍යාධිකාරී බී. ඒ. පී. ආරියරත්න මහතා සිළුමිණට කීය.දුම්රිය ඉතිහාසයේ ප්‍රථම වරට බලවේග දුම්රිය උඩරට මාර්ගයේ බදුල්ල දක්වා ධාවනය කෙරෙන අතර චීන ණය ආධාර යටතේ මෙම දුම්රිය ආනයනය කෙරේ.එක් මැදිරියක් දිගින් අඩි 50 ක් වන අතර දුම්රිය 13 ක් චීනයෙන් ආනයනය කෙරේ. මෙම දුම්රිය 13 න් 7 ක්ම උඩරට මාර්ගයේ බදුල්ල දක්වා ධාවනය කෙරෙන අතර දුම්රිය 4 ක් කැලණිවැලි මාර්ගයේ ධාවනයට එක් කෙරේ. ඉතිරි දුම්රිය දෙක සංචාරකයන් සඳහා යොදවන අධි සුඛෝපභෝගී වායු සමනය කළ දුම්රිය වේ. මෙම දුම්රිය 13 න් පළමු දුම්රිය පහ මේ වන විටත් නැව් ගත කර ඇති අතර මේ මස අවසානයට පෙර ඒවා දිවයිනට ළඟාවීමට නියමිතය. දැනට ධාවනයේ යෙදෙන එස් - 10 බලවේග කට්ටලවලට සමාන නව බලවේග කට්ටල වැසිකිළි ඇතුළු පහසුකම්වලින් සමන්විතය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>08</month>
      <day>05</day>
    </date>
    <link>http://www.silumina.lk/2012/08/05/_art.asp?fn=aa1208055</link>
    <topic>විල්පත්තුව - රිටිගල හොරොව්පොතාන සංචාරක ත්‍රිකෝණයක් වෙයි</topic>
    <author>නිහාල් පී. අබේසිංහ</author>
    <content>නිහාල් පී. අබේසිංහවිල්පත්තුව - රිටිගල - හොරොව්පොතාන අතර වනජීවී පාරිසරික සංචාරක ත්‍රිකෝණ කලාපයක් පිහිටුවා අනුරාධපුර ජනතාවට අතිරේක ආදායම් මගක් හා දෙස් විදෙස් සංචාරකයනට නව අත්දැකීම් සමුදායක් ද ලබාදීමට කටයුතු යොදා තිබේ. මේ අනුව විල්පත්තුවට තන්තිරිමලේ ප්‍රදේශයෙන් නව පිවිසුම් මගක් ඇති කර තිබේ. ඒ අනුව ඊට ආසන්නයේ අලුත් වැව් 15 ක් සංචාරක බංගලා 10 ක් අලුතින් ඉදි කෙරෙන බවත් අභ්‍යන්තර මාර්ග කිලෝමීටර් 350 ක් අලුතින් ඉදිකරන බවත් වන ජීවී ඇමැති එස්.එම්. චන්ද්‍රසේන මහතා පවසයි.මේ නව පිවිසුම් නිසා දෙස් විදෙස් සංචාරකයන්ට නවමු වන ජීවී අත්දැකීම් රැසක් ලැබීමට ඉඩ සැලසෙන බව වනජීවී හා ගොවිජන සේවා අමාත්‍යංශය පවසයි. අලි සංරක්ෂණ මධ්‍යස්ථානය පිහිටුවා ඇති බවත් එමගින් දඩබ්බර අලි සුරැකීමටත්, දෙස් විදෙස් සංචාරකයාට අලි නැරඹීමටත් අවස්ථාව ලැබෙන බවත් ඇමැතිවරයා පවසයි. ඒ සමගම අවට ගොවි ජනතාවට අලින්ට ආහාර ලබාදී අමතර ආදායමක් ද ලබාදීමට අවස්ථාව සැලසේ. මෙම මධ්‍යස්ථානය එම මධ්‍යස්ථානයේ සංචාරකයන්ට බැලීමට දෙන ටිකට් වල ආදායමෙන් නඩත්තු කරනු ලැබේ.මෙරට දැඩි රක්ෂිතයක් වූ රිටිගල වනජීවී කලාපය අසල දැන් මෙරට දෙවැනි ඇත් අතුරු සෙවණ ඉදිකර ඇති බව ද ඇමැතිවරයා පවසයි. එය දැයට කිරුළ යටතේ රිටිගල ප්‍රදේශයේදී ජනතාවට විවෘත වූ බවත් දැන් එහි අලි පැටවුන් හත් දෙනෙක්, මුව පැටවුන් දෙදෙනෙක් ගෝන පැටවෙක් සුවපත් වෙමින් සිටින බව ද චන්ද්‍රසේන ඇමැතිවරයා කීය. උතුරු මැද උතුර හා නැඟෙනහිර හා වයඹ පළාත්වල දී තුවාල ලබන අතරමං වන ක්ෂීරපායින් මෙහි ගෙනැවිත් සුවපත් කර ආපසු කැලයට මුදා හැරීම මෙහි ප්‍රධාන පරමාර්ථය වේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>08</month>
      <day>05</day>
    </date>
    <link>http://www.silumina.lk/2012/08/05/_art.asp?fn=aa1208056</link>
    <topic>අසහනයට පත් වූ සිසුන්ටත් සරසවි වරම්?</topic>
    <author>සුභාෂිණී ජයරත්න</author>
    <content>Z ලකුණු අර්බුදයෙන්රජය ක්‍රමවේද කිහිපයක් සලකා බලයිසුභාෂිණී ජයරත්නනව Z ලකුණු ඉදිරිපත් කිරීම නිසා පැරණි Z ලකුණු ලැබුණු ළමයින් අතරින් විශ්ව විද්‍යාල ප්‍රවේශය අහිමි වූ හා පාඨමාලා වෙනස් වූ සිසුන්ගේ සංඛ්‍යාව 5000 කට අධික බවත් විශ්ව විද්‍යාලවලට වැඩිපුර සිසුන් බඳවා ගෙන ඔවුන්ට සහන සැලසීමට මේ වනවිට ක්‍රමවේද කිහිපයක් කෙරෙහි රජයේ අවධානය යොමු වී ඇති බවත් උසස් අධ්‍යාපන ඇමැති එස්.බී. දිසානායක මහතා පවසයි.නව Z ලකුණු ප්‍රකාශයට පත්වීම නිසා පැරණි Z ලකුණු අනුව විශ්ව විද්‍යාල ප්‍රවේශය අහිමි වූ සහ පාඨමාලා වෙනස් වූ අය පිළිබඳ වාර්තාව පසුගියදා ජනාධිපතිතුමාට බාර දෙන ලදී. ඒ අනුව විශ්වවිද්‍යාලවලට බඳවා ගන්නා පිරිස උපරිමයෙන් වැඩි කළ යුතු ආකාර කිහිපයක් ද ඇතුළත් බව සඳහන් වෙයි.එසේ ම උසස් අධ්‍යාපන අමාත්‍යවරයා ප්‍රකාශ කළේ අනුමැතිය ලැබුණොත් අලුතින් විශ්ව විද්‍යාලයක් ආරම්භ කිරීමට වුව ද හැකි බවයි.කෙසේ වෙතත් කිසිදු සිසුවකුට ගැටලුවක් නොවන ආකාරයට විශ්වවිද්‍යාල ප්‍රවේශය සිදු කරමින්, නායක්තව පුහුණුව ද ලබාදෙමින් ඉතා ඉක්මනින් විශ්වවිද්‍යාල පාඨමාලා ආරම්භ කිරීමට හැකි වෙතැයි ද උසස් අධ්‍යාපන ඇමැතිවරයා වැඩිදුරටත් පැවැසීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>08</month>
      <day>05</day>
    </date>
    <link>http://www.silumina.lk/2012/08/05/_art.asp?fn=aa1208057</link>
    <topic>අලි-ඇත්තු ගීත ගයති</topic>
    <author>අරුණි මුතුමලි</author>
    <content>අරුණි මුතුමලිඅලි ඇතුන් තම සන්නිවේදනය සඳහා ගීත ගායනා කරන බව විද්‍යාඥයන් විසින් සොයාගෙන තිබේ. සාමාන්‍ය මනුෂ්‍ය ශ්‍රවණ ඉන්ද්‍රියකට හසු නොවන අධි ධ්වනි ඔස්සේ කෙරෙන මේ ගායනය බොහෝ දුරට මිනිස් හඬින් කෙරෙන ගායනාවලට සමාන බව ඔවුන් සොයාගෙන තිබේ.තමන්ගේ රැළ එකට තබා ගැනීමටත් ඇතින්නියන් හා කෙනරන් සොයා ගැනීමත් සඳහා කරන මේ ගායන තරංග හර්ට්ස් 20 ට අඩු ගැඹුරු හඬකින් යුත් අතර සැතැපුම් 6 ක් පමණ දුර ඇති තම සගයන්ට සන්නිවේදනය සඳහා යොදාගත හැකි බවද විද්‍යාඥයන් සොයාගෙන තිබේ.මිනිසුන්ගේ අනෙක් ක්‍ෂිරපායින්ගේ මෙන් ම ස්වරතන්ත්‍ර ආධාරයෙන් කෙරෙන මේ ශබ්ද නැඟීම් මඟින් අලි ඇතුන්ගේ හැඟීම් නිරූපණය කෙරෙන බව මේ පර්යේෂණය කරන ලද ජර්මන් සත්ත්ව විද්‍යාඥයෝ පවසති.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>08</month>
      <day>05</day>
    </date>
    <link>http://www.silumina.lk/2012/08/05/_art.asp?fn=aa1208058</link>
    <topic>දහම් පාසලට නව ධජයක්</topic>
    <author>රමණී සුබසිංහ</author>
    <content>රමණී සුබසිංහදහම් පාසල් සඳහා නව ධජයක් හඳුන්වාදීම අද (05) නුවරඑළිය නගර ශාලාවේ පැවැත්වෙන දහම් පාසල් දිනය සැමරීමේ ජාතික උත්සවයේ දී සිදු කැරෙන බව බුද්ධ ශාසන අමාත්‍යාංශය පවසයි.ශ්‍රී සම්බුද්ධත්ව ජයන්ති කමිටුවේ උපදෙස් පරිදි මෙසේ දහම් පාසල් සඳහා නව ධජයක් නිර්මාණය කර ඇත. 1974 වසරේ සිට දහම් පාසල් ධජය ලෙස සළකන ලද්දේ බෞද්ධ කොඩිය අඩංගු කරන ලද සිතුවම් සහිත ධජයකි.එහෙත් බෞද්ධ කොඩියට කිසිදු අයුරකින් හෝ කිසිවක් අඩංගු නොකළ යුතු බවට සම්බුද්ධත්ව ජයන්ති කමිටුව විසින් නිර්දේශ කර තිබිණි. කහ පැහැති පසුබිමක ධර්ම චක්‍රය, පහන, ධර්ම පුස්තකයක් හා බෝ පත් අඩංගු මේ ධජය නිර්මාණය කර ඇත්තේ සමස්ත ලංකා ශාසනාරක්ෂක මණ්ඩලයේ ලේකම් ගෝනදූවේ ගුණානන්ද හිමියන් ගේ සංකල්පයක් පරිදි ය. එය නිර්මාණය කරනු ලැබුවේ සංස්කෘතික අමාත්‍යාංශය විසිනි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>08</month>
      <day>05</day>
    </date>
    <link>http://www.silumina.lk/2012/08/05/_art.asp?fn=aa1208059</link>
    <topic>ඡන්ද පරාජයට පෙර හදිසි සම්මේලනයක්?</topic>
    <author>අසේල කුරුළුවංශ</author>
    <content>අසේල කුරුළුවංශවසර හයක් අඛණ්ඩව එජාප නායකත්වයේ රැඳී සිටිය හැකි පරිදි කෘත්‍යාධිකාරී මණ්ඩලය මඟින් අනුමත කළ යෝජනා පක්‍ෂ ව්‍යවස්ථාවට ඇතුළු කිරීම සඳහා අවශ්‍ය අනුමැතිය ලබා ගැනීමට රනිල් වික්‍රමසිංහ මහතා හදිසි පක්‍ෂ සම්මේලනයක් කැඳවීමට තීරණය කර ඇතැයි දැනගන්නට ඇත.තම නායකත්වයට අභියෝග කළ පාර්ශ්වයට කිසිදු පූර්ව දැනුම් දීමකින් තොරව පක්‍ෂ සම්මේලනය කැඳවීම සඳහා වූ සාකච්ඡා එ.ජා.ප විසින් මේ වන විටත් ආරම්භ කර ඇත.එළඹෙන පළාත් සභා මැතිවරණයට පෙර මෙම පක්‍ෂ සම්මේලනය කැඳවීමට තීරණය කර තිබෙන බව දැනගන්නට තිබේ.පළාත් සභා තුනක ඡන්දයක් තිබියදී ඒ පිළිබඳ අවධානය යොමු නොකර පක්‍ෂ නායකත්වය ශක්තිමත් කිරීම සඳහා අවශ්‍ය සංශෝධන කඩිමුඩියේ ගෙන ඒම එ.ජා.ප රනිල් විරෝධී කණ්ඩායමේ දැඩි විවේචනයට පාත්‍ර වී ඇත.එළඹෙන පළාත් සභා මැතිවරණ තුනේදීම එජාප යට අත් විඳින්නට සිදුවන දරුණු පරාජය කල්තියා දැන රනිල් වික්‍රමසිංහ මහතා තම නායකත්වය දිගින් දිගටම පවත්වාගෙන යෑමේ අරමුණින් කඩිමුඩියේ මෙම සංශෝධන ක්‍රියාත්මක කිරීමට පෙළඹී ඇතැයි අනාවරණය වෙයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>08</month>
      <day>05</day>
    </date>
    <link>http://www.silumina.lk/2012/08/05/_art.asp?fn=aa12080510</link>
    <topic>හෙට ඇරඹෙන උසස් පෙළට ප්‍රශ්න පත්‍ර ලක්ෂ 52 ක්</topic>
    <author>සුභාෂිණී ජයරත්න</author>
    <content>සුභාෂිණී ජයරත්නහෙට (6) ආරම්භ වන නව හා පැරැණි විෂය නිර්දේශ දෙක යටතේ පැවැත්වෙන 2012 අ.පො.ස. උසස් පෙළ විභාගය සඳහා ප්‍රශ්න පත්‍ර වර්ග 532 ක් යටතේ ප්‍රශ්න පත්‍ර ලක්ෂ 52 ක් මුද්‍රණය කර ඇතැයි විභාග කොමසාරිස් ජනරාල් ඩබ්ලිව්.එම්.එන්.ජේ. පුෂ්පකුමාර මහතා පවසයි. විෂයන් 124 ක් යටතේ පැවැත්වෙන මෙවර උසස් පෙළ විභාගය සඳහා නව විෂය නිර්දේශය යටතේ විභාග අයැදුම්කරුවන් 236025 ක් ද, පැරැණි නිර්දේශය යටතේ විභාග අයැදුම්කරුවන් 41646 ක් ද විභාගයට මුහුණ දීමට නියමිත ය.පසුගිය උසස් පෙළ විභාගයේ වූ ඛ ස්කෝර් අවුල නිසා අලුතින් විභාගය සඳහා එක්වූ අයැදුම්කරුවන් ගණන 574 කි. 14,000 ක් පමණ වූ විභා ග කාර්ය මණ්ඩලය මෙවර විභාගයට සහභාගි වීමට නියමිත ය. විභාග පනත හා සාමාන්‍ය නීතිය යටතේ විභාග වංචා හා අනුබලදීම් සඳහාත් දැඩි දඬුවම් පමුණුවන අතර විභාග වංචා මෙන් ම විභාග නීති රීති කඩවන සියලු පැමිණිලි 1911 හෝ පහත සඳහන් දුරකථන අංක ඔස්සේ දැනුම්දිය හැකි බව විභාග කොමසාරිස් ජනරාල්වරයා පවසයි.මෙවර උසස් පෙළ විභාගය සඳහා විශේෂ වැඩසටහනක් ලෙස පැය 24 පුරාම විභාග දෙපාර්තමේන්තුවේ අධීක්ෂණ කණ්ඩායම් විසින් සියලු ම පළාත් ආවරණය වන පරිදි විභාග ශාලා සම්බන්ධීකරණ මධ්‍යස්ථාන අධීක්ෂණය කෙරෙයි.විභාග කොමසාරිස් ජනරාල්වරයා වැඩිදුරටත් ප්‍රකාශ කර සිටියේ විභාගය උදේ 8.30 ට ආරම්භ වන බැවින් සියලු සිසුන් 8.15 වනවිට අසුන් ගත යුතු බවයි. තම ප්‍රවේශ පත්‍රය හොඳින් පරීක්ෂා කිරීම, තමා ඉල්ලා ඇති විෂය ප්‍රවේශ පත්‍රයේ සඳහන් ද නැද්ද සිසුන් විසින් අනිවාර්යයෙන් ම කළ යුතු බව ද හෙතෙම අවධාරණය කළේ ය. දුරකථන අංක - 2786200, 2784201, 2785202, 2784203, 2784204, 2786205, 27884206, 2787207.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>08</month>
      <day>05</day>
    </date>
    <link>http://www.silumina.lk/2012/08/05/_art.asp?fn=aa12080511</link>
    <topic>කතරගම මහා පිරිත අගෝස්තු 08 දා සිට</topic>
    <author>ඊ. එච්. සෝමපාල</author>
    <content>ඊ. එච්. සෝමපාලකතරගම ඇසළ පෙරහර මංගල්‍යය නිමාවට පත් වීමෙන් පසුව කතරගම දෙවිඳුන්ට පින් අනුමෝදන් කිරීම සඳහාත් සමස්ත රටවාසීන්ට සෙත් පැතීම සඳහාත් මහා ගම් පිරිත් සජ්ඣායනයක් පැවැත්වෙයි.මේ පිරිත් සජ්ඣායනයට අනතුරුව මහා දානමය පිංකමක් ද රුහුණු මාගම්පත්තුවේ ප්‍රධාන අධිකරණ සංඝනායක කතරගම ශ්‍රී අභිනවාරාමාධිපති ශාස්ත්‍රපති කපුගම සරණතිස්ස නා හිමියන්ගේ අනුශාසනය පරිදි පැවැත්වෙයි. අගෝස්තු මස 08, 09, 10 යන තෙදින පැවැත්වෙන මේ පුණ්‍යෙීත්සවයේ ආරම්භය කතරගම මහා දේවාලයේ බස්නායක නිලමේ ශෂින්ද්‍ර රාජපක්ෂ මහතාගේ ප්‍රධානත්වයෙන් සිදු කෙරේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>08</month>
      <day>05</day>
    </date>
    <link>http://www.silumina.lk/2012/08/05/_art.asp?fn=aa12080512</link>
    <topic>ජාතික මැතිවරණ නිරීක්ෂණ මධ්‍යස්ථානයෙන් ඉල්ලීමක්</topic>
    <author/>
    <content>මෙවර පළාත් සභා මැතිවරණයේදි ආගම් හා ජාතිකත්වය මුල්කොටගෙන ඡන්දය නොඉල්ලන ලෙස ජාතික මැතිවරණ නිරීක්ෂණ මධ්‍යස්ථානය සියලු දේශපාලන පක්ෂවලින් ඉල්ලා සිටී.එම සංවිධානය නිකුත් කළ නිවේදනයේ මෙසේ ද දැක්වේ.සුපුරුදු පරිදි ජාතික මැතිවරණ නිරීක්‍ෂණ මධ්‍යස්ථානය (NPOC) මෙවර පළාත් සභා මැතිවරණයේදී නිරීක්‍ෂණ කටයුතු ආරම්භ කොට ඇත. මෙහිදී විශේෂයෙන්ම නැඟෙනහිර පළාත තුළදී මැතිවරණ ප්‍රචාරයේදී සුවිශේෂී තත්ත්වයක් අප වෙත වාර්තා වී ඇත. එනම් යම් දේශපාලන පක්‍ෂ හා ස්වාධීන කණ්ඩායම් ජාතිකත්වයට මුල්තැන දෙමින් ප්‍රචාරණ කටයුතුවල නිරත වන බව අප නිරීක්‍ෂකයන් අප වෙත වාර්තා කොට ඇත.ජාතික මැතිවරණ නිරීක්‍ෂණ මධ්‍යස්ථානයේ විශේෂ අවධානය මේ පිළිබඳව යොමු වූ අතර, එම පක්‍ෂ හා ස්වාධීන කණ්ඩායම් වලින් වාර්ගිකත්වය, ආගම් මුල්කොට ගෙන ප්‍රචාරණයේ නොයෙදන ලෙස අප ඉතා දැඩිව ඉල්ලා සිටිමු.තමන්ගේ ඉදිරි දේශපාලන වැඩ පිළිවෙළ හා ප්‍රතිපත්ති ජනතාව අතරට ගෙන යමින් මහජනතාව දිනා ගන්නා මැතිවරණයක් බවට මේ මැතිවරණය පත්කරන ලෙසද සියලු දේශපාලන පක්‍ෂ වලින් හා ස්වාධීන කණ්ඩායම් වලින් ඉල්ලා සිටින බවද ජාතික මැතිවරණ නිරීක්ෂණ මධ්‍යස්ථානයේ ජාතික සංවිධායක නීතිඥ රසාංග හරිශ්චÁද්‍ර මහතා පවසයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>08</month>
      <day>05</day>
    </date>
    <link>http://www.silumina.lk/2012/08/05/_art.asp?fn=ab1208051</link>
    <topic>ශිෂ්‍යයන්ට අසාධාරණයක් නොවන්න විශ්වවිද්‍යාලවලට බඳවා ගැනීමේ සංඛ්‍යාව වැඩි කරනවා</topic>
    <author>සාකච්ඡා කළේ සුභාෂිණී ජයරත්න ඡායාරූපය - දුෂ්මන්ත මායාදුන්න</author>
    <content>උසස් අධ්‍යාපන ඇමැති එස්.බී. දිසානායකඅවුල ලිහන්නට ලිහන්නට ගැටගැසෙන නූල් බෝලයක් මෙන්ඛ ස්කෝර් ගැටලුව තවමත් අහවර වී නැත. අධිකරණ නියෝගයන්ට ගරු කරමින් නව ඛ අගයක් ප්‍රකාශයට පත් වූවත් තවමත් විශ්ව විද්‍යාල ප්‍රවේශය සිදු කරන්නට පසුබිම සැකසී නැත. අසහනයට පත්වූ දරුවෝ කඳුළු පිරුණු නෙතින් මහ මඟ තම දුක් ගැනවිලි ඉදිරිපත් කරති.මේ දරුවන්ට සාධාරණයක් ඉටු කරන්නේ කෙසේද? හැම දෙනෙක් ම දැන් බලා සිටින්නේ ඒ දෙස ය. අලුතින් විශ්ව විද්‍යාලයක් ආරම්භ කිරීම මේ ප්‍රශ්නයට විසඳුමක් ද?සියලු දරුවන්ට සාධාරණයක් වන පරිදි විශ්වවිද්‍යාල ප්‍රවේශය සිදුවන්නේ කෙසේද? කවරදා ද? උසස් අධ්‍යාපන අමාත්‍යවරයා ලෙස එස්.බී. දිසානායක මහතා ‘සිළුමිණ’ හා එක්වන්නේ අපේත් ඔබේත් ප්‍රශ්න මේ වලට පිළිතුරු ලබාදෙන්නට ය.Z ස්කෝර් අවුල සම්බන්ධයෙන් ජනාධිපතිතුමා වාර්තාවක් ඉල්ලා තිබුණා. මේ වාර්තාව ලබාදුන්නා ද? මේ වාර්තාව අනුව දෙවැනි ඛ ලකුණු ගණනයෙන් කී දෙනකුට සරසවි වරම් අහිමි වී ඇත් ද?මේ වාර්තාවෙන් ජනාධිපතිතුමා ඉල්ලා සිටියේ නවඛ ස්කෝර් ගණනය හෙළි දැක්වීම නිසා පරණඛ ස්කෝර් අනුව කී දෙනකුට විශ්ව විද්‍යාල ප්‍රවේශය අහිමිවේද? පාඨමාලා වෙනස් වේද යන්නයි. අපි සකස් කළ මේ වාර්තාව පසුගියදා ජනාධිපතිතුමාට බාර දුන්නා. මේ නව ඛ ස්කෝර් අගය ඉදිරිපත් කිරීම නිසා පරණ ඛ අගය ලැබුණු ළමයි අතරින් තමන් තේරිය යුතු පාඨමාලා, විශ්වවිද්‍යාල, ඇතුළත් වීමේ වරප්‍රසාද අහිමි වූ පිරිස 5000 කටත් වැඩියි.මේ පිරිසට සාධාරණයක් ඉටු කිරීමට අලුතින් විශ්ව විද්‍යාලයක් අරඹන බව මේ වාර්තාවේ සඳහන් ද?මේ ප්‍රශ්නය බරපතළයි. දැනටත් විශ්ව විද්‍යාලවලට 22,000 බඳවා ගන්නේ අමාරුවෙන්. දේශන ශාලා, නේවාසිකාගාර පහසුකම් සීමාසහිතයි. නමුත් මේ ප්‍රශ්නය විසඳීම සඳහා ගන්න ළමයි ප්‍රමාණය වැඩි කරන්න අපි නොයෙකුත් වැඩපිළිවෙළ ගැන හිතලා තියෙනවා.අපි ක්‍රම කිහිපයක් හරහා ළමයි උපරිම ප්‍රමාණයක් විශ්ව විද්‍යාලවලට ගන්න පුළුවන් ආකාරය ජනාධිපතිතුමාට කිව්වා. මේ ප්‍රශ්නයෙන් ඉතාම නරක විදියට පහර වැදිලා තියෙන්නේ 2 වන, තෙවන වතාවට විභාගයට ලියූ ළමයින්ට. 4 වන වතාවකුත් ලියලා දරුවන්ට විශ්ව විද්‍යාලයට ඇතුළු කරවීමේ බලාපොරොත්තුවක් ද අපිට තියෙනවා.අනිකුත් ක්‍රම ගැන සඳහනක් කළොත්?විශ්ව විද්‍යාලවලට ශිෂ්‍යයන් ඇතුළත් වන රටාවක් තියෙනවා. මේ වගේ විශේෂ අවස්ථා හැර මීට පෙර පළමු, දෙවැනි, තෙවන වතාවල විභාගයට පෙනී සිටින ළමයි විභාගයට ලියුවේ එක ප්‍රශ්න පත්‍රයකට. එසේ ලියූ පසු ළමයින් විශ්ව විද්‍යාලවලට ඇතුළත් වීමේ රටාවක් අපි දකිනවා. සමහර පාඨමාලාවලට වැඩිපුර පළමු වර පෙනී සිටි ළමයි යනවා. නමුත් සමහර පාඨමාලා වලට දෙවැනි, තුන් වැනි වර විභාගයට ලියූ ළමයි ඇතුළත් වෙනවා.අපේ වගකීමක් තියෙනවා මේ රටාව රැකගෙන ළමයින් ඇතුළත් කරන්න. ඒ සඳහා වසර කිහිපයක ළමයින් ඇතුළත් වීමේ සාමාන්‍ය අගය අරගෙන එය අනුව ළමයි විශ්ව විද්‍යාලයට ඇතුළත්වීමේ ක්‍රමවේදයක් ගැනත් අපි මෙහිදී හිතනවා. මේ ඉල්ලීම මවුපියන්, දරුවන් මෙන් ම විශ්ව විද්‍යාල ආචාර්යවරු පවා කර තියෙනවා. එහෙම ක්‍රමයකට අපිට යන්නට උසාවියේ දැනුවත් වීම හා අවසරය අවශ්‍යයයි.මෙතැනදී අදහසක් තියෙනවද අලුතින් විශ්ව විද්‍යාලයක් ආරම්භ කිරීම ගැන.අපේ එහෙම අදහසක් නැහැ. නමුත් අපිට එහෙම දෙයක් ගැන වුණත් හිතන්න පුළුවන්. අනුමැතිය තිබේ නම් විශ්ව විද්‍යාලයක් අලුතින් පටන් ගන්න පුළුවන්. නාමල් රාජපක්ෂ මහතාගේ ‘තාරුණ්‍යයට හෙටක්’ වැඩසටහනෙන් අපිට විශාල ලෙස ඉල්ලීම් කරනවා. දරුවන්ට අසාධාරණයක් වන්නට ඉඩ නොතබන ලෙසට. මේ නිසා අලුත් විශ්ව විද්‍යාලයක් ගැන ද විවිධ අදහස් පළවෙනවා.දැන් පැරැණි ඛ ස්කෝර් ලකුණු බලරහිතයි. දරුවන්ට සාධාරණයක් ඉටුවන ආකාරයට ළමයින් ඇතුළත් කිරීමේදී පදනම වන්නේ කුමක්ද?හොඳ ප්‍රශ්නයක්. ඒ වගේ ම මෙය බරපතළ ප්‍රශ්නයක්. පරණඛ ලකුණු බලරහිත කළාට පසු එමඟින් දරුවන්ට සාධාරණයක්, අසාධාරණයක් සිදුවුණා ද යන්නවත් අපිට සොයා බලන්න බැහැ. නමුත් සියල්ලම අසාධාරණ වුණා කියන්නේ මේ දෙකම සංසන්දනය කරලා. අපි උසාවි තීන්දුව ක්‍රියාත්මක කරන්න බැඳී සිටිනවා. අපිට සිදුවෙනවා විශ්ව විද්‍යාලයට ගන්න ප්‍රමාණය වැඩි කරමින් ඒ ළමයි ද හසු වන තැනට ගෙන ඒමට. මෙහිදී ලොකු ප්‍රමාණයක් එකතු වෙන බව අපිට දැන්මම පෙනෙනවා.මෙය බරපතළ ප්‍රශ්නයක්. අපිට පරණ ඛ ස්කෝර් දෙස බලා ළමයින් ගන්න බැහැ. කළ හැකි එකම දෙය ගන්න ප්‍රමාණය වැඩි කරමින් අර ළමයින් හසුවන තැනට ගෙන ඒමයි. එහිදී අතිවිශාල ගණනක් එකතු වෙනවා. මෙය ප්‍රායෝගික නැහැ. මහාචාර්ය තටිල් පවා කියා තිබුණා මේ ගණන 400 - 500 පමණ වෙයි කියා. සමහරු කිව්වා වැඩිම වුණොත් 500, 600 වෙයි කියා. නමුත් ඊට වඩා හුඟාක් වැඩිවන බවයි අපිට පෙනෙන්නේ.විශ්වවිද්‍යාල උපකුලපතිවරු කැමැතිවෙලා තියෙනවද වැඩිපුර ශිෂ්‍යයන් බඳවා ගන්න?නැහැ. කවුරුත් එහෙම කැමැති වී නැහැ. සියයට 53 ක් විශ්ව විද්‍යාල වලට ළමයි ඇතුළු වන්නේ කලා අංශයෙන්. ඒ අය ටිකක් වැඩි කර ගැනීම විශාල ගැටලුවක් නෙමෙයි. නමුත් අනිකුත් පාඨමාලා වලට ඇතුළු කර ගැනීම ගැටලු සහගතයි.මේ සියල්ල සිදුවී විශ්ව විද්‍යාලවලට ශිෂ්‍යයන් ඇතුළත් කරගැනීම කවදා සිදුවෙයි ද?ප්‍රමාදයක් විශාල ලෙස ඇතිවන්නේ නැහැ. අපි නායකත්ව පුහුණුවක් දී ඔක්තෝබර් වල සරසවි පටන්ගන්නයි බලාපොරෝත්තුවෙන් සිටියේ. මම උසස් අධ්‍යාපන ඇමැති වනවිට විශ්ව විද්‍යාලවලට වසර පුරාම ළමයින් බඳවා ගත්තා. අපි එය ඔක්තෝබර් මාසයට හිර කළා. පාඨමාලා 2 ක් හැර. එය මේ වසරේ ඉතා හොඳින් කරන්න තිබුණා. කිසියම් ප්‍රමාදයක් එයි. නමුත් අපි එය ඊළඟ වසරේ හදනවා.නායකත්ව පුහුණුව මේ වසරේ ක්‍රියාත්මක වන්නේ නැද්ද?අපි නායකත්ව පුහුණුව ලබා දෙනවා.විශ්ව විද්‍යාල ආචාර්යවරුන්ගේ ප්‍රශ්නය ගැන කතා කළොත්?මේ වර්ජනයට ඉදිරිපත් කර ඇති යෝජනා හාස්‍යජනකයි. මෙහි යටින් තියෙන ඉල්ලීම තමයි වැටුප් ප්‍රශ්නය. ජ්‍යෙෂ්ඨ මහාචාර්යවරයෙක්ගේ උපරිම තලයේදී සියයට 83.61 කින් පඩි වැඩි වුණා. මේ අයගේ ආරම්භක තලයේදී සියයට 73.88 කින් වැටුප් වැඩිවුණා. මහාචාර්යවරයකුගේ උපරිම තලයේදී සියයට 82.17 වැඩිවෙලා තියෙනවා. ආරම්භක තලයේදී නම් සියයට 69.73 වැඩිවෙලා තියෙනවා.සහය මහාචාර්යවරයකුගේ උපරිම තලයේ සියයට 71.88 ක් ද අවම තලයේ සියයට 66.12 ක් වැඩිවෙලා. ජ්‍යෙෂ්ඨ කථිකාචාර්ය පළමු ශ්‍රේණිය උපරිමය සියයට 65.89 ක් වැඩි වුණා. ආරම්භයේ සියයට 61.13 වැඩිවෙලා. ජ්‍යෙෂ්ඨ කථිකාචාර්ය 2 වන ශ්‍රේණියේ උපරිමයේ නම් සියයට 61.53 ක් ද අවමයේ නම් සියයට 58.68 වැඩි වී තියෙනවා.කථිකාචාර්ය උපරිම ශ්‍රේණියේ නම් සියයට 54.03 ක් ද ආරම්භයේ නම් සියයට 52.39 කින් වැටුප වැඩිවුණා. අලුතින් බඳවා ගන්නා හා පරිවාස කථිකාචාර්යවරු ගත් විට උපරිමයේ සිටිනවා නම් සියයට 39.12 කින් ද ආරම්භක තැන සිටී නම් සියයට 36.64 ක් වැඩි වී තියෙනවා. මේ අවම වැඩිවීම එනම් සියයට 36.64 කින්වත් ශ්‍රී ලංකා ඉතිහාසයේ කිසිම අයකුට වැටුප් වැඩිවීමක් වෙලා නැහැ. තව සියයට 20 ක් දෙන්න පුළුවන් ද?ආචාර්යවරු ප්‍රකාශ කර තියෙනවා මේ වැඩි වීම් මූලික වැටුපට එකතු කර නොමැති බව.වැටුපට මේවා එකතු කළොත් මේ රටේ සියලු සේවකයන් විශාල කැළඹීමකට පත්වෙන්න පුළුවන්. ආචාර්යවරු විශේෂ කොටසක් ලෙස සලකා තමයි දීමනා හරහා මේ අයගේ වැටුප් වැඩිකර තියෙන්නේ. අපි ප්‍රශ්න පත්‍ර හැදීම මෙන් ම උත්තර පත්‍ර බැලීමට ද ගෙවීම් කරනවා. ඒ දීමනාව සියයට 500 කින් වැඩි කර තියෙනවා. පර්යේෂණ දීමනා, ගෙවනවා. අපි හැමදේම මේ අයට කර තියෙන නිසා මේ ඉල්ලීම් අසාධාරණයි.මීට අමතරව මේ අයගේ ඉල්ලීම් මොනවාද?ශ්‍රී ලංකා විශ්ව විද්‍යාලයීය අධ්‍යයන සේවයක් ඇති කරන්න කියලා මේ අය ඉල්ලනවා. ලංකාවේ විවිධ සේවයන් තියෙනවා. පරිපාලන සේවය, වෛද්‍ය සේවය ආදිය. මේවායේ මූලික ලක්ෂණය තමයි එක තැනකින් පත්වීම් දීම හාමාරු කරන්න පුළුවන්වීම. නමුත් මේ අය සේවාවක් ඉල්ලුවට මේ කරුණු දෙකටම විරුද්ධයි. ඊළඟට ඉල්ලන දෙයක් තමයි සියයට 6 දීමනාව. අපේ රටේ අධ්‍යාපනයට හා උසස් අධ්‍යාපනයට දළ ජාතික නිෂ්පාදනයේ සියයට 1.86 ක් වෙන් වෙනවා. මෙය රජයේ ආදායමෙන් සියයට 8 ක් 9 ක් පමණ වෙනවා. මෙම සියයට 1.86 ට අමතරව විවිධ අමාත්‍යාංශවලට අධ්‍යාපනය සඳහා මුදල් වෙන් වෙනවා. මේ ප්‍රමාණය සියයට 4 කට වඩා වැඩියි.මෙයාලා කියන දෙයක් තමයි රටක ආදායමෙන් සියයට 6 ක් අධ්‍යාපනයට වෙන්විය යුතු බව. නමුත් රටක අධ්‍යාපනයට මවුපියන් ද වැය කරනවා. මේ සියල්ල එකතු කළ විට සියයට 6 කටත් එහා යනවා. අපි දැනටමත් මේ ගණන එකතු කරමින් යනවා.මේ නිසා තමයි අපේ රටේ අධ්‍යාපනය ඉහළ ගොස් තියෙන්නේ. මේ නිසා ආචාර්යවරු ඉල්ලන සියයට 6 තැනයි අපි ඉන්නේ. නමුත් හාස්‍ය තමයි මේ අය ඉල්ලන්නේ රජයේ ආදායමෙන් සියයට 6 ක් අධ්‍යාපනයට වෙන් කළ යුතු බව. පසුගිය වසරේ රජයේ මුළු ආදායම දළ ජාතික නිෂ්පාදනයෙන් සියයට 14.3 ක් වී තියෙද්දී එයින් සියයට 6 ක් අධ්‍යාපනයට වෙන් කළොත් අනිකුත් අමාත්‍යාංශවලට ශත 5 ක් වත් ලැබෙන්නේ නැහැනේ. මෙහි පරමාර්ථය මිනිස්සු රැවටීම; මිනිස්සු ගොනාට ඇන්දවීමයි.මේ ඉල්ලීම් පිටුපස ඇත්තේ දේශපාලන න්‍යාය පත්‍රයක් කියන චෝදනාවට පදනමක් තියෙනවාද?ඔව්. ඉතාමත් අන්තවාදී කිහිප දෙනෙක්ගේ උවමනා එපාකම් මතයි මේ දේ කෙරෙන්නේ. ඉල්ලීම් දිනා ගැනීමට වඩා රට අවුලකට පත්කිරීමයි මේ අයගේ අපේක්ෂාව. මේ අය කියනවා විශ්වවිද්‍යාල ආවාර්ය වරුන්ට දෙන ශිෂ්‍යත්ව ප්‍රමාණය වැඩිපුර විදේශ රටවලින් ලබා දිය යුතු බව. ඒ ගමනම ප්‍රකාශ කරනවා වහාම ජනාධිපතිතුමා විදේශ රටවලට දෙන ශිෂ්‍යත්ව 100 නැවැත්විය යුතු බව. එයින් කියන්නේ උඹලා පිටරට විශ්ව විද්‍යාලවලට හිඟා කාලා අපිට ශිෂ්‍යත්ව අරන් දියව්. හැබැයි ඒ එකෙකුටවත් අපේ විශ්ව විද්‍යාල වලට එන්ඩ ඉඩ තියන්න එපා කියන එකයි. විශ්ව විද්‍යාල ප්‍රතිසංවිධානය සඳහා කිසිම නීතියක් නොගෙනෙන ලෙස මේ අය ඉල්ලා සිටිනවා.අලුත් පාඨමාලා ආදිය කිසිවක් එපා කියනවා. අපි විශ්ව විද්‍යාල තුළම ‘සිමා’ විභාගය ගෙනත් තියෙනවා. ගෙවන මුදලට වඩා සියයට 60 ක් අඩුවෙන් දරුවන්ට මේ සඳහා විශ්ව විද්‍යාල තුළ පන්ති තියෙනවා. මේ පංති වහාම නතර කළ යුතුබව මේ ආචාර්යවරු පවසනවා. අපේ විශ්ව විද්‍යාලවල පිටරට ළමයි නැතිනම් ලෝක තලයේ ශ්‍රේණිගත කිරීම් වල ඉහළට යන්නේ නැහැ. අද අපේ විශ්ව විද්‍යාල ගණනාවක් මේ ශ්‍රේණිගත කිරීම්වල ඉහළට ඇවිත් තියෙනවා.මේ අයගේ තව ප්‍රධාන ඉල්ලීමක් තමයි රක්න ලංකා හා ආරක්ෂක අමාත්‍යාංශය යටතේ ඇති ආරක්ෂක සේවා යන දෙකේම ආරක්ෂක සේවා ලබා දීම ඉවත් කිරීම යන ඉල්ලීම. ආරක්ෂක අමාත්‍යාංශය යටතේ විශ්‍රාම ගිය අයට වැඩ කරන්නයි මේ සංවිධාන දෙක හැදුවේ. මෙහි ඉන්නේ 30 වසරක් යුද්ධ කළ අපේ අය. මේ රණවිරුවන්ගෙන් හදපු ආරක්ෂක සේවා දෙක විශ්ව විද්‍යාලයට එපා කියනවා. මෙය මොනතරම් පාපකාරී ඉල්ලීමක් ද? මේ අය හිතන්නේ විශ්ව විද්‍යාල ලංකාවෙම කොටසක් නෙමේ කියලා.මොකක්ද මේ ප්‍රශ්නයට තිබෙන විසඳුම?විශ්ව විද්‍යාල නිසායි මේ අය වැටුප් ලබන්නේ, මේ අයගේ දරුවෝ පිටරට අධ්‍යාපනය ලබන්නේ. මේ හුඟ දෙනෙක් ගේ ළමයි ඉගෙන ගන්නේ පිටරට විශ්ව විද්‍යාලවල. ඒ සේරම කරන්නේ මේ විශ්වවිද්‍යාල තියෙන නිසා. ළමයි ඉගෙන ගන්න නිසා. අපි සියලු දෙනාටම වඩා විශ්ව විද්‍යාල රැකගැනීමේ වගකීම ආචාර්ය වරුන්ට තියෙනවා.අලුත් ළමයි ගන්න සූදානම් වන මොහොතේ මේ කරන දෙය ශීලාචාර ද? සදාචාරවත් ද? අපි කියන්නේ ඉදිරියටත් මේ අයත් සමඟ කතා කරන්න කැමැතියි. මෙය ඉතාම අන්තවාදී කිහිප දෙනෙක්ගේ උවමනා එපාකම් මත කරන දෙයක්. මේ තුළ විශාල දේශපාලන අරමුණක් තියෙනවා. ඉල්ලීම් දිනාගැනීමට වඩා රට අවුලකට ගෙන යාමයි මේ අයගේ අරමුණ.සාකච්ඡා කළේ සුභාෂිණී ජයරත්න ඡායාරූපය - දුෂ්මන්ත මායාදුන්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>08</month>
      <day>05</day>
    </date>
    <link>http://www.silumina.lk/2012/08/05/_art.asp?fn=ab1208052</link>
    <topic>පොලිටිකල් විස්සයි විස්ස</topic>
    <author>සුභද්‍රා දේශප්‍රිය</author>
    <content>අධ්‍යාපන ක්‍ෂේත්‍රයට දක්වන සැලකිල්ලෙන් දරුවන්ටත් රටටත් දක්වන ආදරය ව්‍යාජ ආදරයක් බව පේනවා. රනිල් වික්‍රමසිංහ සඳුදා / 30 / රිවිර ජූලි”අපේ ජනාධිපතිතුමා දරුවන් තිදෙනකුගේ පියෙක්. එතුමාට මේ රටේ දරුවන් පිළිබඳව විශේෂ ආදරයක්, සෙනෙහසක් තියෙන බව ඔප්පු කර තිබෙනවා. මේ රටේ දරුවන් වෙනුවෙන් ලොකු සේවාවක් කළ පියෙක්.වරාය සහ මහාමාර්ග නියෝජ්‍ය ඇමැති රෝහිත අබේගුණවර්ධනඅධ්‍යාපන ක්‍ෂේත්‍රයේ යම් යම් ගැටලු මතු වූ හැම විටකම ජනාධිපතිතුමා ඒ සඳහා සෘජුවම මැදිහත් වුණා. මේ සම්බන්ධව වහාම වාර්තාවක් ලබා දෙන්නැයි අදාළ අමාත්‍යාංශවලට උපදෙස් දුන්නා.එතුමා පැහැදිලිවම ප්‍රකාශ කොට තියෙනවා කිසිම දරුවකුට ඛ ස්කෝර් ප්‍රශ්නය සම්බන්ධයෙන් අසාධාරණයක් වීමට ඉඩ නොතබන බව.එතුමා රටේ ජනාධිපතිවරයා ලෙස සෘජුවම මේ ප්‍රශ්නය සම්බන්ධව මැදිහත් වී තියෙනවා. එතුමා මේ රටේ දරුවන් වෙනුවෙන් පැහැදිලි ප්‍රකාශයක් කර තිබෙනවා. ’හොඳම දේ ළමයින්ටයි’ එතුමා එවැනි ප්‍රකාශයක් කළේ මේ රට භාරගන්න ඉන්න දරුවන් මේ රටේ අනාගතය බව දන්නා නිසයි.”රෝහිත ගොවි ජනතාව රජ කරවනවා, අපි වවමු රට නඟමු යැයි පම්පෝරි ගහපු ආණ්ඩුව ගොවි විශ්‍රාම වැටුපටත් තට්ටු කළා. සජිත් සඳුදා / 30/ ලංකාදීප”මේ තරම් ගොවි ජනතාවට සැලකූ ආණ්ඩුවක් කිසිම කාලයක තිබුණේ නැති බව මේ රටේ ජනතාව දන්නවා. ලෝක ආර්ථිකය කඩා වැටුණා කියලා ගොවීන්ගේ සහනාධාර අඩු කළේ නැහැ. ගොවියාට පොහොර පැකට් එක රුපියල් 350ට දුන්න පොරොන්දුව අඛණ්ඩව පවත්වාගෙන ආවා. රුපියල් 6000 පොහොර මිල ඉහළ ගියත් ගොවියාට රුපියල් 350 පොහොර ලබාදීමට මේ රජය ක්‍රියා කළා. අපි වවමු රට නඟමු ගෙවතු විසිපන්ලක්ෂයේ ව්‍යාපෘතිය අද වන විට සාර්ථකව ක්‍රියාත්මක කර තිබෙනවා. වෙළෙඳ පොළේ එළවුළු මිල වැඩි කියලා විපක්ෂයට කෑගහන්න බැහැ. කුඹුරු ගොඩකරලා කොන්ක්‍රීට් ගොඩනැඟිලි හදන්න යෝජනා කරපු යූ.එන්.පී.ය කැමැති නැහැ මේ රටේ ජනතාව වවනවාට. ගොවි විශ්‍රාම වැටුප අපේ කාලේ දුන්න පොරොන්දු නෙමෙයි. විශ්‍රාම වැටුප දිගටම දිය හැකි ක්‍රමවේදයක් පිළිබඳව විශේෂ අවධානයක් යොමු කරමින් පවතිනවා. ඉදිරියේදී ඒ සැලසුම් අනුව විශ්‍රාම වැටුප ලබාදීමට කටයුතු කරනවා.”රෝහිත නිදහස් අධ්‍යාපනය ආරක්ෂා කර ගැනීමට නම් අධ්‍යාපනය ලැබීමට තියෙන අයිතිය ආණ්ඩුක්‍රම ව්‍යවස්ථාවේ මූලික අයිතිවාසිකම් යටතේ තහවුරු කළ යුතුයි. කබීර් හෂීම් ලංකාදීප අඟහරුවාදා / 31/ ජූලි”කබීර් හෂීම් මහත්තයා කියන විදිහට හැමදේම ආණ්ඩුක්‍රම ව්‍යවස්ථාවට ඇතුළත් කරන්න ගියොත් ඔය පොත උස්සගෙන යන්න බැරි තරම් විශාල වෙයි. නගර සභාවේ කුණු අයින් කරන විදිහත් ආණ්ඩුක්‍රම ව්‍යවස්ථාවට ඇතුළත් කරන්න වෙයි එහෙම ගියොත්. ලෝකයේ බොහෝ රටවල නැති තරම් නිදහස් අධ්‍යාපනයක් අපේ රටේ දරුවන්ට ලබා දී තියෙනවා. අධ්‍යාපනයට ඉහළ තැනක් ලබා දී තිබෙන නිසා අද පාසල් 1000 ව්‍යාපෘතිය ආරම්භ කර ඒ සඳහා විශාල මුදලක් වැය කොට තිබෙනවා. මේ රජය යටතේ අධ්‍යාපන ක්‍ෂේත්‍රයේ විශාල ප්‍රගතියක් ඇතිකර ඇති බව මේ රටේ ජනතාව දන්නවා.””ඉන්දියාවට, නේපාලයට, බංග්ලාදේශය වැනි රටවලට ගිහින් ලංකාවේ දරුවෝ අධ්‍යාපනය ලබනවා.ලෝකයේ ගමන් කරන මාර්ග අනුව අපේ රටේ දරුවා යැවිය යුතුයි. අන්තර්ජාතික මට්ටමට යා හැකි පෞද්ගලික විශ්වවිද්‍යාලවලට පිටරටකට ගිහින් ඉගෙන ගත්තාම කවුරත් කෑගහන්නේ නැහැ. නමුත් මේ රටේ පෞද්ගලික විශ්වවිද්‍යාලයන් ඇති කළාම කෑගහනවා.”රෝහිත “ඩීසල් අවුලෙන් පාඩුව රටටයි. අතරමං වන්නේ ජනතාවයි” සජිත් ලක්බිම / බ්‍රහස්පතින්දා / 02 / අගෝස්තු”මොනයම් හෝ ප්‍රශ්නයක් වී තිබෙනවා නම් ඩීසල් ප්‍රශ්නය විසඳන්න අදාළ ඇමැතිවරයෙක් ඊට අදාළ නිලධාරි මණ්ඩලයක් ඉන්නවා. මේ ප්‍රශ්නයෙන් මේ රටේ ජනතාවට අපි කවදාවත් අතරමං වන්න දීලා නැහැ. විපක්ෂයේ තියන අවුල විසඳගන්න බැරිව තෙල් අවුල ගැන කතා කරනවා.”රෝහිත ”ආණ්ඩුව මැතිවරණයකට ගියේ රටත් ජනතාවත් මුහුණ දී තිබෙන ප්‍රශ්න විසඳිය නොහැකි නිසයි.” රනිල් ලක්බිම / බදාදා/ 01/ අගෝස්තු”ජනතාවගේ ප්‍රශ්න විසඳන්න බැරි නම් මැතිවරණයකට නොගිහින් ඉන්න ඕන නේද. විපක්ෂය ඇයි මේ තරම් මැතිවරණවලට බය. අපි විපක්ෂයේ හිටිය 2001 – 2004 කාලවලදි අපි ඡන්දය පවත්වන්න කියලා ඉල්ලීමක් කළා. බය නැතුව පාරට බැහැලා ජනතාවට මේ විපක්ෂය කියන බොරු කතා කියලා පුළුවන් නම් ඡන්දය දිනාගන්නයි කියලා අපිත් ඡන්ද පවත්වන්නේ. විපක්ෂය හැමදාම කිව්වේ බොරු කියලා ජනතාව දන්නවා. දැන් විපක්ෂය කෑලි කෑලිවලට කැඩුණා. විපක්ෂ නායකකම රැකගන්න මිසක රනිල් මහත්තයාට විපක්ෂය රැකගන්නවත් වුවමනාවක් නැහැ. එහෙම කෙනකුට මේ රටේ ජනතාව ගැන කැක්කුමක් තියෙනවාද?”රෝහිත ”ඇඟලුම් අපනයනය කඩාවැටීමට රජය වහා පියවර ගත යුතුයි” ආචාර්ය හර්ෂ ද සිල්වා දිවයින / බදාදා / අගෝස්තු / 01”පියවර ගන්න නම් කඩාවැටිමක් තිබිය යුතුයි. වරාය නියෝජ්‍ය ඇමැතිවරයා හැටියට අපනයන ක්‍ෂේත්‍රය පිළිබඳව මා නිතර දැනුවත්ව සිටින අතර එසේ කඩා වැටීමක් සිදුවී නැති බව මා වගකීමෙන් යුතුව ප්‍රකාශ කරනවා.මේ මහත්තුරු රටට මවලා පෙන්නන්න හදන බොරුවලට ජනතාව මුලා වෙන්නේ නැහැ. කඩාවැටීමක් වෙලා තියෙන්නෙ විපක්ෂය ඇතුළු අනෙකුත් පක්ෂවලයි.රෝහිතසුභද්‍රා දේශප්‍රියකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>08</month>
      <day>05</day>
    </date>
    <link>http://www.silumina.lk/2012/08/05/_art.asp?fn=ab1208053</link>
    <topic>ප්‍රතිපත්තියක් ඇතිව වැඩක් කරන විට ඒක කඩාකප්පල් කරන පිරිස වැඩියි</topic>
    <author>සංවාද සටහන සුමේධා නවරත්න</author>
    <content>විදුලිබල හා බලශක්ති ඇමැති පාඨලී චම්පික රණවකදින කීපයකට හෝ විදුලිය කපන්නට සිදු වුණේ ඇයි?2011 වසරේ සිට ලැබෙන්නට නියමිත වූ මෝසම් වැසි තුනම ලැබුණෙ නැහැ. මේ නියඟය අනුව විදුලි කප්පාදු කළා නම් පැය 12 ක්වත් විදුලිය කප්පාදු කරන්න ඕනෙ. ඒත් මණ්ඩලය එසේ නොකර අඛණ්ඩ විදුලියක් සැපයුවා. පසුගිය දින හතර විදුලි කප්පාදුවකට යෑමට සිදු වූයේ පුත්තලම ලක් විජය බලාගාරය හා කෙරවලපිටිය බලාගාරය කාර්මික දෝෂවලට ලක්වූ නිසයි. පුත්තලම බලාගාරය පිළිසකර කර අවසන්. එහි විදුලිය, විදුලි පද්ධතියට එකතු කළ නිසා පැය කීපයක් විදුලි කප්පාදුව නතර කිරීමට හැකි වුණා.මේ බලාගාර ක්‍රියාත්මක කෙරෙන කාලයට වඩා අඩපණ වී තිබෙන කාලය වැඩියි. එවැනි බලාගාරවලින් බලාපොරොත්තු විදුලි ඉලක්කයන් සපුරාගන්නෙ කොහොමද?පුත්තලම බලාගාරය පිහිටා තිබෙන්නෙ සුදුසු තැනක නොවේ. එය සැලසුම් කිරීමේදීත් යම් යම් අඩුපාඩු වෙලා තිබෙනවා. ත්‍රිකුණාමලයේ ඉදිකිරීමට විරුද්ධ වූ දේශපාලකයන්, ජනතාව හා කාටූන් ශිල්පියොත් මීට වගකිව යුතුයි. කෙසේ වෙතත් මේ බලාගාරයත් නොතිබුණා නම් පැය හතක් විතර විදුලිය කපන්න වෙනවා.ජාතික විදුලි ප්‍රතිපත්තියක් අනුව ස්ථාවර වැඩ පිළිවෙළකට නොයන්නෙ ඇයි?ලංකාවේ එවැනි ප්‍රතිපත්තියක් ඇතිව වැඩ කරන්න හැකියාවක් නෑ. ජනතා, වෘත්තීය සමිති, දේශපාලන පක්ෂ විරෝධතා මෙන්ම මූල්‍යමය වශයෙන් දේශපාලන තීන්දු ගැනීමට නොහැකිවීම වැනි හේතු ගණනාවක් ඊට බලපානවා.ප්‍රතිපත්තියක් ඇතිව වැඩක් කරන විට ඒක කඩාකප්පල් කරන පිරිස වැඩියි. අතපය බැඳලා ගඟකට දාලා පීනන්න කිව්වට පීනන්න බැහැනෙ.ඉදිරියේදී විදුි බල මණ්ඩලයටත් නියං සහනාධාර ඕනෙ. නැතිනම් මණ්ඩලය බංකොලොත් වෙයි.ඒ කියන්නෙ විදුලි බිල වැඩි කළ යුතුයි සහ විදුලි කප්පාදුවක් ඇතිවෙයි කියන එක නේද?කවුරු හරි මේ සහනාධාරය ගෙවන්න එපැයි. මහජනතාව නැත්නම් භාණ්ඩාගාරය මේ සහනය මණ්ඩලයට දෙන්න ඕනෙ.සැප්තැම්බරයේ වැස්සෙ නැත්නම් අනිවාර්යෙන් ම විදුලිය කප්පාදු කරන්න වෙනවා.විදුලි කප්පාදුව නතර කළේ ඉතිරි මැතිවරණයට සාර්ථකව මුහුණ දීමේ උපක්‍රමයක් ලෙස ද?විදුලි කප්පාදුව නතර කිරීම මැතිවරණයට අදාළ නෑ. ඉහත කී බලාගාර දෙක කැඩුණ නිසයි තාවකාලික විදුලි කප්පාදුවකට ගියේ. මේ වන විට බලාගාර දෙකම පිළිකර කර අවසන්. ඒ නිසා විදුලි කප්පාදුව නතර කරන්න පුළුවන් වුණා.සංවාද සටහන සුමේධා නවරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>08</month>
      <day>05</day>
    </date>
    <link>http://www.silumina.lk/2012/08/05/_art.asp?fn=ab1208054</link>
    <topic>මතවාද පිළිබඳ ප්‍රශ්න තියෙන්නෙ එජාපයට විතර ද</topic>
    <author/>
    <content>එජාප මාධ්‍ය ප්‍රකාශක ගයන්ත කරුණාතිලකඑජාප කෘත්‍යාධිකාරී මණ්ඩලයේ සිටින්නේ ඡන්දයක් දිනපු නැති, දිනන්නෙත් නැති එජාප ආණ්ඩුවක අවශ්‍යතාවකුත් නැති පිරිසක් ය කියලා එජාපයේ ම මන්ත්‍රීවරයකු පවසනවා. එය ඇත්තක් ද?කෘත්‍යාධිකාරී මණ්ඩලයේ අපි වගේ දිනපු අයත් ඒ වගේ ම පැරදුණු අයත් පැරදුණත් එජාපය වෙනුවෙන් කැපවෙන අයත් ඉන්නවා. අනෙක කෘත්‍යාධිකාරී මණ්ඩලය විතරක් නොවේ රටම පතන්නෙ එජාප ආණ්ඩුවක්.මම නම් ඔය වගේ කතාවක් පක්ෂයට ආදරය කරන කිසිම කෙනෙක්ගෙන් අහලා නැහැ. මම ඉන්න තැනක නම් කවදාවත් ඔවැනි කතා කවුරුත් කියලා නෑ.මේ ප්‍රකාශය කර තිබෙන්නෙ පුවත්පතකට. එවැනි ප්‍රකාශවලින් පැහැදිලි වන්නේ එජාපයේ අළු යට ගිනි බවයි.මාධ්‍යවල පළවූ පමණින් එය ඇත්තක් යැයි පිළිගන්න බැහැ. අනෙක විපක්ෂයේ පක්ෂයක් හැටියට එජාපයෙන් විවිධ මතවාද ඉදිරිපත් වෙන්න පුළුවන්.ඇයි ආණ්ඩුවෙත් පිපිරීම් තියෙන්නෙ. පළාත් සභා ඡන්දයට වෙනම ඡන්දය ඉල්ලන්න තරම් සන්ධානය ප්‍රබල පිපිරීමකට ලක්වෙලා.එහෙම නම් පළාත් සභා දිනන්න එජාපයට ලෙහෙසියෙන් ම පුළුවන් වෙයි?ඒක මැතිවරණය දාට බලාගන්න පුළුවන්.සාධාරණ ඡන්දයක් පවත්වපු හැම අවස්ථාවකම අපි දිනුවා.පක්ෂයේ ප්‍රබලයෝ ජ්‍යෙෂ්ඨයෝ එකතු කරලා කමිටු හදලා හැදූ නව ව්‍යවස්ථාව පක්ෂයේ මහා සම්මේලනයේ දී සම්මත වුණා. ඒ ව්‍යවස්ථාව වෙනස් කරන්න කෘත්‍යාධිකාරී මණ්ඩල සාමාජිකයකුට හැකිවුණා. කොහොමද එහෙම වෙන්නෙ?ජෝශප් මයිකල් මන්ත්‍රීතුමා ප්‍රමුඛ කමිටුවක් තමයි ඒ ව්‍යවස්ථාව හැදුවේ.එය පක්ෂ මහා සම්මේලනයෙනුත් සම්මත වුණා.එහෙත් පසුගිය දා තිලක් මාරපන මහතා කෘත්‍යාධිකාරී මණ්ඩලයට යෝජනාවක් ගෙන ආවා වසරින් වසර නිලධාරීන් පත් කිරීමේ ක්‍රමය අහෝසි කළ යුතු බවට. එය පිළි ගැනුණා.ජෝශප් මයිකල් මන්ත්‍රීවරයා ප්‍රමුඛ ජ්‍යෙෂ්ඨ කමිටුවට හා පක්ෂ මහා සම්මේලන තීන්දුවට තිලක් මාරපන මහතාගේ යෝජනාව ප්‍රබල වුණේ කොහොම ද?ජෝශප් මයිකල් මහතාගේ ප්‍රධානත්වයෙන් පැවැති කමිටුවේ නිර්දේශ අනුව තමයි ඒ ව්‍යවස්ථාව සම්මත වුණේ.තිලක් මාරපන මහතාගේ යෝජනාවත් ඊළඟ පක්ෂ මහා සම්මේලනයේදී සම්මත කර ගනිවි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>08</month>
      <day>05</day>
    </date>
    <link>http://www.silumina.lk/2012/08/05/_art.asp?fn=ab1208055</link>
    <topic>කලාකරුවෙකුගේ උත්සවයට දේශපාලනය ඕනෑ නෑ</topic>
    <author/>
    <content>ඇමැති බැසිල් කියයිසුපුරුදු පරිදි පුවත්පත් කතුවරුන්ගේ සහ විද්යුත් මාධ්‍ය ආයතන ප්‍රධානීන්ගේ හමුවක් ගිය සතියේදී ජනාධිපතිතුමාගේ ප්‍රධානත්වයෙන් අරලියගහ මැදුරේදී පැවැත්විණි.එහිදී විද්යුත් මාධ්‍ය ආයතන ප්‍රධානියකු ජනාධිපතිතුමාගෙන් විමසා සිටියේ විශ්වවිද්‍යාල ආචාර්යවරුන්ගේ වර්ජනයේ වත්මන් තත්ත්වය ගැනය. “ජනාධිපති ලේකම්තුමාගේ ප්‍රධානත්වයෙන් පත් කළ කමිටුව විශ්වවිද්‍යාල ආචාර්යවරුන්ගේ සංගම් සමඟ සාකච්ඡා කළා. ඒකට ඇවිත් ගිහින් පහුවදාම මේ අය වර්ජනය පටන්ගත්තා. මගෙත් එක්ක සාකච්ඡා පවත්වන ගමන් වර්ජනය කරනවා. ඉතින් කොහොමද ප්‍රශ්න විසඳන්නේ. මේ ගැටලු දේශපාලනීකරණය වුණාම හරිම අමාරුයි. මේකට උත්තර දෙන්න හොඳම කෙනා එස්.බී. ඇමැතිතුමා” ජනාධිපතිතුමා පුවත්පත් කතුවරුන්ට කීවේය. ඉන් අනතුරුව ජනාධිපතිතුමා දන්වා සිටියේ එස්.බී. ඇමැතිවරයා මේ සාකච්ඡාවට ගෙන්වන ලෙසටය.ඉන් අනතුරුව ජනාධිපතිතුමාගේ දැනුම්වත් කිරීම මත එස්.බී. ඇමැතිවරයා ඉතා හදිසියේම පුවත්පත් කතුවරුන්ගේ හමුවට ආවේ විශ්වවිද්‍යාල ආචාර්යවරුන්ගේ ගැටලුවට ගෙන ඇති ක්‍රියාමාර්ග පැහැදිලි කිරීමටය. “ඔන්න ඇමැතිතුමා ආවා. දැන් පුළුවන් ප්‍රශ්න කරන්න.” ජනාධිපතිතුමා කීවේය.ඉන් අනතුරුව තවත් කර්තෘවරුන් පිරිසක් විමසා සිටියේ එ.ජා.ප. මන්ත්‍රීවරුන් පිරිසක් රජයට එක්වෙන බවට පැතිර යන ආරංචි මාර්ග පිළිබඳවය.”මම නම් ඒ ගැන දන්නේ නෑ. මෙහේ දොර කොයිවෙලාවෙත් විවෘතයි. ඕන කෙනෙකුට දොර ඇරගෙන එන්නත් පුළුවන් යන්නත් පුළුවන්. හරියට අර බාබර් සාප්පුවේ දොර වගෙයි.” ජනාධිපතිතුමා කීය.”ළඟදී කැබිනට් සංශෝධනයක් සිදු වෙනවාද?” ඒ තවත් කතුවරයකුගේ ප්‍රශ්නයකි. “තාම මං ඒ ගැන හිතලා නෑ. හැබැයි ඉතිං ඔය දොර එහාට තල්ලු වෙන විදියට තමයි ඕක වෙන්නේ”. ජනාධිපතිතුමා කීය. “දැන් ඒකට ඉඩ තියෙනවද” තවත් කර්තෘවරයකු විමසීය. “දැන් ඒකට තිත තියලයි තියෙන්නේ” ජනාධිපතිතුමා කීවේය.ඊළඟට තවත් මාධ්‍ය ප්‍රධානියකු යොමු කළ ප්‍රශ්නයක් වූයේ විපක්ෂය නඟන චෝදනාවක් වෙන හැම වෙලාවේම මැතිවරණ තැබීම ගැනය. “මං විපක්ෂයේ ඉන්න වෙලාවේ හැම වෙලාවේම ඉල්ලුවේ මැතිවරණ. හැබැයි මේ අය අහන්නේ මැතිවරණ තියන්නේ මොකටද කියලා. අපි හැම වෙලාවේම ජනමතය පිළිබඳ විමසීමක් කළ යුතුයි. සිවිල් සමාජයේ මතය මොකක්ද කියලා දැන ගැනීම තමයි වගකිවයුතු රජයක් කළ යුත්තේ. ඒ නිසා ඕනෑම වෙලාවක මැතිවරණ තියන්ඩ මං ලෑස්තියි.” ජනාධිපතිතුමා කීවේය.”එතකොට ජනාධිපතිතුමනි, උතුරු පළාත් මැතිවරණය තියන්නේ කවදාද?” තවත් මාධ්‍ය ප්‍රධානියකු විමසුවේය.”උතුරු පළාත් මැතිවරණය 2013 සැප්තැම්බර්වල තියනවා. කඳවුරුවල ඉන්න ජනතාව සියලු දෙනාම ඊට පෙර යළි පදිංචි කළ යුතුයි. මොකද ඒ සියලු දෙනාම තෝරාගනු ලබන පාලනයක් තමයි උතුරට අවශ්‍ය” ජනාධිපතිතුමා කීය.”මොකක්ද ඒකට තියෙන විසඳුම” ඒ තවත් ප්‍රශ්නයකි. “සියලුදෙනාම එකතුවෙලා සාකච්ඡා කරලා පොදු එකඟතාවක් තියෙන විසඳුමකට පැමිණිය යුතුයි. එක එක පාලන කාලවලදි හිටපු නායකයෝ තම තමන්ට කැමැති විසඳුම් ක්‍රියාත්මක කරන්න ගිහිං තමයි මේ ප්‍රශ්නය උග්‍ර වුණේ. ඒ නිසා සියලු දෙනාම එකතුවෙලා පොදු එකඟතාවකට එන්න අවශ්‍යයි. එල්.ටී.ටී.ඊ. එක වගේ බලපෑම් කරලා බලහත්කාරයෙන් පාලනය ලබාගත්තා වගේ විසඳුමක් වෙන්ඩ බැහැ.” ජනාධිපතිතුමා කීය.ඒ සමඟම බැසිල් රාජපක්ෂ ඇමැතිවරයා ද උතුරු පළාත් මැතිවරණය ගැන කරුණු පැහැදිලි කළේය. “උතුරේ පළාත් සභා මැතිවරණය පවත්වන්නේ නියම ජනමතය නියෝජනය වෙන පරිදියි. ජනාධිපතිවරණය සහ පාර්ලිමේන්තු මැතිවරණවලදී ගත්ත මනාපවලදීත් විවිධ ප්‍රශ්න මතු වුණා සමහරු ප්‍රශ්න කළා මන්ත්‍රී ධූර සංඛ්‍යාව 6ට අඩු වුණේ කොහොමද කියලා. ඒ නිසා සියලු ජන කොටස් ඒ අයගේම ප්‍රදේශවල පදිංචි කරලා ලබන වසරේ ජූනි මාසයේ සිදු කරන ජන සංගණනයෙන් පස්සේ අපි 2013 සැප්තැම්බර් උතුරු පළාත් සභා මැතිවරණය පවත්වනවා. ප්‍රදේශයක් එක් ජනවර්ගයකට සීමා විය යුතු නැහැ. එහි සෑම ජන කොට්ඨාසයක්ම නියෝජනය විය යුතුයි.” ඇමැති බැසිල් රාජපක්ෂ කියා සිටියේය.ඊනියා අන්තර්ජාතික සංවිධාන අවතැන්වූ පිරිස් කොටස් දෙකකට බෙදාගෙන යනවා. නව සහ පැරැණි අවතැන් වූවන් ලෙස ඔවුන් ඒ බෙදීම කරන්නේ. දැන් වෙලා තියෙන්නේ පරණ අවතැන්වූවන් පිළිබඳ කිසිදු තැකීමක් කරන්නේ නැති එකයි. ඒ අයගේ සම්පූර්ණ වගකීම භාරගෙන තියෙන්නේ රජයයි. මේ සියලු දෙනාටම සතුටු විය හැකි ලෙස මේ ප්‍රශ්න විසඳලා ඉන් අනතුරුව තමයි අපි උතුරු පළාත් සභා මැතිවරණය තියන්නේ” බැසිල් රාජපක්ෂ මහතා පෙන්වා දුන්නේය.ශ්‍රී ලංකා එංගලන්ත පාර්ලිමේන්තු මන්ත්‍රීවරුන්ගේ මිත්‍රත්ව සංගමයේ සහයෝගීතාව වර්ධනය කිරීම වෙනුවෙන් පසුගියදා ලංකාවට එංගලන්ත පාර්ලිමේන්තුවේ මන්ත්‍රීවරු නව දෙනකු පැමිණියහ. එය සංවිධානය කොට තිබුණේ එංගලන්ත - ශ්‍රී ලංකා පාර්ලිමේන්තු මිත්‍රත්ව සංගමයේ ලංකා පාර්ලිමේන්තු සංසදයේ සභාපති කොළඹ දිසා පාර්ලිමේන්තු මන්ත්‍රී තිලංග සුමතිපාල විසිනි.එම මන්ත්‍රීවරු පිරිස මෙරටට පැමිණියේ ගිය සතියේ අඟහරුවාදා දිනයේය. එදින ශ්‍රී ලංකාව සහ ඉන්දියාව අතර ක්‍රිකට් තරගය ද පැවැත්වෙමින් තිබිණි. එදින පෙරවරුවේ දී එංගලන්ත මන්ත්‍රීවරු පිරිස විදේශ ඇමැති ජී. එල්. පීරිස් සමඟ සාකච්ඡා කිරීමෙන් අනතුරුව කීවේ ශ්‍රී ලංකා ඉන්දියා ක්‍රිකට් තරගය නැරැඹීමට අවශ්‍ය බවය.ඉන් අනතුරුව පාර්ලිමේන්තු මන්ත්‍රී තිලංග සුමතිපාල සහ එංගලන්ත මන්ත්‍රීවරුන් පිරිස දිවා ආහාරය ගැනීමෙන් අනතුරුව ගියේ ක්‍රිකට් තරගය නැරැඹීම සඳහාය.එම ක්‍රිකට් තරගය නැරැඹීමෙන් අනතුරුව පසුදින යළිත් එංගලන්ත පාර්ලිමේන්තු මන්ත්‍රී පිරිස සහ මෙරට පාර්ලිමේන්තු මන්ත්‍රීවරු පිරිසක් අතර හමුවක් පැවැත්විණි. ගිය වසරට සාපේක්ෂව ලංකා රජය අන්තර්ජාතික සබඳතා වර්ධනය කර ගෙන තිබෙනවා. ලංකාව ගැන සමහර රටවලට තියෙන්නේ ඉතාම වැරැදි මතවාද. ඒවා නැති කිරීමට නම් විදේශ රටවල තානාපතිවරු මෙරටට ගෙන්වා ලංකාවේ නියම තත්ත්වය පැහැදිලි කර දීම ඔබේ වගකීමක් බවයි අපට හැඟෙන්නේ” එංගලන්ත පාර්ලිමේන්තු මන්ත්‍රීවරු ශ්‍රී ලංකා පාර්ලිමේන්තු මිත්‍රත්ව සංසදය හමුවේ ප්‍රකාශ කළහ.මේ අතරතුර ශ්‍රී ලංකා - එංගලන්ත පාර්ලිමේන්තු මන්ත්‍රී මිත්‍රත්ව සංසදයේ ලංකා මන්ත්‍රී කමිටුවේ සභාපති තිලංග සුමතිපාල එංගලන්ත මන්ත්‍රී කණ්ඩායමට එක්තරා අවනඩුවක් ඉදිරිපත් කළේය. “අපේ රටෙන් එංගලන්තයේ අධ්‍යාපනයට යාමට සූදානම් වන දරුවන්ට වීසා ලබා ගැනීමට අපහසුතා තිබෙනවා.සමහර වේලාවට වීසා ප්‍රතික්ෂේප වෙනවා. ඒ ගැන ඔබේ රටේ විදේශ ඇමැතිතුමා සමඟ සාකච්ඡා කර විසඳුමක් ලබා දෙන්න.” මන්ත්‍රී තිලංග සුමතිපාල කියා සිටියේය.පසුගිය දා ඇඹිලිපිටිය ප්‍රදේශයේ දී චන්ද්‍රිකා වැව අතු ඇළ ප්‍රදේශයේ ගොවියෝ වගා කිරීම සඳහා වතුර මුදා හරින ලෙස ඉල්ලා උද්ඝෝෂණයක නිරත වූහ.හම්බන්තොට වලව ප්‍රදේශයේ සංවර්ධන යෝජනා කිහිපයක් නිරීක්ෂණයට ගොස් සිටි කථානායක චමල් රාජපක්ෂ මහතාට ඒ බව සැලවිය. ඔහු මේ පිළිබඳව කොළොන්න ආසනයේ පාර්ලිමේන්තු මන්ත්‍රීවරයා වන සනී රෝහණ කොඩිතුවක්කු අමතා මේ ගැටලුව නිරාකරණය කිරීමට ඉක්මන් ක්‍රියාමාර්ග ගත යුතු බැවින් දේශපාලන නියෝජිතයින් අදාළ නිලධාරීන් සහ ගොවි ක්‍රියාකාරීන් ඇඹිලිපිටිය මහවැලි ශ්‍රවණාගාරයට කැඳවීමට කටයුතු යොදන ලෙසත් කථානායකතුමාත් හැකි ඉක්මනින් එහි පැමිණෙන බවත් දැනුම් දුන්නේය.කථානායකතුමා එහි පැමිණෙන විට මහින්ද අමරවීර අමාත්‍යතුමාත්, සනී රෝහණ කොඩිතුවක්කු මන්ත්‍රීතුමාත්, හිටපු වාරිමාර්ග අමාත්‍ය ජයතිස්ස රණවීර මැතිතුමාත්, ප්‍රදේශයේ ආයතන ප්‍රධානීන් ඇතුළු නිලධාරීහු හා ගොවි ක්‍රියාකාරීහු පැමිණ සිටියහ.මෙහිදී මහවැලි අධිකාරිය පවසා සිටියේ යල කන්නයේ වැසි ලැබීම අවම මට්ටමක පවතින නිසා උඩවලව ජලාශයේ ජලය සීමිත බැවින් සම්පූර්ණයෙන් වී වගා නොකර තම ඉඩමෙන් 50%ක භූමියක කවුපි, මුංඇට වැනි ආදායම් වැඩි දින 45ක් වැනි අඩු ජල ප්‍රමාණයකින් පලදාව ලැබෙන කන්න බෝග වගා කරන මෙන් ගොවීන්ට උපදෙස් ලබාදී ඇති බවය. මේ උද්ඝෝෂණ පිටුපස ප්‍රතිවිරුද්ධ දේශපාලන පක්ෂ පළාත් සභා ඡන්දය දඩමීමා කරගෙන ක්‍රියාත්මක වන බව දේශපාලන නියෝජිතයන් ප්‍රකාශ කළත් කථානායක චමල් රාජපක්ෂ මහතා කියා සිටියේ “ඡන්ද නොලැබුණාට කමක් නෑ. ගොවියන්ට වතුර දෙන්න” කියායි.ඒ මොහොතේම විදුලි බල ඇමැති චම්පික රණවක මහතා දුරකථනයෙන් සම්බන්ධ කරගත් කථානායකතුමා සමනළ වැවෙන් විදුලිය උත්පාදනය කිරීමේදී බැහැර වන ජලය අක්කර අඩි 15,000ක් මුදා හැරීමට හැකිදැයි ඉල්ලා සිටියේ මේ ගැටලුවට පිළියමක් ලෙසය. මේ ගැන සොයා බලා අඩි 10,000ක ජලය මුදා හැරීමට චම්පික රණවක ඇමැතිතුමා කථානායකතුමාට සහතික විය. මේ ගැටලුව පිළිබඳව ඉක්මන් ක්‍රියාමාර්ග ගත් කථානායකතුමාට ප්‍රදේශයේ දේශපාලන අධිකාරිය හා ගොවි ජනතාව මුව නොසෑහෙන සේ ස්තුති කළහ.පසුගිය ඉරිදා රාගම, තලගොල්ල ඒ.සී.සී. ළමා සංවර්ධන මධ්‍යස්ථානයේ රැකවරණය ලබමින් සිටින 30කට ආසන්න දරු දැරියන් පිරිසකගේ සුවදුක් විචාරීමට එ.ජා.ප. හිටපු නියෝජ්‍ය නායක කරු ගියේය.සූර්ය පදනමෙහි අධ්‍යාපන හා තරුණ අංශය විසින් සංවිධානය කර තිබූ මේ අවස්ථාවට කරු ජයසූරිය ගේ බිරිය වෛද්‍ය වසන්තා ජයසූරිය ඇතුළු තවත් කීපදෙනෙක් එක්ව සිටියහ. මෙහිදී කරු ඇතුළු පිරිස මාපිය රැකවරණය අහිමිව සිටි දරු දැරියන්ට ආහාර පානාදියෙන් සංග්‍රහ කළ අතර, ඔවුන්ට අධ්‍යාපනික පොතපත, ඇඳුම් පැලඳුම්, ලබා දුන්නේය. එපමණක් නොව, ක්‍රීඩා කිරීම සඳහා අවශ්‍ය පහසුකම් සැලසීම සඳහා කටයුතු සම්පාදනය කළේය.එක්සත් ජාතික පක්ෂයේ පාර්ලිමේන්තු මන්ත්‍රීවරයකු , පළාත් පාලන ආයතන නියෝජිතයන්, පක්ෂයෙන් ඉවත් වීමට යන බවට රාවයක් පසුගියදා නැඟී තිබිණි. කරු ගතවූ සතිය මුළුල්ලේම ඔවුන්ට පෞද්ගලිකව කතා කළේය. ඇතැම් අවස්ථාවල කරු ඔවුන් සමඟ අමරසේකර මාවතේ නිවෙසේදී සාකච්ඡා කළ අතර තවත් අවස්ථාවක ඔවුන් වෙත ගොස් හමුවී සාකච්ඡා කළේය. මෙහිදී කරුගේ මතය වූයේ දේශපාලනයේදී සිත්තැවුල්, ගැහැට පැමිණීම බලාපොරොත්තු විය යුත්තක් වන බැවින් ආවේගශීලීව තීන්දු ගැනීම තුළ සිදුවනුයේ පක්ෂය අසීරුතාවට පත්වීම බවයි. ජාතික අරමුණක් වූ එල්.ටී.ටී.ඊ. ත්‍රස්තවාදය පරාජය කර එල්.ටී.ටී.ඊ.යට එරෙහි යුදමය ක්‍රියාන්විතය ජය‍්‍රහණය කරවීම උදෙසා තමන් වරෙක ආණ්ඩුවට සීමිත කාලසීමාවක් සඳහා සහාය ලබා දුන්නත් යුද ජයග්‍රහණය ස්ථිර වූ අවස්ථාවේදී ආණ්ඩුවේ වරප්‍රසාද හෝ තනතුරුවල එල්බ සිටින්නේ නැතිව යළි තමන්ගේ මහ ගෙදර වූ එක්සත් ජාතික පක්ෂයට එක්වූ බවද කරු ඔවුනට පෙන්වා දුන්නේය.චන්ද්‍රාණි බණ්ඩාර ගේ තුන් බියත්, තිස්ස අත්තනායකගේ නොමනා කතාවත් මෙරට බුද්ධිමත් ඡන්ද දායකයින්ට කළ බලවත් නිගරුවකැයි සබරගමුව පළාත් හිටපු මහ ඇමැති මහීපාල හේරත් පසුගියදා සඳහන් කළේ ය.ඔහු එසේ සඳහන් කළේ මාවනැල්ල මැතිවරණ කොට්ඨාසයේ කඩුගන්නාව අවට පැවති එක්සත් ජනතා නිදහස් සන්ධානයේ වතු රැස්වීම් මාලාවක් අමතමිනි.මැදරුප්පේ, කන්දේවත්ත, මහන්තේගම, පහළ කඩුගන්නාව, මොල්ලිගොඩ, මාවෙල යන ගම්මානවල මෙම කුඩා රැස්වීම් මාලාව හිටපු මහ ඇමැති මහීපාල හේරත්ට සහ අපේක්ෂක ආනන්ද මිල්ලන්ගොඩට සහාය පිණිස සංවිධානය කර තිබිණි.එහිදී හිටපු මහ ඇමැති මහීපාල හේරත් කීවේ අන් කවරදාටත් වඩා මෙවර සබරගමුව පළාත් සභා මැතිවරණයේදී සන්ධානයට සහාය පළ කිරීම සඳහා ගමින් ගම ජනතාව රොද බඳින බව ය.“මරණ බියෙන් සහ ත්‍රස්තවාදයෙන් තම ජීවිත සහ මවු බිම බේරාගත් මහින්ද රාජපක්ෂ ජනාධිපතිතුමාට එරෙහිව දෙස් විදෙස් කූට බලවේග දියත් කළ කුමන්ත්‍රණ පැරදවීමට දෑ හිතකාමී ජනතාව පක්ෂ බේදයකින් තොරව මෙවර පළාත් සභා මැතිවරණයේදී සන්ධානය දිනවීමට එක් රොක් වෙනවා” යි හිටපු මහ ඇමතිවරයා කීය.“එහෙත් මේ දේශපාලන යථාර්ථය පසක් කර ගත නොහැකි තිස්ස අත්තනායක, සන්ධානයේ මෙවර මැතිවරණ තේමාව ගොන්නු වරෙවු ඡන්දෙ දියවු විය යුතු යයි තකතීරු ප්‍රකාශකයක් කර තිබුණා. ඔහු එසේ ගොනුන් ලෙස හඳුන්වා තිබුණේ මෙරට බුද්ධිමත් ඡන්ද දායකයනුයි. දේශපාලන පක්ෂයක මහ ලේකම්වරයකු ඡන්ද දායකයා ගොනකු ලෙස හැඳින්වීම හරහා සැබෑ ගොනා කවරකු ද යන වග තේරුම් ගත හැකියි. දැන් යූ.ඇන්.පී. යේ ඉතිරිව ඇත්තේ මෙසේ මොළේ ඇළේ වැටුණු පුද්ගලයින් අතළොස්සක් පමණයි.”“ඒ වගේම චන්ද්‍රානි බණ්ඩාර එ.ජා.ප මන්ත්‍රීවරිය දැන් මේ රට තුන් බියෙන් පෙළෙන බවට කළ ප්‍රකාශයක් පුවත්පත්වලත්, රූපවාහිනිය හරහාත් මා දුටුවා. සැබෑ තුන් බිය තිබුණේ අද නොව එතුමියගේ පක්ෂය මේ රට පාලනය කළ 88, 89 වකවානුවෙයි” මහ ඇමැතිවරයා කීවේ ජනතාවගේ ප්‍රීති ඝෝෂා මැදය.“අප මේ කතා කරන කඩුගන්නාව කඳු පාමුල එදා මරා දැමූ තරුණ තරුණියන්ගේ සිරුරු තොග ගණන් ගොඩ ගසා තිබුණා. ඒ පසු කර ගෙන අප එදා මේ හරහා ගියේ එම තරුණ සිරුරුත් ඔවුන් හඳුනා ගැනීමට පැමිණි මාපියන්ගේ කඳුළු සහ සෝ සුසුම් මැදයි. (මහීපාල හේරත් මේ ප්‍රකාශය කිරීමත් සමඟ රැස්වීමට සහභාගි වූ පහළ කඩුගන්නා වාසියකු අප ඒ දවස්වල වතුර බීමත් අත ඇර දමා තිබුණා. ඒ ඇළ දොළට මරා දැමූ තරුණ ලේ මුසුව තිබූ නිසා යයි කෑ ගසා කීය.) කාට අමතක වුණත් චන්ද්‍රාණි නෝනෝ මේ රටේ ජනතාවට යූ.එන්.පී අතීත කෙරුවාවන් ජීවත් වනතුරු අමතක කළ නොහැකැයි මහීපාල හේරත් මෙහිදී සඳහන් කළේ ය.ආර්ථික සංවර්ධන නියෝජ්‍ය ඇමැති ලක්ෂ්මන් යාපා අබේවර්ධනගේ දෙපානම පන්නිපිටියේ ඉදිකළ නිවෙසේ පසුගියදා දානමය පිංකමක් පැවැත්විණි. නියෝජ්‍ය අමාත්‍යවරයාගේ ගම පළාතෙන් පැමිණි පිරිසක් විසින් දකුණු පළාතට ආවේණික වූ ස්වභාවික පත්‍ර වර්ග උපයෝගි කර ගනිමින් ඉතාමත් දැකුම්කලු පිරිත් මණ්ඩපයක් උඩුමහලේ ඉදි කර තිබුණි.මේ අතර දානමය පිංකම පැවැති දින උදේ වරුවේ නියෝජ්‍ය අමාත්‍යවරයාගේ ප්‍රධාන ආරක්ෂක නිලධාරියාගේ දුරකථනයට ජනාධිපතිතුමා සම්බන්ධ කරමින් ඇමතුමක් ලැබිණි.“ලක්ෂ්මන් ගෙදර උත්සවයක් ද ජනාධිපතිතුමා විමසීය. නෑ ජනාධිපතිතුමනි ගෙදර සාංඝික දානයක්. මම මේ නිවෙසට පදිංචියට ආවට සංඝයා වහන්සේලාට දානයක් පිරිනමන්න බැරි වුණා. ඒක අපි හැමෝගෙම හිතේ මහ අඩුවක් වෙලා තිබුණා යැයි නියෝජ්‍ය අමාත්‍ය ලක්ෂ්මන් යාපා ජනාධිපතිතුමාට පැවසීය.කෝ අපට කීවේ නෑනෙ ජනාධිපතිතුමා” කීය.“මම කාටවත් කීවේ නෑ. සංඝයා වහන්සේලාට විතරයි. ඔබතුමා මේ වෙලාවෙත් කතරගමනේ ඉන්නේ කරදර කරන්න හිතුවෙ නෑ” ලක්ෂ්මන් යාපා නියෝජ්‍ය ඇමැතිවරයා ජනාධිපතිතුමාට කීය. “හරි හරි පුළුවන් වුණොත් මමත් ඇවිත් යන්නම්” ජනාධිපතිතුමා පැවසීය.දහවල් දානය කලකින් දකින්න ලැබුණු දානයක සිරි ගැනිණි. තෛ‍්‍ර නිකායික මහා සංඝරත්නය 117 නමක් දානයට වැඩම කළහ. සෑම නිකායකටම අයත් ප්‍රධාන සංඝයා වහන්සේලා මීට වැඩම කර සිටියහ.මෙවැනි සංඝයතිවරයාණන් වහන්සේලා එකම දානමය පිංකමකට වැඩම කර ගැනීමට හැකිවීම නියෝජ්‍ය ඇමැති ලක්ෂ්මන් යාපා අබේවර්ධන තුළ සංඝරත්නයට ඇති ඇල්ම හා ආදරය නිසා බව සංඝයා වහන්සේලා ධර්ම දේශනයේදී සඳහන් කළහ.දානය නිම වී ස්වාමීන් වහන්සේලා ආපසු වැඩම කළ පසු ජනාධිපතිතුමා නියෝජ්‍ය ඇමැතිවරයාගේ නිවෙසට ආවේ ය. නිවසේ සිටි පිරිස සමඟ කථා බහක යෙදුණු ජනාධිපතිතුමා ලක්ෂ්මන් යාපා අබේවර්ධන ගේ මෑණියන් සමඟ ද පැරණි තොරතුරු ආගිය දෑ මතක් කළේ ය.“ජනාධිපතිතුමනි, පිංකම නිසා දින ගණනාවක් අපි මස් මාංශ වලින් වැළකිලයි ඉන්නේ” ඇමැති ලක්ෂ්මන් යාපා කීවේය. “අපි කවදත් පිරිතක් කියල දානයක් දෙනකොට එහෙම තමයි ලක්ෂ්මන් මට හරි සතුටුයි ඔයාගේ පුතාලා මේ පිංකමට මහන්සි වෙන හැටි දැක්කම. ඒව අපිට අපේ ගෙවල් වලින් ම ආපු පුරුදු. අපි පොඩි කාලේත් ගෙදර පිංකමක් තියෙන කොට සහෝදර සහෝදරියන් ඔක්කොම එක විදියට මහන්සි වෙනවා. පිංකම සාර්ථකව ඉවර වුණාම හිතට දැනෙන සතුට විශාල පිනක්” ජනාධිපතිතුමා කීවේ ය.දිවා ආහාරය අතර තුර විවිධ මාතෘකා පිළිබඳව කතාබහ ඇතිවිය. මෙහිදී ජනාධිපතිතුමා වැදගත් කතාවක් ද කීවේය.“සමහර ප්‍රදේශවල අහවල් සිංහල විද්‍යාලය, දෙමළ විද්‍යාලය, මුස්ලිම් විද්‍යාලය, යනුවෙන් විද්‍යාල නම්කර තිබෙනවා. එයින් ම ළමයි අතරත් ජාති භේදය ඇතිවෙනවා. ජාතීන් අතර බෙදීමක් ඇති නොවන අයුරින් සියලු දෙනාගේම ජාතිකත්වය සංස්කෘතියට හානියක් නොවන අයුරින් ශ්‍රී ලාංකික ජාතියක් ලෙස සහයෝගයෙන් කටයුතු කරන්න අපේ බාල පරපුර හුරු කරවන්න ඕනෑ. අපේ අනාගත පරපුරට අපිට තිබුණ ප්‍රශ්න ඇති නොවන්න ඉඩ දෙන්න ඕනා යැයි ජනාධිපති ලේකම් ලලිත් වීරතුංග දෙස බලමින් ජනාධිපතිතුමා පැවසීය.ජාතික හෙළ උරුමයේ නායක ඕමල්පේ සෝභිත හිමියන්ගේ ප්‍රධානත්වයෙන් පක්ෂ නායකත්ව මණ්ඩලය පසුගිය අඟහරුවාදා පක්ෂ මූලස්ථානයට රැස්විය. එහිදී අතුරලියේ රතන හිමියන් කියා සිටියේ ඉන්දියාවේත්, තමිල්නාඩුවේත් මෑතකාලීන හැසිරීම් සම්බන්ධයෙන් ජාතික සමුළුවේදී චම්පික ඇමැතිතුමා කළ කතාව ඉතාම වැදගත්. “දැන් තමිල්නාඩුවේ ඊළාම් සහයෝගිතා සමුළුවක් පවත්වන්න යනවා. මේ ගැන අපේ අවධානය යොමු වෙන්න ඕනේ.” මෙහිදී උදය ගම්මන්පිල ප්‍රකාශ කර සිටියේ “තමිල්නාඩුවේ දැන් තරගයට ශ්‍රී ලංකාවට විරුද්ධව කටයුතු කරන්න පටන් අරන්. ඊළාම් සහයෝගිතා සමුළුව සම්බන්ධ ඉන්දීය මධ්‍යම රජයේ ස්ථාවරය අපි විමසන්න ඕනේ. ඒ විතරක් මදි ගම්මන්පිල කීවේය.. දෙමළ ජාතික සන්ධාන මන්ත්‍රීවරු දිගින් දිගටම රටේ නීතිය ව්‍යවස්ථාව උල්ලංඝනය කරනවා. සිය වතාවක් දේශපූර්ණත්ව ප්‍රතිඥාව උල්ලංඝනය කරලා ඇති. කිසි ක්‍රියාමාර්ගයක් ගත්තේ නැහැ. රතන හිමියෝ කීහ.ආර්ථික සංවර්ධන අමාත්‍ය බැසිල් රාජපක්ෂ මහතා පසුගිය ඉරිදා ගම්පහ කන්නිමහරට ගියේ කේ. ජයතිලක ශූරින් වෙනුවෙන් පැවැත්වූ අනුස්මරණ රැස්වීම්වලට සහභාගි වීමටය. ජයතිලක මහතාගේ අවසන් කටයුතු පැවැති අවස්ථාවේ මහින්ද රාජපක්ෂ ජනාධිපතිතුමා කන්නිමහර පාර සකස් කර දෙන ලෙස බැසිල් අමාත්‍යවරයාට දන්වා ඇත. ඇමැතිවරයා එය කාපට් කරවා කේ. ජයතිලක මාවත ලෙස නම් කළේය. එය විවෘත කළ අමාත්‍යවරයා කේ. ජයතිලක පුස්තකාලය අභිමුව ඉදිකළ පිළිරුව විවෘත කිරීමට ද සහභාගි විය. සංවිධායකයින් කතාවක් කරන ලෙස ඉල්ලා සිටිය ද ඒ පිළිබඳව අමාත්‍යවරයා උනන්දුවක් නොදැක්වීය. එහෙත් පෙරැත්තය නිසා අවසානයේදී කතාවක් කිරීමට ඉදිරිපත් වූ අමාත්‍ය්‍යවරයා මෙසේ ප්‍රකාශ කළේය.“මම මෙතනට ආවේ රසිකයෙක් විදියට. ජයතිලක මහතාගේ ‘පුංචි පැළේ ගස වෙනවා’ කෘතිය රැස්වීමට එන්න පෙර කියෙව්වා. එහි සඳහන් වෙනවා ජයතිලක මහතා සමඟ එකට පාසල් ගිය මහගමසේකරයන් අභාවප්‍රාප්ත වූ පසු ඔහු වෙනුවෙන් ඉදිකළ පුස්තකාලය විවෘත කිරීමේ උත්සවය පිළිබඳව. ඒ කාලයේ ගම්පහ දිස්ත්‍රික්කයේ හිටපු දේශපාලනඥයෙක් එම උත්සවයට ප්‍රමාද වී පැමිණි බවත් උත්සවය තමන්ගේ දේශපාලන වාසියට පමණක් යොදාගත් බවත් එහි සඳහන් වෙනවා. ඒ නිසා මම අද නියමිත වේලාවට මෙම උත්සවයට ආවා. මේ උත්සවය මට කොහොමටත් දේශපාලනය සඳහා යොදා ගන්න උවමනාවක් නැහැ. මම එතුමාට රසිකයෙක් වශයෙන් එතුමාට උපහාර දක්වන්න ආවේ” යැයි ප්‍රකාශ කළේය. එහි සිටි ලේඛකයන් ඇතුළු විද්වත් පිරිස බැසිල් ඇමැතිවරයාගේ සාහිත්‍ය රසිකත්වය පිළිබඳවත් ඔහු කළ එම කතාව පිළිබඳවත් ප්‍රසාදයෙන් කතා කරනු දක්නට ලැබුණි.විසුරුවා හැර ඇති පළාත් සභා තුªනේ විපක්‍ෂයේ ප්‍රාදේශීය නායකයන් පිරිසක් පසුගියදා ජනාධිපති පාර්ලිමේන්තු කටයුතු ලේකම් කුමාරසිරි හෙට්ටිගේ හමුවූයේ මෙවර මැතිවරණයේදී ජනාධිපතිවරයා ගැන විශ්වාසය ඇතිව සහාය දැක්වීමට කැමැති බව දැක්වීමටය. ජනාධිපතිතුමා හමුවීමට ද ඔවුහු ඉල්ලීම් කර සිටියහ.අපි හරියට වැඩ කරන කොට අයිස් කන්දක් උණුසුමට දිය වෙනවා වගේ විපක්‍ෂයත් දිය වෙනවා. ඒකට කරන්න දේකුත් නෑ කියලයි ජනාධිපතිතුමා කිව්වෙ.”අපිට ආණ්ඩුවෙන් විශේෂ ඉල්ලීම් නෑ. අපට දැන් දේශපාලනය එපා වෙලා.” විපක්‍ෂයේ සාමාජිකයෙක් කීය.”ඇත්තටම විපක්‍ෂ නායකයාට දොස් කියලත් වැඩක් නෑ. අපේ ජනාධිපතිතුමාගෙ නායකත්වයට අභියෝග කරන්න කවුද ඉන්නෙ? මේක තේරුම් ගන්න බැරිව කලබල වෙලා වැඩක් නෑ. එහෙම බලයක් ගන්න බැහැ. ඉවසීම නැති තැන ගමන ලත් තැන ලොප් වෙනවා. මේක විපක්‍ෂයෙ අයට විතරක් නෙවෙයි ඉක්මනින් තනතුරු බලය ගැන හිතන හැම දෙනාටම පොදු දෙයක්.” හෙට්ටිගේ කීවේ පැමිණ සිටි පිරිසට තේ කෝප්පයක් ද පිළිගන්වමිනි.සිය හිතවතුන් පිරිසත් සමඟ පසුගියදා විපක්‍ෂයේ ප්‍රධාන සංවිධායක ජෝන් අමරතුංග මන්ත්‍රීවරයා පාර්ලිමේන්තුවේ විපක්‍ෂයේ කාර්යාලයට යමින් සිටියදී හෙට්ටිගේ හමු විය.”කොහොමද ඔබතුමාලගෙ දේශපාලන වැඩ කටයුතු? මොකක්ද මේ දයාසිරි ජයසේකර මන්ත්‍රීතුමා පක්‍ෂයෙ ඇතුලෙ පත්තු කරල තියෙන ‘බෝම්බය’ ” හෙට්ටිගේ අමරතුංග මන්ත්‍රීවරයාගෙන් ඇසීය.”ඕව අපි ගණන් ගන්නෙ නෑ. එයා කියන්නෙ පක්‍ෂයෙ ව්‍යවස්ථාව වෙනස් කරන්න කියලනේ. ඒකට අපේ නායකතුමා එකඟ වෙන එකක් නෑ. අපේ නායකතුමා කෙළින් තීරණ ගන්නා කෙනෙක් නේ.” ජෝන් අමරතුංග මන්ත්‍රීවරයාගේ පිළිතුර විය.”දයාසිරි මන්ත්‍රීතුමා දැඩි ස්ථාවරයක නේ ඉන්නෙ. එතකොට කොහොමද පක්‍ෂයෙ ඉන්නෙ? හෙට්ටිගේ ඇසීය.”ඔය කිව්වට එයා ආණ්ඩුවට නම් එන එකක් නෑ.” අමරතුංග මන්ත්‍රීවරයා කීය.ජාතික නිදහස් පෙරමුණේ දේශපාලන මණ්ඩලය පසුගිය සතියේදී එහි නායක, ඉදිකිරීම්, ඉංජිනේරු සේවා, නිවාස හා පොදු පහසුකම් අමාත්‍ය විමල් වීරවංශ, පක්‍ෂයේ ලේකම් පි‍්‍රයන්ජිත් විතාරණ යන මහත්වරුන්ගේ ප්‍රධානත්වයෙන් රැස්වීය.එහිදී මූලික අවධානය යොමු වූයේ පළාත් සභා මැතිවරණ ප්‍රචාරක ව්‍යාපාරය පිළිබඳවය.”දැන් කවුරුත් දන්නවා, අපි කටයුතු කරන්නේ සන්ධානය බලගන්වන ත්‍රිකුණාමල දිස්ත්‍රික් පංචායුදය’ විදිහට කියලා.” පි‍්‍රයන්ජිත් විතාරණ පෙන්වා දුන්නේය.”අපි මෙවර පළාත් සභා මැතිවරණයට එළඹ සිටින්නේ එක්සත් ජනතා නිදහස් සන්ධානය ශක්තිමත් කිරීමට බව ජනපතිතුමන් ඇතුළු එක්සත් ජනතා නිදහස් සන්ධාන නායකත්වය හොඳින් වටහා ගෙන සිටිනවා. අපි සන්ධානයෙන් ඉල්ලා සිටි අපේක්‍ෂක ධුර 06 න් 05 ක්ම අපට ලැබුණා.සන්ධානයේ ප්‍රබලතම පාර්ශ්වකරුවකු ලෙස ශ්‍රී ලංකා නිදහස් පක්‍ෂයට පසුව වැඩිම පළාත් සභා හා ප්‍රාදේශීය සභා මන්ත්‍රීවරු පිරිසක් නියෝජනය කරන්නේ අපේ පක්‍ෂය විසිනුයි. අප පක්‍ෂයක් ලෙස සන්ධානය සමඟ සිටිනවා. ජයන්ත විජේසේකරත් එහෙමයි. අපට අවස්ථාව නොලැබී ගියාම අපට සිදු වුණා, ‘සන්ධානය බල ගන්වන ත්‍රිකුණාමලයේ පංචායුදය ලෙස තරග බිමට එන්න.’ ” විමල් වීරවංශ එහිදී පෙන්වා දුන්නේය.”අපි ත්‍රිකුණාමලය දිස්ත්‍රික්කය තුළ ගෘහස්ථ සාකච්ඡා 1000 ක්, ජන හමු 200 ක් හා “විමල් වීරවංශ ඔබ අමතයි!” යන තේමාව යටතේ විමල් සහෝදරයා, ප්‍රධාන කථිකයා ලෙස සහභාගි වන ජන හමු 25 ක්ද මේ වන විට සැලසුම් කර අවසන්. ඒ වගේ අම්පාර දිස්ත්‍රික්කයට තරග වදින එක්සත් ජනතා නිදහස් සන්ධාන අපේක්‍ෂක සුසිල් කුමාරසිංහ සහෝදරයාගේ ද ප්‍රචාරක ව්‍යාපාරයට අදාළ සැලසුම් සකසා අවසන්.” පි‍්‍රයන්ජිත් විතාරණ පෙන්වා දුන්නේය.”සබරගමුව පළාත් සභාවට රත්නපුර දිස්ත්‍රික්කයෙන් තරග වදින එක්සත් ජනතා නිදහස් සන්ධාන අපේක්‍ෂක හිටපු පාර්ලිමේන්තු මන්ත්‍රි දීපාල් ගුණසේකර සහෝදරයාත් විශාල ජනතා සහයෝගයක් ලැබී තිබෙනවා.කෑගල්ල දිස්ත්‍රික්කයෙන්, තරග වදින එක්සත් ජනතා නිදහස් සන්ධාන අපේක්‍ෂක උපාලි ජිනදාස සහෝදරයාගේ ප්‍රචාරක කටයුතුත් මේ වන විට ;හාඳින් සිදු කෙරෙනවා.” සබරගමු පළාත් සභා මැතිවරණ ව්‍යාපාරය භාරව සිටින පියසිරි විජේනායක පෙන්වා දුන්නේය.”උතුරු මැද පළාත් සභාවට එක්සත් ජනතා නිදහස් සන්ධානයෙන් තරග වදින අපේ අපේක්‍ෂකයන් දෙදෙනාගේ ප්‍රචාර කටයුතු ද සාර්ථක ලෙස සිදු කෙරෙනවා.අවසන් සති දෙක තුළ පුළුල් ප්‍රචාරක ව්‍යාපාරයක් ගෙන යාමට අවශ්‍ය සැලසුම් ද අපි සකසා අවසන්.” උතුරු මැද පළාත් සභා මැතිවරණ ව්‍යාපාරය භාරව සිටින සාම්ප්‍රදායික කර්මාන්ත හා කුඩා ව්‍යවසාය සංවර්ධන අමාත්‍ය වීරකුමාර දිසානායක පෙන්වා දුන්නේය.පසුගියදා ශ්‍රී ලංකා රාජ්‍ය ඉංජිනේරු සංස්ථාවට ලැබුණු රන් සම්මානය ජනාධිපති මහින්ද රාජපක්‍ෂ මැතිතුමාට පිළිගැන්වීම පිණිස අමාත්‍ය විමල් වීරවංශ සහ ඉංජිනේරු සංස්ථා සභාපති ජගත් කුමාර පෙරේරා යන මහත්වරු ඇතුළු පිරිස අරලියගහ මන්දිරයට ගියහ.”එක්තරා අවස්ථාවක රාජ්‍ය ඉංජිනේරු සංස්ථාව පැවතියේ පාඩු ලබන තත්ත්වයේ. ඒ විතරක් නොවෙයි එය වැසී යන තත්ත්වයට ද පත් වූ අවස්ථාවක් තිබුණා.එවැනි තත්ත්වයකට පත් වූ රාජ්‍ය ආයතනයක් අද ලාභ ලබනවා පමණක් නොවෙයි, අන්තර්ජාතික ඇගයීමට ද ලක් වෙනවා නම් අපට අවංකව සතුටු විය හැකියි.” එහිදී එම අවස්ථාවට එක්වූ පිරිස කතාබහ කළහ.චන්දන බණ්ඩාරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>08</month>
      <day>05</day>
    </date>
    <link>http://www.silumina.lk/2012/08/05/_art.asp?fn=ab1208056</link>
    <topic>e - ශිල්පාගාර</topic>
    <author>රංජිත් සියඹලාපිටිය</author>
    <content>ජනාධිපතිතුමා රට බාර ගනිද්දි අපේ රටේ තොරතුරු තාක්ෂණ සාක්ෂරතාවය නැත්නම් පරිගණකයෙන් වැඩ කිරීමේ හැකියාව 5% කටත් අඩු මට්ටමක පැවතිණි. අනිත් සටන් වාගේම මේ සටනෙන් ජාතිය දිනවීමේ වගකීමත් එතුමා ප්‍රථමයෙන් තම කරටම ගත්තේය.ඒ සඳහා තොරතුරු තාක්ෂණ සාක්ෂරතාව වැඩි කිරීම සඳහාම පිහිටුවූ තොරතුරු තාක්ෂණ නියෝජිතායතනය වසර 05 කටත් වැඩි කලක් පැවතියේ එතුමා යටතේය. තොරතුරු තාක්ෂණ දැනුම ජනතාව අතරට ගෙනයන ප්‍රධාන මාර්ගය ලෙස ක්‍රියාත්මක වුණු නැණසල ආයතන ප්‍රධාන වශයෙන් මේ යටතේ ක්‍රියාත්මක වුණි. ඊට අමතරව තොරතුරු තාක්ෂණ නියෝජිතායතනය මඟින් ක්‍රියාත්මක වූ ව්‍යාපෘති රැසකි.e - සමාජe - Citizene - ආදායම් බලපත්‍රe - උපත් විවාහ හා මරණ සහතික1919 වශයෙන් ගත හැකිය.මේ සියල්ලේම ප්‍රතිඵලය 2005 දී 5% කටත් වඩා අඩුවෙන් තිබු තොරතුරු තාක්ෂණ සාක්ෂරතාව 2011 වන විට 35% ක් දක්වා වැඩිවී තිබීමයි. එය ඉතා ශීඝ්‍ර වර්ධනයකි.විදුලි සංදේශ හා තොරතුරු තාක්ෂණ අමාත්‍යාංශය පිහිටුවීමේදී එතුමා ශ්‍රී ලංකා ටෙලිකොම් මොබිටෙල් ආයතනයට අමතරව තොරතුරු තාක්ෂණ නියෝජිතායතනය ඊට බද්ධ කළේ ඉතා දූරදර්ශීව සිතා බලා ජාතියේ ඉලක්ක කරා යාමට එකිනෙකට ඉතා දැඩි අන්‍යොන්‍ය සම්බන්ධයක් පවත්වා ගත යුතු බැවිනි.නව අමාත්‍යාංශයට එතුමා ඉලක්ක කිහිපයක් ද 2016 වන විට ළඟා කරවීමට ලබා දුන්නේ ය.අ) තොරතුරු හා සන්නිවේදන තාක්ෂණ කර්මාන්තය 2016 දී ඇමෙරිකන් ඩොලර් කෝටි 100 ක් උපදින කර්මාන්තයක් බවට පත් කිරීම.ආ) ඒ ආශි‍්‍රත නව රැකියා 2016 වන විට 100000 දක්වා ද 2020 වන විට 200000 ඇති කරවීම.ඇ) තොරතුරු හා සන්නිවේදන තාක්ෂණ සාක්ෂරතාව 2016 වන විට 75% දක්වා වර්ධනය කිරීම.ඈ) එදිනෙදා ජීවන අවශ්‍යතා ඉටුකර ගැනීමට තොරතුරු තාක්ෂණය තුළින් පහසුකම සැපයීම.ඉ) තොරතුරු තාක්ෂණ අධ්‍යාපනයේ ගුණාත්මක භාවය ආරක්ෂා කිරීම.ඊ) උසස් ප්‍රමිතියෙන් සහ ගුණාත්මක තත්ත්වයෙන් යුතු උපකරණ වැඩි කිරීම.උ) ආර්ථික හා සමාජ ක්‍රියාකාරකම් සඳහා පුළුල් සමාජ සම්බන්ධතා සඳහා අන්තර්ජාල භාවිතය වැඩි කිරීම.ඌ) තොරතුරු තාක්ෂණ ආශි‍්‍රත වැරැදි ක්‍රියා සහ අපරාධ අවම කිරීමට කටයුතු කිරීම.තොරතුරු තාක්ෂණය ගමට ගෙන යාමට නැණසලට අමතරව ජනාධිපතිතුමාගේ උපදෙස් පරිදි අප අමාත්‍යාංශය තෝරාගත් ප්‍රධානතම වේදිකාව ග්‍රාමීය පාසල් පද්ධතියයි. අත්හදා බැලීමක් ලෙස අනුරාධපුර දැයට කිරුළත් සමඟ එම දිස්ත්‍රික්කයේ පාසල් 100 කට නියමිත සැලැස්මක් සහිත ගොඩනැඟිල්ලක් සමඟ පරිගණකාගාර 100 ක් ලබා දීමට කටයුතු කළෙමු. ළමයින් 100 කට වැඩි පරිගණක පහසුකම් නොමැති පාසල් මේ සඳහා තෝරා ගනු ලැබිණ.2012 අයවැය ලේඛනයෙන් ජනාධිපතිතුමා මෙම කාර්යය දිවයින පුරා ක්‍රියාත්මක කිරීමට රු. දසලක්ෂ 500 ක් අප අමාත්‍යාංශයෙන් වෙන්කර දුනි. දිවයිනේ සමස්ත ප්‍රදේශවලට අමතරව 2013 දැයට කිරුළ ක්‍රියාත්මක වන අම්පාර, මඩකලපුව, ත්‍රිකුණාමලය, පොලොන්නරුව දිස්ත්‍රික්කවල ද ග්‍රාමීය පාසල් 300 කට වැඩි ප්‍රමාණයකට මෙවැනි පරිගණකාගාර ලබාදීමට අප සූදානම්ය.පසුගියදා ගෝමරංකඩවල විදුහලේ ඥ -ශිල්පාගාරයට මුල්ගල තැබීමට ගිය මොහොතේ එක් මවක් කීවේ,“අපේ ගමට 29 සැරයක් කොටි ගැහුවා. අපි මර බියේ රෑට කැලේ ගස් යට නිදා ගත්තේ, ජනාධිපතිතුමා අපි බේරා ගත්තා. දැන් අපේ දරුවන්ට පරිගණකත් එවලා එතුමා බුදු වෙන්නට ඕන” කියලාය.ත්‍රස්තවාදී සටන නිම වී ආර්ථික සංවර්ධනය දිනීමේ සටනේදී ලෝකය නතුකර ගත හැකි නව මානව පන්තියක් බිහි කිරීමට මහින්ද චින්තනයේ ඇති වැඩ පිළිවෙළ පිළිබඳ ලැබුණ ඉතා අව්‍යාජ සහතිකයක් ලෙස ඒ අම්මාගේ ප්‍රකාශය මාගේ එදිනෙදා කටයුතු ලියන දින පොතේ සටහන් කර ගතිමි.රංජිත් සියඹලාපිටියකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>08</month>
      <day>05</day>
    </date>
    <link>http://www.silumina.lk/2012/08/05/_art.asp?fn=af1208052</link>
    <topic>කහවත්තටත් ආදර්ශයක් සපයන කහවත්ත පැත්තෙම ගමක්</topic>
    <author>දෙනගම සිරිවර්ධන ඡායාරූප ටී. ඩී. සිරිසේන</author>
    <content>කහවත්ත ප්‍රදේශයේ මවක සහ දුවක මරා දමා ගෙයට ගිනි තබා කළ ඒ අති අමානුෂික, කුරිරු, දුෂ්ට ක්‍රියාව සිදු වූ දාට පසු දා උදෑසනම අපි ඒ ප්‍රදේශයට ගියෙමු.“මේ අවුරුද්දේ මේ ප්‍රදේශයේ සිදු වුණු 14 වන අපරාධය මේ. දැන් මෙහි ජීවත්වීමත් අනතුරුදායකයි... මඟදී හමුවූ අය තැතිගත් හඬින් අප සමඟ කීහ.සියලු දෙනා අඳුරු වැ ගිය අවිනිශ්චිත අනාගතයක් පිළිබඳව සිතිවිලි අතර අතරමං ව ඇති සැටි අපට පෙනිණි.ඒ දුක් මුසු පුවත් සමඟ අපට තවත් කදිම පුවතක් අසන්නට ලැබිණ.සුළු අපරාධයක් හේ නොසිදුවන, පොලීසියට, උසාවියට යාමට වුවමනාවක් නොවන, අහිංසාව, සත්‍යය, ස්වයං විනය, පවතින මත්පැන් සහ සූදුවෙන් තොර ගම්මානයක්, අපරාධ නිසා ප්‍රකට වූ ඒ ප්‍රදේශයට නුදුරින් ඇති බව ය ඒ පුවත.අපි ඒ ගමට ගියෙමු. ඒ පල්ලේබැද්දේ මුත්තෙට්ටුපොළය. ඒ ගමේ දී අපට හමුවූයේ සාමාන්‍ය ජනතාවය. මහ පොහොසත්තු එහි නැත. මහ පොළොව සමඟ පොර බදමින් එදිනෙදා ජීවිතය යම්තම් ගැට ගසාගෙන, එහෙත් ඉතා දැහැමිව, අහිංසකව, සතුටින් ජීවත්වන මේ වැසියෝ පස්පවින් දුරුවැ සිටිති. වැඩිහිටියන් මෙන් ම දරු දැරියෝ ද සුහද ය. පි‍්‍රය මනාප ය. අධ්‍යාත්මයෙන් නැගෙන පිවිතුරු බව ඒ මුහුණුවල සටහන් ව තිබිණ.අපරාධ පුවත් රටට නිබඳ ගෙන එන ප්‍රදේශයකට නුදුරින් පිහිටි මේ ගම මෙසේ සාමය සතුට පිරි ගමක් වූයේ කෙසේ ද?පල්ලෙබැද්ද මුත්තෙට්ටුපොළ ශ්‍රී සුදර්ශන ප්‍රජා සංවර්ධන පදනමේ අධ්‍යක්ෂ ලේකම් මුත්තෙට්ටුපොළ සාරානන්ද හිමි, ව්‍යාපෘති අධ්‍යක්ෂ රත්න මුත්තෙට්ටුපොළ මහතා, මූල්‍ය අධ්‍යක්ෂ බී. ඒ. චන්ද්‍රසේන මහතා, සහ ගම්වැසියන් ගෙන් මේ ප්‍රශ්නයට පිළිතුරු ලැබිණ. අපි එය මෙසේ සටහන් කැර ගතිමු.“කලෙකට පෙර මේ ගම සදාචාරය අතින් පිරිහිලා තිබුණේ. කසිප්පු තිබුණා. මත් වතුර නිසා ආරාවුල් ඇතිවුණා. පොලීසියට - උසාවියට නිතර යන්නට සිදුවුණා. ගංජාත් තිබුණා. දරුවන්ගේ අධ්‍යාපන කටයුතු අඩාළ වුණා. අවාසනාවන්ත මුස්පේත්තු පරිසරයක් ගමේ තිබුණේ.මුත්තෙට්ටුපොළ ශ්‍රී සුදර්ශනාරාමාධිපති පූජ්‍ය මුත්තෙට්ටුපොළ සෝමානන්ද හාමුදුරුවෝ මේ අවාසනාවන්ත තත්ත්වයෙන් ගම මුදාගන්නේ කෙසේදැයි කල්පනා කළා. උන්වහන්සේ ගමේ මළ ගෙවල්වලට වැඩම කළා. හත් දවසේ, තුන් මාසේ දානවලට බණවලට වැඩම කළා.මේ අවාසනාවන්ත තත්ත්වයෙන් ගම මුදාගත්තේ කෙසේදැයි උන්වහන්සේ ඒ තැන්වලදී පැහැදිලි කළා. සෝමානන්ද හාමුදුරුවන්ට තිබුණේ ඉතා කාරුණික හඬක්. මෛත්‍රිය පිරුණු හිතක් උන්වහන්සේ ගමේ ජනතාවගේ හදවතට කතා කළා. දුක් විඳින වැනසෙන ජනතාවට, ඔවුන් සතු සැබෑ ශක්තිය පෙන්වා දුන්නා. ඒ ශක්තිය මතුවුණොත් ඔවුන් ද ඔවුන්ගේ ළමයින් ද ගම ද දියුණු වන හැටි පෙන්වා දුන්නා.කසිප්පු, ගංජා, මිනිසුන් දුර්වල කරන හැටි, පැහැදිලි කළා. ඔවුන්ට ඒ නිසා සිදු වී ඇති විපත පැහැදිලි කළා. තමා දෙස බලන්න, සිදු වී ඇත්තේ කුමක්දැයි අවබෝධ කර ගන්න...උන්වහන්සේ මෙසේ මුළු ගමට ම සිය වරක් නොවේ දස දහස් වාරයක් කියන්නට ඇති. මිනිසුන් වෙන වෙනම අරගෙනත් කතා කළා.මිනිසුන්ට තමා තමා ගැනම ලජ්ජාවක් ඇතිවුණා. කසිප්පු විකුණන අය තනි වුණා. ආදායම නැති වුණා. පන්සලේ පින්කමක්, බණ ගෙයක් ඇති දාට කසිප්පු විකිණීම නතර කිරීමට මුලින් තීරණය කළා. පසුව කසිප්පු බීමට එන අය අඩුවන බව පෙනුණු විට ඒ ජාවාරමේ යෙදුණු අය ජීවත්වීමට වෙනත් මාර්ග සොයා ගන්නට සිතුවා.කසිප්පු බීගෙන ඇවිත් බිරිඳට තඩිබාන මිනිස්සු ගැන කතා නොඇසි ගියා. බේබදු තාත්තා කුණුහරුප කියාගෙන රෑට ගෙදර එන විට ඇඳ යට අහුමුළුවල සැඟවෙන දරුවන් ගැන කතා ද නො ඇසී ගියා. අඹු දරුවන්ට සාමය උදාවුණා.මුත්තෙට්ටුපොළ සෝමානන්ද හාමුදුරුවන් මේ වෙනස ගම තුළ ඇති කළේ තනිවම, ධර්ම දේශනා, ධර්ම අවවාද මඟින්, ගෙවල් ගානේ ඇවිද මිනිසුන්ට පෞද්ගලිකව කරුණු කීම මඟින්.උන්වහන්සේ සිල්වත්, ගුණවත් මෙත් සිතින් මුළු ගමටම පතුරුවන කරුණාව නිසා මිනිසුන්ට උන්වහන්සේට පිටුපාන්න බැරිව ගියා. මිනිසුන් උන්වහන්සේට භය පක්ෂපාතී ගෞරවයක් දක්වන්නට පටන් ගත්තා.දුසිරිතෙන් වෙන් වීමත් සමඟ ඇතිවන දියුණුව ගැන ගම්වැසියන්ට අවබෝධ වුණා.මේ තත්ත්වය දිගටම පවත්වා ගැනීමට ස්ථාවර වැඩ පිළිවෙළක් අවශ්‍ය බව සෝමානන්ද හාමුදුරුවන් ගමේ යමක් කමක් තේරෙන අයට පැහැදිලි කළා. ඒ සාකච්ඡාවල ප්‍රතිඵලයක් වශයෙන් පල්ලෙබැද්ද මුත්තෙට්ටුපොළ ශ්‍රී සුදර්ශන ප්‍රජා සංවර්ධන පදනම ගොඩ නැඟුණා...”සෝමානන්ද හිමි මේ ගමේ ඇති කළ යහපත් වෙනස ස්ථාවරව තබා ගැනීමට, වඩාත් සංවර්ධනය කරා ගම ගෙන යාමට ප්‍රජා සංවර්ධන පදනම කළ සේවාව ඒ සාකච්ඡාවේ දී තවදුරටත් හෙළි විය.ප්‍රජා සංවර්ධන පදනම ගොඩ නැඟුණේ ‘පන්සලෙන් ගමට’ යන සංකල්පය මත ය.මුලින් ම සිදු කැරුණේ ගමේ පවුල් පිළිබඳ සමීක්ෂණ කටයුතුය. තොරතුරු රැස් කැරිණ. පවුල් 636 කි. පාසල් යන ළමයි 424 කි. අක්කර භාගයේ, අක්කර කාලේ කුඩා ඉඩම් හිමි ගම් වැසියෝ ඒ ඉඩම්වල පොල් වැවුහ. පොල් ඉඩම්වල යටි වගාවක් ලෙස ගම්මිරිස් වැවූහ. ඔවුන්ට එයින් ලැබුණේ සුළු ආදායමකි.ගමේ ආර්ථිකය ගොඩ නැඟීමට සැලසුම් සැකැසිණ. ගැමියන් සතු කුඩා ඉඩම්වලින් උපරීම ඵල ලැබෙන සේ වගාවන් විධිමත් කිරීමක් ඇරැඹිණ.සමීක්ෂණ තොරතුරු අනුව ව්‍යාපෘති උපායක් සැකැසිණ. ළමයින් සඳහා විශේෂ වැඩ සටහනක් පිළියෙල කැරිණ. සෑම ළමයෙක්ම අනිවාර්යයෙන් ම දහම් පාසල් යා යුතු විය. දහම් පාසලට නොඑන ළමයින් පිළිබඳ සොයා ඔවුන්ට ද දහම් පාසල් විවෘත කැරිණ. දැන් ගමේ සෑම ළමයෙක් ම දහම් පාසලට එති. පෝය දාට ඔවුහු සිල් සමාදන් වෙති. ළමයින් සමඟ ඔවුන්ගේ මා පියෝ ද සිල් සමාදන් වෙති.පාසල් යා යුතු වයසේ කිසිම ළමයකුට දැන් පාසල් නොගොස් සිටිය නොහැකිය. ඒ ළමයින්ට අවශ්‍ය පොත්, පෑන්, පැන්සල්, පාට පැන්සල්, පොත් බෑග්, රෙදි මේ පදනම මඟින් සැපයේ. එක ළමයකුට දෙන වාර්ෂික ශිෂ්‍යත්ව දීමනාවේ අගය රුපියල් 4000 ක් පමණ වේ.පළමුවන වසරේ ළමයින්ට දැන් මෙය ලැබේ. ඉන්පසු දෙවන වසරේ ද ලැබේ. 11 වන වසර දක්වා මේ දීමනාව ලැබේ. විශ්ව විද්‍යාලයට ගිය පසු ද ඒ ළමයින් මේ පදනම විසින් රැක බලා ගනු ලැබේ.මේ සඳහා පදනම මුදල් සොයා ගන්නේ කෙසේ දැයි අපි ඇසුවෙමි.රත්න මුත්තෙට්ටුපොළ මහතා පිළිතුරු දුන්හ.“අපේ සෝමානන්ද නායක හාමුදුරුවෝ මේ පළාතේ සිටින අති දක්ෂ ධර්ම දේශකයාණන් වහන්සේ. උන්වහන්සේ සෑම දවසකම කොතැනක හෝ ධර්ම දේශනාවකට වඩිනවා. ඒ හැම තැනකදීම වටිනා පිරිකර ලැබෙනවා. උන්වහන්සේ ඒ පින්වතුන්ට කියනවා පිරිකර පුදනවා නම් පාසල් දරුවන්ට අවශ්‍ය දේවල් දෙන්න කියා. දැන් අපේ ළමයින් සියලු දෙනාටම අවශ්‍ය තරම් පාසල් බෑග, පෑන්, පැන්සල්, පොත්, රෙදි ලැබෙනවා. උන්වහන්සේගේ ධර්ම දේශනා නිසා අපේ දරුවන්ට දැන් අධ්‍යාපනය ලැබීමට පහසු වෙලා. ඊට අමතරව සමහරු මේ දරුවන්ට දෙන්න කියා මුදල් ද පරිත්‍යාග කරනවා. ඒ මුදල් තැන්පත් කොට අපි අරමුදලක් පිහිටෙව්වා. ඒවා වෙන කිසිම ;ද්කට ගන්න බැහැ. ගමේ ළමයි විශ්ව විද්‍යාලයට ගිය පසු ඔවුන්ට වියදම් කිරීමට ඒවා යොදවනවා.ඉතා හොඳ හික්මුණු අනාගත පරපුරක් අප බලාපොරොත්තු වෙනවා. දරු ගැබේ සිට ම දරුවන් වෙනුවෙන් සැලකිලිමත් වෙනවා. ගර්භනී මාතාවන් කැඳවා ඒ අයට ධර්මානුකූල, වැඩ මුළුවක් පවත්වනවා. උපදෙස් දෙනවා. සලාක මල්ලක් දෙනවා. ඔවුන් පන්සලට ගෙන්වා පිරිත් කියනවා.දරුවා උපන් පසු මාස තුනකින් ඒ දරුවන් මව සමඟ පන්සලට එනවා. ඒ දරුවන්ගේ නම පන්සලේ ලියා පදිංචි කරනවා. ඒ දරුවාගේ විස්තර පන්සලේ සටහන් වෙනවා. දැන් ළමයින් 193 දෙනෙක් ලියා පදිංචි වෙලා. මවු කුසේ සිටි යුගයේ සිට මේ දරුවන් පන්සලට සම්බන්ධයි. අවුරුදු පහ හය වන විට දහම් පාසලට එනවා. ඔවුන් හැදෙන්නේ අඩ දබර - රණ්ඩු සරුවල් නැති ගෙවල්වල. ඉන් පසු ඔවුන්ට පාසල් යාමට පන්සල මුල් වූ අපේ පදනමෙන් උදව් ලැබෙනවා. විශ්ව විද්‍යාලයට ගියාමත් ඒ ළමයින්ට ආර්ථික රැකවරණ ලැබෙනවා.ඉදිරි කාලයේ පමණක් නොවෙයි, අදත් මේ ගමේ ළමයින් ආධ්‍යාත්මික වශයෙන් ඉදිරියෙන් ඉන්නවා. යහපත් ගුණ දහම් පුහුණු වූ දරුවන් වශයෙන් කැපී පෙනෙනවා. කවදාවත් මේ දරුවන්ගෙන් සමාජ විරෝධීන්, ද්‍රෝහීන් බිහිවන්නේ නැහැ.”අපට උරුමව පැවති සංස්කෘතිය, හැදිච්චකම කෙබඳු දැයි අපේ වැඩිහිටියන් පවා අද දන්නේ නැහැ. අපි අපේ ළමයින්ට එය හඳුන්වා දීමට සිංහල අවුරුද්දට වැඩ සටහන් කීපයක් ඉදිරිපත් කරනවා.අවුරුදු 100 කට පෙර ගමේ තත්ත්වය කියාපාන වැඩසටහනක් තිබෙනවා. අපි ගම ගෙදර, ගුරු ගෙදර, මහ ගෙදර කියා ගෙවල් තුනක් හදනවා. ගුරු ගෙදර ගුරු යුවළක් ඉන්නවා. ගම ගෙදර ගමරාල ඉන්නවා. මහ ගෙදර ආරච්චිල ඉන්නවා. ගුරු ගෙදර වැලිපිල්ල, බුලත් ඉලත්තට්ටුව තිබෙනවා. ගම ගෙදර නඟුල තිබෙනවා. මහ ගෙදර දඬුකඳ තිබෙනවා.පිල - මැස්ස, දුම, අටුව, කඩුල්ල, වී බිස්ස, තිරික්කල මේ පරිසරයේ තබනවා. ළමයි මේ ගම නාට්‍යාකාරයෙන් දක්වනවා. අම්මල තාත්තලා නැකැත් වෙලාවට එන්නෙ රෙදි හැට්ට, සරම් බැනියම් ඇඳගෙන. අවුරුදු පතා මේ පුරාණ ගම ඉදිරිපත් කරනවා. අවුරුද්දට පන්සලට හැම ගෙයකින් ම දානෙ ගේනවා. කවුරුත් පිරිත් නූල් බැඳගෙන ආපසු යනවා.”ශ්‍රී සුදර්ශන ප්‍රජා සංවර්ධන පදනම වැඩි අවධානය ගමේ දරුවන්ට යොමු කළ ද වැඩිහිටියන් වෙනුවෙන් ද ව්‍යාපෘති රැසක් ක්‍රියාත්මක කරයි. මේ පිළිබඳව අපට විස්තර කළේ මුත්තෙට්ටුපොළ ශ්‍රී සුදර්ශනාරාමයේ කෘත්‍යාධිකාරී පූජ්‍ය මුත්තෙට්ටුපොළ සාරානන්ද හිමියෝ ය.“අපට හැකියාවක් ලැබුණා පන්සලත් ගමත් අතර විශාල සම්බන්ධතාවක්, බැඳීමක් ඇතිකරන්න. මුළු ගමම ගෙවල් දහය බැගින් කොටස් 64 කට බෙදුවා. එක කොටසකට එක නායකයෙක් පත් කළා. තමාට බාර කළ ගෙවල් දහයේ සියලු ගැටලු සොයා අපේ පදනමට වාර්තා කිරීම, ගැටලුවලට විසඳුම් සෙවීම සඳහා පදනම යොමු කිරීම ඒ නායකයන් විසින් කරනව. ඒ අය ඒ ගෙවල් පිළිබඳව දැඩි අවධානයෙන් සිටින නිසා කිසිවකුට සමාජ විරෝධි කටයුත්තක යෙදෙන්නට බැහැ. මේ නිසා අපේ පදනම සෑම ගෙදරකම සිදුවන කටයුතු දැනගන්නවා. ගැටලුවක් ඇති වූ වහාම ඒ ගැටලු විසඳීමට ඉදිරිපත් වෙනවා.පරුෂ වචන, රණ්ඩු දබරවලට කිසිම ගෙයක ඉඩක් නැහැ. ඉස්සර භාර්යාවට වධ දෙන පුරුෂයන් හිටියා. අද ඒවා අහන්නවත් නැහැ.වැරැදි වැඩට, මත්පැන්වලට පෙලඹෙන කිසිවකුට ඉඩක් නැහැ. ඒ නායකයන් 63 දෙනා අනිවාර්යයෙන්ම පෝය දාට පන්සලට එනවා. අවශ්‍යතා අනුව වෙනත් දිනවලත් එනවා. ඒ අය ඒ ගෙවල්වල ප්‍රශ්න සොයාගෙන එනවා. අපි උපදේශන වැඩ පිළිවෙළක් ක්‍රියාත්මක කරනවා. මේ නිසා සුළු ගැටුමක් ඇතිවුණත් වැඩිදුර යන්නේ නැහැ. පොලීසියට, උසාවියට, හිරගෙදරට මේ ගමේ අයට යාමට ඉඩක් නොතැබීමයි පදනමේ අරමුණ. එය අද සාර්ථක වෙලා තිබෙනවා.පොලීසියට කිසිම පැමිණිල්ලක් නොගිය සිවිල් ආරක්ෂක බල ප්‍රදේශය ලෙස මේ ගම පසුගිය දා සම්මානයට පාත්‍ර වුණා.ගෙවල්වල මගුල්, පින්කම් පවත්වන විට ප්‍රදර්ශනකාමී ව අනවශ්‍ය වියදම් දැරීමට සමහරු සිතන කාලයක් තිබෙනවා. අපි ඒවාට ඉඩ දෙන්නේ නැහැ. ණය තුරුස් වී මගුල්, පින්කම් පවත්වා විපතේ වැටුණු අවස්ථා පෙර තිබුණා. අද හැම දෙයක් ම අඩු මුදලට, චාම් ලෙස කරන්නට කියනවා.ගමේ අවමඟුල්වල දී අද සොහොන් සැරසිලි, ඉටිරෙදි නැහැ. මිල වැඩි මිනී පෙට්ටි නැහැ. තරගයක් නැහැ. ගමේ ම අවමඟුල් පවත්වන්නේ එක විධියට. ගමේ ස්වේච්ඡා සංවිධාන 11 ක් තිබෙනවා. ඒ සංවිධාන මේ පදනමට සම්බන්ධයි.“ගම වෙනුවෙන් අපි” කියා අපේ සංවිධානයක් තිබෙනවා. අවමඟුල පැවැත්වෙන දා මළ ගෙදරට එන කාටත් ඒ සංවිධානය ආහාරපාන සපයනවා.”මේ ප්‍රජාවර්ධන පදනම ගමේ අධ්‍යාත්මය යහපත් අතට වෙනස් කළ හැටි මූල්‍ය අධ්‍යක්ෂ බී. ඒ. චන්ද්‍රසේන මහතා පැහැදිලි කළේ මෙසේ ය.“මේ මහා සමාජ සත්කාරයට මුල් වූ, අපට ඒ සඳහා සියලු අනුශාසනා සපයන පූජ්‍ය සෝමානන්ද නායක හාමුදුරුවන්ට ඇති අවිවේකී බව නිසා උන්වහන්සේ වෙනුවෙන් මේ සියලු කටයුතු මෙහෙයවන අපේ සාරානන්ද හාමුදුරුවන් මෙහිදී ගෞරවයෙන් සිහිපත් කළ යුතුයි.ගම ධර්මානුකූලව හැඩ ගැසෙනවා නම් එතැන කිසිම අකටයුත්තක්, වැරැදි දෙයක් සිදුවන්නේ නැහැ. ඊට හොඳම නිදසුන මේ ගම.ම් පදනම ගොඩ නැඟීමට පෙර ගමේ අය පෞද්ගලිකව තනි තනිව හමුවෙමින් ඔවුන්ට ධර්මානුකූලව යහපත් ජීවිතයකට මඟ පෙන්වූ අපේ සෝමානන්ද හාමුදුරුවෝ ධර්ම පත්‍රිකා මුද්‍රණය කරවා සෑම පවුලකටම දෙනවා. ජීවිතය හැඩ ගසා ගන්නට හොඳ මඟ පෙන්වීමක් එයින් කරනවා. දැනට ධර්ම පත්‍රිකා 67 ක් මුද්‍රණය කොට තිබෙනවා.මේ ධර්මාවබෝධය සමඟ සිල්වත් පිරිසක් ගමේ බිහිවෙන හැටි පේනවා. බාල, තරුණ, මහලු, ගැහැනු, පිරිමි, කවුරුත් පෝය දාට සිල් ගන්නවා.පන්සල් වත්තට යාබදව විශාල ඇට්ටේරියා වනයක් තිබෙනවා. එය ස්වාභාවික වනයක්. අපි එය සංවර්ධනය කළා. පෝය දාට සිල් ගත් උපාසක උපාසිකාවන් බණ අසන්නේ, භාවනා කරන්නේ ඒ ඇට්ටේරියා වනයේ. හරිම සිහිල් පරිසරයක් එහි තිබෙනවා. අවුරුද්දට පැළ 50000 ක් මේ ගමේ සිටුවනවා. ඖෂධ ශාක වර්ග ද වගා කරනවා.සමාජයීය, සංස්කෘතික, ආධ්‍යාත්මික වශයෙන් විශාල වෙනසකට දැන් අපේ ගම ලක්වී තිබෙනවා. සොරකම්, මැරකම්, දුරාචාර, ඇනුම් බැනුම් නැති සුන්දර සමාජයක් අපි අද මේ ගමේ දකිනවා. මෙයට මුල් වූයේ ගමේ පන්සල.“පන්සලෙන් ගමට” යන ආදර්ශ පාඨය සහිතව මේ සාර්ථක වැඩපිළිවෙළ ක්‍රියාත්මක කිරීමට මුල් වූ සෝමානන්ද නා හිමියන්ට අපි සෙත් පතනවා.”ඒ සාකච්ඡාවෙන් පසු අපි නැවත වරක් ගමේ ඇවිද්දෙමු. පී‍්‍රතිමත් ජනකායක් දුටුවෙමු.ගමේ ගෙවල් සියල්ල ගෙවල් දහයේ පොකුරු වශයෙන් බෙදා තිබේ. එක් පොකුරක නායකයකු වූ එස්. පී. ගුණවර්ධන මහතා සිය අදහස් මෙසේ දැක්වීය.“අපේ ගම පොකුරු වශයෙන් බෙදා ගෙවල් 10 කට නායකයෙක් පත්කර එම ගෙවල් 10 තොරතුරු පන්සලට වාර්තා කිරීමට කටයුතු යොදා තිබෙනවා. මෙම ගෙවල්වල යම් කරදරයක් උණු වෙලාවක තම පොකුරේ සාමාජිකයන්ට එම කරදරය ඉතා ඉක්මනින් දැනුම් දීමේ වැඩපිළිවෙළක් ද ආරම්භ කර තියෙනවා. එමඟින් මෙම සමඟිය තවත් දියුණු වෙලා. කාලයක් අපේ ගමේ මත්පැන් ඉතා බහුලව අලෙවි කරන පුද්ගලයන් කීප දෙනෙක් ම හිටියා. ලොකු හාමුදුරුවන්ගේ මඟ පෙන්වීම මත අද වන විට ප්‍රදේශයේ කිසිම පුද්ගලයෙක් මත්පැන් විකිණිමේ ජාවාරමේ නොයෙදෙන බව ඉතා සතුටින් කිව යුතුයි.ගොඩකවෙල පොලිස් බල ප්‍රදේශයේ පැමිණිලි නොමැති හොඳම ගම හැටියට අපේ ගම තේරුණා. ලොකු හාමුදුරුවන්ගේ අනුශාසනාවලට පිටින් යන්න කිසිවෙක් කැමැති නැහැ. ගමේ ස්වෙච්ඡා සංවිධාන සියල්ල පන්සල මුල්කරගෙන තමයි කටයුතු කරන්නේ.වැඩිහිටියෙක් හැටියට අපේ ගම ගැන මම අද ගොඩක් සතුටු වෙනවා. පන්සලත් ගමත් අතර ඇත්තේ ලොකු බැඳීමක්.”ශිෂ්‍යත්ව දීමනාව ලබන මේ ගමේ දැරියක වන දිලේකා නයනි තරංගාගේ හඬට ද අපි සවන් දෙමු.“අපේ පන්සලේ ලොකු හාමුදුරුවොත් පොඩි හාමුදුරුවරුත් අපිට ආදරෙයි. මට ඉස්කෝලේ යන්න ඔක්කොම පොත් ටික පන්සලෙන් දෙන්නෙ. මගේ යාළුවෝ හුඟ දෙනෙක් මට වගේම පොත් ලැබෙනවා. මම දැන් ඉස්කෝලේ 2 පන්තියේ ඉන්නේ. දහම් පාසලේදී අපිට හොඳ පුරුදු කියලා දෙනවා. අපි පෝයට සිල් ගන්නෙ ආශාවෙන්. හොඳට ඉගෙන ගත්තොත් හැමදාම පොත් දෙනවා කියලා අපිට පන්සලෙන් කියලයි තියෙන්නෙ. මම හොඳට ඉගෙන ගන්නවා.”අපට හමු වූ සමාජ සේවා කටයුතුවල යෙදෙන තරුණයකුගේ ප්‍රකාශයකි මේ. ඔහු සිසිර ලියන පතිරණ ය.“ඇත්තටම මට ගම ගැන තියෙන්නෙ ආඩම්බරයක්. තවමත් ගමේ කම, අපේ කම හොඳට තියෙන හොඳට දැනෙන ගමක් මුත්තෙට්ටුපොළ. ගමේ පිරිස අතර හොඳ එකමුතු කමක් තියෙනව. කාටහරි විපතක් වුණානම් ගමම එතැනට එකතු වෙනව. පාට, පක්ෂ භේද නෑ. මේ තත්ත්වය ඇති වෙන්න එකම හේතුව විදිහට මම දකින්නෙ පන්සල. පන්සලේ සංඝාවාසය හදන්න මුල්ගල තියපු දවසෙ අපේ මුත්තෙට්ටුපොළ සෝමානන්ද ලොකු හාමුදුරුවො කිව්වෙ අපි පන්සල හදනව වගේම අද ඉඳල ගම හදන්නත් පටන්ගන්න ඕනි කියලා. ඒ තුළින් උන්වහන්සෙ බලාපොරොත්තු වුණේ ගමේ අයගෙ සිතුම් පැතුම් යහ මඟට ගන්න ඕන කියල. ලොකු හාමුදුරුවො ඒක හරි අපූරුවට කළා. ගමේ කසිප්පු නැති වුණා, පොලිස් පොතේ ගමේ නම ලියවෙන එක නැතිවුණා, තරුණයො පන්සල වටා එකතු වුණා. කාටත් සැනසීමෙන් ජීවත්වෙන්න පුළුවන් වටපිටාවක් ඇති වුණා. ගමේ ක්‍රියාත්මක වෙන ස්වෙච්ඡා සංවිධානවල ක්‍රියාකාරිත්වයත් ගම මේ තරම් සාර්ථක මට්ටමකට ගේන්න දායක වුණා. “පන්සලෙන් ගමට” සංකල්පය යටතේ ක්‍රියාත්මක වන ඥාන ප්‍රබෝධනී අධ්‍යාපන සත්කාරක වැඩසටහන ගමේ දරුවන්ට වගේම මවුපියන්ටත් ලොකු අස්වැසිල්ලක්. ලොකු හාමුදුරුවො මේ වැඩසටහන පටන් ගත්තෙ උන් වහන්සේට බණ පිරිකර විදිහට ලැබෙන සිවුරු පිරිකර වෙනුවට දායකයන්ගෙන් පොත්, පෑන්, පැන්සල් බණ පිරිකර විදිහට ඉල්ලගෙන. එහෙම පටන් ගත්තු දේ ඉතාම කෙටි කාලයක් තුළ ලොකු ප්‍රගතියක් අත්කරගෙන තියෙනව. පන්සලෙන් ගමට සංකල්පය තුළ අපි වගේ තරුණයන්ටත් ඉදිරියේදී හොඳ වැඩසටහනක් ක්‍රියාත්මක වෙයි. ඒ විශ්වාසය අපි තුළ ගොඩනැඟිල තියෙන්නෙ. මම හිතන විදිහට ගමයි පන්සලයි අතර තියෙන බැඳීම දුරස් වුණොත් ඒක ගමේ අවසානයට හේතු වෙනව. ඒ අතින් අපි හරිම වාසනාවන්තයි...”ශිෂ්‍යත්ව ලබන දිලේකා නයනි තරංගා දැරියගේ මව, කේ. පී. සුබරත්න මැණිකේ මහත්මිය ද අප ඇමතුවා ය.අපේ පන්සලේ ලොකු හාමුදුරුවන්ගේ මඟ පෙන්වීම අනුව අපේ දරුවන්ට පාසලට අවශ්‍ය කරන සියලුම අධ්‍යාපන උපකරණ ලබා දෙනවා. මගේ දුවට වසර දෙකක සිට මේ උපකරණ ලැබෙනවා. විශාල වියදමක් මේ සඳහා දරනවා. අපිට මේ උපකරණ ලබාදීම ලොකු ශක්තියක්. පන්සලේ හාමුදුරුවෝ මේ සඳහා මූලිකත්වය ගෙන ක්‍රියා කිරීම සැමටම ආදර්ශයක්. මගේ දුව නොවරදවාම දහම් පාසලට යවනවා. ගෙදරදි හොඳ වැඩ කරන ඒවා පොතක ලියලා හාමුදුරුවන්ට බලන්න ගිහින් දෙනවා. සෑම පෝය දවසකම දුව ඇතුළු අනෙක් ළමයි සිල් ගන්නවා. මේ උපකරණ දුප්පත් අපට ලබාදීම විශාල සේවාවක්. දුව හරිම ආශාවෙන් පාසල් අධ්‍යාපන කටයුතු කරන්නේ. අපි පන්සලත් එක්ක ලොකු බැඳීමක් තියෙන්නේ.”අවසානයේ දී අපි මේ සියලු සත්කාර්යයන්ට මුල් වූ පූජ්‍ය මුත්තෙට්ටුපොළ සෝමානන්ද හිමියන් දැක ගැනීමට ගියෙමු.කහවත්ත අධ්‍යාපන සම්පත් මධ්‍යස්ථානාධිපති වශයෙන් ද සේවය කරන සෝමානන්ද නාහිමියන් ගේ මඳ සිනාවකින් යුතු මෛත්‍රිය පිළිබිඹු කැරුණු මුහුණ උන්වහන්සේ සමාජ සේවයේ ලබන අසීමිත ආධ්‍යාත්මික තෘප්තිය පළ කැරුණු කැටපතක් විය.“සාරානන්ද හාමුදුරුවන් ඇතුළු ගිහි පින්වතුන් කීප දෙනකුගේ කැපවීම නිසා, මා සිතු පරිදි යහපත් දැහැමි සමාජයක් අපේ ගමේ ගොඩ නඟන්නට හැකිවුණා. මේ තත්ත්වය නොසිඳී පැවැත්වීමට තව තවත් හොඳ නායකයන් ගමෙන් බිහිවෙන්නට ඕනැ.රට තුළ අද ඇති නොසන්සුන් තත්ත්වය, අමානුෂික ක්‍රියා වැළැක්වීමට ගමේ පන්සලට විශාල ශක්තියක් ඇති බව මේ ගමේ සිදු වූ යහපත් වෙනස් කම්වලින් පේනවා.මුළු රටට ම මෙය ආදර්ශයක් වේවා!” උන්වහන්සේ පැතූහ.යහපත් සාරධර්ම පිරුණු සමාජයක් ගොඩ නැඟීමට අපේ රටේ තාමත් ඉඩකඩ තිබේ.ඒ සඳහා සෝමානන්ද හිමි, සාරානන්ද හිමි වැනි භික්ෂුන් වහන්සේ තව තවත් පහළ විය යුතු ය.දෙනගම සිරිවර්ධන ඡායාරූප ටී. ඩී. සිරිසේනකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>08</month>
      <day>05</day>
    </date>
    <link>http://www.silumina.lk/2012/08/05/_art.asp?fn=af1208053</link>
    <topic>කහවතදින දින නංවන අනුරපුරයේ ආශ්චර්යයදර්ශයක් සපයන කහවත්ත පැත්තෙම ගමක්</topic>
    <author>(අනුරපුර දිසාපති මහින්ද සෙනෙවිරත්න මහතාට හා වනජීවි හා ගොවිජන සේවා අමාත්‍යාංශයේ මාධ්‍ය ලේකම් අරුණ බස්නායක මහතාට ස්තුතිවන්ත වෙමි.)</author>
    <content>අනුරපුර ප්‍රාථමික පාසල් 112 ක් ද්විතියික පාසල් වෙයි විල්පත්තුව රිටිගල හොරොව්පතාන නව පාරිසරික සංචාරක ත්‍රිකෝණයක් නියඟය තිබුණත් ජලය ඇති ඇල්ලෙපොතාන ව්‍යාපෘතියෙන් අනුරපුර වැව් 69 කට යාන්ඔයේ ජලයඅපේ පැරැණිම රාජධානිය වන අනුරපුරයේ පැරැණි ශ්‍රී විභූතිය යළි ඇති කරලීමට රජය ආශ්චර්යයේ පුනරාගමනය අනුරපුරයේ අරඹා ඇත. අනුරාධපුරයේ නුවර කලාවිය මිහිඳු සංස්කෘතිය ඇතුළත ගොඩනඟපු ඓතිහාසික පුනරුදය වර්තමානයේ සංවර්ධනය සමඟ උච්චස්ථානයට පත්වී තිබේ.අනුරාධපුරය දිස්ත්‍රික් ලේකම් මහින්ද සෙනෙවිරත්න මහතා පවසන පරිදි අනුරාධපුරය අද සියලුම ශ්‍රී ලාංකික ජන කොටස්වල එකමුතුවෙන් සහයෝගයෙන් ආගමික සංස්කෘතික ප්‍රබෝධයකට හේතු වන කේන්ද්‍රස්ථානයක් ලෙසත්, මෑතකාලීනව මෙරට සංවර්ධන ක්ෂේත්‍රයේ ඉහළම ප්‍රතිලාභ ලැබූ ජනතාවක් සිටින දිස්ත්‍රික්කයක් ලෙසත් හැඳින්විය හැකි ය.දිස්ත්‍රික් ලේකම්වරයා මහතා පවසන පරිදි පසුගිය වසර තුන ඇතුළත අනුරපුර දිස්ත්‍රික්කයේ සංවර්ධන කටයුතු සඳහා රුපියල් දස ලක්ෂ 36000 ක් පමණ වැය කර තිබේ. ඔහු පවසන පරිදි අනුරාධපුර දිස්ත්‍රික්කයේ මුළු ජනගහනය 830000 කි. ග්‍රාම නිලධාරි වසම් 940 කි. මෙහි කෘෂිකාර්මික හා වාරිමාර්ග ක්ෂේත්‍රවල දියුණුව ප්‍රමුඛස්ථානයක් ගනී.අනුරපුරයේ මහ වැව් 103 කි. කුඩා වැව් 3000 කි. මේ සියල්ල රැකගෙන අනුරපුරයට තිරසාර සංවර්ධනයක් ලබාදීම පිණිස පසුගිය වසරේ ක්‍රියාත්මක වූ දැයට කිරුළ සමගාමීව සිදුවූ ව්‍යාපෘති ගණන 35000 ක් පමණ වේ. වියදම රුපියල් මිලියන 210000 කි.අනුරපුරයේ දැයට කිරුළ ප්‍රදර්ශනයේ කෘෂිකර්ම අංශය ආර්ථික සංවර්ධන ඇමැති බැසිල් රාජපක්ෂ මහතා විවෘත කළ අවස්ථාව. වනජීවී හා ගොවිජන සේවා ඇමැති එස්.එම්. චන්ද්‍රසේන, හිටපු මහ ඇමැති බර්ටි ප්‍රේමලාල් දිසානායක, හිටපු පළාත් සභා මන්ත්‍රී එස්.එම්. රංජිත් යන මහත්වරු ද මෙහි සිටිති.ජාතික සවිය ගම නැඟුම යටතේ ද සියලු ගම්මාන වල මහා මාර්ග, ප්‍රජා සංවර්ධන, මානව සංවර්ධන, අධ්‍යාත්මික සංවර්ධන වැඩසටහන් ක්‍රියාත්මක විය. 2011 වසරේ ඒ සඳහා රුපියල් මිලියන 7740 ක් වැය කළ බව ආර්ථික කටයුතු අමාත්‍යාංශය පෙන්වා දෙයි. දැයට කිරුළ නිසා අනුරපුර දුෂ්කර ගම්මානවලට වූ සෙත කවදාවත් නොලැබුණු දෙයකි.අනුරාධපුර දිස්ත්‍රික් පාර්ලිමේන්තු මන්ත්‍රී වනජීවී හා ගොවිජන සේවා ඇමැති එස්.එම්. චන්ද්‍රසේන මහතා පවසන පරිදි රජ සමයෙන් පසු අනුරාධපුරයේ වැඩියෙන් ම සංවර්ධනය වූයේ දැයට කිරුළ නිසා ය.“මහත්තයෝ ඉස්සර මේ විලච්චියේ තන්තිරිමලේ වළවල් අධික පාරවල්වල ගියේ හමුදා ට්‍රක් රථ, යුද්ධ ටැංකි, සන්නාහ සන්නද්ධ රථ විතරයි. මිනිසුන්ට වඩා හිටියේ ආරක්ෂක සෙබළු. ඔවුන් අත තිබුණේ දරුණු අවි.”ඒත් අද අපේ පාරවල්වල වැඩිපුර යන්නේ බුල්ඩෝසර්, ගල් අදින, පස් අදින, කාපට් මිශ්‍රණය අදින ට්‍රක්; ලොරි. අපේ පන්සල ඉදිරිපිටින් දැන් යාපනය කොළඹ බස් පවා යනවා.”“මේක තමයි මහින්ද රාජපක්ෂ ජනාධිපතිතුමා අනුරපුරයට දුන් තෑග්ග. සාමය උදාවීම නිසා ඇති වූ ආශ්චර්යයේ පුනරාගමනය මෙයයි.ඒ - 9 මාර්ගයේ ඉදිකිරීම්එතුමා නැතිව වෙන කවුරුවත් මේ රටේ පාලනය ගෙන ගියා නම් කවදාවත් ගිය සැරේ දැයට කිරුළ සමඟ මේ වගේ සංවර්ධනයක් අපිට ලැබෙන්නේ නැහැ.මෙලෙස අපට අදහස් පළ කළේ මෙරට වන්දනීය වූ මහ තෙර නමකි. එනම් උතුරු - නැගෙනහිර දෙපළාතේ උප ප්‍රධාන සංඝනායක තන්තිරිමලේ පුරාණ විහාරාධිපති තන්තිරිමලේ චන්ද්‍රරතන හිමියෝ ය.අවස්ථාවාදීන් නියඟය විකුණ විකුණා කෑගැසුවත්, කවුරු කෙලෙස කීවත් පසුගිය වසර අනුරපුර ජනතාව සංවර්ධනය අතින් අති විශාල ජයග්‍රහණ රැසක් අත්කරගත් වසරකි. මේ වසරේ අනුරපුරයේ නව නිවාස 18000 කට අලුතින් ජලය ලැබිණි. පවුල් 25000 ක් පමණ අලුතින් පානීය ජලය ලැබිණි. පැල්පත් වල විසූ පවුල් 40000 කට උළු සහිත නිවාස ලැබිණි.දැයට කිරුළ නිසා රජරට සියළු ප්‍රදේශවල මාර්ග ජලය විදුලිය පහසුකම් උපරිම ලෙස ලැබිණි.දැයට කිරුළ යටතේ මුල්ගල තැබූ තන්තිරිමලේ මග ජල සම්පාදන ක්‍රමය දැන් ඉදිකර අවසන් ය. එය මහින්ද රාජපක්ෂ ජනාධිපතිතුමා විසින් ඉදිරි සතිය ඇතුළත විවෘත කිරීමට නියමිත බව තන්තිරිමලේ චන්ද්‍රරතන නාහිමිපාණෝ අප සමඟ පැවසූහ.දැයට කිරුළ වෙනුවෙන් ඉදි කළ තන්තිරිමලේ නව පානීය ජල යෝජනා ක්‍රමයමේක අපේ අපවත් වූ ලොකු හාමුදුරුවන්ගෙත් අපෙත් සිහිනයක්. ඒක ලබන 18 වැනිදා සැබෑ වෙනවා. පවුල් 4500 කට මේ නව පානීය ජල යෝජනා ක්‍රමයෙන් පිරිසුදු ජලය ලැබෙනවා.ගම් 15 කට පමණ සෙත සැලසෙනවා. මේ සඳහා රජය රුපියල් ලක්ෂ 950 ක් වැය කරල මල්වතු ඔයේ සිට කිලෝ මීටර් 5 ක් විශාල නළයක් දමා තිබෙනවා” චන්ද්‍රරතන හිමියෝ පැවසූහ.මීට අමතරව තන්තිරිමලේ අවට ගම්මාන 80 ක කුඩා වැව් 64 කට වාරි ජලය ලබාදීමේ නව ව්‍යාපෘතියක් ද ආරම්භ කර ඇත. එයට ද මල්වතු ඔය හරස් කර ජලය ලබාදෙයි. ඉන් ගොඩ - මඩ අලුත් ඉඩම් අක්කර 2500 ක් පමණ අස්වද්දන බව ගොවිජන සේවා ඇමැතිවරයා පවසයි.දැයට කිරුළෙන් අනුරාධපුරය ජනතාවත් මහ වී ගබඩා 3 ක් ලැබිණි. අක්කරයක් තරම් විශාල වපසරියක් ඇති මේ එක් ගබඩාවක වී මෙට්‍රික් ටොන් 40000 ක් ගබඩා කළ හැකි බව වාරිමාර්ග නියෝජ්‍ය ඇමැති ඩබ්.බී. ඒකනායක මහතා පෙන්වා දෙයි.දැයට කිරුළෙන් අනුරපුර අටමස්ථානය හා නගරය හා උප නගරවල මාර්ග කිලෝ මීටර් 350 ක් පුළුල් කර කාපට් අතුරා ජනතාවට පැවරුණි.අනුරපුරය මාර්ග සංවර්ධනය අතින් ඉහළම ස්ථානයක සිටී. අනුරපුර පාර්ලිමේන්තු මන්ත්‍රී ළමා සංවර්ධන ඇමැති තිස්ස කරල්ලියැද්ද මහතා පවසන පරිදි අද අනුරාධපුරයට ඔබ කොහෙන් ආවත් පැමිණිය යුත්තේ සංවර්ධනය කරන පුළුල් කරන කාපට් අතුරන ප්‍රධාන මාර්ගයක් හරහා ය.යාන් ඔය ඇල්ලෙපොතාන ව්‍යාපෘතියේ වේල්ල හා සොරොව්ව.පුත්තලම - නොච්චියාගම - අනුරපුර මාර්ගයේ වැඩ දැන් සියයට 99 ක් අවසන් ය. ඒ සමඟම අනුරාධපුරයේ හොරොව්පතාන ත්‍රිකුණාමලය මාර්ගය ද පුළුල් කිරීම අරඹා තිබේ.අපේ රටේ දිගම මාර්ගය වූ ඒ - 9 මාර්ගයේ ද දැන් සුපිරි මාර්ගයක් තත්ත්වයට පුළුල් කර කාපට් අතුරමින් තිබේ.දඹුල්ලේ සිට යාපනය දක්වා එය අඩි 80 ක් පමණ පළලට මං තීරු 4 ක් සහිතව සංවර්ධනය කෙරෙමින් පවතී. අද කොළඹ සිට අනුරාධපුරයට යන ජනතාවගේ ජනප්‍රිය මාර්ගය වී ඇත්තේ පාදෙනිය අනුරාධපුර (ඇල්ල) මාර්ගයයි. රුපියල් දස ලක්ෂ 8000 ක පමණ වියදමකින් එය ඉදිකර ඇත. එහි ප්‍රධාන ඉංජිනේරු ආර්.එම්.ජේ.එන්. රත්නායක මහතා පවසන්නේ මෙම මාර්ගයේ ඉදිකිරීම්වලින් සියයට 95 ක් පමණ දැන් අවසන් බවයි.කිලෝමීටර් 81 ක් දිග මේ මාර්ගය මෙරට ප්‍රථම බයිසිකල් සඳහා වූ දෙපස මං තීරු දෙකක් සහිත මාර්ගයයි. එක් මංතීරුවක් අඩි 4 ක් පමණ වන බවත් එම මං තීරුවල බයිසිකල් හා මෝටර් සයිකල් ගමන් කිරීමට උචිත බවත් ප්‍රධාන ඉංජිනේරු අයි.කේ. බද්දේගම මහතා පවසයි.මීට අමතරව පසුගිය වසරේ ආර්ථික සංවර්ධන අමාත්‍යාංශයේ ආධාර ඇතිව පළාත් මාර්ග කිලෝ මීටර් 290 ක් ද කාපට් කර පුළුල් කර ඇත. වියදම මිලියන 5233 කි.අනුරපුර දිස්ත්‍රික්කයේ ජනතාව වැඩිපුර ඉල්ලන්නේ ජලයයි. ඒ අනුව නියඟය තිබුණත් අනුරපුරේ කහටගස්දිගිලිය ජනතාවට ජලය දීමට නව ව්‍යාපෘතියක් පසුගියදා විවෘත විය. ඒ යාන් ඔය ඇල්ලෙපොතාන ජල ව්‍යාපෘතියයි. නියං සමයේ වූවත් යාන් ඔයේ ජලය ඇත.අනුරාධපුර - පාදෙණිය මාර්ගයේ අවසන් ඉදිකිරීම්මේ ව්‍යාපෘතිය ක්‍රියාත්මක කිරීමට වසර 15 ක් තිස්සේ වෙහෙස ගත් වන ජීවි හා ගොවිජන සේවා ඇමැති එස්. එම්. චන්ද්‍රසේන මහතා පවසන පරිදි ඇල්ලෙපොතාන ව්‍යාපෘතිය කහටගස්දිගිලිය හා හොරොව්පතාන ප්‍රදේශවල ගොවි ජනතාව වසර 60 ක් තිස්සේ පැතු පැතුමක් ඉටුවීමකි. එය පසුගියදා ඇමැති චන්ද්‍රසේන මහතා අතින් ජනතා අයිතියට පත්විය.ඇල්ලෙපොතානේදී යාන්ඔය හරහා වේල්ලක් බැඳ ජලය හරවන මේ ව්‍යාපෘතියේ විශේෂත්වය නියං සමයේ වුවත් යාන්ඔයේ ජලය තිබීම නිසා අපේක්ෂිත වැව් පිරවීමට හැකිවීමයි. නව ව්‍යාපෘතිය මඟින් කහටගස්දිගිලිය ප්‍රාදේශීය ලේකම් වසමේ වැව් 8 ක් හා හොරොව්පතාන ප්‍රාදේශීය ලේකම් වසමේ වැව් 60 ක් පෝෂණය කරනු ලැබේ. මෙහි තවත් විශේෂත්වයක් වනුයේ මේ මඟින් යාන්ඔයේ ජලය පදවිය වැව දක්වා ප්‍රධාන ඇළ දිගේ යවා එම වැවත් පිරවීමයි. හුරුලු වැව වාරි ඉංජිනේරු පාලිත විජේවර්ධන මහතා පවසන්නේ අනුරාධපුරයේ ජනතාවට දුන් අලුත්ම වාරි ව්‍යාපෘතිය මෙය බවයි. එහි වේල්ලේ දිග මීටර් 890 කි. වියදම රුපියල් මිලියන 296 කි.මින් ගොවි පවුල් 10000 කට සෙත සැලැසෙන බවත් අලුත් ඉඩම් අක්කර 15000 ක් යල මහ වගා කිරීමට ජලය නොඅඩුව ලැබෙන බවත් වාරිමාර්ග හා ජල කළමනාකරණ අමාත්‍යාංශය පෙන්වා දෙයි.විල්පත්තුව, රිටිගල, හොරොව්පතාන ප්‍රදේශවලට දෙස් විදෙස් සංචාරකයන් පැමිණිම දිරිගැන්වීමට වනජිවි හා ගොවිජන සේවා අමාත්‍යාංශය ඒ ප්‍රදේශ පාරිසරික සංචාරක ත්‍රිකෝණයක් ලෙස දියුණු කිරීමට කටයුතු රැසක් යොදා තිබේ.මේ අනුව දඩබ්බර දරුණු අලින් මෙල්ල කරන අක්කර 3500 ක් පමණ විශාල මෙරට ප්‍රථම අලි සංරක්ෂණ මධ්‍යස්ථානය අනුරාධපුරයේ හොරොව්පතාන ප්‍රදේශයේ පිහිටා ඇතැයි වනජීවි හා ගොවිජන සේවා අමාත්‍යාංශයේ ලේකම් ඉංජිනේරු උදේනි වික්‍රමසිංහ මහතා පවසයි. උතුරුමැද නැගෙනහිර උතුර හා වයඹ පළාත්වල සිටින දරුණු අලි මෙම සංරක්ෂණ මධ්‍යස්ථානයට ගෙනෙන බවත් පසුව ඔවුන්ට මේ ප්‍රදේශයේ ගොවි ජනතාවගෙන් ලබාගන්නා පලතුරු එළවළු ලබා දෙන බවත් ලේකම්වරයා පවසයි. ඉන් ප්‍රදේශයේ හා ගොවි ජනතාවට ද ආදායමක් ලැබේ. නව මධ්‍යස්ථානයට වඩා ශක්තිමත් ලී වැටක් ඉදිකරන බවත් දෙස් විදෙස් සංචාරකයන්ට මේ අලි නැරැඹීමට අවස්ථාව ලබා දෙන බවත් ලේකම්වරයා පවසයි.විල්පත්තුව ජාතික වන උයනේ තන්තිරිමලේ පිවිසුම් දොරටුවඊට අමතරව රිටිගල ප්‍රදේශයේ මෙරට දෙවැනි ඇත් අතුරු සෙවණ ඉදිකර ඇත. එහි දැනටමත් අලි පැටවුන් 7 දෙනෙක් මුව හා ගෝන පැටවුන් තිදෙනකු ප්‍රතිකාර ලබයි. ජනතාවට විවෘත කර තිබෙන මෙහි පරමාර්ථය උතුරුමැද, උතුර, නැගෙනහිර ප්‍රදේශවල අතරමං වන තුවාල වන සියලු ක්ෂිරපායින් සුවපත් කර වනගත කිරීම බව ලේකම් ඉංජිනේරු උදේනි වික්‍රමසිංහ මහතා පෙන්වා දෙයි.මේ සියලු කටයුතුවලින් ඉහත ප්‍රදේශවලට එන දෙස් විදෙස් සංචාරකයන් වැඩිවී ඒ ප්‍රදේශවල ජනතාවට අමතර ආදායම් ක්‍රම ලැබේ.මෙරට විශාලතම ජාතික උද්‍යානය වන විල්පත්තුවට තන්තිරිමලේ පුරාණ රාජමහා විහාරය අසලින් නව පිවිසුමක් පසුගියදා විවෘත විය. ඉන් අවට ජනතාවට නව ආදායම්මං ලැබේ.විල්පත්තුව ජාතික වන උයනේ මෙතෙක් කල් ප්‍රයෝජනයට ගෙන තිබුණේ අක්කර ලක්ෂ දෙකක භූමියක් පමණි. තව අක්කර ලක්ෂයක් සංචාරකයන්ට විවෘතව තිබුණේ නැත. නව පිවිසුම් මඟ විවෘත කිරීමත් සමඟම ඒ ප්‍රදේශයේ වනජීවින් නැරැඹීමට දෙස් විදෙස් සංචාරකයන්ට අවස්ථාව ලැබේ. ඒ සමඟම මේ නව පිවිසුම වෙනුවෙන් නව වැව් 15 ක් සංචාරක බංගලා 10 ක් හා නව මාර්ග කිලෝමීටර් 350 ක් අලුතින් ඉදිවන බවත් වනජීවි හා ගොවිජන සේවා අමාත්‍ය එස්. එම්. චන්ද්‍රසේන මහතා කියයි.අනුරාධපුරයේ වැඩියෙන්ම සිටින්නේත් ගොවි ජනතාවයි. අනුරාධපුර දිස්ත්‍රික්කයේ ගොවිජන සේවා මධ්‍යස්ථාන 40 ක් තිබේ. ඒ සියල්ලම දැයට කිරුළ යටතේ ප්‍රතිසංස්කරණය කර ඇත.නියඟය ආශිර්වාදයක් කර ගනිමින් සුළු වාරිමාර්ගවල හා කුඩා වැව්වල රොන්මඩ ඉවත් කිරීමට ද කටයුතු යොදා තිබේ. මහින්ද රාජපක්ෂ ජනාධිපතිතුමාගේ උපදෙස් මත අනුරපුර ගොවි ජනතාවට ගොවිජන සේවා දෙපාර්තමේන්තුව මඟින් වගා ළිං 5000 ක් අලුතින් ඉදිකිරීමට කටයුතු යොදා ඇත. අනුරපුර දිස්ත්‍රික්කයේ කෘෂිකාර්මික පාරවල්, කුඩා වැව් අමුණු පිළිසකර කිරීමට මිහින්තලේ ගොවිජන සේවා මධ්‍යස්ථානය අසල කෘෂි ඉංජිනේරු ඒකකයක් පිහිටා ඇත.ප්‍රාථමික පාසල් පන්දහසක් ද්විතියික පාසල් පන්දහසක් බවට ප්‍රතිනිර්මාණය කිරීමේ වැඩ සටහනේ අනුරාධපුර දිස්ත්‍රික් උත්සවය ද ආර්ථික සංවර්ධන ඇමැති බැසිල් රාජපක්ෂ මහතාගේ ප්‍රධානත්වයෙන් පසුගිය 3 වැනිදා (සිකුරාදා) ගල්කිරියාගම දී පැවැත්විණි. ඒ යටතේ ප්‍රාථමික පාසල් 112 ක් ද්විතියික පාසල් බවට පත් කෙරිණි.කහටගස්දිගිලිය නව නැණසල හා පුස්තකාලයරොන්මඩ නිසා ගොඩ වී ඇති මහා පරිමාණ වැව් යළි හාරා පුළුල් කිරීමට ද රජය පියවර ගනිමින් සිටී. ඒ අනුව අනුරාධපුර දිස්ත්‍රික්කයේ ප්‍රධාන වැව්වල රොන්මඩ ඉවත් කිරීම සමාරම්භක උලෙළ කලාවැවේ දී ඇමැති බැසිල් රාජපක්ෂ මහතා අතින් තුන්වැනිදා පැවැත්විණ. ඉන් පසුව සුළු වාරිමාර්ග පද්ධතිවල රොන්මඩ ඉවත් කිරීම ද කැකිරාව ප්‍රාදේශීය ලේකම් කොට්ඨාසයේ මලව වැවේදී සිදු කෙරිණ. මේ අවස්ථාවලට වාරිමාර්ග හා ජල කළමනාකරණ ඇමැති නිමල් සිරිපාල ද සිල්වා මහතා ද එක්විය.මීට අමතරව රජරට නියඟය වෙනුවෙන් ඔවුන්ට ජල බවුසර් මඟින් පානීය ජලය ලබාදීමට ද ගොවිජන සේවා අමාත්‍යාංශය පියවර ගෙන තිබේ.අනුරාධපුරයට දැන් නවීන බස් නැවතුම් පළක් ඉදිකර තිබේ. එය ළඟදීම ජනතා අයිතියට පත් කෙරේ. අනුරපුරයේ ගොවි සංවිධානවලට වාරි පුනරුත්ථාපනයට රුපියල් ලක්ෂය බැගින් ලබා දී ඇත.මිහින්තලේ පූජා භූමිය අටමස්ථානය ඇති ප්‍රදේශවල සියලු මාර්ග පුළුල් කර කාපට් කර තිබේ. තන්තිරිමලේ පුරාණ විහාරස්ථානයට නව සංඝාවාසයක් සහ පුරා විද්‍යා කෞතුකාගාරයක් පිහිටුවා තිබේ. මිහින්තලේ රජමහා විහාරයේ නව මාර්ග පද්ධතියක් පෝය ගෙයක් ඉදිකර ඇති අතර අභයගිරිය ප්‍රතිසංස්කරණ කටයුතු ද වේගවත් කර ඇතැයි නියෝජ්‍ය ඇමැති දුමින්ද දිසානායක මහතා පවසයි.දැයට කිරුළ යටතේ අනුරාධපුරයට නව රංග ශාලාවක් ඉදිවෙයි. ඒ සඳහා වියදම රුපියල් ලක්ෂ 2000 කි. මින් අනුරාධපුරයෙන් නව කලා ශිල්පීන් රැසකට බිහිවීමේ අවස්ථාව උදාවේ. ආසන 1500 කින් සමන්විත මෙය නවීන තාක්ෂණයෙන් යුක්ත බව නියෝජ්‍ය ඇමැති වීරකුමාර දිසානායක මහතා පෙන්වා දෙයි.අනුරපුරයෙන් නව දක්ෂ ක්‍රීඩකයන් බිහි කිරීමේ අරමුණින් අනුරාධපුරයට නව අන්තර්ජාතික මට්ටමේ ක්‍රීඩා සංකීර්ණයක් ඉදි කෙරෙමින් පවතී. පාර්ලිමේන්තු මන්ත්‍රී ෂෙහාන් සේමසිංහ මහතා පවසන පරිදි ඒ සඳහා සම්පූර්ණ වියදම රුපියල් මිලියන 172 කි. කහටගස්දිගිලියට නව බස් ඩිපෝවක් බස් නැවතුම් පොළක් නව පුස්තකාලයක් රැස්වීම් ශාලාවක් ඉදිකිරීමට කටයුතු යොදා තිබේ.ආර්ථික සංවර්ධන ඇමැති බැසිල් රාජපක්ෂ මහතාගේ මෙහෙයවීම මත අනුරපුර දිස්ත්‍රික්කයේ පොල් අතු හා ටකරං වහල ඇති නිවාස හිමියන් 40000 කට උළු නිවසක ජීවත්වීමේ අයිතිය ලබා දී තිබේ. පාර්ලිමේන්තු මන්ත්‍රී එස්. සී. මුතුකුමාරණ මහතා පවසන පරිදි අනුරපුර දිස්ත්‍රික්කයේ දුෂ්කර පාසල් 100 ක් සඳහා පරිගණක තොරතුරු මධ්‍යස්ථාන 100 ක්ද ලබාදීමට පියවර ගෙන තිබේ.පසුගිය කාලයේදී උතුරුමද පළාත් සභාව අනුරපුර සංවර්ධනයට කළ සේවය අතිවිශාලය. ඒ සමඟම දිස්ත්‍රික්කයේ සියලුම නගර සභා ප්‍රාදේශීය සභා තම ප්‍රදේශවල ජනතා සුබසෙත පිණිස වැඩ කළේ සියලු බේදවලින් තොරවය. ඒ සංවර්ධන ජනතා හිතකාමීය, ජනතා සුබවාදීය. බස් බෝම්බ පිපිරුණු කැබිතිගොල්ලෑව මැදවච්චිය හා පදවිය ප්‍රදේශවලට ලැබුණු සාමය ඒ ප්‍රදේශවල ජනතාවට සියල්ලටම වඩා වැදගත්ය.අනුරපුර සෑම ග්‍රාම නිලධාරී වසමකම අවම ලෙස එක් යටිතල ව්‍යාපෘතියක් සිදුවී තිබේ. ඒ සඳහා ආර්ථික කටයුතු අමාත්‍යාංශය එක් වසමකට රුපියල් ලක්ෂ 20 ක් ලබා දී ඇත. ඒ අනුව අනුරපුරයට වැය කළ මුළු මුදල රුපියල් මිලියන 2000 කි.අනුරපුර මහ දිසාපති මහින්ද සෙනෙවිරත්න මහතා පවසන පරිදි 2012 වසර සඳහා ද රජය අනුරපුර සංවර්ධනයට රුපියල් මිලියන 6830 ක් පමණ වැය කරන නව සංවර්ධන සැලැස්මක් ක්‍රියාවට නංවයි.මේ අනුව අනුරාධපුරය ‘ආශ්චර්යයේ පුනරාගමනය’ ඇති කරමින් පෙර මෙහි තිබුණු ශ්‍රී විභූතිය තවත් ඔප් නැංවෙන පරිදි නවමු තිරසාර සංවර්ධන ක්‍රමවේදයකට පියනඟමින් තිබේ. එයට අතහිත දී එය තවත් ඔපවත් කිරීමට හා එහි කොටස්කරුවන් වීමට අනුරපුර ජනතාව ඉදිරියේදීත් කටයුතු කරනු ඇතැයි අපේ විශ්වාසයයි.පසුගිය වසර දෙක ඇතුළත අනුරපුරයට ක්‍රියාත්මක කළ ව්‍යාපෘති ගණන 39000 කි. මේ වසරේ නව ව්‍යාපෘති 1000 කට වැඩිය ක්‍රියාත්මක වේ. මේ ව්‍යාපෘති 40000 න් යටිතල, සමාජික, ගොවිජන සේවා, වනජීවි, අධ්‍යාපන, කෘෂිකර්ම, සංස්කෘතික හා ආගමික ක්ෂේත්‍ර යටතේ පහසුකම් ලබන අනුරපුර ජනතාවගේ ජීවන මට්ටම ඉදිරියේදී නිතැතින්ම තවත් ඉහළ නැංවෙනු ඇත.(අනුරපුර දිසාපති මහින්ද සෙනෙවිරත්න මහතාට හා වනජීවි හා ගොවිජන සේවා අමාත්‍යාංශයේ මාධ්‍ය ලේකම් අරුණ බස්නායක මහතාට ස්තුතිවන්ත වෙමි.)කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>08</month>
      <day>05</day>
    </date>
    <link>http://www.silumina.lk/2012/08/05/_art.asp?fn=af1208054</link>
    <topic>සිබිල් අත්තම්මා</topic>
    <author/>
    <content>පසුගිය දිනක මම පුංචි මුනුපුරාට ළමා පොත් කිහිපයක් තෑගි කළෙමි. ඔහු කතන්දර පොත්වලට ආසාවක් දක්වන බැවිනි.ඒ වැඩි හරියක් පොත් “සිබිල් නැන්දාගේ” සිතුවම්වලින් වර්ණවත් වී තිබුණේය. පොඩි එවුන් සිබිල් නැන්දාගේ සිතුවම් වලට මෙන්ම සිබිල් නැන්දාට ද බෙහෙවින් ආදරය කරන බව මම දනිමි.මන්ද යත් “සිබිල් නැන්දා” පොඩි එවුන් ගේ ලෝකයේ “අත්තම්මා” වී ඇති බැවිනි.මම ද සිබිල් නැන්දා ගේ කතාන්දර සහ සිතුවම් රස විඳ ඇත්තෙමි. ඒ ළමා වියත් යොවුන් වියත් අතර වූ වයසේදීය. සිළුමිණ පත්‍රයේ පළවූ සූත්තර පුංචා යව්වන වියේදී පවා රස විඳ ඇත්තෙමි. යව්වනයකු ලෙසින් නොව අදටත් මම ඇගේ අව්‍යාජ සහ සුන්දර නිර්මාණ වලට ඇලුම් කරමි.අද දකින්නට ලැබෙන බොහෝ ළමා කතා ලියන්නන් ළමයින් ගේ ලෝකයට ඇතුළු නොවී පිටස්තරව ඉඳිමින් බණ දේශනා කරන්නන් බව ම සිත, මට කියූ වාර අපමණය. අදටත් ළමා කතා නිර්මාණ ලෝකයේ සිබිල් නැන්දාට සමීප විය හැකි කිසිවකු නැතැයි මට සිතේ.සමස්ත ළමා පරපුර ම ඈට සිබිල් නැන්දා යැයි පවසන නිසා මම ද එසේ ආමන්ත්‍රණය කරමි. එහෙත් ඇයත් මමත් එකම පත්තර කන්තෝරුවේ එකම වහල යට සේවය කොට ඇත්තෙමු.ඒ දිවයින පත්තර ආයතනයේ සේවය කළ මුල් කාලයේදීය. මම දිවයින ඉරිදා සංග්‍රහයට සම්බන්ධ වූ ඒ කාලයේ සිබිල් නැන්දා බින්දු ළමා පත්තරයේ කර්තෘ පදවිය ඉසිලුවාය.පත්තර ජීවිතයට ආධුනිකයකු වූ මම දිවයිනට ගොඩ වැදුණු මුල් දවසේ ම මගේ වීරයන් දෙදෙනකු සොයා ගියෙමි.ඒ කාටුන් ශිල්පි විජේසෝම මහත්මයා සහ චිත්‍ර කතා නිර්මණ ශිල්පි ජනක රත්නායකය.විජේසෝම තමන්ට හිමි කුඩා වීදුරු කුටියට වී පුංචි සිංඤෝ කාටුන් අඳින හැටි මම බලා සිටියෙමි. ඔහු සීරුවට පෑන සහ පින්සලය හසුරුවන සංයමය, අපූරු ආශ්වාදයකින් ම සිත පුරවාලීය.මම ජනක රත්නායක අසලට ගොස් ඔහු රමණීය රූප පෙළක් නිර්මාණය කරන අයුරු බලා සිටියෙමි. ජනක සියල්ල නවතා පින්සලය ද දිය බඳුනෙහි ඔබා මා සමග කතාවට වැටුණේය. ඔහු නිතරම උපැස් යුවළක් භාවිත කළ ද චිත්‍ර අඳින්නේ එය ගලවා මේසයේ පැත්තකින් තබාලාය.සිබිල් නැන්දා දිවයින කන්තෝරුවට එන්නේ ඉන් කලකට පසුවය. ඒ බින්දු ළමා පුවත්පත පටන් ගැනීමත් සමඟය. බින්දු පුවත්පත සමඟ මගේ සම්බන්ධයක් ඇත. එය එක්තරා අන්දමක පුරාජේරුවකි. නිහතමානී ආඩම්බරයකින් යුක්තව මම ඒ පුරාජේරුව කෙටියෙන් සටහන් කරමි.දිනක් දිවයිනේ ප්‍රධාන කර්තෘ එඩ්මන්ඩ් රණසිංහ මහත්මයා මගේ මේසය අසලට ආවේය.”සූරි.. ළමා පත්තරයක් පටන් ගන්ඩ යනවා... නමක් යෝජනා කරන්ඩකො” ඔහු මදෙස බලාගෙන කීවේය.මම පැය කීපයකට පසු රණසිංහ මහත්මයාගේ කාමරයට ගොස් නම් හතරක් පහක් කටු ගෑ කඩදාසි කැබැල්ල ඔහුට දුනිමි.එහි “බින්දු” යන්නද තිබිණි.”මේකෙ නම් ගතියක් තියෙනවා. අපි තවත් අයගෙන් අහල බලමු.”එක්වරම පෑන ගෙන “බින්දු” යටින් ඉරක් ගැසූ රණසිංහ මහත්මයා ම දෙස බලා “ස්තුතියි” කියන හිනාව මට ප්‍රදානය කෙළේය.බින්දු පත්තරයේ කර්තෘවරිය ලෙසින් සිබිල් නැන්දා හෙවත් දිවයිනේ අප කවුරුත් ගෞරවයෙන් පැවසූ පරිදි “මිසිස් වෙත්තසිංහ” සේවයට පැමිණියේ ඉන් පසුවය.සිබිල් නැන්දා චිත්‍ර අඳින සැටි බලා සිටීම එකල මට මහත් ආස්වාදයක් ගෙන දුන්නේය.”කසුරි ගේ වට රවුමට මං බොහොම ආසයි”ඉන් කලකට පසු සිබිල් නැන්දා එසේ මට වටිනා සහතිකයක් දුන්නාය.”මං පුංචි ළමයින්ගේ දේවල් වලට කැමැතියි.”මම කීවෙමි.”ළමයි නැතුව ලෝකයක් නෑ” සිබිල් නැන්දා කීවාය. ඇගේ හඬ ම සිත පුරා තවමත් නින්නාද වෙයි.එහෙත් අපේ රටේ සැබෑ ළමා නිර්මාණ කලාවක් තිබෙනවා දැයි ම සිත, මගෙන් ප්‍රශ්න කරයි.වැඩිහිටියන් ගේ ලෝකයේ සිට වැඩිහිටියන් ගේ ඇසින් ලොව දකින කිසිවකුට ළමා නිර්මාණයක් කළ නොහැකි යැයි මම අදට ද විශ්වාස කරමි.ඒ අතින් සිබිල් “නැන්දා” දැන් “අත්තම්මා” කෙනකු වී සිටිය ද ඈ සිටින්නේ සුරතල් ළමා ලෝකයේය.සිබිල් නැන්දා ගැන මේ හිදිසියේ මට ලියන්නට සිත් වූයේ ඇයට ලැබුණු එතෙර සම්මානයක් ගැන සිහිපත් කරන්නටය.ජපානයේ නිකේ ආසියාතික සම්මානය පසුගියදා සිබිල් නැන්දා වෙත පුදකරනු ලැබීය. ඒ සම්මානය ලද ප්‍රථම ලාංකිකයා සිබිල් වෙත්තසිංහ වන අතර ඈ ආසියාවේ ඒ සම්මානය ලද ආසියාතික කාන්තාවන් අතර හය වැන්නාය.ඇයට මේ සම්මානය හිමිවූයේ ශ්‍රී ලාංකේය සංස්කෘතිය ලොව පුරා ප්‍රචලිත කිරීම වෙනුවෙන් කරන ලද ඇගැයුමක් වශයෙන්ය.මල් කැකුළු සමඟ සෙල්ලම් කරන පුංචි සමනලියන් පවා තිරිසන් ලෙස දූෂණය කරන, ඇතැම් විට මාරා කානුපල්ලට වීසි කරන සමාජයක සිබිල් නැන්දලා මොන තරම් උතුම් දැයි ම සිත හඬ ගා කියයි.පස් හැවිරිදි පුංචි මුනුපුරා සිබිල් නැන්දාගේ එනම් ඔහුගේ පරපුරේ “සිබිල් අත්තම්මාගේ” කතන්දර පොත් පෙරළනු මම බලා සිටියෙමි.රූප පෙට්ටියේ බහු රූ කෝලම් දෙස නොබලා මෙවන් පොතපත දෙසට පොඩිවුන්ගේ දෑස යොමු වන්නේ නම් එය ම යහපත් සමාජයක අත්තිවාරමක් විය හැකි නොවෙදැයි ම සිත මට කිහිප වරක්ම කීවේය.එහෙත් අඅපේ මවුපියන් කී දෙනෙකු මේ තත්ත්වය වටහා ගෙන තිබේදැයි මම නොදනිමි.ඛේදවාචකය එයයි.එක් අවස්ථාවකදී ගම්පහ ප්‍රාථමික පාසලක ත්‍යාග ප්‍රදානෝත්සවයක් වෙනුවෙන් මම ලස්සන වසිලිස්සා නම් වු රුසියානු සුරංගනා කතා පොත ලබා දුන්නෙමි.”සිංහල භාෂාව අතින් දක්‍ෂම ශිෂ්‍යයාට ප්‍රදානය කරන්න.”මම එවැනි ඉල්ලීමක් ද කෙළෙමි. බොහෝ දිනකට පසු ගම්පහ කඩ වීදිය අතරින් පිය නගන විට යම් කිසිවකු මගේ උරහිසට අතක් තැබුවේය. කිට්ටු ඇසුරක් නොතිබුණත් ඔහු මා හොඳින් දන්නා හඳුනන මගේ ම වයසේ පුද්ගලයෙකි.”ඔයා ගේ පොත හම්බවෙලා තියෙන්නෙ මගෙ පුතාට.. මිනිහ රචනා ලියන්ඩ දක්‍ෂයා..”ඔහු බොහොම සතුටින් කීවේය. මෑතකදී මට ආරංචි වූ පරිදි ඒ කුඩා දරුවා දැන් අන්තර්ජාතික මට්ටමේ විදුලි සන්දේශ විශේෂඥයෙකි. සේවය කරන්නේ විදේශ රටකය.මුනුපුරාට දුන් ඒ පොත් කිහිපය ගැනීම සඳහා මම පොත් සාප්පුවකට ගියෙමි.පොත් රාක්කයක “ලස්සන වසිලිස්සා” තිබෙනු මම දුටුවෙමි. එය අතට ගෙන මම ආපසු තැබුවෙමි. ඒ මුනුපුරාට ඒ පොත තවම ලොකු වැඩි බැවිනි.ළමයින් ගේ හෙට දවසට වැදගත් පොත්පත් මේ රාක්කවල සිට ළමයින්ට ආදරය කරන පුද්ගලයන් එනතුරු බලාසිටින අයුරු මම දුටුවෙමි.එහෙත් වැඩි දෙනකු යන්නේ ප්ලාස්ටික් සෙල්ලම් බඩු සොයාගෙනය. ඒවා අතර බොරුවට හෝ වෙඩි තැබිය හැකි සෙල්ලම් ආයුධ ද ඇත්තේය.ඛේදවාචකය එයයි.කසුරිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>08</month>
      <day>05</day>
    </date>
    <link>http://www.silumina.lk/2012/08/05/_art.asp?fn=af1208055</link>
    <topic>සරත් අප්පෝ</topic>
    <author>මහින්ද අබේසුන්දර</author>
    <content>අප හැමවිටම කතා කරන්නේ කවි වැනි මිනිසුන් ගැනය. සුන්දර දේශපාලනඥයන් ගැනයි කොල්වින් ගැන ලියද්දී සෝමවීර චන්ද්‍රසිරි ගැන අපි ලීවෙමු. කොල්වින් සහ සෝමවීර ගැන ලියද්දී අපි ධර්මසිරි සේනානායක ගැන ලීවෙමු. ඒ සියලු දෙනා ගැන ලියන්නට තවත් බොහෝ දේවල් අප සතුය. එහෙත් තවත් අතිශයින්ම සුන්දර - දේශපාලන ලෝකයේ, මහත්මයකු මෙන් ම කාගේත් සහෝදරයකු සේ සැලකූ තවත් කෙනෙකු ගැන මෙම සටහන තබන්නේ දෑසට කඳුළක් සහ සිතට වේදනාවක් ඇති කර ගැනීමෙනි. එමෙන් ම මෙම සුන්දර දේශපාලනඥයා ගැන ලියද්දී තවත් අති දක්ෂ මාධ්‍යවේදියකු ද කඳුළින් යුතුව සිහිපත් වෙයි.සුන්දර දේශපාලනඥයා සරත් මුත්තෙට්ටුවේගමය. අති දක්ෂ මාධ්‍යවේදියා අජිත් සමරනායකය. අජිත් සමරනායක මේ මොහොතේ අපට සිහිපත් වුණේ සරත් මුත්තෙට්ටුගමගේ ගුණ සමරු දිනයට යමක් සටහන් කරන්නට – ගුණ සමරුවකදී කතාවක් කරන්නට සිටි එකම මාධ්‍යවේදියා අජිත් සමරනායක නිසාය.සරත් දේශපාලනඥයෙකි. දේශපාලනයේදී ඔහු කොමියුනිස්ට් කාරයෙකි. ඒ නිසාම සහෝදරයෙකි. රත්නපුරේ ජනතාව සරත්ට කියන්නේ ‘සර්’ කියා හෝ සහෝදරයා කියා හෝ නොවේ. “සරත් අප්පෝ” කියාය. අප්පෝගේ වලව්ව කුරුවිටට ආසන්නයේ පිහිටියේය. වලව්වේ දොරවල් වලව්කාරයන්ට ඇරුණේ නැත. නො ඇරුණාද නොවේ. වලව්වේ ඉදිරි පස දොරින් ඇතුළු වී පසුපස දොරින් පිටව ගියේ වලව්කාරයන් නොව රත්නපුරේ – කලවාන ආසනයේ දුප්පත් සහෝදර සහෝදරියන්ය.සරත් මුත්තෙට්ටුගම දක්ෂ නීතිඥයෙකි. ඔහු කොල්වින් ගේ බෑනා ද වෙයි. ඔහුගේ නීතිඥ දක්ෂතා ඉස්මතු වූයේ මුදලට නොවේ. මුදල් ඇතත් නැතත් කලවානේ දුප්පත් මිනිසුන් වෙනුවෙන් ඕනෑම මොහොතක අධිකරණයේ පෙනී සිටියේය.රත්නපුර පරණ ටවුමේ සිට අලුත් නගරය හරහා කොළඹ එන විට අලුත් නගරය අවසන් වන හන්දියේදී පමණක් අපට සරත් අප්පෝ හමුවිය හැකිය. ඒ පණපිටින් නොවේ. පිළිරුවක් වශයෙනි. සරත් අප්පෝ අකාලයේ උදුරා ගත් මඟ මරුවා හමුවූ ඒ මූසල හන්දියේ සරත් අප්පෝගේ රුව ඇති නිසා අපට තනියක් නොදැනේ. ඔහු ගේ දේශපාලනයට – මන්ත්‍රීකමට වඩා ඒ රුව දකින අපට සිහිපත් වන්නේ සරත් අප්පෝගේ ජීවිතය උදුරා ගත් පපඩමක් බවට පත්වු මෝටර් රියයි.කොමියුනිස්ට් පක්ෂ සම්මේලනය පැවතුනේ රත්නපුර නගර ශාලාවේදීය. එය අවසන් වී සරත් අප්පෝත් වජිර පැල්පිටත්, චන්ද්‍රසිරි ගජදීරත් පුංචි නොව ලොකු සුහද හමුවකට එක්වූහ. අප එය ලොකු යයි කීවත් සුහද හමුවේ සිටියේ ඒ තිදෙනා පමණි.සුහද හමුවෙන් පසු සරත් අප්පෝ යෝජනා කළේ කුරුවිට නිවෙසේ නතර වී පසුදා යාමටය. එහෙත් අනෙක් දෙදෙනාට ඊට පසුදා රාජකාරී කටයුතු කීපයක් විය. එදා රාත්‍රී ඒ දෙදෙනා පුංචි පුංචි තුවාල සහිතව රෝහලට ගිය අතර සරත් අප්පෝ අප හැර ගියේය.කොමියුනිස්ට් දේශපාලනයේත් පාර්ලිමේන්තු සභා ගැබේත් කොමියුනිස්ට් පක්ෂ මූලස්ථානයේත් ඔහුගේ අභාවයෙන් හිස්වූ හිඩැස පුරවන්නට තවමත් සරත් මුත්තෙට්ටුගම කෙනෙකු බිහි වූයේ නැත.1977 පැවැති මැතිවරණයෙන් එජාප ගල්රෝල වමත් ශ්‍රී ලංකා නිදහස් පක්ෂයත් යටකරගෙන ගමන් ගත්තේ හයෙන් පහක බලයක් පාර්ලිමේන්තුවේදී එජාපයට අයිති කර ගැනීමෙනි. අගමැති වූ ජේ.ආර්. ජයවර්ධන පසුව විධායක ජනාධිපති විය. රණසිංහ ප්‍රේමදාස මුලින් නිවාස ඇමැති වී පසුව අගමැති විය. සරත් මුත්තෙට්ටුවගම කලවාන ආසනෙන් පරාජයට පත්වූයේ නූලෙනි. කෙසේ හෝ නීති ප්‍රශ්නයක් මත කලවාන ආසනයට අතුරු මැතිවරණයක් පැවැත්වීමට සිදුවිය.එයට කොමියුනිස්ට් පක්ෂයෙන් සරත් තරග කළේය. ඔහු දිනුවේය. ඔහු පාර්ලිමේන්තුවට යන විට පක්ෂයේ ඉතිරිව සිටියේ ශ්‍රී ලංකා නිදහස් පක්ෂයේ මන්ත්‍රීවරුන් දහදෙනකු පමණි. 1977 මැතිවරණයෙන්, සමසමාජ හා කොමියුනිස්ට් අපේක්ෂකයන් සියලු දෙනා පරාජයට පත්වූහ. වසර 40 ක් එක දිගට පාර්ලිමේන්තුව නියෝජනය කළ ආචර්ය ඇන්.ඇම්. පෙරේරා පරාජය වූ තැන, අනෙක් අය ගැන කුමන කතාද?පාර්ලිමේන්තුව තුළ අණසක පතුරුවා ගෙන සිටියේ එක්සත් ජාතික පක්ෂයයි. විපක්ෂයේ සිටි අයට කට අරින්නට දුන්නේ නැත. එක්සත් ජාතික පක්ෂයේ සිටි තරුණ මන්ත්‍රීවරු හැමවිටම බාධා කළහ. විපක්ෂයට හඬක් නැති විය. කලවාන අතුරු මැතිවරණයෙන් ජයගෙන සරත් පාර්ලිමේන්තුවට ගියේ එවන් පරිසරයකය.සරත්ට පාර්ලිමේන්තුව තුළදී කිසිවිටෙකත් තරග ගියේ නැත. ඔහුගේ ඇස් දෙක හොඳටම ඇරිලාය. රතු පාටය. මුහුණේ හැමවිටම රැඳුණු සිනහවකි. සිනහව සටහන් වී තිබුණේ කිසිවකුට ඇනුම් පදයකට නොවේ.පාර්ලිමේන්තුවේ දිවුරුම් දී සරත් මුත්තෙට්ටුගම මන්ත්‍රීතුමා මංගල කතාව කරන්නට නැගී සිටියේය. කතාව කරගෙන ගියේ මිනිත්තුවක් දෙකක් පමණි. ආණ්ඩු පක්ෂයේ පසුපෙළ මන්ත්‍රීවරු එකදිගට බාධා කළහ. එය ඛ්යන්නට ඉන්නේ කතානායකතුමා පමණි. කතානායක අපට මතක හැටියට එම් එච් මොහොමඩ්ය.”ගරු කතානායකතුමනි! මට කතා කරන්න ඉඩ දෙන්න” සරත් ඉල්ලා සිටියේය.”ඕඩර් ප්ලීස් - සන්සුන් වෙන්න – ගරු මන්ත්‍රීතුමාට බාධා කරන්න එපා” කතානායක එසේ නියෝග කළ පසු සරත් මුත්තෙට්ටුගම යළි කතාව ආරම්භ කළේය. එහෙත් වැඩක් වූයේ නැත. බාධා කිරීම් – කෑකෝ ගැසීම් වැඩි විය.”ගරු කතානාක තුමෙනි, මම මහජන ඡන්දයෙන් පත්වූ මන්ත්‍රීවරයෙකි. මටත් කතා කරන්න අයිතියක් තියෙනවා” සරත් යළි සිහිපත් කළේය.”ඕඩර් ප්ලීස්. බාධා කරන්න එපා. කරුණාකර මන්ත්‍රීවරු නිශ්ශබ්ද වෙන්න.” කතා නායක යළි කීවේය.ඒත් කාට කියන්නද බාධාව එසේමය.”ගරු කතානායකතුමනි, ඔබතුමාට බැරි නම් මම සභාව සන්සුන් කරන්නම්” එසේ කියූ සරත් ඉංගී‍්‍රසි භාෂාවෙන් කතාව පටන් ගත්තේය. බාධා කළ පසුපෙළ මන්ත්‍රීවරු එකින් එකා එළියට ගියහ.මහින්ද අබේසුන්දරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>08</month>
      <day>05</day>
    </date>
    <link>http://www.silumina.lk/2012/08/05/_art.asp?fn=af1208056</link>
    <topic>පෙළහර පාන දළදා පෙරහර</topic>
    <author>අරුණි මුතුමලී</author>
    <content>මහා නිශ්ශබ්දතාවකට පසු එකවරම චට පට චට පට ශබ්දයක්. ඒ එක්කම විදුලි එළි විහිදෙනවා. තව ටිකකින් මනාව හැඩ වැඩ වුණු මේඝවලාවන් පාවෙනවා පෙනේවි. ඒ වැස්ස පිළිගන්නේ බුලත් පාදයෙන්. ඒ දිය රට සරු කරන සතුට පෙන්වන්නේ කොතල පදයෙන්. සරුසාර රටක චාමර සේසත් සැලෙනා පසතුරු නද මැද්දේ වැඳුම් පිදුම් ලබන සමිඳුන්.සැදැහැවතුන්ගේ බුද්ධාලම්භන පී‍්‍රතියෙන් ඔද වැඩුණු සිත්. ගුවන් ගැබ සිසාරා නැගෙන සාධු නාදය. මොනතරම් අසිරිමත් දසුනක් ද? ඇසළ පෙරහැර!එහෙම බලා ඉඳිද්දි සිව්පාවකු වෙනුවෙන් පාවඩ එලන්න තරම් නිහතමානී වුණු මිනිසුන් දුටුවාම අලි මිනිස් ගැටුම ගැන වැරැදි ආකල්ප ගොඩ නැඟුණේ කොහෙන්ද කියා සිතුණා. ගජගා වන්නමේ රිද්මයට පාද තියමින් හොඬවැල වනා කන්පෙති සොලවන ජොලි අලිත් ආවේ වනාන්තරවලින්ම තමයි. රාජාට පාවඩ එළන්නෙත් දළ පුට්ටුවාට ගිනි බිඳින්නෙත් මිනිසුන්මයි.ඒ ගැන හිතද්දි මගේ හිත හරියට වේවැල් නැටුම වගේ වුණා. ඒත් වේවැල් නැටුමේ කිසි කෙනෙක් එක වේවැලක්වත් පටලවා නොගෙන තමන්ගේ නැටුම ඉදිරිපත් කරන්නේ අපේ සිතටත් මොන ප්‍රශ්න ආවත් ඒ වගේ නිරවුල් විය යුතුයි කියලා කියන්න වෙන්නැති.රබන් පදේට කැර කැවෙන රබන් වගේ අපේ ජීවිතත් සංසාර චක්කරේ අටලෝ දහමට අසුවෙලා කැර කැවෙනවා. ලාභ අලාභ, යස අයස, නින්දා ප්‍රශංසා, සැප දුක සහිත මේ ගමන තේරුම් අරගෙන ඉන් මිදෙන මඟ සොයාගන්න කියලා දළදා හාමුදුරුවෝ හැමෝටම ආශිර්වාද කරනවා ඇති. සාධු සාධු සාධු!සංස්කෘතික, ආගමික වශයෙන් වැදගත් කියලා හිතාගෙන පෙරහැර බැලුවට ඒකේ ඊට වඩා කොයිතරම් නම් දේවල් ගැබ් වෙලා තියෙනව ද කියලා දිගින් දිගටම හිතෙන්න ගත්තා. අපේ නිර්මාණ කරුවන්ගේ ඒ හැකියාවන් දියුණු වෙන්න සියුම් කැටයම්, නැටුම් ගැයුම්, වැයුම්, තවත් බොහෝ කලා ශිල්පවලට ඉඩක් ලැබෙන හොඳ කරලියක්.මේ සා විශාල සෙනඟක් වගේම සිවුපා සතුන් පවා එකම අරමුණකට මෙහෙයවන්න සංවිධාන ශක්තිය කොයිතරම් ද කියලා මනින කළමනාකරණ පාඩමක්. කැපවීම, ඉවසීම වගේම සාමූහිකත්වය ගැන මනින හොඳ මිනුම් දණ්ඩක්. ශ්‍රද්ධාව භක්තිය, සංයමය වඩවන ශික්ෂාකාමි මාර්ගයක්. සමාජයේ විවිධ තරාතිරම්වල අය එකට එක්වන මොහොතක්. මේ හැම දෙයක්ම ඇසළ පෙරහැරින් වගේම ගමේ පුංචි පෙරහැරකින් පවා අපට කියා දෙනවා.බුදු දහමෙන් කියැවෙන සොබා දහමේ රීතිය, එයට ගරු කළ යුතු ආකාරය ස්වභාවික දේ ඔස්සේ අපේ අධ්‍යාත්මයට කාවද්දන්න පෙරහැර සමත් වෙනවා. ඒ හින්ද වෙන්නැති අවුරුදු සිය ගණනක් පුරා මී ඉටිපන්දම්වල සිට විදුලි ආලෝකය දක්වා ලෝකය වෙනස් වෙද්දි ඒ පරිනාමයත් හවුල් කරගෙන පෙරහැර හැමදාමත් පෙළහර පාන්නේ.එහෙම හිතෙද්දි හුදෙක් බුද්ධාලම්භන පී‍්‍රතියට එහා ගිය මහා ගැඹුරු අරුතක් ඇසළ පෙරහරින් මට පෙනුණා. ලෞකික මෙන්ම අධ්‍යාත්මික වශයෙන් පෙරහැර දුටු මගේ සිත පහන් වුණා.අරුණි මුතුමලීකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>08</month>
      <day>05</day>
    </date>
    <link>http://www.silumina.lk/2012/08/05/_art.asp?fn=af1208057</link>
    <topic>දුකට අධිපති සෙනසුරු ග්‍රහයා දුක වෙනුවට සතුට ලබා දේවි ද?</topic>
    <author/>
    <content>දුකට අධිපති බව කියන සෙනසුරු ග්‍රහයා අගෝස්තු 04 වැනිදා තුලා රාශියට සම්ප්‍රාප්ත විය. එහෙත් ශනි ජීවිතයට දුක්ඛ දෝමනස්සයන්ම පමණක් ගෙන නො දෙන ග්‍රහයෙක් බව ප්‍රවීණ ඡ්‍යොතිෂවේදීහු පවසති.ශනි දෙන්නට ගත්තොත් පැල් බැඳගෙන හොඳ - නරක - දුක - සැප දෙක ම දෙනවා යනු ජන වහරේත් එන කියමනකි. රාශියක වැඩිම කාලයක් ගත කරන එකම ග්‍රහයා ද සෙනසුරු ය.ප්‍රවීණ ඡ්‍යොතිෂවේදී තිලක් ද සිල්වාමේ ශනි මාරුව රටට හා පුද්ගලයාට කෙසේ බලපාන්නේ ද? ශනි ග්‍රහ මාරුවේ ජ්‍යෙතිෂමය හා ඓතිහාසික විවරණයක් ද සමඟින් ප්‍රවීණ ඡ්‍යොතිෂවේදී තිලක් ද සිල්වා මහතා ඉදිරිපත් කරන විග්‍රහයකි මේ.ඡ්‍යොතිෂයේ ගණනය කිරීම්වලට අනුව සෙනසුරු තුලා රාශි ගතවුණේ 2011 නොවැම්බර් 18. සෙනසුරු තුලා රාශියේ අංශක 05 යි කලා 28 ක් සිටියදී වක්‍ර ගමන ආරම්භ කළා. 2012 මැයි 17 නැවත කන්‍යා රාශියට අනු වක්‍ර වුන සෙනසුරු 2012 ජූනි 28 දින කන්‍යාවේ අංශක 28 කලා 43 කදී නිවෘත වී 2012 අගෝස්තු 04 දින නැවත තුලා රාශියට පිවිසෙනව.සූර්යාගෙන් අංශක 108 ක පරාසයක සෙනසුරු සිටියදී සෙනසුරුගේ වක්‍ර වීමක් සිදු වෙනව. ඒ අනුව 2013 පෙබරවාරි 18 නැවත සෙනසුරු වක්‍ර වී 2013 ජූලි 14 නිවෘත වී 2014 නොවැම්බර් 03 දින දක්වා සෙනසුරු ග්‍රහයා තුලා රාශියේ ගමන් කරයි. සාමාන්‍යයෙන් සෙනසුරු එක රාශියක වසර දෙකහමාරක් ගමන් කරනවා. ඒ අනුව සූර්යයා වටා එක් වටයක් යාමට සෙනසුරුට වසර 30 ක් ගත වෙනව. තුලා රාශිය සෙනසුරුගේ බලවත්ම රාශියයි.සෙනසුරු මාරුවක් ඇතිවන හැම අවස්ථාවකදීම සෑම කෙනකු තුළම මහත් කුතුහලයක් ඇතිවන්නේ දුකට අධිපති ග්‍රහයකු හැටියට සෙනසුරු ග්‍රහයා හඳුන්වන නිසයි. සෑම තරාතිරකම උදවිය මේ ගැන උනන්දුවක් දක්වන අතර විශේෂයෙන් දේශපාලනයට සම්බන්ධ අය තමන්ට බලය ලැබෙයි ද එහෙම නැතිනම් තියෙන බලය රැකෙයි ද යන්න විමසන කාලයක් තමයි මේ කාලය.පෘථිවි ගෝලයේ ඉන්දියාව හා ශ්‍රී ලංකාව අයත් වන්නේ මකර රාශියටයි, මකර රාශියට අධිපති ග්‍රහයා තමයි සෙනසුරු, ඉතින් මේ සෙනසුරුනෙ තුලා රාශියේ බලවත් වෙන්නෙ, විශ්ව කේන්දරයෙ තුලා රාශිය අයත් වන්නේ 7 වැනි භාවයට, මේ කරුණු වලට අනුව සෙනසුරු තුලා රාශි ගතවීම පොදුවේ ගත් කළ අපේ රටට යහපත් බවක් තමයි පෙනෙන්නේ.වැඩිපුර පල හටගන්නා හා හොඳ අස්වැන්නක් ලබාගත හැකි කාලයක්, ගොවි ජනතාවට සැනසෙන්නට පුළුවන් යහපත් කාලයක් උදාවෙනවා සිකුරුයි, දරුපල නැති බොහෝ කාන්තාවන්ට බලාපොරොත්තු සපල කරගන්නට හැකි කාලයක්.සෙනසුරු තුලා රාශි ගතවූ පමණින් යමක් සිදුවෙනවා යැයි කියනවාට වඩා අනිකුත් ග්‍රහයින්ගේ ස්ථාන ගතවීම් හා ඔවුන් ගෙන් සෙනසුරුට එල්ල වන දෘෂ්ටි පිළිබඳවත් සැලකිල්ලට ලක් කළ යුතුයි. 2012 දෙසැම්බර් 24 දින රාහු ග්‍රහයාත් තුලා රාශි ගතවීම හා සෙනසුරු සමඟ සංයෝග වීම තරම් වටිනා යෝගයක් පිහිටන්නෙ ඉතා කලාතුරකින්. එවැනි සංයෝගයක් මින් පෙර පැවතියේ ක්‍රි. ව. 1864 වර්ෂයේ. එකල රට පාලනය කළේ චාල්ස් ජස්ටින් මැකාති නම් වූ බ්‍රිතාන්‍ය ආණ්ඩුකාරවරයා, ඊට පෙර මෙම යෝගය පිහිටියේ ක්‍රි. ව. 1660 වර්ෂයේ, රට පාලනය කළේ මහනුවර යුගයේ දෙවන රාජසිංහ රජතුමා, ඊටත් පෙර මෙම යෝගය තිබුණේ ක්‍රි. ව. 1306 වර්ෂයේ එකල රට පාලනය කළේ කුරුණෑගල යුගයේ 4 වන පරාක්‍රමබාහු රජතුමා, ඊටත් පෙර ක්‍රි. ව. 1168 වර්ෂයේ පොලොන්නරු යුගයේ 1 වන පරාක්‍රමබාහු රජතුමාගේ ආරම්භක කාලයේ මෙම සංයෝගය තිබුණා. එම කාල පරිච්ඡේදයන් තුළ අමතක නොවන සිදුවීම් ඉතිහාසයට එක්වුණා. එවැනි ඉතිහාස ගතවන සිදුවීම් 2012 දෙසැම්බර් 24 ඇතිවන ග්‍රහචාරය හරහා ඇතිවෙන්නටත් පුළුවන්. වැදගත්ම දේ තමයි, හැමෝම අවධානයට ලක්කළ යුතු කාරණය වන්නේ, රටක හෝ පුද්ගලයකු ගේ සශි‍්‍රක බව හා යහපත් පැවැත්ම ඇතිවන්නේ ග්‍රහයින්ගේ හැසිරීම මතම නොව, ග්‍රහයන්ගෙන් ලැබෙන සංඥා හරහා මිනිසාගේ සහ මිනිස් සමූහයාගේ ක්‍රියා මතයි. ඒ නිසා 2012 අගෝස්තු 04 දින තුලා රාශි ගතවන සෙනසුරු, දෙසැම්බර් මාසයේ තුලා රාශි ගතවන රාහු සමඟ සංයෝගයේ නිසි පල ලබාගන්නට නම් කළ යුතු දේ කුමක්දැයි වැටහෙනු ඇත.සෙනසුරු තුලා රාශි ගතවීම් හරහා වෘෂභ, සිංහ, ධනු ලග්න හිමියන්ට විශේෂ සුබ පල අත්වෙනව.සිංහ -පවුලේ සමගිය ඇතිකරන, සහෝදරයන් සමඟ හවුලේ කරන ගනුදෙනු ඉතා සාර්ථක ලෙස ඉදිරියට ගෙන යා හැකි වෙයි. උපන් කේන්දරයේ සඳු 1, 5, 10 යන භාවයක සිටිනවානම් වඩාත් සුබ පල ඇති කරයි. ධන ලාභ ලැබෙන තත්ත්වය උසස් වන, ගෞරවය ලැබෙන ඔබගේ දක්ෂතා පෙන්වා ප්‍රසිද්ධියට පත්වෙන කාලයක්. හැබැයි 2013 අගෝස්තු 15 වෙනිදා සිට ඔක්තෝබර් 10 දක්වා කාලය සුබ පල අහිමි වන්නට ඉඩ තිබෙන නිසා පරීක්ෂාකාරී වන්න.වෘෂභ -ලග්න හිමියන්ට ඉතාම සුබයි. සඳු 1, 4, 8 යන භාවයක සිටී නම් වඩාත්ම සුබ වෙයි. සතුරන් පරාජය කරන, දියුණුවට කටයුතු සැලසෙන, වෙළෙඳ ව්‍යාපාරවලින් ලාබ ලැබෙන, ලැබෙන නිදහස නිසි ලෙස භුක්ති විඳින පී‍්‍රතිමත් කාලයක් ඔබට හිමියි. 2012 දෙසැම්බර් 15 සිට 2013 ජනවාරි 26 දක්වා කාලය පිළිබඳව වෘෂභ ලග්න හිමියන් සැලකිලිමත් වන්න.ධනු -සිතට සැනසීම ගෙන දෙන සිතන පතන බොහෝ දේවල් ඉෂ්ට කරගත හැකි කාලයක්. තනතුරු ඉහළ යයි. මුදල් අතින් ඉතාමත් වාසනාවන්ත කාලයක් ඔබට උදාවෙයි. ස්ත්‍රීන් සමඟ හිතවත්කම් හා ඇසුර ලැබෙන භූමි ලාබ ලැබෙන උසස් මිතුරන් හා ඇසුර ලැබෙන ඉතා වාසනාවන්ත කාලයක් ඔබට උදාවෙයි, මේ කියන කාරණා එලෙසින්ම සිදුවන්නේ ඔබගේ උපන් කේන්දරයේ සඳු 1, 6, 9 යන භාවයක සිටීමෙනි, කොහොම වුණත් 2013 අපේ‍්‍රල් 10 සිට මැයි 25 දින දක්වා කාල පරාසය පිළිබඳව සැලකිලිමත් වන්න.මේෂ -ඔබ හොඳින් කරගෙන යන කටයුතුවලට යම් බාධාවක් පැමිණෙනවානම් එය සිදුවන්නේ ඔබගේ අනවශ්‍ය ගමන් බිමන් නිසයි. දුර ගමන් කිහිපයක් යාමට සිදුවෙයි. උපන් කේන්දරයේ සඳු ග්‍රහයා 2, 5, 9 යන භාවයක සිටීනම් සුබ පල බොහෝ ගෙන දෙයි.මිථුන -හොඳට හිතාමතා කල් ඇතිව සැලසුම් කර වැඩ කරන්න, විශේෂයෙන් ඉගෙන ගන්නා වයසේ අය අධ්‍යාපනය ගැන වෙනදාට වඩා උනන්දු වන්න. එවිට ජය අත්කරගත හැකි වෙයි. උපන් කේන්දරයේ සෙනසුරු ග්‍රහයා යම් බලයක සිටීනම් දේශපාලනයට සම්බන්ධ අයෙක් නම් අදහස් සපල කර ගැනීමට හොඳ කාලයක්. උපන් කේන්දරයේ සඳු 3, 7, 12 යන භාවයක සිටී නම් සුබ පල බොහෝ ගෙන දෙයි. කිසියම් කෙනකුගේ ගත කරන මහ දශා අධිපති හෝ අතුරු දශා අධිපති උපන් කේන්දරයේ 5 වෙනි කොටුවේ සිටීනම් පරීක්ෂාකාරී වන්න.කටක -ගෙවල්, දොරවල්, ඉඩකඩම් සම්බන්ධව හිතේ ඇති තණ්හාව අඩුකර ගන්න. කරන කියන කටයුතුවල යම් යම් වෙනස්කම් සිදුවෙයි. පහත් අයගේ ඇසුරින් මිදෙන්න උත්සාහ කරන්න. උපන් කේන්දරයේ සඳු 2, 6, 11 යන තැනක සිටීනම් ගෙදර-දොර දියුණුවට ඉඩ-කඩම් ලාබ ඇතිකරන කාලයක්. උපන් කේන්දරයේ සඳු 4 හෝ 9 සිටීනම් ගමන්-බිමන්වලදී ප්‍රවේසමෙන්.කන්‍යා -උපන් කේන්දරයේ සඳු ග්‍රහයා 2 හෝ 7 වැන්නේ සිටීනම් ඔබ ගනුදෙනු වලදී ප්‍රවේසම් වීම නුවනට හුරුයි. මොනම හේතුවක් නිසාවත් තරහ නොගන්න. ණය ගැනීම් වලින් වලකින්න. උපන් කේන්දරයේ සඳු 4, 9, 12 යන තැනක සිටිනවානම් ඔබට හදිසියේ මුදල් ලැබීමක් සිදුවෙන්නට පුළුවන්. කෙසේ වෙතත් නිෂ්පල දේ සඳහා වියදම් කිරීම සඳහා පසුබිම සැකසෙන බැවින් ඒ වෙනුවෙන් සැලකිලිමත් වන්න.තුලා -යෝග කාරක බලය හොඳින් ක්‍රියාත්මක වන කාලයක්. උපන් කේන්දරයේ සඳු ග්‍රහයා 3, 8, 11 යන තැනක සිටීනම් වඩාත් සුබ පල උදා කරයි. සඳු ග්‍රහයා 6, 7, 1 යන භාව වල උපන් කේන්දරයේ සිටිනවානම් නොයෙක් විදිහේ චෝදනා එල්ල වීමටත් තමන්ට අයත් දේපළ සම්බන්ධව ගැටලුවලට මුහුණ පාන්නටත් සිදුවෙයි.වෘශ්චික -විදේශ සංචාර ඇතිකරන කාලයක්. මුදල් ඉතිරි කරන්නට නම් අමාරු කාලයක්. කෙසේ වෙතත් දුරදිග නොබලා වැඩ කරන්නට යාමෙන් නොයෙක් විදියේ ගැටලු ඇතිවෙයි. උනන්දුවෙන් වැඩ කළ හැකි චිත්ත ධෛර්යය ඇති කරයි. කල්පනාවෙන් හා ඉවසීමෙන් නිරවුල්ව ප්‍රවේසමෙන් වැඩ කළොත් ජයග්‍රහණ රාශියක් අත්කර ගන්නට හැකි වෙයි. උපන් කේන්දරයේ සඳු 2, 7, 10 යන තැන්වල සිටීනම් අයහපත් ප්‍රතිඵල නැතිවන අතර සඳු ග්‍රහයා 5, 6, 12 යන තැන්වල සිටීනම් ප්‍රවේසමෙන් ජීවත්වීම නුවණට හුරුයි.මකර -ඔබට යහපත් කාලයක්. රැකියාවේ දියුණුව, උසස්වීම්, සමාජයේ ගෞරවයට පත්වන, බොහෝ සැලකිලි ලැබෙන ඉතාමත් වාසනාවන්ත කාලයක්. ඔය කියන කරුණු ඔබට අහිතකර ලෙස බලපාන්නේ උපන් කේන්දරයේ සඳු ග්‍රහයා 3, 4, 10 යන භාවවල සිටීමෙන් හා දැනට ගෙවන මහ දශා අධිපති හෝ අතුරු දශා අධිපති උපන් කේන්දරයේ 10 වැන්නේ සිටියොත් පමණි.එවිට රැකියා අහිමි වීම් බලාපොරොත්තු බිඳ වැටීම් හා නොයෙකුත් කරදර ඇති කරයි. උපතේදී සඳු ග්‍රහයා 5, 8, 12 යන භාවයක සිටීනම් ඉතා සුබයි.කුම්භ -අධ්‍යාපනයේ උසස් පෙරළි රැසක් ඇති කරයි. දුර ගමන්, විදේශ ගමන් හදිසි ධන ලාබ ඔබට ඇතිකරයි. නමුත් සඳු උපතේදී 2, 3 භාවවල සිටීනම් ධන හානි අධික වියදම් ඇති කරයි. 4, 7, 11 යන භාවයක සඳු සිටීනම් සුබ ඵල බොහෝ ගෙන දෙයි.මීන -ඔබට එතරම් යහපත් කාලයක් නොවූවත් අයහපත මඟ හරවා ගැනීමේ උපාය යෙදවීමෙන් අහිතකර තත්ත්වයන් මඟහරවා ගන්නට පුළුවන්. උපන් කේන්දරයේ 3, 6, 10 යන භාවයක සිටීනම් සුබ ඵල ඇති කරයි. කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>08</month>
      <day>05</day>
    </date>
    <link>http://www.silumina.lk/2012/08/05/_art.asp?fn=af12080510</link>
    <topic>සේල්ස් රෙෆ්ලාගෙන් ඖෂධ ගැන ඉගෙන ගන්න වෛද්‍යවරුන් ගැන ලජ්ජයි</topic>
    <author>සංවාදය කේ.සී.ජේ.රත්නායක</author>
    <content>විලවුන් උපකරණ හා ඖෂධ නියාමන අධිකාරියේ අධ්‍යක්ෂවෛද්‍ය හේමන්ත බෙනරගමඖෂධ සඳහා වසරකට රුපියල් මිලියන 40,000ක් පමණ වැය කරන බවත් නිසි ඖෂධ ප්‍රතිපත්තියක් ක්‍රියාත්මක කළ හොත් ඒ මුදලින් තුනෙන් එකක ප්‍රමාණයක් ඉතිරි කැර ගත හැකි බවත් විලවුන්, උපකරණ හා ඖෂධ නියාමන අධිකාරියේ අධ්‍යක්ෂ වෛද්‍ය හේමන්ත බෙනරගම මහතා පවසයි.මෙරට ඖෂධ භාවිතය සහ ඖෂධ වෙළෙඳපොළේ පවතින අනිසි ක්‍රියාකාරකම් පිළිබඳව පාරිභෝගික ජනතාව දැනුම්වත් කිරීම සඳහා වෛද්‍ය බෙනරගම මහතා සමඟ කළ සම්මුඛ සාකච්ඡාවකි මේ.ශ්‍රී ලංකාවේ අත්‍යවශ්‍ය ඖෂධ ලැයිස්තුවේ කොපමණ ඖෂධ ප්‍රමාණයක් සඳහන් වෙනවාද?”අත්‍යවශ්‍ය ඖෂධ 294ක් සඳහන් වෙනවා.”අත්‍යවශ්‍ය ඖෂධ ලැයිස්තුව සංශෝධනය කෙරෙන්නේ වසර කීයකට වරක්ද?”ලෝක සෞඛ්‍ය සංවිධානයේ නිර්දේශය මත වසර තුනකට වරක් සංශෝධන සිදු කෙරෙනවා. ඒ අනුව මේ වසරේ අපේ ලැයිස්තුවත් සංශෝධනය විය යුතුයි.”අත්‍යවශ්‍ය ඖෂධවලින් කොපමණ ප්‍රමාණයක් ශ්‍රී ලංකාවේ නිෂ්පාදනය කෙරෙනවද?”දළ වශයෙන් 50ක් විතර මේ රටේම නිෂ්පාදනය කෙරෙනවා.”අත්‍යවශ්‍ය ඖෂධ ලේඛනය ඖෂධීය නාමයන්ගෙන් සඳහන් වෙනවා. ඒ සංඛ්‍යාව 294ක් නම් වෙළෙඳ නාම හැටියට කොපමණ ඖෂධ ප්‍රමාණයක් ලියාපදිංචි කර තියෙනවාද?”එකම ඖෂධය මිලිග්‍රෑම්, දියර, පෙති, කරල් යනාදී වශයෙන් විවිධාකාරයෙන් ලියාපදිංචි කර තියෙනවා. එහෙම බැලුවොත් ඖෂධ වර්ග 12,000ක් පමණ ලියාපදිංචියේ තියෙනවා. නමුත් ඖෂධ හැටියටම ගත්තොත් 5000ක් විතර මේ අධිකාරියේ ලියාපදිංචි වී තිබෙනවා. නමුත් ඔය කියන ප්‍රමාණයම වෙළෙඳපළේ නැහැ.”එහෙනම් ඇත්තටම වෙළෙඳපොළේ පවතින ඖෂධ වර්ග ගණන කොපමණද?”4000ක් විතර ඇති.”ඖෂධ අලෙවි කිරීමේදී කලින් තිබුණ 100 ය 160 කියලා මිල සූත්‍රයක්. දැන් ක්‍රියාත්මක වෙන්නේ මොකක්ද?”දැන් තියෙන්නේ එකයි එකසිය හැට පහයි කියන සූත්‍රය. මේකේ තේරුම ඖෂධයක සැපයුම් මිල රුපියල් 100ක් නම් පාරිභෝගිකයා අතට පත්වෙන සිල්ලර මිල රුපියල් 165ක් කියන එකයි.”ඔය මිල සූත්‍රය සහ මිල තීරණය කරන බලධාරියා කවුද?ලෙඩ හොඳ වෙන්න මේ තරම් බෙහෙත් බීම මාර ලෙඩක්”ඒ බලය තියෙන්නේ වෙළෙඳ අමාත්‍යාංශයට සහ පාරිභෝගික ආරක්ෂණ අධිකාරියටයි. අපි කරන්නේ ලියාපදිංචිය, ප්‍රමිතිය යනාදී කාරණා පමණයි. නමුත් 2002න් පස්සේ ගැසට් නිවේදනයකින් ඔය මිල සූත්‍රය අහෝසි වෙලයි තියෙන්නේ. මිල පාලනයක් ගැන දැනට සාකච්ඡා වෙමින් පවතිනවා. නමුත් එහෙම කළොත් අත්‍යවශ්‍ය ඖෂධවල හිඟයක් ඇතිවෙයි කියන සැකය නිසා මුලින්ම අත්‍යවශ්‍ය නොවන ඖෂධවලින් පටන් ගන්නයි අදහස් කරලා තියෙන්නේ.”සරලව කිව්වොත් දැනට ඖෂධ සඳහා මිල පාලනයක් නැහැ කීවොත් හරිද?”ඔව්. දැනට ඇත්තටම මිල පාලනයක් ක්‍රියාත්මක වෙන්නේ නැහැ.”දැන් ඔබ කියන්නේ ඒ වගකීම බාරගන්න ඕනේ සෞඛ්‍ය අමාත්‍යාංශය නෙවෙයි කියලද?”ඔව්. ඒක වෙළෙඳ අමාත්‍යාංශය සතු වගකීමක්.”එකයි, එකයි හැටපහයි කියන මිල සූත්‍රයට ආවොත්, සැපයුම්කරුවෙක් රුපියලකට පෙත්තක් ගෙන්වලා රුපියල් එකයි හැට පහකට විකුණනවා. තවත් සැපයුම්කරුවෙක් ඒ ඖෂධයම රුපියල් දහයකට ගෙන්වලා රුපියල් 16.50කට විකුණනවා නම් වැඩි මිල වෙළෙඳ නාම ඖෂධ ගෙන්වලා අධික ලාබයක් ලබන්න පුළුවන්ද?”ප්‍රතිශතයේ වෙනසක් වෙන්නේ නැහැ. නමුත් ඔබ කියන හැටියට ලබන මූල්‍යමය ලාබයේ වෙනසක් තියෙන බව ඇත්ත.”මේක බැලූ බැල්මට අසාධාරණයි කියලා හිතෙන්නේ නැද්ද?”නෑ. මෙහෙම දේකුත් තියෙනවා. අපේ අධිකාරියේ ලියාපදිංචි ඖෂධවල ගුණය, ප්‍රමිතිය යනාදිය තිබිය යුතුමයි. ලියාපදිංචි සියලු ඖෂධවලට ඒ නියමය අදාළ විය යුතුයි. නමුත් ප්‍රායෝගිකව ඒක එහෙමම වෙන්නේ නෑ. යම් ඖෂධයක් ලියාපදිංචි කරත්දී දෙන සාම්පලය ඉතා හොඳ තත්ත්වයේ තියෙන්න පුළුවන්. නමුත් සැපයුම් තත්ත්වයට ආවම සමහර වෙනස්කම් ඇති වෙනවා. මේක සොයා බලන්න අපේ පසු විපරම් ක්‍රියාන්විතයක් තියෙනවා. තත්ත්වය, ගුණය, ආරක්ෂාකාරී බව ගැන සොයා බලනවා. අපේ සම්පත් සීමිත බවත් ඇත්ත. මේ නිසා අපි තීරණය කළා සැපයුම්කරුවන් ගේ පූර්ව තත්ත්වයත්, ප්‍රමිතිය, සුදුසුකම් යනාදියට මූලිකත්වය දෙන්න ඕනේ කියලා. සමහරු විශාල ඇණවුම් බාර අරගෙන වෙන වෙන තැන්වලින් බෙහෙත් මිලට අරන් සැපයුම් කරන අවස්ථා තියෙනවා””එක් අවස්ථාවක අපි ඖෂධ වර්ග 17ක් තහනම් කළා. ඖෂධ සැපයුම්කරුවන් 06ක් තහනම් කරන්නත් සිදුවුණා. මින් ඉදිරියට ඒ අයට ශ්‍රී ලංකාවත් එක්ක ගනුදෙනු කරන්න බැහැ. අපේ ඖෂධ ලියාපදිංචි කිරීමේ ක්‍රියාවලිය 100%ක්ම ශක්තිමත් කියලා අපි කියන්නේ නෑ. ලියාපදිංචියට වඩා වැදගත් වෙන්නේ ඉන්පසුව තත්ත්වය නිරන්තරයෙන් අධීක්ෂණය කිරිමයි. මේ සමස්ත පද්ධතියම ශක්තිමත්ව සංවිධානය වුණොත් පාරිභෝගිකයාට තත්ත්වයෙන් හොඳ ඖෂධ සාධාරණ මිලකට ගන්න ඉඩ ලැබෙනවා. ඉදිරියේදී මේ සම්බන්ධයෙන් සැලකිය යුතු වෙනස්කම් සිදුවීමට නියමිත බවත් කියන්න කැමතියි.වෛද්‍යවරුන් බෙහෙත් තුණ්ඩු ලියනවා. පාමසිවලින් බෙහෙත් දෙනවා. නමුත් ඖෂධයක අතුරු ආබාධ ගැන රෝගියාව දැනුවත් කරන්න කිසිම කෙනෙක් නැහැ?”තමන් නිර්දේශ කරන ඖෂධයේ අතුරු ආබාධ ගැන රෝගියාව දැනුවත් කිරීම වෛද්‍යවරයකුගේ යුතුකමක්. ඊටත් වඩා වගකීමක් පැවරෙන්නේ පාමසියට සහ ඖෂධවේදියාටයි. මෙතන දුබලතාවක් තියෙන බව ඇත්ත. ඒ අඩුව පුරවන්න දැන් අපි දැනුම්වත් කිරීමේ දේශන, වැඩ සටහන් ක්‍රියාත්මක කරනවා. දැනට දිස්ත්‍රික්ක අටක ඒ කටයුතු ආවරණය කරලා තියෙනවා.”කාවද මේ දැනුම්වත් කිරීම කරන්නේ?”ඖෂධවේදීන් හා පාමසිවල සේවය කරන අයට ඒ දැනුවත් කිරීම කරනවා. ඒ හරහා රෝගීන්ට අවශ්‍ය පණිවුඩය දීමයි අපේ අරමුණ. ඊට අමතරව, රෝගීන් පාසල් දරුවන් දැනුම්වත් කිරීමේ කටයුතු සිදු කෙරෙනවා. වැදගත්ම දේ මේ අවශ්‍යතාව පාරිභෝගික ජනතාව අතරින් මතුවිය යුතුයි. තමන් ගන්න ඖෂධය මොකක්ද? අතුරු ආබාධ මොනවද කියලා ඔවුන් වෛද්‍යවරයාගෙන් සහ පාමසියෙන් අහන්න උනන්දු විය යුතුයි. එය රෝගීන්ගේ අයිතියක්.”වෛද්‍යවරුන් ඖෂධ ගැන මූලිකව ඉගෙන ගන්නේඕව්ජ් බ්‍රිටිෂ් නැෂනල් පාමකෝපියා කියන ග්‍රන්ථයෙන්. නමුත් කාලයක් යත්දී මොකක් හරි සමාගමකින් අලුත් බෙහෙතක් හදනවා. මේ අලුත් ඖෂධ ගැන අපේ වෛද්‍යවරුන්ට නියම අවබෝධය ලබාගන්න මොකක්ද තියෙන ක්‍රමවේදය?”ඒක හොඳ ප්‍රශ්නයක්. ඕව්ජ් එක මාස හයකට වතාවක් අලුත් වෙනවා. අලුත්ම කෘතිය පරිශීලනය කිරීම සෑම වෛද්‍යවරයකුගේම වගකීමක්. සමහර විට අලුතෙන්ම හදපු ඖෂධයක් ඕව්ජ් එකට ඇතුළු වෙන්න කාලයක් ගතවෙන්න පුළුවන්. නමුත් වෘත්තීය වෛද්‍යවරුන් නිරන්තරයෙන් තම අධ්‍යයන හා අධ්‍යාපන කටයුතු පවත්වා ගෙන යෑම වැදගත් බවයි මා කියන්නේ.”පෙති සංස්කෘතිය අද ස්ථාපිත වෙලා. හැම ලෙඩකටම පෙත්තක් කියන සංකල්පයයි පවතින්නේ. සමහරුන් රෝග ලක්ෂණවලටත් එකින් එක ඖෂධ නිර්දේශ කරන බවට චෝදනා නැඟෙනවා. ඇත්තටම මේ තරම් බෙහෙත් බොන්න ඕනේද?”මේකට උත්තරේ නෑ කියන එකයි. ඔය තරම් බෙහෙත් බොන්න ඕනේ නැති බව ඇත්ත. හැම ලෙඩකටම හැම රෝග ලක්ෂණයකටම ඖෂධ වුවමනා වෙන්නේ නැහැ. රෝගීන්ගේ හිත හදන්න විටමින් වගේ අනවශ්‍ය ඖෂධ දෙන අවස්ථා ඕනෑතරම් තියෙනවා. අනවශ්‍ය විදිහට ඖෂධ ගත්තොත් ප්‍රශ්න මතුවෙනවා. ප්‍රතිජීවක ඖෂධවලට ශරීරය ඔරොත්තු නොදෙන අවස්ථා උදාවීම දැන් ලෝකයටම ප්‍රශ්නයක්. ලෝක සෞඛ්‍ය සංවිධානය තමන්ගේ ගිය වසරේ තේමාවට ගත්තෙත් මේ ඖෂධ භාවිතයයි. වෛද්‍යවරුන් අනවශ්‍ය විදිහට ප්‍රතිජීවක නිර්දේශ කළොත් ඒක බරපතළ සෞඛ්‍ය ප්‍රශ්නයක් වෙනවා. තවත් සමහරු වෛද්‍ය නිර්දේශයක් නැතිව පාමසිවලට ගිහින් තමන්ම බෙහෙත් ගන්න අවස්ථා තියෙනවා. මේක අනතුරුදායකයි.””ලෝක සෞඛ්‍ය සංවිධානය පෙන්වා දෙනවා ආසාදන පාලනයට දෙන ඖෂධවලට ප්‍රතිරෝධයන් ඇතිවීම අතිභයානක තත්ත්වයකට පත්වෙන්න පුළුවන් කියලා. මොකද අලුත් ප්‍රතිජීවකයක් හොයාගන්න අවුරුදු 20ක් වත් කාලය ගත වෙනවා. දැන් ඖෂධ සමාගම් පවා ඒ අංශයේ අලුත් පර්යේෂණ කරන්නේ ඉතා අඩුවෙන්. බෝ නොවන රෝග, දියවැඩියාව වගේ රෝගවලට දෙන ඖෂධ ජීවිත කාලය පුරාම ගන්න වෙනවා. ඉතිං මාර්කට් එක හොඳයි. ඖෂධ සමාගම් අද නැඹුරු වෙලා ඉන්නේ ඒ පැත්තටයි. සබුද්ධික ඖෂධ පරිභෝජනය අතිශයින්ම වැදගත්ය කියන්නේ මේ නිසයි. රජයේ රෝහල්වලින් නොමිලේ බෙහෙත් දෙන නිසා සමහරු ඖෂධ නාස්ති කරන හැටිත් දකින්න පුළුවන්. මේක ජාතික අපරාධයක්. එක කාලෙක අපි විටමින් ඛ් සඳහා රුපියල් මිලියන 38ක් වැය කළා. මේ තරම් වියදමක් යන බව දන්නවා නම් ඒ තරම් විටමින් ඛ් නිර්දේශ කරන්නේ නෑ කියලා ;;වද්‍යවරුන් මට කිව්වා.”රජයේ රෝහල් සඳහා ඖෂධ ගෙන්වන්න කොපමණ මුදලක් වසරකට වැය වෙනවාද?”මේ වසර සඳහා රුපියල් බිලියන 20ක් එහෙමත් නැත්නම් මිලියන 20,000ක් වෙන්කරලා තියෙනවා. මේකට ඖෂධ විතරක් නෙවෙයි වෛද්‍ය උපකරණත් ඇතුළත්. නමුත් අර මුදලින් 60%ක් විතර යන්නේ ඖෂධවලටයි.”ඖෂධීය නාමයෙන් බෙහෙත් ගන්න කියලා එක පැත්තකින් ලොකු ව්‍යාපාරයක් යනවා. නමුත් ඖෂධීය නාමයෙන් වෙළෙඳ පොළේ තියෙන සමහර ඖෂධ ප්‍රමිතියෙන් බාලයි කියලත් චෝදනා නැඟෙනවා. මේක ඇත්තක්ද?”ඖෂධ ලියාපදිංචි කිරීමේ ක්‍රියාවලිය ශක්තිමත් කිරීම තමා වැදගත් වෙන්නේ. දැන් ඒ වැඩ පිළිවෙළ ක්‍රියාත්මක වෙනවා. ප්‍රතිජීවක සහ තෝරාගත් ඖෂධ වර්ග ගණනාවක් ගැන පරීක්ෂා කෙරෙනවා. බයෝඊක්වලන්ස් ස්ටඩි එකක් අනිවාර්යයි. ජනවාරි 01 දා අවසාන දිනය හැටියට ප්‍රකාශයට පත් කළා. ඒ පරීක්ෂණ වාර්තා දුන්නේ නැත්නම් ඒ ඖෂධයට ඉඩ දෙන්නේ නෑ.තව බයෝසිමිලීස් කියා ඖෂධ වර්ගයක් තියෙනවා. ජාන තාක්ෂණයෙන් විශාල ප්‍රෝටීන අණු නිපදවන අවස්ථා. ඒ ඖෂධ ලියාපදිංචි කිරීමේ ක්‍රමය අපි සම්පූර්ණයෙන් වෙනස් කළා. පිළිගත් ප්‍රමිතියට නැත්තං ලියාපදිංචිය දෙන්නේ නෑ. ඒ අනුව අපි 35ක ලියාපදිංචිය තහනම් කළා. මෙහෙම පියවර ගන්නකොට ඖෂධ මිල තරමක් ඉහළ යනවා.”ඔබ කීවා ඖෂධ සඳහා රජය රුපියල් බිලියන 20ක් වසරකට වැය කරනවා කියලා. පෞද්ගලික අංශයත් ඖෂධ ගෙන්වනවා. ඒ මුළු මුදල කොපමණ වෙයිද?”සාමාන්‍යයෙන් රුපියල් බිලියන 35ක් ඒ කියන්නේ රුපියල් මිිලියන 35,000ක් විතර ඖෂධ සඳහා වසරකට වැය කෙරෙනවා. මේක සමහර විට රුපියල් බිලියන 40ක් මිලියන 40,000ක් වෙන්නත් පුළුවන්.ඖෂධ පරිභෝජනයට නිසි ප්‍රතිපත්තියක් ක්‍රියාත්මක කළොත්. යටත් පිරිසෙයින් ලියාපදිංචි ඖෂධ ගණන 2500කටවත් ගෙනාවොත් විදේශ විනිමය කොයි තරම් ඉතිරි කරගන්න පුළුවන්ද?ඔව්. එහෙම ප්‍රතිපත්තියක් ගෙනාවොත් ඖෂධ සඳහා යන මුදලින් තුනෙන් එකක් ඉතිරි කරගන්න පුළුවන් බවයි මගේ අදහස. ලියාපදිංචි කරන ඖෂධ ගණන 50යි 60යි කියලා අපට මනෝමූලිකව කියන්න බෑ. නමුත් ඖෂධ ලියාපදිංචි කරන ක්‍රමය හැම අංශයකින්ම ශක්තිමත් කළොත් මේ මුදල් ඉතිරි කර ගන්න ඉඩ තියෙනවා.”රූපලාවණ්‍ය හා විලවුන් සම්බන්ධයෙන් වගකීම දරන්නේත් ඔබේ අධිකාරියයි.හිස කෙස්වල පටන් යටි පතුල දක්වා ආලේප කරන විවිධාකාර ක්‍රීම්, දියර වෙළෙඳපළේ බහුලයි. මේ හැම එකක්ම මේ අධිකාරියේ ලියාපදිංචි කරලා තියෙනවද?”නීතිය අනුව නම් ඒ හැම දෙයක්ම ලියාපදිංචි කළ යුතුයි. දැනට දෙදහස් ගණනක් ලියාපදිංචි කරලා තියෙනවා.”ලියාපදිංචි නොකළ රූපලාවණ්‍ය විලවුන් ආදී ද්‍රව්‍ය වෙළෙඳපොළේ පවතිනවා නම් පාරිභෝගිකයා ඒ බව දැනගන්නේ කොහොමද?”මේක අමාරු ප්‍රශ්නයක්. මොකද ව්‍යාජ අනුකරණ වෙළෙඳපොළේ පවතිනවා. අපි දැනටත් රූපලාවණ්‍යාගාර දෙදහස් ගණනක් පරීක්ෂා කරලා තියෙනවා.නමුත් රූපලාවණ්‍ය ශිල්පීන් ගේ දැනුම සුදුසුකම් පරීක්ෂා කරන්න අපට බලයක් නැහැ. ඒ වගේම ඒ රූපලාවණ්‍ය ක්‍රීම් ආලේප කළහම ඇත්තටම පියකරු වෙනවද කියලා බලන්නත් අපට හැකියාවක් නෑ.මේක මහා පරිමාණ ව්‍යාපාරයක් නිසා පාලනය කිරීමත් අසීරුයි. නමුත් මේ රූපලාවණ්‍ය ද්‍රව්‍යයන්ට ප්‍රමිතිකරණයක් නම් අත්‍යවශ්‍යයි. රූපලාවණ්‍ය ශිල්පීන්ටත් ප්‍රමිතිකරණයක් තියෙන්න ඕනේ.”එහෙම ප්‍රමිතියක් ඇති කරන්න අදහසක් නැද්ද?”අනිවාර්යයෙන්ම තියෙනවා. මේ සම්බන්ධයෙන් දැනටමත් අදාළ බලධාරීන් එක්ක සාකච්ඡා කෙරෙනවා.”නිදහස් වෙළෙඳ කලාප ආශ්‍රිතව කරපු සමීක්ෂණයක වාර්තාව මා ළඟ තියෙනවා. වැටුපෙන් සියයට 5 සිට 15 දක්වා ප්‍රතිශතයක් රූපලාවණ්‍ය නිෂ්පාදන මිලට ගන්න තරුණියන් වැය කරන බව කියනවා. මේ ප්‍රතිශතයේ උපරිමය 35%යි. එහෙම නම් මේක ලොකු ප්‍රශ්නයක් හැටියට අවධානයට ගන්නේ නැද්ද?”අනිවාර්යයෙන්ම ගන්නවා. ආරක්ෂාව හා ප්‍රමිතිය ගැන නියාමනය කළ යුතුමයි. නමුත් ඔය ක්‍රීම් ආලේප කරන අය සුදු වනවද කළු වෙනවද කියන කාරණය අපට අදාළ නෑ. මොකද ඖෂධ විලවුන් පනත අනුවයි අප ක්‍රියා කරන්නේ. ආහාර හා ඖෂධ පරීක්ෂකවරුන් තවදුරටත් පුහුණු කෙරෙනවා.”වැටලීම්වලදී ලියාපදිංචි නොකළ රූපලාවණ්‍ය නිෂ්පාදන අත්අඩංගුවට අරගෙන තියෙනවද?”ඔව්. නඩු දාලත් තියෙනවා. යම් පාරිභෝගිකයකුට යම් නිෂ්පාදනයක් ගැන සැකයක් තියෙනවා නම් ඒ ගැන පැමිණිලි කළොත් අපිට පරීක්ෂණ කරන්න පුළුවන්. ලියාපදිංචි කළ සියලුම නිෂ්පාදනවල තොරතුරු අපේ වෙබ් අඩවියේ තියෙනවා. (ඹඹඹ.ජඤඤච.ඨධම.තඬ) යම් නිෂ්පාදනයක් ලියාපදිංචි ද නැද්ද කියන එක මෙතනින් පරීක්ෂා කරන්න පුළුවන්.යම් යම් ක්‍රීම් ආලේප කළහම ලස්සන වෙනවද නැද්ද? කියන කාරණය ගැන ඔබ වගකියන්නේ නෑ කියා කීවා. මෙතන රැවටීමක් වෙනවා නම් නිහඬව බලා ඉන්න සෞඛ්‍ය බලධාරීන්ට පුළුවන්ද?”නෑ. අපි වෙළෙඳ දැන්වීම් නම් අනුමත කරන්නේ යම් ක්‍රමයකටයි. රූපලාවණ්‍ය නිෂ්පාදනවලටත් අපි නඩු දාලා තියෙනවා. නමුත් මෙතෙක් කල් පූර්ව අනුමැතිය ගන්න ඕනේ කියලා නියමයක් තිබුණේ නෑ. නමුත් ගිය සතියේ ඒ ගැසට් එක මගේ අතට ආවා. ගරු ඇමැතිතුමාගේ අනුමැතිය ලැබුණාට පස්සේ ඒ ගැසට් පත්‍රය නීතියක් බවට පත්වෙයි. ඒ ගැන සියලුම මාධ්‍ය ආයතන දැනුම්වත් කෙරෙනවා.”නමුත් සජීවී රූපාවහිනී වැඩසටහන්වලට එන රූපලාවණ්‍ය ශිල්පීන් කියන පිරිස් යම් යම් නිෂ්පාදන මහා ඉහළින් වර්ණනා කරනවා. ඒක පාලනය කෙරෙන්නේ කොහොමද?”ඇත්තටම දැන් රාජ්‍ය මාධ්‍යවලින් නම් ඒ වරද සිද්ධ වෙන්නේ නෑ. නමුත් පෞද්ගලික අංශයේ තවමත් ඒවා සිදුවෙනවා. යම් නිෂ්පාදනයක් ලියාපදිංචි නම් විතරයි අපි වෙළෙඳ ප්‍රචාරයට අනුමැතිය දෙන්නේ. ඉදිරියේදී නව ගැසට් පත්‍රය ක්‍රියාත්මක වුණොත් එවිට ඔය තත්ත්වය නතර විය යුතුයි. රේඩියෝ නාලිකා හතළිස් ගණනක් තියෙනවා. රූපවාහිනී විසි ගණනක් තියෙනවා. මේ හැම එකක්ම නිරීක්ෂණය කිරීම ප්‍රායෝගිකව අපට කරන්න පුළුවන් දෙයක් නෙවෙයි. ඒකට වෙනත් බලධාරීන් ඉදිරිපත් වුණොත් හොඳයි.”මෙහෙම ප්‍රශ්නයකුත් අහන්න හිතුණා. අපේ රටේ ලියාපදිංචි ඖෂධවේදීන් කොයි තරම් ඉන්නවාද?”රාජ්‍ය හා පෞද්ගලික අංශ දෙකම ගත්තොත් ඖෂධවේදීන් ගණන 5000ක් විතර වෙනවා.”මේ රටේ පාමසි කොයි තරම් තියෙනවද?”ලියාපදිංචි පාමසි ගණන තුන්දාස් තුන්සියයකට ටිකක් වැඩියි.”ඔබ හිතන්නේ මුළු ලංකාවටම බෙහෙත් විකුණන්නේ ඔය ලියාපදිංචි පාමසි තුන්දාහෙන් කියලද?”නෑ. හොරෙන් කරන තැන් ඇති. නමුත් ප්‍රසිද්ධියේ පාමසියක් කියලා තියෙනවා නම් ඒක අනිවාර්යෙන් ලියාපදිංචි වෙන්නම ඕනේ. අනවසර පාමසි තියෙන්න පුළුවන්. හැබැයි ඒ ගණන සියයකට අඩුයි.”යම් පාමසියක් විවෘතව තියෙන හැම මොහොතකම බලපත්‍රලාභී ඖෂධවේදියා ඒ ස්ථානයේ සිටිය යුතුමයි. ඒ තමා නීතිය. නමුත් සමහර තැන්වල සහතිකය බිත්තියේ එල්ලලා තිබුණට බෙහෙත් දෙන්නේ ඖෂධවේදියා නෙවෙයි? සමහර ඖෂධවේදීන් සහතිකය කුලියට දෙන බව ඇත්තක්ද?”අපි වැටලීම් කරනවා. ඖෂධවේදියා නොහිටියොත් ඒක වරදක්. මෙතනදී පාරිභෝගිකයන් විමසිලිමත් විය යුතුයි. ඖෂධවේදියාගේ සහතිකය සහ ඔහුගේ ඡායාරූපය පාමසියේ තිබිය යුතුයි. මෙතනදී ඇත්තටම පාමසියේ ඖෂධ නිකුත් කරන්නේ කවුද කියන කාරණය ගැන පාරිභෝගිකයා තොරතුරු දැනගත යුතුයි. ඔය හේතුව මත හැම මාසයකම අපි නඩු සිය ගණනක් පවරන බවත් ඇත්ත. එක්තරා සුපිරි වෙළෙඳ සමාගමක පාමසි 28 ක් වහලා දාන්න වුණෙත් ඔය නිසයි. නමුත් තත්ත්වය ටිකෙන් ටික හොඳ අතට හැරෙන බවත් කියන්න ඕනේ.”ලියාපදිංචි වෛද්‍යවරයකුගේ නිර්දේශයක් නැතිව(ර්‍ථපඥඵජපඪනබඪධද) ඖෂධ නිකුත් කිරීම තහනම් වුණත් හොර බෙහෙත් තුණ්ඩුවලට තාමත් බෙහෙත් විකුණනවා නම් නීතියෙන් වැඩක් තියෙනවද?”එහෙම බෙහෙත් විකුණන්න බැහැ. අහුවුණොත් අපි අනිවාර්යයෙන්ම නඩු දානවා. සමහරු ලාබය ගැනම හිතලා ඔය වරද කරනවා. මේ වෘත්තියට ආචාරධර්ම අත්‍යවශ්‍යයි. අපේ අලුත් පනතේර්‍ථපඥඵජපඪනබඪධද එකක තිබිය යුතු කරුණු සඳහන් කරලා තියෙනවා. ඒ කරුණු අඩංගු නැති බෙහෙත් තුණ්ඩුවකට කොහොමටවත් ඖෂධ නිකුත් කරන්න බැහැ.”ජාතික චිත්‍රපට සංස්ථාව හැම සිනමා ශාලාවකටම මුද්‍රණය කළ ප්‍රවේශපත් ලබාදීලා තියෙනවා. ඒ වගේ හැම ලියාපදිංචි වෛද්‍යවරයකුටම නිල ඖෂධ නිර්දේශ පත්‍රිකාවක් (ර්‍ථපඥඵජපඪනබඪධද) මුද්‍රණය කරලා දුන්නොත් ඔය ප්‍රශ්නය විසඳන්න බැරිද?”රජයේ වෛද්‍යවරුන්ට දැනටමත් එහෙම එකක් දීලා තියෙනවා. ඉදිරියේදී ක්‍රියාත්මක වීමට නියමිත පනත අනුව ශ්‍රී ලංකා වෛද්‍ය සභාවේ ලියාපදිංචි නොවුණු කිසිම කෙනෙකුට බටහිර ඖෂධ නිර්දේශ කරන්න බැහැ. පිළිගත් ඖෂධ නිර්දේශ තුණ්ඩුවක ඇතුළත් විය යුතු කරුණු එහි සඳහන් විය යුතුමයි. මේක ලොකු ප්‍රශ්නයක් බව අපි දන්නවා. ඒවාට උත්තර හොයන්න ගිහිං අපට විරුද්ධව නඩු දාලත් තියෙනවා.”ජාතික ඖෂධ ප්‍රතිපත්තියක් ගැන කාලයක සිට කතා කෙරෙනවා. අද හෙට එයි කියලා කිව්වත් එන පාටක් නම් නෑ. ඇත්තටම මොකද වෙන්නේ?”මේ ගැන ඇමැතිතුමාට විශාල උනන්දුවක් තියෙනවා. මේ සම්බන්ධ නඩුවකුත් තියෙනවා. ඇත්තටම මට වඩා ඉහළ තැනකින් ඔය ප්‍රශ්නයට උත්තර ලැබිය යුතුයි. නමුත් මා දන්නා හැටියට කමිටුවක් පත්කරලා ඔවුන් ක්‍රියාත්මක වෙනවා. නීති කෙටුම්පත් අංශයෙන් යම් ප්‍රමාදයක් වුණු බවත් ඇත්ත. තව මාස දෙක තුනකින් ඒ කර්තව්‍යය අවසන් කරන්න පුළුවන් වෙයි කියලා අපි විශ්වාස කරනවා.ඔබ මේ සාකච්ඡාව පුරාම සෞඛ්‍ය ආචාර ධර්ම ගැන කතා කළා. ඖෂධ හා රෝගීන්ගේ ආරක්ෂාව ගැන අවධාරණය කළා. නමුත් සමහර ඖෂධ සමාගම්වල වෙළෙඳ නියෝජිතයන් වෑන් පුරවගෙන බෙහෙත් අරගෙන රජයේ හා පෞද්ගලික රෝහල්වලට එනවා. අවුරුදු 10ක් 15ක් විතර ඉගෙනගෙන විශේෂඥ උපාධි ගත්ත වෛද්‍යවරුන්ට අර නියෝජිතයෝ විනාඩි ගණනකින් බෙහෙත් ගැන පාඩම් කියා දෙනවා. මෙන්න මේක මොන තරම් ආචාර ධර්මවලට එකඟද?”මේක නම් ආචාරධර්මවලට හොඳටම විරුද්ධ දෙයක්. සේල්ස් රෙෆ් කෙනෙක් ළඟ තියෙන්න පුළුවන් ඖෂධවල සාම්පල් විතරයි. වෛද්‍යවරුන් භීෂශ්වේදය, ඖෂධවේදය ඉගෙන ගත්ත අය. නමුත් ඒ සම්බන්ධ පිළිගත් අධ්‍යාපනයක් නැති වෙළෙඳ නියෝජිතයන් ගිරවෙක් වගේ කියන දේ අහලා බෙහෙත් ගැන දැනගන්න වෛද්‍යවරුන් ගැන අප කනගාටු විය යුතුයි. මෙය කොහෙත්ම එකඟ වෙන්න පුළුවන් තත්ත්වයකුත් නෙවෙයි. බහුතරයක් වෛද්‍යවරුන් ඔය ගිරාපෝතක කතා අහන්නේ නෑ. නමුත් එහෙම අහන වෛද්‍යවරුන් පිරිසකුත් ඉන්න පුළුවන්. මේක විහිළුවක් කියලයි මට හිතෙන්නේ. බෙහෙත් ගැන තොරතුරු දැනගන්න වෛද්‍යවරුන්ට ඕන තරම් පිළිගත් ක්‍රම තියෙනවා. සේල්ස් රෙෆ් ගෙන් බෙහත් ගැන ඉගෙනගන්න යෑම විහිළුවක් කිව්වේ ඒකයි. මේ වගේ වැරදිවලට ඉඩ දෙන්නටම හොඳ නෑ. අපි යම් යම් සේවාවන් ඇති කරලා තියෙන්නෙත් ඒ නිසයි.සංවාදය කේ.සී.ජේ.රත්නායකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>08</month>
      <day>05</day>
    </date>
    <link>http://www.silumina.lk/2012/08/05/_art.asp?fn=af12080512</link>
    <topic>ප්‍රකාශක හිමිකරුවා සහ මාධ්‍යකරුවා</topic>
    <author>අනුෂාද් වෙදගේ</author>
    <content>ඕනෑම ජනමාධ්‍ය ආයතනයක එහි හිමිකාරිත්වය දරන අයිතිකරුවන් හා එම ජනමාධ්‍ය ආයතනයන් හී ප්‍රතිපත්ති අතර අන්‍යොන්‍ය වශයෙන් සෘජු සබඳතාවක් පවතී. එහෙත් බැලූ බැල්මට එය මතුපිටින් පරීක්ෂාවට ලක් කළ නොහැකිය.මෙහිදී ස්වාධීන ආයතනයක් වශයෙන් ස්වකීය ජනමාධ්‍ය ආයතනය පවත්වාගෙන යා යුතු ය; යන ස්ථාවරය එකී සෑම ජනමාධ්‍ය ආයතනයකම නියැලී සිටින ජනමාධ්‍යකරුවන්ගෙන් ජනිත වන නිමිත්තක් මිස ජනමාධ්‍ය ආයතනයන් හී හිමිකාරිත්වය දරන අයිතිකරුවන් ගේ අවශ්‍යතා මත පැනනඟින කරුණක් නොවේ. ජනමාධ්‍යකරුවන් ස්වකීය ජනමාධ්‍ය ආයතනයේ ප්‍රතිපත්ති සම්බන්ධව ප්‍රගතිශීලී නිගමන ඉදිරිපත් කරනු ලැබූවත්, එම කරුණු ප්‍රායෝගිකව ක්‍රියාවට නැංවීමට යාමේදී විවිධාකාර ගැටලු මතු කර ගනිති.මෙවැනි සිදුවීම් ජනමාධ්‍ය ක්ෂේත්‍රයට අනර්ථකාරි තත්ත්වයක් උදා කරයි. විශේෂයෙන් ජනමාධ්‍ය මඟින් ග්‍රාහකයා කෙරෙහි ඇතිකරන අනිසි බලපෑම් හී වර්ධනයක් ද දක්නට ලැබේ. මෙහිදී ග්‍රාහකයාගේ දෘෂ්ටිකෝණයෙන් බලන කල් හී ජනමාධ්‍ය විසින් ඉදිරිපත් කරනු ලබන බොහෝ සංදේශ ග්‍රාහකයින්ගේ වුවමනා හා අවශ්‍යතාවන්ට සරිලන තොරතුරුවලින් බැහැර වෙමින් තිබේ. ග්‍රාහකයන් වඩාත් සංවේදී කරගත හැකි හා එමඟින් හුදු වෙළෙඳ අරමුණු තරකර ගැනීමට පමණක් සීමා වී ඇත.ජනමාධ්‍ය ආයතනයක හිමිකම නැතහොත් අයිතිය සහ ජනමාධ්‍ය ආයතනය භාර ප්‍රධානියා පිළිබඳව විග්‍රහ කළහොත් පැහැදිලි වන තතවත් කරුණක් තිබේ. එනම් ජනමාධ්‍ය ආයතනයක ප්‍රධානීන් අදාළ මාධ්‍ය ආයතනයේ අයිතිකරුවන් නැතිනම් හිමිකරුවන් නොවීම ය. ජනමාධ්‍ය ආයතන ප්‍රධානීන් ගේ කාර්යභාරය වූ කලී මාධ්‍ය ආයතනයන්හී හිමිකරුවන්ගේ ප්‍රතිපත්ති ක්‍රියාවට නැංවීමට අවශ්‍ය කටයුතු සම්පාදනය කිරීමය. ඒ අනුව ජනමාධ්‍ය ආයතනයන් හී ප්‍රධානත්වය දරන්නන් වේතනයක් ලබන ශ්‍රමිකයකු බවට පත්වී තිබේ.මේ සංසිද්ධිය තවදුරටත් පැහැදිලි කළහොත්, ජනමාධ්‍ය ආයතනයක හිමිකාරිත්වය දරන අයිතිකරු අදෘෂ්‍යමාන හස්තයක් වශයෙන් කටයුතු කරන අතර, එම ආයතනයේ ප්‍රධානියා ගේ කාර්යභාරය හා වගකීම වන්නේ අනුමත ප්‍රතිපත්තිවලට අනුකූලව මාධ්‍ය කටයුතුවල නිරතවීමය. එසේම අදාළ ජනමාධ්‍ය ආයතනයේ හිමිකාරිත්වය දරන අයිතිකරුවා විසින් හඳුන්වාදෙන කවර හෝ ප්‍රතිපත්තියක් මාධ්‍ය ආයතනයේ ප්‍රධානියා විසින් එකී ආයතනයේ පැවැත්ම උදෙසා ක්‍රියාවට නංවනු ලබයි. මෙහිදී ඇතැම් අවස්ථාවලදී මාධ්‍ය ආයතන භාරව කටයුතුª කරන්නන් ග්‍රාහකයින් පිනවීම උදෙසා ක්‍රියාවට නැංවීමට ඇති එම ප්‍රතිපත්ති යම්තාක් දුරකට සුමට කර ග්‍රාහකගත කිරීමට ද උත්සුක වෙයි. ඊට විශේෂ හේතුවක් ද ඇත. එනම් ග්‍රාහකයින් දිනාගෙන අදාළ ජනමාධ්‍ය ආයතනය අඛණ්ඩව පවත්වාගෙන යාමේ වගකීම මාධ්‍ය ආයතන භාරව කටයුතු කරන්නන් වෙත නිරායාසයෙන් ම පැවරී තිබීමය.ඒ අනුව ජනමාධ්‍ය ආයතනයන් හී හිමිකාරිත්වය දරන අයිතිකරුවන්ගේ ප්‍රතිපත්ති ග්‍රාහකයින්ට වඩාත් යෝග්‍ය වන පරිදි ප්‍රතිනිර්මාණය කර, ආකර්ෂණීයව ඉදිරිපත් කිරීම සඳහා ඇතැම් ජනමාධ්‍ය ආයතන භාර ප්‍රධානීන් ඇතුළු මාධ්‍යකරුවන් විවිධ ක්‍රමවේද උපයෝගී කරගනු ලබයි.එය කෙසේ වන්නේ වී නමුත් ජනමාධ්‍ය ආයතනයක හිමිකාරිත්වය දරන අයිතිකරුවන්, ආයතන ප්‍රධානීන්, මාධ්‍යකරුවන් සහ ග්‍රාහකයින් යන පාර්ශ්වයන් අතුරින් ග්‍රාහකයින් වඩාත් ශක්තිමත් විය යුතු නමුදු වර්තමානයේ දී ග්‍රාහකයින් වෙත එවැනි ශක්තිමත් පසුබිමක් නිර්මාණය වී නොමැති වීම ද මාධ්‍යයේ පැවැත්මට බාධාවක් වී තිබේ.මෙවැනි සමාජ සංසිද්ධියකදී වැදගත් වන්නේ මාධ්‍ය භාවිතය සහ එහි යථා ස්වරූපය පිළිබඳව ග්‍රාහකයින් වෙත ප්‍රමාණවත් අවබෝධයක් ලබාදීම පමණි. මෙහිදී ආයතනයේ හිමිකාරිත්වය දරන අයිතිකරුවන්ගේ ප්‍රතිපත්ති මත කටයුතු කරන ජනමාධ්‍ය ආයතනවලට පක්ෂපාතී වීම හෝ අපක්ෂපාතී වීමෙන් ප්‍රතිපලයක් නැත. ඒ ඒ අවස්ථාවන් හි දී මාධ්‍ය හැසිරෙන ආකාරය පිළිබඳව පමණක් ග්‍රාහකයින් අවධානය යොමු කළ යුතුව තිබේ. එසේම එකී මාධ්‍යයේ හැසිරීම ගෝචර නම් එහි යම් වැදගත්කමක් පවතී නම් ඊට අනුගතව කටයුතු කිරීමේ ද වරදක් නැත.එසේම ග්‍රාහකයින් විචාරශීලීව ජනමාධ්‍ය භාවිත කරනු ලබන්නේ නම් එය වඩාත් ඵලදායී වනු ඇත.විචාරශීලී යන පදයෙන් අර්ථ නිරූපණය වන්නේ කිසියම් දෙයක් පිළිබඳව විමසීම, විමර්ශනය, විශ්ලේෂණය මෙන්ම වගකීමකින් යුක්තව කටයුතු කිරීම පිළිබඳව පුද්ගලයකු සතු නිපුණතාවයි. පහත සඳහන් නිදර්ශන ඇසුරින් මේ සම්බන්ධව තව දුරටත් වටහා ගත හැකිය.එනම් ඕනෑම විචාරශීලී ග්‍රාහකයකුට කිසියම් ජනමාධ්‍ය ආයතනයක් මඟින් සඟවන දේ මනාව තේරුම් භේරුම් කරගැනීමේ ශක්‍යතාවක් තිබිය යුතුවේ. එක් එක් මාධ්‍ය ආයතනයන් හි ප්‍රතිපත්ති හා න්‍යාය පත්‍ර හඳුනාගෙන, ඉන් ඉක්බිතිව ඒ සඳහා අනුගත වීමටත්, ජනමාධ්‍ය මඟින් ග්‍රාහකයින් ව කෙබඳු පුද්ගලයකු බවට පත් කිරීමට ප්‍රයත්න දරන්නේ දැයි වටහා ගැනීමටත්, ජනමාධ්‍ය ඔස්සේ සිදුකරන විවිධ පොලඹවා ගැනීම් හා උපායමාර්ග තේරුම් කර ගැනීමටත්, ජනමාධ්‍ය විසින් කුමක් කෙසේ ඉදිරිපත් කළත් තමන්ට අවශ්‍ය හා තමන්ට ප්‍රයෝජනවත් දේ පමණක් තෝරා බේරා ගැනීමේ හැකියාවත්, ග්‍රාහකයකු සතු විය යුතුය. එසේම ඕනෑම ජනමාධ්‍ය ආයතනයක් වෙත තමන් සතු විනිශ්චය ලබාදීමටත්, එමඟින් මාධ්‍ය සමඟ අන්තර් ගනුදෙනුවක් පවත්වාගෙන මාධ්‍ය වෙත යම් බලපෑමක් සිදු කළ හැකි අංග සම්පූර්ණ ග්‍රාහකයකු බවටත් පත්විය යුතුය.ජනමාධ්‍ය පරිභෝජනය කරනු ලබන ග්‍රාහකයා විචාරශීලීව හා වගකීමෙන් කටයුතු කරන්නේ නම් අනාගතයේ දී යහපත් මාධ්‍ය සම්ප්‍රදායක් බිහිකර ගැනීම එතරම් අපහසු කාර්යයක් නොවේ. සැබැවින්ම ජනමාධ්‍ය මඟින් ඉදිරිපත් කරන දේ නිසි ලෙස අවබෝධ කරගැනීමේ ශක්‍යතාවක් ඇති විචාරශීලී ග්‍රාහකයින් සමූහයකට ඕනෑම ස්වරූපයක ජනමාධ්‍ය ආයතනයක් මෙල්ල කිරීමේ බලයක් ද හිමි වනු ඇත.අපේ රටේ සාක්ෂරතා මට්ටම අකුරු කියවීමේ හා ලිවීමේ හැකියාව ඉහළ අගයක් ගෙන තිබේ. එනමුදු මාධ්‍ය සාක්ෂරතාව එවැනි ඉහළ අගයක් වෙත වර්ධනය වී නොමැත. එවැනි සමාජ පසුබිමක් තුළ විචාරශීලී ග්‍රාහක සමූහ බිහි නොවනු ඇත. ඒ අනුව කවර හෝ ජන සන්නිවේදන මාධ්‍යයක් මඟින් ග්‍රාහකගත වන යම් සංදේශයක් වෙතොත්, එය නිවැරැදිව හා නිරවුල්ව අවබෝධ කර ගෙන අවශ්‍ය පරිදි ඵලදායීව භාවිත කිරීම කෙරෙහි ද අවධානය යොමු කළ යුතුව තිබේ.මේ අනුව විචාරශීලී ග්‍රාහකයකු වීමට නම් සෑම ජනමාධ්‍ය ආයතනයක් ම තුළනාත්මකව අධ්‍යයනය කළ යුතුය. නිදසුනක් වශයෙන් සඳහන් කළහොත් පුවත්පතක මුල් පිටුවේ ප්‍රධාන ප්‍රවෘත්ති සම්බන්ධව නිගමන ලබාදීමට මත්තෙන් සෙසු පුවත්පත් කිහිපයක මුල් පිටුවල ප්‍රධාන ප්‍රවෘත්ති ඉදිරිපත් කර තිබෙන ආකාරය ද විමර්ෂනයට භාජනය කළ යුතුය. ඉන් ඉක්බිතිව ග්‍රාහකයින් වෙත සාධාරණ විනිශ්චයක් ලබාදිය හැකිය.එසේම ජනමාධ්‍යයේ විවිධ සංසිද්ධීන් හා ඒවායෙහි ක්‍රියාකාරකම් සම්බන්ධව අවධානයෙන් සිටීම ග්‍රාහකයින් හට ජනමාධ්‍ය අධ්‍යයනයේ දී අතිශය වැදගත් වනු ඇත. නිදසුනක් වශයෙන් දේශපාලනය, මානව හිමිකම්, ප්‍රජාතන්ත්‍රවාදය, සමානාත්මතාව, සාමය හා සහජීවනය, නීතිය, සෞන්දර්ය හා රසඥතාව, ස්ත්‍රී පුරුෂ සමාජ භාවය ආදී සංකල්ප පිළිබඳව සාමාන්‍ය දැනීමක් ජනමාධ්‍ය පිළිබඳව යම් යම් ඇගැයීම් කිරීමේ දී වැදගත් වනු ඇත.ඒ ඒ ජනමාධ්‍ය ආයතනයන් හී අන්තර්ගතය හා එහි සැඟවුණු ප්‍රතිපත්ති, න්‍යාය පත්‍ර හා යටි අරුත් පිළිබඳව ද සන්සන්දනාත්මකව අධ්‍යයනය කළ යුතු වේ.එසේම විවිධ වැඩ සටහන් හා ආකෘති මඟින් සමාජගත වන ඇතැම් ව්‍යාජ තොරතුරු කෙරෙහි වඩාත් සංවේදී නොවී එකී කරුණු කාරණා ඔවුන්ගේ වෘත්තීය ස්වරූප මඟින් මතු වූ ප්‍රති නිර්මාණ බව ග්‍රාහකයින් ෂසින් විශේෂයෙන් වටහා ගත යුතුව තිබේ.අනුෂාද් වෙදගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>08</month>
      <day>05</day>
    </date>
    <link>http://www.silumina.lk/2012/08/05/_art.asp?fn=af12080513</link>
    <topic>ජලය රැඳෙන තැන් නැති කළොත් ඩෙංගු නිවාරණයි!</topic>
    <author>බුද්ධිකා බ්‍රාහ්මණගේ</author>
    <content>ජාතික ඩෙංගු පාලන අධිකාරියේ විශේෂඥ වෛද්‍යරංජිත් බටුවන්තුඩාවචිරි... චිරි... චිරි... චිචිරි... චිචිරී...කොළඹ මෙන්ම අවට ප්‍රදේශවලට කඩින්කඩ ඇදහැළෙන වැස්ස ගිනියම් ගෙන්දගම් පොළවට මඳ පවනක් වැනිය. දැඩි උණුසුම මැඬ දාහය නිවන මේ පොද වැසි විටෙක මහ වැසි තරමට දරුණු වෙයි. වැසි පෑයුව ද අහස් දිය එක්වරම බැස යන්නේ නැත. ජලය විවිධ ආකාරයට එක්රැස් වෙයි. ඩෙංගු මදුරුවන්ගේ ව්‍යාප්තිය ද ඒ සමඟම සිදුවෙයි.මේ වසරේ ජනවාරි මාසයේ සිට ජූනි තෙක් වාර්තා වූ ඩෙංගු රෝගීන් ප්‍රමාණය 12454 කි. මේ සය මස ඇතුළත මියගිය සංඛ්‍යාව 75 කි.කොළඹ, ගම්පහ, මහර, කඩුවෙල, මීගමුව, දොම්පේ ආදි ප්‍රදේශවලින් වැඩි වශයෙන් වාර්තා විය.ඩෙංගු මදුරුවා මහ මැදුරු, දිළිදු පැල්පත්, උගත්, නූගත්, උස් මිටි තරාතිරම් නොබලා ජීවිත බිලිගත්තේ කා තුළත් තැතිගැන්මක් ඇති කරමිනි. පසුගිය දිනවල ඩෙංගු රෝගීන් වැඩි වශයෙන් වාර්තා වූයේ රජයේ කාර්යාල අමාත්‍යාංශ විශේෂයෙන් විදේශ සේවා නියුක්ති කාර්යාංශය වැනි ස්ථානවලිනි.වටිනා ජීවිත රැසක් අහිමි වුණු පසු දියත් කළ මේ මර්දන වැඩසටහන් ඇතැමකු හැඳින්වූයේ “අශ්වයා පැන ගිය පසු ඉස්තාලය වැසීමක්” ලෙසය. ඩෙංගු පිළිබඳ වැඩි වශයෙන් වාර්තා ඉදිරිපත් වීමත් සමඟම විපක්ෂ, සෞඛ්‍ය අමාත්‍යාංශයටත්, වසංගත රෝග නිවාරණ අංශයටත්, ඇමැතිවරයාටත් චෝදනා කිරීමට පටන් ගන්නේ ඔවුන් තම වගකීම් නිසි පරිදි ඉටු නොකරන බව කියමිනි. මීට පිළිතුරු සපයන අදාළ අංශ පවසන්නේ ඩෙංගු වැනි වසංගත රෝග තත්ත්වයක් වළක්වා ගැනීමට තනි අමාත්‍යාංශයකට පමණක් නොහැකි බවයි. ඒ අනුව ඒ සඳහා දැන් ජනාධිපති කාර්ය සාධන බළකායත් මෙන්ම රාජ්‍ය ආරක්ෂක අමාත්‍යාංශය ඇතුළු අමාත්‍යාංශ රැසක් ඒ සඳහා එක්වී සිටී.ස්පාඤ්ඤ භාෂාවෙන් ඩෙංගු ලෙස රෝගය හඳුන්වන්නේ කරප්ෂන් ඔෆ් ද ඩැන්ඩී ෆීවර් යනුවෙනි. ස්පාඤ්ඤ බසින් ‘ඩැන්ඩි’ යනු ඉංගි‍්‍රසියෙන් ‘ජැන්ඩි’ යන්නට සමාන පදයකි. එරට ‘ඩැන්ඩි’ යට ජීවත් වූ අය කිසිදා නොසිතූ නොපැතූ ලෙස රෝගී කළ, මරණයට පත් කළ, මේ රෝගය ඩැන්ඩි ෆීවර් වූයේ සමාජයත් කම්පනය කිරීමට තරම් එය ප්‍රබල වූ නිසාය.ස්පාඤ්ඤය තරමටම අද අප සමාජ පෑ ඩෙංගු හේතුවෙන් කම්පනයට පත්වී තිබෙන්නේ ඊට එක්තරා දේශපාලන හැඩයක් ද එක්කරමිනි. මේ පිළිබඳව ජාතික ඩෙංගු පාලන අධිකාරියේ විශේෂඥ වෛද්‍ය රංජිත් බටුවන්තුඩාව අප හා සංවාදයේ නිරත වූයේ මෙලෙසිනි.ඩෙංගු මර්දනය සඳහා රජය මාසයක් නම් කර තිබෙනවා?ඩෙංගු මර්දනය සඳහා දිගු කාලීන මෙන්ම කෙටි කාලීන වැඩසටහන් ක්‍රියාත්මක වෙනවා. මෙසේ මාසයක් නම් කිරීමට යෝජනා වූයේ පවතින තත්ත්වය අනුව කඩිනම් පියවර ගත යුතු නිසයි.මේ පිළිබඳව විපක්ෂය නම් කියන්නේ රජය ජනපි‍්‍රය වැඩසටහන්වලට මූලිකත්වය දෙන බවයි.මෙය ජනපි‍්‍රය වැඩ සටහනක් ලෙස නම් කරන්නේ මොන අර්ථයෙන් ද? පවතින කාලගුණ තත්ත්වයත් සමඟම ඩෙංගු රෝගය ශීඝ්‍රයෙන් ව්‍යාප්ත වී තිබෙනවා. මේ කාලගුණ තත්ත්වය තවත් ඉදිරියටත් පවතිනවා. රෝග ව්‍යාප්තිය වැළැක්වීමට නම් කඩිනමින් කටයුතු කළ යුතුයි. මේ සඳහා අපි සෞඛ්‍ය අමාත්‍යාංශයේ මූලිකත්වයෙන් අධ්‍යාපන අමාත්‍යාංශය, රාජ්‍ය පරිපාලන අමාත්‍යාංශය, ආරක්ෂක අමාත්‍යාංශය ආදි සියලු යාන්ත්‍රණයන්ගේ සහයෝගය ගෙන කටයුතු කරනවා. ඩෙංගු මදුරුවන් බෝවන ස්ථාන විනාශ කිරීමට උපදෙස් දීම, නිවාස පරීක්ෂා කිරීමේදී එවැනි ස්ථාන තිබේනම් එම අවස්ථාවේම ඒවා ඉවත්කර දැමීමට අපි උපදෙස් ලබා දී තිබෙනවා. මේ වන විට එම වැඩසටහන් හොඳින් ක්‍රියාත්මක වෙනවා. රජයේ ආයතන මෙන්ම පාසල් වැනි ස්ථානවල ද පිරිසිදු කිරීම දැනටමත් බොහෝ ප්‍රදේශවල සිදුකර තිබෙනවා.මේ වැඩසටහන ප්‍රාදේශීය ලේකම්වරුන් හරහා ග්‍රාම නිලධාරීන්, සමෘද්ධි නිලධාරීන්, කෘෂි නිලධාරීන් අපගේ ප්‍රජා සෞඛ්‍ය කාර්යාල හරහාත් ග්‍රාමීය මට්ටමින් සිදු වෙනවා.බොහෝ ප්‍රදේශවල නිවාස පරීක්ෂාව තවමත් හරිහැටි සිදුවී නැති බවට ආරංචි ලැබෙනවා.ග්‍රාම සේවා කොට්ඨාස මට්ටමින් සිදු කෙරෙන වැඩසටහන් බොහොමයකට බලපාන ගැටලු රාශියක් තිබෙනවා. ඇතැම් ප්‍රදේශවල ග්‍රාම නිලධාරීන් පවා නෑ. මෙවැනි වැඩසටහන් සාර්ථක කරගැනීමේදී අපට මෙවැනි ගැටලු බාධක බවට පත්වී තිබෙනවා.ඩෙංගු වසංගතයේ ඉතා දරුණුම ස්වභාවය වන්නේ මදුරුවකු මඟින් එය බෝවීමයි. මීටර් 150 ක 200 ක අතර පියඹා යෑමේ හැකියාවක් ඇති මදුරුවා කොතැනක බිත්තර දැමුවත් එම බිත්ති වියළි පරිසරයේ මාස 6 සිට 12 දක්වා කාලයක් විනාශ නොවී පවතිනවා. උදාහරණයක් ලෙස වහල මත ඇති වැහි පීල්ලේ කොළයක් මත ඇලී ඇති බිත්තර බොහෝ කාලයක් නොනැසී පවතිනවා. එසේ ඇලී ඇති බිත්තර සක්‍රීය වීම ඇරැඹෙන්නේ ඊට වැසි ජලය ලැබීමෙන් අනතුරුවයි. වැසි ජලය එක තැන රැඳී තිබීම වැළැක්විය යුත්තේ මදුරුවාට සක්‍රීය වීමට ඇති අවස්ථා නැති කිරීමටයි. එමඟින් පමණයි මදුරුවෝ බෝවීම වළක්වා ගත හැකි වන්නේ.මේ ක්‍රියාවලිය නිසි පරිදි ඉටුකිරීම බාරදූර කාර්යයක් බවට පත්වී ඇත්තේ එසේ අවට පරිසරය පිරිසිදුව ජලය නොරැඳෙන ලෙස තබා ගැනීම තවමත් බොහෝ දෙනකුට ආගන්තුක කටයුත්තක් බවට පත්වී ඇති නිසාය. උදෑසන සහ රාත්‍රියේ නින්දට පෙර දත් මැදීම කෑමට පෙර අත සේදීම වැනි නිරන්තරයෙන්ම ඉටුකළ යුතු සෞඛ්‍ය පුරුදු වගේම මදුරුවන් බෝවන ස්ථාන විනාශ කර දැමීමත් අනිවාර්යයෙන්ම කළ යුතු වෙනවා. එය දෛනික අංගයක් බවට ද පත්කර ගත යුතුමයි. එවැනි මට්ටමකට සමාජය හැඩ ගැසීම බාරදූර කටයුත්තකි. ඒ සඳහා සක්‍රීය වැඩ පිළිවෙළක් ක්‍රියාත්මක විය යුතුමය.ඩෙංගු මර්දනයට බී. ටී. අයි. බැක්ටීරියාව ගෙන්වීම වැනි වැඩසටහන් දැන් ක්‍රියාත්මක වන්නේ නැද්ද?බී. ටී. අයි. බැක්ටීරියා වර්ග දෙකක් තිබෙනවා. එකක් දියර. අනෙක කැට. මේ පවතින තත්ත්වය බී. ටී. අයි. වැනි බැක්ටීරියාවක් භාවිතයෙන් කෙසේවත් වළක්වාගන්න බෑ. බී. ටී. අයි. කියන්නේ හරිම මිල අධික රසායනයක්. බී. ටී. අයි. එක්වරක් භාවිත කර මේ තත්ත්වය වළක්වන්න බෑ. මාසයකට වතාවක්වත් භාවිත කරන්න වෙනවා. බී. ටී. අයි. බැක්ටීරියාව දැනට ගාල්ල නගර සභා බල ප්‍රදේශයේ එම නගර සභාවේ මූලිකත්වයෙන් භාවිත කරනවා. ඒ නගර සීමාව කුඩා ප්‍රදේශයක්. ඒ නිසා ඒ අධික වියදම ඔවුන් දරාගන්නවා ඇති. මම හිතන්නේ රට පුරාම බී. ටී. අයි. මාසයක් භාවිත කරන සල්ලි වලින් අපේ සෞඛ්‍ය සේවාව අවුරුද්දක් නඩත්තු කරන්න හැකි වේවි. එය සාර්ථක විසඳුමක් නොවන්නේ මිල අධිකකම වගේම නිතර නිතර භාවිත කිරීමට සිදුවීමත් නිසයි.බොහෝ ප්‍රදේශවල ජනගහනය ශීඝ්‍රයෙන් වැඩිවීම ද රෝග නිවාරණ කටයුතු අඩපණ වීමට හේතු වී ඇත. උදාහරණ ලෙස කඩුවෙල ප්‍රාදේශීය ලේකම් කොට්ඨාසයේ ග්‍රාම නිලධාරී වසම් 57 ක් තිබේ. එහි ග්‍රාම නිලධාරීන් සිටින්නේ 52 ක් පමණි. මහරගම ප්‍රාදේශීය ලේකම් කොට්ඨාසයේ පවතින පුරප්පාඩු ප්‍රමාණය 20 ක් පමණ වේ.සීමා නිර්ණය කොමිෂන් සභාව මඟින් ග්‍රාම නිලධාරී වසම් මෙන්ම බල ප්‍රදේශ නැවත සීමාකර පරිපාලන ව්‍යුහය නැවත ප්‍රතිසංවිධානය විය යුතු බව අවස්ථා ගණනාවකදීම ඉස්මතු විය. එබඳු ගැටලු හේතුවෙන් ඇතැම් ප්‍රදේශවල නිලධාරීන්ට තම රාජකාරි නිසි ලෙස ඉටුකිරීමේ ගැටලු ඇතිවී තිබේ.ගැටලු, අඩුපාඩු, ඉල්ලීම් කොතෙකුත් ඇත. එහෙත් මෙය අනෙකා කරනතුරු බලා සිටිය යුතු වැඩක් නොවේ. අප අපගේ වගකීම මැනැවින් හඳුනාගත යුතුය. ඩෙංගුවලට තරාතිරමක් නැත. ඩෙංගු පතුරුවන්නේ මදුරුවෙකු නිසා ඌට අවශ්‍ය වන්නේ ආහාරය පිණිස ලේ බිඳක් පමණි. එය ලබා ගැනීමට ඌ ඔබ කරා මෙන්ම දිනෙක මා කරා ද පැමිණිය හැක. ඔබගේ දරුවා මෙන්ම මගේ දරුවා ද ඌ ගොදුරු කරගනු ඇත. මේ කුරිරු මදුරුවාගෙන් බේරී සිටීමට හැම උත්සාහයක්ම මාර්ගයක්ම යොදා ගැනීමට සැවොම එක්ව කටයුතු කළ යුතු වෙමු.බුද්ධිකා බ්‍රාහ්මණගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>08</month>
      <day>05</day>
    </date>
    <link>http://www.silumina.lk/2012/08/05/_art.asp?fn=af12080514</link>
    <topic>නරුමයන්ගෙන් පුතා බේරාගන්නට ගිය විදුහල්පති පියා පිහි පහරින් මරුට</topic>
    <author>දයා ඩී. ෆොන්සේකා</author>
    <content>පසුගිය 28 වෙනිදා සැන්දෑව යක්කලමුල්ල ප්‍රදේශයේ ජනතාවට මහා මූසල සැන්දෑවක් විය. එදා සවස සිදුවූ ඒ අපරාධය මහ පොළොව නුහුළන තරම් බිහිසුණු අපරාධයක් විය. යක්කලමුල්ල ප්‍රදේශයේ ජනපි‍්‍රය ආදර්ශවත් ගුරු පියෙකු වූ අනුර මහානාම එදිරිසිංහ මහතා සිය ගෙදර දී සිය බිරිය හා දූ දරුවන් ඉදිරියේදීම සාහසිකයකුගේ පිහි පහරින් මිය ගියේය.“එදා සවස පහමාරට විතර මායි මහත්තයයි තේ වත්තට ගිහින් තේ දලු කඩාගෙන ගෙදර ආවා. මං අපිට මහන්සියි තේ ටිකක් වත්කරන්න කියා මගේ දුවට කීවා.ඒ අතරේ තමයි මගේ බාල පුතා හති දමමින් ගෙදරට ආවේ.“ඇයි පුතා” තාත්තා ඇහුවා.“මට අරුන් ගැහුවා. රත්තලා මගේ ඇඟටත් බයිසිකලය කැපුවා. මං උන්ට ගහනවා” පුතා කීවා.“මිනිස්සු එක්ක ගහගන්න යන්න එපා. පොලීසියේ පැමිණිල්ලක් දාමු” පුතාගේ තාත්තා කීවේ එහෙමයි.“පුතා ඒ අනුව පොලීසියට පැමිණිල්ලක් කළා. ඊට පස්සෙ තමයි සවස 6.30, 7.00 ට විතර කට්ටියක් අපේ ගෙදරට රණ්ඩුවට ආවෙ“විදුහල්පති බිරිය කීවාය. එසේ ආ පිරිස ලහිරු සොයමින් ගේ පුරා සැරිසැරූහ. “මැරයෝ ගෙදර පරිගණකය ළඟ සිටි විදුහල්පති තුමාගේ වැඩිමල් පුතු අනුෂ්කට පහර දී ඔහුගේ අතකට ද තුවාල සිදු කළහ. ගෙදරට අවුත් කරනු ලබන මේ අසාධාරණය උහුලනු නොහැකි වූ 53 හැවිරිදි විදුහල්පති එදිරිසිංහ මහතා ඉතා සාමකාමී ලෙස “ඇයි දරුවනේ මොනවද මේ කරන්නේ. ඇයි අපට මෙහෙම කරන්නේ” යැයි ප්‍රශ්න කළේ ගෙදර උළුවස්ස ළඟට අවුදින්ය.පැමිණි නඩය 20 දෙනෙකු පමණ වූ අතර ඔවුන්ගෙන් බොහෝ දෙනෙක් මත්ද්‍රව්‍ය ගෙන සිටි බව පෙනෙන්නට තිබිණ. ඔවුහු ගෙදරට ගල් ගහමින් ඝෝෂා කරන්නට පටන් ගත්තෝය.මේ අතර ළහිරුව ද සොයාගත් පිරිස ඔහුට ද පහර දෙන්නට පටන් ගත්හ.මේ සියල්ල ඉවසා ගත නොහී විදුහල්පතිවරයා සිය දරුවන් බේරාගන්නට ගියේ දරු සෙනෙහසින් පිරුණු දයාබර පියකු ලෙස මිස මැරවරයකු මෙන් නොවේ.එවිට ම මැර පිරිසේ එක් අයෙක් එදිරිසිංහ ගුරු පියාට පපුවට පිහි පහරක් එල්ල කළේය.“මහත්තයා පිහිපාර කාගෙනම ගෙදරට ගිහින් සිසිර මහත්තයාට දුරකථනයෙන් කීවා “අපේ ගෙදරට කට්ටියක් ඇවිත් කරදර කරනවා මට පිහියෙනුත් ඇන්නා” කියලා. පොලීසියට එකසිය දහනමයටත් කතා කළා. එහෙම කතා කරලා අම්මලාගේ ගෙදරට ගිහින් වැටුණා. අපි මහත්තයව රෝහලට ගෙනියන්න කතා කළා. කවුරුත් ආවේ නැහැ. කොටින්ම ත්‍රිවිලරයක්වත් ආවේ නැහැ. මං හිතන්නේ ගමේ හැමදෙනාම මැර පිරිසට බය වුණා.”විදුහල්පති බිරිය ස්වර්ණලතා කීවාය. බොහෝ වේලාවකින් අනතුරුව එදිරිසිංහ මහතා රෝහලට ගෙන ගිය ද ඔහුගේ ජීවිතය බේරාගන්නට හැකි නොවීය. ඔහුගේ පුතු අනුෂ්ක ද මහා රෝහලට ඇතුළත් කළ අතර තවමත් ඔහු කරාපිටිය රෝහලේ ප්‍රතිකාර ලබයි.මියගිය දයාබර ගුරු පියා වන එදිරිසිංහ මහතා ජයවර්ධනපුර විශ්ව විද්‍යාලයේ උපාධිධාරියෙකි. පේ‍්‍රම සම්බන්ධතාවකින් පසුව ස්වර්ණලතා මහත්මිය සමඟ විවාහ වූ ඔහු සිය දරුවන්ට මෙන්ම සිසු දරුවන්ට ද ඉතා කරුණාවන්ත වූවෙකි.ගුරුවරයකු ලෙස යක්කලමුල්ල මාගෙදර විදුහලට මුල්ම පත්වීම ලද එදිරිසිංහ මහතා වසර පහක් ඒ විදුහලේ සේවය කළේය. ඉන්පසු මිනුවන්දෙණිය කනිටු විදුහලට පත්ව ආ ඔහු උප ගුරුවරයකු වශයෙන් එහි කලක් සේවය කළේය.මිනුවන්දෙණිය පාසල වැසෙන්නට ගිය පාසලකි. එය සංවර්ධනය කොට නව ගොඩනැඟිල්ලක් සාදා දෙන්නට මහන්සි වෙමින් යළි එය ගොඩගත්තේ විදුහල්පති එදිරිසිංහ මහතා බව පාසල් සංවර්ධන සමිතියේ නිලධාරීහු පැවසූහ.සිසු දරුවන්ට ගුරු පියකු වූ ඔහු සිය සහෝදර ගුරුවරුන්ට හිතවත් මිත්‍රශීලී ගුරුවරයෙක් විය.පාසල් දරුවන්ගේ මාපියන්ට මිත්‍රයෙක් විය. අසල්වාසීන්ට නොමද උපකාර කළ හිතවතෙක් විය. එහෙත් ඔහු මියයන මොහොතේ අසල්වාසීන් බොහෝ දෙනෙකු උදව්වට ආවේ නැත. ඒ මැරවරයන්ට ඇති බිය නිසාය.එදිරිසිංහ ගුරු පියාගේ වැඩිමල් පුතු අනුෂ්ක පාසල් අධ්‍යාපන කටයුතු නිමාකර නගරයේ රක්ෂණ සමාගමක සේවය කරන්නේය. සිද්ධියට සම්බන්ධ බාල පුතු ළහිරු සඳරුවන් තවම උසස් පෙළ හදාරන අතර බාල දියණිය ද ඉගෙන ගන්නීය.“දෙයියනේ අප තව ටිකක් ඉස්සර වුණානම් මහත්තයව බේරගන්න ඉඩ තිබුණා. කාටත් උදව් කළ මහත්තයට ඇයි මෙහෙම වුණේ.” ස්වර්ණලතා මහත්මිය ළතැවන්නේ කවුරුත් ඉදිරියට අවුත් එදිරිසිංහ මහතා රෝහලට ගෙන ගියානම් ඔහු බේරාගන්නට තිබුණු බව කියමිනි.“අනේ මගේ තාත්තව උන් මරල දැම්මේ අපේ ඇස් ඉදිරියේමයි. මට තාත්තා කොච්චර ආදරේද. මං තාත්තා නැතිව ඉන්නෙ කොහොමද දෙවියනේ. අනේ මගේ රත්තරන් තාත්තා” දියණිය දිනිති ගේ පෙරළමින් වැලපෙන්නීය.දැනගන්නට ඇති පරිදි මිනීමැරුමට සම්බන්ධ සුන්ද හේවගේ සම්පත් නොහොත් වම්බොට්ටා හමුදාවෙන් පැන ආ 22 හැවිරිදි අයෙකි.සිද්ධියට මුල ළහිරුගේ පේ‍්‍රම සම්බන්ධතාවයක් බව යක්කලමුල්ල ප්‍රදේශවාසීන්ගෙන් දැනගන්නට ලැබිණ.ළහිරු ප්‍රදේශයේ තරුණියක සමඟ පේ‍්‍රම සම්බන්ධතාවයක් පවත්වාගෙන ගොස් ඇත. එම තරුණියටම සම්පත් ගේ සහෝදරයකුගේ මිතුරකු ද පේ‍්‍රම කළ අතර ගැටුමට මුල එය බව ප්‍රදේශවාසීහු පවසති. එමෙන්ම මෙම විදුහල්පතිවරයා හා වම්බොට්ටාගේ පවුල අතර ඉඩම් ප්‍රශ්නයක් ද ඇතැයි පැවැසේ.ප්‍රදේශයේ දානමය පිංකමකට යමින් සිටි ළහිරුට සම්පත්ගේ කොලු නඩය ආඩම්තේට්ටම් කොට තිබේ. ඔවුන් ළහිරුට පහර දී තවත් අයෙකු මෝටර් සයිකලයක් ද ඇඟට කැපීමේ සිද්ධිය සැලවූ විදුහල්පතිවරයා එය සාමයෙන් සමහන් කිරීමට උත්සාහ ගෙන ඇති අතර එය ද අසාර්ථක වී ඇත්තේ ඔහුගේම අවාසනාවකටය.ප්‍රදේශයේ පැතිර යන කටකතාවලින් පෙනී යන්නේ එදිරිසිංහ මහතාගේ පුතුන් දෙදෙනා ඉතා කීකරු සමාජයට වැඩදායි දරුවන් වූ අතර අනෙක් පිරිස මත්ද්‍රව්‍ය පවා ගනිමින් ප්‍රදේශයේ රස්තියාදු වන පිරිසක් බවය.ප්‍රදේශයේ කල්ලි ගැසි සිටින මේ පිරිස නොමඟට ගිය පිරිසක් බව ද සමහරු එදිරිසිංහ මහතාගේ පුතුන්ට ඊර්ෂ්‍යා කළ බව ද ප්‍රදේශවාසී පිරිස් පවසති.මේ අතර පැමිණිල්ලට ක්‍රියාත්මක නොවු බවට බොහෝ දෙනා අද යක්කලමුල්ල පොලීසියට දොස් පවරති.වරද කා අත වුවත් සිදුවී ඇත්තේ ඉතා යහපත් දරුවන් සුමඟට යොමු කළ ගුරු පියෙකු සමාජයට අහිමි වීමය. මත්වූ නරුම පිරිසකගේ මේ පාපකාරී ක්‍රියාව යක්කලමුල්ල ප්‍රදේශයේ කාගේත් පිළිකුළට භාජනය වී තිබෙන බව ඔවුන්ගේ ප්‍රකාශවලින් හෙළි විය.මීට පෙර මේ විදුහලේ සිටි විදුහල්පතිනියක ද කිසිවකු විසින් මරා දමා ඇති බවත් තවමත් ඒ අපරාධකරුවන් නිදැල්ලේ හැසිරෙන බවත් ප්‍රදේශවාසීහු පවසති.කෙසේ වෙතත් මේ පිළිබඳව ක්‍රියාත්මක වූ යක්කලමුල්ල පොලීසිය කාන්තාවක ඇතුළු සැකකරුවන් 6 දෙනෙකු මේ වන විට අත්අඩංගුවට ගෙන ඇති බව පොලීසිය පවසයි. මේ වන විට වම්බොට්ටා හෙවත් සම්පත් හා ඔහුගේ පියා ගමෙන් පැන ගොස් සිටිති.ගාල්ල ජ්‍යෙෂ්ඨ පොලිස් අධිකාරි වාස් ගුණවර්ධන මහතාගේ උපදෙස් පරිදි යක්කලමුල්ල පොලිස් ස්ථානාධිපති සංජීව සෙනෙවිරත්න මහතා ඇතුළු පිරිස වැඩිදුර පරීක්ෂණ පවත්වන අතර තවත් කීපදෙනෙකු ප්‍රදේශයෙන් පලා ගොස් ඇත. ඔවුන් සියලු දෙනාම අත්අඩංගුවට ගැනීමට පොලීසිය මේ වන විට මෙහෙයුම් සිදුකරමින් සිටී.දයා ඩී. ෆොන්සේකාකැලුම් සුදර්ශන විතානගේ ( බද්දේගම විශේෂ වාර්තාකරු)ඡායාරූප : දකුණු පළාත් සංචාරක එස්.දීයගහගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>08</month>
      <day>05</day>
    </date>
    <link>http://www.silumina.lk/2012/08/05/_art.asp?fn=af12080515</link>
    <topic>අපට තිබුණු එකම හයිය නැතිවුණා</topic>
    <author>සටහන - සුභද්‍රා දේශපි‍්‍රය ඡායාරූප - සුදම් ගුණසිංහ</author>
    <content>සෞම්‍ය සඳ කිරණ අතු ඉති රිකිලි අතුරින් මහ පොළව මත පතිත වී ඇත. වෙසක් පොහොය ලබන්නට තවත් ඉතිරිව ඇත්තේ එක් දිනකි. හිමිදිරි පාන්දර සුරේෂ් සිය රාජකාරිය සඳහා නිවසින් පිටව ගියේය. වෙසක් සිරිය ප්‍රදේශය පුරා පැතිරිණි. සුරේෂ් සේවය කරන ලී වෙළෙද සලට ළඟා වන විට පාන්දර හතරහමාර පසුවෙමින් තිබිණි. රියැදුරෙකු වන සුරේෂ්ට එදින පැවැරී තිබුණේ මොරටුව ප්‍රදේශයේ සිට අවිස්සාවේල්ල ප්‍රදේශයට ලීබඩු තොගයක් රැගෙන යෑමයි.පිළියන්දල කොට්ටාව මාර්ගය ඔස්සේ හයිලෙවල් පාරට පිවිසි ඔහු ගොඩගම ද පසු කළේය. හම්බන්තොට සිට රත්නපුර හරහා අධික වේගයෙන් ධාවනය වූ පෞද්ගලික බස් රථය ගලගෙදර වංගුවෙන් මතු විය. සුරේෂ් තමාට අයත් මංතීරුවේ ගමන් ගත්තේය. සිත් පිත් නැති අකාරුණික රියදුරා තමාගේ බස්රථය පාලනය කරගත නොහැකිව මාර්ගයෙන් ඉවතට පැන ප්‍රදේශය පුරා මහා හඬක් නගමින් සුරේෂ්ගේ ලොරි රථයේ මුහුණට මුහුණ ගැටුණේය. ලොරි රථයේ සුන්බුන් අතර සුරේෂ් සිරවී සිටියේය. අනාගතය ගැන අහස උසට පැතු පැතුම් සියල්ල මොහොතකින් සුනු විසුණු වී ගියේය.සෙල්ලප්පෙරුමගේ සුරේෂ් ජයමාල් 1981. 05. 20 දින ජස්ටින් ප්‍රනාන්දු මහතාගේ සහ ඩල්සි ප්‍රනාන්දු මහත්මියගේ එකම පුතු ලෙස මෙලොවට එළිය දුටුවේය. පවුලේ එකම දරුවා වූ නිසා ඔහු කාගෙත් ආදරය කරුණාව අතර හැදී වැඩුණේය. මඩපාත ආටිගල විද්‍යාලයේ මූලික අධ්‍යාපනය ලැබු ඔහු මොරටුව විල්ලෝරවත්ත දීපානන්ද මාවතේ පිහිටි පියාගේ නිවසට පදිංචියට යන විට සුරේෂ්ගේ පාසල් ගමන නිමා වී තිබිණි. ප්‍රදේශයේ කාගේත් හොඳ හිත දිනාගත් හෙතෙම ගමේ ආගමික සාමාජීය කටයුතුවල පමණක් නොව දේශපාලන කටයුතුවල ද ප්‍රමුඛස්ථානය ගෙන කටයුතු කළේය. ගමේ පන්සලේ නායක ස්වාමින් වහන්සේ ආගමික කටයුතුවලදී සුරේෂ්ට ප්‍රමුඛතාව ලබා දුන්නේය. ප්‍රදේශයේ ලේ දන්දීමේ පින්කම් සියල්ල අතනොහැරී ඔහු කෙසේ හෝ එතැනට සහභාගි වී ලේ දන් දුන්නේය.පියාගේ වෘත්තීය වන රියැදුරු රැකියාව තෝරා ගත් ඔහු කිසිදු දිනයක දුම්පානය හෝ මත්පැන් පානය නොකළේය. රාජකාරිය දේවකාරිය කොට ගත් සුරේෂ් හිමිදිරි පාන්දර තමා රැකියාව කළ ලීබඩු වෙළෙඳ ආයතනයට ගියේය. හෘදයාබාධයකින් පෙළෙන පියාත් මවත් රැකබලා ගත්තේ සුරේෂ්ට ලැබුණු වැටුපෙනි. කාන්චනා නෙළුම් රෝෂිණිව හඳුනාගත් ඔහු වසර හතක පේ‍්‍රමයකින් අනතුරුව දෙමාපියන්ගේ ආශිර්වාදය මැද්දේ 2007 වසරේ මැයි 21 වැනි දින නිවසට කැඳවාගෙන ආවේය. අගහිඟකම් කොතෙක් තිබුණ ද සියලු දෙනා සතුටින් කල් ගෙවූහ. 2008. 05. 27 වැනි දින කවිෂා සුරක්ෂි දියණිය ඔවුන්ගේ කැදැල්ලට එකතු වූ අතර ඇයගේ අනාගතය සුරක්ෂිත කිරීමටත් නිවසක් තනා ගැනීමේ අරමුණින් විදෙස්ගත වීමට සුරේෂ් අදිටන් කරගත්තේය.විදෙස් ගත වීමට තවත් තිබුණේ දින දෙක තුනක් වුවද රාජකාරිය කළ ලීබඩු වෙළෙඳ ආයතනයේ සේවය නතර නොකළේය. පසුගිය මැයි මාසයේ 04 වැනි දින හිමිදිරි පාන්දර ඔහු නිවසින් පිටව ගියේ ඔහු අසීමිත ලෙස ආදරය කළ කවිෂා දියණියගේ මුහුණ බැලීම යළි නිවසට පැමිණීමේ බලාපොරොත්තුවෙනි. ඔහු එදින අවිස්සාවේල්ල ප්‍රදේශයට යෑමට පිටත් විය. එහෙත් සෑම තැනකම ජයග්‍රහණය කළ සුරේෂ්ට මාරයා පරාජය කිරීමට නොහැකි විය. ගමේ තරුණ සමිතියක, ආගමික උත්සවයක, ලේ දන්දීමේ පින්කමක, අවුරුදු උත්සවයක සුරේෂ් මුල්තැන ගත්තේය. අවුරුදු උත්සවයේ කඹ ඇදීමේ තරගයේ සුරේෂ්ගේ පිල ජයග්‍රහණය කළේය. පන්සලේ ලොකු හාමුදුරුවෝ තොරන් බඳින්නට, කූඩු සදන්නට සුරේෂ් එන මඟ බලා සිටියහ.ගමේ තරුණයන්ට ආදර්ශයක් ගෙන හැර දැක්වූ පවුලේ එකම දරුවා වූ සුරේෂ්ගේ වියෝව දෙමාපියන්ට නම් දරාගත නොහැකිය. ජස්ටින් ප්‍රනාන්දු මහතා තම එකම පුතු පිළිබඳ මතකය අවදි කළේය.“පුතා නැතිවුණ එක පාඩුවක් පාළුවක් අපිට දරාගන්න බැහැ. දැන් පුතා නැතිවෙලා මාස තුනක් වෙනවා. අපිට හිටියේ එකම දරුවයි. ආගමට දහමට ලැදියි. රැකියාව කළේ හරිම කැමැත්තෙන් එදා උදේ තේ එකවත් බීලා නෙමෙයි ගියේ. පුතා ගේදොර හදාගන්න පිටරට යන්න හිතාගෙන හිටියේ. මගේ පුතාගේ මරණය ගේ ඇතුළේ තියෙද්දී රට යන්න දිනය ගෙදරට දැනුම් දුන්නේ. පුතාට අවුරුදු හතරක් පුංචි දුවෙක් ඉන්නවා. අපිට දැන් ජීවත්වෙන්න විදිහක් නැහැ. මම හර්දය රෝගයකට බෙහෙත් ලබා ගන්නවා. පුතාගේ භාර්යාව ලීබඩු වෙළෙද සලක පුංචි රැකියාවකට යනවා. ඒක අපිට ජීවත්වෙන්න මදි. මගේ පුතාව මරා දාපු මෙවැනි රිය පදවන මාරක රියදුරන්ට නීතියෙන් පැනයන්න නොදී උපරීම දඬුවමක් ලබා දෙන්න කියලයි අපි ඉල්ලන්නේ.දරුවන් අකාලයේ මෙලොව හැර යෑම ජීවත්ව සිටින දෙමාපියන්ට දරාගත නොහැකි වේදනාවක්.“අපිට හිටිය එකම දරුවා අපිට නැතිවුණා. දැන් අපිව රැකබලා ගන්නේ කවුද? අපේ දරුවගේ භාර්යාවත් දරුවත් මේ ලෝකේ තනි වුණා. අපිට සල්ලි නොතිබුණට සතුටින් ජීවත් වුණා. දැන් අපි ඉන්නේ ඇඬු කඳුළෙන්. අපිට තිබුණ එකම හයිය අපිට නැතිවුණා. මගේ පුතා ලේ දන්දීලා තිබුණ තරමම ඇති හොඳ තැනක උපදින්න. ඒ වගේම පන්සලේ හැම පින්කමකටම මගේ දරුවා සහභාගි වුණා.” ඩල්සි ප්‍රනාන්දු මහත්මිය පැවැසුවාය.සුරේෂ් එනතුරු කුඩා දියණිය මඟ බලා සිටින්නීය. ගමේ අවුරුදු උත්සවයේ සුරේෂ් සිටි පිල හැමදාම දිනුවේය. ඒ අඩුව පුරවන්නට මිතුරන්ට යළි කිසිදු දිනයක සුරේෂ් එන්නේ නැත. කූඩු සදන්නට තොරණ බදින්නට සුරේෂ් එනතුරු පන්සලේ ස්වාමින් වහන්සේ මඟ බලති. එහෙත් සිත්පිත් නැති අකාරුණික රියැදුරකු සියල්ල සුන් විසුණු කළේය. අහිංසක දියණි කවිෂාට සදහටම තම පියා අහිමි විය. දෙමාපියන්ට තම එකම පුතු අහිමි විය. ජීවත්වීමට මගක් නැතිව සුරේෂ්ගේ පවුලේ සියලු දෙනා අද අසරණ කර දැමු සියලු බලාපොරොත්තු සුනු විසුණු කර මිනිස් ජීවිතයක් අහිමි වී දැනට තෙමසක් ගත වී ඇත.තම පවුලේ එකම ශක්තිය වූ ඔහු අහිමි වීමෙන් අසරණ වී සිටින මොරටුව විල්ලෝර වත්ත දීපානන්ද මාවතේ අංක 30/31 නිවසේ පදිංචි ඔවුන්ට යම් උපකාරයක් කළ හැකිනම් 0726186182 අංකයට අමතන්න.සටහන - සුභද්‍රා දේශපි‍්‍රය ඡායාරූප - සුදම් ගුණසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>08</month>
      <day>05</day>
    </date>
    <link>http://www.silumina.lk/2012/08/05/_art.asp?fn=af12080516</link>
    <topic>අනාගතයටත් පරිසර පාඩම් කියන තිසාහාමිගේ පිළිරුව</topic>
    <author>තාරක වික්‍රමසේකර</author>
    <content>හිටපු ආදි වාසි නායක ඌරුවරිගේ තිසාහාමිගේ ජීවමාන ප්‍රමාණයේ පිළිරුවක් ආදි වාසින්ගේ දිනය යෙදෙන අගෝස්තු 8 වැනිදා විවෘත කෙරේ. මේ ලිපිය ඒ වෙනුවෙනි.ජීවහත්ත දිසාලා යුවළගෙන් පැවතගෙන ආ බව කියන අපගේ ආදිවාසී රැහේ නායකයා ලෙස දීර්ඝ කාලයක් පෙරමුණ ගෙන සිටි ඌරුවරිගේ ‘තිසා හාමි’ ගේ වියෝවෙන් ආදිවාසීහු දැඩි ලෙස කම්පාවට පත්වුණා. තම වරිගයා ගැන දැඩි කැක්කුමකින් කැපවීමකින් කටයුතු කළ ඌරුවරිගේ තිසා හාමි තම රැහේ නිජබිම වෙනුවෙන් කාලයක් තිස්සේ විවිධ පුද්ගලයන් සමඟ සුහදව කතා කළා. රතුගල හෙන්නානිගල ආදි වාසීන්ගේ ජනපද බිහිවුණේ තිසාහාමිගේ මේ උත්සාහයත් නිසයි.වන සිවුපාවන්ට කැළයට ගහකොළට මෙන්ම පරිසරයට දැඩි ලෙසින් ඇලුම් කළ තිසාහාමිගේ වියෝවෙන් පසු ඔහුගේ පිළිරුවක් තැනීමට යෝජනා වුණා. එසේ වුවත් අවස්ථා කිහිපයකදීම මේ කාර්යය මතුවී යටපත් වුණා. කලා නිර්මාණ ලොවේ නිහඬ සේවයක් කරනු ලබන අනිල් නිශාන්ත මහතාට මෙම නිර්මාණයට ඇරියුම් ලැබුණා. ඊට ප්‍රධානම හේතුව වුණේ ඔහු වසර ගණනාවක් තිස්සේම ආදිවාසීන් සමඟ සුහදව කටයුතු කළ අයෙක් වීමයි. මේ සඳහා මූල්‍ය දායකත්වය ලබා දෙන්න ආයතන, දෙපාර්තමේන්තු ඉදිරිපත් වුවත් ඒ සියල්ල කතාබහට විතරක් සීමා වුණා.අවසානයේ තමන්ගේ වියදමින් තිසාහාමිගේ පිළිරුව තනා දෙන්න අනිල් ඉදිරිපත් වුණා.දැන් එහි වැඩ කටයුතු අවසන් වෙලා. එය ආදිවාසී දිනය යෙදෙන ලබන 8 වැනිදා විවෘත කෙරෙනවා. තිසාහාමිගේ මේ පිළිරුව දඹානේ ආදිවාසී කෞතුකාගාරය අසල ඉදිකර තිබෙන්නේ. 8 වැනිදා විවෘත කිරීමේ උත්සවයට රතුගල, පොල්ලෙබැද්ද, වාකරේ, හෙන්නානිගල ඇතුළු සියලු ජනපදයන්ගේ ආදිවාසීන් සහභාගි වෙනවා. එදිනම සංස්කෘතික කටයුතු අමාත්‍යාංශය මූලිකත්වයෙන් තිසාහාමිගේ සොහොන විවෘත කෙරෙනවා. මේ ගැන අපට කතා කරපු අනිල් කිව්වේ තමන්ගේ මහන්සියේ තරමට ප්‍රතිඵල ලැබී ඇති බවයි. ‘මට රුපියල් එක්ලක්ෂ හැටදාහක් විතර ගියා. ඒත් මම කරපු ඒ කැපවීම අපේම ආදිවාසී ජනතාව වෙනුවෙන් බව මම දන්නවා. වත්මන් ආදිවාසි නායක වන්නිලෑ ඇත්තන් මේ පිළිරුව දිහා බැලුවා. ඒක එයා සම්පූර්ණයෙන් ම අත ගෑවා. එහි පණ විතරයි අඩු කියලා එයා මට කිව්වා. මට ඒ වෙලාවෙ ලොකු සතුටක් දැනුණා.’ තමන්ට මේ කටයුත්ත කරන්න උදවු කරපු ධනුක නිශාන්ත බාල සොහොයුරාටත් නාමන් පුලස්ති, වෛද්‍ය සුබෝධ සහ ඩෙරික් සහ ධම්මික මිතුරන්ටත් අනිල් ස්තූතිය පළ කරනවා.තිසාහාමිගේ පිළිරුව දකින අපට වුවද අනිල් කියපු කතාවේ ඇත්ත හොඳින් වැටහුණා. තිසාහාමි ජීවමානව ඉන්නව වගේමයි.පිළිරුව නෙලූ අනිල් නිශාන්තතිසාහාමි මේ පිළිරුවේ දකුණු අතින් පස් මිටක් ගෙන සිටිනා ඉරියව්වක් දක්නට තියෙනවා. එයින් කියවෙන්නේ ආදිවාසීන් පරිසරය සමඟ ජීවත් විය යුතු බවයි. තිසාහාමිගේ කිරි අත්තා මිය යන අවස්ථාවේදී ඔහු තිසාහාමිට පවසා ඇත්තේ ‘උඹලා ගහකොළ පරිසරය, මහපොළෙව එක්ක ජීවත් වෙයල්ලා, එයින් ඈත්වෙන විට උඹලට පරිසරය අහිමි වෙනවා. මහපොළව මත ජීවීන් නැතිව ජීවත් වෙන්න අමාරු බවයි.’’මහපොළව එක්ක ගැටෙන එක නිර්මාණය කරන්නයි තිසාහාමිගේ පිළිරුව ඒ අයුරින් ම නිර්මාණය කෙළේ.’ අනිල් අපට කිව්වා.අපේම පරපුරේ ආරම්භක සාමාජිකයන් ලෙස සැලකෙන ආදිවාසින් ඔවුන්ගේ ගති පැවතුම් සිරිත් විරිත් එක්ක තවත් කාලයක් ඉස්සරයට යන්න ඕන. ඒකට අපට පුළුවන් දායකත්වය අපි ලබාදෙන්න ඕන. අනිල් වගේ තවත් අය හිටියොත් ඒක කරන්න පුළුවන් වෙයි. අපේ සංස්කෘතියට මුසුවෙච්ච ආදි වාසීන්ගේ චාරිත්‍ර වාරිත්‍ර ඒ විදියටම ඉස්සරයට යන්න පුළුවන් වන්නේ අපේ අත හිත උඩ විතරයි. පොරෝ කෙටිය, කිරි කොරහ නැටුමවත් අපට දැන් ඉතිරිවෙලා කියන්නෙ මේ සංස්කෘතියෙ කොටසක් විදියට.මහනුවර දළදා මැදුරට පිරිසිදු මීපැණි පූජා කරන්නෙත් ඇසළ පෙරහරේ ආදි වාසීන්ගේ සහභාගිත්වය තියෙන්නෙත් මේ ආදි වාසී සංකේත ලෙසින්. අපට තවත් කාලයක් මේ ගෝත්‍රික ජනතාවගේ ආකල්ප එක්ක ජීවත් වෙන්න අත හිත දෙන්න අපිම ඉදිරිපත් වෙමු. තිසාහාමිගේ පිළිරුව ඉදිකිරීම එයින් එකක් විතරයි.තාරක වික්‍රමසේකරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>08</month>
      <day>05</day>
    </date>
    <link>http://www.silumina.lk/2012/08/05/_art.asp?fn=af12080517</link>
    <topic>ඔලිම්පික් උලෙළින් පසු අපිට බැඩ්මින්ටන් උණ?</topic>
    <author>ඡායාරූප හා සටහනපි‍්‍රන්ස් ගුණසේකර</author>
    <content>නිලුක හා තිළිණි උපරීම දස්කම් පෙන්වතිවිශ්වයේ දැවැන්තම හා විචිත්‍රවත් ම ක්‍රීඩා මහෝත්සවයට සහභාගිවීම ඕනෑම ක්‍රීඩක ක්‍රීඩිකාවකගේ සිහිනයකි. වසර හතරකට වරක් පැවැත්වෙන ඔලිම්පික් ක්‍රීඩා උලෙළට මෙවර ශ්‍රී ලංකාව වෙනුවෙන් සහභාගිවී එම සිහිනය සැබෑ කරගත් ක්‍රීඩක ක්‍රීඩිකාවන් හත් දෙනා මේ වන විටත් ලන්ඩන් නුවර ඔලිම්පික් ගම්මානයේ රැඳී සිටිති. එයින් හය දෙනෙකුගේම ඉසව් මේ වන විට අවසන් වී ඇති අතර ඔලිම්පික් අවසන් දිනයේ පැවැත්වෙන මැරතන් ඉසව්ව පමණක් තවත් ඉතිරිව ඇත. ශ්‍රී ලංකා ක්‍රීඩක ක්‍රීඩිකාවන් මූලික වටයෙන්ම හැලී යද්දී ඔවුන් ලන්ඩන් සංචාරකයන් පිරිසක් පමණක් බව ඇතැමුන්ගේ චෝදනාවකි.එහෙත් එම චෝදනාවට නිවැරැදි පිළිතුරක් බැඩ්මින්ටන් ක්‍රීඩක නිලූක කරුණාරත්න ලබා දුන්නේ ය. ලන්ඩන් ඔලිම්පික් උලෙළට සහභාගි වූ අපේ ක්‍රීඩක ක්‍රීඩිකාවන් අතරින් කැපී පෙනෙන දස්කම් දැක්වූ නිලූක කරුණාරත්න පදක්කමක් දිනා නොගත්ත ද, බැඩ්මින්ටන් ක්‍රීඩාව කෙරෙහි ශ්‍රී ලංකාවාසීන්ගේ වැඩි අවධානයක් යොමු කිරීමට සමත් වීම ප්‍රසංශනීය වේ. ක්‍රිකට් ක්‍රීඩාව ජනපි‍්‍රය ශ්‍රී ලංකාවේ බැඩ්මින්ටන් ක්‍රීඩාවට ඇතිවූ හදිසි උනන්දුව පිළිබඳව ලන්ඩන් නුවර සිටින නිලූක බලවත් සතුට පළ කරයි.අම්බලන්ගොඩින් බැඩ්මින්ටන් ක්‍රීඩාවට පිවිස පසුව කොළඹට පැමිණ ඔලිම්පික් කෙළිබිම දක්වා පැමිණීම ගැන ආඩම්බර වන නිලූක පවසන්නේ අඩුම මුදලකින් ක්‍රීඩා කළ හැකි බැඩ්මින්ටන් ක්‍රීඩාව කෙරෙහි වැඩි වශයෙන් දරුවන් යොමු වන්නේ නම් එය ශ්‍රී ලංකාවට ජාත්‍යන්තරය දිනා ගත හැකි පහසුම අවස්ථාවක් බවය. කුඩා ඉඩකඩකින් යොමු විය හැකි බැඩ්මින්ටන් කෙරෙහි පාසල් අවධියේ සිට ක්‍රමවත් වැඩ පිළිවෙළක අවශ්‍යතාව දැන් මතුව ඇති බව ඔහු අවධාරණය කරයි.ක්‍රිකට් උන්මාදය වෙනුවට බැඩ්මින්ටන් උණ ශ්‍රී ලංකාවේ ව්‍යාප්ත වුවහොත් ලබන වසරේ ඉන්දියාවේ පැවැත්වෙන දකුණු ආසියානු ක්‍රීඩා උලෙළෙන් පටන් ගෙන ජාත්‍යන්තර ක්‍රීඩා තරගාවලි රැසකදීම එහි ප්‍රතිඵල අත්විඳිය හැක. ගමෙන් මතුව ආ නිලූක බැඩ්මින්ටන් ක්‍රීඩාවේ මෙතෙක් ශ්‍රී ලංකාවට ලබාදුන් ඉහළම ගෞරවය වන ඔලිම්පික් තරගයක ජයග්‍රහණය ගැන අසීමිතව ආඩම්බර වෙයි.එලෙස අනාගතයේ දී ශ්‍රී ලංකාවට බැඩ්මින්ටන් ක්‍රීඩාවෙන් තවත් ගෞරව අත්කර දිය හැකි පිරිසක් බිහි වනු දැකීම තම අපේක්ෂාව බව නිලූක සඳහන් කරයි. තම සොහොයුරු දිනූක කරුණාරත්න මීළඟ ඔලිම්පික් උලෙළට සුදුසුකම් ලබනු ඇතැයි අනාවැකි පළ කරන නිලූක ඉදිරි වසර හතරක කාලයේ තව තවත් දක්ෂයන් සොයා ගත හැකි බව විශ්වාසය පළ කරයි.“මා ඔලිම්පික් උලෙළට සූදානම් වුණේ වසරක කාලයක සිටයි. නමුත් ඔලිම්පික් ගම්මානයේ සිටින බොහෝ බැඩ්මින්ටන් ක්‍රීඩක ක්‍රීඩිකාවන් මේ තරගාවලියට සූදානම් වී ඇත්තේ මෙයට වසර හතරකට පෙර සිටයි. පසුගිය බීජිං ඔලිම්පික් තරගාවලිය නිමාවූ පසුව මේ දක්වා ඔවුන් අඛණ්ඩව පුහුණුවීම් කර තිබෙනවා. මට විදෙස් පුහුණුකරුවෙක් ලැබුණේ පසුගිය මාස දෙක තුළදී පමණයි. ඒ නිසා මේ ජයග්‍රහණයෙන් සෑහීමකට පත් වෙන්න සිදු වෙනවා. දැන් පසුගිය දේ පාඩමකට ගෙන ඉදිරි සැලසුම් කළ යුතුයි. ලංකාවේ කවදා හෝ දවසක බැඩ්මින්ටන් වැනි සාමාන්‍ය මිනිස්සුන්ගේ ක්‍රීඩාව ජනපි‍්‍රය වෙනවා දැකීම මගේ පැතුමයි. එවිට ගම්වලින් තව තවත් දක්ෂයන් බිහි වේවි” නිලූක පැවැසීය.නිලූක සමඟ බැඩ්මින්ටන් ක්‍රීඩාවෙන් ලන්ඩන් පැමිණි ක්‍රීඩිකාව වන්නේ තිළිණි ජයසිංහයි. ඇය සහභාගිවූ තරග දෙකෙන්ම පරාජය වැලඳ ගත්තේය. වරක් නොව දෙවරක් ම ඔලිම්පික් ගම්මානයට පිවිසීමේ වාසනාව උදා කර ගත් තිළිණි ජාත්‍යන්තර පිටියෙන් සමුගන්නා බව ලන්ඩන් නුවරදීම ප්‍රකාශ කළාය. කන්ද උඩරටින් පැමිණි බීජිං හා ලන්ඩන් ඔලිම්පික් ක්‍රීඩා ගම්මාන දෙකේම පහස විඳි තිළිණි සමුගනිද්දී තවත් නවක ක්‍රීඩිකාවකට දැන් දොරටු විවරව ඇත. ඒ දක්ෂතම ක්‍රීඩිකාව කවුරුන් ද යන්න දැන් සිටම හඳුනා ගෙන ඇයට උපරීම සහයෝගය දීම බැඩ්මින්ටන් පරිපාලනයේ යුතුකම වී ඇත.තිළිණි ඔලිම්පික් ගියේ ඇයට වඩා දක්ෂ ක්‍රීඩිකාවන් ශ්‍රී ලංකාවේ සිටියදී බවට ප්‍රබල චෝදනාවක් නැඟී ඇත. එම චෝදනාවට පිළිතුරු දෙන තිළිණි පවසන්නේ මේ ගමන තමාගේ පෞද්ගලික කැපවීම හා උනන්දුව මත උදාකර ගත් බවය. “ඔලිම්පික් යන බැඩ්මින්ටන් ක්‍රීඩක ක්‍රීඩිකාවන් තෝරන්නේ ශ්‍රී ලංකාවෙන් නොවෙයි. ලෝක බැඩ්මින්ටන් සංගමය තමයි රටකින් ඔලිම්පික් යන ක්‍රීඩකයා හෝ ක්‍රීඩිකාව නම් කරන්නේ. මෙතෙක් සහභාගි වූ ජාත්‍යන්තර තරගවලදී ලැබෙන ලකුණු අනුව වර්ගීකරණය සිදු වෙනවා. මා පෞද්ගලිකව ටුනර්මන්ට් සොයා ගෙන සෙල්ලම් කරලා ලකුණු ලබා ගෙන අවසන් මොහොතේ සුදුසුකම් ලැබුවා.ඒකට ඊර්ෂ්‍යා කරලා වැඩක් නෑ. ඒ අයටත් තියෙන්නේ උනන්දු වෙලා ඔලිම්පික් මාවත විවර කරගන්නයි” තිළිණි සඳහන් කළාය.කෙසේ වුවද බැඩ්මින්ටන් ක්‍රීඩාවෙන් ඉදිරි කාලයේදී ශ්‍රී ලංකාවට වැඩි යමක් කළ හැකි බව ලන්ඩන් ඔලිම්පික් උලෙළේදී පසක් විය. අවශ්‍යව ඇත්තේ ක්‍රීඩක ක්‍රීඩිකාවන්ගේ කැපවීමට බලධාරීන්ගේ අවංක තල්ලුවක් පමණි.ඡායාරූප හා සටහනපි‍්‍රන්ස් ගුණසේකරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>08</month>
      <day>05</day>
    </date>
    <link>http://www.silumina.lk/2012/08/05/_art.asp?fn=af12080518</link>
    <topic>සටන දිනන බවට අපට ලොකු විශ්වාසයක් තිබුණා</topic>
    <author>සටහනටිරෝනි වෑවලගේ</author>
    <content>මතක...ශ්‍රී ලංකා ගුවන් හමුදාවේ බලලත් නිලධාරී පී.ඒ. සුමිත්තපලාලි සිට රත්මලාන බලා පියාසර කළ ඇන්ටිනොව් ගුවන් යානය රත්මලානට ඉහළ අහසේ තවත් වටයක් පියාසර කළේ ය. අඳුර, මඳ වැස්ස සහ කොහේදෝ සිට ගලා ආ මීදුම මොකක් නමුත් ගැටලුවක් ඇති කරමින් සිටින්නාසේය. යානය ඇතුළේ සිටි සුමිත්තට එය දැනුණු නමුත් චකිතයට පත් වූයේ නැත. ඒ ගෙවී යමින් තිබුණු 1997 අප්‍රේල් 16 වැනිදා වනවිට ගුවන් ගමනක් යනු ඔහුට සාමාන්‍ය සිදුවීමක් ම විය.ඇන්ටිනොව් යානය අහසේ තවත් වටයක් ගමන් කළේ ය. පරිසරයේ ව්‍යාකූල බව හේතුවෙන් ගුවන් ධාවන පථය නිසි ලෙස දර්ශනය කිරීමට නියමුවා අපොහොසත් වී ඇත්තේ ය. වට කිහිපයක් රත්මලානට ඉහළ අහසේ රවුම් ගැසූ යානය අවසානයේ ක්ෂය වී යන ඉන්ධන හේතුවෙන් ම කෙසේ හෝ ධාවන පථයට පහත් කිරීමට තීරණය විය. ඇන්ටිනොව් යානා ඒ වනවිටත් ධාවනය කෙරෙමින් තිබුණේ රුසියානු ගුවන් නියමුවන්ගේ සහයෝගයෙනි. ශ්‍රී ලංකා ගුවන් හමුදාව සතුව ඒ වනවිට පැවති යානා මෙන් නොව ඇන්ටිනොව් යානා මගින් එකවර කිලෝ ග්‍රෑම් 6700 ක බරක් රැගෙන යා හැකි විය. 1995 වර්ෂයේ දී ලංකාවට පැමිණි ඇන්ටිනොව් යානා සෙබළුන්, තුවාලකරුවන් මෙන් ම බඩු භාණ්ඩ ප්‍රවාහනයේ යෙදෙමින් ක්‍රියාන්විතයන් සඳහා ලබා දුන්නේ විශාල දායකත්වයකි. ස්කන්ධ නියාමකවරයකු හෙවත් ලෝඩ් මාස්ටර් කෙනෙකු ලෙස සුමිත්ත ඒ වනවිට ඇන්ටිනොව් යානාවල සේවය කරමින් සිටියේ ය.ඉවෙන් මෙන් හඳුනාගත් ගුවන් ධාවන පථය ඔස්සේ යානය බිමට පැමිණියේ අඳුර දෙබෑ කරමිනි. එහෙත් කාලගුණයේ ප්‍රබල විරෝධතා මැද සිදු කළ එම ගොඩබෑම ආරක්ෂිත ගොඩබෑමක් වූයේ නැත. එක්වරම පොළවේ ගැටුණු යානය අසාමාන්‍ය චලනයක් සටහන් කරමින් යළිත් උඩ ගියේ ය. කුමක් හෝ සිදුවීමට යන්නේ ය. එහෙත් සුමිත්ත ගේ සිතට බියක් දැනුණේ නැත. යළිත් පොළවේ ගැටුණු යානය ටික දුරක් ඇදී ගොස් නිසල වූයේ ය. සියල්ල සිදුවන තුරු තම අසුනේම රැඳී සිටි සුමිත්තට ඇසුණේ අමුතු හඬකි. එය සැබවින් ම යමක් මතට දිය බිඳු වැටෙන විට නැෙඟන හඬක් වැනි ය. ඔහු වටපිට බැලුවේ ය. පුදුමයකි. පොළවේ ගැටෙන විට දෙදරා ගිය යානයේ වූ පැල්මෙන් වැහි බිංදු ඇතුළට වෑස්සෙන්නේ ය. ශ්‍රී ලංකා ගුවන් හමුදාවේ ස්කන්ධ නියාමක පොරවකාර ආරච්චිගේ සුමිත්ත එලෙසින් තම ජීවිතයේ අමතක නොවන අත්දැකීමකට මුහුණ දුන්නේ ය.ගාල්ල රිච්මන්ඩ් විද්‍යාලයෙන් සාමාන්‍ය පෙළ තෙක් අධ්‍යාපනය ලැබුව ද සුමිත්ත උපත ලබන්නේ 1967 වසරේ හිඟුරක්ගොඩදී ය. එහෙත් පසුව උසස් පෙළ හැදෑරීම පිණිස ඔහු යළිත් හිඟුරක්ගොඩ මින්නේරි මහා විද්‍යාලයට පැමිණෙන්නේය. ඔහුගේ පවුලේ ඔහුත් සමඟ සහෝදර සහෝදරියන් පස් දෙනෙකි. ඥානවතී අබේගුණසේකර මව සහ පොරවකාර ආරච්චිගේ එඩ්වින් පියා තම දරුවන්ට හැකිතාක් ඉහළ අධ්‍යාපනයක් ලබාදීමට උපරිම උත්සාහ දැරූහ. උසස් පෙළ වාණිජ අංශයෙන් හැදෑරුව ද ඔවුන් දෙදෙනාගේ වැඩිමහල් පුතු සුමිත්ත කලා හැකියාවන් ද තමා සතු බව පෙන්වූයේ ය. කලාත්මක අකුරින් පෝස්ටර් ඇඳීම ඔහුගේ විනෝදාංශ අතරේ විය. එහෙත් කලාව ඔහුට වෘත්තිය සපයා දුන්නේ නැත. 1992 වසරේ ඔහු ශ්‍රී ලංකා ගුවන් හමුදාවට එක් වූයේ ය.“මාස හයක පුහුණුවකට අපිව වව්නියාවේ යැව්වා. ඊට පස්සේ එකල කඳවුරේ රාජකාරි කරන්න ලැබුණා. අවුරුදු කිහිපයක් ම මේ විදිහට රාජකාරි කළා. ස්කන්ධ නියාමකවරයෙකු ලෙස පත්වීම් ලබන්නට පුළුවන් පාඨමාලාවක් කරන්න මට අවස්ථාව ලැබුණේ මේ අතරතුරේ දී යි.”ස්කන්ධ නියාමනය හෙවත් ගුවන් යානයක ගෙන යන මගීන් හෝ බඩු බාහිරාදියේ බර සමපාත කිරීම විශේෂ රාජකාරියකි. ගුවන් ගමනකදී එය අතිශයින් වැදගත් වන අතර ඒ කාර්යයේ නියුක්තවන්නාට ඒ වෙනුවෙන් විශේෂ පුහුණුවක් ලැබිය යුතුම ය. සෑම ගුවන් යානාවක් ම යාත්‍රා කරන්නේ ගුරුත්ව කේන්ද්‍රයක් මත සමපාත වෙමිනි. මේ සමපාත වීමේදී යානයේ අන්තර්ගත භාණ්ඩවල බර ද සමපාත ලෙස පැවතීම අත්‍යාවශ්‍ය වේ. සෑම ගුවන් යානයකම අනිවාර්ය සේවකයකු වන ස්කන්ධ නියාමක හෙවත් ලෝඩ් මාස්ටර් ගේ රාජකාරිය වන්නේ පරාසය තුළ බර සමපාත කිරීමයි. මා ඉහත ලියූ සියල්ල මාගේ දැනුමින් උපයා සපයා ගත් දේ නොව සුමිත්ත මට පැවසූ දේ බව ද සටහන් කළ යුතු ය.කෙසේ වෙතත් 1996 වසරේ දී ස්කන්ධ නියාමක පාඨමාලාවක් හැදෑරීමේ අවස්ථාව ඔහු ලබා ගත්තේ ය. ඒ වෙනුවෙන් තේරීම සඳහා වෛද්‍ය පරීක්ෂණයකින් සහ කඩඉම් පරීක්ෂණයකින් සමත් වීමට ද ඔහු දක්ෂයකු වූයේ ය. අවසානයේ සුමිත්ත ඇතුළු නව දෙනෙක් පාඨමාලාව හැදෑරීමට සුදුසුකම් ලබන්නේ ය. රටේ පැවැති වාතාවරණය මත මාස හයක කාලයක පාඨමාලාවක් මාසයකින් පමණ අවසන් කරන සුමිත්ත ස්කන්ධ නියාමක ලෙසෙ රාජකාරි අරඹන්නේ ගෲප් කැප්ටන් ශිරාන් අබේසිංහගේ මග පෙන්වීම යටතේ ය. සේවය අරඹා ටික කලකින් ම සුමිත්ත මුහුණ දෙන්නේ සදා අමතකව නොයන අත්දැකීමකට ය. එය මේ සාකච්ඡා මාලාවේදී නිතර මුණ ගැසුණු ශ්‍රී ලංකා යුද ඉතිහාසයේ කඩඉම් සිදුවීමක් ද විය. ඒ මුලතිව් කඳවුර බේරා ගැනීමට දියත් කළ මහ සටනයි.“මුලතිව් කඳවුර බේර ගන්න සෙබළුන් අරගෙන ගිය යානාවල සේවයට දායක වෙන්න මටත් අවස්ථාව ලැබුණා. මම ගියේ පළමුවෙන් ම සෙබළුන් අරගෙන ගිය හෙලිකොප්ටර් යානා පහෙන් පළමුවෙනි යානයේ. සෙබළුන් තිහක් විතර අපි අරගෙන ගියා. ගොඩබෑමට නියමිත භූමිය දුරදී දකින කොට ගුවන් නියමුවා ඒ බව මට දැනුම් දෙනවා. යානයේ මගීන්ට ඒ බව දැනුම් දෙන්නේ මමයි. නියමුවාගේ දැනුම් දීමට අනුව මගීන්ට බිමට බැසීමට අවස්ථාව සලසනවා. එදත් ඒ වගේ ම බිමට බහින්න සෙබළුන් සූදානම් කරන්න මට නියෝග ලැබුණා. මගේ දැනුම් දීමෙන් සෙබළුන් සූදානම් වුණා. ඒත් යානය බිමට පහත් කළා විතරයි බලාපොරොත්තු නොවුන අන්දමට ප්‍රහාරයක් එල්ල වුණා. ඒ වෙනකොට ඇතුළේ හිටපු සෙබළුන්ගෙන් විස්සක් විතර බිමට බැහැලා ඉවරයි. ඉතුරු කට්ටිය ඇතුළේ හිටියදීම නියමුවන් යානය ආපහු උඩට ගත්තා. අහසේ වටයක් ගිහින් ඇවිත් තමයි ඉතිරි සෙබළුන් බිමට බැස්සුවේ. මේ සේරම සිද්ධ වෙන්න ගත වුණේ ඉතාම කෙටි කාලයක්. අඩුම තරමේ බය හිතෙන්නවත් කාලයක් තිබුණේ නැහැ.”සුමිත්ත ගේ අත්දැකීම පවසන්නේ මුලතිව් සටනේ වෙනස් ම පැතිකඩකි. කෙසේ වුව ද ඔහු ඒ දායකත්වය වෙනුවෙන් රණ වික්‍රම පදක්කම ලබන්නේ ය. එදා ත්‍රස්තවාදීන් ගේ මරු කටින් ගැලවී පැමිණි ඔහු මුලතිව් ක්‍රියාන්විතය අවසන් වන තුරු ම තම සේවය ලබා දෙන්නේ ය.“මුලතිව් සටන අවසන් වෙන තුරුම අපි ඒ වෙනුවෙන් සහභාගි වුණා. කෑම, බීම, බෙහෙත්, අවි ආයුධ අරගෙන ගියා. තුවාලකරුවන් අරගෙන ආවා. සටන පටන් අරගෙන දවස දෙකකට විතර පස්සේ විශේෂ බළකායේ ලුතිනන් කර්නල් ලෆීර් නැමති නිලධාරියාගේ මෘත දේහය ගෙන ඒම වෙනුවෙන් අපි විශේෂයෙන් ම ගියා. විශේෂ බළකායේ සෙබළුන් විශාල ගෞරවයකින් තමයි ඒ නිලධාරියාගේ මෘත දේහයටත් සැලකුවේ.”මේ සුමිත්තගේ සුවිශේෂී මතකයන් ය. පුහුණුව සහ අත්දැකීම් මත ක්ෂේත්‍රයේ පරිණත වන ඔහු අවසානයේ ශ්‍රී ලංකා ගුවන් හමුදාව සතු විශාලතම භාණ්ඩ හා මගී ප්‍රවාහන ගුවන් යානා වර්ගය වන ඛ් 130 හි සේවය කිරීමේ අවස්ථාව ලබන්නේ ය. ඒ ඇන්ටිනොව් යානාවල සේවය කිරීමෙන් පසුව ය.“හර්කියුලිස් හෙවත් ඛ් 130 යානා ලංකාවට ආවේ 1999 දී විතර. මේ යානාවල කිලෝ 18000 ක විතර බරක් භාණ්ඩ හා මගීන් වශයෙන් අරගෙන යන්න පුළුවන්. අපි දිනපතා පලාලි සහ රත්මලාන අතර ගමන් ගත්තා. ඛ් 130 යානාවල ස්කන්ධ නියාමක පාඨමාලාව මාස හයක කාලයක් තිස්සේ පැවැත්වුණා. ඒ පුහුණුවෙන් පස්සේ තමයි මම සේවයට වාර්තා කළේ. මානුෂීය මෙහෙයුම ක්‍රියාත්මක වූ කාලයේදීත් මම සේවය කළේ ඛ් 130 යානයක. ඒ වෙනුවෙන් ස්කන්ධ නියාමකවරුන් වශයෙන් සේවයට හිටියේ මාත් සමඟ පස් දෙනෙක් විතරයි. ඒ නිසා අපට නිතරම අඛණ්ඩ සේවයක නිරත වෙන්න සිද්ධ වුණා. ඒ විතරක් නෙමෙයි. අපි තුවාලකරුවන් විශාල සංඛ්‍යාවක් කොළඹට රැගෙන ආවා. ඛ් 130 යානාවල තුවාලකරුවන්ට වඩා හොඳ පහසුකම් දීමේ හැකියාව තිබුණා. සමහර වෙලාවට හෙද සේවයකයන්, වෛද්‍යවරුන් කාර්ය බහුල නම් අපිත් තුවාලකරුවන්ට ඔක්සිජන් ලබා දුන්නා. මොකුත් ම කළ නොහැකි නම් වේදනාවෙන් ඉන්න තුවාලකරුවන් ළඟට ගිහින් ඔවුන්ගේ හිස අත ගාමින් සැනසිලි වචන කියූ අවස්ථා අනන්තයි. සමහර දවස්වලට ගුවන් ගමන අවසන් වෙනකොට අපේ නිල ඇඳුම තුවාලකරුවන්ගේ රුධිරයෙන් පෙඟිලා.”සුමිත්ත අතීතය සිහිපත් කරන්නේ කිසියම් කනගාටුවකින් ද යුක්තව ය. යුද්ධයේ කටුක මතක සිහිපත් කිරීමට හෝ ඔහු අකමැතිවා සේ ය. එසේ වුව ද යුද්ධය අවසන් වීම සම්බන්ධව ඔහු අදහස් දක්වන්නේ ප්‍රීතියෙනි.“යුද්ධය අවසන් වීමට මාස හයකට කලින් මට හයිටි රාජ්‍යයේ සේවයට යන්න අවස්ථාව ලැබුණා. ඒ සේවය අවසාන කරලා හරියටම ලංකාවට ආවේ යුද්ධය අවසන් වූ දවසේ. රටේ ජනතාව ප්‍රීති වුණු අන්දම මට තවම මතකයි. මමත් මගේ බිරියත් දියණියත් යුද්ධය අවසන් වීම ගැන ගොඩක් සතුටු වුණා. කොහොම වුණත් මානුෂීය මෙහෙයුම ඇරඹිලා ටික කාලෙකින් ම අපි මේ සටන දිනන බවට ලොකු විශ්වාසයක් මගේ හිතේ තිබුණා. දැන් අපි අහසේ පියාසර කරන්නේ හරිම නිදහසින්. වේදනාවෙන් පෙළෙන තුවාලකරුවන් දැන් අපේ යානාවල නෑ. ආයෙම කවදාවත් අපේ රටේ යුද්ධයක් ඇති වෙන්න එපා කියන එකයි මගේ එකම ප්‍රාර්ථනය.”ඔහු යුද්ධයේ කටුකත්වය ඇසින් දුටුවේ ය. එබැවින් සුමිත්තගේ ප්‍රාර්ථනය හද පත්ලෙන් ම නැගෙන්නක් බවට සැක නැත. තමාට ස්කන්ධ නියාමක ධූරයේ අත්පොත් තැබූ ගෲප් කැප්ටන් ශිරාන් අබේසිංහ ට ස්තුති කළ යුතු යැයි සුමිත්ත පවසයි. එමෙන් ම ගෲප් කැප්ටන් තිලකසිංහ සහ බලලත් නිලධාරී ඥානසේකර ද ඔහුගේ ස්තුතියේ හිමිකරුවන් ය. එමෙන් ම තමාට ජීවිතය දුන් මවත් පියාත්, තමා සමඟ ජීවිතය බෙදා ගන්න බිරියත් කුඩා දියණියත් ඔහුගේ නොමද ඇගයුමට ලක් වන්නේ ය.තවත් වසර දෙකක සේවයෙන් පසු ශ්‍රී ලංකා ගුවන් හමුදාවට සමුදීමට සුමිත්තට සිදුවන්නේ ය. ස්කන්ධ නියාමක වෘත්තියේ වැඩිදුර අධ්‍යාපනය ලැබීමටත්, ඉන්පසු එම සේවයේ ම යළි නිරත වීමත් ඔහුගේ අපේක්ෂාව වන්නේය. එම අපේක්ෂා මල් ඵල ගැන්වේවා යන අපගේ ප්‍රාර්ථනය ද වන්නේ ය.සටහනටිරෝනි වෑවලගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>08</month>
      <day>05</day>
    </date>
    <link>http://www.silumina.lk/2012/08/05/_art.asp?fn=af12080519</link>
    <topic>සල්ලි සහ මනුස්සකම</topic>
    <author>පියදාස වැලිකන්නගේ</author>
    <content>අනුරාධපුරයේ සිට මහනුවර බලා යන බස් රියේ ඇඟිල්ලක් ගසන්නට ඉඩක් නැත. එහෙත් කොන්දොස්තර ඉලන්දාරියාත්, රියැදුරු ඉලන්දාරියාත් මඟ සිට අත ඔසවන කිසිවකුත් නොදුටුවා සේ යන්නට කැමැති නැති බවත් පෙනිණ.“තලාවේදී” බස්රියට ගොඩ වූයේ කුඩා දරුවකු වඩාගත් මවකි. කොන්දොස්තර ඉලන්දාරියාගේ ළය උණු වීය.“කවුරු හරි ඔය අම්මට සීට් එකක් දෙන්ඩ” ඔහු කෑගසන්නට විය. දරුවා එක අතකින් වඩාගෙන අනෙක් අතින් පොල්ල අල්ලාගත් ඇය අසලම ඉඳගෙන සිටියේ ද ඉලන්දාරියෙකි. ඔහු නැගිට ඇයට ඉඩ දුන්නේ ය. කොන්දොස්තර ඉලන්දාරියා සිටගෙන සිටි මඟීන් තෙරපාගෙන ඇය ළඟට ඇඳිණ.“කොහාටද?”“එප්පාවලට”, ඇය ගාස්තුව දුන්නා ය.“ටිකට්?” ඔහුට එය නෑසිණ. ඔහු බසයේ ඉදිරිපස දොර ළඟට ගියේ “පස්සට යන්න පස්සට යන්න. අර පස්සේ ඉඩ තියෙනවා” යැයි කෑ ගසමිනි.අර මව “එප්පාවලදී” බැස ගියා ය. පිටුපසට තල්ලු වී සිටි තරුණයාට එතැනට යා හැකි නොවී ය. ළඟ සිටි එකෙක් එහි ඉඳ ගත්තේ ය.බසය වේගයෙන් වංගු ගන්නා විට, නොඑසේ නම් තිරිංග තද කරනා විට සිටගෙන සිටින මිනිස්සු සහ ගැහැනු එකට හැපෙති. හැපී තෙරපෙති. ගමන එසේ වුව ද අතරමග සිට අත ඔසවන කිසිවකු මහ මග දමා යන්නේ නැත. මගීන් මහ මග දමා යෑම තම තමන්ගේ වෘත්තිය හා බැඳුණ ආචාර ධර්ම වලට ඉඳුරා පටහැනි යැයි ඔවුන් සිතුවා විය හැකි ය.“මහ ඉලුප්පල්ලේමේ දී” බසය නතර කෙරිණ. මගියෙක් බැස ගියේ ය. තම අසුන මවකට පුද කළ තරුණයා වහා එතැනට පැන ඉද ගත්තේ ය. බසයේ පොල්ල අල්ලාගෙන මහත් අපහසුවෙන් එතැනම සිටි මැදිවිය ද ඉක්මවූ තැනැත්තා ඔහු දෙස නොසතුටින් මෙන් බැලීය.“රටේ හැටි ඔහොම තමයි. දැන් හැදෙන උන්ටනෙ කකුල් කඩුත්තුව හැදෙන්නෙ” සිටගෙන සිටි මගියෙක් කෝපයෙන් කීවේ ය.“ඇයි තමුසෙ දැක්කෙ නැද්ද මං මගේ සීට් එක අර අම්මා කෙනෙකුට දුන්න හැටි” තරුණයා ඔහුගෙන් ඇසුවේ උස් හඬිණි. කවුරුත් ඔහු දෙස බලන්නට වූහ.“මට සිද්ද වුණෙත් ඕක ම තමයි ළමයා. බස් එකට නැගපු නොන්ඩි මනුස්සයෙක් හිර වෙවී ඇවිත් නැවතුනේ මං ළඟ. “ඔය මාමාට සීට් එකක් දෙන්න ය” කියලා කොන්දොස්තර ළමයා කෑගහන්න පටන්ගත්තා. බැලින්නම් ළඟ පාත සීට් වල හිටියෙත් ගෑනු. මං මගේ සීට් එක ඒ මනුස්සයාට දුන්නා.” ඉඳගන්න අවස්ථාවක් නොලත් මැදිවිය ඉක්ම වූ තැනැත්තා සන්සුන් ලෙස කීය. තරුණයා නැඟී ඔහුට ඉඳගන්නට ඉඩ දුන්නේ ය.“මේකට වැරදි කාරයෝ අපි කවුරුවත් නෙවි. බස් එක මෙච්චර පිරිලා තියෙද්දිත් මිනිස්සු නග්ගවන්නෙ කොන්දොස්තර.” තරුණයා බෝම්බයක් පුපුරුවා හැරී ය. කොන්දොස්තරට ඉන් තුවාල වූ බවක් පෙනිණ.“තමුසෙ කියන්නේ මිනිස්සු මඟ දාලා යන්න කියලද?” ඔහු කෝපයෙන් ප්‍රශ්න කෙළේ මගීන් තෙරපාගෙන තරුණයා වෙත පැන එමිනි.“තමුසෙගෙ අනුකම්පාව මිනිස්සුන්ට ද සල්ලි වලට ද? තරුණයා තවත් බෝම්බයක් දමා ගැසීය.කලබලෑනියක් ඇති විය හැකි බව කොයි කාටත් පෙනිණ. කවුරුනුත් බලා සිටියේ ඔවුන් දෙස ය.“තමුසෙ කියන්නේ මිනිස්සු පිනට එක්ක යන්න කියලද?”“පිනට යන්න හිතාගෙන මිනිස්සු බස්වලට නඟින්නෙ නෑ හලෝ?”“මොකාද මලයා ඔය පණ්ඩිතයා” රියැදුරු ඉලන්දාරියා ඉදිරිපිට කණ්ණාඩියෙන් බලා අසනු ඇසිණ.“මෙයා බස්වල වැඩ කරන හැටි අපට උගන්නන්නනෙ හදන්නෙ අයියා.”“බස් එකෙන් ඇඳලා දාපන්.”මිනිසුන් කලබලයට පත් වූ බවක් පෙනිණ. ඔවුන්ගේ අවධානය තමන් වෙත යොමු වී ඇති සැටියක් ද තරුණයාට දැනිණ.””,“කෝ දෙනවා තමුසෙගෙ ටිකට් එක.” කොන්දොස්තර මඳක් සන්සුන් ලෙස කීය.“මොකටද?”“මමයි කොන්දොස්තර. කෙනෙකුගෙ ටිකට් එක බලන්න මට අයිතියක් තියෙනවා.”“මේ වාගෙ වෙලාවක ටිකට් එක ඉල්ලන්නෙ මොකට ද කියලා අහන්න මටත් අයිතියක් තියෙනවා.”“එහෙනම් තමුසෙ ටිකට් අරන් නෑ”“හරි. ඕනෑම තැනකට රිපෝට් කරනවා.”“ඕකව බෙල්ලෙන් අල්ලලා එළියට දාපන් මලයා” යි කෑ ගැසූ රියදුරා බසයේ වේගය බාල කළේ ය.ඔහු බසය පාර අයිනට ගෙන නවත්වන්නට සූදානම් වන බවක් කාටත් පෙනිණ.“තමුසෙලා ගහ මරාගන්න හදනවා. අපි යන්නෙ නැද්ද ඕයි.” කිසිවකු කෑ ගසනු ඇසිණ. සියලු ම මගීන් බෙහෙවින් කලබලයට පත් වී ඇති බවක් ද පෙනිණ. කොන්දොස්තර තරුණයා මගීන් තල්ලු කරගෙන රියදුරු වෙත ගියේ ය. ඔහුගේ කනට කර යමක් කීවේ ය. බසය පෙරටත් වඩා වැඩි වේගයෙන් දිව යන්නට පටන්ගැනිණ. හිටිහැටියේ බසය තුළ ඇති වූ නිහඬ බව බිහිසුණු කලබැගෑනියක ආරම්භය විය හැකි යැයි කවුරුත් සිතූහ. සමහරු පහත් හඬින් කොන්දොස්තරට බැණ වැදුණහ. සමහරු තරුණයාට දොස් කීහ. ඒ අතර ප්‍රවාහන සේවය විධිමත් කරන්නට බැරි, ශීලාචාර මිනිසුන් ඒ ඒ තැන්වලට දාන්නට බැරි පාලකයන්ට බැණ වැදුනෝ ද වූහ. එහෙත් ඒ කොයිකත් කෙරුණේ මුණු මුණුවෙනි. අතරමඟ කලබැගෑනියක් ඇති වුණොත් තමන් අසීරු තත්ත්වයට පත්වෙතැයි කොයි කවුරුනුත් සිතන බවක් පෙනිණ.බස් රිය වේගයෙන් ඇදෙයි. පාලම්, බෝක්කු ගෙවල් දොරවල්, වතුපිටි, කැලෑරොදවල් පසුවෙන්නේ වේගයෙනි. මග සිට අත ඔසවන මිනිසුන් ගැන පෙරමෙන් අනුකම්පාකරන බවක් ද නොපෙනිණ. බස් රිය අනතුරකට පත්වනු ඇතැයි ද බොහෝ දෙනෙකුට සිතිණ.ගන වනය මැදින් දිවෙන ඉසව්වට බසය පිවිස ඇත. ඒ මණ්ඩියේ වන අලින් ද සැරිසරණ බව බොහෝ මගීහු දැන සිටියහ. වාහන එලවන රියදුරන් ඒ සාවිය පසු කරන්නේ විමසිලිමත් ගතියෙන් බව ඔවුනට රහසක් ද නොවීය. එහෙත් බස් රියදුරාට ඒ ගැන හැඟීමක් ඇති බවක් නොපෙනේ. ඔහු යන්නේ පිඹගෙන ය. ඒ අයුරින් ගිය ඔහු එක් තැනක බස් රිය නතර කෙළේ ය. රියැදුරු අසුනින් පැන මගීන් තල්ලු කරගෙන අර තරුණයා වෙත ආවේ ය.“කන පලන්න ඉස්සෙල්ලා බැහැපිය පරයා බස් එකෙන් බිමට” කොන්දොස්තර ගුගුලේ ය. මඟීහු කෑකෝ ගසන්නට පටන් ගත්හ. ඔවුන් එකගොඩේ වැටී කියන කිසිවක් කිසිවෙකුට පැහැදිලිව නොඇසිණ. තරුණයා නොසැලී සිටියේ ය.“බැහැපිය පරයා. නැත්තන් තෝ බල්ලෙක් වගේ ඇදලා දානවා.” රියදුරා අතක් ඔසවමින් කෑ ගැසීය. එකෙනෙහි ‘පීටර්’ යනුවෙන් උස්ව නැඟුණ හඬක් ඇසිණ. බසයේ වම් පස එක් තැනකින් නැඟී සිටියේ උත්තුංග දේහධාරී පුරුෂයෙකි. රියැදුරා ඔහු දෙස බියපත් ගතියෙන් බැලීය.“සර්”“ඔව් මම තමයි. සිද්ද වෙච්ච හැමදෙයක් ම මං බලාගෙනයි උන්නේ. යකෝ අනුකම්පාව උපදින්න ඕනෙ හද පත්ලෙන්. උඹලා අනුකම්පා කරන්නේ මිනිස්සුන්ට නෙවෙයි සල්ලි වලටයි කියලා ඔය ඉලන්දාරියා කියපු කතාව හරියට හරි. උඹලා හැදුවෙ ඔය ඉලන්දාරියා කැළේ මැද්දෙ දාලා යන්න නේද? රුපියල් සත පස්සෙ දුවන පවුකාර කාලකණ්ණි. බස් එකට ඕනෑවට වැඩිය පුරවා ගන්නවා. ඊට පස්සේ අබල දුබල අයට සීට් එකක් දෙන්නැයි කියලා මහ ලොකු අනුකම්පාවකින් කෑ ගහනවා. යකෝ තොපි අනුකම්පා කරන්නේ ආදරේ කරන්නේ සල්ලිවලට” රියැදුරා බලුකුක්කෙකු මෙන් රියදුරු අසුනට ගියේ ය.“උඹ කෙටි දුර යන මිනිසුන්ගෙන් සල්ලි ගත්තා. ටිකට් දුන්නද? මං ඒ හොරකමත් බලාගෙනයි හිටියෙ.” ඔහු කොන්දොස්තරට ද බැණ වැදිණ.ඊළඟට ඔහු ඉදගෙන සිටි තරුණයා දෙස බැලීය. “ඔය ඉලන්දාරියා කොහාටද යන්නේ” යි ඇසීය.“නුවර ඉස්පිරිතාලෙ ඉන්න අප්පච්චි බලන්න.”“මොනවද ඔය ළමයා කරන්නේ?”“ඉගෙන ගන්නවා. මේ ටිකේ නම් හේනේ පැල් රකින එක තමයි කළේ.”“කොහේද ඉගෙන ගන්නේ?”“රජරට විශ්ව විද්‍යාලෙ. සර් කවුද?”“මං ගැන ඩ්‍රැයිවර් හොඳට දන්නවා” යැයි කියමින් ඔහු හඬ නඟා සිනාසුනේ ය.ඔහු අනුරාධපුරයේ ඒ.එස්.පී. කෙනෙකු බව විශ්වවිද්‍යාල ශිෂ්‍යයාට පසුව දැනගන්නට ලැබිණ.පියදාස වැලිකන්නගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>08</month>
      <day>05</day>
    </date>
    <link>http://www.silumina.lk/2012/08/05/_art.asp?fn=af12080520</link>
    <topic>පොලොන්නරුව සංවර්ධනයට රුපියල් දස ලක්ෂ 33000 ක්</topic>
    <author>නිහාල් පී. අබේසිංහ</author>
    <content>නිහාල් පී. අබේසිංහපසුගිය වසර හය ඇතුළත පොලොන්නරුවේ සංවර්ධනයට රුපියල් දස ලක්ෂ 33000 ක් වැයකර ඇතැයි පොලොන්නරුව දිස්ත්‍රික් ලේකම් කාර්යාලයේ සංඛ්‍යා ලේඛනවලින් අනාවරණය වෙයි.සුරාබදු දෙපාර්තමේන්තුවේ ඒකාබද්ධ වෘත්තිය සමිති එකමුතුව හා බෞද්ධ සංගමයේ අනුග්‍රහය මත විශ්වමඩු මාතෘ සායනයේ ප්‍රතිසංස්කරණ කටයුතු සඳහා ලක්ෂ 25 ක චෙක්පත සුරාබදු කොමසාරිස් ජනරාල් වසන්ත හපුආරච්චි මහතා විසින් හම්බන්තොට දිස්ත්‍රික් පාර්ලිමේන්තු මන්ත්‍රී නාමල් රාජපක්ෂ මහතාට අරලියගහ මන්දිරයේ පැවැති උත්සවයේදී භාර දෙන ලදි. මෙම අවස්ථාවට නියෝජ්‍ය සුරාබදු කොමසාරිස් ඒ. බෝදරගම ප්‍රධාන ගණකාධිකාරී ඒ. ඩී. ජයසේන, සුරාබදු කොමසාරිස් (මානව සම්පත්) ඒ. ඩී. මල්ලව සහකාර සුරාබදු කොමසාරිස් කේ. එච්. ජී. බණ්ඩාර යන මහත්වරුන් ඡායාරූපයේ වෙති. ඡායාරූපය - සුදත් මලවීරඒ අනුව පසුගිය වසරේදී පමණක් පොලොන්නරුවේ සංවර්ධනය සඳහා වැයකර ඇති මුදල දස ලක්ෂ 7500 කි. පසුගිය වසර තුළ පොලොන්නරුවට වැඩිම මුදලක් වැයකර ඇත්තේ ආර්ථික සංවර්ධන අමාත්‍යාංශය මගිනි. ඒ මුදල රුපියල් දස ලක්ෂ 1581 ක දිවිනැඟුම හා ගම නැඟුම, යටතේ සුළු වාරිමාර්ග, ග්‍රාමීය මාර්ග මේ යටතේ බහුලව ඉදිවිය.මීට අමතරව සෞඛ්‍ය අමාත්‍යාංශය රුපියල් දස ලක්ෂ 652 ක් පසුගිය වසරේ වැය කර ඇත. එමගින් ග්‍රාමීය රෝහල් සායන මධ්‍යස්ථාන වැඩි දියුණු විය.පොලොන්නරුවේ තිබුණේ පළාත් සභා රෝහලකි. නමුත් පසුව මධ්‍යම රජයට එය පවරා ගත්තෙත් ඒ අනුව මේ වසරේ දී පොලොන්නරුව මහ රෝහල සඳහා රුපියල් ලක්ෂ 10000 ක් වැයකර තිබෙන බව සෞඛ්‍ය අමාත්‍යාංශය පවසයි. මේ මහ රෝහල මගින් උතුරු මැද හා නැඟෙනහිර පළාත්වල ජනතාවට සෙත සැලසේ. දැන් මේ රෝහල අංග සම්පූර්ණ රෝහලක් බවට පත්වී තිබේ. මීට අමතරව හබරණ පොලොන්නරුව මඩකළපු මාර්ගය සංවර්ධනය කිරීමට රුපියල් දස ලක්ෂ 3150 ක් වැය කර තිබේ. ආසියානු සංවර්ධන බැංකුව මගින් පොලොන්නරුවට නව නාගරික හා ග්‍රාමීය ජල සම්පාදන ව්‍යාපෘතියක් ක්‍රියාත්මක කර තිබේ. ඒ සඳහා රුපියල් දස ලක්ෂ 517 ක් වැය කර තිබේ.පොලොන්නරුව නගරයේ සියලුම නිවාස, වෙළෙඳ සල් සංචාරක හෝටල් ආදියට එය පිරිසුදු පානීය ජලය ලැබේ. ඊට අමතරව යාබද ගම්වලට ද මෙම නව යෝජනා ක්‍රමය මගින් ජල පහසුකම් ලැබේ.මැදිරිගිරිය ප්‍රදේශයේ බිසෝපුර ප්‍රදේශයේ නව මහවැලි නගරයක් ඉදිකෙරෙමින් පවතී.ඒ සඳහා සම්පූර්ණ වියදම රුපියල් දස ලක්ෂ 4000 කි. මෙහි ගොවි පවුලේ 600 ක් පමණ පදිංචි කරනු ලැබේ.අගනුවර තරුණ කවි සමාජය සංවිධානය කරන අතකස අබිමන් 76 වැනි සංවත්සර උත්සවය, සංස්කෘතික හා කලා කටයුතු ඇමැති් ටී.බී.ඒකනායක මහතාගේ ප්‍රධානත්වයෙන් අගෝස්තු 07 දා පස්වරු 2.30ට කොළඹ ජෝන් ද සිල්වා සමරු රඟහලේ දී පැවැත්වේ.මෙහිදී කවි මිහිර, රිද්ම රංග, ගී නද යනුවෙන් වැඩ සටහන් රැසක් පැවැත්වෙන අතර මෙරට ප්‍රවීණ කලාකරුවෝ රැසක් මේ අවස්ථාවට එක්වෙති.නියඟය හමාර කරමින් රටටම වැසි ලැබෙන ලෙස ප්‍රාර්ථනා කරමින් රට පුරා වැව් තාවුලු 500ක් අසලදී 6000ක් භික්ෂූන් වහන්සේ වැඩමවා වැසි පිරිත පන්ලක්ෂ වාරයක් සජ්ඣායනය කිරීමේ දීප ව්‍යාප්ත පින්කම් මාලාව 7 වැනිදා සවස 7ට වැව් තාවුලු 500 අසල ආරම්භ කරන බව වනජීවී හා ගොවිජන සේවා අමාත්‍ය එස්.එම්.චන්ද්‍රසේන මහතා පවසයි.ජනාධිපතිතුමාට රටට සියලු ජාතින්ට සෙත් ප්‍රාර්ථනා කරමින් පවත්වන මේ පින්කම්වලදී එක් වැව් තාවුලකදී වැසි පිරිත දහස් වාරයක් සජ්ඣායනා කරන බවද මේ සියලු කටයුතු ගොවිජන සේවා දෙපාර්තමේන්තුව මඟින් අදාළ ගොවිජන සේවා මධ්‍යස්ථාන මඟින් මෙහෙයවන බව ද ඇමැතිවරයා පැවැසීය. මෙම පින්කම් මාලාවේ ප්‍රධාන උත්සවය 7 වැනිදා සවස 6 ට කලාවැව වැව් තාවුල්ලේ දී මහාසංඝරත්නයේ ආශිර්වාද ඇතිව පැවැත්වේ.මෙම සෙත් පිරිත් සජ්ඣායනය පාරම්පරික ක්‍රම අනුව වැස්ස පතා කරන උතුම් පින්කමක් බව ජනාධිපතිතුමාගේ ආගමික කටයුතු උපදේශක වටිනාපහ සෝමානන්ද හිමියෝ පැවසූහ.මෙම උතුම් සද්කාර්යය සඳහා මෙරට සියලු ප්‍රදේශවල භික්ෂූන් වහන්සේ කැමැත්තෙන් වැඩම කරවනු ඇති බවත් මෙවන් නියඟ අවස්ථාවක ඉන් මිදීමට කටයුතු කිරීමට සඟ පරපුරේ පූර්ණ සහාය ලැබෙන බවත් උන්වහන්සේ පැවසූහ.2012 වර්ෂයේ රාජ්‍ය සාහිත්‍යය කලා ප්‍රසාදිනී උලෙළ ගම්පහ දිස්ත්‍රික්කය කේන්ද්‍ර කරගනිමින් වේයන්ගොඩ පත්තලගෙදරදී පැවැත්වීමට සංස්කෘතික හා කලා කටයුතු අමාත්‍යාංශය කටයුතු සංවිධානය කර ඇත. එම ජාතිත උලෙළට පූර්වගාමීව ටවර් හෝල් රඟහල පදනම මඟින් නූර්ති හා නාඩගම් ගී පිළිබඳ තෙදින අනේවාසික වැඩමුළුවක් හා නාට්‍ය හා රංගකලාව පිළිබඳ ප්‍රායෝගික තෙදින අනේවාසික වැඩමුළුවක් අගෝස්තු මස අවසානයේ දී මීගමුව රුක්මණීදේවි අනුස්මරණ ශාලාවේදී පැවැත්වීමට සැලසුම් කර ඇත.අයකිරීමකින් තොරව පැවැත්වෙන මෙම වැඩමුළු සඳහා සහභාගි වීමට අපේක්ෂා කරන අය තම නම හා ලිපිනය ලියූ මුද්දරයක් ඇලවූ දිගු ලියුම් කවරයක් සමඟ ඔබේ අයදුම්පත අධ්‍යක්ෂ ජනරාල්, ටවර් හෝල් රඟහල පදනම, අංක 123, විජේරාම මාවත, කොළඹ 07 ලිපිනයට එවන ලෙස දන්වා සිටී.ශ්‍රී ලංකාව තුළ පවත්නා වන ආවරණ සුරක්ෂිත කිරීමේ අරමුණෙන් උතුර හා නැඟෙනහිර ඇතුළු දිස්ත්‍රික් 23ක දිසා වන නිලධාරීන් සඳහා ලක්ෂ එකසිය දහනවයක් වටිනා කැබ් රථ 17 ක් ප්‍රදානය කෙරිණ.පසුගිය යුද සමය තුළ ශ්‍රී ලංකාවේ විශාලම වනාන්තර සහිත උතුර හා නැෙඟනහිර පළාත්හි කිසිදු නිලධාරියෙක් හෝ කිසිදු කාර්යාලයක් නොතිබුණු අතර පසුගිය අවුරුදු දෙක තුළ අවශ්‍ය සියලු නිලධාරීන් පත් කෙරිණ.මහින්ද චින්තන ඉදිරි දැක්ම අනුව රටක සංවර්ධනය සිදුවිය යුත්තේ, පරිසරය ආරක්ෂා වන පරිදිය. වර්ෂාව මෙන්ම සියලු දේශගුණික විපර්යාස සඳහා සෘජුව බලපාන වන ආවරණය සුරක්ෂිත කිරීමට කැපවී සිටින මෙම නිලධාරීන්ගේ කාර්යක්ෂමතාවය ඉහළ නැංවීමට මෙම පහසුකම් ලබා දීම මෙහි මූලික අරමුණයි.දිසා වන නිලධාරීන්ගේ පවතින ගැටලු සහ දෙපාර්තමේන්තුවේ ඉදිරි සැලසුම් පිළිබඳව විවෘත සාකච්ඡාවක් මධ්‍යම පරිසර අධිකාරියේ ශ්‍රවණාගාරයේ දී පසුගියදා පැවැත්විණ.වන සංරක්ෂක ජෙනරාල් එච්.එම්.පී.හිටිසේකර අමාත්‍යාංශයේ අතිරේක ලේකම් ඇතුළු වන සංරක්ෂක දෙපාර්තමේන්තුවේ ඉහළ නිලධාරීන්, සියලු දිසා වන නිලධාරීන් මේ අවස්ථාවට එක්ව සිටියහ.මෙවර ජාතික ළමා දිනය නිමිත්තෙන් වසරේ විශිෂ්ට දරුවා තේරීමේ විශේෂ වැඩසටහනක් දියත් කිරීමට ජාතික රූපවාහිනී සංස්ථාව සැරසේ.2011 මැයි මස 01 දින සිට 2012 ජූනි මස 01 දින දක්වා කිසියම් වීර ක්‍රියාවක නියැළුණු හෝ කිසියම් විශිෂ්ට සේවාවක් සිදුකළ වයස අවුරුදු 18ට අඩු දරුවන් පිළිබඳ විස්තර මෙම තරගය සඳහා ඉදිරිපත් කළ හැකිය. අගෝස්තු 31 දිනට ප්‍රථම “ජාතික ළමා දින විශේෂ වැඩසහෙන”, ජාතික රූපවාහිනී සංස්ථාව, ළමා වැඩසටහන් අංශය, කොළඹ 07 යන ලිපිනයට එවිය හැකි අතර ඒ පිළිබඳ වැඩිදුරටත් විස්තර 063-3634754 දුරකථන අංකයෙන් ද ලබාගත හැකිය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>08</month>
      <day>05</day>
    </date>
    <link>http://www.silumina.lk/2012/08/05/_art.asp?fn=as1208051</link>
    <topic>“රෑ එළිවෙනතුරු පැල් රැකලා දුක් විඳලා ඉගෙන ගත්තේ”</topic>
    <author>උපාලි සමරසිංහ ඡායා -සුදම් ගුණසිංහ</author>
    <content>“රෑ එළිවෙනතුරු පැල් රැකලා දුක් විඳලා ඉගෙන ගත්තේ”- අධ්‍යාපන අමාත්‍යාංශයේ ලේකම් ගෝඨාභය ජයරත්නගමයි පන්සලයි වැවයි දාගබයි කියන එක නිකම්ම නිකම් කතාවක් නොවේ. ඒක මහා සංස්කෘතියක කතාවක්. මඩුකන්ද ගමේ මේ සියලු දේට අමතරව කැලෑව, වදුල, කන්ද, ලන්ද, ඕවිට, වෙල්යාය මේ හැම දේමත් තිබුණා. අබේසිංහ සර්ගේ රෑ පන්තිය අහවර වෙලා අපි කොල්ලො කතා කරගන්නෙ මඩුකන්ද වැවට උඩින් තිබෙන කන්දෙ දිවුල් අහුලන්න උදෑසනට එක්වෙන්නයි. ඒත් මේ දිවුල් ඇහිඳිල්ල සුන්දර වුණාට ඒකෙ මහ අවදානමක් තියෙනවා. අම්මා අප්පච්චිලාගේ ඉඳන් ගමේ වැඩිහිටියො කවුරුත් මේකට විරුද්ධ වෙන්නෙ දිවුල් කන්ඩ වලසුන් මේ යායට එන නිසයි. උදෑසන මඩුකන්ද වැව ඉස්මත්තට ගිය ඇතැම් ගැමියෙක් වලසුන් බරු ගහලා තියෙනවා.අපි ඉතින්! කළු ගුලියක් දැක්කොත් ඉක්මනට මාරු වෙනවා. අරුණැල්ල බිම සිප ගන්න වෙලාව නිසා වලසුන් සිටියොත් පෙනෙන එක වාසනාවක්. කවරදාවත් දිවුල් ඇහිඳින්න ගිය පුංචි එකෙකුට එහෙම අතුරු ආන්ත්‍රාවක් වුණේ නම් නෑ. ඒත් වලස්සු දැකලා හැංගුණු අවස්ථා නම් තියෙනවා. දැන් නම් ඒ කන්දෙ වලස්සු නැති තරම්.අපේ ඉස්කෝලෙ ගුරු ගෝල සම්බන්ධය ඉහළයි. වත්තෙ වැටෙන පේර, කටු ලොවි, අඹ වගෙ පලතුරු ගුරුවරුනට වගේ ම දරුවන්ටත් ලැබෙනවා. අපි පරිසර ආශි‍්‍රත ක්‍රියාකාරකම් උගත්තෙ ඒ පරිසරයෙම ඉඳලයි. ගමේ “වැව රැකවල් කිරීම” අපේ කිරි අත්තා වෙල්විදානෙට වගේම ගුරුවරයටත් ශිෂ්‍යයටත් වැදගත් වුණා. “වැව රැකවල් කරනවා” කියන්නෙ වැවේ මාළු ඇල්ලීම තහනම් කරන එක. විදානෙ නියම කරන දවසකදි සියලු දෙනාම මාළු අල්ලන්නට එනවා. අතංගු වගේ දේවල් අරගෙන ගමේ වැඩිහිටි පිරිමි එදාට ජමරෙට වැඩ. මේ මාළුවල හොඳ කොටස මුලින්ම බෙදන්නෙ ගමේ කිරි අම්මාවරුනට. ගැබිනියන්ට. වැන්දඹු අම්මලාට. වැවෙන් වැඩි කුඹුරු ඉඩම් ප්‍රමාණයක් අස්වද්දන අයටත් ඊළඟට බෙදනවා. ගමේ හැමෝටම මොනවා හරි ලැබෙනවා. අපිත් පාසල ඇරිලා දුවන්නෙ වැවට.ලූලො, පෙතියො, කණයො, කොරලි අල්ලන එක පුංචි අපටත්, විනෝදාංශයක්. හැබැයි! මේ පරිසර ආශි‍්‍රත නොයෙක් වැඩවලට ගුරුවරුන් අප හා එක්ව සහභාගී වුණත් පන්තියේදි ගුරුවරයා පිළිබඳ අපට බිය මුසු ගෞරවයක් තිබුණා.සමහර ගුරුවරුන් හිටියා කියාදුන්න පාඩම් කටපාඩමින් නැවත කියන්නට කියන. උගන්නපු පාඩමේ සාරාංශය ළමයින්ගේ හිතේ ඊයම් බරු වගෙ කිඳා බහින්න මේ ක්‍රම ඉවහල් වුණා. “ධම්මපදයෙ ගාථා”, “ගණිත චක්කරේ” බැරි නම් හොඳ දඬුවම් ලැබුණා. අපට සිංහල, බුද්ධාගම, ගණිතය, පරිසරය මේ හැම දෙයක් ම උගන්නැවෙ බොහෝ විට එකම ගුරුතුමා. මේ නිසා දරුවා ගැන හොඳ වැටහීමක් ගුරුවරුන්ටත් ගුරුවරයා ගැන හොඳ වැටහීමක් දරුවන්ටත් ලැබුණා. අපහසුකම්, දුෂ්කරතා අතර මතුවන සුන්දරත්වය ඒකයි.අපේ ගෙවල්වලත්, ගමේත් තිබූ දුෂ්කරතා නිසාම අපට බොහෝ විට අලුත් පොත් ලැබුණෙ නෑ. අලුත් පොතක් ගන්ඩ සිදුවුණොත් ඒවා පොත් මේසෙ තියාගන්ඩ ලැබුණොත් අපට ඉතින්! පුදුම සතුටක්. නැත්නම් අපට ලැබෙන්නෙ මගෙම අයියලා හරි කවුරුන් හරි ගමේ වැඩිහිටි ළමයෙක් පාවිච්චි කළ පොත්. ඇඳුම් නම් එහෙමම තමයි. අයියලා ඇන්ද ඇඳුම් මට ලැබුණා. මා ඇඳි ඇඳුම් මල්ලිලට. ඉරෙන තුරුම ඒ විදියටයි අපේ ඇඳුම් සකස් වුණේ. ඒ නිසාම අපට ලැබෙන පොත, පෑන, ඇඳුම පරෙස්සම් කරගන්ඩ අප වෙහෙසුණා.වවුනියාවෙ ගාමිණි මහා විද්‍යාලයයට යන්ඩ කලින් ෂෙල්ටන් ගුරුතුමාගේ රෑ ඉංගිරිසි ඉස්කෝලෙන් ලබා ගත් දැනුම තමයි අප යම් තම් කළමනාකරණය කරගත්තෙ. ගමේ ළමයි කරවල වාඩිවලට අල්ලගෙන යන ගෝනි බිල්ලො කට්ටියක් ඉන්නවා කියලා එදා අම්මලා නිතර කීවා. ඒ බය මං වවුනියාව ඉස්කෝලෙට යන විටත් තිබුණා. එහිදී රාජරත්න හා කරුණානායක ගුරුවරුන්ගෙන් ලැබුණු පිටිවහල අගය කළ යුතුයි. විදුහල්පති සිරිනායක මහත්මයත් හොඳයි. 1972 අපොස (සාපෙ) ප්‍රතිඵල දිස්ත්‍රික්කයෙන් ම උසස් ලෙස ගත් මාව ළමයින් රැස් කරලා රැස්වීමක් තියලා කතාවක් පවත්වලා අගය කළා. රණතුංග මහතාමඩුකන්ද විදුහලේ දැනට සේවය කරන පාසල් කම්කරුවරියක වන සමකාලීන ශිෂ්‍යාවක වූ ආර්.එම්. කුසුමාවතී ද සෙසු දරුවන් බඩවැටි, පඳුරු, වෙල් මැද කෙළි සෙල්ලම් කරද්දී ඒවාත් කරගෙන පාඩම් වැඩත් කළ සිසුවකු ලෙස ගෝඨාභය හැඳින්වූවාය.යටලමන්ත හාමුදුරුවො අපේ ජීවිතයේ තවත් මතක හිටි චරිතයක්. නිදහස් උත්සවය බලන්න, කලාවැව බලන්න මේ වගේ දේවල්වලට අපව කැඳවා ගත්තෙ දරුවන් තුළ ජාතිකාභිමානය, දේශානුරාගය වඩවන්න කියලා දැන් හිතෙනවා. හැබැයි! විනය විරෝධී වැඩක් වුණොත් වදින්නෙ පන්සල් ටොකු.අපේ අබේසිංහ සර්ගෙ දරුවන්ටත් අවස්ථාවක මැලේරියා වගේ ලෙඩ හැදුණා. අපේ විස්මිත ආයුර්වේදය ගැන හසළ දැනුම් තිබූ අය අපේ ගමෙත් හිටියා. කැලෑ කොළ කාලා ආයුර්වේද ක්‍රමවලින් මේ දරුවන් සුවපත් වුණේ.වෙලාවට වැඩ කිරීම, විනය විරෝධී වැඩ නොකිරීම, තම රාජකාරිය හරිහැටි ඉටු කිරීම වගෙ දේවලින් අපේ ගුරුවරුන් අපට ඒ ජීවිතවලින් ම ආදර්ශ දුන්නා. ඒවා තමයි මගේ ජීවිතයත් හැඩ කළේ. විධිමත් අධ්‍යාපනයේ නොවිධිමත් ජීවන ක්‍රියාකාරකම් අපි උරා ගත්තෙ ඒ විදියට.මං කාලයක් උතුරු මැද පළාතේ අධ්‍යාපන ලේකම්. මට පැමිණිලි කීපයක් ආවා එදා රත්නායක විද්‍යාලයයේ ගුරු භවතුන් කීප දෙනෙක් ළමයින්ට පාසල පවත්වන වෙලාවෙ ළමයින් පංති කාමරයෙන් එළියට දාලා පංතිය ඇතුළේ වෙළෙඳ සලක් පවත්වන බව. මං පිරිසක් අරන් ගිහින් හදිසියේ ම වැටලීමක් කළා. ප්‍රින්සිපල්ගේ කාර්යාල කාමරය වහලා. එයා වැඩට ඇවිත් නෑ. එතකොට හිටියෙ විදුහල්පතිනියක්. අර පංති කාමරයෙන් එපිට දරුවො කෑ ගසමින් සෙල්ලම් කරනවා. පංති කාමරය ඇතුළෙ ගුරුවරියන් කීප දෙනෙක් පෙට්ටියක තියාගෙන සාරි තෝරනවා. ගුරුවරු දෙන්නෙක් තමයි මේ සාරි ව්‍යාපාරය පාසල් කාලයේදී පාසලේ ම කරන්නෙ. විදුහල්පතිනියගේ වැඩ තහනම් කළා. එයාගෙන් අනුබලය මේ වැඩේට තිබිලා තහවුරු වුණා. ගුරුවරුන්ට තදින් අවවාද කරලා නිදහස් කළා. මේ වගේ විනය විරෝධී කටයුතු මට පෙන්වන්ඩ බෑ. ඒ අපේ ගුරුවරු අපට පෙන්වපු ආදර්ශය.මං පරිපාලන ශ්‍රේණියේදීත් මේ වැඩ කළා. නුවර මහ දිසාපති වෙලා ඉන්න කොට මට ආරංචියක් ආවා මහ නගරයෙන් බොහෝ ඈත කඳු වළල්ලේ ඉහළින් ම පිහිටි ‘ගල මුදුන’ නම් සුන්දර ගම්මානයක් ගැන. හවස් වනවිට එන මාර්ගයේ අලි ඉන්නවා. කන්දෙ හැතැප්ම 7 ක් විතර ගල් මුල් අතරින් පැන ගෙන දුෂ්කර මඟක් ඔස්සේ ගියාම මේ ගම්මානය හමුවෙනවා. එකම ඉස්කෝලයයි තියෙන්නෙ. ගමේ රාජ්‍ය නිලධාරීන් ඉන්නෙ ආරච්චි, විදුහල්පති, වින්නඹු මාතාව වගේ කීප දෙනෙක් විතරයි. මාත් පිරිසත් එක්ක අර දුෂ්කර මාවතේ ඇවිදගෙන කන්ද නැංගා. එක්තරා තැනක් තිබුණා මහ ඇළක් තරණය කරන්ඩ. ඒක ගංගාවක් තරම් පළලයි. එතැනින් උඩ ටික ඉතාම දුෂ්කරයි.ළමයින් හා ගුරුවරුන් මා පිළිගෙන පාසලේ පුංචි වේදිකාවේ නාට්‍යයක් රඟදැක්වූවා. ඒ නාට්‍යයෙන් කියැවුණේ ගල මුදුන ගමේ වයෝවෘධ මෑණි කෙනෙක් අසනීප වෙලා පුටුවක බැඳලා කර තියාගෙන එන පිරිසකගේ කතාවක්. එහෙම බොහෝ දුක් අනුභව කරලා අර මහ ඇළ ළඟට ආවාම එදා ඇළ උතුරලා. දෙගොඩතලා වතුර ගලනවා. පෙර දා වැස්සට. අර අම්මා මැරෙනවා. මේක හරිම හෘදයාංගමව කරලා තිබුණා. මං වහාම ඒ ගම්දොර අබියසට පිවිසෙන මේ ඇළ හරහා පාලමක් තනවන්න කටයුතු පිළියෙල කළා. අදත් ඒ ගමේ මිනිස්සු හා නුවර ජනයා ඒකට කියන්නෙ දිසාපති පාලම කියලයි. ඒවා අධ්‍යාපනය හරහා ලැබූ විනය හා පරිචය කියලා මා විශ්වාස කරනවා.ගෝඨාභය මහතා අදත් පාසල, වැව් පිටිය, වාන, කෙත, කුඹුර හරහා ගමන් කරන මහා ගැමියෙකි. මඩුකන්ද පාසල ඉදිරිපිට නිවෙසන රණතුංග ඔහුගේ පාසල් මිතුරෙකි. දැන් බරපතළව රෝගාතුරව සිටින ඒ මහතා හමුවන්නට එතුමා අප සමඟ ඒ නිවෙසට ද ගියේ ය. රණතුංග දෙඅත් බැඳ පිළිගනිමින් මට කරුණු කීවේ බිඳෙන හඬිනි.“මාත් එක්ක එක පංතියේ මෙතුමා හිටියෙ. මඩුකන්දෙ හරියට මඩු ගස් තිබුණා. ඊටත් මෙහා දිවුල් වදුල. වලසුන්ගෙන් බේරිලා අපි දිවුල් ඇහින්දා. මේ වගේ පුංචි ඉස්කෝලෙකින් ගිහින් මෙච්චර තනතුරක් ලබපු එක යාළුවෙක් හැටියට මට ආඩම්බරයි. මං දවසක් උදේ පාන්දර දර කඩා ගන්ඩ වැවට උඩහා කැලෑවට ගියා. දර කඩාගෙන එනකොට වාන උඩ සිහිල් සුළඟ විඳිමින් අපේ ලේකම්තුමා ඉන්නවා. මට තවම පුදුමයි. ඒ වගේ උදෑසනක දැන් කොළොම්තොට ශීත කාමරයක ඉන්නා මහත්මයෙක් වානක් උඩ හිටියාම. බොහෝ අයට තනතුරු ඉහළ ගියාම ගම අමතකයි. ඒත් මෙතුමා තවම අව්‍යාජ ගැමියෙක් බව ඒ සිද්ධියෙන් ඔප්පු වෙනවා. රණතුංග කීවේ මහත් ගර්වයෙන් බව මට ද සිතිණ.මගෙ පාසල් ජීවිතය මෙහෙම විග්‍රහ කරන්ඩ පුළුවන්. 60 - 68 දක්වා මඩුකන්දෙ. 68 සිට 1972 දක්වා වවුනියාවෙ ගාමිණී මහ විදුහලෙ.ඊළඟට 73 - 75 අනුරාධපුර මධ්‍ය මහා විද්‍යාලයෙ. මඩුකන්දෙ ඉස්කෝලෙ යටලමත්තෙ හාමුදුරුවො පන්තියෙ පළමු වැනියා වුණාම පොත් පත් අරන් දුන්නා.දුප්පත් දරුවන් වෙනුවෙන් බොහෝ කැපවීම් කළා. දික්වැල්ලෙ හාමුදුරුවොත් එහෙමයි. අනුරාධපුර ස්කෝලෙ විදුහල්පති විජේසුන්දර මහත්මයා වගේ ම කුමාරසිරි පසුව පත්වූ විදුහල්පතිවරුන් හරිම ශ්‍රේෂ්ඨයි. ඒ කාලෙ වවුනියාවෙ දිසාපතිතුමා ඩී.සී. පෙරේරා. එතුමාගේ දරුවනුත් අපෙ වවුනියාව ස්කෝලෙට එව්වෙ. එතුමාගෙ නෝනත් ඉගැන්නුවෙ අපේ පාසලේමයි.වවුනියාව ඉස්කෝලෙට කිලෝ මීටර 4 ක් උදේ හවස අපි පයින් ම ගියා. දෙමළ දරුවොත් අපිත් එක්ක සහජීවනයෙන් වැඩ කළා. වවුනියාව ස්කෝලෙ මගෙ පන්ති භාර ගුරුතුමා රාජරත්න. කරුණානායක යටවර වගේ ගුරුවරුන් අපට බොහෝ දේ කියාදුන්නා.අනුරාධපුර මධ්‍ය මහා විද්‍යාලයෙත් බී. ඒකනායක, ඉලංගසිංහ වගෙ ගුරු මහත්වරු මහීපාල මිස් වගෙ ගුරු මෑණිවරු වචනයේ පරිසමාප්ත අර්ථයෙන් ම ලෝකයට වැඩදායක දරුවන් හැදූ පිරිසක්. අනුරාධපුර සෙන්ට්‍රල් එකේ ප්‍රින්සිපල් කුමාරසිරි මහත්මයා හරියට විනය බලන කෙනෙක්. පාසලට පරක්කු වෙලා ගියොත් ළමයිනට වෙන්නෙ කාණුවෙ තුත්තිරි ගලවන්න. මාත් ඕනෑ තරම් තුත්තිරි ගලවා තියෙනවා. අපේ ලොකු මස්සිනා ආරච්චි කෙනෙක්. ඒකනායක මහත්මයා. එයාගෙ ළඟ නැවතිලා තමයි අනුරාධපුරේ ඉස්කෝලෙට ගියෙ. මගෙ අම්මා අප්පච්චි වගේ ම අපි ගොඩනැඟූ ප්‍රධාන චරිතය මගෙ ලොකු අයියා. ගාමිණී චන්ද්‍රසේන. හිටපු පදවිය ප්‍රාදේශීය ලේකම්. එතුමා පවුලෙ 12 දෙනාම හොඳින් ඉගෙන ගන්ඩ ඕනෑ කියන මතයේ හිටියා. අපි රෑට පැල් ලැගලා ගොයම, හේන රැකලා දුක් විඳලා ඉගෙන ගත්තෙ. ඒ නිසා ඒ අතීත පාඩම් අපට අමතක නෑ. ඒවා අපේ ජීවිත හැඩ කළා.අද දරුවනුත් එහෙම හිතනවා නම් හොඳයි. මගෙ බිරිඳත් දරු දෙන්නාත් මා පුංචි තැනින් ගොඩනැඟුණු කෙනෙක් බව දන්නවා. ඒ නිසා දරුවන් වෙනුවෙන් මහ රාත්‍රි වෙනකම් කරන කැපවීම ඔවුන් ඉවසනවා. ඒ මට ඇති.උපාලි සමරසිංහ ඡායා -සුදම් ගුණසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>08</month>
      <day>05</day>
    </date>
    <link>http://www.silumina.lk/2012/08/05/_art.asp?fn=as1208052</link>
    <topic>නෙළුම් විල</topic>
    <author>කැලණියේ ධර්මාලීක මාවතේ නයනා දීප්ති ගුණරත්න මෙනෙවිය විසින් යොමු කරන ලද ලිපියක් ඇසුරෙනි.</author>
    <content>නෙළුම් විලගුණසිංහ හෙට්ටිආරච්චිනයනා, ලබන සෙනසුරාදා අපේ ගෙදර පොඩි උත්සවයක් තියෙනවා. මම අලුත් ගෙදරකට ගියා. ඔයාගේ පැමිණීම බලාපොරොත්තු වෙනවා.”හිතවත් ව සිට යම් යම් හේතු මත ම’වෙතින් දුරස් වූ යෙහෙළියකගෙන් ලද දුරකථන ඇමතුමෙන් තරමක දෙගිඩියාවකට පත්වීමි. මන්ද, ඒ වන විටත් සති තුනක් ම නොකඩවා සති අන්තයන්හි ද රාජකාරි කටයුතුවල නිරත වී හෙම්බත් වී සිටි මා හට ලැබෙන පළමු නිවාඩු දිනය එදින වීමත්, එම යෙහෙළිය හා මා අතර තිබූ ඇසුර බොහෝ සෙයින් දුරස්ව තිබීමත් හේතුවෙනි.තීරණයක් ගත නොහැකි ව සිටි මම උත්සවයට ආරාධනා ලද හිතවතෙකුගෙන් කළ යුත්තේ කුමක්දැයි විමසීමි. ඔහු අප අතර වූ විරසකය හොඳින් දැන සිටියෙකි.”නයනා, මම කියන්නේ ඔයාට ඒ උත්සවයට යන්න කියලා. සේරම අනෙක් වැඩ පැත්තකට දාලා කොහොම හරි යන්න. එතකොට තමයි එයාට හොඳට දැනෙන්නේ. කරපු දේවල් ගැනත් පසුතැවෙනවා තවම.”මම උත්සවයට සහභාගිවීමට තීරණය කළෙමි.මීට පෙර නොගිය, නුපුරුදු ප්‍රදේශයක දුර බැහැර ස්ථානයක් වූ බැවින් හොඳින් අසා දැනගෙන නියමිත දින යෙහෙළියගේ නව නිවසට ගියෙමි.මා දුටු වහා ම ඇය ඉදිරියට විත් උණුසුම් ලෙස මා පිළිගත්තාය. ඇයගේ ඇරයුම ලත් හිතවතුන් අතර විදුහල්පතිවරු, ගුරු උපදේශකවරු, දේශපාලනඥයෝ කිහිප දෙනෙක් ද වූහ. ඊට අමතර ව මා අධ්‍යාපන කලාපයේ දී හොඳින් ඇසුරු කළ සහෝදර අධ්‍යක්ෂවරු ද පැමිණ සිටියහ. දේශපාලනඥයන් හැර අනෙක් සියලු දෙනා ම මා සමඟ හිතවත් ව සිටි පිරිස බැවින් ඔවුන් සමඟ සුහද කතා බස්හි යෙදී සිටියෙමි.”ආ.. නයනා, ඔයා එහෙනම් ආවා නේද?” පෙර සඳහන් හිතවත් මිතුරා ම’වෙතට පැමිණ විමසීය.”ඔයා අද ආවේ ඒකට ම නේද?” මම ද ඔහුගෙන් විමසීමි.දිවා ආහාර ගැනීම සඳහා ආරාධනා ලැබිණ. මම හිඳගෙන සිටි අසුනට යාබද අසුනේ කිසිවෙක් නොසිටියේය. පැමිණ සිටි එක් දේශපාලනඥයෙක් අහර බඳුන ද රැගෙන එම අසුනේ හිඳ ගත්තේය. ම’වෙත මඳ සිනාවක් ද පෑවේය. කලාප කාර්යාලයේ හිඳි අවධියේ පාසල්වල විවිධ උත්සව අවස්ථාවලදී මා ඔහු නමින් හඳුනාගෙන සිටියත් කිසි දිනෙක කතා කර නැත.”ඔබතුමා මාව අඳුනන්නේ නැහැ නේද?” මම මන්ත්‍රීවරයාගෙන් විමසීමි.”අධ්‍යක්ෂතුමියක් බව නම් දන්නවා. ඒත් විස්තර දන්නේ නැහැ” ඔහු පැවසුවේය.”මම තමයි කලින් කැලණිය කලාපයේ හිටපු සිංහල අධ්‍යක්ෂ නයනා””ආ.. ඒ ඔබතුමියද? සතුටුයි හඳුනාගන්න ලැබුණට. දැන් පළාත් අධ්‍යාපන දෙපාර්තමේන්තුවේ නේද?””ඔව්, ඔබතුමා ඒ ගැන දන්නවානේ””මම ඔබතුමිය හඳුනන්නේ නැති වුණාට ඔබතුමිය ගැන දන්නවා. මට විදුහල්පතිවරු කියලා තියෙනවා.””මොනවද මං ගැන කියන්නේ?””සිංහල අධ්‍යක්ෂතුමිය කෙළින් කතා කරන කෙළින් වැඩ කරන කෙනෙක්. දේශපාලනඥයන් පස්සේ යන්නේ නැති කෙනෙක්. කලාපයට වැඩක් කරපු කෙනෙක් කියලා මං කියලා තියෙනවා”ඔහුගේ වදන් හමුවේ මට ඇතිවූයේ දැඩි සතුටකි.”මන්ත්‍රීතුමා, ඔබතුමාට බොහොම ස්තුතියි මං ගැන එහෙම කිව්වට. මම ඔබතුමා එක්ක කතාකළෙත් අදයි. වර්ණනාවක්, අතිශයෝක්තියක් නෙවේනේ..?””නෑ. නෑ.. මම කෙනෙකුගේ හොඳක් කෙළින්ම කියනවා. හැමෝටම එහෙම කියන්න ලැබෙන්නේ නැහැනේ..”ඔහු සිනාසෙමින් පැවැසීය.දිවා අහර ගෙන මඳ වේලාවකින් ඔහු සිය හිතවතුන් සමඟ නික්ම ගියේය.ඔහු සමුගැනීමට පෙර ම’වෙතට ද පැමිණ “එහෙනම් අධ්‍යක්ෂතුමිය අපි යනවා”යි පැවසුවේය.තමන් ගැන වර්ණනා ලිවීමට අකමැත්තෙමි. නමුත් සුවිශේෂී පුද්ගලයකු වෙතින් කැරුණු ප්‍රකාශයක් බැවින් සඳහන් කළ යුතු යැයි සිතීමි.යූ. ජෝර්ජ් පෙරේරා මන්ත්‍රීතුමනි, ඔබ මට කළ ගෞරවයට, මගේ සේවය අගය කරමින් කළ ප්‍රකාශයන්ට බෙහෙවින්ම ස්තුතියි.යහපත් චේතනාවෙන් යෙහෙළියගේ නිවසට යාම නිසා නැවත ඇයට සමීප වීමටත්, මා පිළිබඳ ගුණ කථනයක් ඇසීමටත් ලැබිණ’යි සතුටක් සිතේ ඉපදිණ.කැලණියේ ධර්මාලීක මාවතේ නයනා දීප්ති ගුණරත්න මෙනෙවිය විසින් යොමු කරන ලද ලිපියක් ඇසුරෙනි.ඇවිදීමට පමණක් නොව ලිවීමට ද අපහසු ආබාධිත විශ්‍රාමිකයකු හැටියට හාන්සි පුටුවකට වී කල දවස ගෙවන මා බඳු අයකුට අතීත ගෝලයකු විසින් එවනු ලබන කවි පන්තියක් කොපමණ සතුටක් ලබා දෙනු ඇද්ද?වසර 50කට පමණ පෙර පොළොන්නරුව අභය පුර මහ විදුහලේ මා ඉැගන්වූ සමයේ මගේ ගෝලයකුව සිටි රෝහිණී කුරුප්පු ආදි ශිෂ්‍යාව ම වෙත එවන ලද මේ පැදි පෙළ මා නෙළුම්විලට එවන්නේ මා බඳු තවත් දහස් දස දහස් ගණනකගේ සිත් පහන්වනු පිණිස ය.ඔබේ ගැඹුරු කට හඬ කන වැකෙන විට දුවගෙන යන්න හිතෙනව සිප් හල වෙතට ඔළු ගෙඩියට එදවස දුන් ටොක්කකට හැකි වී තිබේ හරි මඟ පෙන්වන්න මටහමුවන්නට හිතයි – එන්නට හරි ආසයි තොරතුරු මතක් වෙයි – දැන ගන්නට ම හිතෙයි ඉස්සර බයයි – දැන් හද පිරි ගවුරවයයි දහසක් මල් පිපෙයි – ඔබ වෙත සුවඳ ගලයිසිප් නැණ පහන් දල්වා ඔබ අප හමුවේ කරුණාබරව අඳුරෙන් එළියට දැමුවේ අදටත් එහි අගය වැඩියෙන් සිහිපත්වේ ඒ කළ උතුම් මෙහෙවර තව තව ඔපවේකාටත් හොරෙන් කාලය වේගෙන් යන්නේ සොබාදමට හැමදෙන අවනත වන්නේ ඉසුඹු ලැබූ දා ඔබ - මොනවද? හිතුණේ ”කළ සේවය අගෙයි” – ඒ සතුට ද? දැනුණේකවි සිත අවදි වී කවි හසුනක් ලිව්වා වරදක් මෙහි ඇතත් අහිතක් නොසිතේවා පවුලේ සැම දෙනත් මගෙ සිහියට ආවා නවතිමි. ගුරුතුමනි, සුව සෙත හිමි වේවා!හොරම්පැල්ලේ, බෝලානේගම විශ්‍රාමික විදුහල්පති එච්.ටී.ඇම්.සරත් කුමාර මහතා විසින් යොමු කරන ලද ලිපියක් ඇසුරිනි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>08</month>
      <day>05</day>
    </date>
    <link>http://www.silumina.lk/2012/08/05/_art.asp?fn=as1208053</link>
    <topic>දුවේ රුව පමණක් මදි ගතිගුණත් ලස්සන වෙන්න ඕනෑ</topic>
    <author>රමණී සුබසිංහ</author>
    <content>දුවේ රුව පමණක් මදි ගතිගුණත් ලස්සන වෙන්න ඕනෑ’කට ඇති පුතත්, රුව ඇති දුවත් ගෙදරට මිණි පහනක් කියලයි ජන වහරේ කියැවෙන්නේ. දියණියක් රුවැත්තියක් විය යුත්තේ අඟ පසඟින් විතරක් නොවෙයි. ඇය ගේ ගති ගුණත් ලස්සන වෙන්න ඕනැ. ලස්සනට අඳිනවා, පලඳිනවා වගේ ම ඇය අනෙක් අයට පි‍්‍රයමනාප ලෙස හැසිරෙන්න ඕනෑ. ගමන බිමන, කතාබහ, යහළු මිත්‍රයන්, අසල්වාසියන් ඇසුරු කරන හැටි මේ හැම දෙයක් ගැනම කල්පනාකාරී වෙන්න ඕනෑ.දුවේ..., මොහොතකට අතීතය ආවර්ජනය කරන්න. ජීවිතයේ ඔබ මෙතෙක් ආ දුර ගැන, ඒ කාලයේ ඔබ කළ කී දේ ගැන, සිතන්න. පසුතැවිලි වීමක්, දුකක්, කනගාටුවක් නොදැනී සතුටක්, තෘප්තිමත් බවක් ඉතිරි වෙනවා නම්, ඒ ඔබ ලද ජයග්‍රහණයයි. අපි කරන කියන හැම කටයුත්තකම අවසානය පසුතැවිලි වීමක් නොවන ලෙස හැඩ ගස්වා ගන්නටයි අපි උත්සාහ කළ යුතු වන්නේ.මේ සමාජයේ උසස් රැකියාවල පවා නිරතවෙන ඇතැම් දූවරු, යහළු, යෙහෙළියන් අතර හරිම පි‍්‍රයශීලියි. කතා බහ මිහිරියි. ලෝකයට පෙනෙන්නට එසේ හැසිරෙන සමහර දූවරු ගෙදර අම්ම තාත්තා, සහෝදර සහෝදරියන් ඉදිරියේ හැසිරෙන්නේ බොහොම අසංවර විදිහට. ආදරයක්, කරුණාවක් නෑ. ගෞරවයක් නෑ. හැසිරීම වගේ ම කතා බහත් අසංවරයි. සුළු දේටත් තද වචන, පරුෂ වචන කියනවා. මවුපියන් ගේ හිත් රිදවනවා.දුවේ, ඔබ ගේ සංවරකම ලෝකයට පෙන්වීම වරදක් නොවෙයි. වරද ගෙදර සාමාජිකයින්ටත් ඒ පිළිවෙත අනුගමනය නොකිරීමයි. ඔබ කියන එක තද වචනයකින් මවුපියන් ගේ හිත් මොනතරම් රිදෙනවා ඇති ද? දරුවකු ගේ ජීවිතය සාර්ථක වන්නට ඒ අයගේ ආශිර්වාදය බොහොම වැදගත්. ඔබගේ හැසිරීම් හැඩගස්වා ගත යුතු වන්නේ ඒ ආශිර්වාදය ලැබෙන අයුරින්. දුවේ, මිහිරි වචනයකට, ආදරණීය වචනයකට විශාල බලයක් තිබෙන බව ඔබ දන්නවාද?පෙර බරණැස් නුවර රජ කෙනෙක් සිටියා. බොහොම ගුණවත්. රට වැසියාටත් කරුණාවන්තයි. ඒත් රජතුමා ගේ මව නපුරු තැනැත්තියක්. සුළු දේටත් තරහ ගන්නවා. නපුරු වචන කියනවා. රට වැසියන්ට පමණක් නොවෙයි. නැදෑ හිතමිතුරන්ට පවා නපුරු වදනින් බැණ වදිනවා.හඟුරන්කෙත සද්ධානන්ද හිමි’මාගේ මෑණියන් සුළු කරුණකටත් කෝප වෙනවා. පරුෂ වචන කියනවා. ඇය ගේ නපුරු ගතිය කෙසේ සංහිඳුවම් ද?’ යි රජතුමා නිතරම කල්පනා කළා.දිනක් සිය මෑණියන් සමඟ මේ රජතුමා උයනට යනවා. රාජ පුරුෂයනුත් ඒ සමඟ සිටියා. තුරු ලතා මල්වලින් සැරසුණු ඒ උයන බොහොම අලංකාරයි. එහි මඳ දුරක් යන පිරිසට කෑරලෙකු ගේ අමිහිරි හඬක් ඇසණා.අමිහිරි හඬක් කියමින් පිරිස කන් වසා ගත්තා. රජු ගේ මෑණියන් ද එලෙසම කන් වසා ගත්තා. උයනේ තව ටිකක් දුර ගිය පිරිසට කොවුලකු ගේ මිහිරි හඬක් ශ්‍රවණය වුණා. මිනිස්සු ‘මොන තරම් මිහිරි හඬක් ද?’ යි කියමින් ඒ හඬට සතුටින් කන් දුන්නා.’මේ නම් මා ගේ මෑණියන්ට කරුණු පහදා දිය යුතු හොඳම වේලාව‘ යැයි සිතූ රජතුමාසිය මව අමතා,මෑණියනි, පෙර කෑරලා ගේ රළු හඬ අසා අමිහිරි හඬෙකැයි මිනිස්සු අසතුටු වුණා. දෑතින් කන් වසා ගත්තා. ඒත් කොවුලා ගේ හඬ අසා ඒ මිහිරි යැයි කවුරුත් සතුටට පත්වුණා. ඒ හඬට ආදරයෙන් කන් යොමු කළා. මෑණියනි. ඒ වාගේ ම තද පරුෂ වචන කවුරු කීවත් ඒවා අහන්නට කිසිම කෙනෙක් කැමැති නෑ. එවැනි අය ලෝකයම අපි‍්‍රය කරනවා. ඇඟ පැහැය අඩු වුණත් අර කොවුලා ගේ හඬ මෙන්, මිහිරි වචන කියන අය කවුරුත් පි‍්‍රය කරනවා. මගේ මෑණියන් වහන්සේත් තද පරුණ වචන කීම හැර දමා පි‍්‍රය වචනම කියනවා නම් මොනතරම් හොඳ ද?’ යි පැවසුවා.තම පුතු ගේ වදන් දේවිය ගේ සිතට තදින් දැනුණා. එදවස පටන් ඕ කවරදාකවත් තද වචන නොකියන්නට පරෙස්සම් වුණා. නෑදෑ හිත මිතුරන් අතර වගේ ම රට වැසියන් අතරටත් පි‍්‍රයමනාප වුණා.දුවේ, තමන් ගේ වචනය හසුරුවා ගන්නට, මේ දෙන පණිවිඩයම ඔබට ප්‍රමාණවත්.කතා බහෙන් ගරු කටයුතු ලෙස හැසිරෙනවා වගේ ම ක්‍රියාවෙනුත් ඔබට ඒ බව ඔප්පු කරන්නට හැකියාව තිබෙනවා. උදේ සවස ඔබ ගමන් ගන්නා බස් රථයේ, දුම්රියේ තවත් මොනතරම් පිරිසක් ඉන්නවාද? සම වයසේ තරුණ තරුණියන් වගේ ම වැඩිහිටියන්, වයෝවෘද්ධයන්, කුඩා දරුවන් මේ හැම කෙනෙක් ම ඉන්නවා. තමන් හැරුණුකොට තවත් අය බස් රථයේ ගමන් කරන බව ඔබ නිරන්තරයෙන් ම සිහි තබා ගත යුතු වෙනවා. දරුවෙක් ලැබෙන්නට ඉන්නා මවක් දුටු තැන, වයෝවෘද්ධයෙක්, කුඩා දරුවෙක් දුටු තැන අවංක සිතින් ඔබගේ අසුන පිරිනමන්නට තරම් කාරුණික හදවතක් ඔබට තිබිය යුතුයි. ඒ පරිත්‍යාගය නිසා ඔබ ගේ සිතට දැනෙන හැඟීම මොනතරම් තෘප්තිමත් ද?කනගාටුවට කරුණක් වන්නේ අප ගේ තරුණ දූවරු අතරින් මේ ගුණධර්ම ඉතා වේගයෙන් ගිලිහී යෑමයි. විශේෂයෙන් ප්‍රේම සම්බන්ධතා ඇති දූවරු තමන් ඉන්න හිටින තැන ගැන අනවබෝධයෙන් කටයුතු කරන අවස්ථා අපි කොතෙකුත් දකිනවා. දුවේ, ප්‍රේමය වරදක් නොවෙයි. ඒත් පොදු වාහනවල ගමන් බිමන් යන ඔබ අන්‍යයන්ට කරදකාරී වන ලෙස අශෝබන ලෙස හැසිරෙනවා නම් එතැන විශාල වරදක් තිබෙනවා. ඔබ ගේ අනුවණ හැසිරීමට සමාජයම අප්‍රසාදය පළ කරනවා. දියණියක් ජීවිතයේ හැම මොහොතක ම හැඟීම්වලට වහල් නොවී බුද්ධියෙන් කටයුතු කළ යුතු වන්නේ මේ නිසයි.රමණී සුබසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>08</month>
      <day>05</day>
    </date>
    <link>http://www.silumina.lk/2012/08/05/_art.asp?fn=as1208054</link>
    <topic>අපි හැම දෙයකින් ම ආරක්‍ෂා වෙන්න ඉගෙන ගන්න ඕනෑ</topic>
    <author>කතාබහ ජාතික ළමා රක්‍ෂණ අධිකාරියේ සභාපතිනී නීතිඥ අනෝමා දිසානායක මහත්මිය විකලාංග ශල්‍ය වෛද්‍ය ජ්‍යෙෂ්ඨ ලේඛකාධිකාරිවෛද්‍ය ලිසිත කුලරත්න එම්.ඩී (විකලාංග) ලිව්වේ -ටෙක්ලා පද්මිණී කාරියවසම්,සුනිල් දයා අල්විස්</author>
    <content>අපි හැම දෙයකින් ම ආරක්‍ෂා වෙන්න ඉගෙන ගන්න ඕනෑහැම ළමයකුටම තමන්ට හිමි ගෞරවයක් අභිමානයක් තියෙනවා කියලා මට කියලා දුන්නේ අපේ අත්තම්මා. අත්තම්මා මට එහෙම කීවේ පොඩි කාලේ මගේ පොඩි මාමා මගේ පස්ස පැත්තට එකක් ගහලා එයාගේ “කමිසය ගෙනත් දෙන්න” කියපු දවසේ. ඒ කමිසය පොඩි මාමට සෝදලා මැදලා දුන්නේ අපේ අම්මා. අත්තම්මා මාමාට සැර කළේ “ගැහැනු දරුවන්ට අත උස්සන්නේ නැහැ” කියලායි. ඊට පස්සේ ඉඳලා පොඩි මාමා මට කියලා පුංචි පුංචි වැඩ කරගන්න එක නැවැත්තුවා. මා දිහා බැලුවේ ගැහැනු දරුවෙක් කියන ගෞරවයෙන් කියලා මට දැනුණා. පඩිගත්ත දාට ලස්සන කතන්දර පොතක් ගෙනත් මට දෙන්න කියලා අම්මට දීලා තිබුණා.මමත් ඊට පස්සේ මම ගැහැනු ළමයෙක් කියන අභිමානෙන් තමයි ජීවත් වුණේ. අත්තම්මා කැමති වුණේම නැහැ කවුරුවත් පිට අය අපට තරවටු කරනවට.මගේ ආරක්‍ෂාවට අපේ පවුලෙ පසුබිම හුඟක්ම බලපෑවා. ලොකු මහත් වේගෙන එන ගැහැනු ළමයි ඉන්න ගෙවල්වල තාත්තලා මාමලා බාප්පලා රෑට රෑට සාද පවත්වන එක හොඳ නැහැ. වැඩිපුර අමුත්තන් ගෙන්වා ගැනීම සුදුසු නැහැ කියලා නිතරම අපේ අම්මා කීවා. ඒ නිසා අපේ ගෙදර අත්‍යවශ්‍ය හේතුවක් මත පවුලේ ඥාති මිත්‍රාදින් ගේ සුහද හමුවක් පැවැත්වුණත් තාත්තගේ කාර්යාලයේ මාමගේ වැඩපළේ යාළුවො හවසට හවසට ගෙදර ගෙන්න ගත්තේ නැහැ. හදිසියකට ආවත් අවශ්‍ය කටයුත්ත නිම කරගෙන ඔවුන් ඉක්මනට ගියා.මට පාසලේ මිතුරු මිතුරියන් අතර හොඳ පිළිගැනීමක් තිබුණා. මම කවදාවත් මිතුරු ඇසුරෙදි අනවශ්‍ය වචන භාවිත කළේ නැහැ. ඒ නිසා මගේ මිතුරු පිරිසත් එහෙම අය වුණේ ඉබේමයි. එහෙත් මට රැකියා ස්ථානයෙදි අමතර පන්තියෙදි නොඑක් තරාතිරමේ පිරිස් ඇසුරු කරන්න සිද්ධ වුණා. අපේ කාර්යාලයට පැමිණි පිරිස් විවිධ සමාජ මට්ටම්වල අය. ඔවුන්ගේ ඇසුරෙදි මගේ තරාතිරම අමතක කරන්න සිද්ධ වුණත් සමාජීය හා පෞද්ගලික ඇගෑලුම්කම් හිතවත්කම් වලදි මම මගේ අහංකාරකම සහ ගෞරවනීය බව රැකගන්න කටයුතු කළා.දවසක් මම ටියුෂන් පන්තියේ යාළුවෙක් එක්ක එයාගේ යාළු පිරිමි ළමයා මුණ ගැහෙන්න ගියා. ඒ ගියේ යාළුවගේ තනියට. ඊට පස්සේ නර්මදාගේ යාළු අයියා මටත් අයියා කෙනෙකු හොයාගෙන අපේ ටියුෂන් පන්තියට ආවා. මම එයාලව මඟ හැරියා. ඒත් නර්මදාගේ අනෙක් යාළුවා තිළිණි නර්මදා එක්ක ගිහින් තිබුණා. අනෙක් අයියා තිළිණිට හුඟක් ආදරේ කරලා තෑගි බෝග අරන් දීලා ලස්සන ඇඳුම් අරන් දීලා. මට පොඩි ඊර්ෂ්‍යාවක් ඇතිවුණා. ඒත් තිළිණි පන්ති ඒමයි පාසල් ඒමයි දෙකම නවත්තලා උසාවිය, පොලිසිය, පරිවාසය සමඟ ගනුදෙනු කරන්න ගත්තහම තමයි මගේ ඊර්ෂ්‍යාව කනගාටුවක් බවට පත්වුණේ. විභාගේ ලියන්නත් ඉස්සෙල්ල තිළිණි අම්මා කෙනෙක් වෙලා. අනේ මංදා මට ඒ ගැන දැන් හරියට දුක හිතෙනවා.මම පවුලේ එකම ගැහැනු දරුවා වීම පවුලේ වැඩි අවධානයට වගේම ගමේ අවධානයටත් හේතු වුණා. බොහෝවිට මම ගමන් බිමන් ගියේ තනියම. ඒත් අපේ අම්මාගේ අවධානය නිසා මට තනියක් දැනුණේ නැහැ. ඒත් රාත්‍රී අඳුර එළඹෙද්දිත් අලුයම කළුව මැකෙද්දිත් පාර පාළුවෙන දහවල් කාලයෙත් මම මඟට බැස්සෙ මල්ලි හෝ අයියා සමඟ. අපේ අයියා අම්මට වඩා මා ආරක්‍ෂා කළා. අයියා දැනගෙන හිටියා එයාගේ වයසේ තරුණ පිරිමි ළමයින්ගේ සිතිවිලි. අයියා සමහර වෙලාවට මට ඒවා කියලා දුන්නා.මඟ තොටේ යද්දි තමන්ට ඉදිරියෙන් පසුපසින් කිහිප දෙනෙක් පෙනෙන මානයේ ඉන්දැද්දි යන්න කියලා තමයි අම්මා ඉස්සර කියන්නේ. පාර පාළු නම් කඩේක දොරකඩට වෙලා කවුරු හරි දෙතුන් දෙනෙක් මඟට වැටෙන කල් ඉන්න කියලයි. මම තාමත් පුරුදුවෙලා ඉන්නේ ඒ විදියට එන්නයි. අපේ ගමේ ගුරුපාර හරිම පාළුයි. හවස දෙක තුන වෙද්දි කවුරුත් නැහැ. ඒ වගේ අවදානම් වෙලාවට පාරට බහින එක මටයි ලොකු පුංචිගේ දුවටයි දෙන්නට ම තහනම් වෙලා තිබුණෙ. කවදාවත් හිස් බස් එකක ගිහින් ඉඳගන්න එපා කියලා අම්මා නිතරම කීවා. අපිට ගුරුවරු දෙවිවරු වගේ. ටියුෂන් සර් රජෙක් වගේ පෙනුණේ. අපි හැමෝගෙම වීරයා වුණේ ගුරුවරු. අපේ ගුරුවරු ඉතා ආදරයෙන් අපිට සැලකුවා වගේ ම අපිත් ඔවුන්ට ගෞරව කළා.හැම මොහොතකම අවධානයෙන් ඉන්න කවුරුන් හෝ කොයි මොහොතේ හෝ ඔබව වැරැදි දෙයකට පොලඹවා ගන්න ඉඩ තියෙනවා. අපේ ජීවිතයට වැරැදි දෙයක් එකතු කරන්න ඉඩ තියෙනවා. මත්කුඩු මත්ද්‍රව්‍ය භාවිතයට අපව පොලඹවන්න ඉඩ තියෙනවා. ගැහැනු ළමයෙකුගේ ශරීරය අනවශ්‍ය කිසිම කෙනෙකුට කිසියම් හෝ ආකාරයකින් ස්පර්ශ කරන්න දෙන්න එපා.ඉස්සර අපේ අම්මා අපි කියවන පොතපත ගැනත් අවධානයෙන් හිටියා. ලොකු මාමා හරි ආඩම්බරයෙන් කීවේ අපේ පොඩි දූට කොම්පියුටරෙන් ඕන දෙයක් දැන් කරන්න පුළුවන්. එයාට සියලු නවීන පහසුකම් තියෙන කොම්පියුටරයක් ගෙනත් දුන්නා කියලා. ළමයින්ට අධ්‍යාපනයට ඉගෙන ගන්න කොම්පියුටරයක් ඕන නැහැ. ඒත් අවශ්‍ය දෙයක් දැනගන්න මුළු ගෙදරටම එක පරිගණකයක් ගෙනත් සියලු දෙනා ගැවසෙන තැනක තියන එක තමයි වැදගත් . මම දන්නවා නංගිලා දෙන්නම පේස් බුක් ගිහින් යාළුවො හදාගෙන. යාළුවො ඉන්න එක හොඳයි. ඒත් ඒ යාළුකම් ඔවුන් දන්නෙත් නැතිව පෙම් හබ බවට පත්වලා ඔවුන්ගේ ළමාවිය යොවුන්විය දෙකම ඔවුන්ට අහිමි කරනවා. ඊට පස්සේ පේස්බුක් යාළුවො මුණ ගැහිලා පරිගණක තිරය හරහා දැක්ක අමුතු අමුතු විප්‍රකාර දේවල් අත්හදා බලන්න හැංගෙන්න තැන් හොයන්න යනවා.ගැහැනු ළමයෙක් වුණහම මානසිකව මෙන් ම කායිකව උසස් තත්ත්වයක ඉන්න ඕන. ඒ සඳහා පවුලෙ වටපිටාව, ආහාර ඇඳුම් පැලඳුම් ඉතාම වැදගත්. ඉස්සර මම ළමයෙක් වගේ ඉන්දැද්දි අම්මා මට ඇන්දුව ඇඳුම්වලට සමහරු විහිළු කළා. අම්මා මට ඇන්දුවේ ඉතාම ලස්සන ඇඳුම්. ඒත් ඒවායෙන් මගේ ශරීරය නිරාවරණය වුණේ නැහැ. තාමත් මම අඳින්නේ ඒ විදිහ ඇඳුම්. දැන් මම සාරිය අඳිනවා. ඔසරිය අඳිනවා. දිග කලිසම් අඳිනවා. ඒත් මගේ ශරීරය අනවශ්‍ය ලෙස කැපී පෙනෙන විරුද්ධ පාර්ශවයේ ඇස මගේ ශරීරයේ රඳවන ඇඳුම් මම කවදාවත් අඳින්නෙ නැහැ. මට මතකයි මගේ කාර්යාලයේ මහත්තයෙක් කීවා. මිස්ගේ ඇඳුම් බොහොම ලස්සනයි. පිළිවෙළයි කියලා. මගේ ඇඳුම් නිසා මා ළඟ හිටියත් කාර්යාල කටයුතු කර ගැනීමට ඔවුන්ට අපහසුවක් නෑලු. මම ඔහු දෙස පුදුමෙන් බලා හිටියා. එයා මගේ යාළුවා පෙන්නලා කීවේ එයා ළඟ ඉන්න කොට රාජකාරිත් අමතක වෙනවා කියලයි. ගැහැනු ළමයෙක් තමන්ගේ ගෞරවය රකිද්දි මුළු සමාජයක් ම ආරක්‍ෂා වෙනවා .අපේ තාත්ත කීවේ ගැහැනු දරුවෙකුට ස්වයං පාලනයක් අවශ්‍යයි කියලා. ගැහැනු පිරිමි බේදයක් නැහැ. ළමයින්ට ස්වයං පාලනයක් හොඳ අභිමානයක් සමඟ නොසැලෙන අරමුණක්, ඉලක්කයක් තියෙන්න ඕනැ. අරමුණ විය යුත්තේ සමාජයට වැඩදායී හොඳ පුරවැසියකු වීම.කවදා හරි දවසක මුළු මහත් සමාජයේම වගකීම පැටවෙන්නේ ගැහැනු දරුවන්ට. ඇයි? ඔවුන් අම්මලා වැඩිහිටි සහෝදරියෝ පුංචි අම්මලා ලොකු අම්මලා විදිහට මේ සමාජය මෙහෙයවන්න ඕන. කාන්තාව තමයි සමාජයේ ගාමක බලවේගය. කාන්තාවක් ලෙස මගේ අත්තම්මා වගකීමෙන් කටයුතු කළා. මමත් මගේ සමාජ වගකීම පිළිබඳ අවබෝධයෙන් ඉන්නේ. මට මගේ සමාජ වගකීම් ඉටුකරන්න හැකිවී ඇත්තේ සමාජයෙන් ළමයකු ලෙස ලැබූ ගෞරවය හා යෞවනියක ලෙස ලැබූ ගෞරවය නිසායි. ඒ ගෞරවය මට ඉබේ ලැබුණෙ නැහැ. මම ඉතා අවධානයෙන් උනන්දුවෙන් වගකීමෙන් කටයුතු කරලා තමයි ඒ ගෞරවය හිමිකර ගත්තේ. එය මට හරි ආඩම්බරයක්. ඉදිරියෙදිත් මම මගේ වගකීම් ගෞරවයෙන් යුතුව ඉටුකරනවා. එතකොට මට ජීවිතයේ අවසාන කාලයේ සතුටින් ආඩම්බරයෙන් ඉන්න පුළුවන්.කතාබහ ජාතික ළමා රක්‍ෂණ අධිකාරියේ සභාපතිනී නීතිඥ අනෝමා දිසානායක මහත්මිය විකලාංග ශල්‍ය වෛද්‍ය ජ්‍යෙෂ්ඨ ලේඛකාධිකාරිවෛද්‍ය ලිසිත කුලරත්න එම්.ඩී (විකලාංග) ලිව්වේ -ටෙක්ලා පද්මිණී කාරියවසම්,සුනිල් දයා අල්විස්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>08</month>
      <day>05</day>
    </date>
    <link>http://www.silumina.lk/2012/08/05/_art.asp?fn=as1208055</link>
    <topic>අඩි උස සපත්තු දැමීම ගර්භණී බවටත් බලපානවා</topic>
    <author/>
    <content>අඩි උස සපත්තු දැමීම ගර්භණී බවටත් බලපානවාදුවේ, ඊයෙ පෙරේදා පාසල් ගිය ඔබ අද රැකියාවට යන තරුණියක්. මෝස්තර ලෝකයේ දකින දකින විලාසිතා වැලඳගන්න ඔබේ හිතේත් ඇතිවෙන්නේ කැමැත්තක්. ඔබ ඇසුරු කරන මිතුරු මිතුරියන්ගෙන් ද ඒ පෙලඹවීම ඔබට ලැබෙනවා.“මේ කාලේ නොකළ මෝස්තර කවදා කරන්න ද” බොහෝ තරුණ තරුණියන් හිතන දේ ඔබත් සිතීම පුදුමයක් නොවෙයි. අද තරුණියන්ට අඩි උස පාවහන් පැලඳීමට මිටි වෙන්නම ඕනැ නැහැ. උස තරුණියොත් ඕනැ තරම් අඩි උස සපත්තු පලඳිනවා. ඒත් අද තරුණියක ලෙස සමාජයේ කැපී පෙනෙන ඔබ තමයි හෙට මවක වෙන්නේ. අද ඔබ කරන ඇතැම් විලාසිතා හෙට මවක වීමට සිහින දකීනම් ඔබට බලපාන්නේ නම් ඒ ගැනත් ඔබ අද ටිකක් හිතන්න ඕනැ.අද මේ කතා කරන්නේ ඒ ගැනයි.ඇවිදින විට අපේ වළලුකර හැම තිස්සේ ම නැමීමක් සිදුවෙයි. වළලුකර ක්‍රියාත්මක වන්නේ නඩත්තු වන්නේ තනිකරම කලවේ වම්පස තිබෙන මාංශ පේශිවලින්.කලවේ ඇතුල් පැත්තේ මාංශපේශි නැහැ. නමුත් ඉතිරි තුන්පැත්තේම මාංශ පේශි තිබෙනවා. මේවා මාරුවෙන් මාරුවට සුසංයෝගීව ක්‍රියාත්මක වීමෙන් තමයි අපිට හුඟාක් දුරට ඇවිදින්න පුළුවන් වෙන්නෙ. එහෙත් අඩි උස සපත්තු පැලඳීමෙන් සිදුවන්නේ කලවේ මාංශපේශීන් දෙකක් පමණක් වැඩ කිරීමයි. ඉන් එකක් කලව තිබෙන බත්කෙන්දෙ. අනික කෙන්දෙ හුඟාක් මංශපේශින් තිබෙන්නේ පිටුපස. මේ දෙකම පමණක් ඉක්මනට වෙහෙසට පත්වෙනවා. මේ නිසා ඇවිද යන්න බැරිවෙනවා. ඒ නිසා අඩි උස සපත්තු පලඳින තරුණියන්ට හා කාන්තාවන්ට හුඟාක් දුර ඇවිද යන්න අපහසුවක් ඇති වෙනවා. මේ තත්ත්වය දිගටම පැවතීම නිසා මතුවෙන වේදනාවට ඖෂධ නැහැ. එන්නතක් පමණයි තිබෙන්නේ. එයත් තාවකාලික ප්‍රතිකර්මයක් නිට්ටාවටම සුවකිරීම අපහසුයි.උපතින් හරි වැඩිවියට පත් වූ පසුව තරුණියකට වක්‍රතා දෙකක් ඇතිවෙනවා. එකක් ප්‍රාථමික වක්‍රතාව. දෙවැන්න ද්විතීයක වක්‍රතාව. ප්‍රාථමික වක්‍රතාවයෙන් කොන්දෙන් බඩ තරමක් ඉස්සරහට නෙරීම සිදු වෙයි. එසේ ඉස්සරහට නෙරීම තුළින් සමබර වෙනවා. පපුවෙන් එය පස්සට යාමෙන් කොන්දේ අනික් පැත්තට සමබර වීමක් ද සිදුවෙනවා.අඩි උස සපත්තු පැලඳීම නිසා බොහෝ විට තරුණියන්ගේ කාන්තාවන්ගේ පිටුපස පෙදෙස පස්සට තල්ලු වෙනවා. එය ලස්සනට හොඳයි. නමුත් එයින් සිදුවන්නේ පිටුපස තල්ලුවී යාමක් නොව කොන්ද නැමී යාමක්. ඒ නිසා අධික ලෙස ප්‍රාථමික වක්‍රතාවය නැමෙනවා. එසේවීම කොඳු නාරටිය හරහා සිදුවීමෙන් එය දරාගන්න බැරිව යනවා. සුෂුම්නාවටත් හානිදායක තත්ත්වයක් එල්ල වෙනවා. මෙය බරපතළ තත්ත්වයක්. කොන්දේ අමාරුව ගැන මුලින්ම සඳහන් කෙරුණෙත් මේ නිසයි. අධික ලෙස ප්‍රාථමික වක්‍රතාව වැඩිවීමෙන් එය සමබරවීමට පපුව කුදු වෙනවා. ඉස්සරහ නැවෙන්න ඉස්සර කුදු වෙනකොට පපුවේ මාංශ පේශි දුර්වල වෙනවා. දීර්ඝකාලීනව මාංශපේශි පපුවේ දුර්වලවීමෙන් පියයුරු එල්ලා වැටීම සිදුවෙන බව දැන් සොයාගත් දෙයක්. ලස්සනට උඩට පිහිටා තිබෙන්නේ නැහැ. මාංශපේශීන්වලින් තමයි පියයුරු ඔසවා තබන්නේ. මේවා දුර්වල වූ විට පියයුරු එල්ලා වැටෙනවා.ගැබිණි කාන්තාවන්ට අඩි උස සපත්තු පැලඳීම නිසා ඇතිවෙන ප්‍රශ්න ද විමසා බලමු. අඩි උස සපත්තු පැලඳීම නිසා පපුව ඉස්සරහට කරන්න ශ්‍රෝණිමේඛලාව ද ඉදිරියට එනවා. එකක් ඉස්සරහට එන විට අනික් එක පස්සට යාම සමබරතාවයට අවශ්‍යය. ප්‍රාථමික වක්‍රතාවය සිදුවෙද්දී උඩ තියෙන දෙය ඉස්සරහට එද්දී පහළට නැමෙනවා වගේම පහළ තියෙන දේත් පහළට මිස ඉස්සරහට නැමෙන්න බැහැ. එහෙම වෙද්දී පළමුවැනි මාසය ඇතුළතදී ගැබිණි කාන්තාවන්ගේ දරු කළලය මේ නිසා විනාශ වී යාමට තියෙන ඉඩකඩ වැඩිය. ඒකට හේතුව ශ්‍රෝණිමේඛලාවේ ස්ථානය වෙනස්වීමයි.කකුල්වල නහර ගැට ගැසීමත් ගැබිණි කාන්තාවන්ට සාමාන්‍යයෙන් සිදුවන දෙයක්. ගැබිණි සමයේ නමුත් අඩි උස සපත්තු පලඳින අයට මේ තත්ත්වයේ වැඩිවීමක් සිදුවෙනවා. මෙවැනි අයට කකුල්වල ලේ කැටි ගැසීමත් වැඩියි. මාංශපේශීන් සංකෝචනය වීම නිසා හැම තිස්සේම ලේ උඩට පහළට යනවා අඩුයි. කලවේ මාංශ පේශි අතර සුසංයෝගය ද සිදුවෙන්නේ නැහැ. මේ නිසා ඇතුලේ ලේ රැඳෙන්න බලනවා.බලනහරය කියන ලොකු නහරේ ප්‍රශ්න ද අඩි උස සපත්තු දමන ගැබිණි කාන්තාවන්ට වැඩියි. අපේ කකුල්වල වළලුකර උඩට පහළට නැවෙනවා. නමුත් මෙවැනි සපත්තු පැලඳීම නිසා කෙන්දේ මාංශ පේශීන් සියල්ල සංකෝචනය වෙයි. මෙහි මාංශපේශි සියල්ල සවි වී ඇත්තේ බල නගරයට. බලනහර දිගුකලක් සංකෝචනය වීම නිසා බොහෝ විට සාමාන්‍ය ආකාරයට ඇවිද යන්න බැරිවෙනවා. බලනහර පුදුම අයුරින් වේදනා ගෙන දෙන නිසා. මෙවැනි තත්ත්වයක් තුළ මෙය සුවකරන්න අපහසුයි. මෙහෙම අයගේ බලනහරය ඉබේම පුපුරන අවස්ථා ද තිබෙනවා. එය සාමාන්‍ය උදවියට වඩා සියයට 40කින් පමණ වැඩියි. බලනහර පිපිරුණු විට ඇවිදින්න බැහැ. එල්ලුම්ගහට නියම කරන අයගේ බල නහරය කපා දමන්නේ බැරිවෙලාවත් ඇවිදලා යන්න බැරිවෙන්නයි. නමුත් බලනහර පුපුරා ගිය අයට අඩි උස සපත්තු දමන්න උපදෙස් දෙනවා. ඒකට හේතුව පුපුරා ගිය නහර ඉක්මනින් හයිවෙන්න. ඒත් මෙය කරන්න සිදුවන්නේ සති දෙකක් පමණ කාල සීමාවකට පමණයි.අපේ වළලුකර හැම තිස්සේම නැමිලා යන්නේ. මෙය නිතරම වළලුකර (ඇන්කල්) සමඟ එකට වදිනවා. දිගු කලක් මෙසේ වෙද්දී මෙතැන ‘ආතරයිටිස්’ තත්ත්වය මතු වෙනවා. හේතුව එතැන සිදුවන ඝට්ටනය වැඩිවීම නිසයි. එයට විසඳුම වළලුකර ‘ඇන්කල්’ එකක් සවිකිරීමය. මෙවැනි තත්ත්වයක් මතුවෙන්නේ අවුරුදු 7 – 10ක් පමණ ගිය විටය. මේ තත්ත්වය මතුවුවහොත් එය දියවැඩියාව වගෙයි. සනීප කරන්න බැහැ. පාලනය කිරීම පමණයි සිදු කළ හැක්කේ. අඩි උස සපත්තු පැලඳීමෙන් දණහිසට සිදුවන බලපෑම වැඩියි. ඒ නිසා එක අවස්ථාවක් එනවා දරන්න බැරි වේදනාවක්. එය ඉන්පසුව අස්ථිවලටත් එනවා. කකුල් බකුල් වෙනවා කියන්නේත් මේ තත්ත්වය මතුවීමෙන් පසුවයි. අවුරුදු 5ක් 10ක් දිගටම අඩි උස සපත්තු නිතරම පලඳින අයට කකුල් බකල් ගැසීම අඩුවැඩි වශයෙන් එනවා.මෙයින් ඇවිදීමේ වේගය අඩුවෙනවා. අපේ බර පොළොවට සම්ප්‍රේෂණය වීම නිසා ගමන් කිරීමට තිබෙන හොඳම ක්‍රමය ස්වාභාවිකව සොබාදහම යොදා තිබෙනවා. අඩි උස සපත්තු පැලඳීමෙන් මහපටැඟිල්ලේ සිට කොන්දේ උඩ දක්වා අපි යන්නේ ස්වභාවධර්මයට විරුද්ධවයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>08</month>
      <day>05</day>
    </date>
    <link>http://www.silumina.lk/2012/08/05/_art.asp?fn=as1208056</link>
    <topic>නොගොස් ආ නොහැක</topic>
    <author>ජැක්සන් ඇන්තනී www.jacksonanthony.com</author>
    <content>නොගොස් ආ නොහැකසංචාරකයා එක තැනක නො රඳයි. හේ දවසින් දවස ම අලුත් පරිසර විඳ ගැන්මට කැමති ය. විඳගත් සංචාරක අත්දැකීම තම පුද්ගල අධ්‍යාත්මය තුළ පමණක් රඳවාගෙන යළි යළිත් වමාරා රස විඳීම සංචාරකයාගේ පුරුද්දයි.එහෙත් මේ ආවර්ජනාත්මක වින්දනය තනිව භුක්ති නො විඳ සෙස්සන් සමඟ බෙදා විඳ ගන්නට සිතක් පහළ වන්නේ කීයෙන් කී දෙනාට ද? සිත පහළ වුවත් ඊට අවැසි සන්නිවේදන කුසලතාව පවතින්නේ කීයෙන් කී දෙනාට ද? වින්දනීය සංචාර වාර්තා බිහි වුවත් ඊට නිසි අගයකින් යුතු මාධ්‍ය ආරාධනා ලැබෙන්නේ කීයෙන් කී දෙනාට ද?මම පින් ඇත්තෙක්මි. මගේ සංචාර ප්‍රිය වූ වින්දනීය සිත තුන් ඉරියව්වෙන් ම සන්නිවේදනය කිරිම සඳහා මම වරම් ලබා ඇත්තෙමි. ගුවන්විදුලියත්, රූපවාහිනියත්, මුද්‍රිතයත් යන තුන් ඉරියව්වෙන් ම මම මගේ සංචාර වින්දනය සන්නිවේදනය කරමින් සිටිමි. ලාංකීය සන්නිවේදනයේ සංචාරක මාධ්‍ය කලාව ජනකාන්ත කරවීම සඳහා මම දශකයකට වැඩි කාලයක් පුරා වෙහෙස වී ඵල නෙළා ඇත්තෙමි.නූතන විද්‍යුත් සන්නිවේදනය ලාභය උදෙසා බාල කලා ජනගත කිරීමට වෙහෙසෙද්දී මම සංචාරක මාධ්‍ය කලාව වෙනුවෙන් වෙළෙඳ විද්‍යුතයේ ඉඩක් වෙන්කර ගන්නට වෙහෙසුණෙමි. එහි ප්‍රතිඵලයෙන් ‘ගඟ දිගේ’, ‘සලංහන්තේ’ වැනි ජනකාන්ත සංචාර මාධ්‍ය කලාවක් මෙරට බිහි විය. අප රටේ පැවති මාධ්‍ය අතරින් සංචාරක මාධ්‍ය වාර්තාවන්ට අතීතයේ සිට ම පිටු වෙන් කළේ මුද්‍රිත මාධ්‍යයේ පමණි. නිරන්තරයෙන් ගුණාත්මක සමාජයක් ප්‍රාර්ථනා කළ මෙරට ජාතික මුද්‍රිත මාධ්‍ය කලාව සංචාරක මාධ්‍ය වෙනුවෙන් අතීතයේ සිට ම ගෞරවනීය ඉඩක් වෙන් කොට තිබුණි.ඒ ඉඩ හසරේ ඇවිද යන්නට මට ආරාධනා පිරිනැමූ ගාමිණී සුමනසේකර සහ කරුණාදාස සූරියආරච්චි යන ප්‍රවීණ සහ ගුණාත්ම මාධ්‍ය පුරෝගාමීන්ට මම මගේ අධ්‍යාත්ම ස්තුතිය පිරිනමමි. වත්මන් සිළුමිණ කර්තෘ කරුණාදාස සූරියආරච්චි මැතිඳුන් සති 68ක් පුරා සිළුමිණ පාඨකයින් හරහා මා සංචාරය කරවූවේ ය. මේ පිටු 68 තුළ මම මගේ සංචාරක අත්දැකීම් බොහොමයක් නිධන් කෙරුවෙමි. විශ්වවිද්‍යාලයක් බඳු සිළුමිණ රම්‍ය භූමියට ගොඩවදින මෙරට අනාගත පුරවැසියන් මගේ ආවර්ජන විධානය රිසි සේ භුක්ති විඳිත්වා!ලෝකයාට ලෝකය සොයාදුන්නේ සංචාර ඇබ්බැහියේ සිටි අතීත පුරෝගාමීන් යැයි මම විශ්වාස කරමි. ක්‍රිස්තු වර්ෂයෙන් දෙවැනි සියවසේ දී ඊජිප්තුවේ ජීවත් වූ ක්ලෝදියස් ටොලම් නම් භූගෝල විද්‍යාඥයා ඇඳි ලෝක සිතියම මුළුමණින් ම සංචාරක හෙවත් දේශ ගවේෂකයින්ගේ නිර්මාණයකි. වයිකිංවරු නාවුක තාක්ෂණය සොයා ගැනීමත්, හිපලොස් විසින් මෝසම් සුළං ප්‍රවාහ සොයා ගැනීමත් නිසා දේශ ගවේෂණ ප්‍රවණතාව වැඩි වූවේය. අධිරාජ්‍ය වරුන්ගේ විජිගීෂාව (දිශා ජය ගැනීම) හෙවත් රාජ්‍ය ලෝභය විසින් මේ ගවේෂණ සංචාර සිතට අත්තටු ලබා දෙන්නේ ය. දිශා ජය ගැනීම හේතුකොට ගෙන “ධනය පිටුපස දැනුම ගලන්නේ ය” යන මතවාදය ලෝක පුජිත විය.මහා ඇලෙක්සැන්ඩර් රජු මැසිඩෝනියාවේ සිට සිය සංග්‍රාම සංචාරය ආරම්භ කළේය. පර්ෂියාව, ඊජිප්තුව, මෙසපොතේමියාව යටත් කොට ගනිමින් ඔහු තව තවත් නැඟෙනහිරට තම විජිගීශාව පතුරුවා වයඹදිග ඉන්දියාව ද ඇල්ලා ගත්තේ ය. එතුමන් සමඟ කයිබර් ධූර්ගය තරණය කළ ග්‍රීක සොල්දාදුවන් 35,000 අතර සංචාරක වාර්තාකරුවන් දෙදෙනෙක් ද සිටියේ ය. ඔවුන් වනාහී ඔනසික්‍රිටස් සහ මෙගස්තීනියස් ලෙස හැඳින්වූ දේශ ගවේෂක යුද වාර්තාකරුවන් ය.ඊට වසර 500කට පසු ඊජිප්තුවේ සිට ලෝක සිතියම අඳින ක්ලෝදියස් ටොලමිට මේ යුද වාර්තාකරුවන්ගේ සංචාර වාර්තා බෙහෙවින් උපකාරි වී ඇත.ටොලමිගේ ලෝක සිතියමේ ‘තැප්රබේනය’ ලෙස නම් වූ ශ්‍රී ලංකාව වර්තමාන තත්ත්වයට වඩා දහතුන් ගුණයකින් විශාල වී ඇත්තේ මේ අතීත සංචාරකයින් තම වාර්තාවල ලංකාව කෙරෙහි දක්වා ඇති ප්‍රසාරණිත පැහැදිලි කිරීම් නිසා යැයි ටොලමි ම දක්වා තිබේ.ටොලමිගේ ලෝක සිතියමේ බටහිරින් ඇමෙරිකාව හෝ නැඟෙනහිරින් ඕස්ට්‍රේලියාව හෝ දක්වා නැත්තේ ඒ වන විට ඇමිරිගෝ වෙස්පුචි සහ කැප්ටන් කුක් විසින් ඇමෙරිකාවටත් ඕස්ට්‍රේලියාවටත් සංචාරය කොට නොතිබූ හෙයිනි.සංචාරකයා ලෝකය සොයා ගත්තේය. සංචාරක වාර්තාවෙන් ඔහු සොයාගත් ලෝකය සෙස්සනට සන්නිවේදනය කරනු ලැබුවේය. අරාබි නිසොල්ලාසයේ සඳහන් සින්බෑඩ් ද සේලර් ගේ සිට ම මේ සංචාර වාර්තාව විසින් ඉතිහාසයක් නිර්මාණය කොට තිබේ. එය තවදුරටත් නිර්මාණය වෙමින් පවතියි. වර්තමාන සංචාරකයාගේ ඇසින් දුටු සාක්ෂිය අනාගතිකයින්ට ඉතිහාසය සොයාගැන්මට මහෝපකාරී මූලාශ්‍රයක් වන්නේ ය.ලංකාව ඈත ඉතිහාසයේ සිට ම සංචාර ප්‍රියයන් ජීවත් වූ රටකි. ක්‍රිස්තු වර්ෂයෙන් 1 වැනි සියවසේ දී රෝමයේ ජීවත් වූ ප්ලිනි, ගේයස් ප්ලිනියස් සීකන්ඩස් නමැති ඉතිහාසඥයා ලියූ ‘නැචුරාලිස් හිස්ටෝරියා’ නම් ග්‍රන්ථයේ ලංකාවේ සිටි සංචාරක පරපුරක් ගැන සඳහන් වී ඇත. ජ්‍යෙෂ්ඨ ප්ලිනිට සමකාලීනව රෝමයේ සිටි ඇනියෝස් ප්ලැකැමුෂ් නම් අතිශූර දේශ ගවේෂක නාවිකයකු අරාබි මූදේදී කුණාටුවකට හසුවිය. ඔහුගේ ශක්තිමත් නැව නැඟෙනහිර දෙසට ගසාගෙන අවුත් අවසානයේ තැප්රබේනය හෙවත් ශ්‍රී ලංකාවට ගොඩගැසුවේ ය. තමන්ගේ අබලන් වූ නැව යළි සකසා දුන් තැප්රබේනයේ රජුට ගෞරව පිණිස රෝමය වෙත රැගෙන යාමට තානාපතිවරු දෙන්නැයි ප්ලැකැමුෂ් විසින් තැප්රබේනයේ රජුට දැනුම් දුන්නේ ය. එහිදී තැප්රබේනයේ රජු තම රටේ දේශ සංචාරක පරපුරක් සිටිනා බවත් ‘රචියා’ නම් වූ මේ පරපුරෙන් සය දෙනකු තානාපතීන් සේ රෝමනක නුවරට එවිය හැකි බවත් පැවසුවේ යැයි ප්ලැකැමුෂ් ප්ලිනිට පවසා ඇත.ජ්‍යෙෂ්ඨ ප්ලිනි විසින් ඒ විස්තරය තම ග්‍රන්ථයට ඇතුළත් කළා පමණක් නොවේ, ක්ලෝඩියස් රජුගේ රාජ සභාවට ප්ලැකැමුෂ් විසින් හරසරයෙන් යුතුව කැඳවා ආ ‘රචියා’ සහිත තානාපතීන් සය දෙනාගෙන් අසා දැනගත් තැප්රබේන් විස්තරය ද තම කෘතියට ඇතුළත් කළේ ය.ඊට ශතවර්ෂ දෙකකට පසු මේ විස්තරය කියවන ඊජිප්තුවේ ටොලම් තම ලෝක සිතියමේ තැප්රබේනය විශාල ලෙස ඇන්දේ ය. එ පමණක් නොව මහා ඇලෙක්සැන්ඩර්ගේ යුද සංචාර වාර්තාකරුවන් වූ ඔනසික්‍රිටස් සහ මෙගස්තීනියස් විසින් තැප්රබේනය හඳුන්වා නො දෙන්නට ඊජිප්තුව සිතා සිටියේ තැප්රබේනය යනු මිථ්‍යා කථාවක සුරංගනා රාජ්‍යයක් පමණ යැයි ද ටොලමි තම වාර්තාවේ සඳහන් කළේය.ලෝකයාට ලෝකය සොයාදුන්නේ සංචාර වාර්තාකරුවන් විසින් යැයි මා සඳහන් කළේ ඒ නිසා ය. ලෝකයාට ලංකාව හඳුන්වා දුන්නේ ද දේශ ගවේෂක වාර්තාකරුවන් ය. ක්‍රිස්තු වර්ෂ 1505 දී ගෝවේ ප්‍රතිරාජයා වූ ෆ‍්‍රැන්සිස්කු ද අල්මේදාගේ පුත් ලොරෙන්සෝ ද අල්මේදා තම රුවල් නැවින් ගාලු වරායට සේන්දු වන්නට පෙර ලංකාව ගැන ලෝකයාට කරුණු හෙළිදරව් කළ 52 දෙනෙකුගේ සංචාර වාර්තා මා සතුව ඇත. මහාවංශය හරහා ඉතිහාසය ඉගෙන ගන්නවාට වඩා මේ සංචාර වාර්තා හරහා ලංකාවේ ඉතිහාසය ඉගෙන ගන්නට මා යොමු වූයේ මගේ සිත සංචාර ප්‍රිය සිතක් නිසා ම නොවේ. මහාවංශය ලියැවෙන්නටත් පෙර සිට ම රචනා වී ඇති මේ සංචාර වාර්තාවලින් හෙළි වන්නේ ද මහාවංශ ප්‍රවෘත්තියම වූ කළ මගේ සිතේ මහාවංශය පිළිබඳව ඇති ගෞරවය දෙගුණ තෙගුණ වන නිසා ය.ක්‍රිස්තු වර්ෂයෙන් 1 වැනි ශත වර්ෂයේ මුල් කාර්තුවේ දී රෝමය පාලනය කළ ක්ලෝඩියස් රජ්ජුරුවන්ගේ රාජ සභාවේ සිටි ජ්‍යෙෂ්ඨ ප්ලිනිට ලංකාව ගැන කරුණු දැක්වූ ඇනියෝස් ප්ලැකැමුෂ් නම් දේශ ගවේෂකයා ලංකාවේ රජුගේ නම දැන සිටියේ නැත. එහෙත් ඔහු කියා ඇත්තේ ඒ රජු වනාහී ඉතා ම “භක්තිවන්ත” රජෙකු කියාය. රෝම ඉතිහාසයට මහාවංශයේ කාල නිර්ණය සමානුපාත කොට බැලූ කළ හරියටම ඒ වර්ෂවල ලංකාවේ රජ කළ රජුගේ නම ද “භක්තිකාභය” යි. තමා ලංකාවේ සංචාරය කළ කාලය තුළ මේ රජතුමා සහභාගී වූ ඉතා විචිත්‍ර ආගමික උත්සව දුටුවේ යැයි ප්ලැකැමුෂ් ප්ලිනිට දැනුම් දෙයි. මහාවංශයේ සඳහන් පරිදි භක්තිකාභය රජතුමා මහාසෑයේ සුවඳ මඩ කළල් තවරා, ඒ මත මල් අතුරා, අභය වැවෙන් ගත් ජලයෙන් නිමවාගත් වතුර මලින් මහාසෑය නිබඳව ම දෝවනය කාට ඇත. ප්ලැකැමුෂ්ට ලංකාවේදී දකින්නට ලැබුණු විචිත්‍ර ආගමික උත්සව කවරේදැයි අපට සිතා ගැන්මට මේ මහාවංශ සාක්ෂිය හොඳටම ප්‍රමාණවත්ය.ප්ලැකැමුෂ්ගේ නැව ප්‍රතිසංස්කරණය කොට ලංකාවේදී හොඳින් ආගන්තුක සත්කාර කළ නිසා ඊට ගෞරව පිණිස රෝමයට ගෙන යෑමට තානාපතීන් දෙන්නැයි ඔහු රජුගෙන් ඉල්ලූ විස්තරය ප්ලිනිගේ වාර්තාවේ ඇත. භාතිකාභය රජු රෝමනක නුවරට තානාපතීන් යවන ලදැයි මහාවංශයේ ඇත.මා ඉතිහාසය හරහා ඇවිද යෑමට “මහා සංචාරය” නම් රූපවාහිනී වාර්තාව නිර්මාණය කලේ සහේතුකවයි. විජය රජු ලංකාවට ගොඩබට තම්බපණ්ණි හෙවත් වර්තමාන කුදිරමලේ තුඩුවේ සිට වැඩසටහන් 100ක් පුරා ඉතිහාසය හරහා ඇවිද එමින් මම දැන් මාගම් රාජධානියට අවතීර්ණ වී සිටිමි. රුහුණු මහා රාජවංශයේ මාගම් රාජධානිය වනාහී අතීතයේ සිට ම ලංකාව රුදුරු ආක්‍රමණවලින් මුදවා ගත් ශ්‍රේෂ්ඨ නායකයින් පහළ වූ ජය භූමියයි. රුහුණෙන් පහළ වූ ගෝඨාභය, කාවන්තිස්ස පරපුරේ ගැමුණු කුමාරයා අනුරාධපුරයේදී සොළී ආක්‍රමණික එළාර පරදා ලංකාව එක්සේසත් කොට “මහාරාජ ගාමිණී” ලෙස ඉතිහාසය වර්ණවත් කළේ ය. රුහුණේ සිට අනුරාධපුරයට පැමිණි සංඝතිස්ස, ගෝඨාභය සහ සංඝබෝධි යන සහෝදරවරු තුන් දෙනා ලංකා ඉතිහාසය වෙනස් කළේ ය. රුහුණෙන් බිහිවූ වසභ නම් වික්‍රමාන්විත කුමාරයා ලංකාවේ එතෙක් පැවැති රාජ වංශය වෙනස් කොට ලංකා ඉතිහාසය වාපී සශ්‍රීකත්වයෙන් පෝෂණය කළේ ය. රුහුණෙන් බිහි වූ කීර්ති කුමාරයා මහා සංග්‍රාම සැලසුම් මෙහෙයවා සොළීන් වනසා ලංකාව යළිත් එක් සේසත් කොට මහා විජයබාහු නමින් පොළොන්නරුවේ රජ විය.අප සංසාරයට “චක්‍රය” යැයි කියන්නේ එය යළි යළිත් සිදුවන නිසාද? මගේ සංසාර සංචාරයේ දී මට එසේ සිතී ගිය වාර අනන්තය. මගේ මේ සංසාර ප්‍රකාශය සංචාර වාර්තාවක් ලෙස එළිදකිමින් තිබේ. මහා සංචාරය මාගම්පුරයේ සිට ගිරිපාද ජනපදයටත් කොත්මලා ජනපදයටත් සංචාරය කරන්නේ ඒ සත්‍යය සොයා ගන්නටයි.ඉතින් මගේ දයාබර පාඨකයිනි, මම ඔබෙන් මඳ විරාමයක් ඉල්ලා සිටින්නේ මාගම් සංචාරයට පිවිසෙන්නට මට කල සකස් වී ඇති නිසා ය. ගැමුණු කුමරුන් මාගම සිට ගිරිපාද ජනපදයට හෙවත් වර්තමාන ගිරුවාපත්තුවට සංචාරය කළේ තම නැන්දණිය වූ සෝමා දේවිය (කාවන්තිස්සගේ සහෝදරී) විවා කොටගෙන සිටි අභය නම් දසභතික ආර්‍යයා හමුවීමටයි. අභය නම් ආර්‍යයා ගිරිපාද ජනපදයේ අයිතිය ගැමුණු කුමාරයාට පැවරූ බව වංශකථාවලින් හෙළි වෙයි. එතැන් සිට සිදුවූ සංසාර සංචාරයේ දෙන්නට මා එහි යා යුතුය. යා යුතුම ය.ලොව ඇත්තේ යෑම් සහ ඊම් පමණකැයි ගුරු සරච්චන්ද්‍රයෝ අපට කියා දුන්හ. නොගොස් ආ නොහැක. නො ආවොත් යා නොහැක. යළි ඒමට නම් මා දැන්ම යා යුතුයි. එහෙයින් යාම වනාහී යළි ඒම ම වන්නේ ය. අප ගමනක් යන විට “යන්නං” නොකියා ‘ගිහිං එන්නං” කියන්නේ සංසාර චක්‍රය පිළිබඳ අපේ ඇති විශ්වාසය නිසා යැයි මම සිතමි.ජැක්සන් ඇන්තනී www.jacksonanthony.comකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>08</month>
      <day>05</day>
    </date>
    <link>http://www.silumina.lk/2012/08/05/_art.asp?fn=av1208053</link>
    <topic>හිනා කතා</topic>
    <author/>
    <content>හිනා කතාපුවත්පත් අලෙවි නියෝජිතයකු වූ විජිත තම ව්‍යාපාරය පිළිබඳ මිස අන් කිසිදු විෂයයක් පිළිබඳ උනන්දුවක් නොමැති, පුවත්පතක් නොකියවන, රූපවාහිනිය නොබලන අමුතුම තාලයේ පුද්ගලයෙකි. ඔහු දිනක් තම මෝටර් රථයෙන් තම සේවකයකු ද සමඟ නගරයට යද්දී නගර මධ්‍යයේ මහා ධාවන තරගයක් පැවතීම නිසා ටික වේලාවක් අතරමග සිරවී සිටීමට සිදුවිය. ධාවන තරගයට එක්වී සිටි තරගකරුවන් දෙස විශ්මයෙන් බැලු විජිත තම සේවකයා ගෙන් මෙසේ ඇසීය.‘ඈ බං ගුණපාල! මේ මිනිස්සු ඔක්කොම මොකද මේ දුවන්නෙ?’‘මේක මේ රේස් එකක් නෙ සර්. කප් එක හම්බ වෙන්නෙ පළවැනියාට ආපු එක්කෙනාටයි.’ තම හාම්පුතාගේ තරම දන්නා ගුණපාල ධාවන තරගය පිළිබඳ විස්තර කරමින් කීවේය.‘මොනවා...! ඉතින් බං දිනන එකාට විතරක් නං කප් එක හම්බ වෙන්නෙ, ඇයි මේ අනික් එවුන් දුවන්නෙ?’ විජිත ඇසුවේ විස්මයෙනි.සිප ගන්න එකෙන් අපේ තොල් වලින් විෂබීජ ශරීරයට ඇතුල් වෙන්න ඉඩ තියෙනවා කියල මම ලයිබ්රියෙ වෛද්‍ය සඟරාවක තිබිලා කියෙව්වා, කුමාරි. වෛද්‍ය ශිෂ්‍යයකු වූ රොෂාන්, තම පෙම්වතිය සමඟ සිනමා හලේ බොක්ස් එකක වාඩි වී සිටියදී කීවේය.‘ඉතින් විෂබීජයක් වුණත් ශරීරෙට ඇතුල් කරගන්න ඊට වඩා සුන්දර විදියක් තියෙනවද අනේ?’ කුමාරි වටපිට බලා රොෂාන්ගේ දෙතොල සිප ගනිමින් කීවාය.‘නෝනාවරුනි, මහත්වරුනි, මම මේ කතා කරන්නේ තමුන්නාන්සේලා වෙනුවෙන් නෙමෙයි. ඉදිරියට එන අනාගත පරම්පරාව වෙනුවෙන්...’ තම පක්ෂයේ අපේක්ෂකයන්ගේ ජයග්‍රහණය පතා පැවති මැතිවරණ රැලියකදී විපක්ෂයේ මන්ත්‍රීවරයා පැයකට අධික කාලයක් ඉක්මවමින් කළ කතාවේදී කියද්දී ජයන්ත තම මිතුරු සෙනරත් දෙස බලා මෙසේ කීවේය.‘යමු බං යන්ඩ. මේ යකා අනාගත පරම්පරාව මෙතැනට එනකංම කතා කරන්ඩ වගෙ කල්පනාව.’නාඔටුන්න කලාකරුවන් සඳහා ලබා දෙන පොලී රහිත මෝටර් රථ ණය මුදල සඳහා අයදුම් කළේත් රියැදුරු පුහුණුව ලබා දෙන ආයතනයකින් එම පුහුණුව ඇරැඹුවේත් එකම දිනයක දී ය.ඉමහත් කැපවීමකින් රියැදුරු පුහුණුවේ යෙදුණු හෙතෙම රියැදුරු බලපත්‍රය ලැබූ සතියේදීම, ණය මුදල සඳහා ලැබෙන මෝටර් රථය ලැබීමට තරම් භාග්‍යවන්ත විය. අලුත් මෝටර් රථයෙන් හා හා පුරා කියා ගමේ ගොස් තම මවගේ දුක සැප බලා ඒමට අදහස් කළ හෙතෙම සිකුරාදා හවස ගාල්ල බලා පිටත් විය. ඔහු ආපසු නිවෙසට පැමිණෙන විට ඉරිදා ඇඳිරි වැටෙමින් තිබුණි.‘මං මේ ගිනි පත්තු වෙලා හිටියේ. ඇයි අනේ ඔයා කිව්වේ ගිය පයින් ආපහු එනවා කියල නෙ. ඔයා පරක්කු වෙනකොට වාහනේ හුරු නැතුව මොකක්වත් අනතුරක් කරගත්තා වද්ද කියල මම පණ බයේ හිටියෙ.’ ඔහු වාහනය නවතා නිවෙසට ගොඩවත්ම බිරිඳ කීවාය.‘සිකුරාදා යද්දි මම හරියට පැය තුනකින් අපේ ගෙදරටම ගියා ඩල්සි. මම එහෙන් පිටත් වුණේ අද උදේ. මේ කාර් එකේ ඉස්සරහට ගියර් හතරක් තිබුණට රිවර්ස් එකට එක ගියර් එකනෙ තියෙන්නෙ. ඉතින් ආපස්සට එන්ඩ මට පැය හත අටක්ම ගියා.’ නාඔටුන්න කීවේ පුටුවක වැතිර රැවුල අතගාමිනි.කර්තෘට ලියන්න | මුද්‍රණය සඳහා</content>
  </post></root>