<?xml version="1.0" encoding="UTF-8" standalone="no"?><root><post>
    <category>NEWSPAPER</category>
    <date>
      <year>2014</year>
      <month>01</month>
      <day>19</day>
    </date>
    <link>http://www.silumina.lk/2014/01/19/_art.asp?fn=av14011914</link>
    <topic>මම ඇමෙරිකාවේ පෙට්‍රල් ගැහැව්වේ නැහැ</topic>
    <author>උපාලි සමරසිංහ</author>
    <content>මම ඇමෙරිකාවේ පෙට්‍රල් ගැහැව්වේ නැහැසොමී රත්නායක මෙරට සිනමාව පෝෂණය කළ අතිවිශිෂ්ට රංගධරයෙකි. චරිතාංග නිරූපණයේදී වේදිකාවේ මෙන්ම සිනමාවේ ද බොහෝ අත්දැකීම් ඇති ඔහු 85 පමණ කාල වකවානුවේ මෙරට සිනමාව හැර දමා අමෙරිකාවේ රැකියාවක් සොයා ගියේය. ‘උතුමාණෙනි’ බේබි මහත්මයා, ‘දඩයම’, ‘සුද්දිලාගේ කතාව’ මුදලාලි, ‘සුරබි‍ඳෙන’ අහිංසක ගැමියා, පූජා චිත්‍රපටියේ ජේලර් මහත්මයා වැනි චරිත ඔහුගේ චරිතාංග නිරූපණයේ විශේෂ අවස්ථා කීපයකි. වේදිකාවේ රංගනයෙන් මෙන්ම නිෂ්පාදනයෙන් ද හවුල් වූ සොමීගේ පරපුටුවෝ, රන් ලකුණ වැනි නාට්‍ය තවමත් අපේ රසිකයාට මතකය. දැන් තිරගත වන ජයනාත් ගුණවර්ධනගේ ‘පරාවර්තන’ විශිෂ්ට රංගනයක් වූ රත්නෙ උන්නැහැ හරහා තම අතීත කඩඉම් හා විදේශ ජීවිතය ගැනත් කතා කරන්නට දැන් ඔහු මා අභිමුව සිටී.මා හිතන විදියට ඔබ රටින් ගියේ වැඩ අධිකම වෘත්තිය නළුවකුව සිටියදී? ඇයි එහෙම තීරණයක් ගත්තෙ?ඔය කියන වකවානුවේ ලංකාවේ හිටි එකම වෘත්තිය නළුවා මමයි. චිත්‍රපටියක් කරලා ජීවත්වෙන්ඩ තරම් පදනමක් එදා වෘත්තිය නළුවකුට තිබුණෙ නෑ. ඊට පස්සෙ ඒ නළුවන්ට සිදුවන්නෙ ඕලාරික එකම තැන පල්වෙන චරිතවලට කොටු වෙලා ටෙලි නාට්‍යවල හිරවෙන්ඩ. මාත් හිටියානම් මට වෙන්නෙත් ඒ ටිකමයි.ඔබ විදේශගත වුණේ පෙට්‍රල් ෂෙඩ් එකක පෙට්‍රල් ගහන්ඩ කියලා කතාවක් ගියා.එහෙම පොම්පෙ අල්ලලා පෙට්‍රල් ගහන ෂෙඩ් අමෙරිකාවේ නෑ. මා දවසට ඩොලර් 5 ක් විතර උපයන රස්සාවකට ගියේ. එහේ ගිහින් ටික දවසකින්ම මට ලංකාවෙන් කලින් එහෙ ගිහින් හිටි අජිත් ජිනදාස (නළුවා නොවේ) පණ්ඩුක වැනි මිතුරන් හරහා උසස් රැකියාවක් ලැබුණා. වල්පොළ පියනන්ද හාමුදුරුවොත් මට උදව් කළා.ඔබ නළුවෙක් හැටියටයි හැඳුනුම්පතේ සඳහන් වන්නෙ? කොහොම ද සුළු රැකියාවකට බැස්සෙ?කවුද හැඳුනුම්පත පෙන්වන්නේ? ඒ රටේ හැමෝම යන්නෙ කාර් එකේ. මං විතරක් පයින්ම ගියා. හමුවන අය හිනාවෙලා හායි කිව්වා. නැත්නම් ‘ගුඩ් මෝනිං’ කීවා. නළුවෙක් හැටියට හිතේ බරක් මට තිබුණේ නෑ. ඒ නිසා සාමාන්‍ය මනුස්සයෙක් වගේ වැඩ කරන්ඩ පුළුවන් වුණා.ඔබට එහෙ සිනමා ක්ෂේත්‍රයට හෝ කලා ක්ෂේත්‍රයට ඇතුළත් වෙන්ඩ බැරි වුණා?අපේ රටේ වගේ එහෙම එකපාරට ප්‍රාදුර්භූත වෙන්ඩ බෑ. ඒකට ඒ පාඨමාලා හදාරලා උපාධියක් ගන්ඩ ඕනෑ. ඊට පස්සෙ ප්‍රායෝගිකව බොහෝ වැඩ කරලා පෙන්වලයි ක්ෂේත්‍රයට එන්න පුළුවන්. මගේ පුතා නවීන් රත්නායක ඒ ටික කරගත්තා. එයා දැන් එහෙ නළුවෙක්.ටෙලිනාට්‍ය හා සිනමා රංගනයට වඩා වේදිකා රංගනය පුළුල්. ප්‍රතිචාර එවෙලේම ලැබෙනවා. ඒ නිසා සමහර නළුවන් අනෙක් ක්ෂේත්‍රවලදී හදාගන්නා ලෙඩ රෝග සුවපත් කරන වෙද මහත්මයා ඉන්නෙ වේදිකාවේ කියලා මාත් සමඟ පැවසු අවස්ථා තිබෙනවා.ඒක මා හිතන්නෙ වෙනස් විය යුතුයි. ලෝකෙ සිනමා උලෙළකට වුණත් යන්නෙ සිනමා රංගනය. ලංකාවේ හෝල් ගණනාවක විශාල රසික සමූහයකට ඒ රංගනය දකින්න ලැබෙනවා. රංගනය කියන එක හරියට කරනවානම් කොයිකත් එකයි. අනෙක වේදිකාවේ සිදුවන්නේ අධි රංගයක්. ඒක හැමතැනටම ගැළපෙන්නෙ නෑ.ඇමෙරිකාව පිළිගන්න රංග සම්ප්‍රදාය කුමක් ද?ස්ටැනිස්ලවිස්කිගේ විද්‍යාත්මක රංගනය. මාලන් බ්‍රැන්ඩෝගේ ඒ සම්ප්‍රදාය තවමත් අමෙරිකාවේ ජනප්‍රියයි. මගේ පුතා කරන්නේත් ඒක.අපේ රංග ශිල්පීන් අතර ඔබ අගය කරන්නෙ කවුරුන් ද? විශිෂ්ටතම නිළිය කවුද?කතා දෙකක් නෑ. අයිරාංගනී සේරසිංහ. හැබැයි! එයා රංගනය හැදෑරුවා.එතකොට මාලිනි, අනෝජා, ස්වර්ණා?මාලිනි වෙනම දක්ෂතා දක්වන කෙනෙක්. අනෝජාත් ස්වර්ණාත් තම තමන්ටම ආවේණික රංගන ස්වරූප හදාගත් අය.නළුවන් අතර වඩාත් කැමැති ජෝට ද? ගාමිණිට ද?ජෝ විශිෂ්ටයි. ඔහු ගමෙන් ආපු ඒ ගම අමතක නොකළ ඒ ගැමිකමත් එක්ක ඉන්න නළුවා. ගාමිණි විශිෂ්ටමයෙක්. ඔහුගේ ‘නිධානය’ රංගනය. ඒ වගේම 'ගම්පෙරළියේ' ජිනදාස හා වාණිජ රංගන‍. මේවා ඔහු හදා ගත්තේ කියැවීමෙන්. සාකච්ඡාවෙන්. සොයා බැලීමෙන්.ඔබ අමෙරිකාවේ රඟහල්වලට ගියා. නාට්‍ය බැලුවා. ඒ අතර අපේ නාට්‍ය කොයි තැනක ද තියෙන්නෙ.ඒවා බැලුවාම අපට හිතෙනවා අප මොනවාද කර ඇත්තේ කියලා. නාට්‍ය කීපයක් කරලා ගියත් ඒවා නාට්‍ය ද කියලා හිතුණා. ඒවා එක දිගට වේදිකා ගත කරනවා දවස් ගණනාවක්. රසිකයොත් පිරිලා. එක දවසක් ‘සෙට්’ එක බලන්ඩ මං වේදිකාවට නඟින්ඩ හැදුවා. ඒක බලන්ඩවත් එහි ඉඩක් නෑ. සිකියුරිටිලා පිරිලා.‘නෙළුම් පොකුණ’ රඟහල ඒ රඟහල් අතර කුමන තැනක ද තිබෙන්නෙ?මා ගිය රඟහල්වලට වඩා ‘නෙළුම් පොකුණ’ ඇත්තටම හොඳයි. ඉතාම විශිෂ්ට විදියට එය නිර්මාණය කැර තිබෙනවා.‘පරාවර්තන’ චරිතය සංකීර්ණයි.රත්නෙ උන්නැහැ. අවසානයේ හිර දඬුවම් විඳින්නෙ තමා කලින් කළ වරදකටයි. එහි මිනිසකුගේ මානසික පශ්චාත්තාපය සියල්ලට ඉහළින් මතු කරනවා. ඔහු ගමට එන්නේ පන්සල් යන අහිංසක ගැමියකු ලෙසයි. ඒත් කලින් ඔහුගේ අත තිබුණේ තුවක්කුව. ගැබිණි කාන්තාවන් දැක්කාම ඔහු තුළ මතුවන සලිතවීම සාධාරණයි. මිනිසකුට සාධාරණ හෘද සාක්ෂියෙන් බේරෙන්ඩ බෑ. ජයනාත් මේක කදිමට සකස් කරනවා. පරාවර්තන මා මෙතෙක් රඟපෑ චිත්‍රපටි රංගනවලට වඩා වෙනස් සංකීර්ණ එකක්.ඔහු සිල් රෙද්ද කරේ දාගත්තෙ බොරුවට නොවේ. නීතියෙන් ගැලවෙන්නත් නොවේ. කියලා මට හිතෙන්නෙ.ඇත්ත! මාත් ඔය ප්‍රශ්නෙම ජයනාත්ගෙන් ඇහුවා. ඔහු පරිණත වෙද්දි ඇත්ත තේරුම් ගන්නවා. ඒත් ඇත්ත තේරුම් ගනිද්දි අතීතය ඔහු කළ වරදට දඬුවම් දෙනවා.අද අපේ කලාවන් ගැන ඔබ හිතන්නේ කොහොම ද?අද අපට මුකුත් ම නෑ වගෙයි. ඒත් දිනාගත් රටක් අපට තියෙනවා. මේ දිනාගත් රටේ අප අලුතින් කලාවන් ගොඩනැඟිය යුතුයි. ඒ සුදුසුකම් තිබෙන බොහෝ අය අදටත් අපට ඉන්නවා.මේ සඳහා ඔබේ පැත්තෙන් දායකත්වයක් නෑ. ඔබ දරුවන් සමඟ පිටරට ඉන්නවා.නෑ මගේ බලාපොරොත්තුව මේ පොළොවට පස් වෙන්න. මගෙ යහළු යෙහෙළියන් අතරමැද අවසන් හුස්ම හෙළන්න. මං චිත්‍රපට පිටපතක් ලීවා. හමුදා භටයෙක් හා දෙමළ අම්මා කෙනෙක් මූලික කරලා. ඒකට සංස්ථාවෙන් ණය ඉල්ලුවා. සංස්ථාවේ බොහෝ අය කීවා ඒක හරිම ලස්සන මානවවාදී සංවේදී පිටපතක් කියලා. ඒත් මං ඒක ලියලා පාස්වෙලා සල්ලි ගන්ඩ යනකොට ඒකට ණය දෙන්ඩ බෑ කීවා. මේක තමයි අපේ රටේ කලාකරුවන්ට ලැබෙන දේ. ගාමිණි ෆොන්සේකා මහත්මයාත් අන්තිම කාලේ හිටියෙ මේ වගේ සිදුවීමකට කම්පාවෙන්. මා ගාමිණි ෆොන්සේකා කෙනෙක් නොවේ. ඒත් මාත් ජවසම්පන්නව හිතන නළුවෙක්. කවදාවත් මා කම්පා වෙන්නෙ නෑ. පිටපත කියවපු අයම මට කීවා හොඳ නිෂ්පාදකයෙක් අපි හොයා දෙන්නම් කියලා. කොහොම වුණත් මං ඒ චිත්‍රපටිය මැරෙන්ඩ ඉස්සරින් කරනවාමයි.උපාලි සමරසිංහඡායා - දුෂ්මන්ත මායාදුන්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>19</day>
    </date>
    <link>http://www.silumina.lk/2014/01/19/_art.asp?fn=av14011915</link>
    <topic>ලෝකයේ දිගම හයේ පහර මගේ</topic>
    <author>ඉඳුනිල් වීරරත්න</author>
    <content>ලෝකයේ දිගම හයේ පහර මගේදියවන්නා ජලාශය සිපගෙන හමන සිසිල් සුවදායක සුළඟ විඳිමින් අප කාර්යබහුල අගනුවර ශ්‍රී ජයවර්ධනපුර පාර්ලිමේන්තු පාරේ ඉදිරියට ඇදෙමින් සිටිමු. පාර්ලිමේන්තුව පෙනෙන මානයේදී අප පැමිණි වාහනය අතුරු මාර්ගයකට හැරවූයේ කෙළිබිමේ ජය කෙහෙළි නංවන තවත් තරුවක් මුණ ගැසෙන්නයි.ඔහු නාරංගොඩ ලියනආරච්චිලාගේ තිසර චිරන්තන පෙරේරා. අපේ ක්‍රිකට් කණ්ඩායමේ සිටින අප කවුරුත් ආදරය කරන තිසර පෙරේරා.පිතිකරණය, පන්දු යැවීම මෙන්ම පන්දු රැකීම යන තෙඅංශයෙන්ම දස්කම් දක්වමින් ශ්‍රී ලංකා ක්‍රිකට් ක්‍රීඩාවේ අනාගත බලාපොරොත්තුවක් බවට පත්ව සිටින තිසර පෙරේරා සහ ඔහුගේ ආදරණීය බිරිය අපව පිළිගත්තේ සුපුරුදු අවිහිංසක සිනාපිරි මුහුණින්.මමත් ඡායාරූප ශිල්පී සුදම් ගුණසිංහත් තිසරගේ නව නිවහනට ඇතුළු වීමු.සතුට උතුරා යන මේ කැදැල්ලේ නිහඬතාව බිඳිමින් මම පළමු පැනය යොමු කළෙමි.කොහොම ද කොළඹ ජීවිතේ.“මගේ ක්‍රිකට් ප්‍රැක්ටිස්වලට යන්න පහසු නිසා තමයි අපි කොළඹ පදිංචියට ආවෙ. නැත්තං වැඩිපුරම කැමැති ගමේ ඉන්න. මේ ගේ ගත්තෙ 2010 අවුරුද්දෙ. දැන් අවුරුදු 4 ක් වෙනව. වෙනස්කම් කරල අපි දෙන්නට ඕන විදිහට හදාගෙන 2011 පදිංචියට ආවා.”සැබැවින්ම ඔවුන්ගේ නිවහන ලස්සනය. එහි සෑම බිත්තියකම ආලේප කර ඇත්තේ සුදු පැහැයයි. ඉහළ මාලයේ ඇති සැප පහසු සෝපා කට්ටලය ද කිරි සුදු පැහැතිය.තිසර කැමැතිම පාට සුදු ද?මගේ ප්‍රශ්නයත් සමඟ තිසර ඇය දෙස බලයි.“මට පාට ගැන එහෙම විශේෂයක් නෑ. ගෙදර මේ විදිහට ඕන, මේ පාට ගාන්න ඕන කියල මේ හැම දෙයක්ම තීරණය කරන්නෙ මෙයා. මම හිත නිදහසේ තියාගෙන ක්‍රිකට් ගහනවා.”දවස පුරා පුහුණුවීම්වල යෙදිල වෙහෙස වෙලා ආවම බිරියගේ ප්‍රතිචාරය.“උදේ ඉඳල හවස් වෙනකම් පුහුණුවීම් කරල හරි මැච් එකකට ගිහිල්ල හරි ගෙදර ආවම මම ක්‍රිකට් ගැන කතා කරන්නෙ නෑ.”ඔබ වැඩිපුරම දකින්නෙ එක්දින හෝ 20 යි 20 තරගවල.“ඔව් මට මේ දක්වා ගොඩක් ක්‍රීඩා කරන්න ලැබිල තියෙන්නෙ වන්ඩේ සහ ටී ටුවෙන්ටි තරග. තාම මම ක්‍රීඩා කරල තියෙන්නෙ ටෙස්ට් තරග 6 කට විතරයි. මට දිගටම ටෙස්ට් තරගවලට ක්‍රීඩා කරන්න ලැබුණොත් ඒ අංශයෙනුත් දක්ෂතා පෙන්වන්න පුළුවන් වෙයි කියලා හිතනවා.”ලොව ජනප්‍රියම 20 යි 20 තරගාවලියක් ලෙස සැලකෙන ඉන්දීය ප්‍රිමියර් ලීග් (IPL) තරගාවලියේ තිසර ජනප්‍රියම ක්‍රීඩකයෙක්.“මම පසුගිය තරගාවලියේ ක්‍රීඩා කළේ සන්රයිසස් හයිද්‍රාබාද් කණ්ඩායමට. ඇත්තටම IPL කියන්නේ ඩොමෙස්ටික් ක්‍රිකට්වලින් විශාල වෙනසක් කරන තරගාවලියක්. ලෝකයේ සියලුම ක්‍රීඩකයින් ආසාවෙන් ඉන්නවා මේකට සහභාගි වෙන්න. ඒත් දක්ෂ සීමිත පිරිසකට විතරයි සහභාගි වෙන්න අවස්ථාව ලැබෙන්නෙ. ඒ අතරින් මීට සහභාගි වෙන්න ලැබීමත් මගේ වාසනාවක්.”දේශීය මෙන්ම විදේශීය ක්‍රීඩකයන් සමඟ ක්‍රීඩා කිරීමෙන් ලැබෙන අත්දැකීම් ගැන කතා කළොත්.“අපේ රටේ දක්ෂයින් පිරිසක් වගේම පිටරටවල දක්ෂයින් විශාල පිරිසක් අයිපීඑල් එකට සහභාගි වෙනවා. එහිදී ඔවුන් සමඟ එකට පුහුණුවීම් කරල තරග කරල ලැබෙන අවස්ථාව හරිම වටිනවා. විශේෂයෙන් විදෙස් නායකයන්, පුහුණුකරුවන් ගෙන් තැනට සුදුසු විදිහට ක්‍රීඩා කරන විදිහ ඉගෙන ගන්න අවස්ථාව ලැබෙනවා. ඒ නිසා මම හිතන්නෙ මේ තරගාවලිය ලොකු අත්දැකීමක් ලබාගත හැකි එකක්. ඒ අත්දැකීම් රට වෙනුවෙන් ක්‍රීඩා කරද්දී හරිම ප්‍රයෝජනවත්.”තරගයක් අතරතුර ඔබ පිටියට පැමිණීමට පෙර පිති දෙකකින් පහරදීමට පුහුණුවීම් කරනවා අප දැක තිබෙනවා. මොකක්ද මෙහි විශේෂත්වය.“මම ක්‍රීඩා කරන ස්ථානය අනුව බොහෝ විට මට බැට් කරන්න හම්බ වෙන්නෙ අන්තිම පන්දුවාර කීපයෙ. ඒ වගේ වෙලාවට බොහෝ විට තියෙන්නෙ ඕවරයකට ලකුණු 10 ක් 15 ක් විතර ගහන්න. මට පන්දු 2 ක් 3 ක් වත් අල්ල අල්ල ඉන්න බෑ.ඉතින් ගිය වෙලේ ඉඳලම වේගවත් පහරවල් එල්ල කරන්න සිදු වෙනවා. ඒ නිසා ඩ්‍රෙසින් රූම් එකේ ඉඳන්ම ඇඟපත රත් කරගෙන සූදානම් වෙන්නෙ ප්‍රහාරය දක්වන්න.” “ඇත්තෙන්ම නවකයින් ලෙස අපි කණ්ඩායමට ආවාම සනත් අයියා, සංගා අයියා, මහේල අයියා, ඩිල්ෂාන් අයියා වගේ ජ්‍යෙෂ්ඨයින් සමඟ ක්‍රීඩා කරන්න ලැබුණා. ඔවුන්ගෙන් කණ්ඩායමට ලැබෙන්නෙ විශාල සේවයක්. ශක්තියක්. ඔවුන් සමඟ එකට ක්‍රීඩා කළ මේ වසර 4 තුළ ජයග්‍රාහීව ඉස්සරහට යන්නෙ කොහොමද කියන දේ ඉගෙන ගත්තා. ඒ වගේම අපෙන් පසුව තවත් අලුත් පරපුරක් කණ්ඩායමට ඇවිත් ඉන්නවා.ඒ නිසා මට සතුටින් කියන්න පුළුවන් ඔවුන් මේ ජ්‍යෙෂ්ඨ ක්‍රීඩකයින් ගෙන් අපි ලොකු දෙයක් ඉගෙන ගෙන තිබෙනවා.”ක්‍රිකට් ක්‍රීඩකයකු වීම ගැන ඔබ තෘප්තිමත් ද?“96 ලෝක කුසලාන තරගාවලිය අපි දිනනකොට මට වයස අවුරුදු 7 යි. ඒ තරගාවලියේදී සනත් අයිය බැට් කරන විදිහ තමයි මම ආසාවෙන් බලා හිටියෙ. ඒ නිසා තමයි මටත් ක්‍රිකට් ගහන්න ආසාව ඇතිවුණේ. ක්‍රිකට් ගහන්න පටන් ගත්ත දා ඉඳල මම හීන මැව්වෙ සනත් අයිය එක්ක ක්‍රිකට් ගහන්න තියෙනවනං කියලයි.මගේ ඒ ආසාව 2010 විස්සයි විස්ස ලෝක කුසලාන තරගාවලියේදි සපුරාගන්න මට පුළුවන් වුණා. ඒ නිසා මම හරිම වාසනාවන්තයි කියල මම හිතනවා. ඇත්තටම ඒ අතින් මම හරිම තෘප්තිමත්.”ඔබ ක්‍රිකට් ක්‍රීඩාවට ආ ගමන්මඟ ගැනත් විස්තර කරමු.“මම පුංචි කාලෙ ඉඳලම ක්‍රිකට්වලට ආසයි. මුලින්ම පාසල් ගියේ වත්තල ශාන්ත අන්තෝනි පාසලට. ඉස්කෝලෙදි මුලින්ම සොෆ්ට් බෝල් ගැහුවා. මලල ක්‍රීඩා කළා. පාසලේ ක්‍රිකට් පුහුණුකරු ජෝ සරවනමුත්තුපුල්ලෙ මහතා තමයි මට ක්‍රිකට්වල මුලකුරු කියල දුන්නෙ.නිවාසාන්තර තරගාවලියකදී ඔහු මගේ හැකියාවන් දැකල මට කිව්වා දැන් හාඩ් බෝල් ප්‍රැක්ටිස් කරන්න එන්න කියලා. ඒ තමයි මගේ ආරම්භය.ඉන් පස්සෙ මම කොළඹ ශාන්ත ජෝශප් විදුහලට ආවා. මගේ දෙවැනි පුහුණුකරු වුණේ හර්ෂ ද සිල්වා මහතා. මම ශාන්ත ජෝශප් පාසලෙන් ඉවත් වෙනතුරුම මගේ පුහුණුකරු වුණේ ඔහු.දැන් ඔබේ ක්‍රීඩා සමාජය.“කෝල්ට්ස්”ඔබ වාර්තා තැබු ක්‍රීඩකයෙක්.“ඔව්, ශ්‍රී ලාංකික ක්‍රිකට් ක්‍රීඩකයකු එල්ල කරල තියෙන ලොකුම 6 පහර වාර්තාව තියෙන්නෙ මගේ නමට. ඒ මීටර් 123 ක්. ඒ වගේම එක් ඕවරයක වැඩිම ලකුණු ප්‍රමාණයක් ලබාගත් ලෝකයේම දෙවැනියා මම. ඕස්ට්‍රේලියාවේ පර්ත් නුවර දී 20 යි 20 තරගයකදී දකුණු අප්‍රිකාවට එරෙහිව එක් ඕවරයකදී මම ලකුණු 35 ක් ගත්තා. මෙහි ලෝක වාර්තාව තියෙන්නෙ හර්ෂල් ගිබ්ස්ට. ඒත් ඔහු මේ වාර්තාව තියලා තියෙන්නෙ ටෙස්ට් රටකට නෙමෙයි. ඒ නිසා ටෙස්ට් රටකට එරෙහිව වැඩිම ලකුණු අරගෙන තියෙන්නෙ මම.”මේ අතරින් අමතක නොවන තරගය ගැන කිව්වොත්.“2011 ලෝක කුසලාන තරගාවලියෙ ෆයිනල් මැච් එකේදී අන්තිම බෝලයට 6 පහරක් ගහපු එක තමයි මට අමතක නොවන පන්දු පහර.”තිසර සමඟ දැවටෙමින් සුන්දර සිනාවකින් නිරතුරුවම සිටින තිසරගේ ආදරණීය බිරිය ෂෙරමි. ඇයටත් ඔහු ගැන පැවසීමට බොහෝ දේ තිබේ.තිසර මොන වගේ කෙනෙක් ද?“ඔහු හරිම හොඳ පුද්ගලයෙක්. වැඩිය කතාබහ නොකර තමන්ගේ පාඩුවේ ඉන්න තමයි කැමැති. කේන්ති ගන්නෙ නෑ. හරිම සංවේදියි. ටක් ගාල ඕනම කෙනකුට පව් කියල හිතනවා. ඒ තරමටම සංවේදියි.සත්තුන්ට හරිම ආදරෙයි. විශේෂයෙන් බල්ලන්ට. මහගෙදර බල්ලො 7 දෙනෙක් ඉන්නවා.”කොහොම ද ඔයාල අඳුනගත්තෙ.“අපේ ගෙවල් තියෙන්නෙ එක ළඟ. පොඩි කාලෙ ඉඳල දහම් පාසලේ එකම පන්තියෙ හිටියෙ. ඒ කියන්නෙ 4 වසරෙ ඉඳලම අපි හොඳ යාළුවො. තරුණ වයසෙදි අපි පෙම්වතුන් වුණා. දෙපැත්තෙම ආශිර්වාදයෙන් 2008 දෙසැම්බර් 03 වැනිදා අපි විවාහ වුණා.”තිසර ක්‍රිකට් සෙල්ලම් කරද්දී මොන වගේ හැඟීමක් ද ඇතිවෙන්නෙ.“එයා සෙල්ලම් කරනව දකිද්දි හරිම සතුටක් දැනෙන්නෙ. ගොඩක්ම ආසා බැට් කරනවා බලන්නයි. එතකොට මම හිතෙන්නෙ හැම පාරකටම 6 එකක් වදින්න කියල. ඔක්කොම 6 ඒවා ගහනවා නම් මම හරිම ආසයි.නුවර මැච් එකේදී එක දිගට 6 ඒවා ගහපු දවසෙ තමයි මම වැඩියෙන්ම කෑ ගැහුවෙ.”විවේකය ගෙවෙන්නෙ කොහොම ද?“හැමදාම ප්‍රැක්ටිස්. ඒ වගේම තරග. ඒ නිසා කෙටි නිවාඩුවක් ආවාම ෆිල්ම් එකක් බලන්න මාව එක්ක යනවා. දවස් කීපෙක දිග නිවාඩුවක් ආවම නුවරඑළි යනවා. අපි දෙන්නම නුවරඑළි යන්න ආසයි.කොළඹ ජීවිතේ පහසු වුණාට තිසර වැඩියෙන්ම කැමැති ගමට. ඒ නිසා ලංකාවෙ හිටියොත් හැම වික්එන්ඩ් එකකම අපි ගමේ යනවා.”ඉඳුනිල් වීරරත්නඡායාරූප - සුදම් ගුණසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>19</day>
    </date>
    <link>http://www.silumina.lk/2014/01/19/_art.asp?fn=av14011916</link>
    <topic>සතියේ චිත්‍රපටය ජිල්ලා සමඟ සටනට ‘වීරම්’</topic>
    <author>කුමාර සිරිවර්ධන</author>
    <content>සතියේ චිත්‍රපටය ජිල්ලා සමඟ සටනට ‘වීරම්’ජනප්‍රිය දෙමළ නළු අජිත් කුමාර් තමිල් නාඩු මාධ්‍යයන්හි සුරතලෙකි. නිතරම මුද්‍රිත හා විද්යුත් මාධ්‍යයන්ට මාතෘකා සපයන 43 හැවිරිදි අජිත් විවාහයට පෙර බොහෝ ඕපාදූපවලට මාතෘකා වූයේ ඔහු ජනප්‍රිය දෙමළ නිළි ශලිනි හා පවත්වාගෙන ගිය පෙම් සබඳතාවයි. ඉන්දියාවේ වඩාත් ජනප්‍රිය පුද්ගලයන් සිය දෙනාගේ නම් ඇතුළත්ව ‘ෆෝබ්ස්’ සඟරාව 2012 වසරෙ පළ කළ ලැයිස්තුවේ 61 වෙනි ස්ථානය හිමි වී තිබුණේ අජිත් කුමාර්ටය.ප්‍රේක්ෂක ආකර්ෂණය නොඅඩුව ලබා ගත් අජිත් කුමාර් රඟන ‘වීරම්’ චිත්‍රපටය තෛපොංගල් උත්සවයට සමගාමීව ඉන්දියාවේ ප්‍රදර්ශනය ඇරඹුවේය. මේ වන විට ‘වීරම්’ ශ්‍රී ලංකාවේ ද තිරගත වෙමින් තිබේ. ‘වීරම්’ යන දෙමළ වදනේ අරුත ‘අභීත පුද්ගලයා, නිර්භීත තැනැත්තා’ යන්නයි.1995 වසරේ තෙළිඟු චිත්‍රපටයක් වූ ‘ආසායි’ හි උප ප්‍රධාන චරිතයක් රඟමින් තිරයට පිවිසි අජිත් ‘කාදල් කොට්ටයි (1996) අමල් වරුවාලා (1998) කාදල් මන්නන් (1998) වැනි චිත්‍රපටවල රඟමින් හොලිවුඩයේ බොක්ස් ඔෆිස් වාර්තා තබන නළුවකු බවට පත්වූයේය.අද අජිත් ලබා ඇති ජනප්‍රියත්වය හා ඔහු ඇති කරන සංස්කෘතිකමය බලපෑම් අනුව ඔහු සමාන වන්නේ දෙමළ සිනමාවේ දැවැන්තයා වූ එම්.ජී. ආර්ට යැයි ‍ෙහාලිවුඩ් සිනමා විචාරකයන් කිහිප දෙනකුම සඳහන් කර තිබේ.ඔට්ටාන්චතිරම් ගම්මානයේ විනයාගම් වෙසෙන්නේ තම බාල සොහොයුරන් සිවුදෙනා සමඟිනි.විනයාගම් ගේ චරිතයට අජිත් කුමාර් පණ පොවන අතර සොහොයුරන් සිවුදෙනා ලෙස විදාර්ත්, සුගේයිල්, චන්දෙක් හා මුනිෂ් යන නළුවෝ රඟති. මෙම සහෝදරයන් එකිනෙකාගෙන් බිඳවනු පිණිස සතුරෝ කුමන්ත්‍රණ කරති. ඒ සියලු ප්‍රයත්න ව්‍යර්ථ කරමින් සොහොයුරන්ගේ එකමුතුව සඳහා විනයගම් කැපවෙයි. ‘වීරම්’ හි ප්‍රධාන නිළිය තමන්නාය.24 හැවිරිදි තමන්නා චැන්ද් සා රොෂාන් චොප්රා (2005) නමැති බොලිවුඩ් සිනමා ප‍ටයෙන් රංගනයට අවතීර්ණ වූ තැනැත්තියකි. 2006 වසරේදී ඇය ‘කෙඩි’ නමැති දෙමළ චිත්‍රපටයේ රඟමින් හොලිවුඩයට පිවිසියාය. ‘නිම්මත්වාලා’ (2013) හින්දි චිත්‍රපටයේ ද රඟපෑ ඇය මේ වන විට දෙමළ හා තෙළිඟු චිත්‍රපට 28 ක පමණ රඟපාමින් බොලිවුඩයේ ජනප්‍රියම නිළියන් අතර පෙරමුණේ සිටින්නීය.තෛපොංගල් හින්දු බැතිමතුන් ඉහළින්ම සමරන උත්සවයකි. එම උත්සව සමය ඉලක්ක කොටගෙන ප්‍රදර්ශනය ඇරඹූ ‘වීරම්’ හා තරග කරන්නට තවත් දෙමළ බොක්ස් ඔෆිස් නළුවකු වූ විජේ රඟන ‘ජිල්ලා’ ද දැන් තිරගත වෙමින් තිබේ. කෙසේ වෙතත් භාරතයේ විශේෂයෙන්ම තමිල්නාඩුවේ පවතින්නේ ලොව කිසිම තැනෙක නැති ආකාරයේ සිනමා සංස්කෘතියකි. ලැබෙන ආරංචි මාර්ග සඳහන් කරන අන්දමට චිත්‍රපට දෙකටම ප්‍රේක්ෂක ආකර්ෂණය නොඅඩුව ලැබෙමින් තිබේ.‘වීරම්’ හි ඇතුළත් ගීත සංඛ්‍යාව පහකි. ‘වීරම්’ හි ගීත ඇතුළත් සංගත තැටිය වෙළෙඳ පොළට නිකුත් වීමට නියමිතව තිබුණේ 2013 දෙසැම්බර් 20 දාය.එහෙත් ඊට දින දෙකකට පෙර ඒවා අන්තර්ජාලයට කිසිවකු විසින් සපයා තිබුණේ හොර රහසේය. කුමාර සිරිවර්ධනකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>19</day>
    </date>
    <link>http://www.silumina.lk/2014/01/19/_art.asp?fn=av14011917</link>
    <topic>සුමිගෙන් අහන්න</topic>
    <author/>
    <content>සුමිගෙන් අහන්න‘ගී සර’ සංගීත වැඩසටහනටමහාචාර්ය සමන්ත නැත්තේ ඇයි?උතුරු කළුතර තොටුපළ පාරේ සිරි අබේසේකරප්‍රශ්නය - ‘පත්තර් කෙ සනම්’ හින්දි චිත්‍රපටයේ ප්‍රධාන චරිත රඟපෑවේ කවුද?පිළිතුර - මනෝජ් කුමාර්, මුම්ටාස්, මෙහෙමුඩ් සහ ප්‍රාන්මාතලේ ධර්මා ඒකනායකප්‍රශ්නය - එච්. ආර්. ජෝතිපාල ගයන ‘පාළු සුසානේ ප්‍රේම පුරාණේ’ ගීතය ඇසෙන විට ඔබ තුළ ඇතිවන්නේ විරහ වේදනාවක් ද?පිළිතුර - අපොයි නැහැ. මා තුළ ඇතිවන්නේ අවමඟුල් පෙරහරක් දැකීමෙන් හට ගන්නා අපුල හැඟීමක්.කඩවත පහළ බියන්වල භද්‍රා බියංකා මධුප්‍රශ්නය - ‘පේළි පේළි පේළි සැදී ඇත්තු ඇදෙනවා - පේළි පේළි පේළි ගැහී නැට්ටුවෝ එනවා’ නමැති ගීතය ගයන්නේ කවුද? එසේම එය ලීවේ කවුද?පිළිතුර - ගයන්නේ ආරියරත්න රාජපක්ෂ සහ පිරිස. ලීවේ ආචාර්ය ඩබ්ලිව්. ඒ. අබේසිංහගොඩකවෙල සරත් පද්මසිරිප්‍රශ්නය - ‘මූදු පුත්තු’ ස්වතන්ත්‍ර නාට්‍යයක් ද? පරිවර්තනයක් ද?පිළිතුර - එය ෆෙඩ්රිකෝ ගාර්සියා ලෝර්කාගේ ‘යෙර්මා’ නාට්‍යය ඇසුරෙන් රචිත ස්වතන්ත්‍ර පිටපතක්.අත්තනගල්ලේ විමලසේන හපුතන්ත්‍රිප්‍රශ්නය - ජී. එස්. බී. රාණි පෙරේරා ගායනා කරන ‘චන්ද්‍රා කාන්ති සාගරේ - ගිලීලා නැමි ආදරේ’ ගීතය රැගත් චිත්‍රපටය කුමක් ද?පිළිතුර - දුප්පතාගේ දුක.මෝදර හිරාන් රොඩ්රිගෝප්‍රශ්නය - ‘මිඩ් නයිට් චිල්රන්ඩ්’ චිත්‍රපටය ගැන ඔබේ අදහස කුමක් ද?පිළිතුර - නවකතාවේ තිබෙන දේශපාලන උත්ප්‍රාසය චිත්‍රපටයේ මතුවී ඇවිත් තිබුණේ නැහැ. මේ චිත්‍රපටය බලද්දි මට හැඟුණේ සිනමාවට වැඩිය සාහිත්‍යයට මොනතරම් පරිකල්පනීය දුරක් යන්න පුළුවන් ද කියන එකයි.මත්තෙගොඩ අජිත් ජෝතිය කරසිංහමීගමුව මහහුණුපිටියේ යොහාන් කුමාර් ද සිල්වාප්‍රශ්නය - මහාචාර්ය සුනිල් ආරියරත්න රුක්මණි දේවිට ගීත ලියා තිබේ ද?පිළිතුර -වික්ටර් රත්නායක හා රුක්මණි ගයන ‘ඔබ යන ගමනේ මාවත අහුරා’ නම් වූ ගීතය ලීවේ සුනිල්.මාවරමණ්ඩියේ අතුල කාරියවසම්ප්‍රශ්නය - මහාචාර්ය සමන්ත හේරත් ජාතික රූපවාහිනියෙන් ඉදිරිපත් කළ ‘ගීසර’ වැඩසටහනට ඔහු දැන් නැත්තේ ඇයි? දැන් එය ඉදිරිපත් කරන නිවේදකයා කවුද?පිළිතුර - සමන්ත හේරත් ඒ වැඩසටහන ඉතා විශිෂ්ට ලෙස ඉදිරිපත් කළා. දැන් ඔහු එහි නැත්තේ ඒ නිසා වෙන්න ඇති. අලුත් නිවේදකයා කවුද කියා මා හඳුනන්නේ නැහැ. ඔහුගේ ඉදිරිපත් කිරීම නම් කුජිතයි.කොච්චිකඩේ තාරකා රන්දුනුප්‍රශ්නය - ඩබ්ලිව්. ප්‍රේමරත්න හා ජී. එස්. බී. රාණි පෙරේරා ගයන ‘සාගර මත සඳ කිරණ වැටි’ ගීතය ලීවේ කවුද?පිළිතුර - ලලිත් එස්. මෛත්‍රිපාල.පිළිමතලාවේ ඇන්ටන් සමරසිංහප්‍රශ්නය - ‘වක්ත්’ නමැති හින්දි චිත්‍රපටයේ ප්‍රධාන නළු නිළියන්, අධ්‍යක්ෂවරයා, සංගීතඥ ආදි තොරතුරු සොයා දෙන්න?පිළිතුර - යෑෂ් චොප්රා අධ්‍යක්ෂණය කළ මේ චිත්‍රපටයේ සුනිල් දත්, සධානා, රාජ් කුමාර්, ශර්මිලා තාගෝර්, ශෂි කපුර්, බාල්රාජ් සහ්නි, ශෂිකලා, මදන් පූරි, අච්ලා සච්දේව් රඟපෑවා. සංගීතවත් කළේ රවි.අනුරාධපුරයේ විල්සන් සතරසිංහප්‍රශ්නය - ස්වර්ණ ශ්‍රී බණ්ඩාර ගීත ලීවේ ‘සාමා’ චිත්‍රපටයට පමණක් ද?පිළිතුර - නැහැ ඔහු ‘පිනිබිඳු’ චිත්‍රපටයටත් ගීතයක් ලිව්වා.පහත නම් සඳහන් අයත් ප්‍රශ්න එවා තිබුණා.අනුරාධපුරයේ නන්දවීර ගාල්ලගේ, පන්නිපිටියේ ප්‍රේමා පතිරගේ, වත්තල හේකිත්තේ ලක්ෂ්මන් රණසිංහ, පුස්සැල්ලාව සනත් දසනායක, කැටපළ සමන් ගාල්ලගේ, හලාවත අනුර ශාන්ත පීරිස්, කෑගල්ලේ රණවීර ලියනගේ, රාගම වැලිසර අයිලින් සෝවිස්, රත්නපුරේ ඩබ්.අයි.සමරසිංහ, මාවනැල්ලේ දර්ශිකා වීරකෝන්, අරණායක උපාලි ආරියවංශ, ලෙනදොර නිශාදි වික්‍රමසිංහ, නාඋල ධනංජනා තෙශාදිඔබේ ප්‍රශ්නය පහත ලිපිනයට යොමු කරන්න.'සුමීගෙන් අහන්න' රසදුන සිළුමිණ ලේක්හවුස්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>19</day>
    </date>
    <link>http://www.silumina.lk/2014/01/19/_art.asp?fn=av14011918</link>
    <topic>ලෝ පුරා මිලියන 5 කට වඩා අලෙවි වූ ටොයොටා</topic>
    <author>වසන්ත ජයසිංහ ආරච්චිගේ</author>
    <content>ලෝ පුරා මිලියන 5 කට වඩා අලෙවි වූ ටොයොටාමෝටර් රථ ඉතිහාසය ගැන හැමදාමත් විපරම් කරද්දි දිනෙන් දින ලෝකයට එන නවීන පන්නයේ මෝටර් රථ ගැනත් අපි කතා කරන්න ඕන කියලා හිතුවා. ඒකට විශේෂ හේතුවක් වුණේ වාහනවලට ආදරය කරන ගමන්ම එදිනෙදා ලෝකයට එක්වන තාක්ෂණික දැනුම ගැනත් අවබෝධයක් තියාගෙන ඉන්න එක අපි කාට කාටත් හොඳයි කියලා දැනුණු හින්දා. ඒ නිසාම මෙදා පාර අපි රිය අංගනය පැත්තේ එන්නේ ලෝකයට එක්වුණු කා අතරත් වැඩි කතා බහක් ඇතිකළ හයිබ්‍රිඩ් මෝටර් රථය ගැන වටින් ගොඩින් තොරතුරු ටිකක් හොයාගන්න.අද පාරට බැස්සොත් ලෝකයේ විවිධ මාදිලියේ නවීන මෝටර් රථ මහාමාර්ගවල දකින්න ලැබෙනව. ඒ අතර හයිබ්‍රිඩ් වර්ගයේ මෝටර් රථ ද දකින්න පුළුවන්. එදා මෙදා තුර ලෝකයේ සෑම වාහනයක්ම ධාවනය වුණේ ඉන්ධන භාවිතය හරහා. හැබැයි මේ ඉන්ධන දහනය නිසාම පරිසරයට වන හානිය ගැනත් මේ අය හැමෝම දැනගෙන හිටියා.ඒ එක පැත්තක්. අනෙක් කාරණය වැඩි ඉන්ධන දහනය ගැනත් බොහෝ දෙනෙක් කතාබහ කළා. මේ නිසාම ලෝකයේ බොහෝ තාක්ෂණික ශිල්පීන් එක්දහස් නවසිය හැට හැත්තෑ ගණන්වල ඉඳලම පරිසරයට හිතකාමී තාක්ෂණික ඥානය පිළිබඳ හොයා යන්න පර්යේෂණ ආරම්භ කරලා තිබුණා. හැබැයි ඒ කාටවත් මහාමාර්ගයට උචිත ඒ තාක්ෂණය හරිහැටි හොයාගන්න බැරිවුණ තැන ජපනා හපනා කියන කියමන නැවතත් ජපනුන් සනාථ කරන්න වුණා.1992 අවුරුද්දේ පටන් ටොයොටා ආයතනය මේ කරගෙන ආ පර්යේෂණවල සාර්ථක ප්‍රතිඵල අත්පත් කර ගනිමින් 1997 සාර්ථක අවම ඉන්ධන දහනයත් තාක්ෂණික අතින් පරිසරයට හිතකාමී මෝටර් රථයක් වෙළෙඳ පළට හඳුන්වා දෙනවා. ඒ තමයි අද අපි කා අතරත් ජනප්‍රිය හයිබ්‍රිඩ් මෝටර් රථය.හයිබ්‍රිඩ් කියන්නේ දෙමුහුන් කියන එක අද කවුරුත් දන්නවා. හැබැයි මේ හයිබ්‍රිඩ් නැතිනම් දෙමුහුන් තාක්ෂණය ගැන වැඩි දැනුමක් කා අතරත් එතරම්ම නැහැ. ඇත්තටම හයිබ්‍රිඩ් තාක්ෂණය ප්‍රධාන වෙන්නේ බල පද්ධති දෙකක එකතුවක් කියන එකයි.ඉන්ධන මිල මෙන්ම උපරීම කාර්යක්ෂමතාව කියන සාධකවලට සාර්ථක විසඳුමක් හයිබ්‍රිඩ් මෝටර් රථය හරහා ලෝකයට ලැබෙද්දි ජපානයේ ටොයොටා මෝටර් රථ සමාගම තම පළමු හයිබ්‍රිඩ් මෝටර් රථය ලෙස වෙළෙඳ පොළට හඳුන්වා දෙන්නේ ‘ටොයොටා පියර්ස්’ මෝටර් රථයයි.මේ තාක්ෂණයට අවශ්‍ය වුණේ බල පද්ධති දෙකක එකතුවක් කියලා මුලින් ඔබට පැහැදිලි කළා. ඒ නිසාම පෙට්‍රල් එන්ජිම වගේම විදුලි මෝටරය ක්‍රියාත්මක වෙන්න බැටරියක් ද එකතු කරමින් හයිබ්‍රිඩ් තාක්ෂණය ක්‍රියාත්මක වුණා.සාමාන්‍යයෙන් වෙන්නේ අපි නිතර දකින මෝටර් රථයක ධාවනය වෙන කාල පරාසය තුළ ඉන්ධන දහනයත් ඒ සමඟම සිදුවීමයි. නමුත් හයිබ්‍රිඩ් මෝටර් රථයට අවශ්‍ය පරිදි එක් පද්ධතියකින් තවත් පද්ධතියකට මාරු වෙන්න පුළුවන්. සරලවම කිව්වොත් පෙට්‍රල් එන්ජිමේ බලය ක්‍රියා විරහිත කර මෝටරයට බැටරිය හරහා ලැබෙන විදුලිය මඟින් ධාවනය වීමේ පහසුව ඇතිකර තිබීමයි හයිබ්‍රිඩ් තාක්ෂණයේ සුවිශේෂත්වය. මේ නිසා සාමාන්‍ය මෝටර් රථයක ඉන්ධන කාර්යක්ෂමතාව සියයට 32 ක් 35 ක් පමණ වුණත් හයිබ්‍රිඩ් මෝටර් රථයක ඉන්ධන කාර්යක්ෂමතාව සියයට 40 ක පමණ ප්‍රමාණයකින් වැඩි වෙන්න ගත්තා.මෙන්න මේ ජනප්‍රියත්වයත් එක්කම ටොයොටා පියර්ස් හයිබ්‍රිඩ් මෝටර් රථය මෝටර් රථ ප්‍රවර්ධන සඟරාව හා දකුණු ඇමෙරිකානු මෝටර් රථ ප්‍රදර්ශනයේ 2004 වසරේ සම්මානයට පාත්‍ර වූයේ පරිසර හිතකාමී හා වැඩිම ඉන්ධන කාර්යක්ෂමතාවක් ඇති මෝටර් රථය ලෙසයි.එලෙස ලෝකයේ ජනප්‍රියත්ව‍යත් එක්කම ටොයොටා හයිබ්‍රිඩ් මෝටර් රථයට වැඩි ඉල්ලුමක් ද ගලා එන්න පටන්ගත්තේ නොසිතූ අයුරින්. ඒ නිසාම එවකට හයිබ්‍රිඩ් මෝටර් රථයක් ලබාගන්න බොහෝ දෙනකුට මාස හයක පමණ කාලයක් ද බලා ඉන්නට සිදුවුණා. එමෙන්ම ඒ කාලය තුළ ටොයොටා පියර්ස් හයිබ්‍රිඩ් මෝටර් රථ හතළිස් හත්දහසක් ජපානය ඇමෙරිකානු වෙළෙඳ පොළට ද නිකුත් කළා.මෙන්න මේ විදිහට ජනප්‍රිය වුණු ටොයොටා හයිබ්‍රිඩ් බ්‍රෑන්ඩ් නිව් මෝටර් රථයක් ලංකාවට පළමු වරට 2004 වසරේ ගෙන්වන්නේ ටොයොටා ලංකා පෞද්ගලික සමාගමයි. ටොයොටා පියර්ස් දෙවැනි පරම්පරාව විදිහට එලෙස ලංකාවට ගෙන ආ මෝටර් රථය ඒ කාලයේදී අධික මිලකින් ද යුක්ත වුණා.එහෙත් ටොයොටා කැම්රි හයිබ්‍රිඩ් මෝටර් රථයේ ඇති අතිසුඛෝපභෝගීත්වයත් එක්කම ලාංකිකයන් තුළ ජනප්‍රිය මෝටර් රථ‍යක් බවට ඉතාම කෙටි කලකින් බොහෝ දෙනා අතරට යන්න හැකියාව ලැබුණා. ලංකාවට ගෙන්වූ පළමු ටොයොටා හයිබ්‍රිඩ් මෝටර් රථය කොළඹ ප්‍රදේශයටම අලෙවි වෙද්දී මේ වෙනකොට ජපානය හයිබ්‍රිඩ් මෝටර් රථ මාදිලි 25 කට අධික ප්‍රමාණයක් ලෝකයට එක්කර අවසන්. ඒ නිසාම 2013 මාර්තු මාසය වන විට ටොයොටා හයිබ්‍රිඩ් මෝටර් රථ ලෝකයේ බොහෝ රටවල මිලියන පහකට අධිකව අලෙවි වී වාර්තා තබා තිබුණා.ලෝකයේ අනෙකුත් මෝටර් රථ නිෂ්පාදන ආයතනයන් ද අද හයිබ්‍රිඩ් තාක්ෂණයට යොමු වී ඇති අයුරු අපට දකින්නට ලැබුණත් ඒ ගෞරවය හිමි විය යුත්තේ හයිබ්‍රිඩ් තාක්ෂණය මෝටර් රථ හරහා ලෝකයට සොයා දුන් ජපන් ටොයොටා මෝටර් රථ සමාගමට කියන එකනම් අප අමතක කළ යුතු නැහැ.වසන්ත ජයසිංහ ආරච්චිගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>19</day>
    </date>
    <link>http://www.silumina.lk/2014/01/19/_art.asp?fn=av14011919</link>
    <topic>BOLLYWOOD NEWS</topic>
    <author>සුජීව තේවහෙට්ටිගේ</author>
    <content>BOLLYWOOD NEWSබොලිවුඩ් පුර‍යේ ගිනි සිළුවක් බඳු බිපාෂා බාසු ළඟදීම තමන්ගේ කෙළිලොල් දිවියෙන් සමුගෙන විවාහ වෙන්නට බලාපොරොත්තු වන බවයි ආරංචිය.ඇය සහ ජෝන් ඒබ්‍රහම් අතර තිබුණේ වසර 9 ක පෙම් සබඳකමක්. බොලිවුඩ් පුරයේ මෙතෙක් පැවතුණු දීර්ඝතම වෘත්තාන්තය වූ එය නිමාවට පත්වූ බව රහසක් නොවෙයි.බිපාෂා සහ ‍ජෝන් විරසක වී ටික කාලයක් ගතවෙද්දීයි ජෝන්, ප්‍රියා රන්චාල්ට පෙම් කළේ. මේ දෙදෙනා පසුගියදා විවාහ වුණා.ඊට සතියකට පමණ පසුවයි බිපාෂාටත් මංගල සීනු හැඬවෙන ආරංචිය පැතිරී ගියේ.බිපාෂා ගේ මනාලයා කවුරුන්ද? ජෝන්ගේ මනාලිය වූයේ බොලිවුඩ් සිනමාවට කොහෙත් ම සම්බන්ධ නැති යුවතියක්.ඒත් බිපාෂා නම් විවාහ ‍වන්නේ බොලිවුඩ්පුරයේ ජනප්‍රිය නළු‍ෙවකු සමඟයි. ඔහු තමයි, හාමන් බවේජා.මේ වනවිට 33 වැනි වියෙහි පසුවන හාමන්, බොලිවුඩ් සිනමාවට එක් වූයේ 2008 දී තිරගත වූ ‘ලව් ස්ටෝරි 2050’ චිත්‍රපටයෙන්. ඔහු මෙතෙක් රංගනයෙන් දායක වී ඇත්තේ චිත්‍රපට 6 කට පමණයි.ඇමෙරිකාවේ කැලිෆෝනියා විශ්ව විද්‍යාලයෙන් උසස් අධ්‍යාපනය හදාරා ඇති හාමන්, සිනමා පවුලක සාමාජිකයෙක්. ඔහුගේ පියා, ජනප්‍රිය චිත්‍රපට අධ්‍යක්ෂවරයෙකු වන හැරී බවේජායි. ඔහුගේ මව, චිත්‍රපට නිෂ්පාදිකාවක වන පම්මි බවේජායි‍.හාමන් සහ බිපාෂා මුලින් ම මුණ ගැසුණේ 2012 දෙසැම්බර් මාසයේ දිනයක පැවැත්වුණු, ජනප්‍රිය නළු ජැකී භග්නානිගේ උපන් දින උත්සවයේදීයි.එහිදී ඇති කරගත් දැන හැඳුනුම්කම ප්‍රේමයකට පෙරළ‍ී ගියේ ඔවුන් දෙදෙනාට ද නොදැනීමයි.මේ දෙදෙනා ඊට ආසන්න දිනයකදී සුන්දර ගෝව ප්‍රදේශයේ අවන් හලකදී මුණ ගැසී මුමුනමින් සිටින අයුරු බොලිවුඩ් පුරයේ උකුසු ඇස්වලට හසු වී තිබුණා. ඒ වුණත් දෙදෙනාගේ ආදර කතාව ගලා ගියේ පිටස්තර වැඩි දෙනෙකුගේ ඇස්වලට හොර රහසේ.බිපාෂා සහ හාමන් ගේ දෙමව්පියන් නම් මේ පෙම් සබඳකම හොඳින් දැන ගෙන සිටියා. මේ දෙපාර්ශ්වය නිශ්ශබ්දව සිටියේ නැහැ.ඔවුනොවුන් සමඟ මේ ගැන විවෘත ව කතා බහ කළා. බිපාෂාගේ මව වන මම්තා බාසු සහ පියා, එච්.කේ. බාසු, හාමන් ගේ දෙමවුපියන්ව කිහිප වතාවක් ම මුණ ගැසුණා.මේ කතා බස්වලට විරාමයක් තැබුණේ වැදගත් තීරණයට එළඹීමෙන් පසුවයි. ඔවුන් සිව් දෙනාම තීරණය කළේ හාමන් සහ බිපාෂාගේ විවාහය ඉක්මනින් ම සිදු කළ යුතු ය කියලයි.ඒ අනුව මේ වසරේ අගෝස්තු මාසයෙන් පසුව දෙදෙනා යුග දිවියට එළඹෙනු ඇතැයි බොලිවුඩ්පුරයෙන් ලැබෙන අලුත් ම ආරංචිවල සටහන් වෙනවා.ශ්‍රැති හසන්, සුපිරි නළු කමල් හසන්ගේ සහ සාරිකා ථකූර්ගේ දියණියයි. දැනට 27 වැනි වියෙහි පසුවන ශ්‍රැති, ජනප්‍රිය නිළියක් බව ඔබ දන්නවා.මේ යෞවනිය පසුගිය දිනවල අලුත් ම බොලිවුඩ් චිත්‍රපටයක ප්‍රධාන චරිතයක් පණ ගැන්වූයේ බොහෝ දෙනෙකුගේ අවධානය දිනා ගනිමින්. අනීස් බාස්මි අධ්‍යක්ෂණය කළ මේ චිත්‍රපටය, ‘වෙල්කම් බැක්'. 2009 දී තිරගත වූ ‘වෙල්කම්’ චිත්‍රපටයේ ඊළඟ කොටස ලෙසින් දිග හැරෙන මේ චිත්‍රපටයේ ශ්‍රැති රඟන්නේ සිනමා නිළියකගේ චරිතයක්.ජෝන් ඒබ්‍රහම්, නානා පතේකර් සහ අනිල් කපූර් ද මෙහි ප්‍රධාන චරිත නිරූපණය කරනවා.ශ්‍රැති, මේ චිත්‍රපටයේ නිරූපණය කළ එක්තරා ගීතමය නර්තනයක් රසික පිරිස ප්‍රිය කරනු නිසැක යැයි එය රූගත කරනු දුටු බොහෝ දෙනා පවසනවා. ශ්‍රැතිගේ මේ හැකියාවන් කවුරුත් අගය කළේ ඇගේ කැපවීම ද ප්‍රශංසාවට ලක් කරමින්.පසුගිය දිනවල දැඩි කාර්යබහුල වාතාවරණයකට කොටු වී සිටි මේ තාරකාව ශාරීරිකව දැඩි අපහසුතාවකින් පෙ‍ළුණා.ඇගේ උදරය දැඩි වේදනාවකින් වෙළී ගියා. මේ නිසා ඇයට සිදුවුණේ ඉක්මනින් ම වෛද්‍ය ප්‍රතිකාර ලබා ගන්නටයි. ඇය වහාම ඉන්දියාවේ ඇපලෝ රෝහලට ඇතුළත් කෙරුණා‍.ශ්‍රැතිව පරීක්ෂා කළ වෛද්‍යවරුන් පැවසුවේ වහාම ඇයට සැත්කමක් කළ යුතු බවයි. “ශ්‍රැතිට ඇපෙන්ඩිසයිටිස් හැදිලා තිබුණා. ඒ නිසයි, එයාට හදිසි සැත්කමක් කරන්න වුණේ” ඇගේ හිතවත් අයෙකු පැවසුවා. ශ්‍රැතිට සැත්කමක් සිදුකළ බව ඇසූ ඇගේ හිතවතුන් සහ හිතවතියන් ඇයට ඉක්මන් සුවය පතමින් ට්විටර් වෙබ් පිටුව ඔස්සේ ආශිර්වාද කළා.සැත්කමින් පසුව ඇයට සතියක පමණ කාලයක් විවේකයෙන් ගත කරන්නැයි වෛද්‍යවරු උපදෙස් දුන්නා.ඒ අනුව තම යහනට වී සතියක් ම විවේකව ගත කළ ශ්‍රැති, පසුගිය සතියේ නැවතත් චිත්‍රපට රූගත කිරීම්වලට එක්වුණා. ‘වෙල්කම් බැක්’ චිත්‍රපටයේ රඟපෑ ඇය, ඉන් පසුව, තෙළිඟු චිත්‍රපටයක රූගත කිරීම්වලට එක්වූ බවයි දැන ගන්නට ලැබුණේ.‍සුජීව තේවහෙට්ටිගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>19</day>
    </date>
    <link>http://www.silumina.lk/2014/01/19/_art.asp?fn=am1401191</link>
    <topic>සිරුරේ පැත්තක තාවකාලික හිරිය අංශභාගය හඟවන ලක්ෂණයක්</topic>
    <author>සාකච්ඡා කෙළේ -රමණී සුබසිංහ</author>
    <content>සිරුරේ පැත්තක තාවකාලික හිරිය අංශභාගය හඟවන ලක්ෂණයක්විශේෂඥ වෛද්‍යආරියසේන යූ. ගමගේආඝාතය, එසේත් නැතිනම්, අංශ භාගය අයහපත් ජීවන චර්යාවන්ගේ බලපෑම නිසා ද ඇති විය හැකි රෝගයකි. අත පය පණ නැතිව යාම, ඇවිද ගැනීමට, කතා කිරීමට නොහැකි වීම ගොතය ආදී විවිධ රෝග ලක්ෂණය නිසා ජීවිතය අඩපණ කරන ආඝාතය වළක්වා ගත හැකි රෝගී තත්ත්වයක් ද? අද කතා කරන්නේ ඒ පිළිබඳවයි‍.සිරුරේ පැත්තක පණ නැති වීමක් ඇති වන්නේ කවර හේතු නිසා ද?චලනය, සංවේදනය, පෙනුම, කතාව, ඉරියව් පාලනය ආදී අපගේ ශරීරයේ සෑම ක්‍රියාකාරිත්වයක් ම පාලනය කරන්නේ මොළයෙන්. ඉතින් මොළයේ යම්කිසි තැනක ආබාධයක් ඇති වුවහොත් මොළයේ, එම කොටසින් පාලනය වන ශරීරයේ අනුරූප කොටසේ ක්‍රියාව නැතිව යනවා. එසේත් නැතිනම් අඩාළ වෙනවා.බොහෝ විට මෙය නිරූපණය වන්නේ ශරීරයේ එක පැත්තක පණ නැතිවීමක් ලෙසයි. එහිදී සිදුවන්නේ ශරීරයේ ඒ පැත්තේ පේශිවල චලනය පාලනය කරන මධ්‍යස්ථානය පිහිටි මොළයේ අදාළ කොටස ක්‍රියා විරහිත වීමයි.මේ විදිහට මොළයේ එක් එක් කොටස් ක්‍රියා විරහිත වෙන්නේ කුමක් නිසා ද?ඒ සඳහා බොහෝ විට බලපාන්නේ මොළයේ අනුරූප කොටසෙහි රුධිර සැපයුම අඩාළ වීමයි. එය එම කොටසට සැපයෙන රුධිර නාළයක් පුපුරා යෑම නිසා හෝ සිහින් වී සිරවීම නිසා හෝ රුධිර කැටියක් වෙනත් තැනක සිට පාවී ඇවිත් හිරවීම නිසා හෝ සිදුවිය හැකියි. ඊට අමතරව මොළයේ එම ස්ථානයට පිටතින් තුවාලයක් සිදු වුවහොත්, විෂබීජ ආසාදනයක්, ගෙඩියක්, අර්බුදයක් වැනි තත්ත්වයකදීත් එම රෝග ලක්ෂණ ඇතිවිය හැකියි.ආඝාතයේදී ශරීරයේ එක් පැත්තක පමණක් පණ නැතිවන්නේ ඇයි?අපේ ශරීරයේ දකුණු පැත්ත පාලනය කරන්නේ මොළයේ වම් පැත්තේ පිහිටි අර්ධ ගෝලයෙන්. වම් පැත්ත පාලනය කරන්නේ මොළයේ දකුණු අර්ධගෝලයෙන්. ඉතින් මොළයේ දකුණු සහ වම් අර්ධ ගෝල දෙකට රුධිරය සැපයෙන්නේ එකිනෙකට වෙන්වූ නාළ යුගල හතරකින්. බොහෝ විට රෝගී වන්නේ එක් රුධිර නාළයක් පමණක් නිසා අක්‍රිය වන්නේ ශරීරයේ එක් පැත්තක් පමණයි. අංශභාගය කියන නම පට බැ‍ඳෙන්න ඇත්තේ ද ඒ නිසයි.ආඝාතයේ පැහැදිලිව දැක ගත හැකි රෝග ලක්ෂණ මොනවාද?ආඝාතයේදී මොළයේ සිට සිරුර පුරා දිවෙන ස්නායු ක්‍රියාවිරහිත වීමක් සිදුවෙනවා. මෙහිදී ශරීරයේ පේශී අප්‍රාණිකත්වය සහ සමෙහි දැනීම නැතිවී යාම, කතාව ගොත වීම හෝ නැති වීම, පෙනීම අඩුවීම හෝ නැතිවීම ආදී රෝග ලක්ෂණ ඇතිවිය හැකියි. සමහර විට කල්පනාව අඩුවීමට හෝ සිහි මුර්ජා වීමට‍ ද පුළුවන්.අංශභාගය සෑදීමේ අවදානම වැඩි අය කවුද?අධිරුධිර පීඩනය, දියවැඩියාව හා රුධිරයේ කෙ‍ාලොස්ටරෝල් මට්ටම වැඩි අයට අංශභාගය සෑදීමේ ප්‍රවණතාව වැඩියි. දුම්පානය කරන අයටත් අවදානමක් තිබෙනවා.ඒ වගේ ම හෘද රෝගවලින් පෙළෙන අයගේ හෘදයේ හට ගන්නා ලේ කැටි රුධිර නාළ දිගේ පාවී ගොස් මොළයේ සිහින් වූ නාළ තුළ සිරවීමෙන් අංශභාගය තත්ත්වය ඇති විය හැකියි. ඒ නිසා මේ රෝගී තත්ත්වයන්ට ප්‍රතිකාර ගනිමින් පාලනය කර ගන්නවා නම් අංශභාගය නැමැති සංකූලතාව ඇතිවීම වළක්වා ගත හැකියි.ඔබ කියන්නේ හෘද ‍රෝග හා අංශභාගය අතර සම්බන්ධතාවක් තිබෙන බවද?ඔව්. හෘදයාබාදයක දී සිදුවන්නේ හෘදයේ කොටසක ලේ සැපයීම නතරවීම හේතුවෙන් එම කොටස අක්‍රිය වීමයි. එසේ අක්‍රියවූ බිත්තිය සහිත හෘද වස්තු කුහරය තුළ රුධිර ගමන නිසි අයුරින් සිදු නොවීමේ හේතුවෙන් රුධිරය කැට ගැසී අක්‍රිය බිත්තිය මත රැඳිය හැකියි. එය ගැලවී රුධිරයේ පාවී ගොස් මොළයේ රුධිර නාළ තුළ හිරවුවහොත් ඒ පුද්ගලයාට අංශභාගය ඇතිවිය හැකියි.අංශභාගය කල් තියා හඳුනාගත හැකි රෝග ලක්ෂණ තිබෙනවා ද?ඔව්. අංශභාගය හැදුණු රෝගීන් ගෙන් හතරෙන් එක් අයකුට කල්තියාම අනතුරු හඟවන රෝග ලක්ෂණ මතු වෙනවා. ශරීරයේ පැත්තක තාවකාලිකව ඇතිවන හිරිය, (මෙය පැය කිහිපයක් හෝ විනාඩි කිහිපයක් විය හැකිය) පණ නැති ගතිය, ඇසේ පෙනුම තාවකාලිකව දුර්වල වීම වැනි තත්ත්වයන් ඉන් සමහරක්.දිනක් රෝහල් වාට්ටුවේදී එක් රෝගියෙක් තමන්ගේ දත් ඇන්ද ගලවා අතට අරගෙන විමතියෙන් ඒ දෙස බලනවා දුටු මම ඔහුගෙන් ඒ ගැන විමසුවා. ඔහුට ඒ වෙලාවේ වචනයක් හෝ කතා කරගත නොහැකිවයි සිටියේ.රෝගියා තමන්ගේ දත් ඇන්ද ගැලවූ නිසා කතා කරගන්නට බැරිව ගිය බව මුලින් සිතුවත් ඊට හේතුව වුණේ මොළයේ ඇතිවූ වෙනසක්.එහිදී සිදුව තිබුණේ ඔහුගේ මොළයේ තාවකාලිකව රුධිර සැපයුමේ අඩාළ වීමක්. ඒ අවස්ථාවේ ඔහුගේ රුධිර පීඩනය වැඩි වී තිබු අතර වහාම ඖෂධ මඟින් එය පාලනය කළ නිසා ඔහු අංශභාගය රෝගයෙන් වළක්වා ගැනීමට හැකිවුණා. මෙවැනි අනතුරු හඟවන රෝග ලක්ෂණ මතු වුවහොත් ඔබ කළ යුතු වන්නේ වහාම වෛද්‍ය උපදෙස් ලබා ගැනීමයි.මවට හෝ පියාට අංශභාගය හැදුණොත් අනාගතයේ දරුවන්ටත් එය ඇතිවීමේ ප්‍රවණතාවක් තිබෙනවා ද?එය තීරණය වන්නේ මවට හෝ පියාට අංශභාගෙ හැදුණේ කවර හේතු නිසා ද යන සාධක අනුවයි. ඔවුන්ට ආඝාතනය හැදුණේ අධික රුධිර පීඩනය නිසා නම් වයස්ගත වීමත් සමඟ ඔබගේ රුධිර පීඩනය පරීක්ෂා කරවා ගැනීම නුවණට හුරුයි.ආඝාතයට ලක්වූ මවට හෝ පියාට හෝ දියවැඩියාව තිබුණා නම් කලින් කල ලේ සහ මුත්‍රාවල සීනි ඇති නැති බවට පරීක්ෂා කර ගැනීම වැදගත්. ඒවා පාලනය කර ගැනීමෙන් දරුවකුට අංශභාගය හැදෙන්නට ඇති සම්භාවිතාව අඩුකර ගත හැකියි.ඒ වගේම පවුල් ඉතිහාසයේ කිහිප දෙනකුම ආඝාතයට ලක්වී තිබෙනවානම් තමන්ගේ රුධිරයේ කොලෙස්ටරෝල් තත්ත්වය පරීක්ෂා කරගැනීම වැදගත්. දුම්පානය කරන පුද්ගලයෙක් නම් වහාම ඒ පුරුද්ද අත්හැරිය යුතුයි.පවුල් සංවිධාන පෙති ගන්න අයට අඝාතය ඇතිවීමේ ඉඩ වැඩියි කියන කතාව ඇත්ත ද?ඔව්. පවුල් සැලසුම් පෙති බොන කාන්තාවන් අතර ඒවා නොබොන කාන්තාවන්ට වඩා ඉතා සුළු වශයෙන් වැඩිපුර අංශභාගය හැදීමේ ප්‍රවණතාවක් තිබෙන බව පර්යේෂකයන්ගේ අදහසයි. ඒ තත්ත්වය වැඩිපුරම බලපාන්නේ අවුරුදු 40 ට වැඩි කාන්තාවන්ටයි. එම වයස් සීමාව ඉක්ම වූ කාන්තාවන්ට සමහර පවුල් සැලසුම් පෙති නිර්දේශ නොකරන්නේ ද ඒ නිසයි. එහෙත් ඊස්ට්‍රජන් කියන හෝමෝනය අඩුවෙන් මිශ්‍ර කර සැදු පවුල් සැලසුම් පෙතිවලින් ඒ අනතුරුදායක බව අඩු කරගත හැකියි.එහෙත්, නිතර නිතර හිසරදය හැදෙනවානම්, ඉරුවාරදය තිබෙනවා නම් එවැනි කාන්තාවකට පවුල් සංවිධාන පෙති ගැනීම සුදුසු නෑ. ඊට හේතුව එවැනි අයට අංශභාග සැදීමේ සම්භාවිතාව වැඩි වීමයි.ආඝාතය සෑදී කතා කරගත නොහැකි පුද්ගලයකුට නැවත කතා කිරීමේ හැකියාව ඇති කරන්න පුළුවන් ද?ඔව්. බොහෝ අයට නැවත කතා කරන්නට පුළුවන් වෙනවා. එහෙත් එකවරම නොවේ. ක්‍රමයෙන්, සමහර විට දින කිහිපයකින් කතා කළ හැකියි. එසේත් නැතිනම් සති කිහිපයක් වුවද ගත වෙන්නට පුළුවන්. ඒ වගේම ආඝාතයට ලක් වූ ඇතැම් අයට කතාව පුරුදු කිරීම සඳහා කථන ප්‍රතිකාර පවා ලබා දෙන්නට සිදු වෙනවා.ආඝාතයට සුදුසුම වෙදකම සිංහල වෙදකම බව බොහෝ දෙනකුගේ පිළිගැනීමයි. මෙහි සත්‍යතාවක් තිබෙනවා ද?අංශභාගය සෑදෙන්නේ කවර හේතු නිසාදැයි විද්‍යාත්මක පර්යේෂණවලින් සොයා ගෙන තිබෙනවා. ඒ නිසා කෙනෙක් කළ කී පමණින් යම් යම් තීරණවලට එළැඹීම සුදුසු නෑ. මේ දෙස නවීන විද්‍යාත්මක ඇසකින් බැලිය යුතුයි.ප්‍රතිකාර කළ යුතු වන්නේ මොළයේ ආඝාතය සිදුවී ඇති තැන සහ සිදුවී ඇති ආකාරය එනම් රුධිර නාළ හිරවීමකින් ද, එසේත් නැතිනම් පිපිරීමකින් ද යන බව සොයා බැලීමෙන් පසුවයි.ආඝාතයට පසුබිම් වූ රෝගී තත්ත්වයන් මත දියවැඩියාව, රුධිර පීඩනය සහ කොලෙස්ටරෝල් වැඩිවීම සඳහාත් ක්‍රමානුකූලව ප්‍රතිකාර ලබාදිය යුතුයි. එහෙත් සිංහල වෙදකමට අනුව තෙල් ආලේපනය, අතපය සම්බාහනය කළාට වරදක් නෑ.අංශභාගය සැදුණ රෝගියකුට රෝහලක දී ලැබෙන ප්‍රතිකාරය කෙබඳු ද?එවැනි රෝගියකු ගේ මොළයට සිදු වී ඇති හෝ සිදු වෙමින් පවතින හානිය අඩු කිරීමට මුලින් ම පියවර ගැනෙනවා. එහි දී රුධිර වහනය නිසා හෝ රුධිර හිරය නිසා මොළයේ ඇතිවන ඉදිමීම අවට පැතිර යාම වැළැක්වීම සඳහා ඖෂධ ලබා දෙනවා.මෙහිදී රෝගියාගේ තත්ත්වය අනුව ප්‍රතිකාර ක්‍රම වෙනස් විය හැකියි. ඇතැම් රෝගීන්ට හුස්ම ගැනීමේ අපහසුතා පවතිනවා නම් සිහි මුර්ජා තත්ත්වයේ සිටිනවා නම් ශ්වසන මාර්ගය අවහිර නොවන සේ තබා උගුරෙහි එකතු වන සෙම යන්ත්‍රයක් මඟින් ඉවත් කිරීමට සිදු වෙනවා.ගිලීමේ අපහසුතා ඇති අයට නාසයක් තුළින් දැමු බටයකින් ආහාර ලබා දෙනවා. මුත්‍රා පාලනය කිරීමට නොහැකි නම් මුත්‍රාශයට බටයක් දැමීමට සිදු වෙනවා. මේවා දකින රෝගියා බලාගන්නා පුද්ගලයාට යම් බියක් චකිතයක් ඇතිවීම ස්වභාවිකයි. එහෙත් ඔහු ධෛර්යවත්ව රෝගියා දිරීමත් කරමින් සුව වීමට අවශ්‍ය ධෛර්ය ලබා දිය යුතුයි.ආඝාතය හටගත් රෝගියකුට නැවත ස්වාධීන දිවි පෙවෙතක් ගත කරන්න පුළුවන් ද?ඔව්. අංශ භාගය රෝගීන් ගෙන් සියයට පනහකට පමණ ස්වාධීන දිවි පෙවෙතක් ගත කිරීමට හැකියාව ලැබෙනවා. ඇතැම් විට මාරාන්තික විය හැකි රෝගයක් වුවත් බොහෝ දෙනෙක් අර්ධ වශයෙන් හෝ පූර්ණ වශයෙන් සුවය ලබනවා. එහෙත් ඒ සඳහා මාසයක සිට අවුරුද්දක පමණ කාලයක් ගත විය හැකියි. එසේ සුව නොවී ලෙඩ ඇඳටම වැටෙන අය ජීවත් කරවීමට පවුලේ අයගේ සහයෝගය ආදරය, කරුණාව අත්‍යවශ්‍යයි.සාකච්ඡා කෙළේ -රමණී සුබසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>19</day>
    </date>
    <link>http://www.silumina.lk/2014/01/19/_art.asp?fn=am1401192</link>
    <topic>අම්මාගේ වැඩි සෙනෙහස නිසා පුතුගේ විවාහය දෙදරයි</topic>
    <author>මනෝ විද්‍යා උපදේශක</author>
    <content>අම්මාගේ වැඩි සෙනෙහස නිසා පුතුගේ විවාහය දෙදරයිමම විවාහ වෙලා තවම හරියටම මාස 6 යි. අපිට කිසිම අඩු පාඩුවක් නෑ. ගෙවල් දොරවල් යාන වාහන සියල්ල තියනවා. අපි දෙදෙනාම බැංකුවල කළමනාකරුවන් විදියට උසස් රැකියාවන් වල නිරත වෙලා ඉන්නවා. දෙදෙනාම විශ්ව විද්‍යාලවල උපාධිධාරීන්. මගේ අම්මා විසින් කර දෙන ලද විවාහ යෝජනාවකට අනුව තමයි අපි දෙන්නා ඉතා ලොකු උත්සවයකින් විවාහ වුණේ.නමුත් විවාහ වූ දිනයේ පටන් මගේ බිරිය මගෙ අම්මාත් එක්ක එතරම් හොඳින් නෙමෙයි ඉන්නෙ. මගෙ අම්මා කාටවත් වෙනස්කම් කරන කෙනෙක් නෙමෙයි. ඇය ඉතා ප්‍රසන්න කෙනෙක්. නමුත් ගෙදර ප්‍රශ්න වැඩි වෙලා මීට සති 2 කට පෙර මගේ බිරිය මාව අතහැර ඇගේ මහ ගෙදර ගියා. කොයි තරම් කතා කළත් එන්නෙම නෑ. “මගේ බිරියට ඒ ගැන තේරුම් කරලා දීලා එයාගේ හිත හදලා ආපහු මගේ ගෙදර යන්න එන්න කියන්න.” මේ හෙළිදරව් එක දිගටම කරගෙන ගියේ පොලොන්නරුව ප්‍රදේශයේ පදිංචිව සිටින රොහාන් නම් වූ කළමනාකරුවෙකි.මෙම ප්‍රශ්නය සමඟ ඔහු මානසිකව ඉතා තද බල ලෙස ආතතියට පත්වී ඇති බව ඔහු දෙස බැලූ බැල්මට පෙනී යයි. ඔහු අප හමු වීමට පැමිණ සිටියේ ඔහුගේ වැඩිමහල් සොහොයුරිය සමඟය. සොහොයුරියන් දෙදෙනෙකු සිටින එම පවුලේ එකම පිරිමි දරුවා රොහාන් විය. රොහාන්ගේ පියා ඔහු කුඩා කලදීම අනතුරකින් මිය ගොස්ය. රොහාන්ගෙන් ලබා ගත් දුරකථන අංකයට මම ඔහුගේ බිරිය අමතා මෙම ප්‍රශ්නය පිළිබඳව සාකච්ඡා කිරීම සඳහා රොහාන් සමඟ වෙනත් දිනයක අප හමුවීමට පැමිණීමට කැමැත්ත ලබා ගත්තෙමි.කතිකා කර ගත් පරිදිම රොහාන් සහ බිරිය එක් දිනක අප වෙත පැමිණියහ. මුලින්ම රොහාන්ගෙන් තොරතුරු අසා දැනගෙන සිටි බැවින් බිරිය සමඟ කතා බහට එක්වීමි. ඔහ‍ුගෙන් වෙන්ව යෑමට තුඩු දුන් හේතු ඇය මෙසේ විස්තර කළාය.“මම රොහාන්ව බඳින්න තීරණය කළේ අපේ දෙමාපියන්ගෙ බල කිරීම මතයි. අපි දැන හැඳින ගත් දවස් වලම රොහාන් ඉතා හොඳ ගති ගුණ ඇති යහපත් කෙනෙක් කියලා මට හැඟුණා. ඇත්තටම මං හිතුවා වගේම එයා හොඳ කෙනෙක්. එයා හරිම සංවරයි. ගෑනු ළමයෙකුටත් වඩා ලැජ්ජයි. කාර්යාලයේදි වුණත් ඔහු වැඩි කාත් එක්කවත් කතාබහට යන්නෙ නෑ. තමුන්ගෙ පාඩුවේ වැඩ කරගෙන ඉන්නවා. හැබැයි මම කීයට වත් හිතුවෙ නෑ එයා මේ තරම් තීරණ ගන්න බය කෙළින් වැඩ කිරීමට බය පිරිමිකම දුර්වල කෙනෙක් කියලා. අපේ විවාහ මංගල්‍යය සැලසුම් කරන දවස් වල ඉඳලාම මට එයාගෙ යම් යම් දේ රිස්සුවෙ නෑ, එයා හැම දේම අම්මාගෙන් අහලා තමයි කරන්නෙ. කොටින්ම අපි විවාහ වෙන දිනය තීරණය කළෙත්, මනාලියගෙ ඇඳුම් පැළඳුම්, ආහාර පාන, නවතින හෝටල් මේ හැම දෙයක්ම සැලසුම් කලේ රොහාන්ගෙ අම්මාට ඕන විදිහට.මම ඒ සමහර දේවල් වලට අකමැති වුණත් කට පියාගෙන හිටියෙ අපේ විවාහය රැක ගන්න ඕන නිසයි. කොටින්ම කියනවා නම් අපිට මධුසමය ගත කරන්න හෝටල් කාමරය වෙන් කළෙත් එයාගෙ අම්මා. මම වෙන තැනකට යමු කියලා කිව්වත් ඒකට තීරණයක් ගන්න රොහාන්ට බැරි වුණා. එම හෝටලයේ ඉහළ මාලේ 5 වන කාමරය තමයි අපිට වෙන් කරලා තිබුණේ. ඒ මහලෙ 6 වන කාමරය අපි හිටපු කාමරයට එහා පැත්තෙ කාමරය එයාගේ අම්මාටයි අක්කාටයි වෙන් කරගෙන ඒ දෙන්නා එදා ඒ කාමරේ හිටියා. ඒ විතරක් නෙමෙයි නිතරම ටෙලිෆෝන් කර කර රොහාන්ගෙන් අහනවා ඇඳුම් මාරු කළාද? නෑවද? තේ බිවුවද කියලා. රෑ 11 ට විතර අම්මා ටෙලිෆෝන් කරලා රොහාන්ගෙන් අහනවා පුතේ කරදරයක් නෑ නේද කියලා. ඉතින් ඒ තත්වය උඩ එදා අපේ සතුට නැති වෙලා ගියා. මට කිසිම කරදරයක් වුණේ නෑ. රොහාන්ට නම් ඒ තත්ත්වය කරදරයක් වුණ බව මම දන්නවා.බිරියගේ මේ දීර්ඝ හෙළිදරව්වත් සමඟ මේ යුවළ පත් වී ඇති තත්ත්වයට හේතු සාධක අපට පෙනුණත් ඇයට මතක ඇති සියල්ල පවසන්නට අපි ඉඩ ලබා දුන්නෙමු.“මම රොහාන්ට කිව්වා අපි ඇනෙක්ස් එකක් අරගෙන පදිංචියට යමු කියලා. එයා කෙළින් තීරණයක් ගන්න බෑ. එහෙම තීරණයක් ගන්න රොහාන්ට මේ වන තෙක් බැරි වුණා. එයා හැම දේම අම්මාගෙන් අහනවා. අම්මා කරන්නෙ අම්මාට ඕන දේ. ඉතින් මධුසමයෙන් පසු අපි රොහාන්ගේ ගෙදර පදිංචි වුණා. අපි දෙන්නා හැරුණු කොට අම්මා විතරයි ගෙදර ඉන්නෙ. අම්මා තමයි ගෙදර ඉවුම් පිහුම් කටයුතු කරන්නෙ. උයලා රොහාන්ගේ තේ එක හදාගෙන ඇවිල්ලා සමහර වේලාවට රොහාන්ව ඇහැරවලා පොවනවා. මට කුස්සියට ගිහිල්ලා තේ හදාගෙන බොන්න කියනවා. මම අපි දෙන්නාටම තේ හදනවාට රොහාන්ගේ අම්මා කැමති නෑ, එයා හිතන්නෙ එයාගේ පුතාගෙ අවශ්‍යතාව දන්නෙ එයා විතරයි කියලා. කෑම කන්න ගි‍යහමත් හත් අට සැරයක් කෑම බෙද බෙද කන්න කියලා පෙරැත්ත කරනවා. උදේට ඔෆිස් යනකොට රොහාන්ගෙ ෂර්ට් එකේ බොත්තම් ටික පවා දාන්නෙ අම්මා. ටයි එක හදන්නෙ අම්මා. ඉතින් මගේ මහත්තයාගේ මට කරන්න දෙයක් ඉතුරු කරලා නෑ, ඉතින් මං කරන්නෙ කාමරේ ඔහුත් සමඟ ඉන්න එක විතරයි. බිරිය තම ආවේගය පිට කරමින් දිග සුසුමක් හෙළුවාය. මේ වන විට ඇය මේ සියලු කරුණු පිළිබඳව රොහාන් සමඟ කතා බහ කොට විසඳා ගැනීමට උත්සාහ දරා තිබිණි.රොහාන්ගේ වැඩිමහල් සොහොයුරිය වාසය කළේ අල්ලපු වත්තේය. මව කිසි විටෙකත් ඔවුන් සමඟ විසීමට අකමැති වුවද රොහාන් සමඟ වාසය කිරීමට කැමතිය. මේ දෙදෙනා සමඟත් රොහාන්ගේ වැඩිමහල් සො‍හොයුරිය සමඟත් කරන ලද දීර්ඝ සාකච්ඡා වලින් අපට මෙම ප්‍රශ්නයට තුඩු දුන් යම් යම් හේතු සාධක ඉතා පැහැදිලි විය. මීට මුල් වී තිබුණේ ඇත්ත වශයෙන්ම රොහාන්ගේ පෞරුෂයේ ඇති වී තිබෙන දුර්වලතාවකි. ඔහුගේ පිරිමි ගති ලක්ෂණ යටපත් වී කාන්තා පෞරුෂ ලක්ෂණ මතු වී තිබිණි. නමුත් ඇති වී තිබෙන තත්වයට රොහාන් වග කිව යුතු නොවේ. ඊට ප්‍රධාන වශයෙන් වග කිව යුත්තේ රොහාන්ගේ මවයි.රොහාන් කුඩා කාලයේදී මෙවැනිම තත්වයක් රොහාන්ගේ පියාගෙන්ද අත් වී තිබිණි. ඔහුගේ පියා මිය යෑමත් සොහොයුරියන් දෙදෙනෙකු සමඟ හැදී වැඩීමත් යන කරුණු ද බලපා ඇත. මේ හේතුවෙන් කුඩා කළ සිට රොහාන් සහ මව අතර හොඳ බැඳීමක් ඇති වී තිබිණි. එය තමයි පසු කාලයේදී ඕනැවටත් වඩා තම පුතා පිළිබඳව සොයා බැලීමේ තත්වය. එය තරුණ වියේදීත් එක්ව විසීමෙන් මෙම තත්වය තද බල ලෙස උග්‍ර වීමට හේතු විය. සිග්මන් ෆොයිඩ් නම් වූ බටහිර මනෝ විද්‍යාඥයා විසින් මෙම තත්වය ඔහුගේ මනෝ විද්‍යාත්මක උපදේශන මූලධර්ම යටතේ ඉතා හොඳින් පැහැදිලි කර තිබේ. එනම් කුඩා දරුවන් වයස අවුරුදු 3 ත් 6 ත් අතර වයස් සීමාව තුළ ඔවුන්ගේ ලිංගිකත්වය හඳුනා ගනිමින් තම පියාගේ පෞරුෂ ලක්ෂණ උකහා ගැනීමට සැ‍රසේ. පියා ජීවතුන් අතර නොසිටී නම් එම දරුවාට පියාගේ පිරිමි පෞරුෂය ලබා ගැනීමට නොහැකි වේ.පියා මිය යෑම, දික්කසාද වීම, දුරස්ව රැකියා වල නිරත වීම හා දුර්වල පෞරුෂ ලක්ෂණ හෙබි පියවරුන් නිසාද දරුවන්ට හොඳ පෞරුෂ ලක්ෂණ ලබා ගැනීමට නොහැකි වේ. මෙම තත්වය අනුව දරුවා මවගේ පෞරුෂ ලක්ෂණ අනුව යොමුවේ. දිගින් දිගටම මෙම තත්වය පැවතුණහොත් කාන්තා ලක්ෂණ සහිත ඉතා හුරතල් ප්‍රසන්න පිරිමි දරුවෙකු බිහි වනු ඇත.නමුත් පියාගේ භූමිකාව නිවසේ නොමැති වුවද මව මේ පිළිබඳව දැනුවත් වී සිටී නම් එම අඩුව පිරිමි දරුවාට නොදැනෙන සේ පිරිමි ලක්ෂණ වර්ධනය කිරීමට දරුවා හට මවට උදව් කළ හැකිය. පියවරුන් දුරස්ව සිටියත් හැකි සෑම අවස්ථාවකදීම දරුවා හට දැනෙන සේ ආදරය කොට තමා ජීවත් වන බව දරුවාට හැඟවිය යුතු වේ. පියා මිය ගියද දරුවා හට හොඳ පෞරුෂයක් සහිත පවුලේ අයෙකුගේ පෞරුෂත්වය අනුගමනය කිරීමට මව මඟ පෙන්විය යුතුය. එසේ නොවුණහොත් සිදු වන්නේ රොහාන් වැනි දුර්වල අය සමාජයට එකතු වීමයි.පසුව ඇති කර ගත් පරිදි රොහාන්ටත් තම ලේලියටත් එම නිවසේ කල් ගෙවීමට ඉඩ හැර මව තම බාල දියණිය විසූ නිවෙසට ගියාය.මේ වන විට ඔවුහු සතුටින් සිටිති. රොහාන් හොඳ පෞරුෂත්වයක් ගොඩ නඟා ගනිමින් සිටී.මනෝ විද්‍යා උපදේශකමේජර් සුසන්ත ද සිල්වා (විශ්‍රාමික)කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>19</day>
    </date>
    <link>http://www.silumina.lk/2014/01/19/_art.asp?fn=cr1401191</link>
    <topic>අසිනමාලී නැතිවෙන්න දෙයක් නෑ</topic>
    <author>පීටර් කැනියුට් ‍ෙපරේරා</author>
    <content>අසිනමාලී නැතිවෙන්න දෙයක් නෑදෙදහස් එක වස‍රේ රාජ්‍ය නාට්‍ය උ‍ෙලළේ හොඳම අධ්‍යක්ෂණය, හොඳම නැඟී එන අධ්‍යක්ෂ, හොඳම අනුවර්තන පිටපත, හොඳම සංගීතය, ජූරියේ විශේෂ රංග කුසලතා ඇතුළු සම්මාන අටක් දිනාගත් පූජිත ද මෙල් ගේ ‘අසිනමාලී’ නාට්‍යයේ දොළොස්වන වර්ෂ පූර්ණය වෙනුවෙන් විශේෂ දර්ශන දෙකක් ජනවාරි 24 දින බොරැල්ල නාමෙල් මාලනී පුංචි තියටර් හි දී පැවැත්වීමට නියමිතය. අසිනමාලී නාට්‍යයේ සිංහල පිටපත සහ එහි ද්‍රවිඩ පරිවර්තනය ද ග්‍රන්ථ දෙකක් ලෙස එළිදැක්වීම එදින සිදුවන විශේෂ සිද්ධියකි. මෙම සුවිශේෂ සිද්ධීන් පිළිබඳව ‘අසිනමාලී’ අධ්‍යක්ෂ පූජිත ද මැල් සමඟ අපි සංවාදයක නිරත වීමු.ඔබ නාට්‍ය ක්ෂේත්‍රයට පිවිසෙන්නෙ පාසල් වියේදීම?ඔව්! මම 1980 කාලයේ දී පාසල් යද්දි සෝමලතා සුබසිංහ මහත්මියගෙ නාට්‍ය පාසලට බැඳිල ඉගෙනුම ලැබුවා. ඒක නිසාම මට පාසල් යන කාලයේම එතුමියගේ විකෘති වගේ නාට්‍යවල රඟපාන්න ලැබුණා.1985 වගේ කාලයේ මම විජිත ගුණරත්නගෙ සුබසාධක, ඉසුරු වගේ නාට්‍යවල රඟපාන්න ලැබුණා. ඒ අතරෙ සිනමා හා ටෙලිනාට්‍ය ක්ෂේත්‍රයන්හි ප්‍රවීණයන් වන තිස්ස අබේසේකර, ඇන්ඩ්‍රෘ ජයමාන්න, ලක්ෂ්මන් විජේසේකර වගේ අයගෙ සහාය අධ්‍යක්ෂවරයා වශයෙන් කටයුතු කිරීමේ අවස්ථාව ලැබෙනවා.ආරම්භක කාලයේදීමත් ඔබ සම්මානයෙන් පුද ලබනවා?1993 දී ‘යදම්’ නාට්‍යයේ රඟපෑම නිසා හොඳම සහාය නළුවා සම්මානය රාජ්‍ය නාට්‍ය උලෙළේ දී ලැබෙනවා. 1996 දී ලක්ෂ්මන් විජේසේකරගේ විලම්බීත් නාට්‍යයේ රඟපෑම වෙනුවෙන් OCIC සම්මානය ලබාගන්නවා. මේ අතරෙ තමයි මම ‘අසිනමාලි’ නාට්‍ය නිර්මාණය කරන්නෙ.එම නාට්‍යය රාජ්‍ය නාට්‍ය උලෙළේ දී සම්මානයට පාත්‍ර වෙනවා නේද?2001 වසරේ රාජ්‍ය නාට්‍ය උලෙළේ හොඳම අධ්‍යක්ෂ, හොඳම නැඟී එන අධ්‍යක්ෂ, හොඳම අනුවර්තන පිටපත, හොඳම සංගීතය, ජූරියේ විශේෂ රංග කුසලතා සම්මාන ඇතුළු සම්මාන අටක් හිමිකර ගන්නවා.අසිනමාලී නාට්‍ය පිටපත ඔබ තෝරාගත්තේ කෙසේද?අසිනමාලී, දකුණු අප්‍රිකානු ජාතික බොන්ගනි න්ගෙමාගෙ පිටපත් ඇසුරෙන් අනුවර්තන පිටපත සකස් කළේ මා සහ නදී කම්මැල්ලවීර. අසිනමාලී කියන අප්‍රිකානු වදනේ තේරුම ‘නැති වෙන්න දෙයක් නැහැ’ යන්නයි.අප්‍රිකාවෙ කළු ජාතිකයින්ගේ ප්‍රශ්න ගැන, කළු ප්‍රේක්ෂකයින්ට නාට්‍ය හැදූ ප්‍රථමයා තමයි ගිබ්සන් කෙන්ටි. නාගරික අප්‍රිකානුවන් අතර පැවැති කතාන්දර කීමේ සම්ප්‍රදාය කලාත්මක සන්නිවේදන මාධ්‍යයක් ලෙස භාවිතා කළ ප්‍රථමයා ඔහුයි. බොන්ගනි න්ගෙමා මුල් අවදියේ පටන් ගිබ්සන් සමඟ එකට වැඩ කළ ශිල්පියෙක්. ඔහු ගිබ්සන්ගෙ සංගීත නාට්‍යවල රඟපෑවා.පූජිත ද මෙල්1979 දී න්ගෙමා ගිබ්සන්ගෙ කණ්ඩායමෙන් ඉවත්වෙලා, පර්සි මට්වා එක්ක ‘වොඩෂා ඇල්බර්ට්’ කියල නාට්‍යයක් රචනා කරනවා. එය කළු ජාතිකයින් අතර ඉතාමත් ජනප්‍රිය වෙනවා.බොන්ගනි න්ගෙමට අසිනමාලී ලියන්න විශේෂ කරුණක් හේතුවෙලා තිබිලද?ඔව් 1983 දී කළු ජාතිකයින් ජීවත්වූ කුඩා නගරයක් වූ ලැමොන්ටිවිල් හි ඇතිවූ වර්ජනයක් පාදක කරගෙනයි එය ඔහු ලිව්වේ.සුදු ජාතිකයින්ගේ අශිෂ්ට වර්ණභේදවාදී පාලනය හමුවේ තමන්ගේම නිජබිම්, සියලුම වරප්‍රසාද අහිමි කරන ලද “විදේශිකයින්” බවට පත්වුණ දකුණු අප්‍රිකානුවන්ගේ කැඩී බිඳුණු ජීවිත, වේදිකාව මත ලෝකයාට පෙන්වීමට බොන්ගනි න්ගෙමා තුළ ඇතිවූ කැකෑරෙන අභිලාෂයේ ප්‍රතිඵලය තමයි අසිනමාලී.ලැමොන්ටිවිල්වල වර්ජනය මෙහෙය වූ මිසිසි දුබේ (Misizi Dube) නම් ගායකයා ඝාතනය කරනවා. නමුත් න්ගෙමා එම චරිතය අසිනාමලි නාට්‍ය පුරා ඉතාමත් සජීවීව පවත්වාගෙන යනවා. අසිනමාලී නාට්‍යයේ න්ගෙමා බිහි කළ ආකර්ෂණීය සටන් පාඨය ‘නැතිවෙන්න දෙයක් නැහැ’ කළු ජාතිකයින් අතර කාලාන්තරයක් මුළුල්ලේ ඔවුන්ගේ සටන් අතර දෝංකාරය දුන්නා.අසිනමාලි සිංහලයට අනුවර්තනය කරන්න වෙනත් විශේෂ හේතු තියෙනවද?අසිනමාලී අප්‍රිකානු මුල් පිටපතේ තියෙනවා ඉංග්‍රීසි භාෂාව නොදන්නාකම නිසා සැකකරුවකු වරදකරුවකු වන අවස්ථාවක්. අපේ සමාජය තුළත් මේ වගේ අවස්ථා, සිද්ධීන් කොච්චර තියෙනවද, ජාතිය භාෂාව නිසා කොපමණ අසාධාරණ වෙලා තියෙනවද? ඒක නිසා මම හිතුව අසිනමාලි ශ්‍රී ලාංකික සමාජයටත් ගැළපේය කියලා. ඒ වගේම මම අසිනමාලී නිර්මාණය කළේ 2001 දී. සහශ්‍රකය ආරම්භයේ දී. ඒ කාලයේ පැතිර ගිය මතයක් තමයි නව සහශ්‍රකයේ දී වේදිකාව ජයග්‍රාහී වෙන්න නම් වේදිකාවට වැඩි වැඩියෙන් තාක්ෂණය එකතු විය යුතුය කියල. නමුත් මම හිතුවා නළුවා තමයි තාක්ෂණය කියලා.අසිනමාලී පිටපතින් මට එය ඔප්පු කරන්න පුළුවන්ය කියලා මට හිතුණා. මගෙ අනුවර්තනයේ හිරකාරයො පස්දෙනෙක් එක්ක තවත් චරිත ගණනාවක් තියෙනවා. ආරම්භයේ දී වේදිකාවට ඇතුළුවන ඔවුන් පැය එකහමාරකට පසු; නාට්‍ය අවසන් වෙනකම් වේදිකාවෙන් බැහැර වෙන්නෙ නැහැ. වේදිකාවෙදිම තමයි ඔවුන් චරිතයකින් චරිතයකට මාරු වෙන්නෙත්. ඇත්තෙන්ම ඒක ලොකු අභියෝගයක්.න්ගෙමාගෙ මුල් පිටපතයි ඔබේ අනුවර්තනයයි අතර ඇති වෙනස්කම් මොනවද?කීපයක් ගැන මම කියන්නම්. දකුණු අප්‍රිකානු පිටපත ප්‍රචාරාත්මක වැඩියි. විවෘත සමාජයේ දේශපාලනය කරන්න බැරි වකවානුවක ඔවුන් ඒ සඳහා නාට්‍ය යොදාගෙන තිබුණා. අපි එම තත්ත්වයෙන් මිදුණා. දකුණු අප්‍රිකානු නාට්‍ය අවසන් වන්නෙ ‘නෙල්සන් මැන්ඩලාට ජයවේවා’ කියන වදන්වලින්. අපේ නාට්‍ය අවසන් වෙන්නෙ මුල් පිටපතේම එක තැනක තිබුණ “නාස්තිවන ජීවිතයෙන් වැඩක් ගනිමු” කියන වදන් වලින්.දකුණු අප්‍රිකානු මුල් පිටප‍ෙත් ජේලර්වරයකු රංගනයෙහි යෙදෙනවා. අපි එතැනට හඬ පමණයි උපයෝගී කරගන්නෙ.අසිනමාලී නිර්මාණයෙහි සංගීතයත් තරමක් වෙනස්?ඔව්. අපි සංගීත භාණ්ඩවලට වැඩියෙන් මිනිස් කටහඬම සංගීතය වශයෙන් භාවිතා කළා.ජනවාරි 24 බොරැල්ල නා‍ෙමල් මාලනී පුංචි තියටර්හි අසිනමාලී වේදිකාගත කිරීමට සමගාමීව තවත් විශේෂ සිද්ධීන් සිදුවෙනවාද?අසිනමාලී නාට්‍යයේ සිංහල පරිවර්තනය වගේම; යාපනය විශ්වවිද්‍යාලයේ කථිකාචාර්ය සාමිනාදන් විමල් ද්‍රවිඩ භාෂාවට කළ පරිවර්තනයත්, පොත් දෙකක් ලෙස එදින එළිදැක්වෙනවා. එදින සවස 6.30 දර්ශනයට පෙර ආචාර්ය සුනිල් විජේසිරිවර්ධන සහ සාමිනාදන් විමල් “අප්‍රිකානු නාට්‍ය කලාව සහ අසිනමාලී” මැයෙන් දේශන දෙකක් පවත්වනවා.පීටර් කැනියුට් ‍ෙපරේරාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>19</day>
    </date>
    <link>http://www.silumina.lk/2014/01/19/_art.asp?fn=cr1401192</link>
    <topic>පටාචාරා සැවැත් නුවරින් නෙළුම් පොකුණට</topic>
    <author>පීටර් කැනියුට් ‍ෙපරේරා</author>
    <content>පටාචාරා සැවැත් නුවරින් නෙළුම් පොකුණටබෞද්ධ සාහිත්‍යයේ එන පටාචාරා කථා වස්තුව ඇසුරෙන්, සසර කතරේ අතරමංවුණු ගැහැනියකගේ ශෝකාන්තය ගැන කියන ‘පටාචාරා’ නාට්‍යය ජනවාරි මස 25 වැනි දින පස්වරු 7.00 නෙළුම් පොකුණ මහින්ද රාජපක්ෂ රඟහලේ දී වේදිකාගත වීමට නියමිතය. අරකවිල නර්තන හා නාට්‍ය පදනම වෙනුවෙන් පටාචාරා පිටපත ලියා එය අධ්‍යක්ෂණය කළ ජානකී හිල් සමඟ සාකච්ඡාවක නිරතවීමු.බෞද්ධ සාහිත්‍යයේ විවිධ කතාන්දර තියෙනවා. ඒ ව‍ෙග්ම අපේ ජන සාහිත්‍යයෙහිත් බොහෝ කතාන්දර තියෙනවා. නමුත් ඔබ ඔබේ අලුත්ම නිර්මාණයට තෝරාගත්තෙ බෞද්ධ සාහිත්‍යයෙහි එන පටාචාරා කතා වස්තුව. ඊට හේතුව කුමක්ද?මම බොහෝ විට වැඩ කරන්නෙ ගම්බද ළමයි එක්ක. එතැනදි මට පෙනී ගිය සුවිශේෂ කරුණක් තමයි ගම්බද ගැහැනු ළමයි වයස අවුරුදු පහළොව දහසය වෙද්දි පෙම්වතුන් හොයාගන්නවා. තමන්ගේ යෙහෙළියකට පෙම්වතෙකු සිටියදී තමන්ට පෙම්වතෙකු නොසිටීම ලොකු අඩුපාඩුවක්ය කියන ළාමක සිතුවිල්ල ඔවුන්ගේ සිත්වලට එනවා. ඒක නිසා තමන්ට අවශ්‍ය නැතත් පෙම්වතෙකු සොයා ගන්නවා. බොහෝ විට එහිදී එම පෙම්වතා තමන්ට ගැ‍ළපෙනවාද නැද්ද කියල හොයා බලන්නෙ නැහැ. ඇත්ත කියනව නම් තමන්ට ගැළපෙනවාද නැතිද කියල තීරණය කරන්න තරම් මුහුකුරා ගිය වයසක නොවෙයි ඔවුන් පසුවෙන්නෙ.ඒ වගේම ගම්බද හුඟක් ගැහැනු ළමයි වයස අවුරුදු පහළොවේදි දහ‍සයේදි විතර පිරිමියෙක් එක්ක පැනලා යනවා. නමුත් විවාහ ජීවිතය ගැන නිසි අවබෝධයකින් වැඩි කාලයක් ඉන්ඩ බැහැ. මාස දෙකෙන් තුනෙන් දීගය අත්හැරලා ආපහු අම්ම තාත්තා ළඟට එනවා.ඒ වගේම සමහර අය තරුණ වයසෙදි තම මාපියන්ගේ සෙනෙහස ආදරය සහ ඔවුන්ගේ වටිනාකම් තේරුම් ගන්නෙ නැහැ. පටාචාරාත් හිතුවෙ සැමියා දෙවියාය කියලයි. ඇය දෙමාපියන් අත්හැරල ධාරක කියන දාසය එක්ක පැනලා යනවා. එයා දන්නෙ නැහැ එයාට මොකද වෙන්නෙ කියල. අන්තිමට පටාචාරාට අම්මවයි තාත්තවයි ඕන වෙනවා. ඇය ආපසු හැරෙනවා. ඒත් එතකොට ප්‍රමාද වැඩියි. මට අවශ්‍ය වුණා අපේ දුවා දරුවන්ට මාපියන්ගෙ අගය කියල දෙන්නත්.පටාචාරා කිනම් සම්ප්‍රදායක නාට්‍යයක්ද?එය නර්තන නාට්‍යයක්.එහි දෙබස් තියෙනවා. අනිකුත් සියලුම රංගනයන් නර්තන ස්වරූපයෙන් තිබෙන්නෙ. ඒ වගේම උඩරට, පහත රට, භරත, කතක් ඔය හැම නර්තන සම්ප්‍රදායක්ම මිශ්‍රවුණ නාට්‍යයක්.අපි දන්නා පටාචාරා කතා වස්තුවට වඩා වෙනස් ද ඔබේ නිර්මාණය?අපි දන්න පටාචාරා කතා වස්තුවෙ පටාචාරාගෙ ධාරකගෙ ළමා කාලය ගැන විස්තරයක් නැහැ. නමුත් මගෙ නිර්මා‍ණයෙ ඒ දෙන්නගෙ ළමා කාලය පිළිබඳ විස්තර, පොඩි කාලයෙ ඔවුන් එකට සෙල්ලම් කරන අන්දම පිළිබඳ විස්තර කෙරෙනවා. මට හිතුණ තරුණ කාලයේ කතාව ගැන කියන අතරම අතීත කථාවත් එකතු කරන එක හොඳයි කියලා.ඔබ පටාචාරා නිර්මාණයේ දී විශේෂ රංගන වින්‍යාසයක් භාවිත කරනවාද?මෙහි හැම භාණ්ඩයක් වගේම වස්තුවක් නිරූපණය කරන්න මම උපයෝගී කරගත්තෙ නර්තනය. උදාහරණයක් වශයෙන් කියනව නම් කුඹුරක ගොයම් ගස් සුළඟට සෙලවෙන අන්දම මම ඉදිරිපත් කරන්නේ නර්තන ශිල්පීන්ගේ නර්තනය මඟින්.ධාරකට නයා දෂ්ට කරන සිද්ධිය ගම්මු. ධාරක ‍පොඩි අතු පැලක් හදන්න අතු ඉති හොයන්න කැළෑවට යනවා. මගෙ පටාචාරා නිර්මාණයේදී ධාරක කැළයට යද්දි නයි පිල් දෙකක් අතර දරුණු සටනක් සිදුවෙමින්පවතිනවා. මම ඒ සටන නර්තනයෙන් තමයි පෙන්නුම් කරන්නෙ. ඒ නයි කණ්ඩායම් දෙකට ශිල්පීන් තිස් හයදෙනෙක් සහභාගී වෙනවා. ඒ කියන්නෙ ශිල්පීන් තිස්හය දෙනෙකුගෙ දැවැන්ත නර්තන විලාසයක්. පහත රට, භරත, කතක් නර්තන විලාසයන් මේ නයි නැටුමට මම උපයෝගී කරගන්නවා. ධාරක මේ නයි ගැටුම මැද්දෙන් ගිය නිසයි දෂ්ට කිරීමට භාජනය වෙන්නෙ. මෙතනදි ධාරකට දෂ්ට කළ නයාට කිසියම් සාධාරණයක් ඉෂ්ට කරන්න ඕනය කියල මට හිතුණා.ජානකී හිල්තවත් ඒ වගේ විශේෂත්වයන් තියෙනවද?ඔව්! පටාචාරාට එක් අවස්ථාවකදී තමන්ගෙ දරුවන් දෙදෙ‍නත් සමඟ අචිරවතී ගංගාවෙන් එගොඩ වෙන්න ති‍ෙයනවා. මෙහිදී මම අචිරවතී ගඟ ගලාගෙන යන අන්දම - රැලි නංවමින් ගලාගෙන යන අන්දම - දර්ශනය කරවන්නෙ නර්තන ශිල්පීන්ගේ නර්තනයක් මඟින්. ඒ වගේම පටාචාරා සිහිවිකල් වූ ස්වරූපය විකාර රූපී නර්තනයකින් ඉදිරිපත් කරනවා.පටාචාරා නර්තන නාට්‍ය ඉදිරිපත් කරන්නෙ අරකවිල නාට්‍ය හා නර්තන පදනම මඟින්. මොකක්ද මේ පදනම? කොහොමද ආරම්භ වූයේ?දෙදහස් හත වසරේදී මම ශ්‍රී ලංකන් ගුවන් ‍සේවා ආතනයේ “ශ්‍රී ලංකන් කෙයාර්” කියන වැඩසටහන යටතේ “දිරිය දරුවෝ” කියල නායකත්ව පුහුණු වැඩමුළුවක් පැවැත්වූවා. ලංකාව පුරා බො‍හෝ ප්‍රධාන නගරවල දවස් දෙකක වැඩමුළුවක්. ඒ ප්‍රධාන නගරය අවට සෑම පාසලකම ළමුන් පස්දෙනා බැගින් එක ස්ථානයකට ළමුන් දෙසීය දෙනෙක් රැස් කරල ඔවුන්ගෙ සැඟවුණ කුසලතාවයන් එළිදැක්වීමටයි එම පුහුණු කඳවුර පැවැත්වූයේ. සෑම අංශයක්ම, කථිකත්වය, ගායනය, රංගනය, නර්තනය ඔය සැම දෙයක්ම. මෙහිදී මම දැක්ක එක දෙයක් තමයි අපේ ළමයින්ට බෙර පදයක් ගැහුවට නටන්න බැහැ. නමුත් හින්දි ගීතයක් වාදනය කළා ම හොඳට නටනවා. ඒ කියන්නෙ ඔවුන්ගෙ ඇඟ ඇතුළෙ නර්තනය, රිද්මය තියෙනවා. ඒක එළියට එන්නෙ නැහැ.එයට ප්‍රතිකර්මයක් ලෙස ඔබ මොකද කළේ?ඒකට ප්‍රතිකර්මයක් ලෙස තමයි අපි අරකවිල නර්තන හා නාට්‍ය පදනම ආරම්භ කළේ. එයට ම‍ෙග් සැමියා පීටර් හිල් හුඟාක් උදව් කළා. දෙදහස්හත අවසාන කාලයෙම අපි අරකවිල ගමෙන් ලොකු ඉඩමක් ඇරගෙන ශ්‍රවණාගාරයක්, කාර්යාලයක්, රංගනය පුහුණුවීමට තැනක් ආපන ශාලාවක් වගේ ගොඩාක් ගොඩනැඟිලි හැදුවා. උඩරට, පහතරට නැටුම්, කතක් ඇතුළු භාරතීය නැටුම්, නාට්‍ය, යෝග අභ්‍යාස සහ භාෂා පුහුණුව වගේ විෂයයන් එහි පුහුණු කරනවා. තුන්සීයකට වැඩි සංඛ්‍යාවක් අපි ළඟ පුහුණු වෙනවා. “අනෝරාතාල” කියල නර්තන ප්‍රදර්ශනයක් අපේ සිසුන් හැම වසරකම ඉදිරිපත් කරනවා.ඔබ ආයතනයේ පුහුණුව ලබන දරුවන් විදේශීය නාට්‍ය උත්සවයකට ද ආරාධනා ලබනවා?ලෝකයේ දැවැන්තම නර්තන නාට්‍ය උලෙළ පැවත්වෙන්නෙ ස්කොට්ලන්තයේ එඩින්බරෝ නුවර. ලෝකයේ හැම රටක්ම පාහේ එයට ආරාධනා ලැබ සහභාගි වෙනවා. අපිටත් 2009 දී එයට ආරාධනා ලැබුණා. අපේ ළමුන් විසිදෙනෙක් ස්කොට්ලන්තයට ගිහිල්ල එම නර්තන නාට්‍ය උත්සවයට ගිහිල්ල “රංගනිකා” කියන ප්‍රසංගය ඉදිරිපත් කළා. අපේ ළමයින්ට එයින් ලොකු අත්දැකීමක් ලබාගන්න හැකිවුණා.පටාචාරා නර්තන නාට්‍ය දැවැන්ත නිෂ්පාදනයක්. කවුද ඔබට සහාය වෙන්නෙ?පිටපත හා අධ්‍යක්ෂණය මගේ. නිෂ්පාදනය මගේ සැමියා පීටර් හිල්. රුක්ෂලා රෝෂිනී, කපිල පලිහවඩන, ශ්‍රී ලාල් පෙරේරා මෙම නාට්‍යයේදී නර්තනය පුහුණු කිරීමට මට සහාය දුන්නා. අනුලා එදිරිසිංහ, පබලු එරංගා ද, ඉන්දීය සංගීත ශිල්පීන් වන නෙතින් කුමාර්, කන්දමලර් ජනින්ද්‍රන්, ප්‍රේම් හරියා, ජයදේව‍න් සංගීතයෙන් දායක වනවා. ඇඳුම් නිර්මාණය කළේ සම්පත් සංජීව. අරකවිල පදනමේ ශිල්පීන් 120 ක්, නටන්ඩා ඩාන්ස් තියටර්හි ශිල්පීන් 14ක්, ශ්‍රී ලාල් රංගායතනයේ ශිල්පීන් 20ක් ඇතුළු එකසිය හැටකට වැඩි නාට්‍ය ශිල්පීන් පිරිසක් මෙයට එක්වෙනවා.පීටර් කැනියුට් ‍ෙපරේරාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>19</day>
    </date>
    <link>http://www.silumina.lk/2014/01/19/_art.asp?fn=cr1401193</link>
    <topic>අනතුරුදායකයි! පරෙස්සමෙන්</topic>
    <author>සමන් වික්‍රමාරච්චි</author>
    <content>අනතුරුදායකයි! පරෙස්සමෙන්සාහිත්‍ය ෂානරයක් (genre) ලෙස ස්වයං චරිතාපදාන මා දකින්නේ ව්‍යාජ ප්‍රකාශන වශයෙනි. එයට හේතුව අනෙකක් නොව ස්වයංචරිතාපදානයක දී තොරොම්බල් වන්නේ ‘මම’ (චරිතාපදාන රචකයා) බැවිනි. එවිට එම ලිවීම තුළ “අනෙකාට මම කව්ද?” යන ප්‍රශ්නය දහස්වර වර නැ‍ඟෙයි. එනයින් ම, ස්වයං චරිතාපදානයක් යනු උත්තම පුරුෂ දෘෂ්ටි කෝණයෙන් ලියන නවකතාවක් නොවේ. එහි රචකයා එය ලියන්නේ තමා උත්තම පුරුෂයකු හෝ උත්තම ස්ත්‍රියක බව හුවා දැක්වීමටය.මෙහි ඇති සුවිශේෂතාව නම් ආත්ම භාෂණයක් ලෙස කෙනෙකු ලියන්නේ අනෙකා (Other) තමා ගැන සිතන්නේ යයි ෆැන්ටසිකරණය කරන දේවල් කන්දරාවක් වීමයි. එවිට එහි සිටින්නේ අනෙකා විසින් ගොඩ නගනු ලබන ‘මම’ කෙනෙකි. අනෝමා ජනාදරිගේ පුනරෝකථන සහ පුනරාගමනය කෘතිවල කරන ලියවිලිවලදී ‘මම’ අර්බුදයට ලක්වන්නේ එලෙස ය. මෙම ආත්ම චරිත කතාවලින් එළිදරව් කරන ඇත්ත අනෙකක් නොව කෙනෙකුට තමා උත්කර්ෂයට නංවා ගැනීමට අවශ්‍ය නම් කළ යුත්තේ බොහෝ සිදුවීම් අවරෝධනය (repress) කිරීම සහ නොසිදුවීම් සිදුවීම් ලෙස නිර්මාණය කිරීම වන බව ය.මෙම කතාබහ මීට වඩා විද්‍යාත්මක තලයකට රැගෙන යාමට නම් අපේ කාලයේ දාර්ශනිකයකු වූ ස්ලෝවේනියානු ජාතික ස්ලැවෝජ් ජිජැක් හමුවීම මැනවි. ජිජැක් ගේ ජර්මානු විඥානවාදය (හේගල්, කාන්ට්, ෆීෂේ සහ ෂෙලින් වැනි දාර්ශනිකයින්ගේ කෘතීන් මගින් විශද වන දර්ශනය) පිළිබඳ කියවීම වැදගත්වන්නේ එතන දී ය. පොදුවේ පිළිගැනෙන පරිදි ජර්මානු දර්ශනවාදය සත්‍යය ලෙස විග්‍රහ කරන්නේ යම් දෙයක් තුළම පවතින කිසිවක් ලෙස ය‍. එහෙත් ජර්මානු දර්ශනය පිළිබඳ ජිජැකියානු කියවීම්වලට අනුව සත්‍යය යනු එම දෙයට බාහිරව පවතින කිසිවකි. එනම් අප ලබන අත්දැකීම්වල සත්‍යය පවතින්නේ බාහිරවය. අපට අප තුළටම එබී බලා අප කවුන්දැයි සොයා ගත නොහැක.අනෝමා ජනාදරී පුනරුක්ති, පුනරෝකථන සහ පුනරාගමන යනුවෙන් පොත් තුන් ඈඳුත්තක් ලියා මෙන්න මං යයි එයට ලේබලයක් අලවයි. මෙම පොත් තුන තුළ ඇත්ත අනෝමා අපට හමුවිය හැකි ද? ඇත්ත අනෝමා යනු ඇය මේ පොත් තුනෙහි වචනවලට නගන අනෝමාද? වචනය යනු විශාලනයේ (expansion) වෙස් මුහුණ ලා ගත් සංකෝචනයකි. (Contraction) මේ අනුව වචනයක් ලියූ සැනින් විෂයය (Subject) නැතහොත් පුද්ගලයා තමාට බාහිරව පවතින ‍තම පැවැත්ම සංකෝචනය කර දක්වයි. ඒ අනුව ‘මම’ යන සංඥාව තුළ මා සෙවිය යුත්තේ මට බාහිරව ය. එබැවින් අපට සැබෑ අනෝමා හමු විය හැක්කේ ඇය එළිදරව් කරන දේවල් තුළ නොව ඇය අවරෝධනය කරන දේවල් තුළ ය.තමා ඩග්ලස් සර්ගේ (ඩග්ලස් සිරිවර්ධන) නාට්‍ය පාඨමාලාවෙන් එළියට පැමිණි දක්ෂ නිළියක බව ඇය මෙහි ලා පරසක්වල ගසන කාරණයකි. එතැනදී ඇය අවරෝධනය කරන්නේ කුමක්ද? උපුල් ශාන්ත සන්නස්ගලට ඒ පිළිබඳව කීමට ඇත්තේ වෙනස් කතාවකි.‍ ඔහුට අනුව ඇය විශ්වවිද්‍යාලයේ දී මුල්වරට රඟ පාන්නේ ඔහු නිර්මාණය කළ නාට්‍යයක ඔහු සමඟ ය. ඩග්ලස් කරළියට පැමිණෙන්නේ එම නාට්‍යය ද සහිත නාට්‍ය උලෙළේ තරග විනිශ්චයකරුවකු ලෙස ය. එහෙත් ඇගේ ජීවිත කතාව තුළ සන්නස්ගල තමාගේ වසරේ සිසුවකු ලෙස සිටි බවක් හේ සඳහන් නොවේ‍. ඇය අවරෝධනය කරන්නේ කුමක්ද? සන්නස්ගල කියන්නේ ඇත්තක් නම් එහි ඇත්තේ ඇගේ මතකය පිළිබඳ සරල කාරණයක් නොවේ. සත්‍යය යනු ප්‍රබන්ධයක් (fictional) මිස අන් කිසිවක් නොවන බව ඇය ස්ඵුට කරමින් සිටින්නීය.කෙනෙකු යමක් කියන්නට වන් කල ඔහු/ ඇය අතින් ඝාතනය වන්නේ අනුභූතික යථාර්ථයයි. (empirical reality) ලැකාන් සහ ජිජැක්ට අනුව සෑම වචනයක් ම සොහොන් කොතක් වන්නේ එමගින් කියන දේ අතුරුදන් කර එම වචනයාගේ නියෝජනය පමණක් ඉතිරි කරන බැවිනි. රෙනෙ ඩෙකාට්ස් (Rene Descartes) නම් දාර්ශනිකයා පැවසුවේ “මම සිතමි. එහෙයින් මම පවතිමි” යනුවෙනි. එහෙත් ලැකාන් මෙය වෙනස් කරන්නේ මා සිතන්නේ මා නොසිටින තැන ය යනුවෙනි. මේ නිසා මම වූකලී මා නොසිතන තැන සිටින තැනැත්තාය. මෙම න්‍යායික ප්‍රවාදය අනෝමාගේ ලියවිලි කියවීමේ යතුර සේ ගතහොත් ඇය අප හඳුනා ගන්නේ වචන මගින් නියෝජනය කරන ඇගේ ම ෆැන්ටසීන් තුළ නොව ඇය නොකියන දේ තුළ ය‍.මෙම පොත් ලිවීමෙන් අනෝමා ලැකිනියානු ප්‍රවාදවල එන එක් වැදගත් අදහසක් ස්ඵුට කරන්නීය. එනම් ස්ත්‍රීය නොපවතී (Woman does not exist) යන්නයි. ලැකාන් මෙය වර නගන්නේ ස්ත්‍රිය යනුවෙන් කියා දෙයක් නැත යනුවෙනි. ඇය වූ කලී ‍රෝග ලක්ෂණයකි. (Symptom) එසේ ය. ඇය පුරුෂයාගේ රෝග ලක්ෂණයයි. ඇය පුරුෂයාගේ මානසික ආර්ථිකය (psychic economy) තුළට කඩා වදින්නේ ඔහුගේ ෆැන්ටසි වස්තුවක් ලෙස ය. එනම් ඔහුගේ ආශාවේ හේතුව ලෙස ය. අනෝමා ජනාදරී වූ කලී හඳයාගේ ආශාවේ වස්තුව (object of desire) විය.මෙම කතුවරිය නිර්ලජ්ජිත ලෙස තමා සහ හඳයා අර්ධ මෛථුනයේ යෙදුන අවස්ථාවක් මෙහි ලා උත්කර්ෂයට නංවයි. ඔවුන් මෙම කාර්යය කරන්නට ඇත්තේ සෙනඟ පිරුණ බස් රථයක් තුළ හෝ සරසවි ආපන ශාලාවේ මේසයක් මත ප්‍රසිද්ධියේ විය නොහැක. එහෙත් ඇය දැන් එම සිදුවීම සුවහසක් පිරිස් මැද සිදුකළ මෛථුනයක් බවට පත් කර ඇත. කෙටියෙන් කිවහොත් කැලණිය විශ්වවිද්‍යාලයේ තාප්පයක ඇති සිදුරු වලින් මෙවැනි දසුන් නරඹන විපරිතයකුගේ තැනට පාඨකයා පත් කර ඇත.ඇත්ත කාරණය නම් ලිංගික කාර්යය සම්පූර්ණ වීමට එය නරඹන තුන්වැන්නකු ද අවශ්‍ය බව ය. එහි යෙදෙන්නිය තුන්වැන්නකු (මහා අනෙකා) එදෙස බලා සිටීම අවිඥානිකව අපේක්ෂා කරයි. මේ නිසා මිනිසා ස්වභාවයෙන් ම දර්ශනකාමී (Scopic) වන්නා සේ ම ප්‍රදර්ශනකාමී ද වේ. මෙම ලිවීම තුළ එළියට පනින්නේ ඇගේ ප්‍රදර්ශනකාමය නොවේ නම් අන් කුමක්ද?හඳයාගේ පැත්තෙන් අප මෙය නම් කරන්නේ ප්‍රමෝදය (Jonissance) ලෙස ය. එනම් එම සිදුවීම ඔහුට වේදනාත්මක සතුටක් (Painful Pleasure) වී තිබෙන බව ය. දැන් මෙබඳු ස්ත්‍රියක සමඟ වැසීමෙන් සමාජයෙන් සැඟවී සිටීම සඳහා ඔහුට ගොලු බෙලි කටුවක් සොයා ගැනීමට සිදුවී ඇත. මා දුක්වන්නේ හඳයා ගැන නොව ඔහුට පසු ඇයට හමුවූ පුරුෂයින් ගැන ය. කිසියම් දිනෙක සැඟවී සිටීම සඳහා ඔවුන් ගොලු බෙලි කටු දැන් සිටම සූදානම් කර ගැනීම යෙහෙකිය.සමන් වික්‍රමාරච්චිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>19</day>
    </date>
    <link>http://www.silumina.lk/2014/01/19/_art.asp?fn=cr1401194</link>
    <topic>සාදා</topic>
    <author>සුනන්ද එරංග පෙරේරා</author>
    <content>සාදාතිසාද කිව්වෙ සාදාව ගෙදරින් යවන්න කියල?” මාතර හාමිනේ නන්දා දෙස බැලුවේ නොරුස්සන සුලු හැඟීමෙනි.“තිසා එහෙම දේවල් කියන්නෑ”“එහෙනම්”“ගෑනු දෙන්නෙක් ඉන්න ගෙදර සාදව තියාගන්නෙ අහවල් දේකට ද?” නන්දා ගේ දෙනෙතේ තිබුණේ කෝපයක් නොව සංවේගයකි.“ඒ මදිවට පියල්ගෙ අම්මත් රෑට තනියට එනවනෙ”නන්දා තම ප්‍රථම ස්වාමියා වූ ජිනදාස ආතක් පාතක් නැති එකෙකු සේ මියගිය පසු පියල් හා විවාහ වී කොළඹ පදිංචියට ගියාය. ගමේ දී තිබූ ළතෙත් කරුණාව බැහැර වී නන්දා දැන් නගරයේ සටකපට හා කුහක කම් හිසින් ගෙන ඇතැයි මාතර හාමි‍නේ සිතුවාය.“එහෙනම් නන්ද තමයි මේක ලෑස්ති කරල තියෙන්නෙ. ඒත් ඌ කොහේ කියල යන්නද?”“රත්නපුරේ පැත්තෙ රජ මහා විහාරයක සාදට නවතින්න පියල් සූදානම් කරලයි තියෙන්නෙ”මේ සියල්ලටම නන්දාත් තිස්සත් පියලුත් සම්බන්ධ යැයි මාතර හාමිනේ සිතුවාය. එය තර්ක කළ හැකි දෙයක් නොවේ. කා සමඟ කතා කළත් බාල පුතා තිස්ස සමඟ කතාකිරීම තේරුමක් නැත. මස් වැද්දෙකු අහිංසක සතෙකුට ඊතල විද සංතෝෂ වන්නා සේ තිස්ස නරුමාලාප දොඩමින් අම්මා වුවත් රිදවා සංතෝෂ වන බව මාතර හාමිනේ දනියි.උඩ එල්ලන ලද පිත්තල පහනේ පහන් වැටි දෙකෙන් නැ‍ඟෙන කාංසියක් උපදවන සුලු එළිය වැටෙන්නේ ආලින්දයට පමණි. පියා කයිසාරුවත්තේ මුහන්දිරම් මිය ගිය පසු ආලින්දයේ තිබූ රට ලාම්පුව යළි දැල්වූයේ හත් දොහේ සහ තුන් මහේ දානයට පමණි.අඳුරේම නවතා ඇති නන්දා පැමිණි ‍මෝටර් රියට එහා ලොවි ගහයට බංකුවේ කතා කරමින් සිටින්නේ සාදා සහ රියැදුරායි. ඔවුන් දැකගත නොහැකි වුවත් ඔවුන්ගේ හඬ නොපැහැදිලිව ඇසේ.අහස කළු තිරපටකින් වසා දැම්මා සේ වැහි මන්දාරමෙන් තරු වසා දමා තිබේ. කොග්ගල ඔය පිසගෙන එන සුළ‍ඟේ ඇත්තේ ළවණ සුවඳකි. සුළඟ සිහිල්ය.හැම වාරයකම සාදා ලොවි ගහ රකින්නේ වවුලන්ගෙනි. අක්කා අනුලා සයරෝගයෙන් ඔත්පළ වීමට පෙර ලොවි බුදින්නට කෑදරියකි. දැන් අනුලා ලොවි නොබුදින බව සාදා දැන සිටියත් ලොවි ගහ රකින්නේ අනුලා වෙනුවෙන් බව නන්දා දනියි.නන්දා නැඟී සිටියාය.“රෑම ආපහු යනවද?”“ඔව් අම්මා. පියල් හෙට උදේ වත්තට යනව”“තනියෙන් ගියෑකෑ. දරුවෙක් වත් එක්ක නාවෙ?”නන්දාගේ සිතේ උපන්නේ කම්පාවකි. ලොකු පුතා එංගලන්තයේ පදිංචියට ගොසින්ය. දෙවැනි පුතා චන්ද්‍රසෝම පියා සමඟ අමනාපයෙන්ය. දුව නාලිකා තමන් අකැමැති අතීතයක් ඇති පවුලක සවිමන් නම් තරුණයකු සමඟ හාදවෙලාය. පෙකණිය කැපුවා සේ ගම අත්හැර දැමීමෙන් තම පවුල දෙදරා ගියේ යැයි නන්දා සිතුවාය. එහෙත් අම්මාට මේ සියල්ල කිව යුතුද?“ඩ්‍රැයිවර් තාත්ත කෙනෙක් වාගෙ. ඇරත් ගාල්ලෙ ඉඳල පාළු නෑ.” ගමේදි මෙන් නොව නන්දාගේ හිත දැන් දැඩිය.නන්දා අනුලාගේ කාමරයට ගොස් ඇඳේ වාඩි වූවාය. අවිවාහකව මැදි වයසට ළං වූ තම වැඩිමහල් සහෝදරිය අනුලා තමාගේ දරුවන් බාල කාලයේ බලාගැනීමට නන්දාගේ ගෙදර නැවතී සිටියාය. සයරෝගය දරුණු ලෙස අනුලා ගිලගෙන ඇති බව දුටු නන්දා ශෝක වූවාය.“මං ගෙහුං එන්නම්” නන්දා අනුලාගේ හිස අත ගෑවාය.“නන්ද හදිසියෙම ආවෙ?”“අනුල බලල යන්නයි. ලබන සතියෙ සාද පන්සලක නවත්වන්න කැටුව යනව කියන්නයි”“සාද කැමැති වෙයිද?” අනුලා ඒ ප්‍රශ්නය නන්දාගෙන් ඇසුවත් පිළිතුරක් ‍බලාපොරොත්තු නොවූවාය.මළපොතේ අකුරක් නොදත් සාදා ගේ සිතිවිලි කෙටිය. පිටත්ව යන මොහොතේ කඳුළක් නැඟුණත් සාදා ඉක්මනින්ම පන්සල් ජීවිතයට හුරු වෙනු ඇත.අනුලාට අවශ්‍ය වූයේ ගත වූ මාස කීපයේ මෙන් යහන මතටම වී හුදකලාව සිතන්නටය. එහෙත් එම සිතිවිලි බිම්ගෙයක ඇති අඳුරෙන් යුතු මරණය දකින තෙක් මානයේ දුරක වූ සිතිවිලි බව ඇය නොදැන සිටියාය.නන්දා ගිය පසුත් අම්මා ආලින්දයේ සිටින්නේ සාදා සමඟ කතාකරන්න බව අනුලා දනියි. සාදා මහ ගෙදරින් යවන බව අම්මා එහිදී ඔහුට කියනු ඇත.පනස් හැවිරිදි විය ගෙවා දමමින් සිටින්නා වූ රැවුළ නොවැවුණු පැහැපත් කයක් ඇති සාදාට ඇත්තේ හතළිස් වියැති පෙනීමකි. අනුලා උපදින විටත් සාදා සිටියේ මහගෙදරය. සාදා මහගෙදර දෙමහල්ලන්ට දැක්වූයේ භක්තියකි. අනුලා, නන්දා සහ තිස්ස යන දරුවන් තිදෙනාට දැක්වූයේ ආදරයකි.තිස්ස හැර මහගෙදර අනෙක් ඇත්තන් කුල ගෞරවය හිසින් ගෙන සිටියත් ඔවුන් හැම දෙනාම සාදාට දයාබර විය. ඔවුන් හැම දෙනාම සිතුවේ සාදා යනු මෙහෙකරුවකු නොව නූගත් මෝඩ නෑයෙකු ලෙසය.අනුලා මල්වර වූ පසු වැඩියෙන්ම දුටු එකම පිටස්තර පිරිමියා සාදා විය. පිරිමියකු යන හැඟීමෙන් සාදා දෙස බලා සිටියත් ඉන් එහා වෙනස් හැඟීමක් නූපන්නේ නොබිඳිය හැකි කුල සිරිත් නිසා විය හැකිය.තාත්තා මිය ගියේය. නන්දාත් තිස්සත් කොළඹ පදිංචියට ගියහ. සාදා ලබන සතියේ මහ ගෙදර හැර දමා යන්නේය. මෙතෙක් තමා හිතින් විඳ දරාගත් කාංසිය වැඩි වන්නේය.සාදා පිළිබඳව සිහිපත් කළ හැකි බොහෝ අතීත සිදුවීම් ඇති බව අනුලා දනියි. ඔහු පිළිබඳ ඇගේ සිතේ කිසි දිනෙක කෝපයක් ඇති නොවීය.“කටින් පිඹල පහන්න නිවන්න එපාය කියල කොච්චර කිව්වත් ඇයි සාදා ඒකම කරන්නෙ?” දිනක් අනුලා ඇසුවාය.“කුප්පියට පිඹල පුරුදුවෙලා”“කුප්පියෙ තියෙන්නෙ බූමියෙ තෙල්. පහනෙ තියෙන්නෙ පොල්ගස්වල තෙල්”“එහෙනම් පොළොවට මහී කාන්තාව කියන්නෙ?”“පොළොව යට තියෙන්නෙ අවීචි මහා නරකාදිය. පැහිච්චි කම් නොදොඩ ආයෙ කටින්පිඹල පහන නිවන්න එපා”එහෙත් සාදා එයින් පසුවත් පහන නිව්වේ බොහෝ විට කටින් පිඹලාමය.සිය රෝගයෙන් ඔත්පළව කොළඹ සිට ගමට ආ අනුලාගෙන් සාදා මෙසේ ඇසුවාය.“අනුල නෝනට ලොවි ගෙනත් දෙන්නද?”“එපා සාදා. දැන් මට ලොවි කන්න හොඳ නෑ” ඇගේ හඬේ තිබුණේ වෙවුලන සුලු ස්වරයකි.“ඕන දෙයක් තියෙනව නං කියන්න. මොන අහ තිබුණත් මං ගෙනත් දෙන්නම්” සාදා කීවේය.මැදියම් රැය ඉකුත් වෙමින් තිබුණත් නින්ද අහලකටවත් නොපැමිණි අනුලාගේ මතකයේ තිබුණේ සාදායි. ඔහු ගිය පසු ගරා වැටෙන මේ ගෙයි ඉතිරි වන්නේ අම්මත් පියල්ගේ අම්මාත් තමාත් පමණි. මහලු වයසේ සිටින ඔවුන් දෙදෙනාටත් වඩා රෝගී වූ තමාගේ තනිය සාදා ගිය පසු තවත් වැඩි වනු ඇත.රාත්‍රිය අඳුරු සීතලෙන් යුතුය. ඇතැම් රාත්‍රියක අනුලා බාල කාලයේ සාදා මිදුලේ නටමින් ඇයට කවි කියා දුන්නේය.අලුත් අවුරුද්ද දවස්වල සාදා රතිඤ්ඤා වැලකට ගිනි තබා සතුටු වූවේය. ගමේ ගොඩේ ගඩා ගෙඩි ගෙනවිත් දුන්නේය.අතිතය ආලෝකයෙන් යුතු වුවත් අනාගතය අඳුරෙන් වැසී පවතී. මූසල හුදකලා පාළුවක් මහ ගෙදර හැම තැනම පැතිර ඇත.තද රතු පැහැයෙන් යුතු ලොවි ගෙඩි පලා ලුණු සහ මිරිස් දමා කෑමේ ආසාවක් අනුලා තුළ ඇතිවිය.සුනන්ද එරංග පෙරේරාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>19</day>
    </date>
    <link>http://www.silumina.lk/2014/01/19/_art.asp?fn=cr1401195</link>
    <topic>අන්තිම දුම්රියෙන් නුගේගොඩට</topic>
    <author>මහාචාර්ය</author>
    <content>අන්තිම දුම්රියෙන් නුගේගොඩටපාගොඩ පාරේ පදිංචියට පැමිණීමත් සමඟම මගේ පයින් ඇවිදින ගමන ද බෙහෙවින් වැඩි වන්නට විය. එහෙත් මගේ මිතුරෝ බයිසිකල් පැද්දාහ. ඔවුන්ට තම දෙමාපියන් නොයෙක් වර්ගයේ බයිසිකල් මිලදී ගෙන දෙන ලද බව දැක ගත හැකි විය. මට ද ‘රැලේ’ වර්ගයේ බයිසිකලයක් ඇත්නම් කෙතරම් හොඳ දැයි සිතුණු වාර අපමණය. මෙසේ බයිසිකලයක් නැතිකමින් දුක් පීඩා විඳිමින් සිටින කල පිටකෝට්ටේ පැත්තේ තැනකින් පැයකට සත දහයක් දුන් විට බයිසිකලයක් කුලියට ගෙන පැදිය හැකි බව දැනගත හැකි විය. පැයකට සත දහයක් ගෙවිය යුතු වුවද අත්තිකාරම් මුදලක් වශයෙන් රුපියලක් දීමට සිදුවූ බව ද යම්තමින් මතකය. එය වුවද කළ හැකි වූයේ දන්නා හඳුනන කෙනකු සමඟ බයිසිකල් ක‍ෙඩ්ට යාමෙනි.“මේ ළමය කොහෙද පදිංචි?” බයිසිකල් කඩකාරයා ඇසීය.“පළමුවෙනි හරස් වීදියේ”“කොයි හරියෙද?”“අතලෙ මහත්තයලගේ ගෙවල් පහළ”“ඔය කියන්නේ රේල්ලුවේ වැඩ කරන අතලෙ ද?”“ඔව්”බයිසිකල් කඩකාරයා මා කෙරෙහි කිසියම් පැහැදීමකින් යුතු බව මට පෙනිණ. ඔහු මගේ කේශාන්තයේ සිට පාදාන්තය දක්වා බැල්මක් හෙළුවේය.“පැය කීයකට ද?” ඔහු ඇසුවේය.“පැයකට”“හ්ම් මේ තියෙන්නේ. හරියට පැයකින් රිටර්න් කරන්න ඕනෑ”“හ්ම්”මගේ අතේ ඔරලෝසුවක් නොමැති වුවද මට මනෝමය වශයෙන් වේලාව කිව හැකි ශක්තියක් තිබිණ. ඒ ශක්තිය අමුතුවෙන් වගා කර ගත් ශක්තියක් නොවීය. දුම්රිය ගමන් වලින් හා පන්ති කාමරවල වැඩ කටයුතු කිරීමෙන් ඉවෙන් මෙන් ලද ශක්තියක් විය.පිටකෝට්ටේ බයිසිකල් ‍කඩෙන් බයිකලයක් කුලියට ගෙන පැදීම ගැන අම්මා ඒ හැටි කැමැත්තක් පළ නොකළාය. තාත්තා කිසිවක් නොකී බව මතකය. අපේ නිවසේ ද තාත්තා සතුව බයිසිකලයක් තිබිණ. එහෙත් ඊට කුමක් සිදුවීද යන්න මම නොදනිමි. බාගදා තාත්තා එය අපේ නෑ කෙනකුට දෙන්නට ඇතැයි මට සිතේ. එසේත් නැතිනම් තාත්තා සතුව තිබුණේ නිල කාලයකට පමණක් හිමිවූ බයිසිකලයක්ද? ඒ බවක් ද මට දැනගැනීමට නොහැකි විය.මට අපේ තාත්තා අලුත් බයිසිකලයක් අරන් දුන්නේය. එහි මිල රුපියල් 250ක් හෝ 300ක් විය යුතුය. මට ඇතිවූයේ පස්වනක් ප්‍රීතියකි.“ඕක පරිස්ස‍මින් පාවිච්චි කරන්න ඕනÓයි තාත්තා කීය. මම බයිසිකලය හැකිතාක් පරිස්සමින් පාවිච්චි කළෙමි. රිම් දෙක හැන්ඩ්ල් එක රෙදි කෑල්ලකින් පිසදා තෙල් දමා සුරැකිව තබාගත්තෙමි. එහෙත් බයිසිකලයෙන් පාසල් යාමේ අවසරය මුලදී ලැබුණේ නැත. පසු කල තාත්තාගෙන් අවසර ගැනීම වෙනුවට අම්මාට කිට්ටු වී, ඇගෙන් අවසර ගෙන පාගොඩ සිට තරමක් දුර බැහැර ගමන් යන්නට පටන් ගත්තෙමි. ඊට සැදී පැහැදී සිටි කීපදෙනෙක් පාසලින්ම සොයා ගත හැකි විය.මා ‍ඉගෙනුම ලත් කොළඹ ආනන්ද විද්‍යාලයේ අවුරුදු පතා පැවැත්වෙන සැණකෙළිවලට ප්‍රසිද්ධියක් ඉසිලුවේය. සැණකෙළි පැවැත්වෙන කාලය ඇතුළත දී පාසලට නිවාඩුවක් ද ලැබේ. එසේ ලැබුණ ද අපට සැණකෙළියේ ඇතැම් ගබඩාවල කාර්යභාරයක් පැවැරී තිබිණ. විදු ශිෂ්‍යයකු වූ නිසා මට අපේ පාසලේ විද්‍යා ප්‍රදර්ශන කුටියක කිසියම් සුළු වැඩක් පැරී තිබුණා. එක්කෝ විදුලි සීනුවක් ක්‍රියාත්මක වන ආකාරය සහභාගිවන්නන්ට පෙන්වීමකි. නැතහොත් විද්‍යා ගුරුවරයකු විසින් මඟපෙන්වන ලද පරිදි කටපාඩමින් මෙන් කිසියම් ප්‍රදර්ශන භාණ්ඩයක් ගැන විස්තරයක් ඉදිරිපත් කිරීමට සිදුවිය. මේ හැම දෙයක්ම අතිශය සතුටින් කළ හැකි විය.නිවසේ සිට නුගේගොඩ හන්දිය දක්වා බයිසිකලයෙන් අවුත් එතැන සිට දුම්රියට නැඟී මරදානට යාම ඉඳහිට සිදුවිය. එහෙත් මට බයිසිකලය බලාහදාගැනීමට සුදුසු කෙනකු හමු නොවීමෙන් පාගොඩ පාර දිගේ පයින්ම දුම්රියපළට පැමිණීමට සිදුවිය.සැණකෙළි බිමේ හිඳ මහ රෑ අන්තිමට ඕපනායක දක්වා ගමන් කරන දුම්රියේ නැඟී මම වතාවක් නිවසට එමින් සිටියෙමි. පොඩි කෝච්චිය මරදානෙන් පිටත්වූයේ දහයට පමණය. දුම්රිය මැදිරියේ සිටි මට නිදිමතක් ඇති විය. දුම්රිය නු‍ගේගොඩට සේන්දුවීමත් සමඟම මා සිටි දුම්රිය මැදිරියේ දොර ඇර කිසිවෙක් මගේ අතින් අද මා අවදි කළේය.“නැඟිටින්න! නැඟිටින්න. මොකද නිදි” මම ඇහැරුණෙමි. බැලින්නම් මේ අපේ පුංචි මාමාය. අම්මාගේ ඉල්ලීමක් පිට පුංචි මාමා පැමිණ සිටියේ ‘මට නින්ද ගියොත්’ මා අවදි කොට, මා තනිවම ඒම වෙනුවට නුගේගොඩ සිට මා කැටුව පාගොඩ නිවසට ඇරලවීමටය.“අක්කා කිව්ව අන්තිම කෝච්චියෙන් ‍ෙනාවරදවාම එන බවÓයි කියමින් පුංචි මාමා මා කැටුව ගියේ දුම්රිය ස්ථානය අසල නතර කොට තිබූ මෝටර් සයිකලය වෙතය.පුංචි මාමා පා‍ගොඩ අපේ නිවසට පැමිණ සිටියේ අපේ ආච්චිගේ පණිවුඩයකට විය යුතුය.“මම දැනගත්තා නින්ද ගියොත් අමාරුවෙ වැටේවි කියලÓයි අම්මා කීවේ ගණනකට නොගෙනය. මට නින්ද ගියේ නම් කුමක් සිදුවේදැයි මට සිතාගත නොහැකි විය. බාගදා පහුවදා එළිවෙන තුරුත් මට දුම්රිය මැදිරියේම කල් ගතකරන්නට සිදුවනු නොඅනුමානය. අනිත් අතට කිසිවකු විසින් මට අඩන්තේට්ටම් කරන්නට ද බැරි නැත. මා ‍ෙබ්රුණේ අනූනවයෙනි.තවත් එක් සැණකෙළි කාලයකදී මම, මගේ මිතුරන් කීපදෙනෙකු සමඟ මරදානේ ගාමිණී චිත්‍රපට ශාලාවට චිත්‍රපටයක් බැලීමට ගියෙමි. ගාමිණී චිත්‍රපට ශාලාව පිහිටියේ නිව් ඔලිම්පියා චිත්‍රපට ශාලාවට හැරෙන හන්දියේ වම් පැත්තේය. ගාමිණී චිත්‍රපට ශාලාව දැන් නැත. එක්කෝ එය පසුකල දැවී හළුවී ගියේය. නැතිනම් කිසියම් හේතුවක් උඩ කඩා බිඳ දමන්නට ඇත. අප චිත්‍රපට බලන ශාලා තුනක් මරදාන පැත්තේ තිබිණ. පළමුවැන්න නම් නිව් ඔලිම්පියාවය. දෙවැන්න ආමර් වීදියේ කැපිටෝල් සිනමා ශාලාවය. අනෙක ගාමිණී සිනමා ශාලාවය. තවද සිනමා ශාලා කීපයක් විය. එකක් කාර්මික විද්‍යාලය පැත්තට යන විට හමුවන ‘සෙන්ට්‍රල්’ සිනමා ශාලාවයි. මරදාන හන්දියේම එල්ෆින්ස්ටන් සිනමා ශාලාව තවෙකකි. එහි දැන් පෙන්වන්නේ නාට්‍යය. මා හිතන විදිහට ඒ සිනමා ශාලාවේ විටින් විට පෙන්වනු ලැබුවේ දෙමළ චිත්‍රපට විය යුතුය. ඒ මන්දයත්, මට මතක හැටියට “නිලමලෙයි තිරුව්’ (නිල් කන්දේ හොරා) නැරඹුවේ එල්ෆින්ස්ටන් හිදීය. භාෂාව නොදැන වුවද දෙමළ හා හින්දි චිත්‍රපට නැරඹීමට අප කෙමෙන් යොමු කෙරුණේ කිනම් කාරණා නිසා දැයි මට තවමත් නිසි ලෙස වටහාගත නොහැකිය. ඒ පෙලඹීම අපට බොහෝදුරට සිදුවූයේ එකල පළවුණු ඇතැම් චිත්‍රපට පත්තර නිසා විය යුතුය.පාගොඩ පාරේ අප පදිංචිව සිටි පෙදෙස හඳුන්වන අපර නාමයක් ද විය. එය ‘ලංසියාහේන’ යන්නය. ලංසි මිනිසුන් හෙවත් බර්ගර් ජනයා බෙහෙවින් පදිංචි වී සිටිය නිසා එසේ වහරන්නට ඇතැයි සිතාගත යුතුය. ඔවුන් අතරෙන් මට ඉතා හොඳින් පවුල් තුනක් මතක ඇත. ඒවා නම් ‘ස්කානිවල් පවුල’, ‘වැන්ඩවර්ට් පවුල’ හා ‘වැන්ඩර්සිල් පවුල'ය. ඔවුන් කළ රැකියාවන් කීපයක් ද වේ. ස්කානිවල් පවුලේ වඩාත් දෙටු පුද්ගලයා හීන්දෑරි උස සිරුරකින් යුක්ත කෙනෙකු විය. ඔහු කළේ සැණකෙළි හෙවත් කානිවල්වල මැරිගෝරවුන්ඩ් (Merry-go-round) නමින් හැඳින්වෙන ‘වි‍නෝද වට’ යාත්‍රාව හා සූදු ගබඩා (gambling stalls) සඳහා භාණ්ඩ කුලියට දීමත්ය. ස්කානිවල් මහතා පුහුණුව ලබාගත්තේ සුප්‍රකට සූදු තිප්පොළකරුවකු වූ මොනවන් ඇන්ඩ්‍රි මහතා යටතේයි. ස්කානිවල් මහතාගේ නිවස මුළුමනින්ම පිරී තිබුණේ වයිවාරන්න සැණකෙළි භාණ්ඩවලිනි. අප නිවසින් එළියට ගමන් යන මම, ඒ භාණ්ඩ දැක බලා සිටියෙමි. වතාවක් ස්කානිවල් මහතාගේ පුත්‍රයා මට මුණගැසිණ. ඔහු දුටු මොහොතේ මට සිහිපත් වූයේ දෙහිවල ගෙයාලයින් පාරේ පදිංචිව සිටි බර්ගර් තරුණයෙකි.“වට් ඩූ යූ වෝන්ට් පෑල්”(What do you want pal?”“නතින්ග්” (nothing) මම කීමි.“ඉෆ් යූ ‍වෝන්ට් එනිතින්ග් ටෙල් මී” (If you want anything tell me)මම නිශ්ශබ්දව සිටියෙමි.ඉන්පසුව ඔහු මගෙන් වංහුං විමසන්නට විය. ස්නාකිවල් තරුණයා මුණගැසෙන්නට ආගිය තවත් උදවිය නිසා මට තවදුරටත් ඔහු හා සමඟ කතාබහ කිරීමට අවස්ථාවක් නොලැබිණි. එහෙත් මම ඉඳහිට ඔහු හමුවීමට ගියෙමි.ස්කානිවල් නිවසට තරමක් දුරින් අප නිවසට අල්ලපු වත්තේ පිහිටියේ වැන්ඩර්සිල් පවුලේ නිවසයි. එහි නිවැසියන් තිදෙනෙක් වූහ. තලතුනා වැන්ඩර්සීල් මහතා, ඔහුගේ තරුණ බිරිය හා ඔවුන්ගේ පුතනුවන් වූ ලියෝපෝල්ඩ් ය. ලියෝපෝල්ඩ් ඉතා ඉක්මනින් මගේ මිතුරකු බවට පත්වූයේ මගේ බයිසිකලය හා ඔහුගේ පොත්පත් නිසාය. නිවාඩු ලද හැම විටෙකම මම ලියෝපෝල්ඩ් මුණගැසීමට ගියෙමි. වැන්ඩර්සිල් මහතා සැබැවින්ම ලියෝපෝල්ඩ්ගේ පියාද නැතහොත් ඔහු හදා ගන්නා භාරකරුවා ද යන්න අපට ප්‍රශ්නයක් වීය.හැම ඉරිදා දිනයකම හවස් වරුවේ වැන්ඩර්සිල් මහතාගේ පියානෝ වාදනය ඉතා පැහැදිලිව ඇසෙන්නට පටන් ගනියි. ඒ සමඟම ඔහුගේ ගායනාවක් ද ඇසේ. එය තියුණු ශෝකාකූල නාදයක් ලෙස මට ඇසුණි. ගැයුණේ යේසුස් වහන්සේ කුරුසියේ ඇණ ගැසීම ගැන විය යුතුය.“රගර්ඩ් ක්රෝස්(Ruggerd Cross)රගර්ඩ් ක්රෝස්රගර්ඩ් ක්රෝස්යනුවෙන් ඒ හඬ ඇසී යයි.මම ලියෝ‍පෝල්ඩ් හමුවීමට ගොස් පොත් පත් ගැන කතා කරමි. එවිට වැන්ඩර්සිල් මහතා ද මා සමඟ කතා කරන්නට පටන් ගනියි. මම, ඔහු ගායනා කරන අයුරු බොහෝ වේලා බලා සිටිමි. වැන්ඩ්වර්ට් පවුල කුඩා කඩයක් දමාගෙන සිටියහ.ලියෝපෝල්ඩ් වැන්ඩර්සිල් ඉගෙනුම ලැබු‍වේ නුගේගොඩ සෙන්ට් ජෝන්ස් (St’ John's) විද්‍යාලයේයි. ඔහු කතෝලිකයකු විය. ඔහුගේ ඇසුර මට මුල සිටම ප්‍රිය මනාප විය. ඔහු මඟින් මට සිදුවූ ප්‍රධාන කාර්යය වූයේ අලුත් යොවුන් නවකතා වර්ගයකට අවධානය යොමු වීමය. ‘විලියම්’ නමින් හඳුන්වනු ලැබූ එක්තරා ගැටවරයකු වටා නවකතා රැසක් ලියැවී තිබිණ. ඒවා ලියුවේ එකල සුප්‍රකට ඉංග්‍රිසි යොවුන් නවකතා (adolescent novels) ලියූ රිච්මල් ක්රෝම්ප්ටන් (Richmal Crompton) නමැත්තකු විසිනි. තමන් අවට ජීවිතයේ පවතින අපූරු තොරතුරු සොයමින් යාමට එම ගැටවරයා අප පොලඹවාලූ බව මට අමතක නොවේ.ලියෝපෝල්ඩ් හා මා අතර හුවමාරු වූ පොත්පත් මෙන්ම අදහස් ද අනන්තය.“අපි වෙලාවක අපේ අලවතුපිටියේ මහගෙදර යමුද?” මම ලියෝපෝල්ඩ්ගෙන් ඇසුවෙමි.“මමීගෙන් අහල බලන්නම්” ඔහු කීය.“මමත් ආන්ටිට කතාකරල බලන්නම්” මම කිමි.අපේ ගමනට වැන්ඩර්සීල් ආන්ටිගෙන් මෙන්ම අපේ අම්මාගෙන් ද අවසර ලැබිණ.අපි උදෑසන නුගේගොඩින් මරදානට යන පොඩි කෝච්චියේ මැදිරියකට ගොඩවීමු. මට සීසන් ටිකට් එකක් මරදාන දක්වා තිබිණ. එතැන් සිට කුඩහකපොල දක්වා යාමට මට ටිකට්පතක් මිලදී ගැනීමට සිදුවිය.කුඩහකපොල දුම්රිය ස්ථානයෙන් බැස අපි රේල්පාර දිගේ සීදූව පැත්තට ගමන් කළෙමු. එකල අලවතුපිටිය දුම්රිය ස්ථානය ඉදිකර තිබුණේ නැත.මහාචාර්යසුනන්ද මහේන්ද්‍රකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>19</day>
    </date>
    <link>http://www.silumina.lk/2014/01/19/_art.asp?fn=cr1401196</link>
    <topic>දොස් නිදොස්</topic>
    <author>ඩී. එ‍ෆ්. කාරියකරවන</author>
    <content>දොස් නිදොස්පැමිණිලි“මානව හිමිකම් කොමිසමටවැඩිය පැමිණිලි පොලිසියටදෙවැනියට අධ්‍යාපනයට”මේ පුවත් ‍පතෙක මුල් පිටුවේ මුල් පුවතේ මහ සිරස ය. හැම වචනයක ම අගට ‘ට’ යන්න යෙදුවාට මේ කියන්නේ කිමෙක්දැයි පැහැදිලි නැත.බාලගිරිදෝෂයදරු උපත් සිදුවන තිඹිරිගෙයි උළුවස්සේ “බාලකිරිදෝෂය අද නොවේ හෙට” යනුවෙන් ලියා ඇලවීම මෙරට බොහෝ උදවිය විසින් කරනු ල‍ැබේ.මෙහි ‘බාල කිරි’ යන්න වැරැදි ය. එය නිවැරැදි විය යුත්තේ ‘බාලගිරි’ යනුවෙනි. මෙසේ ලියා අලවන්නේ ළදරුවන් ලෙඩ කරවනවා යැයි කියන ‘බාලගිරි’ නම් වූ යකින්න රැවටීමට ය.ඇළදොර‘ඇළ දොර’ ඇළක ජල මට්ටම අඩු වැඩි කැරෙන දොරටුවයි. මෙය බොහෝ දෙනකු විසින් වැරැදියට වහරනු ලබන්නේ “ඇළදොළ” කියා ය. ඇළදොළ යනු ඇළ හා පටු දියපාරය.ඇළකඳුරුදිය පාරක් සහිත බිම් ඇළ කඳුරු නම් වේ.ඇළ මංකුඹුරු තුළ ඇති ඇළ මාර්ග ඇළ මං නම් වේ.ඇළවේලිඇළ මං හා සමඟ ඇති වේල්ල - වේලිඇළි(1) සුදු පාට (2) හැළි (මුට්ටි)ඇළිකුල - සිරිසුදු කුල (ගොත්)ඇළිනාවා - සිත්තරුන්ගේ නායකයාඇළලෙනවා - අළලනවාදොළ (1) දැඩි ආශාව, දොළදුක (2) පටු දියපාරඈලි මෑළි - කම්මැළිඈලියාව - විනාශ වී යෑමඈලියාවෙනවා - (1) ආශා‍ වෙනවා (2) ඇස්වහ වැදෙනවාඈවරයි - ඉවරයි. වාරය අවසානයිඈනුම - ඈනුම්විඩාව හෝ නිදිමත නිසා ඉබේට ම කට ඇරී දිග හුස්මක් කටින් පිට කිරීම. ආනනවා යන්නෙහි නාම පදය.ඈනවිල්ල - ඈනවිලිඈනුම් බැනුම් - ඈනවිලිඈඳීම - එකකට වැඩි ගණනක් එකට සම්බන්ධ කිරීමඈඳි ගැනීම - ඉඳ ගැනීම වාඩිවීමඈඳුතු බාන - හරක් ඈඳන කඹයඈඳුරු - කෑම රසවත් කරන පැළෑටි විශේෂයක්ඈපා - ආදිපාද (පදවි නාමයක්)ඈයා - කොරපොතුවලින් මුළු ශරීරය වැසුණු, මුඛයෙහි දත් කිසිවක් නැති දිග දිවක් සහිත සතෙක්. මේ සතා කබල්ලෑයා - කබල්ලෑවා යන නම්වලින් ද හැඳින්වේ. (2) ඉත්තෑවා (3) තැනැත්තා හෝ පුද්ගලයා යන්නට ද ඈයා යන්න යෙදේ.වංගෙඩියධාන්‍ය ආදිය කොටා ගන්නා උපකරණ යයි. මෙය ලීයෙන්, ගලෙන් හා ලෝහයෙන් ද හැදේ. වංබිඩි හා වන්ගෙඩි යනුවෙන් ද යෙදේ.ආප්පහාල්පිටි පොල්කිරි හා සමඟ මුසු කර තාච්චියෙක පිළියෙල කැරගන්නා කෑම වර්ගයකි.ආප්ප යන්න හැදුණේ දෙමළ ආප්පම් යන්නෙනි.ඉදියාප්ප (ඉඳිආප්ප)හීන් කෙඳි සහිත ආප්ප ඉදියාප්ප නම් වේ. අත් වංගෙඩියකට පිටි දමා මිරිකී‍ෙමන් (සිදුරුවලින්) පිටවෙන කෙඳි වැනි පිටි කූරු වණ්ඩුවේ තම්බා තනාගනු ලබන ආහාර විශේෂයෙකි. මේවායේ මුල් දෙමළ වචනය ඉඩියප්පම් ය.ලැවරියාඉඳිආප්ප මැදට පැණි පොල් යොදා සාදා ගන්නා කැවිලි ජාතියකි.කඩචෝරුචෝරු යනු දෙමළෙන් බත් ය. කඩේ විකුණන බත් කඩචෝරු නම් වේ. පහු පහු වන විට කඩචෝරු නම් වූයේ කඩේ විකුණන බත් නොව කට්ලස්, පැටිස්, වඩේ යන ආදි සිල්ලර කෑම වර්ග ය.සෝරු යන නම ද මේවාට වැහැරේ. කඩචෝරු හා කඩයප්පම් යන දෙක ම එක ය. චෝරු යන්න තව ඇතැමකු හඬවන්නේ ‘සෝරු’ යනුවෙනි. එහෙත් ‘සෝරු’ යන්නෙහි වෙනත් අරුතක් ඇත. ඒ සැරව ය.හැබැයියමකු යමක් කියා ඒ එක්කම ‘හැබැයි’ කියන්නේ පළමුව කී දේ හරියට ම හරි නැතැයි වැටහුණු විට ය. ‘හැබැයි’ යන්නෙන් අදහස් කරන්නේ පළමුව කී දෙය සංශෝධනය කිරීම ය.සුද්දකිරීම‘ගෙවල් තුනක් සුද්ද කරලා’ යනුවෙන් සිරසක් පත්‍රයෙක දකින්නට ලැබිණි.සොරකම් කිරීම, ‘සුද්ද කිරීම’ යනුවෙන් වැහැරීම දැන් ව්‍යාප්ත වී තිබේ. ‍මේ ‘සුද්ද කිරීම’ යන්න උචිත වන්නේ කිසිවක් ඉතිරි නො කර ගෙයි ඇති වටිනා හැම දෙයක් ම සොරාගෙන යන අවස්ථාවලට ය.ඉස්සීම‘සොරකම් කරලා’ යන්නට ‘සුද්ද කරලා’ යන්න යෙදෙනුවා වගේ ම අද තදින් වැහැරෙන්නකි ‘උස්සලා’ යන්න.ඉස්සීම, උස්සලා, උස්සනවා යන ආදි වදන් අද කථනයෙහි සුලභව යෙදේ.විදීමසොරා ගැනීමට අද වහරේ පැතිරීගෙන යන වදනෙකි විදීම, විදලාය යන්නේ සොරාගෙනය යන්න ය.මෙවදන ගිය සතියේ පත්‍රයෙක ලොකු සිරසෙක ද දකින්නට ලැබිණි.ඩී. එ‍ෆ්. කාරියකරවනකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>19</day>
    </date>
    <link>http://www.silumina.lk/2014/01/19/_art.asp?fn=cr1401197</link>
    <topic>සාහිත්‍ය ප්‍රශ්න පත්තරය</topic>
    <author>ඉනෝකා පෙරේරා බණ්ඩාර</author>
    <content>සාහිත්‍ය ප්‍රශ්න පත්තරයපොත් කියැවීමේ පුරුද්ද විමසන මෙම ප්‍රශ්න මාලාව ඇරැඹෙන්නේ, පාඨක ඔබටත් ගත හැකි යමක් එහි ඇති බැවිනි.ලාල් හෑගොඩඔබේ ප්‍රියතම ප්‍රබන්ධ කෘතිය...පරාක්‍රම කොඩිතුවක්කුගේ ‘දෙවියන්ගේ මිනිස්සු’ කවි පොත.ප්‍රබන්ධ නොවන කෘතිය...මහත්මා ගාන්ධිගේ ස්වයං ලිඛිත චරිතාපදානය වන, සුජීව දිසානායකයන් පරිවර්තනය කළ ‘ගාන්ධි’ කෘතිය.මේ දිනවල ඔබ කියවන්නේ...ආනන්ද අමරසිරිගේ ‘ධීමතී'. එය, සරච්චන්ද්‍ර චන්තෝපාද්‍යයන්ගේ ‘ධීමතී’ කෘතියේ පරිවර්තනය. බමුණු කුලයට එරෙහිව එකලාව හැසිරෙන ගැහැනියකගේ කතාවක්.කෙනකුට කියවන්න යැයි ඔබ නිර්දේශ කරන කෘතීන් තුනක්...ආනන්ද අමරසිරිගේ ‘මංමුලාවී'. එය ටෝල්ස් ටෝයිගේ ‘Happy ever after’ මුල් කෘතියේ පරිවර්තනය. සිතක සිතිවිලි ඉපදෙන හැටි මැරෙන හැටි වගේ ම සිත සහ සිතිවිලි වල හැසිරීම හරි අපූරුවට පැහැදිලි කරන කෘතියක් එය.ඊළඟට ට්‍රිලීෂියා ගුණවර්ධන පරිවර්තනය කළ ‘සංස්කාර'. එය ඉන්දියානු ලේඛක ආනන්ද මූර්තිගේ සංස්කාර කෘතියේ පරිවර්තනයයි. එයත් ‘ධීමතී’ මෙන් ම බමුණු සමාජයට එරෙහි වූ සහ එයට අභියෝග කරන අපූරු කෘතියක්‍.ගුණදාස අමරසේකර ලියූ ‘කරුමක්කාරයෝ’ ජීවිතය ගැන කතා කරන බොහොම සරල හා සුන්දරව ලියැවුණු කෘතියක්. ජීවිතය පිළිබඳ යථාරූපී විවරණයක් ඉන් අපූ‍රුවට විවරණය වෙනවා.මේ කෘතීන් තුන කෙ‍නකු කියැවීම ජීවිතයට ඉතා වටිනවා.පොතක ඔබ වඩා වැදගත් කොට සලකන්නේ රචනා ශෛලිය ද? අන්තර්ගතය ද? නැතිනම් අවසානය ද?මට ඔය මුල් කාරණා දෙක ම වැදගත්.ඔබ ළමා කාලයේ කියැවූ හොඳ ම පොත...‘පර්ල් එස් බක්’ ගේ ‘Good earth’ කෘතියේ සිංහල පරිවර්තනය ‘සාර භූමි'.ඔබ කියැවීමට කැමැති විශේෂ වර්ගයක ග්‍රන්ථ තිබෙනවාද?පවතින සම්මතයට අභියෝග කරමින් හැසිරෙන මිනිසුන් පිළිබඳ ලියැවුණු පොත්වලට මා ඉතා ප්‍රියයි.මෙතෙක් ඔබ කියැවූ පොත්වලින් ජීවිතයට ලැබුණු දේ...මේ සමාජ ක්‍රමයට අභියෝග කළ යුතු අවස්ථාවලදී නොබියව ඊට අභියෝග කරන්න, නැඟී හිටින්න මට ශක්තිය ලැබුණේ පොත් කියැවීමෙන් ලද ජීවිත පරිචයෙන්.ඔබට අනුව පොතකින් තැනුණු හොඳම චිත්‍රපටය...මයිකල් ඔන්ඩච්චිගේ ‘The English patient'.ඔබ ඉහළින් ම අගයන කතුවරයා...ඔහු පරිවර්තකයෙක්. ගාමිණී වියන්ගොඩ.ඔබේ ප්‍රියතම සම්භාව්‍ය කෘතිය...කොයි අතින් බැලුවත් ‘යුද්ධය හා සාමය’ මට සම්භාව්‍ය කෘතියක්.ඔබේ ප්‍රියතම පරිවර්තන කෘතිය...ඉසබෙලා අයියන්දේ ගේ ‘ඊවා ලූනා'. එය පරිවර්තනය කළේ ගාමිණී වියන්ගොඩ. ඒ කෘතියේ ලියැවීම මට හරි අපූරු වියමනක්.ඉනෝකා පෙරේරා බණ්ඩාරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>19</day>
    </date>
    <link>http://www.silumina.lk/2014/01/19/_art.asp?fn=cr1401198</link>
    <topic>කව් සිළුමිණ</topic>
    <author/>
    <content>කව් සිළුමිණ සංස්කරණය - රත්න ශ්‍රී විජේසිංහ  රජයේ පාස­ලට යන එන පාර දිගේ ගහ­කොළ නිස­ලවී ඇසුවා කතා ඔබේ හෙට දින සිහින අප ගැන­මයි එදා හිතේ ඇවිලී මගේ මත­කය නෙත කදුළු ගෙනේතුන්හි­රියා පැඳුර වියනා අතර පිලේ ලස්සන රටා ආඩ­ම්බර බවයි මුවේ කොස් පෙති ගසා දහ­වල මුට්ටි­යට පිරේ කුර­හන් තලප ආනම ඇති ජයට රැයේඇවිදි සමා­ගම් කඩ­යට කිංචි­ගුණේ පුරවා පන් මල්ල නැහැ­මින් බරට හිසේ පන්සල දෙවොල ගම්මඩු පොළ සරණ බිමේ පින්සර ඔබයි මගෙ හිත යට කතා කළේගුණ­පාල වික්‍ර­ම­ආ­රච්චි  පළිඟු මිණි දිළෙන ලෙද ‍නෙතු විදහා විදුලි ඇස මවයි චකි­ත­යක් සිත සිහි­සුන්ව සිටිය යුතු මේ මොහොත ශල්‍යා­ගා­ර­යෙහි සය­නතේ වැතිර සිටින කළ දැල්වේ ඔබේ ඇස් ඒ අතර නැගි­ටි­නුව පුත­ණුව ජීවි­තය හෙට නුඹට විධා­නය කරයි මට හීන් අලු­ය­මක, සක්ම­නෙහි යෙදෙන කල පුරු­ද්දට හුදෙ­කලා සොහොන් බිම අස­ලි­න‍ ­මී­දුම බොඳ­වුණු සොහොන් කොත් අත­රින දවටා මිහි­දුම් කඩක් හිස වට කිමද පුත නුඹ දුකින විම­සයි මගේ වග තුග අම්මේ... ඔබේ ඇස් මගේ පුතුගෙ ඇස් වෙත නතු­ව‍ ­එ­බෙන සඳ මට පෙනෙයි උදුල තරු යුග්මව පැටි­වි­යෙහි මා හැර ගිය, අයියේ... ඔ‍බේ ඇස් ළෙන්ග­තු­ක­මක් නොපෑ­වද ඔබ උකු­ලත හොවා මා නල­ව­න්නැති කෝ කොයිද ඔබේ ඇස් අරුත් විම­සමි දැනුදු සුරත් පෙති මත­ක­යක අක්කේ... ඔබේ ඇස් කරු­ණාව කැටි වුණු, මිණි­ප­හන් ලෙස දිදුල අත්තම්මේ... ඔබේ ඇස් රැක­ගත නොහී සිඳු­නද එ පහන් ඇස් මා තුළ ම විය­ළිව... මිය ගොස් බෝ කල් යඋපුල් සේනා­ධී­රිගේවීනස් දෙව් රූ මෙන් රුව පැතු­රුව පහ­සින් සිත සුව පිය­විලි ඇතු­රුව දිය­ණිය - පුතු මුව රන් කිරි ඉතු­රුව සැඟ­වෙනු ඇත රණ­ති­ස­රුන් සතු­රුව!මුව මඳ හස­රැලි පිය­කරු නෑනේ ගණ­දුරු සෙව­ණැලි පාවෙයි මූණේ පුන් සඳ දිස් වූ දිවි රජ දානේ කළු­වර පැතිරී යයි හඳ පානේළැම විල රණ­ති­ස­රුන් හුර­තල්ය හද ගඟු­ලෙහි සිති­විලි සිහි­ලැල්ය ලිය­ලන්නේ පිළි­ලෙක එන වැල්ය රන් කිරි වෙනු­වට උණු කඳු­ළැල්ය!ඉගිලී යන විට තිස­රකු තනි­යම තනි­විය අනිකා සිටි තැන එතැ­නම ලොව­ටම පෙන්වා‍ ­ප­ව­තින නිය­දම ඇය සැන­සෙනු ඇත එතැ­නය සැන­සුමරටේමුල්ලේ මුද­න්නා­යක  ගිලී ගිය ඉවු­ර­කින් නැඟ එයි - නුඹේ සුව­ඳක් නිර්මලා මේ වැවට තව නුඹ දරා­ගෙන - ඉන්න හැකි වෙද නිර්මලා වසර ගානක් මමත් ඇවි­දින් - කතා කෙරු­වත් නිර්මලා වැව බලා ගත් අත බලා­ගෙන - ඉන්නවා තව බය වෙලාපොඩි එවුන් ඉස්කෝලෙ යන­කොට - වැව දිගේ හස­රැල් හලා පුරු­ද්දට වගෙ දුවේ කියලා - බල­න­වද නුඹ නැගි­ටලා මඩට යට වී පසට මුසු වී - නුඹේ හද­වත රොන් සලා වැව පුරා මල් වී පිපෙන කොට - බඹරු අඬ­නව නිර්මලාජීවිතේ කටු පඳුරු අත­රින් - නුඹ ඇවිද ගිය තැන් බලා පිපුණු පොඩි තණ මල් පවා උන් - ඇයිද පෑගුවෙ වන­සලා ගෙදර එක එක අඩු පාඩු නෙක - අඬන විට පොඩි උන් වෙලා උඹ වෙලා පිපි මල් නෙළා මම - විකු­ණුවා මගෙ නිර්මලාපෝය ඇහැරී අඬන දව­සක - රැක ඇවි­දින් නිර්මලා නුඹේ සුව­දුක් අහන විට උඹ - අඬ­න­වද දිය රැළි සලා මඩ කලල් යට ඉරුණු ගවු­මින් - නිදන හින්දා නිර්මලා අලුත් ගවු­මක් ගෙනාවා මම - ඇඳ ගන්න­වද නිර්මලාවැව් ඉවුර ළඟ හුස්ම ගන්නා - ගස් වුණත් විය­පත් වෙලා මේ තරම් කාල­යක් රහ­සක් - රැක්කෙ කොහො­මද ගොළු­වෙලා කවු­රු­වත් නැති රෑක අම්මා - වැවට ගියෙ ඇයි කියාලා අපේ පොඩි උන් අහ­නවා මම - කතා ගොත­නව නිර්මලානඳුන් යසිත දස­නා­යකසට­හනමේ කථ­කයා පියෙකි; සැමි­යෙකි. ඔහුගේ බිරිය නිර්මලා - වැවේ ගිලී මිය ගොසිනි. ඔවුන්ගේ ජීවි­ත­යත් ඇයත් පිළි­බඳ සිත හර­වන මතක කථ­කයා පෙළ ගස්වන්නේ අපූරු හෘද­ය­ග්‍රාහී රීති­ය­කිනි. ‘පෝය ඇහැරී අඬන දව­සක’ වැනි රම­ණීය කාව්‍යෝක්ත, නිම­ව­මින් නඳුන් යසිත දස­නා­යක වචන පිරි­මසා ගනි­මින් දක්වන පෙළ­හර පැස­සුම් කට­යුතු ය. ඇගේ මර­ණ­යට හේතු නිශ්චිත කොට නොදැ­ක්වීම ද කවිය අග­යෙන් වැඩි කරයි.දුක් ගිනි කඳ සෝදා හැර නුඹ මා ඔයට දිය යට කිමිදී එකි­නෙක ගෙනැ­විත් වැලි කූඩ සත් මහල් විමන් මහ මන්දිර ගොඩ­නැ­ඟු­වාට පුංචි පැලේ නුඹ තාමත් සෙන­සුරු ගාවපෙණ බුබුළු නඟි­නවා දිය කඳ තද බොර පාට වැලි කූඩෙ අතින් ගිලි­හුණෙ නෑ මල්ලියෙ තාම කළු කාසි­ව­ලට යට වී ගෙන දිය කඳ ගාව සැඟ­වෙලා ගියා ගං පතුලේ නොපෙ­නෙන ඈතපා වෙලා ඇවිත් වැලි කූඩය තොටු­පල ගාව කඳුළු සල සලා කිය­නව උණු විනා­සය සංසාරේ දුක හඳු­නන කසා­වත ළඟ සත් දවසේ දානෙ දුන්න පැල්කොටේ හිඳඩී.එම්.පී. සිසිර කුමාර  මගෙ තනි නොත­නි­යට ළඟ සිටි රන්කැ­ටියා රන් කහ­වනු සොයා පියඹා යන්න ගියා අත­පය ලොකු උණත් නුඹ මගෙ උණු පැටියා ළඟින් තියා­ගෙන සැමදා රැක සිටියානුඹ නැති දා මට නත්තල් නෑ පුතුනේ නුඹ ආ දිනක නත්තල් කමු රත්ත­රනේ නුඹ වැනි පුතෙක් බිහි වූයේ මේ දෙරණේ මගේ පින­ට­මයි කිය­ලයි මට හිතුනේපිය­සෝම රුද්‍රිගු  වට­පිට කවු­රු­වත් නැත තනි රකි­න්නට ගී හඬ සමත් විය පාළුව මක­න්නට රන්වන් කරල් මිටි බැ‍ඳෙනා පුරු­ද්දට හැංගී බල­න්නට සිතුනා ‍මොහොත­කටකෙත මැද තැනින් තැන අස්වනු එක­තු­වෙතී පාවෙන ගීත­යක් සුළ­ඟට මුසුව යතී නයි­ටිං­ගේල් ගැයු­මක රස පර­ද­වතී මුළු පරි­ස­රය ගී මිහි­රෙන් ඉපිල යතීමිය ගිය සෙනෙ­හ­සක තොර­තුරු කිය­න­වද රණ ගී හඬ මැදින් අසි­පත් ගැටෙ­න­වද බිය­කරු මත­ක­යක සිහි­නය දකි­න­වද නොමි­යෙන මියුරු සිති­වි­ල්ලෙක ගිලෙ­න­වදකාටත් පොදු වූ දහ­මකි වේද­නාවේ වෙන්වුණ මත­ක­යත් කඳු­ළකි දයාවේ නින්දා ප්‍රශංසා දුක සැප උදාවේ ඊයේ සිතුම් හෙට­ටත් සිදු වුණාවේඅරු­තින් කුමක් වුව ගීයකි රස පිරුණ අද­ටත් සුවය දෙයි රුව අස්වනු නෙළන සිත් නෙත් පැහැර ගත් සුන්දර පිය දසුන දිගු­කල් රුඳුණු ගීයකි මා සිත නිවනපරි­ව­ර්ත­නය - කුසුමා වර්ණ­සූ­රියWilliam Wordsworth ගේ SolilaryReaper පැදි­පෙළ ඇසු­රිනි.මුහුණේ තබා සෙනෙ­හ­සින් හැදූ දිය­ණිය ඇවෑ­මෙන් කාලයේ යුව­ති­යක වුණා පිය­කරුඋගත් සිල්ප­යෙන් රැකි­යා­ව­කට ගියා ඇය උසස් වැටු­පක් ලබන එතෙක් අම්මා හෙලු දහ­දිය අප­ම­ණයි ඈ වෙනු­වෙන්දීගෙක ගියා ඇය හැඳින ගත් තරු­ණකු සම­ඟින් බිලි­ඳකු ජනිත කළ බව දිය­ණිය අසා සතු­ටින් ඉපි­ලෙ­මින් ගියා මුනු­පුරු බලන අටි­යෙන් බිලිඳා සිය­තට ගැනී­මට සැර­සෙන විට දී“එපා අල්ල­න්නට” අම්මාගේ අතේ විස­බීජ කෑ ගැසුවා දිය­ණිය සබන් ගා දෑත් සෝදා නැව­තත් ගියා මුනු­පුරු වඩා ගැන්මට “අම්මා යන්න අම්මා යන්න” නැව­තත් කෑ ගැසුවා දිය­ණියරැගෙන ගිය පංචා­යු­ධය දිය­ණිය පැලඳ සිටි කුඩා කල තබා මේසය මත ආපසු එන විට දී පසු­ප­සින් පැමිණි සේවි­කාව වැසුවා ගේට්ටුව ඇය පිට­වෙ­න්න­ටත් පෙරවිජය බාල­සූ­රිය  කර්තෘ - ඉසුරු ප්‍රසංග කර්තෘ ප්‍රකා­ශ­න­යකි.‍මාව­නැල්ලේ ගින්දරී සර­දි­යෙල් පර­පුරේ ඇත්තී දෙ ඇස් ගිනි අවි පෙන්නා හද­වත පැහැර ගෙන ගිය හැටී මගේ හද ආදරේ හිරු නොබ­සින ........ අධි­රා­ජ්‍යය කොල්ලකා එහි සකල වස්තුව දෙන­වාද දුප්පත් මිනි­සුන්ට‘කැරැ­ල්ලෙන් පසු’ යනු­වෙන් නම් කළ කවි පෙළක ආර­ම්භක කාව්‍ය ඛණ්ඩ­යයි ඒ. ඉසුරු ප්‍රසං­ගගේ ‘නෙත්සර ස‍ඳෙස’ නම් තෙවන කාව්‍ය සංග්‍ර­හ­ය­ටය, ඒ කවිය ඇතු­ළත්ව තිබුණේ. මාව­නැල්ලේ එදා සැරි­සැරූ සර­දි­යෙල් චරි­ත­යත්, ඔහුට පසු­බිම් වූ හිරු නොබ­සින අධි­රා­ජ්‍ය­යත් ඇසු­රෙහි, නූතන තරුණ අර­ග­ල­කාරී අත්දැ­කීම් සමෝ­ධා­නය කර­මින් ඉසුරු ලියන මේ කවිය රොමා­න්තික පෙම් කවි­යක් වුව ද, ඔහුගේ කදිම කවි­ත්ව­යෙහි හැඩ­රුව සිය­ල්ලම පාහේ කැටි­කර ගත්තකි. ඉසුරු නිම­වන කාව්‍යෝක්ති රම­ණීය වන්නේ ඒවා සතු ඔහු විධ මුහු­ණු­වර තියුණු ලෙස එක්තැන් කෙරෙන නිර්මා­ණ­ශීලී භාෂාව හේතු­වෙනි.ඉසු­රුගේ කවි අත්දැ­කීම් සප­යා­ගන්නා ගෝචර භූමිය පුළුල් ය‍. ස්ලැවෝජ් සිසැක් වරෙක ඇමෙ­රි­කාවේ වෝල් ස්ට්‍රීට් ජන­තාව අමතා කළ කතාව ද ඔහුට නිමි­ත්තක් වෙයි.හොවැංහෝ වොල්ගා දොන් නදී මයෙන්ද්‍රා ශිඛර පිස සැරි­ස­රන විස කැවුණු ද‍ෑකැති ද තල තලා මිටි­ය­කින් දෙවි සදිසි සග­යින්ට බඹුන් වැනි මිනි­සුන්ට වැර­දුණේ කොතැන දැයි යළි අහනමේ කෘතියේ ඉසු­රුගේ කවි සමඟ එහි අරුත් නව මාන­ය­කින් පසි­දන රම­ණීය චිත්‍ර ද ඇතු­ළත් ය. ඒවා ද ඔහුගේ ම නිර්මා­ණ­වීම කවි‍ය­කුට ලැබෙන භාග්‍ය­යකි.  අභි­නව ගුප්තකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>19</day>
    </date>
    <link>http://www.silumina.lk/2014/01/19/_art.asp?fn=cr1401199</link>
    <topic>පොත් පුවත්</topic>
    <author/>
    <content>පොත් පුවත්‘ඒ අමා නිවන් සුව බොහෝ දුර නොවේ’ ග්‍රන්ථය ඇතුළු බෞද්ධ ග්‍රන්ථ රැසක් සම්පාදනය කළ අතිපූජ්‍ය කිරිබත්ගොඩ ඤාණානන්ද ස්වාමීන් වහන්සේ විසින් රචිත ‘නමෝ බුද්ධාය - 6 සහ 7’ බෞද්ධ ග්‍රන්ථ ද්විත්වය මේ මස 21 වැනිදා අඟහරුවාදා උදේ 10.00 ට කොළඹ මරදානේ දයාවංශ ජයකොඩි සහ සමාගමයේ නව පොත් ප්‍රදර්ශනාගාරයේ දී දොරට වඩී.සුමනසිරි පන්නිලආරච්චි ලියු ‘ප්‍රේමලතත් සිල් අරගෙන’ කෙටිකතා සංග්‍රහය හා ‘බිම්මල’ කාව්‍ය සංග්‍රහය අද සවස 2 ට බෙන්තොට, හබුරුගල ගා/ ඇලකාක මහා විද්‍යාලයීය ප්‍රධාන ශාලාවේදී පැවැත්වේ.ගොඩගේ ප්‍රකාශනයක් ලෙස මේ කෘති දෙක දොරට වඩින අතර දේශබන්ධු සිරිසුමන ගොඩගේ මහතා උත්සවයේ මුලසුන දරයි. ප්‍රවීණ මාධ්‍යවේදී කමල් පෙරේරා, ජ්‍යෙෂ්ඨ මාධ්‍යවේදී දෙනගම සිරිවර්ධන, ප්‍රවීණ කිවියර ගීත රචක සෙනරත් ගොන්සල්කෝරාල දේශකයන් අතර වෙති.කර්තෘ - කුරුකුලසූරිය මැදගෙදරමිල - රු. 200 යිප්‍රකාශනය - ඇස්. ගොඩගේ සහ ස‍හෝදරයෝමෙය 2006 අන්තර් රාජ්‍ය සේවක නිර්මාණ තරගාවලියේදී උසස් තත්ත්වයෙන් පැවති නිර්මාණ සඳහා වන කුසලතා සහතිකය දිනාගත් කෘතියකි. කුඩා දරුවන්ගේ මනසට ඔබින බස් වහරකින් මෙන් ම චිත්‍රයෙන් ද සැරසී ඇත.කර්තෘ - එම්.ඊ. නිහාල් තිලකරත්නමිල - රු. 180ප්‍රකාශනය - ඈපා පබ්ලිකේෂන්ස්දෙමළ බස ඉගෙන ගන්නා ළමයින් සඳහා මූලික දැනුම ලබාදෙන අතර පස්වන ශ්‍රේණියේ ශිෂ්‍යත්වය සඳහා ද උදව් දෙන ග්‍රන්ථයකි. එමෙන් ම දෙමළ බස ඉගෙන ගන්නා වැඩිහිටියන්ට ද වැදගත් වෙයි. දෙමළ වාක්‍ය තැනීමට උදව් දීම ද විශේෂයකි.කර්තෘ - ලීලානන්ද වික්‍රමසිංහමිල - රු. 400ප්‍රකාශනය - සී/ස. ඇස්. ගොඩගේ සහෝදරයෝආදරය හා සෞන්දර්යය කැටුව කැටි කළ තීරු ලිපි සංග්‍රහයකි. මේ නිර්මාණ සංග්‍රහයට ඇතුළත් වන්නේ කතුවරයා විසින් වරින්වර රසඳුන දිවයින ඉරිදා සංග්‍රහය වැනි පුවත්පත්වලට සපයන ලද නිර්මාණයන් ය. ජීවිතය ගැඹුරින් දකින සමහර නිර්මාණ අපූරුය. විවිධ චරිත සමඟ කරනු ලබන සුන්දර ඇවිද යාම තුළින් පාඨකයා ලබන ආස්වාදය ද සුන්දරය.කර්තෘ - කල්යාණි වෙත්තසිංහමිල - රු. 175ප්‍රකාශනය - සරසවි ප්‍රකාශකයෝපුංචි තිසුර කුරුලු කූඩුවේ සිය පැටියාට කෑම කවන කුරුලු මව හා පියා දෙස බලා සිටියි. මේ පුංචි සිදුවීම අරබයා ලියන ලද මේ ළමා කතාව පුංචි සිත්සතන්වලට කරුණාව, දයාව, අනුකම්පාව, පිළිබඳව හැඟීමක් ලබාදීමට සමත්ය. ආදර්ශවත් ළමා කතාවක්.පරිවර්තනය - ටෝනි රණසිංහමිල - රු. 350ප්‍රකාශනය - ෆාස්ට් පබ්ලිෂින් (ප්‍රයිවට්) ලිමිටඩ්විලියම් ශේක්ස්පියර්ගේ ශ්‍රේෂ්ඨ කෘතීන් අතරින් එකක් වන Twelth Night කෘතියේ පරිවර්තනයකි. මෙය ශේක්ස්පියර්ගේ නාට්‍ය අතරින් අපූර්ව ප්‍රහසනයකි. හුදු විනෝදාස්වාදය සඳහා ලියු කාව්‍යයන් වුවද මෙය විශිෂ්ටතම කෘතියකි. ටෝනි රණසිංහගේ පරිවර්තනය ද සරලය.කර්තෘ - තොම්සන් ඒ. වැන්දබෝනාමිල - රු. 300ප්‍රකාශනය - සරසවි ප්‍රකාශකයෝබටහිර නවකතාවක ස්වරූපය ගන්නා මේ කෘතිය සංසාරයේ සම්බන්ධතා හා පුනරුත්පත්තිය පිළිබඳව යමක් හෙළි කරයි. පූර්ව ජන්ම කීපයක තොරතුරු සමඟ වර්තමාන ජන්මය සසඳමින් ගලා යන කතාව එක දිගට කියවිය හැක.කර්තෘ - ආනන්ද ශ්‍රීනාත්මිල - රු. 200ප්‍රකාශනය - ඉන්දික ඈපා සෙනෙවිරත්නකතුවරයා විසින් වරින්වර ලියන ලද කෙටිකතා කීපයක එකතුවකි. අමුතු ආරකට ලියු සමහර කෙටිකතා අභව්‍ය ගණයේ වුවද ඒවායින් ජීවිත යථාර්ථය මතුකර ගන්නට කතුවරයා සමත්ව ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>19</day>
    </date>
    <link>http://www.silumina.lk/2014/01/19/_art.asp?fn=ay1401191</link>
    <topic>මහවැලි ගඟේ පටුම හා පළලම තැන් පිහිටන්නේ ලෝකේ කොහේවත් නැති විදිහටයි</topic>
    <author>අරුණි මුතුමලී</author>
    <content>පරිසරය ගැන උනන්දුවක් දක්වන ඕනෑම කෙනකුට පරිසර ලෝලියකු විය හැකිය. නමුත් සැබැවින්ම පරිසරය රැක ගැනීමට දායක වන්නට නම් පරිසර විරෝධීන්ට එරෙහිව කටයුතු කිරීමේ ශක්තියද තමන් සතු විය යුතුය. පරිසර නීතිඥ ජගත්ගුණවර්ධනමෙරට පරිසර ‍ක්ෂේත්‍රයේ සුවිශේෂී භූමිකාවක් බවට පත්වන්නේ එවන් හැකියාවලින් සන්නද්ධව දශක තුනකපමණ කාලයක් දිවි හිමියෙන් මෙරට පරිසරය රැක ගැනීමට දැරූ අවංක ප්‍රයත්නය නිසාය. විවධ බලපෑම් මධ්‍යයේ සිය පාරිසරික වගකීම ඉටු කරන ඔහු හැරෙන්නට පරිසර නීතිය පිළිබඳ පුළුල් පැහැදිලි කිරීමක් ලබා දීමට සමත් වූවකු පිළිබඳ අපට හෝඩුවාවක් තවම නැත. ඔහු මෙරට සංචාරය කර ඇති අපමණ තැන් අතරින් වඩාත් සිත් ගත් ස්ථානයක් වූ ලොව මෙතෙක් හමු නොවන ආකාරයේ මහවැලි ගඟේ පිහිටීමක් පිළිබඳ පරිසර ලෝලියකු දුටු ලස්සනම තැනට මෙසේ පවසයි.ශ්‍රී ලංකාවේ දිගම ගඟ කුමක්ද? කියා ඇසුවොත් පුංචි දරුවකු වුවත් ‘මහවැලිය’ කියන්න දන්නා බව නිසැකයි. නමුත් මහවැලි ගඟේ පළලම හා පටුම ස්ථාන ගැන යමෙකු ඔබෙන් ඇසුවොත්? ඔබට හරියට ම ඒ ගැන කිව හැකිද? කවදා හෝ ඔබ එතැනට ගොස් තිබේ ද? බොහෝ විට ඒ අසළින් ඔබ යන්නට ඇත. එහෙත් ඒ පසුවන්නේ මෙවන් සුවිශේෂී පරිසර පද්ධතියකැයි නොසිතෙන්නට ඇත. එසේනම් මින් පසුව නුවර යන විට කටුගස්තොට හා ගැටඹේ අතර දොඩංවෙල පාලම ඉසව්වෙන් මහවැලිය දෙස බලන්න. කිලෝ මීටරයක් ඇතුළත ඔබට මහවැලියේ පළලම ස්ථානයත්, පටුම ස්ථානයත් දකින්නට හැකි වනු ඇත.ඒ ගැන පරිසරවේදී ජගත් ගුණවර්ධන මහතා ඔහු දුටු ලස්සනම තැනක් ලෙස විස්තර කරන්නේ මෙසේයි.“දොඩංවෙල පාලමෙන් බලද්දි මහවැලි ගඟ ගලාගෙන යන්නේ කඳු පන්ති දෙකක් මැද්දෙන් ඉංග්‍රීසි වී අකුරේ හැ‍ඩේට. සාමාන්‍යයෙන් ගඟක පටුම ස්ථානය පිහිටන්නේ ගඟේ ආරම්භයේනේ? පළලම තැන මෝයෙනේ? නමුත් මහවැලියේ මේ ස්ථාන දෙක එක ළඟ පිහිටන්නේ ගඟේ මැද ප්‍රදේශයක. මම දන්නා තරමින් ලෝකේ එකම ස්ථානයත් මේකයි, ගඟක පළලම හා පටුම ස්ථානය ගඟක මැදක කිලෝමීටරයක් ඇතුළත පිහිටන. පටුම ස්ථානය මීටර තුනයි. පළලම ස්ථානය කිලෝ මීටර 1.7යි.”ලොව සුවිශේෂී ස්ථානයක් වූ මෙහි ඇත්තේ පාරිසරික වටිනාකම් පමණක් නොව , ඓතිහාසික, භූ විෂමතා, ආදී විවිධ ආකාරයේ වැදගත්කම්වලින් පිරිපුන් පරිසර පද්ධතියක් මෙහි හමුවේ. එහෙත් අප අසළ ඇති බොහෝ දේ පිළිබඳ නිසි වටිනාකම අ‍වබෝධ වන්නේ ඒවා අපෙන් ගිලිහී ගිය පසුවය. ජගත් ගුණවර්ධනගේ කණස්සල්ලත් ඒ ගැනය.“මෙතැන භූ විෂමතාව විශේෂයි, ජෛව විවිධත්වය විශේෂයි, විවිධ ආවේනික ශාක සත්ත්ව විශේෂ රැසක් හමුවනවා. ඒ වගේම ‍ඓතිහාසික වශයෙන් නුවර රාජධානිය ආරක්ෂා කළ ගඟ වට කෝරලේ හා කඩවත් හතර ආවරණය වූ කොටසක් හැටියටත් මේ ස්ථානය වැදගත්. 1819 සැදූ පුරා විද්‍යාත්මක වටිනා කමක් ඇති සොරොව්වකුත් දකින්න ලැබෙනවා. හැබැයි මෙය විනාශ වී යෑමේ තර්ජනයට ලක්ව තිබෙන නිසා රැක ගැනීමත් කඩිනම් විය යුතුයි.”එසේ අණතුරු අඟවන අතර ඔහු මේ ස්ථානයේ ඇති, අප අවධානය යොමු නොකළ නිසාම නොපෙනුණු දෑ ගැන මෙසේ කියයි.” මේ හරියේ ජෛව විවිධත්වය ගැන තවම හරි අධ්‍යයනයක් කෙරිලත් නෑ. ඒ වුණාට ‍උද්භිද විද්‍යාත්මකව ගත්තොත් වැදගත් ශාක විශේෂ 6ක් සොයාගත් හත්කිඳ කියන ප්‍රදේශය තමයි මේ. වතුර අඩු කාලෙට තමයි ගොඩක්ම ලස්සන. මොකද මෙහි වැඩෙන පාසි විශේෂයක් තිබෙනවා, ගල් තලාව මත පලස වගේ හැදෙන්නේ. පෙබරවාරි මාර්තු කාලෙට පුංචි පුංචි මල් පිපෙනවා. එතකොට වතුරට උඩින් මතු වුණු ගල් තලාවයි, ඒ මත පිපුණු කහ පාට මල් යායයි, අවට පරිසරයයි එක් වුණාම අමුතුම අලංකාරයක් මතුනවෙනවා.මෙය අපටම ආවෙනික පාසි වර්ගයක්. ලෝකෙම මෙතැන විතරයි හමුවන්නේ. පත්‍ර මුල් කඳ බෙදිලා නෑ. තලස ආකාරයෙන් තමයි වැඩෙන්නේ.”තමන් දුටු අසිරිය ත‍වකෙකුට පෙන්වන්නට නම් සානුවක් මැදින් ගලන චණ්ඩ සැඩ පහර ගැන නොසලකා කෙසේ හෝ ඡායාරූපයක් ගත යුතුමය. එය අවදානම් වැඩකි. එහෙත් පරිසරවේදියකුට සිහි වන්නේ තමන්ගේ අවදානම ගැන නොව පරිසරය මුහුණ දී ඇති අවදානම ගැනය. ඒ නිසා යමක සටහනක් තබා ගැනීම කුමන අවදානයක් යටතේ වුවද කළ යුත්තක් සේ ඔවුහු සලකති.“මෙතැන ලිස්සන සුළුයි. ඒ නිසාමයි ටිකක් හරි බේරිලා තියෙන්නේ. අර පේන්නේ ගඟේ පළලම තැන පිහටි දූපත්. සෑහෙන සංඛ්‍යාවක් තිබෙනවා. වෙතල කියන ලංකාවට ආවේනික, වඳ වී යාමේ තර්ජනයට ලක් වුණු කෙටල ජාතිය මේ දූපත්වල සරුවට වැවෙනවා.”“යක් එරබදු කියන්නේත් කලාතුරකින් හමුවන ශාකයක්. ඒවත් වඳ වීමේ තර්ජනයට ලක්වෙලයි තිබෙන්නේ. මල ගොඩාක් රතු පාටයි. ලස්සනයි. කටු ගොඩයි. ගහ පොඩියි. එරබදු වුණාට මල් එන්නේ පෙබරවාරි මාර්තු කාලෙට නිසා, අවුරුද්දට මල් දකින්න නෑ.”“මේ හරියේ නිමග්න ජලජ පැළැටි කීපයක් මත් හමු වෙනවා.”එසේ කියමින් ඔහු අවධානය යොමු කළේ අවට තිබූ විශාල කුඹුක් යායටය.” මේ විශාල කුඹුක් ගස් මා වවුලන්ට දිවා රැකවරණය දෙනවා. මිනිසුන්ගෙනුයි, සත්තුන්ගෙනුයි කරදරයක් නැති තැනක තමයි එයාලා සහනෙන් ඉන්නේ. පරිසරවේදී ප්‍රදීප් සමරවික්‍රම ගේ තක්සේරුවට අනුව නම් පක්ෂි විශේෂ 105 ක් පමණ නිරීක්ෂණය කරන්න පුළුවන්. මමත් ඉන් සෑහෙන සංඛ්‍යාවක් දැකලා තිබෙනවා. ලංකාවේ විශාලම මාංශ භක්ෂක පක්ෂින් දෙදෙනා වන මුහුදු රාජාලියා සහ කළු රාජාලියා මෙහි වාසය කරනවා. ගන්නෝරුවේ එක් ස්ථානයක මේ මුහුදු රාජාලීන් කැදලි හදන බවට සාක්ෂිත් තියෙනවා.”“මහවැලි ගඟේ මේ හරියේ ආවේනික, නේවාසික හා සංක්‍රමණික කියන කුරුල්ලන් වර්ග තුනම දකින්න පුළුවන්. රන් නළල් කොට්ටෝරුවා, පළා කොට්ටෝරුවා, හීන් කොට්ටෝරුවා, ගිරා මලිත්තා, අළු ගිරවා, උකුසු වර්ග වගේ පක්ෂීන් ගණනාවක් බලා ගන්න පුළුවන්.”ලොව ශ්‍රේෂ්ඨතම පරිසරවේදියාණන් වූ බුදුන් වහන්සේ දෙසූ පරිදි අහසේ සරන පක්ෂීන්ට ද ‍පොළොවේ සරන සතුන්ට ද මෙන්ම ජලයේ සරන මත්ස්‍යයින්ට ද මේ මිහි තලයේ එක සමාන අයිතියක් ඇත යන්න යළි යළිත් පසක් වන්නේ ජගත් ගුණවර්ධන මහතා පිළිවෙළින් ශාක, පක්ෂීන් ආදී වශයෙන් මහවැලියේ එක් කිලෝමීටරයක් ඇතුළත වසන විවිධාකාර ජීවීන් රැසකගේ විස්තර අසා සිටින විටය.“වල් බළලුන්, හඳුන් දිවියන් වගේ දුර්ලභ සිවුපාවුන් මේ ඉසව්වේ දකින්න පුළුවන්. ඒ වගේම වඳ වී ගිය මාලුවෙක් හැටියට හිටි ‘ගඩයා’ අවුරුදු 210ට පස්සේ වාර්තා වුණේ මෙතැනින්. මත්ස්‍යයින් සම්බන්ධ පොත්වල ගඩයෙක්ගේ උපරිම දිග හැටියට දක්වා තිබෙන්නේ සෙන්ටි මීටර 30යි. ඒත් මෙතැන සෙන්ටි මීටර 57ක ගඩයෙක් හමුවුණා. ඒ කියන්නේ ලෝකේ ලොකුම ගඩයා ඉන්නේත් මේ හත්කිඳ ප්‍රදේශයේ. හැබැයි අවාසනාව කියන්නේ නීති විරෝධී විදුලි බලාගාරයකට ගල් කඩද්දී තමයි හමු වුණේ. ලෙහෙල්ලා කියන පෙතියාගේ කුලේ විශාල ජව සම්පන්න වේගයෙන් පිහිනන මාලු වර්ගයත් මේ වතුරේ දකින්න පුළුවන්.”සුන්දරත්වය පිරුණු ඕනෑම දෙයක භයානකත්වය සැඟ වී ඇත්තේ පුදුමාකාර ලෙසය.” සමහර වෙලාවට මේ වතුර නිශ්චලයි වගේ පෙනුණට උඩ පාවෙන කොළ ඒ වගේම ගහගෙන එන බෝතල වගේ දේවල් එක තැන කැරකෙනවා පේනවා. ඒ කියන්නේ උඩින් නිසලව පෙනුණත් යට දිය සුළියක් කියන එකයි. මේ ගල්පර අතරත් සුළි කැරකෙනවා පිටට පේන වෙලාවලුත් තිබෙනවා. අනෙක පොල්කට්ට කියන තැන, බිලි ගන්න වුණත් පුළුවන් ස්ථානයක්. නිසල දිය ගැඹුරුයි කියලා කතාවකුත් තියෙනවනේ?”එමෙන්ම සුන්දරත්වය පිරුණු ඕනෑම දෙයකට තර්ජනත් එමටය. මහවැලි කොමළිය සතු මේ දුර්ලභ සොබා සොඳුරු උරුමයට ද එය පොදුය.” මේ මාලුන්ට දැන් තර්ජනයක් වෙන ගාන‍ට වීදුරු පිසින්නා නැත්නම් ග්ලාස් ක්ලීනර් කියන මාලුවා පැතිරිලා. අනාගතයේ එය විශාල ප්‍රශ්නයක් වෙන්න පුළුවන්. ශාකවලටත් අහිතකර විදිහට ගිනි තණ කොළ , යෝධ නිදිකුම්බා වගේ ඒවා ප්‍රදේශය වහගෙන යන තරමට පැතිරිලා. මහ නුවර මැද ඇළෙන් එන අප ද්‍රව්‍ය නිසා ජලය දූෂණය වනවා.සෝදා පාළුව නිසා රොන් මඩ ඇවිත් මේ දර්ශනය ලස්සන කරන ගල්පර වැසී යන්න පුළුවන්. එහෙම වුණොත් ගල්පර සමඟ බැඳුණු ජීවීන්ට ඒක විශාල ප්‍රශ්නයක්. අනෙක අර දූපත්වලින් එකක දැන් හෝටලයක් තිබෙනවා. අනෙක්වායෙත් එහෙම හැදුවොත් ඒ දූපත්වල ආකර්ශනීයත්වය, වටිනාකම එතැනින් ඉවරයි. ඒ වගේම නීති විරෝධී ඉදි කිරීම්වල බලපෑම තදින්ම මේ ප්‍රදේශයට තිබෙනවා.”ඒ තර්ජනවලට පිළිතුරක් ද ජගත් ගුණවර්ධන මහතා සතුය. ඒ ඔහු පරිසර නීතිඥයකු ලෙස කියන කතාවයි.” අපි යෝජනා කළා මේ ප්‍ර‍දේශය සංරක්ෂිත පරිසර කළාපයකත් කරන්න කියලා මධ්‍යම පරිසර අධිකාරියට. එය ජෛව විවිධත්ව විශේෂඥ සභාවෙනුත් පිළි අ‍රගෙන තිබෙන්නේ”මෙසේ පවසන අතර ඔහු යළි සෞන්දර්යවාදියකු, චිත්‍ර ශිල්පියකු බවට පත්වෙයි.“උදේට ගන්නොරුව පැත්තෙන් ඉර නැඟෙනවා, හවසට හුන්නස්ගිරියෙන් ඉර බහිනවා. බාගෙට මතුවුණු ගල්පරවල පුංචි කහපාට පාසිමල් පිපිලා, ඒ අතරින් පෙන නඟමින් දිය පාර ගලාගෙන යනවා, කඳු දෙකක් මැද සානුව වටේම පෙනෙන නිල්ල අතරින් පතර තද රතු පාටට යක් එරබදු මල්, දිය පහරේ තාලයට කුරුලු කූජනය සමඟ එක් වන එක එක සත්තුන්ගේ නාද අතර නිස්කලංකව ඉද්දි අපට කවදාවත් හිතාගන්න බෑ මේ ඉන්නේ ඉතාමත්ම ජනාකීර්ණ මහ මාර්ග දෙකක් මැද්දේද කියලා.”අරුණි මුතුමලීඡායාරූපය - සුදම් ගුණසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>19</day>
    </date>
    <link>http://www.silumina.lk/2014/01/19/_art.asp?fn=ay1401192</link>
    <topic>ඈත ගමේත් කඩේ පිලෙත් හැමතැනම පේන්නේ මගේ කෘෂිකර්ම ලාංඡනයයි</topic>
    <author>ඉනෝකා සමරවික්‍රම</author>
    <content>ලලිත් රෝහණ ලියනගේඔහු උසස් පෙළ ට හැදෑරුවේ වාණිජ විෂයයන් ය. එම අංශයෙන් දිගු දුර නොගිය ඔහු තම සිත තුළ සැඟවී සිටි චිත්‍ර ශිල්පියාට, නිර්මාණකරුවාට අවදිවන්නට ඉඩ දුන්නේ ය.ඔහු ජීවිතේ පළමුවරට ලාංඡන නිර්මාණ තරගයකට ඉදිරිපත් විය. ඔහුත් බලාපොරොත්තු නොවූ අයුරින් සිය දහසක් නිර්මාණය අතුරින් ඔහුගේ නිර්මාණය පළමු තැනට තේරීපත් විණි. එය කෘෂිකාර්මික සහ ගොවිජන රක්ෂණ මණ්ඩලයේ ලාංඡනය යි.වසර දාහතරක් පුරා එය එසේ ම විය. අද ද ඈත පිටිසර ගම්මානවල ඒ ලාංඡනය දැකිය හැකි ය. ලලිත් රෝහණ ලියනගේ නම් වූ ඔහු එතැනින් නොනැවතිණි. ඉදිරියේදී ඔහු ලියූ පොතපත මෙන් ම ඔහු ලියූ ගී ඇතුළත් දේවදූතිකා නමින් සංයුක්ත තැටියක් ද එළි දැකීමට නියමිත ය.ඒ හැත්තෑව දශකයේ අගභාගයයි. ගෙදරින් පාසලට යන ඔහු පාසල අවසන් වී ගෙදර පැමිණි පසු නිවෙස අසල ඇති බඩවැටි, ලදු කැලෑ ආදියට රිංගයි. ඇතැම් විට ඔහු මේ ගමන් යන්නේ තනිවම නොවේ. ඔහුත් සමඟ මිතු‍රෝ කිහිප දෙනෙක් ද සිටිති.අද ඒ බඩවැටි ලදු කැලෑ ඇළ පාරවල් එහි දකින්නට නැත. එසේ වුව ද ගහකොළට, ඇළ දොළට කුරුල්ලන්ට පරිසරයට ඇලුම් කළ ඔහුගේ සිතේ කවි ලිවිම, චිත්‍ර ඇඳීම ආදී සොඳුරු සිතුවිලි ඇති වූයේ බාල වියේදී ම ය...පැලැන්වත්ත ඩී.‍එස්. සේනානායක විද්‍යාලයෙන් හා පිළියන්දල ධර්මරාජ විද්‍යාලයෙන් අධ්‍යාපනය ලැබූ ඔහු වැඩිදුර අධ්‍යාපනය සඳහා පිළියන්දල මධ්‍ය මහා විද්‍යාලයට ඇතුළත් විය. වාණිජ අංශයෙන් උසස් පෙළ හදාළ ඔහුගේ අනාගතය තීරණය කෙරුණේ කලා මාධ්‍යයන් හරහා ය.පාසලේ, පන්තියේ චිත්‍ර විෂයට දක්ෂතා පෙන්වූව ද ඔහු එකල ප්‍රකට වූයේ පාසල් පන්ති කාමරයේ පමණි. එනමුදු අද ඔහු රටේ බොහෝ දෙනෙක් හඳුනති. ඇතැම් විට ඔහුව නොහඳුනන අය පවා ඔහු විසින් නිර්මාණය කළ ලාංඡනය හඳුනති.ගොවි ගෙදරක උපන්, ගොවි පරිසරයක හැදී වැඩුණු ලලිත්ට අමුතුවෙන් කෘෂිකර්මයේ වටිනාකම් කියා දිය යුතු නොවී ය. ඒ එක් දහස් නවසිය අසූ අට අසූ නවය කාල වකවානුවයි. එකල මවු පියෝ විශේෂයෙන් ම පිරිමි දරුවන්ගේ ආරක්ෂාව පැතූහ. ඔවුහු දරුවන් පාසල් යවනවාට වඩා ඔවුන්ව නිවසේ ම රඳවා තබා ගනිමින් රක්ෂාකර ගැනීමට මාන බැලූහ. ලලිත් ද එකී යුගයට අයත් වූවෙකි.“ඒ කාලේ හිටපු තරුණයෝ ජීවත් වුණේ හරියට මරණ සහතිකයක් අතේ තියාගෙන වගේ. අම්මලාට තාත්තලාට අපේ ඉගෙනීම සොයනවාට වඩා අපිව රැකගැනීමට ඕනෑ වුණා. ඒ නිසා ඔවුන් අපට අවශ්‍ය ගමනක් යන්නට දී බලා හිටියා. මම උසස් පෙළ විභාගයෙන් පසුව එක්දහස් නවසිය අසූ අට අනුව කාලේ මට මධුර පත්තරයට චිත්‍ර කතා අදින්න අවස්ථාව ලැබුණා.ඒ වෙනකොටත් මම සිරිපාල කත්‍රිආරච්චි මහතා ළඟ චිත්‍ර ඉගෙන ගන්න යමින් හිටියේ. ඔය කාලේ මධුර පත්තරයේ කර්තෘ ප්‍රවීණ චිත්‍ර ශිල්පී තලංගම ජයසිංහ මහතා.ටිකක් කලක් ඔහොම යද්දී මට හෙරිටේජ් දැන්වීම් ආයතනයට සම්බන්ධ වීමට අවස්ථාව ලැබුණා. එම ආයතනයේ ප්‍රධානියා ලෙස කටයුතු කළේ පියරත්න හේවාබටගේ මහතා. මම එම ආයතනයේ සේවයට ගියේ රූ රටා සැලසුම් ශිල්පියෙක් ලෙස. නමුත් එහෙම ගිය මට දැන්වීම් කලාව පිළිබඳව බොහෝ දේ ඉගෙන ගැනීමට ලැබුණා.රාජ්‍ය සහ පෞද්ගලික අංශය සමඟ කටයුතු කරන්නට ලැබුණා. පසුකාලීනව මම ඒ ආයතනයේම චිත්‍ර ශිල්පියෙක් ලෙස කටයුතු කළා.උසස් පෙළ අධ්‍යාපනයෙන් පසුව අපි විවිධ රැලිවලට ගසාගෙන ගියා. සමහරු උඩුගම් බලා පීනුවා. ඒ උඩුගම් බලා පීනපු රැල්ලේ මම හිටියා. නමුත් අද මම ඒ ගැන කනගාටුවෙන්නේ නැහැ. මම ජීවිතය දිනුවා කියන හැඟීම මට තියෙනවා.”රුපියල් එක්දහස් හය සීයේ වැටුපට මුලින් ම සේවයට බැදුණු ඔහු එම ආයතනයේ වසර දහයක් සේවය කළේ ය. ප්‍රගතිශීලි දේශපාලනය පිළිබඳව උනන්දුවක් ඒ වනවිටත් ඔහු සිතේ තිබිණි. දෙදහා වසරේ දී දිනේෂ් ගුණවර්ධන මහතා ප්‍රවාහන ඇමැති ධූරයට පත්වීමත් සමඟ ලලිත් එම අමාත්‍යාංශයේ මාධ්‍ය ප්‍රචාරක නිලධාරියා ලෙස වැඩ භාර ගත්තේ ය. ඔහු පසුව මාධ්‍ය ලේකම් ලෙස කටයුතු කළේ ය. අද ඔහු ජල සම්පාදන හා ජලාපවහන මණ්ඩලයේ මාධ්‍ය ලේකම් ලෙස කටයුතු කරයි.එක්දහස් නවසිය අනූනවය වසරේ ඔහු එක්තරා පුවත්පතක තිබූ දැන්වීමක් දුටුවේය. එහි සඳහන්ව තිබුණේ ගොවි ජනතාව සඳහා විශාල සේවාවක් කරනු ලබන කෘෂිකර්ම හා ගොවිජන රක්ෂණ මණ්ඩලයට නිර්මාණාත්මක ලාංඡනයක් තෝරා ගැනීම සඳහා තරගයක් පවත්වන බව ය.ඒ වනවිටත් මෙවැනි වූ කිසිදු තරගයකට සහභාගි නොවී සිටි ලලිත්ට මෙම කෘෂිකර්ම ලාංඡනය සඳහා යම් නිර්මාණයක් කිරීමේ සිතක් පහළ විය.“අපේ තාත්තා ගොවියෙක්. අපි හැදී වැඩුණේ ගොවි පරිසරයක. මම ‍මේ රටේ කෘෂිකර්මයට කැමැතියි. ඒ කාලේ වනවිට ගොවි විශ්‍රාම වැටුප් ක්‍රමය ගැන පත්තරවල පළ වුණා. මට හිතුණා එය හොඳ දෙයක් කියලා. ධීවරයටත් විශ්‍රාම වැටුපක් තියෙන්න ඕන කියලා තිබුණා. මම ඒ අදහස් ගැන පැහැදුණා. මට හිතුණා රට වෙනුවෙන් මමත් මොකක් හරි කරන්න ඕන කියලා. මම බොහෝ ම කල්පනාවෙන් නිර්මාණයක් කළා. මම එය ඉදිරිපත් කළේ 1999.මම හිතුවේ නැහැ මට තැනක් ලැබේවි කියලා. නමුත් මට පළමු තැන ලැබිලා තිබුණා. මට එම ආයතනයට එන්න කියලා දන්වා ලිපියක් එවා තිබුණා.ඔවුන් මගෙන් මම ඇදපු ලාංඡනය ගැන විස්තර ඇහුවා. මම කිව්වා වී බිස්සෙන් - අස්වැන්නත්, පැළයෙන්, ගොවි ජනතාවත්, දිය රැළිවලින් ධීවර ප්‍රජාවත්, දෑතින් සුරක්ෂිත බවත් හඟවන බව. ඔවුන් ඒ අදහසට බොහෝ ම කැමැති වුණා.මට මතකයි කෘෂිකර්ම හා ගොවිජන රක්ෂණ මණ්ඩලයේ සභාපති චම්පානි පද්මසේකර මහතා මගෙන් ඇහුවා එම ආයතනයට බැඳී කටයුතු කරන්න කැමැති ද කියා. නමුත් ඒ වෙනකොටත් රජයේ සේවයට යන්න මගේ කැමැත්තක් තිබුණේ නැහැ. මට ඕන වුණේ දිගින් දිගටම නිර්මාණකරණයේ යෙදෙන්නට. නමුත් මම එදා සිට ගොවිජන සේවා මණ්ඩලයේ සියලු ම ප්‍රචාරක කටයුතුවලට බාහිරව සිට කටයුතු කිරීමට ලැබුණා.අද ඈත ගම්වලත් මම ඇඳි ලාංඡනය දැන්වීම් පුවරුවල දකින්නට තිබෙනවා. ඒ වගේ ම රුපියල් තුන්සිය පනහේ පොහොර මිටියේ දකින්න තිබෙන්නෙත් මම ඇඳි ලාංඡනය‍.දැන් මට හිතෙනවා මේ රටේ ගොවි ජනතාව වෙනුවෙන් යම් සාධාරණයක් ඉටු කිරීමට මට පුළුවන් වුණා කියලා. ගොවිජන සේවා මණ්ඩලයේ නිර්මාණ කටයුතු කිරීමෙන් මගේ ආර්ථිකයත් ශක්තිමත් වුණා.”ඔහුට මේ සඳහා වන මුදල් ත්‍යාගය හා සම්මාන එවකට කෘෂිකර්ම ඇමැතිව සිටි දි.මු. ජයරත්න හා නියෝජ්‍ය ඇමැති චමල් රාජපක්ෂ යන මහත්වරුන්ගේ අතින් පිරිනැමිණි. ඉන් පසුව ද ඔහු ලාංඡන කිහිපයක් ම නිර්මාණය කළේ ය. ප්‍රවාහන අමාත්‍යාංශයේ මාධ්‍ය ලේකම් ධූරය ලැබීමත් සමඟ ඔහු හෙරිටේජ් ආයතනයෙන් ඉවත් විය.ඔහුට හැමවිටම අවශ්‍ය අලුත් නිර්මාණයක් කිරීමට ය. එහෙත් කාලය විසින් ඔහුට තහංචි පනවා ඇති සේ ය. අමාරුවෙන් සොයා ගන්නා කාලයෙන් ඉකුත් යුගයේ ඔහු අකීකරු අකුරුවැල් නමින් කාව්‍ය සංග්‍රහයක් ද, අරගලයක ‍බලපොරය නමින් කෘතියක් ද එළි දැක්වූයේ ය.යුගයෙන් යුගය වෙනස් වී ඇත. මේ දක්වා දිගු ගමනක් පැමිණෙන්නට තමන්ට ශක්තිය දිරි දුන් හිතවතුන් පිළිබඳව ඔහු සිහිපත් කරන්නේ මෙසේ ය.“මගේ ජීවිතය වෙනස් කරන්නට මට උදව් කළ සොඳුරු මිනිසුන් ඉන්නවා. දිනේෂ් ගුණවර්ධන ඇමැතිතුමා ප්‍රවීණ චිත්‍ර ශිල්පී සිරිපාල කත්‍රිආරච්චි, ප්‍රවීණ නිර්මාණකරු පියරත්න හේවාබටගේ කලා ශිල්පී විමල් වැලිවත්ත යන අය සිහිපත් කරන්නේ ගෞරවයෙන්. ඒ වගේ ම මගේ මව, බිරිය, සඳමාලි, පියුමතරා, සඳදෙව්මිණි දියණියන් දෙදෙනාත් මගේ ගමනට විශාල සහායක් ලබා දෙනවා.”ලලිත් මේ ගමන පැමිණියේ බොහෝ වෑයමෙනි. කැස්බෑව නාගරික මන්ත්‍රීවරයකු ලෙස ද කටයුතු කරන ඔහු තම වගකීම් හා යුතුකම් හොඳින් හඳුනයි. “අත්ත බිදෙයි පය බුරුලෙන් තබා වරෙන්” මේ ඔහු අනාගත පරපුරට දෙන අවවාදයයි.දේශපාලනය, අමාත්‍යාංශ මාධ්‍ය ලේකම් ධූරය මේ කුමන සමාජයක් නියෝජනය කළ ද ලලිත් රෝහණ ලියනගේ නම් නිර්මාණ ශිල්පියා තවත් යුග ගණනක් පවතින ලාංඡනයක් නිර්මාණය කිරීමේ සමත්කම් දැක්වූවෙකි.ඉනෝකා සමරවික්‍රමකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>19</day>
    </date>
    <link>http://www.silumina.lk/2014/01/19/_art.asp?fn=ay1401193</link>
    <topic>පෑන් ඒෂියන් පවර් කොටස් මිලියන 47ක් අලෙවි වෙයි</topic>
    <author>තාරක වික්‍රමසේකර</author>
    <content>වෙළෙඳ පොළ පසුගිය සතියේ සිකුරාදා සැලකිය යුතු ලෙසින් ඉහළ ගිය අතර කලකට පසු කොටස් ගනුදෙනු 10000 ක් ඉක්මවා ගියේය. පෙර සතියේ බ්‍රහස්පතින්දා (09) ගනු දෙනු වාර්තා වූයේ 9742 ක් පමණි. එහෙත් 10 වැනිදා සිකුරාදා දින ගනුදෙනු 10328 ක් වාර්තා විය.මිලියනය ඉක්මවා කොටස් අලෙවි වූ සමාගම් ගණන 11 ක් බව පෙන්නුම් කර තිබුණි. එම සමාගම් අතර ෂෙව්රෝන් (1807468), එක්ස්පෝ ලංකා (1462682), ලංකා සෙන්චුවරි (WAR - CON 2014) - 1918235, පීඩීඑල් (7527674), පිරමල් ග්ලාස් (2205025), රිචර්ඩ් පීරිස් (8389000), ද ෆිනෑන්ස් කම්පැණි (2510794), ද ෆිනෑන්ස් කම්පැණි (ඡන්ද බලය රහිත) -(8262543) , ලාෆ් ගෑස් ( 1118772), ටෙස් ඇග්‍රෝ (1439335), ටච්වුඩ් (2311657) සමාගම් විය.මිල ඉහළ ගිය සමාගම් අතර කැපී පෙනුණේ ඊ බි ක්‍රෙසි සමාගමයි එහි කොටසක මිල පෙර දිනට සාපේක්ෂව රුපියල් 47.30 කින් ඉහළ ගියේ ය. එමෙන්ම එන් ඩී බී කැපිටල් සමාගමේ කොටසක මිලද පෙර දිනට සාපේක්ෂව රුපියල් 30.00 කින් ඉහළ ගියේය. මිල පහළ යාම් අතුරින් කැපී පෙනුණේ නෙස්ලේ සමාගමයි. සමාගමේ ‍කොටසක මිල පෙර දිනට සාපේක්ෂව රුපියල් 40.00 කින් පහළ ගියේය. සිංගර් ඉන්ඩස්ට්‍රීස් සමාගමේ කොටසක මිලද රුපියල් 7.80කින් පහළ ගොස් තිබුණි.මෙදින සිදු වූ විශේෂිතම සිදුවීම වූයේ විදේශීය ආයෝජකයින්ගේ කොටස් මිලදී ගැනීම් අඩුවුවත් දේශීය ආයෝජකයන්ගේ කොටස් මිල දී ගැනීම් වැඩිවීමයි. පෙර දින වූ 9 වැනිදා බ්‍රහස්පතින්දා විදේශීය ආයෝජකයින් 632 ක් හා දේශීය ආයෝජකයන් 9110 ක් වෙළෙඳ පොළ ගනුදෙනු සිදු කළ අතර සිකුරාදා විදේශීය ආයෝජකයින් සංඛ්‍යාව 398 ක් දක්වා අඩු වුවද දේශීය ආයෝජකයින්ගේ සංඛ්‍යාව 9930 ක් දක්වා වැඩි විය‍සතිය ආරම්භක සඳුදා වන 12 වැනිදා ගනුදෙනු තවත් ඉහළ ගියේ වෙළෙඳ පොළේ සුබදායක තකත්ත්වයක් පෙන්නුම් කරමිනි. වාර්තා වූ ගනුදෙනු සංඛ්‍යාව 10807 කි. මිලියනය ඉක්මවා කොටස් අලෙවි වූ සමාගම් ගණන 12 ක් වූ අතර එම සමාගම් අතර ද ෆිනෑන්ස් කම්පැණි සහ ද ෆිනෑන්ස් කම්පැණි (ඡන්ද බලය රහිත) සමාගමද විය.එසේ මිලියනය ඉක්මවා කොටස් අලෙවි වූයේ ඇක්සස් ඉංජිනියර්ස් (1101200), එයිට්කන් ස්පෙන්ස් (1544702), එච් එන් බී (2417107), ලංකා අයි ඕ සී (1337956) නේෂන් ලංකා (2028906), පිරමල් ග්ලාස් (2365161) , එස් එම් බී ලීසිං ( ඡන්ද බලය රහිත), - 14193569, ද ෆිනෑන්ස් කම්පැණි (1650791), ද ෆිනෑන්ස් කම්පැණි (ඡන්ද බලය රහිත)- 6860259, චිලව් ෆිනෑන්ස් (1180633) ඒසියා ඇසට් (1777697), ටච්වුඩ් (1359816) සමාගම් වන අතර විශේෂිතම සිදුවිම වූයේ පෑන් ඒෂියන් පවර් කොටස් කෝටි 4 ද ඉක්මවා අලෙවි වීමයි. එම සමාගමේ කොටසක මිල රුපියල් 2.40 ක් 2.50 ක් වැනි ගණනකට අලෙවි වූ අතර එදින අලෙවි වූ කොටස් සංඛ්‍යාව 47070899 කි.දිනයේ මිල ඉහළ ගිය සමාගම් අතර සෙලින්කෝ ඉන්ෂුවරස් කැපී පෙනුණු අතර පෙර දින රුපියල් 1206.50 ක් වු කොටසක මිල එදින රුපියල් 1389‍.80 ක් දක්වා රුපියල් 133‍.30කින් ඉහළ ගියේය. එමෙන්ම සිලෝන් ටුබැකෝ සමාගමේ කොටසක මිලද රුපියල් 36‍.30 කින් ඉහළ ගොස් තිබුණි.නෙස්ලේ සමාගමේ කොටසක මිල රුපියල් 11‍.70 කින් පහළ ගොස් තිබුණි.සතිය ආරම්භක සඳුදා සුළු වශයෙන් අලෙවි වන කොටස්වල එතරම් ප්‍රගතියක් පෙන්නුම් කර තිබුණේ නැත.පෙර සතියේ බ්‍රහස්පතින්දා වන විට සමස්ත කොටස් මිල දර්ශකය දැක්වුණේ ඒකක 6069‍.34 ක් ලෙසින් වන අතර එය සතියේ අවසාන සිකුරාදා දැක්වුණේ ඒකක 6083.14 ක් ලෙසිනි. සතිය ආරම්භක 12 වැනිදා සඳුදා එම දර්ශකය දැක්වුණේ ඒකක 6116.39 ක් ලෙසිනි.එස් ඇන්ඩ් පී එස් එල් දර්ශකය පෙර සතියේ බ්‍රහස්පතින්දා දැක්වුණේ ඒකක 3362.39 ක් ලෙසින් වන අතර එය සති අන්තයේ සිකුරාදා දින දැක්වුණේ ඒකක 3384.51 ක් ලෙසිනි. සතිය ආරම්භක සඳුදා එම අගය දැක්වුණේ ඒකක 3388.07 ක් ලෙසිනි.වෙළෙඳ පොළ ගනුදෙනු සතිය ආරම්භක සඳුදා මෙසේ ඉහළ ගියද පසුව පැමිණි දින දෙකම (14 සහ 15) රජයේ හා වෙළෙඳ නිවාඩු බැවින් ගනුදෙනු සඳහා වෙළෙඳ පොළ විවර වූයේ නැත. එය 16 වැනිදා බ්‍රහස්පතින්දා යළි ගනුදෙන් සඳහා විවර විය.මේ අතර අර්බුදයකට ලක්ව ඇති සී අයි එෆ් එල් කොටස් වෙළෙඳ පොළේ අලෙවි නොවීමද සතිය ආරම්භයේදී වූ කැපී පෙනෙන සිදුවීමක් විය‍. වෙළෙඳ පොළ ආයෝජනය අවදානම් බව පැවසුවද යම් කාලසීමාවකදී එය ඉහළ යාම තුළින් ලාභ අපේක්ෂා කළ හැකි වුවද ඇතැම් ආයෝජන බාර ගන්නා මූල්‍ය සමාගම්හි ද්‍රවශිලතාවය ඉතා පහළ මට්ටමක පැවතීම නිසා ආයෝජනය ඉතා අවදානම් බව කිසි විටකවත් වගකිව යුත්තන් අවධාරණය කරන්නේ නැත.මෙය වෙළෙඳ පොළ ආයෝජකයන් අඩුවීමට බලපා ඇති අතර අවධානම් සහිත ආයෝජනයන් සහිත සමාගම් කරා යාමට ගනුදෙනුකරුවන් පෙළඹීමට ද හේතුවක් ව ඇත.තාරක වික්‍රමසේකරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>19</day>
    </date>
    <link>http://www.silumina.lk/2014/01/19/_art.asp?fn=ay1401194</link>
    <topic>දුප්පත්කම තියෙන කල් සිංහල භාෂාව නැති වෙන්නේ නෑ</topic>
    <author>සුනිල් මිහිකුල</author>
    <content>මහාචාර්ය ජේ. බී. දිසානායකඔබේ සම්පූර්ණ නම මොකද්ද?රාජපක්ෂ රාජකරුණා මහවාසල දුක්ගන්නා දිසානායක මුදියන්සේලාගේ ජයරත්න බණ්ඩා දිසානායකඋපන් දිනය?1937 අප්‍රේල් 16එතකොට උපන් ගම?කෑගල්ලේ රඹුක්කන, පුවක්මොටේ.පියා?උක්කු බණ්ඩා දිසානායකමව?උඳුගොඩ ගෙදර මුතු මැණිකේපියා වෘත්තියෙන් කවුද?සිංහල වෙද මහත්තයෙක්. හැබැයි වෙදකම් නොකරපු වේලාවට කුඹුරට බැහැලා වැඩ කළා.සමහර මවුපියන් තමන්ගේ දරුවන් කුඹුරට බැස්සුවෙ නැහැනේ. උදාහරණයක් විදියට ‘අක්කර පහ’ නවකතාව ලියපු මඩවල එස්. රත්නායකට එසේ වූ බව ඔහු තම පොතේ පෙරවදනේ සඳහන් කර සිටිනවා?මට නම් ප්‍රශ්නයක් වුණේ නැහැ. මමත් අමුඩයක් ගහගෙන පුංචි උදැල්ලක් කරේ තියාගෙන කුඹුරේ වැඩ කළා. කෙවිටි අරගෙන හරක් දැක්කුවා. නියරවල් බැන්දා.මං අහලා තියෙනවා ඔබේ පියා උඩරට වුණාට මව හතර කෝරලයේ කියලා.ඔව්. අප්පච්චි උඩුනුවර එළදැත්ත කියන ගමේ. රොබට් නොක්ස් හිටියෙත් ඒ ගමේනේ. නොක්ස්ගේ ස්මාරකයකුත් තියෙනවා. අප්පච්චිගේ විවාහය බින්න විවාහයක්. අම්මගේ පවුලේ කෙනකුට වෙදකම් කරන්න ඇවිත් ලැබුණු දායාදය තමයි අපේ අම්මා. දැන්නම් එහෙම දායාද ලැබෙන්නේ නැහැ.කුලය වගේම උඩරට - පහතරට භේදයත් අපේ රටේ අදෘශ්‍යමාන බලවේගයක්.ඔව්. දැන් පත්තරවල මංගල යෝජනා අරගෙන බලන්න ඒවායේ පැහැදිලිවම උඩරට ද, කුලේ මොකද්ද කියලා දක්වලා තියෙනවනේ. ඕවා නොයෙක් ආකාරයෙන් මතු වෙනව.ඔබේ පවුලේ ඔබ විතර ද?නැහැ. පස්දෙනයි. පස්දෙනාම පිරිමි. මම හතර වැනියා. අපි ඔක්කොම වෘත්තියෙන් ගුරුවරු. වෙද ගෙදරකින් පටන්ගෙන ඉවර වුණේ ගුරු ගෙදරකින්. පවුලේ අයගෙන් දැනට ජීවතුන් අතර ඉන්නෙ මම විතරයි.ඔබ කොළඹ ආනන්ද මහා විද්‍යාලයේ ආදි ශිෂ්‍යයෙක්?මම මුලින්ම ගියේ පුවක්මොටේ බෞද්ධ මිශ්‍ර පාසලට. ඊළඟට මහනුවර ධර්මරාජෙට ගියා. තුන්වැනුව තමයි ආනන්ද විද්‍යාලය.විශ්ව විද්‍යාලයට ගියේ?1957 දි.පේරාදෙණි විශ්ව විද්‍යාලය හඳුන්වන්නේ ‘මහාර්ඝ ඥානයේ ක්ෂේම භූමිය’ ලෙසයි.ඔව්. එකල හිටපු ඉහළම පඬිවරු තමයි අපේ ආචාර්යවරුන් වුණේ. ඒ අයගේ සෙවණේ තමයි අපි ඉගෙන ගත්තේ. අනෙක අපි හරි හරියට කියෙව්වා. කියැවීම කියන්නෙ ඇබ්බැහිකමක්. දැන් ඒ පුරුද්ද ටික ටික අඩුවේගෙන යනවා. ඒ නිසා දැනුම සීමාසහිත වුණා. අපි දැනුම හොයාගෙන ගියා. අද අය එහෙම යන්නෙ නැහැ. අද ඉන්න අය ලංකාවේ ප්‍රථම අගමැති කවුද කියලා කියන්නවත් දන්නේ නැහැ. සමහරවිට ඩී. එස්. සේනානායකගේ නමවත් ඔවුන් අහලා නැහැ.ඔබේ නම ජේ. බී. නේ. සමහරු මේකට ජේ (ජන) බී (බස) කියලත් කියනවනේ.ඔය නම දැම්මේ එඩ්වින් ආරියදාස. ඔහු සංස්කරණය කරපු ‘නවයුගය’ පත්තරේට මම ජනවහර පිළිබඳ ලිපි පෙළක් ලිව්වා. ඉස්සර ජන වහර කියලා වචනයක් තිබුණෙ නැහැ. තිබුණේ ගැමි වහර කියලනේ.ඔබ සිංහල භාෂා ප්‍රේමියෙක් නිසා ඔබේ නම ජ. බ. දිසානායක කියලා යෙදුවොත් හොඳයි කියලා ඔබට හිතුණේ නැද්ද?වි. ජ. මු. කියලා කිව්වම ගැළපෙනවා. ඒත් ජ. බ., ජ. බ. කිව්වම ඒක කුණුහරුපයක්නේ. මම කලිසම ඇඳගෙන ජනවහර ගැන කතා කරන එකත් සමහරුන්ට රුස්සන්නේ නැහැනේ. එක කවියෙක් මට කියපු කවියක අන්තිම පදය මේකයි. ‘කලිසම ඇඳන් ජනබස රැකපන් ජේ. බී.’සිංහල භාෂාව කෙරෙහි, වාග් විද්‍යාව කෙරෙහි ඔබ සුවිශේෂ උනන්දුවක් දැක්වීමේ පසුබිම කුමක් ද?ඒකට බලපෑවේ මගේ ගුරුවරයා. ම. ව. සුගතපාල ද සිල්වා. ඔහු බොහෝම ආකර්ෂණීය විදියට අපිට වාග් විද්‍යාව ඉගැන්වූවා. අනෙක වාග් විද්‍යාව එකල අලුත් විෂයක්. අපි ඒකට ආසා කළා.එදාට සාපේක්ෂව බලද්දි අද විශ්වවිද්‍යාලයේ ශාස්ත්‍ර සම්ප්‍රදාය - බුද්ධි සම්ප්‍රදාය බිඳ වැටිලා. මේකට හේතුව ඒක භාෂකත්වය ද?ඒක එක හේතුවක්. ඒත් එකම හේතුව නෙමෙයි. මොකද දැනුම ගමන් කරන්නේ ඉංග්‍රිසිය ඔස්සේ. පරිගණකයනේ දැන් අලුත්ම දැනුම් මූලාශ්‍රය. ඔබට දැනුම ලබාගන්න ඕනැ නම් ඔබට පුස්තකාලය පැත්ත පළාතක ගන්න ඕනැ නැහැ. හැබැයි දැනුම තියෙන්නේ ඉංග්‍රිසි භාෂාවෙන්. ඉංග්‍රිසි දන්නවා කියන්නේ අලුත් දැනුම එනව කියන එකයි. සිංහල පමණක් දැනගෙන ඒ දැනුම එන්නේ නැහැ.සිංහල භාෂාව පිළිබඳ පමණක් දැනගෙන උගතකු, බුද්ධිමතකු වන්ට පුළුවන් ද?දැන් නම් බැහැ.ඒක භාෂකත්වය කෙරෙහි බලපෑවේ පනස් හයේදී සිංහල භාෂාව රාජ්‍ය භාෂාව කිරීම කියන එකයි පොදු මතය?හොඳයි; පනස්හයෙන් පස්සේ අඩුම ගානේ සිංහලවත් දියුණු වුණා ද? නැහැනේ. ඒකත් පිරිහුණානේ. භාෂාව කියන්නේ වචන ගොඩක් නෙමෙයි. චින්තන මාර්ගයක්. අපි ජාතික අභිමානය ඕනැවට වැඩිය අරගෙන ඉංග්‍රිසි බැහැර කළා.මට පේන විදියට ශාස්ත්‍රාලීය හා නිර්ශාස්ත්‍රාලයීය උගතුන් අතර බරපතළ ගැටුමකුත් තිබෙනවා. අපේ රටේ විශ්ව විද්‍යාල කුමාරතුංග මුනිදාසයන්ට සලකන හැටියෙන් ඒක පැහැදිලියි.සලකන්නෙ නැහැ කියන්න බැහැ. හැබැයි විශ්ව විද්‍යාල තියෙන්නේ අන්ධානුකරණයෙන් වැඩ කරන්න නෙමෙයි. දැන් මහාචාර්ය සෙනරත් පරණවිතාන මගේ ගුරුවරයෙක්. එතුමා සඳකඩ පහණින් පිළිබිඹු වෙන්නේ භව චක්‍රය කියලා කිව්වා. ගල් වඩුවා සඳකඩ පහණ හදද්දි ඕවා ගැන හිතලවත් නැතුව ඇති. ඒ නිසා මං පරණවිතාන මතය විවේචනය කළා. විශ්ව විද්‍යාල ආචාර්යවරුන් කියන්නේ අන්ධානුකරණයෙන් ගුරුකුල රකින අය නෙමේ. අපි ඉන්නේ අලුත් දැනුම හොයා යන්න.මෑත අවුරුදු කීපය තුළ සමාජ දේශපාලන හා සංස්කෘතික සංවාද බොහෝමයක්ම ඇතිවුණේ විශ්ව විද්‍යාලවලින් පරිබාහිරව. මතවාද සම්බන්ධයෙන් අපේ එකඟතාව හෝ නොඑකඟතාව කෙසේ වෙතත් ඉහත සංවාද පවත්වගෙන ගිය X කණ්ඩායමේ හුඟාක් අය නිර්ශාස්ත්‍රාලයීයයි.X කණ්ඩායම කළේ පිළිරූ බිඳීම. ඔවුන් ළඟ තිබුණේ පටු පරමාර්ථ. ඒ අය කිව්වා, මං පොත් ලියන්නේ කාර් එකට ටයර් ගන්න කියල. ඒක ඇත්ත. නැත්නම් මං ටයර් ගන්නේ මොකෙන් ද? මං මාළු අල්ලලා ගන්න ද? හැබැයි ඔවුන් පොත්වල ආපු කරුණු විවේචනය කළේ නැහැ. අනෙක අද ඔය X කණ්ඩායමේ හිටපු සමහර අය කරන්නේ මොනව ද? ඒ අය කරන්නේ කඩේ යන එකනේ.සිංහල භාෂාවේ අනාගතය ඛේදනීය බව කියැවෙනවා. එය අනුක්‍රමණයෙන් වඳවී යන භාෂා අතර පවතිනවාද?නැහැ. සිංහල භාෂාව නැති වෙන්නේ නැහැ. නගරයේ ඉන්න සිංහල අපිට භාෂා දෙකක් තිබෙනවා. ඒ සිංහල හා ඉංග්‍රීසි. ඒත් ගමේ ඉන්න දුප්පත් සිංහලයන්ට තියෙන්නේ එක ප්‍රකාශන මාධ්‍යයයි. ඒ සිංහල විතරයි. ඔවුන් ඉන්න තාක් සිංහල භාෂාව නැතිවෙන්නේ නැහැ. ඔවුන් දුප්පත් නිසයි ඉංග්‍රීසි ‍ඉගෙන ගන්න ඔවුන්ට අවස්ථාවක් නැත්තේ. ඒ නිසා දුප්පත්කම තියෙන කල් සිංහල භාෂාව පවතිනවා.සාමාන්‍යයෙන් පාසල් සිසුන්ට සිංහල ව්‍යාකරණ පාඩම හරියට තිත්ත කසාය වගේ‍. තවමත් උගන්වන්නේ යල් පැන ගිය විෂය නිර්දේශ.මෙවර විභාගෙට ‘බොකුටු’ කියන වචනයේ තද්ධිත හොයන්න කියලා ප්‍රශ්නයක් තිබුණා. මොකටද ‘බොකුටු’ කියන වචනයේ තද්ධිත හොයන්නේ? කාටද ඕවා වැඩක් තියෙන්නේ? ඔබට වැදගත් ද? මට වැදගත් ද? ඉතිං ළමයින්ට සිංහල එපා වෙන එක පුදුමයක් ද? අපි උගන්වන්න ඕනෑ සිංහල භාෂාවේ නව මුහුණුවර. පරණ නි‍ර්දේශ විසිකරලා දාන්න ඕනෑ.මෙබඳු පසුබිමක උපුල් ශාන්ත සන්නස්ගලගේ සිංහල පන්තිය වැදගත් නැද්ද?මිනිහා අපේ ගෝලයෙක්නේ. එකම දේ මිනිහා ඕනෑ එකයි එපා එකයි දෙකම කියනවා. එක අතකට එහෙම නැතුවත් බැහැ, ජනප්‍රිය වෙන්න.කතා කරන භාෂාවෙන් පොත් (විශේෂයෙන් නවකතා) ලිවීම ගැන ගතානුගතික භාෂාවේදීන් දැඩි විරෝධතාවක් පානවා?නවකතා ලියද්දී කටවහර තමයි යොදාගත යුත්තේ. නැතුව “ප්‍රේමිය ‍ඔබ මට ප්‍රේම කරන්නෙහි ද?” කියලා කිව්වොත් මොකද වෙන්නේ? විහිළුවක්නේ. මහාචාර්ය ඒ.වී. සුරවීර තමන්ගේ ‘හෙයියම්මාරුව’ කියන නවකතාවේ කටවහර බොහෝම අගේට යොදා ගෙන තිබෙනවා.භාෂා පරිහානිය කෙරෙහි ජනමාධ්‍ය බලපාන්නේ කොහොමද?බොහෝ දෙනෙකුට සිංහලත් බැහැ. ඉංග්‍රීසිත් බැහැ. ‘සෝන්ග් එකක් රික්වෙස්ට්’ කරන්න විතරක් ඉංග්‍රීසි දැනගෙන බැහැ.සමහර විශ්වවිද්‍යාලවල සිංහල ආචාර්යවරුන්ටත් හරියට ව්‍යාකරණානුකූලව ලියන්න බැහැනේ. (ඔවුන්ගේ ලිපි ‘සබ්’ කරන අය වශයෙන් අපි ඒක දන්නවා?)(මම එසේ බැරි ආචාර්යවරුන්ගේ නම් කීපයක් කියද්දී ජේ.බී‍. කට කොනකට සිනාසී මා දෙස බලයි)ඒ අයත් හරියට ඉගෙන ගෙන නැහැ. දන්න අය වගේ ම නොදන්න අයත් ඉන්නවා. ඒක බොරුම නෙමෙයි.ඔබ ප්‍රගතිශ‍ීලි වාග් විද්‍යාඥයෙක්. ඒත් ඔබ භාෂා නවීකරණය සම්බන්ධයෙන් අජිත් තිලකසේනගේ ඇතැම් නූතනවාදී මතිමතාන්තරවලට විරුද්ධයි.හල් කිරීම්, ඉස්පිලි, පාපිලි සමරූපීකරණය කරන්න කියලනේ අජිත් කියන්නේ. ඒත් ඒවා අර්ථයක් ඇතුවයි යොදලා තියෙන්නේ. අජිත් දැන් අවුරුදු ගණනාවක් තිස්සේ ඔය යෝජනාව ගේනවා. ඒත් කවුරුවත් නැහැනේ ඔහුගේ පාරේ යන්න. ඔහු විතරනේ ඉන්නේ.ම‍ෑතදී ඔබ තායිලන්තයේ තානාපති ධ‍ූරයක් දැරුවා. ඔබට පෞද්ගලිකව වැඩක් වුණත් එයින් පොදුවේ රටට වැඩක් වුණා ද?මුලින් ම ඔබ තානාපතිවරයකුගේ කාර්ය භාරය තේරුම් ගන්න ඕනෑ. ඔහු කරන්නේ අදාළ රටට කිසියම් විෂයයක් සම්බන්ධයෙන් අපේ රාජ්‍ය ප්‍රතිපත්තිය කුමක්දැයි පහදලා දෙන එක. අපි හිතමු 13 වැනි සංශෝධනය කියලා. එතැනදී මට ඕනෑ දෙයක් කියන්න බැහැ. මා කිවයුත්තේ රජයේ ස්ථාවරයයි.ඔබේ බිරිය කලෙකදී ඔබේ ම ශිෂ්‍යාවක්ව සිටි බවයි අපි අහලා තියෙන්නේ?මං පේරාදෙණි විශ්වවිද්‍යාලයේ උගන්වනකොට අවසන් වසරේ සිසුන් කීපදෙනෙකුට මං ‘සසඳාවත’ ඉගැන්වුවා. මගේ පන්තියේ හිටපු අය තමයි මහාචාර්ය සුචරිත ගම්ලත්, මහාචාර්ය විමල විජේසූරිය, මහාචාර්ය කේ.එන්.ඕ. ධර්මදාස හා මගේ බිරිය කුසුම්. මං ‘සසඳාවත’ හොඳට උගන්වල තියෙනවයි කියලා එ‍කෙන් ම පේනවනේ.ඔබේ බිරිය නිර්මාණාත්මක ලේඛිකාවක්නේ? ඇයි ඔබ ඒ වගේ ම නිර්මාණශීලි දේවල් නොලියන්නේ? හේතුව ඒකට අවශ්‍ය ප්‍රතිභා ශක්තියක් නැතිකම ද? අපි දන්න විදියට නම් ඔබ තුළ අපුර්ව කවීත්වයක් තිබෙනවා.මං කවි ලියන්නේ පුංචි ළමයින්ට. ඒකත් අකුරු උගන්වන්න. නවකතා ලියන අය නම් ‍ඕනෑ තරම් රටේ ඉන්නවනේ. අනෙක් අය කරන දේවල් මං කරන්න ‍ඕනෑ නැහැ. මං කරන්න ඕනෑ වෙන අයට කරන්න බැරි දෙයක්. අනෙක ඒවා කරන්න කෙනෙකුත් නැහැනේ.ඔබ ආනන්ද විද්‍යාලයේ ඉද්දි වේදිකා නාට්‍යයක් කළැයි කියනව නේද?ඔව්. ඒ ‘රාවණා'. ‘මනමේ’ නාටකය බලලා ලබපු ආවේශයෙන් තමයි ඒක ලිව්වේ. ඒකට රාග තාල නිර්මාණය කළේ අම්බලන්ගොඩ සුබංචි ගුරුන්නාන්සේ‍.උගත් කාන්තාවක් විවාහ කර ගැන‍ීම ගැන හිතෙන්නෙ මොකක්ද? මොකද සමහරු මහාචාර්යවරුන්, කීර්තිමත් කලාකරුවන් මැටි මෝල් ගැහැනුන්ව බැඳලා අමාරුවේ වැටුණ හැටි අපි දැකලා තියෙනවා?එයා දන්නවා මං මොකක්ද කරන්නේ කියලා. අපි කරන දේවල්වලින් දෙන්නට ම ප්‍රතිපෝෂණයක් ලැබෙනවා. මං දොස්තරවරියක් බැන්ද නම් කියයි ඔයාට තියෙන්නෙ හිරිවාතේ, ඒකට බේත් ගන්න කියලා. මොනවද ඔය ලියන්නේ වෙන වැඩක් නැද්ද කියලාත් සමහර විට අහයි.ඔබේ දරුවන්?මට දුවයි පුතයි. වැඩිමලා පුතා. දෙන්නම බැඳලා. මට මිණිබිරියන් හතර දෙනෙක් ඉන්නවා. පුතාගෙන් දෙන්නයි. දුවගෙන් දෙන්නයි.සම්මානිත මහාචාර්යවරයෙක් විදියට දැන් ඔබේ දින චර්යාව ගෙවෙන්නේ කොහොමද?ලියන එක තමයි දැන් ම‍ෙග් රස්සාව. අනෙක මට පුළුවන් ඔච්චරයිනේ.මොනවද ඔබේ විනෝදාංශ.නවකතා, කෙටිකතා කියැවීම, සංගීතයට සවන්දීම තමයි මගේ විනෝදාංශ. විශේෂයෙන් රවි ශන්කර්ගේ සිතාර් වාදනවලට මං කැමැතියි.මතට තිත වෙන්න ඕනෑ‍.නැහැ. මං මස් මාළු කනවා. මං බොරුවට කියන්නේ නැහැ වෙජිටේරියන් කියලා. මං ඉඳහිට පොඩි ඩ්‍රින්ක් එකක් ගන්නවා. මං බොරුවට කියන්නෙ නැහැ මං සුරාවෙන් තොරයි කියලා. මං අනුගමනය කරන්නේ මැදුම් පිළිවෙත.‍ඔබේ ජීවන අත්දැකීම් පොතකට සංග්‍රහ කරන්න අදහසක් නැද්ද?නැතුව නෙමේ. මොකද අපේ ජීවිතය හරියට ගංගාවක් වගේ‍. ඒක ගලා බහින්නේ එක එක විදියට. අමුතු අමුතු විදියට. මං එක උදාහරණයක් කියන්නම්. මං විශ්ව විද්‍යාලයේ උගන්වද්දී ගෙදරින් කෑම එක ගෙනියනවා. සඳගෝමී කෝපරහේවා මගේ ගෝලයෙක්.‍ එයත් ගෙදරින් කෑම එකක් ගේනවා. අපි දෙන්නා කන්නෙ එකට‍. දවසක් අපි දෙන්නාටම කෑම එක ගේන්න අමතක වෙලා‍. අපි ගියා ඉන්දියන් කෑම තියෙන හෝටලයකට. එදා ඒක වහලා. ඒ ළඟ තිබුණා, තව හෝටල් තුනක්.‍ එකක් ඉන්දුනීසියන්, එකක් මැලේසියන්, අනෙක මොංගෝලියානු. අපි ඉතිං මොංගෝලියානු කෑම කාලා නැහැනේ‍. කොටින් ම රට කොහෙද තියෙන්නේ කියලවත් දන්නෙ නැහැ. ඔබ දන්නවද තියෙන තැන?නැහැ.මං දන්නෙත් නැහැ. ඉතිං කෑවා. බල්ලෙකුට කන්න බැහැ. මම සඳගෝමීට කිව්වා, මේක තමයි මගේ ප්‍රථම සහ අවසාන මොංගෝලියානු කෑම කියලා. එහෙම කියලා දවස් කීපයක් ගියේ නැහැ.මෙන්න මට සම්මන්ත්‍රණයකට ආරාධනාවක් ලැබෙනවා මොංගෝලියාවෙන්. මං එහෙ සුමානයක් ගිහිං හිටියා. ඉතිං මං ඒ සුමානෙම කෑවේ බල්ලකුට කන්න බැරිය කියපු මොංගෝලියානු කෑම. බලන්න මේ අත්දැකීම් මොන තරම් අහම්බයක් ද? ඒ වගේ ම මොන තරම් ලස්සනද කියලා.සුනිල් මිහිකුලඡායාරූප - දුෂ්මන්ත මායාදුන්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>19</day>
    </date>
    <link>http://www.silumina.lk/2014/01/19/_art.asp?fn=ay1401195</link>
    <topic>ඔබ එනවා නම්</topic>
    <author/>
    <content>ආයෙමත් ඔබ එනවා නම් මගෙ කඳුළු විතරක් අරන් එන්න තාමත් හිටපු තැන මං ඉන්නවා මඟ බලන් පැටලිලා උන් නෙත් කොනේ කවුරුවත් නැවතී නැතත් ඔබෙ ආදරේ පුංචි සටහන් පරිස්සම් කර තියෙනවා තවත් ඔබෙ පාළු ඇස් ළඟ මම ඉඳන් තරු ගැනපු හැටි මතකයි තවත් මේ ආදරේ පුරවන් හිතේ ආ දවස් තිබුණද කොයි තරම් ජයන්ගනී මහමෙරකි කලකින් නෙක ගැටුණි ඔබේ වත නො දිටිමි සතුටක් පෙර සේ දුර දිග බලා ඇය ගත් තීරණ සිතුවත් කීවත් කවුරු කෙලෙසක එයයි සැබෑ තීන්දුව ඇය සිතයි හුදකලාව දුකකි එහෙත් දෙසවන, මනස විඳින නිරාමිස සතුට ඇයට මහ මෙරකිකඩවත - සුජාතා ගුණවර්ධන*********************************************ඔහුට සොඳුරු වූ ඇයට අමිහිරි මතකයන් ගෙන එනෙන නුඹට ප්‍රශ්නයක් මුත් තවකෙකුට පිළිතුරක් වූ එයින් ලද බොරුව දැක කලකිරී මට එපාවුණ සිහිනෙකින්වත් නොපතන මංමුළාවකි කොත්මලේ  දිල්හානී කාංචනා අමරසිංහ*********************************************දූල ඉරන් එන දුරුතු මහේ පෑල දොරින් හිඳ පැතුම් වැහේ දෑල ළහින් පිනි වතුර ඇහේ ආල වඩන මගෙ කුමරු කොහේ නීල නෙතඟ රැඳි කෝල නුරාවේ ආල පැතුම් මල් පිපී ගියාවේ ලෝල වඩන හද වීනා රාවේ ඔබෙ රන් ස්වරයෙන් ගී ගැයුණාවේචබෝදා තිරිමාන්නශ්‍රී ජයවර්ධනපුර සරසවිය*********************************************තද රත් පැහැයට හැරවුණු බටහිර සිතිජය හරි සුන්දරයි. මොකක්දෝ ගුප්ත බවක් වගේම සුන්දර කලාවකුත් ඔප කළා. ලහි ලහියේ තමන්ගේ නවාතැන් බලා පිටත් වන විහඟුන් අපූර්ව සුන්දරත්වයක් එක් කළා. මම අතීතයට හිමින් පිය මැන්නා. ගෙවී ගිය කාල පරිච්ඡේදය තුළ හිමි වූ බොහෝ දේට වඩා අහිමි වූ බොහෝ දේ වැඩිය. ආදරය විවාහය අධ්‍යාපනය පමණක් නොව අම්මාත් අප්පච්චිත් අපෙන් නොසිතූ පරිදි වෙන් වුණා. වෙන්වීම සදාකාලික වුවද මතකය ආශිර්වාදයි ඔබට යන්න කොහේද පොතක මම දැක්කා. ඒක නිසා වෙන්නැති ඒ දුක්බර අතීතයත් සමඟ උපේක්ෂාවෙන් ජීවිතේ මේ තරම් දුරක් එන්න පුළුවන් වුණේ දෛවය අහිමි කළ ඒ අතීතයට ආයෙමත් දුර මම යනවා. හිත කඩා වැටුණත් ඒ පුංචි මතකයේ තාමත් සුන්දර තැන් තියනවා. අම්මගේ අහිංසක ඇස් අප්පච්චිගේ අකීකරු සෙනෙහස තාමත් මගේ මතකයට ගෙන එන්නේ ආදරණීය සිතුවිලි සමූහයක්.සොඳුරු සිතුවිලි මකා දමමින් ඇති වන්නේ පසු තැවීමක් දුකක්. අපිට අහිමි කළ අපේ ලෝකය. ඒ පසුතැවීම දුක, කලකිරීම මකා දමන්න මහ තෝ තැන්නක් වුණේ පන්සල. ජීවි‍ෙත් බොහෝ අසුන්දර දේ මතකයක් එක්ක බුදුන් වහන්සේ පමණක් නොසැලී ඉන්නවා. ඒ කරුණාබර දෙනෙත් හැමදාකත් අසරණයින්ට කොච්චර දයාබරද කියලා මට හිතුණා.එහෙත්...ජීවිතය, බුද්ධිය පරයා නැගි එන සිතුවිලි හරි චංචලයි. නිශ්ඵලයි. බුදුන් වහන්සේගේ කරුණාබර දෙනෙත්. අම්මගේ අහිංසක ඇස්, අප්පච්චිගේ අකීකරු සෙනෙහස, පුංචිම පුංචි උන් මම මගෙ ලඟම මතකය ඉතිරි කළා. ජීවිතේ මහ දුක් කන්දරාවක් අනාගතයට තියනවා කියලා මම හිතන් නෑ. වියපත් වන යෞවනය, ජීවිතයේ එකතු වූ බොහෝ දේ ගෙන එන්නේ දුක්බර බවක්. ඒ ගැන ලොකු දුකක්වත් ලොකු සතුටක්වත් ඇති වන්නේ නෑ, උපේක්ෂාවෙන් ජීවිතේ විඳිනකොට සම්බුදු වදන් කොච්චර අර්ථවත්ද කියලා හිතෙනවා. උපේක්ෂාවෙන් ජීවිතේ විදින කොට මගේය කියන බැඳීම් ගොඩාක් අඩුයි කියලා හිතෙනකොට හිතට දැනෙන්නේ පුදුමාකාර ශාන්ත බවක්. ජීවිතේ අසුන්දර මතකයත් සමඟ සුන්දර මතකයත් ඉක්මනට දුරස් කරලා දාන්න පුළුවන්. ජීවිතේ ගඟක් නම් ඒ ග‍ඟේ ගලායන පුංචි පරඬැලක් මම. ජීවිතේ කවියක් නම් ඒ කවියේ අසුන්දර හීනයක් මම. ගොඩාක් දේ නොලැබුණත් ලැබුණු දේ ගැන මට තියෙන්නේ ලොකු සතුටක්.කුරුණෑගල සුරේඛා තෝරකුඹුර*********************************************පත්තරේට දැන්වීමක් මංගල යෝජනාවකට දෙන්න ඇවිත් වියපත් මව ඇගේ එකම දුව සමගින් අතේ මිටේ නැති ගානයි සහතික මිටි පුරවා ගෙන බෑග් එකක් තුරුලු කරන් ගතට සිතට මහා බරක් එකම දුවගෙ අනාගතේ තවමත් තීරණය නැතේ ඇහැ පියවෙන්නට මත්තෙන් දරුවට හොඳ කලක් වේද ඉගෙන ගත්ත දේ අපමණ වියදම් කළ සියල් සතම කාත් කවුරුවත් නැති කල රැකියා දොර විවර නොකළ වැටිල ඉන්න තැන තිබුණත් එදා වේල ගැටගැහුවත් පියාණනුත් ඔත්පලවී සන්තාපෙන් සිත් රිදවනමීගස්ආරේගුණපාල වික්‍රමආරච්චි*********************************************කිසිදාක නොදුටුවට මුවට මුව ඉඟි නොකරාට දෙනුවන් කැළුම් ‍නොදුටුවාට සෙනෙහෙන් වදන් තෙපළුවා නේද අප දෛවයේ ලියවෙච්ච හමුවීමක් ද මෙය නොහැ‍‍ඟෙය තවම මට නොකියාම මගේ හදට ඉඟිකරා නේද නුඹ නොහැඟුණා සේ හිඳින්න සිතුවාද මොහොතකට ඇයි ද මේ කඳුළැලි නුඹ නමින් මගේ නෙතේ කඳුළු බින්දුවේ නුඹට නොදැනේද මගේ දුක අකීකරු මගේ සිත නුඹට පෙම් කරනවාද? නුඹේ හදේ ලැගුම් ගන්නට අවසර තියෙනවද මට ආදරේද නුඹ මට හීනයක් නොවේද මෙයගාල්ල වාසනා සෙව්වන්දි*********************************************ඇවිද යන විට වෙරළ දිගේ... හඬ නංවමින් මහ රැලි සමඟින් සුදු පෙණ කැටි වී පා සිපගනියි මාගේ... ඔබට නොතේරේ මෙය මටද නොතේරේ මෙය අහසයි සයුරයි මෙනි මේ ආත්මයේ අප...බිංගිරිය - නිල්මන්ති චමත්කාරිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>19</day>
    </date>
    <link>http://www.silumina.lk/2014/01/19/_art.asp?fn=aj1401191</link>
    <topic>පළමු වසරට ඇතුළත් වන දරු දැරියන්ට මහජන බැංකුවෙන් තිළිණ</topic>
    <author/>
    <content>පළමු වසරට ඇතුළත් වන දරු දැරියන්ට මහජන බැංකුවෙන් තිළිණඉතිරි කිරීමේ පුරුද්ද කුඩා කළ සිටම ආරම්භ කළහොත් අනාගතයේ දී ඉන් මූල්‍ය වරප්‍රසාද රැසක් හිමිවන අතර, සාර්ථක ජීවිතයක් ගත කිරීමට ද මඟ පෑදේ.එසේම ඉතිරි කරන තැනැත්තාගේ ජීවිතයට මෙන්ම සමාජයට ද ඉන් ඇතිවන්නේ ධනාත්මක බලපෑමකි. එයින් අනාගත මූල්‍ය ආරක්ෂාව සැලසෙන අතර, ඉතිරි කිරීමේ පුරුද්ද ඔබේ දරුවා පාසලට යන පළම ු දි‍නයේම හුරු කිරීමේ අරමුණින් මහජන බැංකුව “පළමු දින පළමු පාඩම” නමින් විශේෂ වැඩසටහනක් ක්‍රියාත්මක කර ඇත. ඒ අනුව, පළමු ශ්‍රේණියට ඇතුළත් වන දරුවන් වෙනුවෙන් අලුතින් ආරම්භ කරන හෝ පවතින මහජන බැංකුවේ ඉසුරු උදාන හෝ සිසු උදාන ගිණුමක 2014 ජූනි මස 30 වැනි දින දක්වා ඔබ තැන්පත් කරන මුදලට සමාන මුලක් උපරිමය රු.500/- දක්වා ත්‍යාගයක් ලෙස පිරිනැමේ.මහජන බැංකුවේ සිසු උදාන ගිණුමින් දරුවන්ට ඉහළම පොලියක් ලබාදෙන අතර, තැන්පත් කරන මුදල් ප්‍රමාණය අනුව ආකර්ෂණීය ත්‍යාග සහ ප්‍රතිලාභ රැසක් හිමිකර දීම ද විශේෂත්වයකි. මීට අමතරව පහ වසර ශිෂ්‍යත්වය, සාමාන්‍ය පෙළ සහ උසස් පෙළ විභාග විශිෂ්ට ලෙස සමත්වන දරුවන්ට විශේෂ ශිෂ්‍යත්ව පිරිනැමීමට ද මහජන බැංකුව කටයුතු කරයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>19</day>
    </date>
    <link>http://www.silumina.lk/2014/01/19/_art.asp?fn=aj1401192</link>
    <topic>නෙස්කැෆේ සහ නෙස් ටී සමඟ නෙස්ලේ වෙන්ඩින් යන්ත්‍ර වෙළෙඳපළට</topic>
    <author/>
    <content>නෙස්කැෆේ සහ නෙස් ටී සමඟ නෙස්ලේ වෙන්ඩින් යන්ත්‍ර වෙළෙඳපළටනිවසින් බැහැර ආහාර හා පාන විසඳුම් සඳහා පුරෝගාමීන් සහ වෙළෙඳ පොළ ප්‍රමුඛයන් වන නෙස්ලේ ප්‍රොෆෙෂනල් ‘ක්වෙන්චර්’ නමින් තම නවතම ශීත කළ වෙන්ඩින් යන්ත්‍ර හඳුන්වා දෙන ලදී‍.නව ශීත කළ පානයන් දිවයින පුරා නෙස්ලේ අලෙවිහල් වල පිහිටි නෙස්ලේ වෙන්ඩින් යන්ත්‍ර වලින් ලබාගත හැකි අතර ශ්‍රී ලංකාවේ ප්‍රථම වතාවට පාරිභෝගිකයන්ට ඍජුවම වෙන්ඩින් යන්ත්‍ර වලින් ශීතකළ පාන වර්ග ලබාගැනීමේ හැකියාව මේ අනුව ලැබෙනු ඇත. පාරිභෝගිකයින්ට උසස් අන්දමේ අයිස්ඩ් කෝපි සහ අයිස්ඩ් ලෙමන් ටී රසයන් ලබාදීම සඳහා මෙම පාන පෙළට සමාගමේ ලොව කීර්තිමත් වෙළෙඳ නාමයන් වන නෙස්කැෆේ සහ නෙස්ටී නිපැයුම් අඩංගු වේ.දේශීය වෙළෙඳ පොළ දර්ශනය සහ නෙස්ලේ හි සුපිරි පරීක්ෂණ හා සංවර්ධන තාක්ෂණය සමඟ මුසු වූ අපේ සමස්ත නෙස්කැෆේ අයිස්ඩ් කොෆි සහ අයිස්ඩ් ලෙමන් ටී සරල, එසැණින් පිළියෙල කිරීම මගින් ක්ෂණික හා දිනපතා භාවිතය සඳහා කදිමයි” නෙස්ලේ ලංකා හි නෙස්ලේ ‍ෙප්‍රාෆෙෂනල් ලංකා ප්‍රධානි ජගත් වෙදගේ මහතා පැවසීය‍. “බොජුන් හල් හා අවන්හල් හිමිකරුවන්ට දැන් නෙස්කැෆේ උණුසුම් පාන වර්ගවල උසස් ගුණාත්මක බව සහ පහසුව හා සමානම අත්දැකීමක් නව ශීත කළ නිපැයුම් තුළින් ද ලබාදිය හැකි ය” ඔහු වැඩිදුරටත් සඳහන් කළේ ය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>19</day>
    </date>
    <link>http://www.silumina.lk/2014/01/19/_art.asp?fn=aj1401193</link>
    <topic>හියුමන් කැපිටල් සොලුෂන්ස් සේවක දූ දරුවන්ට පාසල් උපකරණ</topic>
    <author/>
    <content>හියුමන් කැපිටල් සොලුෂන්ස් සේවක දූ දරුවන්ට පාසල් උපකරණහියුමන් කැපිටල් සොලුෂන්ස් සමාගමේ සුබසාධක සංගමය, එම සමාගමේ සේවක සේවිකාවන්ගේ දූ දරුවන්ට පාසල් උපකරණ බෙදාදීම සහ එම පවුල්වලට ගුරුගේ පාර්ක් හිදී විනෝදාත්මක දිනයක් ගතකිරීමේ අවස්ථාව සලසාදීම සඳහා විශේෂ උත්සවයක් පසුගියදා සංවිධානය කර තිබිණි.අඛණ්ඩව 5 වැනි වසරටත් ක්‍රියාත්මක කෙරුණු එම වැඩසටහන, සමාගමේ ප්‍රධාන විධායක නිලධාරී ආර්. ජී. රූබසිංහ මහතාගේ සංකල්පයකට අනුව බිහි වූවකි. සේවක සේවිකාවන්ගේ දරු දැරියන්ගේ අධ්‍යාපන කටයුතු සඳහා අතදීමත් ඔවුන්ගේ පවුල්වලට එකමුතු වී විනෝදයෙන් දිනයක් ගත කරමින් නැවුම් අත්දැකීමක් ලැබීමේ අවස්ථාව පිරිනැමීමත් එහි අරමුණ වේ.වැඩසටහන මඟින් දරු දැරියන්ගේ පාසල් පොත් ලැයිස්තුවලට අනුකූලව පොත්පත්, ලිපිද්‍රව්‍ය සහ පාසල් බෑග් බෙදාදීම සිදුකෙරිණි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>19</day>
    </date>
    <link>http://www.silumina.lk/2014/01/19/_art.asp?fn=aj1401194</link>
    <topic>කොමර්ෂල් ටෙලර් යන්ත්‍ර ජාලයෙන් නව වාර්තාවක්</topic>
    <author/>
    <content>කොමර්ෂල් ටෙලර් යන්ත්‍ර ජාලයෙන් නව වාර්තාවක්එක් මාසයක් තුළ ස්වයංක්‍රීයව නිකුත් කරන ලද වැඩිම මුදල් ප්‍රමාණය සඳහා නව වාර්තාවක් තබමින් 2013 දෙසැම්බර් මාසයේ දී කොමර්ෂල් බැංකුවේ ස්වයංක්‍රීය ටෙලර් යන්ත්‍ර ජාලය විසින් රුපියල් බිලියන 29.8ක අති දැවැන්ත මුදල් සම්භාරයක් ගනුදෙනුකරුවන් වෙනුවෙන් මුදා හැර තිබේ.ටෙලර් යන්ත්‍ර 585කින් සමන්විත දිවයිනේ තනි බැංකුවක් සතු විශාලතම ස්වයංක්‍රීය ටෙලර් යන්ත්‍ර ජාලය වන කොමර්ෂල් බැංකුවේ ටෙලර් යන්ත්‍ර ජාලය මඟින් පසුගිය දෙසැම්බර් මාසයේ දී මිලියන 6.4ක වාර්තාගත ගනුදෙනු සංඛ්‍යාවක් සිදුකර ඇත. මේ අනුව, දෙසැම්බර් මාසයේ දිනක් තුළදී බැංකුවේ ටෙලර් යන්ත්‍ර ජාලය තුළින් සිදුකර තිබෙන සාමාන්‍යය ගනුදෙනු සංඛ්‍යාව 206,000කට (මිනිත්තුවකට ගනුදෙනු 143ක්) වැඩි වන අතර එමඟින් කියාපාන්නේ මිලියන ගණනක ශ්‍රි ලාංකිකයින්ගේ දෛනික ජීවිතයේ කටයුතු වෙනුවෙන් මෙම ජාලයේ තිබෙන වැදගත්කමයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>19</day>
    </date>
    <link>http://www.silumina.lk/2014/01/19/_art.asp?fn=aj1401195</link>
    <topic>බ්‍රැන්ඩික්ස් සහ HSBC එක්වී පුනරින් ගම් 2කට ජල ව්‍යාපෘති</topic>
    <author/>
    <content>බ්‍රැන්ඩික්ස් සහ HSBC එක්වී පුනරින් ගම් 2කට ජල ව්‍යාපෘතියාපනය අර්ධද්වීපයට දකුණින් පිහිටි පුනරින් ප්‍රදේශයේ ගම්මාන දෙකක 800කට වැඩි පවුල් සංඛ්‍යාවකට සෙත සලසමින් බ්‍රැන්ඩික්ස් සමූහය සහ HSBC බැංකුව එක්ව ඔවුන්ට වසර පුරාම ජලය ලබාදෙන ජලසම්පාදන ව්‍යාපෘති දෙකක් පරිත්‍යාග කර තිබේ.අදියර දෙකකින් නිම කිරීමට සැලසුම් කර තිබෙන මෙම ව්‍යාපෘතියේ පළමු අදියර යටතේ සූර්යාලෝකය මඟින් ක්‍රියා කරන ජල සම්පාදන පද්ධතීන් දෙකක් ලබා දී තිබෙන්නේ පල්ලිකුඩා සහ නෙප්ලෝව් යන ගම්මාන දෙකටය. වසරේ මාස ගණනාවක් උග්‍ර පානීය ජල හිඟයකට මුහුණ දෙන මෙම ගම්මාන පුනරීන් නගරයේ සිට පිළිවෙළින් කිලෝ මීටර් පහක් සහ කිලෝ මීටර් තුනක් දුරින් පිහිටා තිබේ.මෙම ප්‍රජා සත්කාරක වැඩසටහන යටතේ ගොඩනඟන ලද ජල සම්පාදන ව්‍යාපෘති දෙකට ජලය ලීටර් 5000ක බැගින් ධාරිතාවය පවතින ජල කුලුනු දෙකක් අයත් වන අතර ඉන් එකකින් පොදු ජල සැපයුම් ස්ථාන තුනක් හරහා පල්ලිකුඩා ග්‍රාමයට ජලය බෙදා හරින අතර අනෙක් ජල කුලුනෙන් නෙප්ලොව් ග්‍රාමයට ජලය සැපයීම සඳහා එවැනිම පොදු ජල සැපයුම් ස්ථාන දෙකක් ඉදිකර දී ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>19</day>
    </date>
    <link>http://www.silumina.lk/2014/01/19/_art.asp?fn=aj1401196</link>
    <topic>එක්ස්පෝ මෙඩික්ස් වැඩසටහනින් රෝගීන් ලක්ෂයකට ප්‍රතිකාර</topic>
    <author/>
    <content>එක්ස්පෝ මෙඩික්ස් වැඩසටහනින් රෝගීන් ලක්ෂයකට ප්‍රතිකාරඑක්ස්පෝ ලංකා හෝල්ඩිංග්ස් සමාගමේ ප්‍රජා සත්කාරක වැඩසටහන වන එක්ස්පෝ මෙඩික්ස් වැඩසටහනේ සුවිශේෂී කඩඉමක් සනිටුහන් කරමින් පසුගියදා එම වැඩසටහන යටතේ 100,000 වැනි රෝගියාට ද ප්‍රතිකාර කෙරිණි. රෝගීන් වෙනුවෙන් නොමිලේ වෛද්‍ය සේවාව සැපයීම හා පහසු මිලට ඖෂධ ලබා දීමේ සංකල්පය මත ඇරඹුණු එක්ස්පෝ මෙඩික්ස් වැඩසටහන ඉතා ඉක්මනින් ව්‍යාප්ත වෙමින් පවතින වෛද්‍ය සායන මාලාවකි‍.එක්ස්පෝ ලංකා සමූහයේ අලෙවි, ආයතනික සන්නිවේදන හා ආයතනික සමාජ වගකීම් අංශයේ ප්‍රධානී පැඩී වීරසේකර මහතා පැවසුවේ “මට්ටක්කුලිය ප්‍රදේශයේ පැවැත්වුණු සරල සායනයකින් ආරම්භ වූ එක්ස්පෝ මෙඩික්ස් ව්‍යාපෘතිය අද වන විට ඉතා දිගු ගමනක් පැමිණ තිබෙනවා. සහය අවශ්‍ය වන ප්‍රජාවකගේ සුබසාධනය වෙනුවෙන් සැමවිටම ඉදිරිපත් වන වගකීම් සහගත ආයතනයක් වශයෙන් අප ආ ගමන් ම‍ඟේ විශේෂ මං සලකුණක් ලෙස මේ අවස්ථාව සඳහන් කළ හැකියි.අද වන විට එක්ස්පෝ මෙඩික්ස් යනු සුදුසුකම් ලත් වෛද්‍යවරුන් හා හෙදියන් සේවය ලබා දෙන සම්පූර්ණ වෛද්‍ය සායන මාලාවක් බවට පත්ව තිබෙනවා. මෙම සායන හරහා ‍වෛද්‍ය උපදෙස් ලබා දීම, රෝග නිධාන හඳුනාගැනීමේ සේවාවන් හා සුළු ශල්‍යකර්මයන් සිදු කිරීමත් එමෙන්ම අඩු මිලට ඖෂධ ලබා දීම සිදු කෙරෙනවා.”සාමාන්‍යයෙන් මිල අධික වන පෞද්ගලික සෞඛ්‍ය සේවාවන් ලබාගැනීමට අපහසු අඩු ආදායම්ලාභී ප්‍රජාවන්ගේ හදිසි සෞඛ්‍ය අවශ්‍යතා එක්ස්පෝ මෙඩික්ස් විසින් ඉටු කෙරේ. සෞඛ්‍ය සේවාවේ ගුණාත්මක බව හෝ කාර්යක්ෂමතාව අඩු නොකර ජනතාවට දැරිය හැකි මිලකට සේවාව ලබාදීමට හැකිවීම එක්ස්පෝ මෙඩික්ස් මඟින් එක්ස්පෝ ලංකා සමාගම ලැබූ ජයග්‍රහණයකි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>19</day>
    </date>
    <link>http://www.silumina.lk/2014/01/19/_art.asp?fn=aj1401197</link>
    <topic>ටාටා ටිපර් රථ 12ක් Finite ලංකා සමාගමට</topic>
    <author/>
    <content>ටාටා ටිපර් රථ 12ක් Finite ලංකා සමාගමටරන්ජිත් පණ්ඩිතගේ මහතා විසින් අජිත් බෝගස්වත්ත මහතා වෙත මෝටර් රථ යතුරු භාර දෙමින්.Finiteලංකා සමාගම සිය මාර්ග සංවර්ධන ව්‍යාපෘති සඳහා ඩීසල් සහ මෝටර් ඉංජිනේරු (ඩිමෝ) සමාගමෙන් ටාටා ටිපර් රථ 12 මිලදී ගත්තේය.මේ සඳහා රථ පිළිගැන්වීමේ උත්සවය පැවැත්වුණේ Finite Lanka පුද්ගලික සමාගමේ සභාපති අජිත් බෝගස්වත්ත මහතා, ඩීමෝ හි සභාපති රන්ජිත් පණ්ඩිතගේ මහතා, ඩීමෝ හි ටාටා අංශයේ ප්‍රධාන මෙහෙයුම් නිලධාරී විජිත බණ්ඩාර මහතා, ටාටා මෝටර්ස් සීමාසහිත සමාගමේ ශ්‍රී ලංකා කළමනාකාර රජිව් ජයිස්වාල් මහතා, ටාටා අංශයේ නියෝජ්‍ය සාමාන්‍යාධිකාරී නලින්ද කුරුකුලසූරිය මහතා, සීමාසහිත Finite Lanka පුද්ගලික සමාගමේ කළමනාකාර බන්දුල විතානගේ මහතා සහ ටාටා මෝටර්ස් සීමාසහිත සමාගමේ ප්‍රාදේශීය පාරිභෝගික සබඳතා කළමනාකාර විකාස් සෝනි මහතාගේ සහභාගිත්වයෙනි.තරගකාරී වෙන්දේසි පදනම මත Finite Lanka සමාගම ශ්‍රී ලංකාවේ උතුරු නැ‍ඟෙනහිර ද ඇතුළුව ඉදිකිරීම් ව්‍යාපෘති සඳහා රුපියල් මිලියන 1,500 කට වැඩි ප්‍රමාණයක් කොන්ත්‍රාත් කටයුතු සිදු කර ඇත. ඔවුන් 35 කට වැඩි ඉදිකිරීම් ක්ෂේත්‍රයේ වෘත්තිකයන් සහ විශේෂිත ශිල්පීන් මෙම ඉදිකිරීම් කටයුතුවල යොදවා ඇත. ටාටා යනු ශ්‍රී ලංකාවෙහි ඇති අංක එකේ වාණිජ වාහන තත්ත්ව නාමයයි. අලෙවියේදී සහ අලෙවියෙන් පසු දීප ව්‍යාප්තව සේවා සැපයීම, ටාටා වාහන සඳහා ඩිමෝ වෙතින් පැය 24 පුරාවට ලබා දෙන මාර්ගස්ථ සහාය මෙන්ම සුපිරි නිෂ්පාදන ක්‍රියාකාරිත්වය මෙම සාර්ථකත්වයට හේතු වන්නේය. ටාටා වාහනවල අඩු මෙහෙයුම් ගාස්තු සහ බිඳ වැටීම් අවම වීම නිසා අපහසුවකින් තොරව, නිරවුල් මනසින් ප්‍රවාහනය සිදු කිරීමේ පහසුකම ටාටා වාහන සපයයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>19</day>
    </date>
    <link>http://www.silumina.lk/2014/01/19/_art.asp?fn=aj1401198</link>
    <topic>පීපල්ස් ලීසිං ඇන්ඩ් ෆිනෑන්ස් සමාජ සත්කාරයකින් නව වසර අරඹයි</topic>
    <author/>
    <content>පීපල්ස් ලීසිං ඇන්ඩ් ෆිනෑන්ස් සමාජ සත්කාරයකින් නව වසර අරඹයිපීපල්ස් ලීසිං ඇන්ඩ් ෆිනෑන්ස් සමාගම, සිවිල් ආරක්ෂක දෙපාර්තමේන්තුව විසින් ඉටු කරන ආගමික ස්ථාන සංවර්ධනය හා සෙසු යටිතල පහසුකම් නගා සිටුවීම සඳහා ටිපර් රථ දෙකක් පරිත්‍යාග කිරීමේ සමාජ සත්කාරයකින් 2014 වසර ඇරඹීය.‍පීපල්ස් ලීසිං ප්‍රධාන කාර්යාලයේ පැවති ‍උත්සවයකදී එම සමාගමේ සභාපති, ගාමිණී එස්. සෙනරත් මහතා විසින් එම ටිපර් රථ නිල වශයෙන් සිවිල් ආරක්ෂක දෙපාර්තමේන්තුවේ අධ්‍යක්ෂ ජනරාල් රියර් අද්මිරාල් ආනන්ද පීරිස් මහතා වෙත පිරි නැමූ අතර එම අවස්ථාවට පීපල්ස් ලීසිං සමාගමේ අධ්‍යක්ෂවරුන් වන පී. කුඩාබාලගේ, අනුර චන්ද්‍රසිරි, එන්. වසන්ත කුමාර් යන මහත්වරු ද ප්‍රධාන විධායක නිලධාරි/ සාමාන්‍යාධිකාරි, ඩී.පී. කුමා‍රගේ මහතා සහ නියෝජ්‍ය සාමාන්‍යාධිකාරිවරු සිවිල් ආරක්ෂක දෙපාර්තමේන්තුවේ නිලධාරි ඇතුළු ප්‍රධාන කාර්යාලයීය සේවක මණ්ඩලය ද සහභාගි වූහ.සමාජ සත්කාරක මෙහෙවරෙහි ඉදිරියෙන් ම සිටින සමාගමක් වන පීපල්ස් ලීසිං දිවයින පුරා විසිරුණු තම 90 කට වැඩි සේවා ජාලය තුළින් යටිතල පහසුකම් සංවර්ධනය, අධ්‍යාපනික හා සෞඛ්‍ය තත්ත්වය නගා සිටුවීම හා පරිසරය සුරැකීම ආදී සමාජ සත්කාරක වැඩසටහන් වසර පුරාම ක්‍රියාත්මක කරමින් ශ්‍රී ලාංකේය ප්‍රජාවගේ ජීවන තත්ත්වය නඟා සිටුවීමට කැපවන ප්‍රමුඛතම සමාගමකි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>19</day>
    </date>
    <link>http://www.silumina.lk/2014/01/19/_art.asp?fn=aj1401199</link>
    <topic>කලා පොළ මෙවරත්</topic>
    <author/>
    <content>කලා පොළ මෙවරත්වාර්ෂිකව පැවැත්වෙන ‘කලා පොළ’ එළිමහන් කලා සල්පිල මෙවර මේ 26 වැනි ඉරුදින කොළඹ දී පැවැත්වීමට කටයුතු යොදා ඇත.මෙවර කලා පොළ 2014 උදෑසන 8.00 සිට ආරම්භ වීමට නියමිත අතර එදින රාත්‍රි 10.00 දක්වා අඛණ්ඩව පැය 14ක් පුරාවට මෙම අසිරිමත් කලා සැණකෙළිය පැවැත්වීමට කටයුතු සංවිධානය කොට තිබේ.කොළඹ සංස්කෘතික දිනපොතෙහි මඟ හැරිය ‍‍ෙනායුතු ඉසව්වක් බවට පත්වී ඇති කලා පොළ, මෙවර පැවැත්වෙන්නේ 21 වැනි වරටයි.1993 වසරේ පටන් ජෝජ් කිට් පදනම විසින් පවත්වනු ලබන මෙම කලා පොළ, ජෝන් කීල්ස් සමූහයේ ආයතනික සමාජ සත්කාරක වැඩසටහන් මාලාව යටතේ සවිමත් හවුල්කාරීත්වයකින් යුතුව සංවිධානය වන්නකි. ජෝන් කීල්ස් සමූහය මෙරට කලා හා සංස්කෘතික කටයුතු වෙනුවෙන් නිරන්තරයෙන් සිය අනුග්‍රාහකත්වය සපයනු ලැබේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>19</day>
    </date>
    <link>http://www.silumina.lk/2014/01/19/_art.asp?fn=aj14011910</link>
    <topic>රන්ජනාස් 7Stories සියයට 40 දක්වා වට්ටම්</topic>
    <author/>
    <content>රන්ජනාස් 7Stories සියයට 40 දක්වා වට්ටම්ප්‍රදීපන් රාජ්ගෝපාල්, රන්ජනාස් හි ප්‍රධාන විධායක නිලධාරී / අධ්‍යක්ෂ ආචාර්ය ඩී. වෙන්කටේෂ්වරන් සහ කොලු    මහල් හතකින් යුක්ත, යන එන සැම කෙනෙක්ගේම නෙත් පැහැර ගන්නා 7Stories රන්ජනාස් හි එක් එක් මහලෙහි විවිධත්වයන් පවතින අතර ඒවා තුළ සැරිසරනා විට මුළු පවුලටම එක්ව තෝරා ගැන්මේ, තත්ත්වයේ සහ ආකර්ෂණයේ කතාන්දරයක් දිග හැරෙනා බව ඔබට දැනෙනු ඇත. රන්ජනාස් හි ප්‍රධාන විධායක නිලධාරී / අධ්‍යක්ෂ ආචාර්ය ඩී. වෙන්කටේෂ්වරන් සහ සමූහ සභාපති, ප්‍රවීණ ව්‍යාපාරික කේ. දොරේසාමි මහතාගේ දැක්ම අනුව නිර්මාණය වූ මෙම සංකල්පය මේ තරම් අපූරුවට ජීවමාන වී ඇත්තේ ඔවුන්ගේ කැපවීම සහ උනන්දුව නිසාය.“අපි විවිධාකාරයේ පාරිභෝගිකයන්ට සේවය සපයනවා. අපගේ වෙළෙඳසල ඉහළ පන්තියේ පිරිසකට පමණක් සීමා වී ඇති බවට වැරදි ආකල්පයක් පවතින්නේ මෙම ගොඩනැඟිල්ල විශාල පරාසයක පැතුරුණු නිසා වන්නට හැකියි.එහෙත් අපගේ මිල ගණන් සාධාරණ වන අතර වෙළෙඳසලේ පවතින ලොව සුපතළ තත්ත්ව නාමයන්ගේ ඇඟලුම් ද නියම ඒවායි. තත්ත්වය සහ විවිධත්වය පිළිබඳව මම ඉතාමත් සැලකිලිමත් වෙනවා” යනුවෙන් ආචාර්ය ඩී. වෙන්කටේෂ්වරන් පැවැසීය. පිරිමැසුම්දායි මහල වන ඉහළම මහලයෙහි ස්ත්‍රී පුරුෂ දෙපාර්ශ්වයේම පාවහන්, සාරි, ටී-ෂර්ට්, කලිසම්, කමිස ඇතුළු අනෙකුත් භාණ්ඩ විශාල ප්‍රමාණයක් සඳහා 40% දක්වා වට්ටම් පිරිනමන බැවින් එම මහල රන්ජනාස් වෙත පැමිණෙන පාරිභෝගිකයින් අතර ශීඝ්‍රයෙන් ප්‍රසිද්ධියට පත්වෙමින් පවතී. සෑම මහලකම සිය කාලය වැය කරමින් තමන්ට අවශ්‍ය භාණ්ඩ සොයා ගැනීමට පැමිණෙන පාරිභෝගිකයන්ගේ පහසුව සඳහා Wi-Fi පහසුකමෙන් ද සමන්විත කෝපි අවන්හලක් ද මෑතකදී ස්ථාපිත කර ඇති අතර එහි විශාල පරාසයකින් යුත් සැහැල්ලු ආහාර මෙන්ම කැපුචිනෝ, මෝකා ආදි වූ කෝපි ලෝලීන් ප්‍රියතාවක් දක්වන බොහෝ ආහාරපාන වර්ගයන් මිලදී ගැනීමට ද අවස්ථාව සලසා ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>19</day>
    </date>
    <link>http://www.silumina.lk/2014/01/19/_art.asp?fn=aj14011911</link>
    <topic>මහජන සංවර්ධන සම්මාන උළෙලෙහිදී ජනශක්ති රක්ෂණයට රජත සම්මානයක්</topic>
    <author/>
    <content>මහජන සංවර්ධන සම්මාන උළෙලෙහිදී ජනශක්ති රක්ෂණයට රජත සම්මානයක්ශ්‍රී ලංකා පුහුණු සහ සංවර්ධන ආයතනය විසින් සංවිධානය කරනු ලබන මහජන සංවර්ධන සම්මාන උලෙළෙහිදී රජත සම්මානයක් දිනා ගැනීමට ජනශක්ති රක්ෂණ සමාගම සමත් විය. සේවකයින් පුහුණු කරවීමෙහිලා සමාගමේ කැපවීම මෙම සම්මානයෙන් ඇගයීමට ලක් විය. සම්මාන උලෙළ පසුගියදා වෝටර්ස් ඒජ් හිදී පැවැති අතර මුල් පෙලේ සමාගම් රැසක් සිය මහජන සංවර්ධන දායකත්වය අභිමානවත්ව සැමරීම සඳහා මීට එක්ව සිටිය හ.“ජනශක්ති රක්ෂණ සමාගම ලෙස අප සතු වටිනාම සම්පත ලෙස සලකන්නේ සේවක සමූහයායි. එබැවින් මානව සංවර්ධනය සම්බන්ධයෙන් සමාගමේ කැපවීමට වටිනාකමක් මෙම සම්මාන ‍උලෙළ තුළදී හිමිවීම අපගේ කාර්යයෙහි සාර්ථකත්වය වෙනුවෙන් ලද සහතිකයක් ලෙස සැලකිය හැකියි” සමාගමේ සාමාන්‍යාධිකාරි, (මානව සම්පත් සහ පරිපාලන අංශය) ගාමිණී පීරිස් මහතා පැවසීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>19</day>
    </date>
    <link>http://www.silumina.lk/2014/01/19/_art.asp?fn=aj14011912</link>
    <topic>එඩෙක්ස් රැකියා වෙළෙඳපොළ‍ අද කොළඹ දී</topic>
    <author>ඡායාරූපය - විමල් කරුණාතිලක</author>
    <content>එඩෙක්ස් රැකියා වෙළෙඳපොළ‍ අද කොළඹ දීකොළඹ රාජකීය විද්‍යාලයේ ආදි ශිෂ්‍යයන් විසින් සංවිධානය කරන එඩෙක්ස් එක්ස්පෝ 2014 රැකියා වෙළෙඳපොළ සහ ප්‍රදර්ශනය මෙවරත් කොළඹ බණ්ඩාරනායක සම්මන්ත්‍රණ ශාලාවේ දී අද (19) පැවත්වේ. මෙහි අනෙක් ප්‍රදර්ශනය 24 සහ 25 යන දිනවල මහනුවර ‘කැන්ඩි සිටි සෙන්ටර්’ හි දී පැවැත්වේ.පාසල් හැරගිය තරුණ තරුණියන්ට මෙන්ම හෙට දවසේ පාසල් හැරයාමට නියමිත තරුණ තරුණියන්ට රැකියා වෙළෙඳපොළ මෙන්ම දෙස් විදෙස් උසස් අධ්‍යාපනය පිළිබඳව දැනුවත් වීමට ද තමන්ට ඇති ඊළඟ අවස්ථාව පිළිබඳව දැනුවත් වීමට ද එඩෙක්ස් එක්ස්පෝ විශාල මෙහෙවරක් කරනු ලබයි. වෘත්තීය සහ උසස් අධ්‍යාපනය පිළිබඳව නොමිලේ ලබා දෙන මාර්ගෝපදේශකත්වයට අමතරව එඩෙක්ස් වෙතින් දිවයිනේ ඈත දුරබැහැර පාසල් සඳහා ද එහි ඉගෙනුම ලබන දරුවන් සඳහා ද බො‍හෝ උදව් උපකාර කරයි.‘එඩෙක්ස් ආයතනයේ සභාපති ලෙස කටයුතු කරනු ලබන්නේ කමල් අබේසිංහ මහතාය.‘ජීවිතයට සිහිනයක්’ ඒ එඩෙක්ස් හී තේමා පාඨයයි. අපි එඩෙක්ස් පටන් ගත්තේ දෙදහස් හතර වසරෙදි. විශේෂයෙන්ම මුලින්ම අපි කළේ එඩෙක්ස් ප්‍රදර්ශනය. එතැන් සිට මේ දක්වාම අපි කොළඹ සහ මහනුවර මේ ප්‍රදර්ශනය පවත්වනවා.“මේ සඳහා ‍දේශීය විදේශීය ආයතන සහභාගි වෙනවා. පාසල් හැරගිය සහ හැරයාමට නියමිත තරුණ තරුණියන්ට දැනගැනීමට පුළුවන් ඔවුන්ගේ ඉගෙනීමට අනුව ඊළඟට ඇති රැකියා අවස්ථා මොනවාද, හැදෑරිය යුතු උසස් පාඨමාලා ආදිය පිළිබඳව” යැයි එඩෙක්ස් සභාපති කමල් අබේසිංහ මහතා කියයි.ඡායාරූපය - විමල් කරුණාතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>19</day>
    </date>
    <link>http://www.silumina.lk/2014/01/19/_art.asp?fn=aj14011913</link>
    <topic>ඔරේන්ජ් ජංගම දුරකථන වෙළෙඳ පොළට එයි</topic>
    <author/>
    <content>ඔරේන්ජ් ජංගම දුරකථන වෙළෙඳ පොළට එයිඔරේන්ජ් ආයතනය ප්‍රථම වරට නව තාක්ෂණයෙන් යුත් ජංගම දුරකථන පෙළක් වෙළෙඳ පොළට හඳුන්වා දෙයි.හොංකොං හි පිහිටි ටෙලි ටෝක් සමාගම සමග ඒකාබද්ධව ඉදිරියේදී විදුලි උපාංග ක්ෂේත්‍රය සහ ජංගම දුරකථන ක්ෂේත්‍රය අංශ දෙකක් නොව එකක් බවට පත් කිරීම තම අරමුණ බව ඔරෙල් කෝපරේෂන් හි කළමනාකාර අධ්‍යක්ෂ කුශාන් කොඩිතුවක්කු මහතා එහිදී සඳහන් කළේය.ටෙලි ටෝක් ආයතනයේ අධ්‍යක්ෂ ප්‍රතික් ජලාන් මහතා පෙන්වා දුන්නේ ශ්‍රී ලංකා වෙළෙඳ පොළේ දැනට පවතින සෙන්සර් දෙකින් හා ස්පෙක්ට්‍රම් මදර් බෝඩ් එකකින් යුතු ජංගම දුරකථන අබිබවමින් මෙම නව ජංගම දුරකථනය සෙන්සර් පහකින් සහ MTK මදර්බෝඩ් එකකින් සමන්විත වන බවයි. නව ජංගම දුරකථනය හඳුන්වා දී ඇත්තේ ‘කලර්ස් ෆෝ ඔරෙන්ජ්’ යනුවෙනි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>19</day>
    </date>
    <link>http://www.silumina.lk/2014/01/19/_art.asp?fn=aj14011914</link>
    <topic>‘නැණ ගුණ තිළිණ’ පොත් ව්‍යාපෘතියට එටිසලාට් පරිත්‍යාග</topic>
    <author/>
    <content>‘නැණ ගුණ තිළිණ’ පොත් ව්‍යාපෘතියට එටිසලාට් පරිත්‍යාගඑටිසලාට් ශ්‍රී ලංකා හි ප්‍රධාන විධායක නිලධාරී දුමීන්ද්‍ර රත්නායක මහතා ජනාධිපති ලේකම් ලලිත් වීරතුංග මහතා වෙත අදාළ ප්‍රදානය පිරිනැමු මොහොත. එටිසලාට් ශ්‍රී ලංකා නියෝජ්‍ය සාමාන්‍යාධිකාරී රියාස් රෂීඩ්, ඩිජිටල් සේවා ප්‍රධානී චන්න මුණසිංහ, ආයතනික සමාජ වගකීම් කණ්ඩායමේ සාමාජිකා ගීතා ප්‍රනාන්දු, ඩිජිටල් සේවා නියෝජ්‍ය කළමනාකරු කෝශාල් ක්‍රිෂ්ණකුමාර් යන මහත්ම මහත්මීහු ද මෙහි වෙති. දරුවන්ගේ අධ්‍යාපනයට නිරන්තරයෙන් දිරි දෙන එටිසලාට් එහි නවතම පියවර ලෙස ජනාධිපති ලේකම් කාර්යාලයේ සුබසාධක සංගමය විසින් මෙහෙයවනු ලබන ‘නැණ ගුණ තිළිණ’ ජනාධිපති පොත් ව්‍යාපෘතියට රුපියල් මිලියන 2 ක මුදලක් පරිත්‍යාග කිරීමට පසුගියදා කටයුතු කළේය.දරුවන්ගේ කියවීමේ පුරුද්ද සහ දැනුම වැඩිදියුණු කිරීමට සහයෝගය දීමේ අරමුණින් එටිසලාට් මෙම ව්‍යාපෘතියට සම්බන්ධ වූයේ 2011 වසරේ දී ය. මේ වසරේදී ජනාධිපති ලේකම් ලලිත් වීරතුංග මහතාගේ මූලිකත්වය යටතේ ඊට විද්‍යුත් පොත් කියවන උපකරණ පරිත්‍යාග කිරීමට ද එටිසලාට් පියවර ගෙන තිබිණි.“රටේ අධ්‍යාපනය නැංවීමට අපි විවිධ වැඩසටහන් ක්‍රියාත්මක කර තිබෙනවා. අනාගත පරම්පරාවට හොඳම දේ තිළිණ කිරීම අපේ අරමුණයි.දරුවන්ගේ යහපත තකා රටේ අධ්‍යාපනය දියුණු කිරීමට අපේ දායකත්වය අපි දිගින් දිගටම ලබා දෙනවා.” එටිසලාට් ලංකා සමාගමේ අධ්‍යක්ෂ / ප්‍රධාන විධායක නිලධාරී දුමීන්ද්‍ර රත්නායක මහතා පැවසී ය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>19</day>
    </date>
    <link>http://www.silumina.lk/2014/01/19/_art.asp?fn=aw140119</link>
    <topic>මං මේ ඇඟට ආසයි මං මෙයා දාලා යන්නෙ කොහොම ද? ප්‍රේතයෙක් හඬයි</topic>
    <author>මතුගම මහින්ද විජේතිලක</author>
    <content>හසිතා විසි අට හැවිරිදි සුරූපී තරුණියකි. ඇය දෙස වරක් බැලූ කෙනෙකු දෙවරක් නොව තුන් හතර වරක් හැරී බලන තරමට ම සුරූපීය. අද එසේ නම් ඇය දහහත් හැවිරිදි වියේ කොයි තරම් සුන්දර වස්තුවක් වෙන්නට ඇද්ද?ඇගේ පියා වෛද්‍යවරයෙකි, මව විදුහල්පතිනියකි. ගේ දොර අලංකාරය, යාන වාහන සම්පත්වලින් අඩුවක් නැත. හසිතා එක ම දියණිය නිසා දෙමව්පියෝ හැම සැප පහසුවක් ම සැලසූහ. ඇය වෙනුවෙන් පමණක් ම වෙන ම සේවිකාවක් පත් කොට තිබුණි. ජීවිතයේ කරදර දුක් කම්කටුලු මොනවාදැයි නොදන්න තරමට ම හසිතා සුඛෝපභෝගී වූවාය.මේ අතර ඔවුන්ගේ නිවස අලුත්වැඩියා කරන්නට කාර්මිකයෙකුට කොන්ත්‍රාත් දුන්නේය. ඔහුගේ ගෝලයා පියසිරි ය. දින කීපයක් ගත වන විට, දොස්තර මහතා සහ විදුහල්පතිනිය රැකියාවලට ගිය නිදහසෙන් පියසිරිත් හසිතා ගේ සේවිකාවත් අතර සම්බන්ධයක් ගොඩ නැගුණි. ඒ සම්බන්ධය හරහා පියසිරි ලබ්බට තැබු අත පුහුලට ද තැබීය. නාඹර හුරතල් හසිතා ද ඔහුගේ ග්‍රහණයට අසු වූවාය. දහ හත් හැවිරිදි සුරූපී කෙල්ල කිසිවෙකුට නොදන්වා පියසිරි සමඟ පලා ගියාය.පියසිරි විවාහකයෙකු බවත්, දරු දෙදෙනෙකුගේ පියෙකු බවත් හසිතාට දැන ගන්නට ලැබුණේ පසුවය.කුලියට ගත් කුඩා ගෙයක හසිතා සමඟ කල් ගෙවූ පියසිරිට මාසයක් පමණ ගත වන විට මතු වූ ආර්ථික ප්‍රශ්න විසඳන්නට ඔහු කළේ මේ සුරූපි හසිතා සල්ලිකාරයන්ට විකිණීමය. තමන් අමාරුවේ වැටුණු බව දැන ගත් ඇය පියසිරි ගෙදර නැති අවස්ථාවක ගෙදරින් පැන ආවාය. තම දෙමවුපියන් වෙත පැමිණ අඬා වැටුණාය. දියණිය මේ තත්ත්වයට පත්වීමට තමන් ද යම් තරමකින් වගකිවයුතු බව වටහා ගෙන සිටි දෙමවුපියන්ට ඇය බාර ගන්නවා හැර වෙනත් කරන්නට දෙයක් තිබුණේ නැත.මේ අතර හසිතා රාත්‍රි නින්දට ගිය විට කළුවරේ යම් කෙනෙක් ඇගේ සිරුර හූරන්නට විය. සිහිනෙන් බිය වී කෑ ගසාගෙන අවදි වූවාය. දරුණු යටි බඩේ වේදනාවකින් පෙළුණාය. ඇයට වෛද්‍ය ප්‍රතිකාර හා මනෝ වෛද්‍ය ප්‍රතිකාර සිදු කළත් සුවයක් නොවුණි. ඇදුරන් ගෙන්වා පිළිවෙත් කළත් එයින් ද සහනයක් නොලැබුණි.“සිළුමිණ” පත්‍රයේ පළවන “පියවි ඇසින් ඔබ්බට” විශේෂාංගය කියවන හසිතාගේ මව එය තම ස්වාමි පුරුෂයාට යොමු කොට සිය දියණිය ඇතුල්කෝට්ටේ ගුප්ත ගවේෂණ මධ්‍යස්ථානය කරා ගෙන ගියාය.පළමු දිනයේ ශක්ති කිරණ එල්ල කරන විට හසිතා පැද්දෙන්නට වූවාය. ගමේ පන්සලේ දී දින විසි එකක් බෝධි පූජා පවත්වන ලෙස ද එය තෙරුවන් කෙරෙහි ශ්‍රද්ධාවෙන් සිදු කළ යුතු බව ද මල් පහන් පූජා කොට තුන් සූත්‍රය සජ්ඣායනා කැර අවසානයේ “බුදු ගුණ අනන්තයි බුදු ගුණ අනන්තයි, බුදු ගුණ අනන්තයි, ඒ බුදුගුණ බලයෙන් මම සුවපත් වේවා, මම සුවපත් වේවා, මම සුවපත් වේවා, සියලු සත්ත්වයෝ සුවපත් වෙත්වා, සුවපත් වෙත්වා, සුවපත් වෙත්වා” යි සිත ඒකාග්‍ර වන තුරු මෙත් වඩන ලෙස ද උපදෙස් දුන්නේ ය. බෝධි පූජා පවත්වා නැවත එන්නැ යි කීවේය.ඊළඟට පැමිණි දිනයේ හසිතා ප්‍රලය වූවාය. ගවේෂකවරයා ප්‍රශ්න කිරීම් ආරම්භ කළේය.“කවුද මේ ශරීරයට ඇතුළු වී ඉන්නෙ?”භූතාත්මය පිළිතුරක් නොදී ගස්සාගෙන තරහෙන් මෙන් ඉවත බලා ගත්තේය.ගවේෂකවරයා ශක්ති කිරණ එල්ල කොට දවාලන්නට විය. භූතාත්මය අඬන්නට විය.“කවුද මේ?” ගවේෂකවරයා තදින් ප්‍රශ්න කළේය.“මම... ප්‍රේතයෙක්”“ඇයි මේ ළමයාට හිරිහැර කරන්නෙ?”“හසිතා මගේ. මට මෙයාව අරගෙන යන්න ඕනෑ”“ඒ මොකද?”“මෙයා මගේ නිසා”“මෙයා තමුන්ගෙ බිරිය ද?”“නැහැ”“තමුන්ගෙ නංගි ද?”“නැහැ”“තමුන්ගෙ අම්ම ද?”“නැහැ”“එහෙනම් කවුද?”“මෙයා මමයි අරගෙන ගියේ”“උඹ පාහර බල්ලෙක්. මේ ළමයව රවටාගෙන ගිහින් අමාරුවේ දාලා. ජීවත් ඉන්දැද්දි බලු පාහර වැඩ කරලා දැනුත් ඒ වගේම වැඩ කරනවා නේද?”“..........” ප්‍රේතයා නිරුත්තර ය.“උඹ ඉන්නේ, අපායේ, මිනිස් ලෝකයේ දී කරපු අකුසල්වලට දඬුවම් විඳිනවා. ඒ මදිවාට මේ ළමයාට තවත් දුක් කරදර දෙනවා නේදැÓයි වේවැල් පහර දෙකක් දුන්නේය. “උඹව මම පුච්චනවා. නැත්නම් මේ ළමයාව අතහැර පලයං”“අනේ! මම අසරණයි. මට මොකුත් හිතාගන්න බෑ” යි අඬන්නට ගත්තේය.තවත් දින දහ හතරක් බෝධි පූජා පවත්වා නැවත එන්නැයි උපදෙස් දුන්නේය.ඒ බෝධි පූජා පවත්වාගෙන යන විට තත්ත්වය තවත් උග්‍ර විය. රාත්‍රියට හසිතා තවත් සූරන්නට විය. ස්පර්ශ කිරීම් වැඩි විය. ඇගේ යටි බඩ සපා කා දත් පහරවල් සහිත තුවාලයක් ද ඇති විය. ඇගේ පියා මේ තත්ත්වය ගවේෂකවරයා වෙත දුරකථනයෙන් පැවැසීය. එසේ නම් බෝධි පූජා හතක් කොට වහාම එන්නැයි ඉක්මන් දිනයක් දුන්නේය.එදින ද හසිතාට ආමිෂ්ට වූ භූතාත්මය අඬන්නට වූයේය. ප්‍රේතයා අඬද්දී ම කිරණ ශක්තියෙන් දවාලීය. තව තවත් අඬද්දී තවත් දවාලීය.“උඹ දැන් මොකද කියන්නේÓයි ගවේෂකවරයා ඇසීය.“මම ආසයි මහත්තයා. මේ ගෑනිගෙ ඇඟට මම ආසයි. ඉතින් මම කොහොම ද දාල යන්නෙ?” යි ප්‍රේතයා කීවේය. ප්‍රේතයා ගේ ආසාවේ ප්‍රබලකම ඉන් පැහැදිලි විය.“එහෙම නම් මම දැන් අහන ඒවට හරියට උත්තර දෙන්න ඕනෑ.”“එහෙමයි”“උඹේ පවුලේ තොරතුරු කොහොම ද?”“මගේ ගෙදර මගේ ගෑනියි ළමයි දෙන්නයි ඉන්නවා.”“ඉතින් කාලකණ්ණියෝ ගෙදර ගෑනි ඉන්දැද්දි මේ ළමයාව ගෙනිච්චෙ මොකද?”“මේකිගෙ හුරතලේ, ලස්සන දැක්ක ම නොගිනිහින් කොහොම ද? අනිත් එක මගේ ආදායම් මාර්ගයත් ඒකනෙ.”“ඒ මොකක්ද?”“මම මේ වගේ ළපටි ලස්සන ළමයි හය දෙනෙක් රවටලා අරගෙන ගියා. ගෙනිහින් ටික දවසක් තියාගෙන ඉඳලා අඳුනන සල්ලි කාරයන්ට විකුණනවා රුපියල් දාහට දෙදාහට. මේ වගේ අය නම් පන්දාහටත් පුළුවන්. ඊට පස්සෙ මම අඳුනන මැඩම් කෙනෙක් ඉන්නවා කොළඹ. ගණිකා මඩමක් තියාගෙන. එයාට ගිහින් දෙනවා. මේකිවත් එහෙම ගිහින් දෙන්න ලැහැස්ති වෙලා ඉන්දැද්දි මේකි පැනලා ගියා.”“තමුසෙට මේ අපරාධවලට හෙණ ගැහැව්වෙ නැද්ද?”“................” භූතාත්මය නිහඬය.“උඹ මැරුණෙ මොනවා වෙලා ද?”“මේ වගේ අරගෙන ගිය ළමයෙකුගෙ අය්යා කෙනෙක් පිහියෙන් ඇනලා.”නැවතත් ශක්ති කිරණ එල්ල කොට පිච්චුවේය. හොඳට ම දුර්වල වන තුරුම පුච්චද්දී වේදනාවෙන් කෑ ගැසු ප්‍රේතයා” යන්නම්... යන්නම්... මම මේකිව අතහැරලා යනවා. දැන් ඇති. පුච්චන්න එපා” යි කීවේය.“උඹ දැන් මේ ළමයා ගැන තියෙන අදහස අතහැරලා යනවා ද?”“හරි... හරි... මම යනවා” යි ඉවත්ව ගියේය.එහෙත් දින කීපයකින් ප්‍රේතයා යළිත් හසිතාට හිරිහැර කරදර කරන බව කියා ඔවුහු නැවත පැමිණියහ.එදින ප්‍රේතයා දිෂ්ටි ගන්වා තදින් ම පිච්චුවේය. අවුරුදු ගණනාවකට නැගිටින්න බැරි වන අයුරින් දුර්වල වන පරිදි පිච්චුවේය. “එපා... එපා...” කියද්දී පිච්චුවේය.“කාලකණ්ණියා, උඹ ජීවත්ව ඉන්දැද්දි ජීවිත කීයක් අනාථ කළා ද? ඒ අය තෝ නිසා ජීවිත අවුල් කැර ගෙන දුක් විඳිනවා. හොඳ විවාහයක් කැර ගෙන සැප විඳින්න හිටපු මේ ළමයා ගෙ ජීවිතයත් කාලකණ්ණි කළා. තෝ කී සැරයක් අපිව රැවටුවාදැÓයි කියා ඉතාමත් දුර්වල වන තුරුම පිච්චුවේය.ප්‍රේතයා මලකට බන්ධනය කොට සොහොනකට ගෙන ගොස් දමන්නැයි හසිතා ගේ පියාට බාර දුන්නේය.තමන්ගේ හිතුවක්කාරකම ගැන පසුතැවෙන හසිතා දැන් ජීවිතය ගැන කලකිරී දැන් සිල් සමාදන් වන බව දැනගන්නට ඇත.හැඳි නොගා උයන කිරි හොද්දත්, නොගහා හදන දරුවාත් දෙක ම එක යැයි පැරැන්නන් කීවේ කට කහනවාට නොවේය.ළමයින්ට ම ඉඩ දී හුරතල් කරන මවුපියෝ ද මේවාට වගකිව යුතු ය.මතුගම මහින්ද විජේතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>26</day>
    </date>
    <link>http://www.silumina.lk/2014/01/26/_art.asp?fn=aa1401262</link>
    <topic>සංහිඳියා කතාවට ජිනීවා නියෝජිත ප්‍රසාදය</topic>
    <author/>
    <content>උගත් පාඩම් හා සංහිඳියා කොමිසමේ නිර්දේශ ක්‍රියාත්මක කිරීමට රජයේ ඇති කැපවීම සහ ඒ පිළිබඳව ගෙන ඇති ක්‍රියාමාර්ග ජනාධිපති ලේකම් ලලිත් වීරතුංග මහතා ජිනීවා නුවර දී එක්සත් ජාතීන්ගේ නිත්‍ය නියෝජිතයන් හා තානාපතිවරුන් හමුවේ කළ දේශනයකදී ඔවුන්ගේ ඇගැයීමට ලක්විය.උගත් පාඩම් හා සංහිඳියාව පිළිබඳ කොමිසමේ නිර්දේශ ක්‍රියාත්මක කිරීම සඳහා වන ජාතික ක්‍රියාකාරී සැලැස්මට 2012 ජූලි මාසයේ දී කැබිනට් මණ්ඩල අනුමැතිය ලැබීමෙන් පසු ශ්‍රී ලංකා රජය එකී නිර්දේශ ක්‍රියාත්මක කිරීමට කළ හැකි සියලු දේ කර ඇතැයි ජනාධිපති ලේකම්වරයා අඟහරුවාදා (21) එහිදී කීය. ගැටුම් නිසා පීඩාවට පත් වූවන්ගේ ජීවිත යථා තත්ත්වයට පත් කිරීමට ගත් උත්සාහය සහ අන්තර්ජාතික මානුෂවාදී නීතිය, මානව හිමිකම්, ඉඩම් ආපසු භාර දීම සහ යළි පදිංචි කිරීම, නැවත පවරා දීම / සහන වන්දි ප්‍රදානය හා සංහිඳියාව යන ක්ෂේත්‍රවලට අදාළ උගත් පාඩම් කොමිසමේ නිර්දේශ ක්‍රියාත්මක කිරීමට ගත වූ මාස 18 තුළ රජය ගත් ක්‍රියාමාර්ග ද එහිදී ලේකම්වරයා විස්තර කළේය.ශ්‍රී ලංකාව මානව හිමිකම් පිළිබඳ එක්සත් ජාතීන්ගේ මහ කොමසාරිස් කාර්යාලය සමඟ පවත්වාගෙන යන අඛණ්ඩ සහයෝගය ගැන සඳහන් කළ වීරතුංග මහතා, මහ කොමසාරිස්වරිය රජයේ ආරාධනයෙන් 2013 අගෝස්තු මාසයේ දී ශ්‍රී ලංකාවේ කළ චාරිකාවෙන් පසු අභ්‍යන්තරිකව අවතැන් වූවන්‍ පිළිබඳ විශේෂ විමර්ශකවරයා 2013 දෙසැම්බර් මාසයේ ශ්‍රී ලංකාවට පැමිණි අතර, සංක්‍රමණිකයන්ගේ මානව හිමිකම් පිළිබඳ විශේෂ විමර්ශකවරයා 2014 මැයි මස දිවයිනට පැමිණීමට නියමිතව ඇති බව පැවැසීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>26</day>
    </date>
    <link>http://www.silumina.lk/2014/01/26/_art.asp?fn=aa1401263</link>
    <topic>අරාබි මුහුදේ මසුන් මැරීමට ඉල්ලීමක්</topic>
    <author>සුනිල් දයා අල්විස්</author>
    <content>සුනිල් දයා අල්විස්ශ්‍රී ලාංකික ධීවරයන්ට අරාබි මුහුදේ මත්ස්‍ය සම්පත නෙළා ගැනීමට මුහුදු මාර්ගයක් ලබා ගැනීමට ශ්‍රී ලංකා රජය මාලදිවයින රජයෙන් ඉල්ලීමක් කර ඇත.මෙරට සංචාරයක් සඳහා ඉකුත් දින පැමිණි මාලදිවයින රාජ්‍යයේ ජනාධිපති අබ්දුල්ලා යමින් ගයුම් මහතා සමඟ ධීවර හා ජලජ සම්පත් ඇමැති දොස්තර රාජිත සේනාරත්න මහතා සාකච්ඡා පවත්වා ඇත.මහින්ද රාජපක්ෂ ජනාධිපතිතුමාගේ උපදෙස් මත පැවැති මෙම හමුවීම හා සාකච්ඡාවන් අනුව මාලදිවයින මුහුදු සීමාව හරහා අරාබි මුහුදට පිවිස එහි මත්ස්‍ය සම්පත නෙළා ගැනීමට අවස්ථාව උදාකර දීමට හැකි වනු ඇතැයි ද ඇමැතිවරයා විශ්වාසය පළ කෙළේය.අරාබි මුහුදට අපේ ධීවරයන්ට දැනට පිවිසීමට සිදුවන්නේ ඉන්දියා මුහුදු සීමාව හරහා වන අතර එහිදී අපේ ධීවරයන් හා ධීවර යාත්‍රා ඉන්දියාවේ අත්අඩංගුවට පත්වීමේ අවදානමක් ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>26</day>
    </date>
    <link>http://www.silumina.lk/2014/01/26/_art.asp?fn=aa1401264</link>
    <topic>ආර්.එම්.වී. දිනක ආදායම කෝටි තුන පනී</topic>
    <author>තාරක වික්‍රමසේකර</author>
    <content>තාරක වික්‍රමසේකරමෝටර් රථ ප්‍රවාහන කොමසාරිස් දෙපාර්තමේන්තුවේ දිනෙක ආදායම රුපියල් ලක්ෂ තුන්සියය (කෝටි 3) ඉක්මවන බව මෝටර් රථ ප්‍රවාහන කොමසාරිස් ජෙනරාල් එස්.එච්.හරිස්චන්ද්‍ර මහතා සිළුමිණට කීය. පසුගිය වසරේ කෝටි 800ක ආදායමක් දෙපාර්තමේන්තුව ඉපැයූ බවත් සාමාන්‍ය වැඩ කරන දින දෙසිය පනහකට ආසන්න ප්‍රමාණයකදී මේ ආදායම උපයාගෙන ඇති බවත් පැවසීය.නිලධාරීන් ඉතා කඩිනමින් කාර්යක්ෂමව වැඩ කටයුතු කිරීම නිසා මෙන්ම මහජනතාව ද අවශ්‍ය ලිපි ලේඛන නිසි පරිදි ඉදිරිපත් කිරීම නිසා ද කඩිනම් සේවාවක් ලබාදීමට හැකියාව ලැබී ඇති බවත් අලුතින් ලියාපදිංචි කරනු ලබන බස් රථ සංඛ්‍යාව අඩු වුවත් උපරිම ආදායමක් ලබා දීමට හැකියාව ලැබී ඇති බවත් තැරැව්කරුවන්ගෙන් තොරව සේවාව ලබා ගැනීමට මහජනතාව වගබලා ගත යුතු බව ද ඒ මහතා පෙන්වා දෙයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>26</day>
    </date>
    <link>http://www.silumina.lk/2014/01/26/_art.asp?fn=aa1401265</link>
    <topic>තැපෑලේ දිනකට ලක්ෂ 200 ක අතිකාල</topic>
    <author>තාරක වික්‍රමසේකර</author>
    <content>තාරක වික්‍රමසේකරතැපැල් දෙපාර්තමේන්තුව දිනකට ලක්ෂ 200 කට ආසන්න මුදලක් සේවක අතිකාල සඳහා ගෙවන බව වාර්තා වෙයි.අනුරාධපුර, ගාල්ල, කොළඹ, මහනුවර, වැනි අධික රාජකාරි ඇති ප්‍රධාන තැපැල් කාර්යාල මෙන් ම රාජකාරි අවම මට්ටමක ඇති තැපැල් කාර්යාල සේවකයන් ද මේ අතිකාල ලබා ගැනීමට හුරු වී ඇති බව වාර්තාවෙයි.තැපැල් අතිකාල සඳහා 2010 වසරේ මිලියන 600 ක් ද 2011 වසරේ මිලියන 630 ක් හා 2012 වසරේ මිලියන 640 ක් ද වැය කර ඇත.මේ සම්බන්ධව තැපැල්පති රෝහණ අබේරත්න මහතාගෙන් විමසූ විට ඒ මහතා පැවසුවේ සේවක බඳවා ගැනීම් 2006 සිට අවුරුදු 8 ක් තුළ අවස්ථා තුනකදී සිදුකර ඇත්තේ 400 ක පමණ සංඛ්‍යාවක් බවත් වසරකට 500 කට ආසන්න සංඛ්‍යාවක් විශ්‍රාම යන නිසා අතිකාල වැඩිවී ඇති බවත් ය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>26</day>
    </date>
    <link>http://www.silumina.lk/2014/01/26/_art.asp?fn=aa1401266</link>
    <topic>‘1919’ න් ගැටලු ලක්ෂ 78 ක් විසඳයි</topic>
    <author>නිහාල් පී. අබේසිංහ</author>
    <content>නිහාල් පී. අබේසිංහරාජ්‍ය සේවාවල ප්‍රශ්න විසඳා ගැනීම සඳහා සාමාන්‍ය ජනතාවට ක්‍රියාත්මක කර ඇති 1919 රාජ්‍ය තොරතුරු කේන්ද්‍රය මඟින් විසඳු ගැටලු සංඛ්‍යාව ලක්ෂ 78 කට අධික බව ශ්‍රී ලංකා තොරතුරු හා සන්නිවේදන තාක්ෂණ නියෝජිතායතනය පවසයි.2013 වසරේදී පමණක් 1919 රාජ්‍ය තොරතුරු කේන්ද්‍රයට ගැටලු ලක්ෂ 16 ක් ලැබි ඇති බවත් ඉන් අඩක්ම බස්නාහිර පළාතෙන් බවත් අනාවරණය වෙයි.බස්නාහිර පළාතෙන් 2013 දී ඉදිරිපත් කර ඇති ගැටලු සංඛ්‍යාව 749016 කි. ජනතාව වැඩි වශයෙන්ම ගැටලු ඉදිරිපත් කර ඇත්තේ දුම්රිය දෙපාර්තමේන්තුව, ප්‍රාදේශීය ලේකම් කාර්යාල, පොලිස් දෙපාර්තමේන්තුව, ආගමන විගමන දෙපාර්තමේන්තුව, අධ්‍යාපන විභාග දෙපාර්තමේන්තුව, විභාග දෙපාර්තමේන්තුව වැනි ආයතන පිළිබඳවය.ජනාධිපති කාර්යාලය යටතේ පවතින ශ්‍රී ලංකා තොරතුරු හා සන්නිවේදන තාක්ෂණ නියෝජිතායතනය මඟින් 2006 සිට මේ ‘1919’ තොරතුරු සේවය ක්‍රියාත්මක වේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>26</day>
    </date>
    <link>http://www.silumina.lk/2014/01/26/_art.asp?fn=aa14012616</link>
    <topic>සන්ධානයේ මහ ඇමැති අපේක්ෂකයන් නාමයෝජනාවලින් පසු</topic>
    <author/>
    <content>බස්නාහිර හා දකුණු පළාත් සභා ඡන්දයේ මහ ඇමැති අපේක්ෂකයන් කවුරුන්දැයි නාම යෝජනා බාරදීමෙන් පසු තීරණයක් ගැනීමට එක්සත් ජනතා නිදහස් සන්ධානය බලාපොරොත්තු වෙයි.මේ පළාත් සභා දෙකට ශ්‍රී.ල.නි.ප තරග වදින අපේක්ෂකයන් වෙනුවෙන් සම්මුඛ පරීක්ෂණ ඉකුත්දා පැවැති අතර ඉදිරියේදී එක්සත් ජනතා නිදහස් සන්ධානයේ සහෝදර පක්ෂවලින් ඉදිරිපත් වන අපේක්ෂකයන්ගේ නාම යෝජනා ද සලකා බලා අවසාන ලැයිස්තුව සකස් කර ශ්‍රී ල.නි.ප. මධ්‍යම කාරක සභාවට ඉදිරිපත් කර අනුමැතිය ලබා ගනු ඇත‍.‍මේ රැස්වීම මහින්ද රාජපක්ෂ ජනාධිපතිතුමාගේ ප්‍රධානත්වයෙන් පැවැත්වීමට නියමිත ය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>26</day>
    </date>
    <link>http://www.silumina.lk/2014/01/26/_art.asp?fn=aa1401267</link>
    <topic>පන්ති කාමරවල ඊයම් තීන්ත ගාන්න එපා</topic>
    <author>සුභාෂිණි ජයරත්න</author>
    <content>සුභාෂිණි ජයරත්නනව පාසල් වාරය සඳහා පාසල් පංති කාමරවල තීන්ත ආලේප කිරීමේදී ඊයම් රහිත තීන්ත භාවිත කළ යුතු යැයි කොළඹ ජාතික රෝහලේ ජාතික විෂ තොරතුරු මධ්‍යස්ථානය පෙන්වා දෙයි.කොළඹ ජාතික රෝහලේ ජාතික විෂ තොරතුරු මධ්‍යස්ථානයේ අංශ ප්‍රධානී කායික හා දියවැඩියා රෝග සම්බන්ධ විශේෂඥ වෛද්‍ය වරුණ ගුණතිලක මහතා පෙන්වා දෙන්නේ වෙළෙඳ පොළේ පවතින ඊයම් සාන්ද්‍රතාවයෙන් අධික තීන්ත පංති කාමරවල ආලේප කිරීමෙන් දරුවන් රෝගී වීමට ඇති ප්‍රවණතාව ඉතා ඉහළ බවයි. වෙළෙඳ පොළේ තීන්ත නිෂ්පාදනයේදී බොහෝ දෙනා තද වර්ණ ගැන්වීමට, වෙළීම ඉක්මන් කිරීමට මෙන්ම පහසුවෙන් ආලේප කිරීම සඳහා ඊයම් කලවම් කරන බවයි. වෛද්‍ය වරුණ ගුණතිලක මහතා පෙන්වා දෙන්නේ මෙම ඊයම් සහිත තීන්ත දරුවන්ගේ පංති කාමරවල ආලේප කිරීමෙන් දරුවන්ගේ ස්නායු පද්ධතියට එය විෂ සහිත වන අතර දරුවාගේ බුද්ධි වර්ධනයට, රුධිර හා ආහාර ජීර්ණ පද්ධතියට එය දැඩිව බලපාන බවයි.මේ සම්බන්ධව පර්යේෂණයන් සිදුකළ පරිසර යුක්ති කේන්ද්‍රයේ විධායක අධ්‍යක්ෂ හේමන්ත විතානගේ මහතා සඳහන් කළේ 2013 වසරේ කරන ලද තීන්ත සම්පල් පරීක්ෂණ වලදී ද සොයා ගත්තේ තවමත් තීන්ත වර්ගයන්ගෙන් සියයට 50 කට අධික මට්ටමේ ඊයම් තිබෙන බවයි. මේ නිසා දරුවන්ගේ පංති කාමරවල තීන්ත ආලේප කිරීමේදී 2013 ජනවාරි මස 13 න් පසුව නිෂ්පාදිත තීන්ත හෝ Lead Free ලේබලය සහිත තීන්ත හෝ තෝරා ගැනීමට සැලකිලිමත් වන්නැයි ඔහු අවධාරණය කරයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>26</day>
    </date>
    <link>http://www.silumina.lk/2014/01/26/_art.asp?fn=aa1401268</link>
    <topic>තමිල්නාඩු-ලංකා ධීවර සාකච්ඡා හෙට</topic>
    <author>සුභද්‍රා දේශප්‍රිය</author>
    <content>සුභද්‍රා දේශප්‍රියඉන්දියා හා ශ්‍රී ලංකා ධීවරයන් ගේ ගැටලු ගැන සාකච්ඡාව 27 වැනිදා චෙන්නායි නුවරදී පැවැත්වෙයි. ශ්‍රී ලංකාවේ හා තමිල්නාඩුවේ ධීවර සංගම් නියෝජිතයෝ මේ සාකච්ඡාවට එක්වෙති.මෙහිදී ඉන්දියානු යාත්‍රා උතුරු - නැ‍ඟෙනහිර ප්‍රදේශවලට පැමිණීම  ශ්‍රී ලංකා ධීවරයන් ඉන්දියානු කලාපයට යාම වළක්වා ගැනීමත් ඇතුළු කරුණු රැසක් සම්බන්ධයෙන් මෙහිදී සාකච්ඡා කිරීමට නියමිත ය.ශ්‍රී ලංකා ධීවර දෙපාර්තමේන්තුවේ අධ්‍යක්ෂ ජනරාල් ප්‍රමුඛ නිලධාරීන් පස් දෙනෙකු ද උතුරු - නැ‍ෙඟනහිර ධීවර සංවිධාන නියෝජිතයන් දස දෙනෙකු ද මෙයට සහභාගි වනු ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>26</day>
    </date>
    <link>http://www.silumina.lk/2014/01/26/_art.asp?fn=aa1401269</link>
    <topic>ඉදිකිරීම් වැඩිවීමෙන් ඩෙංගු  වැඩිවෙලා</topic>
    <author>සුනිල් දයා අල්විස්</author>
    <content>සුනිල් දයා අල්විස්ගොඩනැඟිලි ඉදිකිරීම වැඩිවීමත් සමඟ අපද්‍රව්‍ය ගොඩගැසීම වැඩිවීමට ඉඩ දීම කොළඹ නගරයේ ඩෙංගු පැතිරීමට ප්‍රධාන හේතුවක් වී තිබෙන බව කොළඹ නගර සභාවේ ප්‍රධාන සෞඛ්‍ය නිලධාරි වෛද්‍ය ප්‍රදීප් කාරියවසම් මහතා කීය. ජාතික රෝහල් පරිශ්‍රයේ අලුතෙන් ඉදිකරගෙන යන ගොඩනැඟිලි ද එහි කාර්ය මණ්ඩලයට හා රෝගීනට මදුරු තර්ජන ඇති කරවන්නක් බවට හොඳම උදාහරණයකට ගත හැකි බව ද ඒ මහතා පවසයි. මෙම රෝහලේ දැඩි සත්කාර ප්‍රතිකාර අංශයක හෙදියන් තිදෙනෙකුට ද ඉකුත් දා ඩෙංගු වැලඳීම නිසා වෙනත් රජයේ රෝහලක නේවාසිකව ප්‍රතිකාර ලබා ගැනීමට පවා සිදුවී තිබේ.අවශ්‍යතාවන් සඳහා ගොඩනැඟිලි ඉදිකිරීම හොඳ දෙයක් නමුත් ගොඩනැඟිලි ඉදිකිරීමේදී එහි වැඩ බිමේ සුන්බුන් කැළි කසළ සතියකට වරක් ඉවත් කිරීමේ හා විනාශ කර දැමීමේ ක්‍රමයක් සිදු විය යුතු බව ද මෙවැනි ස්ථාන නිතර නිතර පරීක්ෂා කිරීමට පවා නිලධාරීන් යෙදවීම නිලධාරි හිඟය නිසා අපහසු කාර්යයක් වී තිබෙන බව ද ඒ මහතා කීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>26</day>
    </date>
    <link>http://www.silumina.lk/2014/01/26/_art.asp?fn=aa14012610</link>
    <topic>දහම් පාසල් පොත්වලට සිතුවම්</topic>
    <author>රමණී සුබසිංහ</author>
    <content>රමණී සුබසිංහදහම් පාසල් පෙළ පොත් මනෝ විද්‍යානුකූලව සිතුවම් සහිතව නව පොත් පෙළක් ලෙස ලබන වසරේ සිට දහම් පාසල්වලට බෙදා දීමට බුද්ධ ශාසන හා ආගමික කටයුතු අමාත්‍යාංශය කටයුතු කර ඇත.ලබන වසරේ දහම් පාසල් සිසුන්ට සංශෝධිත නව පොත් ලබා ගැනීමට අවස්ථාව සැලසෙන අතර 1 - 5 පන්තිය දක්වා දහම් පොත් දරුවන්ට කියවීමට ආශාවක් හා ඉක්මනට දහම් කරුණු මතක තබා ගත හැකි පරිදි මනෝ විද්‍යාත්මක සිතුවම්වලින් යුක්තය. දහම් පාසල් අවසන් පරීක්ෂණය හා ධර්මාචාර්ය විභාගයට අදාළ පෙළ පොත් ද සංශෝධනය කර ලබන වසරේ දී ලබා දීමට නියමිතය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>26</day>
    </date>
    <link>http://www.silumina.lk/2014/01/26/_art.asp?fn=aa14012611</link>
    <topic>සතොසේ හාල් හොරෙන් පිට කිරීමේ ජාවාරමක්</topic>
    <author>නිහාල් පී. අබේසිංහ</author>
    <content>නිහාල් පී. අබේසිංහසතොස සිල්ලර වෙළද සැල් මගින් පොදු ජනතාවට සහන මිලට විකිණීමට ගෙනෙන හාල්, පරිප්පු, සීනි වැනි අඩු මිල ආහාර ද්‍රව්‍ය තොග වශයෙන් පිට සිල්ලර කඩවලට විකිණීමේ ජාවාරමක් ඇතැයි ජනතාව පවසති.මේ නිසා රජය මගින් පාරිභෝගික හා වෙළෙඳ අමාත්‍යාංශය හරහා ජනතාවට ලබාදෙන ආහාර සහන පොදු ජනතාවට නොලැබී යන තත්ත්වයක් උදාවී ඇතැයි පාරිභෝගිකයෝ පවසති. මේ පිළිබඳව සතොස මෙහෙයුම් අධ්‍යක්ෂ රංජිත් එදිරිසිංහ මහතා පැවසුවේ හාල්, පරිප්පු, සීනි වැනි ද්‍රව්‍ය සෑම පාරිභෝගිකයකුට විකිණිය හැක්කේ උපරිම ලෙස කිලෝ ග්‍රෑම් පහක් පමණක් බවයි. මේ සහන මිලට විකුණන ආහාර තොග පිටින් අඩු මිලට පිටට විකුණන බවට පැමිණිලි රැසක් ලැබී තිබිණි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>26</day>
    </date>
    <link>http://www.silumina.lk/2014/01/26/_art.asp?fn=aa14012612</link>
    <topic>ලෝ සුපතළ සූරජ්කූන්ද් මේලා ප්‍රදර්ශනය පෙබරවාරි 1 සිට ඉන්දියාවේ දී</topic>
    <author>බුද්ධිකා ඉඹුලාන</author>
    <content>බුද්ධිකා ඉඹුලානඉන්දියාවේ හර්යානා ප්‍රාන්තයේ පවත්වන ලෝ සුපතළ ශීල්පෝත්සවය වන Surajkund International Crafts Mela - 2014 සහකාර රට ලෙස සහභාගි වීමේ වරම මෙවර ශ්‍රී ලංකාවට හිමි වී තිබේ. ශ්‍රී ලංකා ජාතික ශිල්ප සභාවේ මූලිකත්වයෙන් සහ ශ්‍රී ලංකා සංචාරක ප්‍රවර්ධන කාර්යාංශයේ පූර්ණ දායකත්වය ඇතිව මෙම අන්තර්ජාතික ප්‍රදර්ශනයට එක්වන ශ්‍රී ලංකාව අත්කම් නිර්මාණ, සංචාරක, තේ, දේශීය ආහාර ඇතුළු අංශ රැසකින් තම දායකත්වය ලබා දෙනු ඇත. ලේක්හවුස් ආයතනය මේ අන්තර්ජාතික ප්‍රදර්ශනයට මාධ්‍ය දායකත්වය ලබා දෙයි.28 වන වරටත් සංවිධානය වන මෙම ප්‍රදර්ශනය පෙබරවාරි 1 - 15 දා දක්වා පැවැත්වීමට නියමිතය.මෙහිදී ශ්‍රී ලාංකේය උරුමයන්, ඉතිහාසය, සංස්කෘතිය, කලා ශිල්ප, සූපවේදය, චාරිත්‍ර හා සම්ප්‍රදායන් ලොව හමුවේ ප්‍රදර්ශනය කිරීමට හැකියාව ලැබෙන අතර සුරාජ්කූන්ද් මේලාහිදී අප රටේ ප්‍රතිරූපය මෙන්ම ආර්ථික හැකියාව නංවාලීමට මහඟු අවස්ථාවක් ද හිමි වෙයි. මේ සඳහා ශ්‍රී ලංකාවෙන් හැට දෙනකුගේ කණ්ඩායමක් සහභාගිවීමට නියමිතය.මෙරට ප්‍රකට කලාකරුවන්, ක්‍රීඩකයින් සහ දේශපාලන නියෝජිතයින් ද සූරජ්කූන්ද් මේලා 2014 ට එක්වන බව ජාතික ශිල්ප සභාව කියයි.ඉන්දීය හර්යානා ප්‍රාන්ත රජයේ සංචාරක අමාත්‍යාංශය වාර්ෂිකව සංවිධානය කරන සුප්‍රකට ‘සුරාජ්කූන්ද් ජාත්‍යන්තර ශිල්ප මේලාව’ සඳහා ශ්‍රී ලංකාවෙන් අත්කම් නිර්මාණ ශිල්පීන් 18 දෙනකු සහභාගි වීමට ජාතික ශිල්ප සභාව පියවර ගෙන ඇත.මේ ශිල්පීන් දිවයිනේ සෑම පළාතක්ම නියෝජනය වන පරිදි ජාතික ශිල්ප සභාව මඟින් තෝරාගෙන ඇත. ශ්‍රී ලංකාව වෙනුවෙන් මේ අත්කම් නිර්මාණ ශිල්පීන්ට ඉදිරිපත් වීමට හැකිවීම ජාතික ශිල්ප සභාවේ තවත් මෙහෙවරක් බව එහි සභාපති දේශබන්දු බුද්ධි කීර්තිසේන මහතා පවසයි.මෙයට අමතරව මෙම ප්‍රදර්ශනයට සහභාගි වන ගැමි කලා ශිල්පීන්, නැටුම් ශිල්පීන් සහ සංගීතඥයින් මෙන්ම දේශීය ආහාරපාන ප්‍රදර්ශනය නිසා ශ්‍රී ලංකාවේ ප්‍රතිරූපය මෙන්ම රට පිළිබඳ සංස්කෘතික අවබෝධය තව තවත් වර්ධනය වනු ඇතැයි ද ඒ මහතා කියයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>26</day>
    </date>
    <link>http://www.silumina.lk/2014/01/26/_art.asp?fn=aa14012613</link>
    <topic>බොදු පනත් පමා කළාට අගමැති කරුණු විමසයි</topic>
    <author>රමණී සුබසිංහ</author>
    <content>රමණී සුබසිංහබුද්ධ ශාසනයේ චිරස්ථිතිය සහ යහ පැවැත්ම උදෙසා සම්පාදනය කර ඇති විහාර දේවාලගම් සංශෝධන පනත, ශාසනාරක්ෂක සංශෝධන පනත ඇතුළු පනත් හයක් පාර්ලිමේන්තුවට ඉදිරිපත් කිරීමට ප්‍රමාද වීම සම්බන්ධයෙන් නිදහසට කරුණු දක්වන ලෙස අග්‍රාමාත්‍ය, බුද්ධ ශාසන හා ආගමික කටයුතු ඇමැති ආචාර්ය දි. මු. ජයරත්න මහතා නිලධාරීන්ට නියෝග කර ඇත.ත්‍රෛනිකායික මහනාහිමිවරුන් හා බෞද්ධ සංවිධාන දිගින් දිගටම මෙම පනත් ප්‍රමාදය පිළිබඳව අගමැතිවරයාට කරුණු දැක්වීම හේතුවෙන් මෙම තීරණය ගෙන තිබේ.මේ අනුව විහාර දේවාලගම් සංශෝධන පනත, ශාසනාරක්ෂක සංශෝධන පනත, ඇතුළුව දසසිල් මෑණියන් වහන්සේ හා දසසිල් මෑණි ආරාම පනත, කථිකාවත් ලියාපදිංචි කිරීමේ පනත, බෞද්ධ ප්‍රකාශ පළ කිරීම හා නියාමන කිරීමේ පනත හා බුද්ධ ශාසන පනත් කෙටුම්පත යන පනත් හයක් පාර්ලිමේන්තුවට ඉදිරිපත් කර සම්මත කර ගත යුතුව තිබේ.මෙහි ඇතැම් පනත් වසර හයකට වඩා පැරැණි ඒවා බව මල්වතු පාර්ශ්වයේ මහා නායක තිබ්බටුවාවේ සුමංගලාභිධාන නා හිමියෝ පෙන්වා දෙති.මෙම පනත් මෙතෙක් සම්මත කරගෙන ක්‍රියාත්මක කිරීමට නොහැකි වීම පිළිබඳ උන්වහන්සේ බලවත් කනගාටුව ප්‍රකාශ කර ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>26</day>
    </date>
    <link>http://www.silumina.lk/2014/01/26/_art.asp?fn=aa14012614</link>
    <topic>මර්සිට පිහිටවන්න සංදර්ශනයක්</topic>
    <author/>
    <content>කලා ලොවට මහත් සේවයක් කළ අසහාය වේදිකා නාට්‍ය ශිල්පිනී, හඬකැවීම් ශිල්පිනී සහ අග්‍රගණ්‍ය හාස්‍ය රංගන ශිල්පිනී මර්සි එදිරිසිංහ මහත්මිය බලවත් ලෙස රෝගාතුරව සිටී. මෙතෙක් ඇයගේ ප්‍රතිකාර වෙනුවෙන් ඇය සතු මූල්‍යමය ධනය වියදම් වී ඇත. ඇයගේ ඉදිරි වෛද්‍ය ප්‍රතිකාර කටයුතු වෙනුවෙන් අවශ්‍ය මූල්‍යමය ප්‍රතිපාදන සොයා දීම සඳහා රූපවාහිනී හඬ නළු හා උපසිරැසි ශිල්පීන්ගේ එකමුතුව දැනටමත් විශේෂ වැඩපිළිවෙළක් ක්‍රියාත්මක කොට ඇත. එළැඹෙන මාර්තු 03 වැනි සඳුදා දින ප.ව. 6.00ට කොළඹ මරදාන ටවර් රඟහලේ දී කලාකරුවන් විශාල පිරිසකගේ සහභාගීත්වයෙන් හා රසිකයින්ගේ ධන පරිත්‍යාගයෙන් මහා සංදර්ශනයක් පවත්වා ඉන් ලැබෙන සියලු මූල්‍යමය ප්‍රතිපාදන මර්සි එදිරිසිංහ මහත්මියට පිරිනැමීමට කටයුතු යොදා ඇත.මෙහි ප්‍රථම විශේෂ මුදල් පරිත්‍යාගය ජිප්සීස් සංගීත කණ්ඩායමේ නායක ප්‍රවීණ ගායන ශිල්පී සුනිල් පෙරේරා මහතා පරිත්‍යාග කළ බව එකමුතුවේ ප්‍රධාන ලේකම් නීතිඥ ඉන්දිකා පී.චන්ද්‍රතිලක මහත්මිය සහ ප්‍රධාන භාණ්ඩාගාරික ගායන ශිල්පී රෝහණ සිරිවර්ධන මහතා දන්වා සිටී.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>26</day>
    </date>
    <link>http://www.silumina.lk/2014/01/26/_art.asp?fn=aa14012615</link>
    <topic>ජනතා කැමැත්ත දර්ශනයක් තියෙන නායකයකුටයි</topic>
    <author>සුනිල් දයා අල්විස්</author>
    <content>- මෛත්‍රිපාලසුනිල් දයා අල්විස්නායකත්ව මණ්ඩල කමිටු හෝ වෙනත් විකල්ප වැඩ සටහන් අනුව පක්ෂ නායකයකු හෝ රජයක් බලයට පත් කිරීමට මේ රටේ ජනතාව කිසිසේත් සූදානම් නැතැයි ද රටක් පාලනයට එක් නායකයෙක් හා ඒ නායකයා යටතේ ප්‍රබල ආණ්ඩුවක් පිහිටුවා ගැනීමේ පිළිවෙත ජනතාව තවමත් කැමැති ක්‍රමය යයි ශ්‍රී ලංකා නිදහස් පක්ෂයේ ලේකම් මෛත්‍රිපාල සිරිසේන මහතා පවසයි.ආණ්ඩුවක් බලයට පත්කර ගැනීමට ජනතාව ඡන්දය දෙන්නේ නායකයාට, ඔහුගේ දර්ශනයට හා පක්ෂයේ ප්‍රතිපත්තිවලට යයි ද මේ රටේ 1947 සිට බලයට පත් සියලු නායකයන් රජයන් බිහිකර ඇත්තේ මේ ක්‍රමයට යයි ද ඇමැතිවරයා පෙන්වා දුන්නේය.ඇමැතිවරයා මේ අදහස් පළ කර සිටියේ ශ්‍රීලනිප මූලස්ථානයේදී සිකුරාදා (24) පැවැති මාධ්‍ය සාකච්ඡාවේදීය. ශ්‍රීලනිප උප සභාපතිවරයකු වන අනුර ප්‍රියදර්ශන යාපා සහ පක්ෂයේ භාණ්ඩාගාරික ඩලස් අලහප්පෙරුම යන ඇමැතිවරුන් ද මේ මාධ්‍ය සාකච්ඡාවට සහභාගි වූහ.තමන්ට සුදුසු රටේ වගකීමක් ගන්න හා ජනතාවගේ විශ්වාසය දිනා ගන්න පුළුවන් නායකයෙකුට ජනතාව නිතරම කැමැත්ත දක්වන බවත් ජාතික සහ අන්තර්ජාතික දේශපාලනය සැකැසී ඇත්තේ මේ ක්‍රමයට යයි ද අපේ රටේ ආණ්ඩුවේ ප්‍රධානියා ලෙස මහින්ද රාජපක්ෂ ජනාධිපතිතුමා ජාතික හා අන්තර්ජාතික වශයෙන් පිළිගත් ජගත් නායකයෙක් යැයි ද ඇමැතිවරයා කීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>26</day>
    </date>
    <link>http://www.silumina.lk/2014/01/26/_art.asp?fn=ab1401261</link>
    <topic>ඉන්දියාවත් එක්ක කතා කරගෙන ප්‍රශ්නවලට විසම් සොයාගන්න පුළුවන්</topic>
    <author>සංවාද සටහන</author>
    <content>ධීවර හා ජලජ සම්පත් ඇමැතිදොස්තර රාජිත සේනාරත්නදෙරටේ සිරකර සිටි ධීවරයන් නිදහස් කරගත් ආකාරයටම අපේ රට ඉදිරියේ තිබෙන ඉතුරු ප්‍රශ්න විසඳගන්නත් ඉන්දියාවේ සහාය ලබා ගත හැකි යැයි ධීවර හා ජලජ සම්පත් ඇමැති දොස්තර රාජිත සේනාරත්න මහතා කියයි.සිළුමිණ සමඟ විශේෂ සම්මුඛ සාකච්ඡාවකට එක්වෙමින් ඇමැතිවරයා මේ ප්‍රකාශය ක‍ෙළ්ය.ඉන්දියාව අප සමඟ සිටී නම් කිසිදු බලවේගයක් ඉදිරියේ අපට සැලීමට සිදු නොවන බව ද ඇමැතිවරයා පෙන්වා දුන්නේය.එම සම්මුඛ සාකච්ඡාවේදී ඇසූ ප්‍රශ්න කිහිපයක් හා ඒවාට ඇමැතිවරයා දුන් පිළිතුරු මෙසේය.දෙරටටම ප්‍රශ්නයක් වෙලා තිබුණ රටවල් දෙකේම සිරගත කර තිබුණ ධීවරයන් නිදහස් කර ගන්න ධීවර ඇමැතිවරයා ලෙස ඔබ සිදුකළ ඉන්දීය සංචාරයේ දී හැකිවීම රටවල් දෙකේම ජයග්‍රහණයක් විදියට සලකන්න පුළුවන්. ඔබ සමඟ කරන මේ කෙටි කතා බහ මේ ඉන්දීය සාකච්ඡාවලින්ම කතාව ආරම්භ කළොත්..?මා ඉන්දියානු විදේශ ඇමැතිවරයාත් එරට ධීවර ඇමැතිවරයාත් හමුවී කළ සාකච්ඡා අනුව දෙරටේම අත්අඩංගුවේ සිටි ධීවරයන් හා යාත්‍රා නිදහස් කර ගන්න ඉඩ ලැබී තියෙනවා. මේ වන විට සියලුම දෙනා හා යාත්‍රා නිදහස් කරගන්න පුළුවන් වෙලා තියෙනවා. මේ පිළිබඳ යම් ප්‍රමාදයක් තිබුණේ අපේ පැත්තෙන්.ඔබේ සංචාරයෙන් පසුවත් උතුරු මුහුද ආක්‍රමණය කළ තමිල්නාඩු ධීවරයන් අත්අඩංගුවට ගන්න නාවික හමුදාවට පසුගිය සතියෙත් සිදුවුණා..?ඔව්. මේ ප්‍රශ්නයට ස්ථිර විසඳුමක් සොයාගන්න අප කටයුතු කළ යුතුව තිබෙනවා. නීතිමය ක්‍රියාමාර්ග වගේම සාකච්ඡා මාර්ගයෙන් ඇතිකර ගන්නා අවබෝධයත් මෙහිදී වැදගත්.දෙරටේ නියෝජිතයන් තුන්දෙනා බැගින් ඇතුළත් කමිටුවක් ඉන්දියාවේ ධීවර ලේකම්වරයත් ලංකාවේ ධීවර අධ්‍යක්ෂ ජනරාල්වරයාත් ඇතුළත්ව පත්කර ගත්තා.කමිටුවේ මුල් රැස්වීම නවදිල්ලියේ පැවැත්තුවා. දෙවැනි රැස්වීම තව මාස 2කින් ලංක‍ාවේදි පැවැත්වෙනවා. ප්‍රශ්න සාකච්ඡා කර විසඳුම් ලබාදෙනවා. එතැනින් විසඳගන්න බැරි ප්‍රශ්න දෙරටේ විෂය බාර ඇමැතිවරුන්ට ඉදිරිපත් කරනවා.මේ සාකච්ඡාවලදි ඉන්දියාව දැක්වූ ප්‍රතිචාරය ගැන ඔබ කියන්නේ කුමක්ද?ඉන්දියාව පැත්තෙන් සම්පූර්ණ සහයෝගය ලබා දුන්නා. ඉන්දියානු විදේශ ඇමැති සල්මන් කුර්ෂිද් හමුවෙලා සාකච්ඡා කරන්නත් මට පුළුවන් වුණා. විදේශ කටයුතු ඇමැතිතුමා එතැනදි මේ පිළිබඳව පූර්ණ අවබෝධයකින් සාකච්ඡා කළා පමණක් නෙවෙයි ඔහු දකුණු ඉන්දියානු ධීවරයන් වෙනත් මත්ස්‍ය බිම්වලට යොමු කළ යුතුය කියලත් පිළිගත්තා.ඒ ‍වගේම බෙංගාල බොක්කේ මත්ස්‍ය සම්පත ආරක්ෂා කිරීමටත් එහි පරිසර පද්ධතිය ආරක්ෂා කිරීමටත් අවශ්‍ය සියලුම කටයුතු සඳහා ඉන්දියානු රජයේ සම්පූර්ණ සහාය ඒ සඳහා අවශ්‍ය මූල්‍ය සහාය ඇතුළු සම්පූර්ණ සහාය දෙනවය කිව්වා. ශ්‍රී ලාංකික ධීවරයන්ට ආධාර කරන්නත් කැමැතියි කියලා එතුමා කිව්වා.ඉන්දීය මධ්‍යම රජය අපිත් එක්ක සාකච්ඡා කරල මේකෙ තියෙන බැරෑරුම්කම පිළිගනිමින් ඉන්දියානු ධීවරයන් ලංකාවට පැමිණීමෙන් ඇති වෙලා තියෙන විශාල විනාශය පිළිබඳව හොඳ අවබෝධයක් ඔවුන් ලබා ගත්තා කියල මා කල්පනා කරනවා.තමිල්නාඩු ධීවරයන් අපේ උතුරු මුහුදට විශාල වශයෙන් කඩාවැදීමයි ප්‍රශ්නය වෙලා තියෙන්නේ.?මේ සාකච්ඡාවලදි මම දුටු දේ තමයි ඔවුන් කොයි වෙලාවකවත් තමිල්නාඩු මහ ඇමැතිතුමියත් සමඟ ඇගේ අනුමැතිය ලබා ගන්නේ නැතිව කෙළින්ම අපි සමඟ ද්විපාර්ශ්වික එකඟතාවන්ට පැමිණුණා.ජයලලිතා මහත්මියත් මේ වෙනකොට මේකෙ තියෙන භයානකකම අවබෝධ කරගෙන තිබෙනවා. ධීවරයන් දහස් ගණනින් තමිල්නාඩුවෙන් ලංකා මුහුදු තීරයට ඇවිල්ලා අපේ රටේ මුහුදු සීමා උල්ලංඝනය කරමින් අපේ රටේ ධීවර කර්මාන්තයට කරන බලපෑම පිළිබඳවත් එයින් ඇතිවෙලා තියෙන විනාශය පිළිබඳවත් අවබෝධයක් ඔවුන් ලබාගන්න ඇති කියල මං හිතන්නේ.විශේෂයෙන් ඉන්දියානු ධීවරයන් විශාල ප්‍රමාණයක් මේ රටේ අත්අඩංගුවේ සිටීම නිසා ඇයට සිදුවුණා ශ්‍රී ලාංකික ධීවරයන් අත්අඩංගුවෙන් මුදවා ඒ ගනුදෙනුව අවසන් කරන්නට. අපේ වගේම එතුමියටත් විරුද්ධ උපවාස සත්‍යග්‍රහ එහෙ ආරම්භ වුණා අපි මෙහෙ මුහුදු සීමා උල්ලංඝනය කළ ධීවරයන් හා යාත්‍රා දිගින් දිගටම අත්අඩංගුවට ගැනීම නිසා.මේ ප්‍රශ්නය ඉන්දියානු මැතිවරණය දක්වා ඇදගෙන යන්න ජයලලිතා මහත්මිය කල්පනා නොකළේ ඇයි?ඇයට මුලින් අවශ්‍යතාව තිබුණේ එම දේ තමයි. සිංහල ධීවරයන්ව අත්අඩංගුවට අරන් මැතිවරණයට යන්න. නමුත් මේ වෙනකොට ඇයට එය පාරාවළල්ලක් වෙලා තිබුණා මෙහෙන් ඉන්දියානු ධීවරයන් දිගටම අත්අඩංගුවට ගැනීම නිසා. ඒ නිසා ඇයට සිදුවුණා වහාම මේ ප්‍රශ්නයෙන් අත‍ සෝදාගන්නට. මොකද ඒ තරම් විශාල ප්‍රමාණයක් අපේ අත්අඩංගුවට පත්වීම තුළ.ඔබ ඇයි ප්‍රශ්නයේ මුල ජයලලිතා මහත්මිය හමු ‍නොවන්නේ?මම ඒ වෙලාවෙත් ඉන්දියානු විදේශ ඇමැතිතුමා මා හමුවුණ වෙලාවෙත් මේක කිව්වා. එතුමා මගෙන් ඇහැව්වා ඉන්දියාව ආරාධනා කළොත් ඉන්දියාවේ ඕනම තැනකට එන්න කැමැති ද කියල. මම කිව්වා හරි මම ඕනම තැනකට එන්න කැමැතියි කියලා. දැන් හෙට (27) ඉන්දියානු ධීවරයන් හා ශ්‍රී ලංකා ධීවරයන් අතර සාකච්ඡාව චෙන්නායිවල ති‍ෙයනවා.ඒකත් වැදගත්. මොකද ඒකට ධීවර සමිතිවල අය අපේ නිලධාරීන් වගේම ඉන්දියානු නිලධාරීනුත් සහභාගි වෙනවා. එතකොට එතැනදි ශ්‍රී ලාංකික හා ඉන්දියානු ධීවරයන්ට මේ පිළිබඳව සාකච්ඡා කරල අවබෝධයක් ප්‍රශ්නයේ යථා තත්ත්වය ගැන ඇතිකර ගන්න පුළුවන්. හැබැයි මෙතන විසඳුම රටවල් දෙක අතර රාජ්‍ය තාන්ත්‍රික විසඳුමක් පමණයි. ධීවර සංවිධානවල උතුරේ නායකයන් හා ධීවර අමාත්‍යාංශ නිලධාරීන් මේ සාකච්ඡාවලට යනවා.මුහුදු සීමා කඩ කිරීම වගේ තමිල්නාඩු ධීවරයන්ගේ විනාශකාරී පන්න ක්‍රමයත් ලංකාවට ප්‍රශ්නයක්?ඔව්.අපි පැහැදිලිවම ඒකෙ තියෙන විශාල විනාශය ඉන්දියානු බලධාරීන්ට ඉදිරිපත් කළා. ඉන්දියානු ධීවරයෝ අපේ කලාපයට පැමිණීම පමණක් නෙවෙයි බොටම් ට්‍රෝලිම් කියන පුංචි මාළු පැටියාගේ ඉඳන් මුහුදු පතුලම පීරා ගන්න පන්න ක්‍රමය ලොකු විනාශයක් තමයි.එතුමා කිව්වේ පරිසරය, මාළු සම්පත මේ කලාපයේ ආරක්ෂා කිරීම සඳහා මේ පන්න ක්‍රම වෙනස් කිරීමටත් තමිල්නාඩු ධීවරයන්ට උදව් කරනවා. ඒ වගේ වෙනත් මත්ස්‍ය බිම් ලංකාවට එන්නේ නැතිව ඔවුන්ට ධීවර කර්මාන්තය කරගැනීමට සියලු ඉඩ ලබාදෙන බවටත් කටයුතු කරනව කියල ඉන්දියානු විදේශ ඇමැතිවරයා කිව්වා.ඉන්දියාව ඔය කියන බොටම් ට්‍රෝලිම් ක්‍රමය තහනම් කරලා නැද්ද?ඇත්තටම මේ බොටම් ට්‍රෝලිම් ක්‍රමය ලංකාව වගේම ඉන්දියාවත් තහනම් කරල තියෙන්නේ. ඉන්දියාවේ නාවික සැතපුම් 12ක් ඇතුළත මේ බොටම් ට්‍රෝලිම් ක්‍රමය කරන්න ඔවුන් ඉඩ දෙන්නේ නැහැ. නමුත් ඔවුන් අපේ මුහුදට ඇවිල්ල ඒ තහනම් පන්න ක්‍රමය ක්‍රියාත්මක කරනවා.ඉන්දියානු තමිල්නාඩු මුහුදේ තියෙන මාළු සම්පත මේ විනාශයන් නිසා දැනටමත් සියයට 25කින් අඩු වෙලා තියෙනවා. මෙයට වඩා දරුණු තත්ත්වයකට මුහුණ දෙන්න වෙනවා ලංකාවට තමිල්නාඩුවෙන් මේ වගේ දහස් ගණනින් බෝට්ටු ඇවිල්ලා අපේ මුහුදේ මාළු අල්ලන්න ඉඩ දුන්නොත්. ඔවුන් මාළු අල්ලන්න යොදාගන්න ‍ බොටම් ට්‍රෝලිම් වගේ පන්න ක්‍රමය නිසා ඒ සිදුවන විනාශය තවත් දරුණු වෙනවා.ධීවරයන්ගේ ප්‍රශ්නය විසඳගන්න ලබා ගන්න මේ ඉන්දියානු සහාය අප මුහුණ දෙන අනෙක් ප්‍රශ්න විසඳගන්න ලබා නොගන්නේ ඇයි?ඇත්තටම ලෝකයත් එක්ක අපට යම් ප්‍රශ්න වලට මුහුණ දෙන්න වෙනව නම් ඒ ප්‍රශ්නවලට විසඳුම් සෙවීමේ දී අපට තියෙන ලොකුම උදව්ව ඉන්දියාවයි. එතැනදි ඉන්දියාව අපි එක්ක ඉන්නව නම් කිසි ප්‍රශ්නයකදි අපි සැලෙන්න ඕන නැහැ.ඒ නිසා ‍ෙම් වගේම අපේ රට ‍ඉස්සරහ තියෙන ඉතුරු ප්‍රශ්නවලදිත් ඉන්දියාව එක්ක කතාකරගෙන මේ ප්‍රශ්නවලට විසඳුම් සොයාගන්න ඕන වගේම ඒ සඳහා හැකියාවත් තියනව කියලයි මා කියන්නේ.අපේ රටවල් දෙකේ සම්බන්ධතාවයන් බොහොම ගැඹුරු දීර්ඝකාලීන එකක්..?ඉන්දියාව ගත්තොත් ඉන්දියාව ලංකාවට ආදරය කරන රටක්. ඔවුන් ලාංකිකයන්ටත් ආදරෙයි. ඒක ඔවුන් සමඟ කරන සෑම සාකච්ඡාවකදිම හොඳින් පෙන්නුම් කරනවා.මුළු ශිෂ්ටාචාරය ගත්තත් ලංකාවේ බෞද්ධ දර්ශනය පැමිණීම සහ අපේ බෞද්ධ ශිෂ්ටාචාරය කලා ශිල්ප සාහිත්‍ය ද කලාව ද මේ සියල්ල අපට ලැබුණේ ඉන්දියාවෙන්. ඒ විතරක් නෙවෙයි අපි ආවෙත් ඉන්දියාවෙන්. ද්‍රවිඩයෝ ආවෙත් ඉන්දියාවෙන්, මුස්ලිම්වරු මුලින් අ‍ාවෙත් ඉන්දියාවෙන්. මේ සියල්ලත් එක්ක අපි ඉන්දියාවත් සමඟ මහා ඓතිහාසික බැඳීමක් තියෙනවා. ඒක නැහැ කියන්න කාටවත් බැහැ. වර්තමානයේ පවා ඔවුන් අපට සලකන්නේ ඉතාම මිත්‍රශීලීව.මෑත කාලීන යම් දුරස්වීමකුත් අපේ රටවල් දෙක අතර දකින්න තිබෙනවායි කිව්වොත්...?මෙතැනදි ඔවුන් හා අප අතර තියන ඒ ප්‍රශ්න විසඳාගත යුත්තේ මිත්‍ර ප්‍රතිවිරෝධයක් මත මිසක් සතුරු ප්‍රතිවිරෝධයක් විදියට නොවෙයි.කලාපයේ බලවතා ඉන්දියාව වගේම ඉන්දියාවේ සහාය ලංකාවට ලැබෙනව නම් බටහිර රටවල සතුරු ක්‍රියාමාර්ග එතනම ලොප් කර දමන්න අපේ රටට හැකිවෙනවා...?ඉන්දියාව අපට උදව් කිරීම සඳහා අපි ඉන්දියාවට උදව් කළ යුතුයි. වෙන මොකවත් නෙවෙයි ඉන්දියාවත් එක්ක අපි ඇති කරගත්ත ගිවිසුම්වලට අනුව ක්‍රියාකරනව නම් ඔය කිසිදු ප්‍රශ්නයක් ලංකාවට ඇතිවෙන්න ඉන්දියාව ඉඩ නොදෙන බව විශ්වාසයි.ඉන්දියා‍වටත් ප්‍රශ්නයක් තියෙනව දකුණු ඉන්දියාවෙන් අපේ ප්‍රශ්නය ගැන. ඒ නිසා ඉන්දියාවටත් සීමිත ඉඩකඩක් තමයි තියෙන්නේ. අපට කොන්දේසි විරහිත සහයෝගයක් ලබාදීමේ හැකියාවක් ඉන්දියාවට මේ වෙලාවේ නැතිවෙලා තියෙනවා. මේක අවබෝධ කරගෙන අපි එතනින් මිදෙන්න අවශ්‍ය ක්‍රියාමාර්ග ගත යුතුව තිබෙන බවයි මා කල්පනා කරන්නේ.ඉදිරියට එන ඡන්ද ගැනත් කතා කළොත්.?අපි ඡන්දෙට ලෑස්තියි. අපට ඡන්දය කියන එක ප්‍රශ්නයක් නෙවෙයි. ඡන්දයකට ආණ්ඩුව මුහුණ දීමේදී පැහැදිලි විපක්ෂයක් මේ වෙනකොට නැහැ.විපක්ෂයේ තාම කැලඹිලි හා ඔවුනොවුන් නායකත්වය පිළිබඳව මරාගන්න තත්ත්වයක් තියෙන්නේ. එහෙම තත්ත්වයක් තිබියදී මුළු ජනතාවම පළාත් සභා ඡන්දයකදි රජය සමඟ පෙළගැසීම වළක්වන්න බැහැ. වෙනත් විකල්පයක් පෙනෙනතෙක් මානයක නැති රටක ජනතාව මේ තියෙන රජයත් සමඟ එකතුවෙලා තමන්ගේ ප්‍රශ්නවලට විසඳුම් ලබාගැනීමට රජය එකහෙළා ඉදිරිපත් වෙනවා. ඒක තමයි දිගටම සිදුවුණෙත්, ඉදිරියට සිදුවන්නෙත්. ඒ නිසා මේ ඡන්දයේ දී අපට වෙනද වගේම විශාල ජයග්‍රහණයක් ලබන එක මා හිතන්නේ කිසිවකුට වළක්වන්න බැහැ. ආණ්ඩුව මෙතෙක් ලබාගත් ජයග්‍රහණ ඉදිරියට ගෙන යාමක් පමණයි මේ ඡන්දයේදී සිදුවන්නේ.ඔබේ දරුවන් මේ ඡන්දෙට ඉදිරිපත් කරනවද?නැහැ. මගේ දරුවො ඉදිරිපත් වෙන්නේ නැහැ. මගේ පුතා නම් දිගටම දේශපාලනයේ නියුතු වුණා කුඩා කළ ඉඳලම. ඒ විතරක් නෙවෙයි මගේ මැතිවරණ ව්‍යාපාරයේදී දිස්ත්‍රික්කයේ මං නැති සෑම රැස්වීමක්ම අමතමින් ප්‍රදේශයේ තරුණයන් සමඟ එකතු වෙලා සංවිධාන කටයුතු පුතා තමයි කළේ.නමුත් මං කැමැති වුණේ නැහැ පුතා ඉදිරිපත් කරන්න. හැමතැනම අවුලක් ඇතිවෙලා. දේශපාලනය දැනගත්තා හෝ නොදැනගත්තා හෝ වෙනසක් නැතිව හැමෝම තමන්ගේ පවුල්වල සාමාජිකයෝ පුත්තු - දූලා, බෑනල, අයියල, මල්ලිලා මේ සියල්ලම ඡන්ද ලැයිස්තුවලට දාගන්න පටන් අරන් තියනවා.මං දැක්කා එහෙම විසිගණනකටත් වැඩිය පවුල්වල ඡන්ද ලැයිස්තුවලට දාගෙන තියනවා. ඒ නිසා මං කැමැති වුණේ මගේ පුතා ඒ වගේ මාධ්‍යවේදීන් විසින් ලැයිස්තුගත කිරීමකට. ඒ නිසා මං ඔහුට කිව්වා මේ සැරේ ඉල්ලන්න එපා කියලා. බණ්ඩාරනායක, රාජපක්ෂ වගේ පවුල් දේශපාලනයට පැමිණීමේ සම්ප්‍රදායක් මේ රටේ තිබෙනවා.එහෙම නෙවෙයි මෙතනදි දේශපාලන වුවමනාවක් තිබුණා ‍හෝ නොතිබුණා ‍හෝ මේ පැමිණීම නිකන් හරියට අර තමන්ගේ පෞද්ගලික සමාගමක තමන්ගේ කොටස් සඳහා ඉදිරිපත්වීම වගේ තමයි ජනතාව බලන බව පෙනෙන්නේ.දේශපාලනයත් අද ජනසතු කරන්න වෙලා?පැහැදිලිවම ජනසතු කරන්න වෙනවා. මේ තියන මැතිවරණ ක්‍රමය වෙනස් කරල පැහැදිලිවම මේක මේ තියන ජරාජීර්ණ තත්ත්වයෙන් ගලවල මේ රටේ නැවතත් තේමිස්ලට, රොමානිස්ලට එ‍තකොට ජෝතිපාලල වගේ සාමාන්‍ය මිනිහෙකුට පාර්ලිමේන්තුවට එන්න පුළුවන් පැරණි මැතිවරණ ක්‍රමයත් සමඟ බද්ධ වූ ක්‍රමයකට යන්න වෙනවා.එජාපයෙන් ඡන්දයට ජනප්‍රිය නළු චරිත ඉදිරිපත් කිරීමේ සූදානමක් තිබෙනවා..?ඔය කවුරු ඉදිරිපත් කළත් ඒගොල්ලන්ට රඟපාන්න වෙන්නේ ජනතාව ඉදිරියේ. ජනතාව ඉස්සරහ. ඒ නිසා ඒගොල්ලො ඔය සෙලෝලයිඩ් පටය ඉදිරියේ රඟපාන්න වගේ ලේසි නැහැ මිනිස්සු ඉස්සරහ රඟපෑම. එතකොට ඔය මොන නළුව ආවත් මේකෙදි දේශපාලන තීන්දුව, මැතිවරණ ප්‍රතිඵලය වෙනස් කරන්න තියා එයට අලගු තියන්නවත් ඔවුන්ට හැකිවෙන්නේ නැහැ.සංවාද සටහනසරත් පෙරේරාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>26</day>
    </date>
    <link>http://www.silumina.lk/2014/01/26/_art.asp?fn=ab1401262</link>
    <topic>සමාවෙන්න සර් මං හැම්බර වුණා</topic>
    <author>චන්දන බණ්ඩාර</author>
    <content>විග්නේෂ්වරම් ජනපතිට කියයිජනාධිපතිතුමා ගිය සතියේ සෙනසුරාදා සවස අනුරාධපුරයට ගියේය. ඒ රාමඤ මහා නිකායේ 150 වෙනි සාංවත්සරික උත්සවයට සහභාගී වීමටයි. එදින ජනාධිපතිතුමා සවස 4 ට පමණ අනුරාධපුරයට පැමිණියේය. එදිනම අනුරාධපුරයේ තවත් ආගමික වශයෙන් වැදගත් උත්සව කීපයක් පැවැත්විණි. එනම් කුල දරුවන් 150 දෙනෙකු මහණ කිරීමත් රජරට භික්ෂු විශ්ව විද්‍යාලයේ හිටපු ජ්‍යෙෂ්ඨ කථිකාචාර්ය පොතානේ ධම්මානන්ද හිමිට අතුරුමැද ප්‍රධාන සංඝනායක පදවිය පිරිනැමීමය.මේ අතරතුර එදිනම ශ්‍රීලංකා රාමඤමහා නිකායේ 150 වෙනි සංවත්සරයට සමගාමීව ඇමැති එස්.එම් චන්ද්‍රසේන හට ගොවි ජන රංජන දේශාභිමානී ශාසන කීර්ති යන ගෞරව නාමය පිරිනැමීමද සිදු වීය. ඇමැති එස්. එම් චන්ද්‍රසේනට මේ සම්මානය ප්‍රදානය කිරීමට හේතු ලෙස දක්වා තිබුණේ පුරා වසරක කාලයක් තිස්සේ රණවිරුවන්ට සෙත් පතා දොලොස් මහේ පිරිත් දේශනාවක් පැවැත්වීමට කටයුතු කිරීම සහ අනුරාධපුර රුවන්වැලි සෑය අභියස දොලොස්මහේ දන්සැලක් වසරේ දින තුන්සිය හැට පහ පුරා පැවැත්වීම සහ අනුරාධපු‍රයේ විහාරස්ථාන 400 ක් ප්‍රතිසංස්කරණය කිරීම යන කරුණු කාරණාවන්ය.මේ උත්සවයන්ට එක් වීමෙන් අනතුරුව ජනාධිපතිතුමා විසින් එදින සවස් වරුවේ ජයශ්‍රී මහා බෝධීන් වහන්සේ වැද පුදා ගැනීමෙන් අනතුරුව අනුරාධපුර ජනාධිපති මැදුරට ගියේය. මේ අතරතුර පසුගියදා අනුරාධපුර ශ්‍රී.ල.නි.ප දිස්ත්‍රික් නායකයා ලෙස ඇමැති එස්. එම් චන්ද්‍රසේන පත් වීමෙන් අනතුරුව අනුරාධපුර දිසාවේ ශ්‍රී.ල.නි.ප ආසන සංවිධායකවරු විසින් ඇමැති එස්. එම් ගෙන් ඉල්ලා තිබුණේ ජනාධිපතිතුමා සමඟ තම අසනවල තිබෙන ගැටලු සාකච්ඡා කිරීමට අවස්ථාවක් ලබා දෙන ලෙසටය.ඒ අනුව එදින රාත්‍රියේදී අනුරාධපුර දිසාවේ ආසන සංවිධායකවරු සඳහා ජනාධිපතිතුමාගේ ප්‍රධානත්වයෙන් විශේෂ හමුවක් පැවැත්විණි. " ඇත්තටම සර් අපේ එස්. එම් ඇමැතිතුමා දිස්ත්‍රික් නායකයා වුණාම අපේ දිස්ත්‍රික්කයේ සියලුම ආසන සංවිධායකවරු සහයෝගයෙන් වැඩ කරනවා." ඇමැති තිස්ස කරලියද්ද කියා සිටියේය." ඒක බොහොම හොඳ දෙයක්. සමගියෙන් සියලුම ආසන සංවිධායකවරු වැඩ කරන්ඩ. ඒක ලොකු ආදර්ශයක්." ජනාධිපතිතුමා කියා සිටියේය. ඉන් අනතුරුව ගිය ඉරිදා උදේ වරුවේ ජනාධිපතිතුමා මිරිසවැටිය වැඳ පුදා ගත්තේය. එහිදි මිරසවැටිය විහාරාධිපති හිමියෝ ජනාධිපතිතුමාට ආශිර්වාද කොට පිරිත් නුල් බැඳ ආශිර්වාද කළහ.මේ අතරතුර පසුගියදා ජනාධිපතිතුමා මුණ ගැසීමට අහිකුණ්ඨක පිරිසකට අවස්ථාව ලැබිණි. ඒ අනුරාධපුරයේදීය. ජනාධිපතිතුමා මුණ ගැසීමට අවශ්‍ය බවට මීට මාස කීපයකට පෙර උතුරුමැද මහ ඇමැති එස්. එම් රංජිත්ගෙන් ඉල්ලීමක් කොට තිබිණි. මේ අහිකුණ්ඨකයන් පිරිසගේ ප්‍රධානම අවශ්‍යතාව වුයේ වනජීවී නිළධාරීන් විසින් ඔවුන්ට අයත් නාගයින් සහ රිලවුන් සමඟම අහිකුණ්ඨකයන් උසාවියට ඉදිරිපත් කිරිමට කටයුතු කිරීමය.එය තමන්ගේ ජීවිකාවට මහත් හානියක් බව ජනාධිපතිතුමා හමු වු අහිකුණ්ඨකයන්ගේ නායකයා වෙන අනවත්තු විසින් ජනාධිපතිතුමාට කියා සිටියේය. " අපේ ජනාධිපතිතුමනි. මේ අපේ සාම්ප්‍රදායික රැකියාව. මේක තමයි අපේ සාම්ප්‍රධායික ජීවිකාව ගෙන යන විදිය. ඒකට වනජීවි එකේ නිළධාරීන් අපට බාධා කරනවා. අපිව අත්අඩංගුවට අරගෙන උසාවියට දානවා. " අහිකුණ්ඨකයන්ගේ නායකයා වෙන අනවත්තු කියා සිටියේය.ඉන් අනතුරුව ජනාධිපතිතුමා වනජීවී අධ්‍යක්ෂකවරයාට දුරකථනයෙන් කථා කළේය. " මෙයාලාගේ ජීවන රටාව කඩාකප්පල් කරන්ඩ දෙන්ඩ එපා. ඒක එයාලාගේ ජීවන රටාව. ඒ ගැන ඔයාලාගේ නිළධාරින් දැනුම්වත් කරන්ඩ. " ජනාධිපතිතුමා වනජීවි අධ්‍යක්ෂක ජෙනරාල්වරයාට උපදෙස් දුන්නේය.ඉන් අනතුරුව ජනාධිපතිතුමා පොලිස්පතිවරයාට දුරකථනයෙන් කථා කොට උපදෙස් දුන්නේ අහිකුණ්ඨකයන් අත්අඩංගුවට ගැනීමෙන් වලකින ලෙසටය. ඉන් අනතුරුව ජනාධිපතිතුමා විසින් ඇමැති එස්.එම් චන්ද්‍රසේනට උපදෙස් දුන්නේ ආදි වාසී ජනතාවගේ ගැටළු විසඳා ගැනීමට සහ ඒවා ගැන සාකච්ඡා කිරීමට ආදි වාසීන්ගේ සමුළුවක් පැවත්වනවා මෙන්ම අහිකුණ්ඨකයන්ගේ ප්‍රශ්න ගැන සාකච්ඡා කිරීමට අහිකුණ්ඨකයන්ගේ සමුළුවක් පැවැත්වීමට අවශ්‍ය කටයුතු කරන ලෙසටය.මේ අතරතුර වත්මන් ජනාධිපතිතුමා ධීවර ඇමැති ලෙස කටයුතු කරන කාලයේදී එවකට එතුමාගේ සංකල්පයක් අනුව ආරම්භ කරන ලද දියවර ගම්මාන වැඩසටහන යටතේ අනුරාධපුර කළාවැව ප්‍රදේශයේ දියවර ගම්මාන වැඩසටහන යටතේ අහිකුණ්ඨක ජනතාවටද නිවාස යෝජනා ක්‍රමයක් ආරම්භ කොට තිබිණි.එවකට ධීවර ඇමැතිවරයා ලෙස වත්මන් ජනාධිපතිතුමා එම දියවර ගම්මානය විවෘත කොට තිබිණි. එවකට උතුරුමැද පළාතේ ධීවර ඇමැතිවරයා ලෙස කටයුතු කොට තිබුණේ වත්මන් විශේෂ ව්‍යාපෘති ඇමැති එස්. එම් චන්ද්‍රසේනය. එදා දියවර ගම්මානය විවෘත කිරීමේ අවස්ථාවට එක්ව සිටි එවකට ධිවර ඇමැති වත්මන් ජනාධිපතිතුමා එදා එම ගම්මානය විවෘත කිරිමේන් පසුව අහිකුණ්ඨකයන්ගේ නිවෙසකටද ගොඩවී තිබිණි.එදා එම අහිකුණ්ඨක ගම්මානයේ නායකයා වු අනවත්තු පිඹුරෙකු සිය කරේ දමාගෙන සිටියේය. ඒ මොහොතේම ජනාධිපතිතුමාද එදා කියා තිබුණේ එම පිඹුරා සිය කරට දමන ලෙසටය. ඒ අනුව එදා වත්මන් ජනාධිපතිතුමා ධීවර අමැති ලෙස පිඹුරෙකු කරේ දාමගෙන සිටි ඡයාරූපයද අනවත්තු විසින් රාමු කොට ජනාධිපතිතුමාට පිරිනැමුවේය.ජනාධිපතිතුමා එම ඡායාරූපය ඉතා සතුටින් බාර ගත්තේය. මේ අතරතුර ගිය ඉරිදා දිනයේ එප්පාවල පොස්පේට් සමාගමේ ශ්‍රීලංකා නිදහස් සේවක සංගමයේ සභාපතිවරයා ඇතුළු පිරිසක් ජනාධිපතිතුමා මුණ ගැසුණේය.ඒ එම සමාගමේ ශ්‍රි.ල.නි.ප සාමාජිකයන්ට සිදු වෙන අසාධාරණකම් ගැන ජනාධිපතිතුමාට පැමිණිලි කිරීමටය. ඉන් අනතුරුව එම වෘත්තීය සමිතියේ නියෝජිතයන්ගේ ප්‍රශ්නවලට ඇහුම්කන් දුන් ජනාධිපතිතුමා අදාල අංශවලට කථා කොට සේවකයන්ට අවශ්‍ය සහන සලසන ලෙස උපදෙස් දුන්නේය.ගිය සතියේ ජිනීවා නුවර පැවැති එක්සත් ජාතීන්ගේ මානව හිමිකම් කවුන්සලයේ නියෝජිතයන් දැන්ම්වත් කිරීමේ හමුවක් පැවැත්විණි. ඒ ජිනීවා නුවරදීය. මේ දැනුම්වත් කිරීමේ හමුවේ ප්‍රධාන කථිකයා වුයේ ලලිත් වීරතුංග ජනාධිපති ලේකම්වරයාය.මානව හිමිකම් ‍කවන්සලටයට අයත් රටවල් 47 අතරින් රටවල් 42 ක නියෝජිතයෝ මේ හමුවට එක්ව සිටියහ. ඇමෙරිකා එක්සත් ජනපදය , බ්‍රතාන්‍ය , කැනඩාව , චීනය සහ රුසියාව ඇතුළු රවල් රැසකම නියෝජිතයෝ මේ අවස්ථාවට එක්ව සිටියහ.එහිදී විවිධ රවවල නියෝජිතයන් ඇසු ප්‍රශ්නවලට පිළිතුරු දුන් ලලිත් වීරතුංග ජනාධිපති ලේකම්වරයා එක් එක් ප්‍රශ්නය බැගින් ගෙන ඉතා හොඳින් විග්‍රහ කොට පැහැදිලි කොට දුන්නේය. මේ අතරතුර එක් රටක නියෝජිතයෙක් විමසා සිටියේ යුද්ධය අවසන් වී වසර හතරක් ගත වුවද තවමත් උගත් පාඩම් හා ප්‍රතිසංධාන කොමිසමේ නිර්දේශ ක්‍රියාත්මක කොට නැහැ නේද කියාය.අපි යම් යම් දේවල් ක්‍රියාත්මක කරලා තියෙනවා. අපි විජ්ජා කාරයෝ නෙමෙයි. ලෝකයේ අනිත් රවල අද්දැකීම් අරගෙන බලන්ඩ. ඒ අයට යුද්ධයකට පසුව ආපසු නැගී සිටින්ඩ කොතරම් කාලයක් ගියාද කියායි." ලලිත් විරතුංග ජනාධිපති ලේකම්වරයා පිළිතුරු දෙමින් කීවේය.ඉන් අනතුරුව මානව හිමිකම් කවුන්සලයේ කුවේට් නියෝජිතයා කියා සිටියේ කුවේට් යුද්ධයේ අවසන් භාගයේ නිරීක්ෂණ වාර්තාවන් වසර විසි පහක් ගත වුවද තවමත් ඉදිරිපත් කොට නැති බවයි. ඉන් අනතුරුව රුසියාව සහ චීනය යන රටවල නි‍යෝජිතයෝ කියා සිටියේ ලංකාව දැන් වෙනදාට වඩා දියුණු බවයි. ලංකාව යුද්ධයට පස්සේ නැඟි සිටින රටක් කියා රුසියාව සහ චීනය යන රටවල නියෝජිතයෝ කියා සිටියහ.ඉන් අනතුරුව අවසානයේදී ලලිත් වීරතුංග ජනාධිපති ලේකම්වරයා කියා සිටියේ" වසර තිහක යුද්ධයක් නිමවෙලා වසර හරතකින් ඒ යුද්ධයේ සියළුම දේවල් අකා මකා දමන්ඩ පුළුවන්ද කියායි. එය ප්‍රායෝගික නොවන බව ජනාධිපති ලේකම් ලලිත් වීරතුංග ලේකම්තුමා කියා සිටියේය.ජාතික නිදහස් පෙරමුණේ කොළඹ දිසා සමුළුව ගිය අගහරුවාදා සවස බොරැල්ල කැම්බල් පිටියේදී අතිවිශාල ජනකායකගේ සහභාගිත්වයෙන් පැවැත්විණි. එදින ජාතික නිදහස් පෙරමුණේ නායක, අමාත්‍ය විමල් වීරවංශ කළ කතාව රැස්ව සිටි පිරිසගේත්, දෙස්, විදෙස් ජනමාධ්‍යවලත් සුවිශේෂ අවධානයක් දින ගත්තේය.විමල් වීරවංශ සිය සමුළු දේශනයේ දී පෙන්වා දුන්නේ 2005 ජනවරමත් සමඟ දෙවන නිදහස් අරගලයේ පළමු ඉනිම ඇරැඹි බවත් 2009 මැයි 18 වැනිදා ලැබූ විජයග්‍රහණයත් සමඟ එම දෙවැනි නිදහස් අරගලයේ පළමු ඉනිමද විජයග්‍රහණයෙන් කෙළවර වූ බවත්ය.දෙවන නිදහස් අරගලයේ පළමු ඉනිම ජයග්‍රහණයෙන් කෙළවර කළත් දෙවන නිදහස් අරගලයේ දෙවන ඉනිම ජයග්‍රහණයෙන් කෙළවර කිරීමේ අභියෝගය අද ජාතිය හමුවේ තිබෙන බව ඔහු එම සමුළුවේදී අවධාරණය කළේය. දෙවන නිදහස් අරගලයේ දෙවන ඉනිම කියන්නේ මොකක්ද ? ඒක ජයග්‍රහණය කරන්නේ කොහොමද ? විමල් වීරවංශ ඇමැතිවරයා රටටම පෙන්වා දුන්නේය.‘‘පළමු නිදහස් අරගලයෙන් විසඳගන්න බැරිවුණු අභියෝග විසඳගන්න තමයි 2005 ඓතිහාසික ජනවරමත් එක්ක දෙවැනි නිදහස් අරගලය පටන් ගත්තේ. දේශපාලන නිදහස, අර්ථික නිදහස, සංස්කෘතික නිදහස පරිපූර්ණව දිනා ගන්න, ජාතියේ තියෙනවා නම් පරගැති මතවාද, චින්තන ඒවා පොඩිපට්ටම් කරලා සැබෑ ජාතික අධ්‍යාත්මයකින් පණ පෙවුණු ගමනකට මුළුමහත් රටම එකට පෙළ ගස්සන්න තමයි දෙවැනි නිදහස් අරගලය පටන් ගත්තේ.නමුත් ඒ ඉවර වුණේ දෙවන නිදහස් අරගලයේ පළමු ඉනිම විතරයි. දෙවන නිදහස් අරගලයේ දෙවන ඉනිම නිවැරදිව ජයග්‍රහණය කරගන්න බැරි වුණොත් පළමු ඉනිමේ ජයග්‍රහණයත් අපට අහිමි වෙනවාමයි. ඒක අමතක කරන්න එපා. පළමුවැනි ඉනිම විතරක් දිනලා මදි. දෙවන ඉනිම පැරදුණාම පළමු ඉනිමේ ජයග්‍රහණයෙන් වැඩක් නෑ." ඇමැති විමල් තව දුරටත් අවධාරණය කළේය."අපටත් පුළුවන් ජනප්‍රිය මාතෘකා ඔස්සේ ඉදිරියට යන්න. නමුත් මේ රට ආපස්සට ගෙනයන දේශපාලන න්‍යාය පත්‍රයේ කොටස්කරුවන් බවට ජාතික නිදහස් පෙරමුණ කිසිඳා පත් වන්නේ නැහැ. ජාතික නිදහස් පෙරමුණේ අපි අපේ මවුබිමට කිසිදා ද්‍රෝහි වන්නේ නැති බවත් මේ මොහොතේ අවධාරණය කරනවා.දෙවන නිදහස් අරගලයේ දෙවන ඉනිම ජයග්‍රහණය පිණිස යන ගමනේදී ඊළග ජනාධිපතිවරණයට පෙර 13 වැනි සංශෝධනයේ අඩුපාඩු ගැලවීමේ සටනත් අප ඉදිරියේ තිබෙනවා. ඒ සඳහා කැපවුණු දේශපාලන බලවේග පෙරට ගත යුතුව තිබෙනවා.එහි දී බස්නාහිර පළාත් සභා මැතිවරණය් දී එක්සත් ජනතා නිදහස් සන්ධානය දිනවන අතරේ රොජර් සෙනෙවිරත්න සහෝදරයා ඉහළම මනාපයෙන් පළාත් සභාවට යැවීමේ වගකීම අපි සියලූ දෙනා අපේ උරමතට ගනිමු! ඒ කාර්යයත් අයිති මේ දෙවැනි නිදහස් අරගලයේ දෙවන ඉනිමටම තමා." ඇමැති විමල් වීරවංශ අවසාන වශයෙන් අවධාරණය කළේය.මෙවර ද සුපුරුදු පරිදි කැබිනට් මණ්ඩලය ජනාධිපතිතුමාගේ ප්‍රධානත්වයෙන් රැස්විය.‘‘පුදුම විදියට චරිත බෙදාගෙන ආණ්ඩුවට ගහන මෙහෙයුමක් විපක්‍ෂය අරඹා තියෙනවා. කට්ටියක් ජන හා සංඛ්‍යාලේඛන දෙපාර්තමේන්තුවට ගහනවා. තවත් කට්ටියක් මහ බැංකුවට ගහනවා. ජන හා සංඛ්‍යලේඛන දෙපාර්තමේන්තුව විසින් රටපුරා අරඹා තිබෙන යුද්ධයෙන් මියගිය හා අතුරුදහන් වූවන් පිළිබඳ සංගණනයේ කටයුතු අඩාළ කරන්ඩ ඒ ගැන අවිශ්වාසයක් ගොඩ නගන්ඩයි විපක්ෂය උත්සාහ කරන්නේ. ’’ කැබිනට් රැස්වීම අතරතුර ජනාධිපතිතුමා පෙන්වා දුන්නේය.‘‘මම මේ ගැන පාර්ලිමේන්තුවේ දී ප්‍රකාශයක් කළා’’ බන්දුල ගුණවර්ධන අමාත්‍යවරයා කැබිනට් මණ්ඩලයට කීවේය.‘‘නමුත් ඒකට මාධ්‍ය මඟින් හොඳ ප්‍රචාරයක් ලැබුණේ නැහැ නේද?’’ ජනාධිපතිතුමා විමසා සිටියේය.‘‘මහ බැංකුවේ අධිපති අජිත් නිවාඩ් කබ්රාල් මුණගැහුණු වෙලාවක මං මේ ආර්ථික සංඛ්‍යලේඛන වෙනස් කිරීමේ චෝදනාව ගැන කතා කළා. නමුත් ඒ සංඛ්‍යා ලේඛන ගැන ජාත්‍යන්තර මූල්‍ය ආයතන අවධානයෙන් සිටින නිසා එවැන්නක් කිසිසේත්ම සිදු කළ නොහැකි බවයි අපේ අදහස වුණේ’’ එස්. බී. දිසානායක ඇමැතිවරයා කැබිනට් මණ්ඩලයට කීවේය.‘‘ඒක බොරු චෝදනාවක්’’ අනුර ප්‍රියදර්ශන යාපා අමාත්‍යවරයා කැබිනට් මණ්ඩලයට කීවේ දැඩි විශ්වාසයෙනි.‘‘ජනාධිපතිතුමනි, මේ හදන්නේ අපේ ජන හා සංඛ්‍යාලේඛන දෙපාර්තමේන්තුවේ ගණන් මිනුම් පිළිබඳ ඇති විශ්වාසනීයත්වය බිඳ වට්ටලා ජිනීවාවලට ගෙන යන යුද්ධයෙන් මියගිය හා අතුරුදහන් වූවන් පිළිබඳ සංගණනයේ වාර්තාව වැරදියි කියලා කියන්න. මේ මතයට අපි පිළිතුරු දෙන ගමන් සංඛ්‍යා ලේඛනවල කිසිදු වැරැද්දක් නැති බවත් පෙන්වා දිය යුතුයි. 80 දශකයේ මුල් භාගයේත් උතුරේ සංගණනයක් තියන්න හැදුවා. නමුත් වේළුපිල්ලේ පිරබාහරන් එයට ඉඩ දුන්නේ නැහැ. පිරබාහරන් ආයුධ බලයෙන් කළ දේ අද දෙමළ ජාතික සන්ධානය කරන්න හදනවා. යුද්ධයෙන් මියගිය හා අතුරුදහන් වූවන් පිළිබඳ හරි සංඛ්‍යාලේඛන එළියට ආවොත් බෙදුම්වාදී බලවේගවලට අවාසියි.""දෙමළ ජාතික සන්ධානය, ජන හා සංඛ්‍යාලේඛන දෙපාර්තමේන්තුවට උතුරේ මේ සංගණනය කරන්න දෙන්නේ නැහැ කියලා සතියයි ගියේ, මෙන්න ජවිපෙ අනුර දිසානායක මන්ත්‍රීවරයා කියනවා, ජන හා සංඛ්‍යලේඛන දෙපාර්තමේන්තුව පෙන්වන ගණන් හිලව් වැරදියි කියලා. අද මේ බෙදුම්වාදී බලවේගවලට ජවිපෙත් උදව් දෙනවා, අපි මේ බව රටට කිව යුතුයි" විමල් වීරවංශ ඇමැතිවයා අදහස් දක්වමින් කැබිනට් මණ්ඩලයට කීවේය.‘‘මේ ක්‍රියාවලියේ තියෙන බරපතළකම ගැන අපි රටට කිව යුතුයි." විමල් වීරවංශ අමාත්‍යවරයාගේ කතාවට එකඟවෙමින් ජනාධිපතිතුමා කීය. ඉන්පසුව කැබිනට් මණ්ඩලයේ අවධානයට ලක් වූයේ පළාත් පාලන ආයතන (සංශෝධන) පනත් කෙටුම්පත ගැනයි. ‍‘‘මේ සංශෝධනය සම්මත වුවත් පැරණි ක්‍රමයට පළාත් පාලන ආයතනවලට තේරී පත්වූ අයට එය අදාළ කර ගත යුතු නැහැ. නව පනත යටතේ ඉදිරි පළාත් පාලන මැතිවරණවලදී තේරී පත් වන මන්ත්‍රීවරුන්ට මෙය අදාළ කරගත යුතුයි’’ ඇමැතිවරුන් බහුතරයකගේ අදහස විය.‘‘දැනට ඉන්න හුඟක් සභාපතිවරුන් ගැන ප්‍රශ්න තියෙනවා’’ ඇමැතිවරුන්ගේ අදහසට අකැමැත්ත පළ කරමින් අධිකරණ අමාත්‍ය රාවුෆ් හකීම් සඳහන් කළේය.‘‘නමුත් නව පනත පැරණි ක්‍රමය යටතේ තේරීපත්වූ පළාත් පාලන ආයතනවලට අදාළ කර ගත‍තොත් මන්ත්‍රීවරු සල්ලිවලට අරගෙන සභාපතිවරු පරාජයට පත්කරන එක රට පුරාම ව්‍යාප්ත වෙයි. ඒක අනවශ්‍ය ප්‍රශ්නයක්. ඒකට ඉඩ දෙන්ඩ බැහැ’’ කැබිනට් මණඩලයේ ඇමැතිවරු වැඩි පිරිසක් එසේ කියන විට ඊට රාවුෆ් හකීම් ඇමැතිවරයාද එකඟ වන ආකාරයක් දැකගත හැකි විය.ගිය සතියේදී ජනාධිපතිතුමා අබුඩාබි රාජ්‍යයේ නිල සංචාරයකට එක් විය. අබුඩාබි ගුවන් තොටුපළේ අති විශේෂ අමුත්තන් සඳහා වූ පර්යන්තයට සේන්දු වූ ජනාධිපතිතුමා එක්සත් අරාබි එමීර් රජයේ ශ්‍රී ලංකා තානාපති මහින්ද බාලසූරිය විසින් පිළිගත්තේ උණුසුම් අයුරින්ය. ජනාධිපතිතුමා සඳහා අබුඩාබි රජය විසින් වෙන්කොට තිබුණේ එක්සත් අරාබි එමීර් රාජ‍්‍යයේ පිහිටි සුවිශේෂී හෝටලයක් වන එමිරේට් පැලස් හෝටලයයි. ජනාධිපතිතුමා එදින සවස පැවැති අනාගත බලශක්ති සම්මේලනයේ ප්‍රධාන ආරාධිතයෙක් ලෙස සහභාගි විය. පුනර්ජීවනීය මෙහෙය උදෙසා එහිදී ලොව පුරා සිටින ආයතන හා පුද්ගලයන් නව දෙනෙකු සම්මානයෙන් පිදුම් ලැබීය.එදින සවස එමිරේට් පැලස් හෝටලයේ අධ්‍යක්ෂවරයෙක්ව සිටින ශ්‍රී ලාංකිකයෙක් ජනාධිපතිතුමා හමුවීමට පැමිණියේය. සර්ගේ පැමිණීම සතුටක් යැයි ශ්‍රී ලාංකිකයා කීය. “ඔබතුමා අවුරුදු ගණනක් මෙහේ ජීවත්වන්නේ” දැයි ජනාධිපතිතුමා ශ්‍රී ලාංකිකයාගෙන් ඇසීය.ඔව් සර් මම 1985 ට කලින් මෙහේ ආවේ. එමිරේට් පැලස් හදන්න මුල් වුණේ අපි. ඒ සඳහා කරන කෘතගුණ සැලකීමක් ලෙස පාලනාධිකාරිය මට අධ්‍යක්ෂ තනතුරක් ලබා දුන්නා යැයි ශ්‍රී ලාංකිකයා කීවේය.ශ්‍රී ලාංකිකයන්ට මේ රටේ රැකියාවලදී වැඩි අවස්ථාවක් ලබා දෙන්නේ දැයි ජනාධිපතිතුමා ඇසීය. “සර් මම එමිරේට් පැලස් හෝටලයේ රැකියා අවස්ථාවල දී අපේ අයට වැඩි අවස්ථා ලබා දෙන්නම්” යැයි ශ්‍රී ලාංකිකයා කීය.අඟහරුවාදා උදෑසන ජනාධිපතිතුමා ඩුබායි බලා පිටත්ව ගියේ අබුඩාබි බලධාරීන් විසින් ලබා දුන් සුවිශේෂී හෙලිකොප්ටර් යානයකින්ය.ද්විපාර්ශ්වික සාකච්ඡා සඳහා පැමිණි ජනාධිපතිතුමා එක්සත් අරාබි එමිර් රාජ්‍ය අගමැති, උප ජනාධිපති හා ඩුබායි පාලක ෂේක් මොහොමඩ් බින් රජිඩ් අල් මැක්ටොම් විසින් උණුසුම් අයුරින් පිළිගත්තේය. අනතුරුව ද්විපාර්ශ්වික සාකච්ඡා සිදුකළේය.ජනාධිපතිතුමා එහිදී කියා සිටියේ, ජිනීවා මානව හිමිකම් සමුළුවේදී ශ්‍රී ලංකාවට එරෙහි යෝජනාවක් එන බව දැන ගැනීමට ඇතැයි යනුවෙනි. එක්සත් අරාබි එමීර් රාජ්‍යයේ පූර්ණ සහාය ශ්‍රී ලංකාවට එහිදී ලබා දෙන බව, අග්‍රාමාත්‍යවරයා කීවේ සිනාවකින් මුව සරසාගෙනය.මහින්ද රාජපක්ෂ ජනාධිපතිතුමා පසුගිය සති අන්තයේ ගත කළේ කොළඹින් බැහැරව ය. අනුරාධපුරයේ යාපනයේ උත්සව කිහිපයක් යොදාගෙන තිබීම ඊට හේතු විය.පසුගිය ඉරිදා ජනාධිපතිතුමා හෙලිකොප්ටර් යානයකින් යාපනය නල්ලූර් කෝවිල බලා නික්ම ගියේ සුවිශේෂී උත්සවයකට සහභාගි වීම සඳහා ය. මෛත්‍රිපාල සිරිසේන ඇමැතිවරයා ද ඊට එක් වී සිටියේ ය.උතුරු ආණ්ඩුකාර ජී.ඒ. චන්ද්‍රසිරි, ඇමැති ඩග්ලස් දේවානන්ද, මධ්‍යම පළාත් මහ ඇමැති සරත් ඒකනායක විසින් බුලත් හුරුලු දී ජනාධිපතිවරයා ඉතා උණුසුම් අයුරින් පිළිගත්තේ ය. පිටුපසින් පැමිණි මෛත්‍රිපාල සිරිසේන නොදුටු ආණ්ඩුකාරවරයා හා ඇමැති ඩග්ලස් දේවානන්ද ඉදිරියට පියමනිද්දී මෛත්‍රිපාල ඇමැති විග්නේශ්වරම් ජනාධිපතිතුමා අසල නොවූයෙන්, කෝ මේ මහ ඇමැතිතුමා යැයි ජනාධිපතිතුමා ඇසීය. පිටුපසට වී සිටි විග්නේශ්වරම් ඉදිරියට පැමිණි මොහොතේ ජනාධිපතිතුමා විග්නේශ්වරම් මහ ඇමැතිවරයාද විවෘත කිරීමේ උත්සවයට දායක කර ගත්තේ ය.යාපනයේ ඉදිවු ට්‍රේල් පිළිකා ‍රෝහල ගිය සතියේ ජනපති අතින් විවෘත විය. ඉන් පසුව එහි දෙවැනි අදියර සඳහා මුල් ගල තැබීමේ උත්සවයේදී ජනාධිපතිතුමා සිය අවස්ථාව විග්නේශ්වරම් උතුරු පළාත් මහ ඇමැතිවරයාට ලබාදෙමින් මහ ඇමැතිතුමයි මෛත්‍රිපාලයි මුල් ගල තියන්න කියමින් මුල්ගල තැබීම සඳහා ඔවුන්ට ආරාධනා කළේය.අනතුරුව ජනාධිපතිතුමා හා ඇමැති මෛත්‍රිපාල සිරිසේන අසලින් අසුන්ගත් විග්නේෂ්වරම් උතුරු පළාත් මහ ඇමැතිවරයාද සුහද කථා බහක නිරතව සිටියේය. ඒ අතරතුර ජනාධිපතිතුමා කීවේ "දහ හත්වන ආණ්ඩුක්‍රම ව්‍යවස්ථාව තේරීම් කාරක සභා ආදිය ඔයාලට ඇති ප්‍රශ්න කියන්න හොඳ ප්ලැට්‍ ෆෝම් එකක් කරගත්තා නේද යැයි සිනා සෙමින් කීවේ විග්නේශ්වරම් ඇතුළු පිරිස සිනා සයුරක ගිල්වමින් ය."ඔබතුමා විනිශ්චයකාරවරයෙක්, බුද්ධිමතෙක්‍. ඔබතුමා දන්නවා තේරීම්කාරක සභා පාර්ලිමේන්තුවේදී කතා කර විසඳාගන්න පුළුවන් බව. අපි උතුරට බොහෝ දේවල් දුන්නා. රෝහල්, වෛද්‍යවරු, හෙදියෝ දුන්නා. මේ දේවල් ගැන ධනාත්මකව බලන්න. ඔබතුමා විනිශ්චයකාරවරයෙක්ව හිටියා. මෙතනදී ඒ වගේ ප්‍රශ්න ගැන කථා කරන්ඩ වේදිකාවක් කර ගැනීම සුදුසු දැයි ජනාධිපතිතුමා උතුරු පළාත් මහ ඇමැතිවරයාගෙන් විමසා සිටියේය."සමාවෙන්න සර්, මම අපේ ජනතාව දැක්කම හැඟීම්බර වුණා යැයි විග්නේශ්වරම් මහ ඇමැතිවරයා කීවේය. 'උතුරේ විතරක් නෙවෙයි, ලංකාවේ හැම තැනම හමුදා කඳවුරු තිබෙනවා. හමුදාවත් ඉන්නවා. අපි යුද්ධය කාලේ හිටිය 70000 ක හමුදාව දහ දොළොස් දහසකට අඩු පිරිසක්. ඒ නිසා වැඩ කරගෙන යන්ඩ එතකොට ගොඩක් දේවල් දැක ගන්ඩ පුළුවන්" ජනාධිපතිතුමා උතුරු පළාත් මහ ඇමැතිවරයාට කීවේය. චන්දන බණ්ඩාරචන්දන බණ්ඩාරchandananewspolitic@gmail.comකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>26</day>
    </date>
    <link>http://www.silumina.lk/2014/01/26/_art.asp?fn=ab1401263</link>
    <topic>ලැබුණේ මොනවද?</topic>
    <author>රංජිත් සියඹලාපිටිය</author>
    <content>නිදහස් උත්සවයට අමතරව දැයට කි‍රුළෙන් කෑගලු දිස්ත්‍රික්කයට ලැබෙන්නේ මොනවාදැයි පුවත් කලාවේදියකු ඇසුවේ අරියාදුවකට වාගේ ය. ඊට ගැලපෙන උත්තරයක් දිය යුතු ය.“මම කියන්නම් ටිකක් දිග පළල තියෙන කොළයකුයි කැල්කියුලේටරයකුයි ලෑස්ති කර ගන්නකො.”ඒ තරම් දේවල් අපට ලැබී තිබේ. සෑම මැතිවරණ ලේකම් කොට්ඨාසයකටම මධ්‍ය පරිමාණ සහ සුළු පරිමාණ වැඩ සඳහා රුපියල් දස ලක්ෂ 350 කට වැඩි මුදලක් ලැබී තිබේ. ඊට අමතරව ගම් යා කරන මාර්ග කාපට් කිරීම සඳහා කි.මී. 20 ත් 40 ත් අතර ප්‍රමාණයක් ලැබේ. කි.මීටරයක් සඳහා වෙන් වෙන මුදල ලක්ෂ 140 ත් 150 ත් අතර ය.ඊට අමතරව සෑම අමාත්‍යාංශයක් ම විශේෂ සංවර්ධන ව්‍යාපෘති ක්‍රියාත්මක කරයි. ජනාධිපතිතුමන් යටතේ ඇති වරාය සංවර්ධන හා මහාමාර්ග අමාත්‍යාංශයේ මාර්ග සංවර්ධන අධිකාරි හරහා ලැබෙන දේ අපි බලමු. මේ 26 වෙනිදා ජනාධිපතිතුමන් අතින් කෑගලු නගරයේ තිබූ ප්‍රධානතම ප්‍රශ්නයට විසඳුම් ලැබේ.ඒ වාහන තදබදයයි. කෝටි 400 ට ආසන්න මුදලින් කෑගල්ල අතුරු මාර්ගයත්, කෝටි 150 කට ආසන්න මුදලින් කෑගල්ල ප්‍රධාන මාර්ගය මංතීරු 4 ක් බවට පත් කිරීමත්, කෝටි 100 ක වියදමින් කෑගලු නිදහස් මාවත විවෘත කිරීමත් ය.ඊළඟට දැයට කිරුළ යටතේ මාර්ග අධිකාරියෙන් කෑගල්ල කරවනැල්ල ගලිගමුව පාරට කෝටි 260 කුත්, දෙහිඕවිට පනාවල ඇහැලියගොඩ පාරට කෝටි 180 කුත්, තල්දූව මීපිටිගම්මන පාරට කෝටි 170 කුත්, රුවන්වැල්ල වේයන්ගොඩ පාරට කෝටි 500 කුත්, මාවනැල්ල හෙම්මාතගම හරහා ගම්පල පාරට කෝටි 550 කුත් වෙන් වී ඇත.දැයට කිරුළ යටතේ වරාවල බුලත්කොහුපිටිය කෑගල්ල පාර සහ යටියන්තොට සීපෝත් හරහා නාවලපිටිය පාර ද වැඩි දියුණු වීමට නියමිත ය. ඒ දෙක සඳහා ද අඩුම වශයෙන් කෝටි 800 ක් යනු ඇත. ගාන ලියන්නට ලොකු කොළයක් ගන්නට කියා මා කීවේ මේ නිසා ය.ඉරිදා මහජන දිනයදා ගමක් නියෝජනය කරමින් ආ පිරිසකි. පන්සලේ ස්වාමීන් වහන්සේ ද වැඩම කර සිටියහ. කවුරුත් අපේ දේශපාලන හිතවතුන් ය. මුහුණු නොරොක් වෙලා ය. සද්දෙත් ටිකක් වැඩිය. හේතුව ඔවුන්ගේ ගමේ පාර කාපට් ලැයිස්තුවට ඇතුළත් නොවීමයි.“ඉතින් ඒ පාර කොන්ක්‍ර‍ීට් කරන්න ආසන සංවිධායක තුමා දැයට කිරුළෙන් ලක්ෂ 10 ක් දුන්නනෙ.”“ඒවා හරියන්නේ නැහැ ඔබතුමා ප්‍රදර්ශනයේ සභාපතිතුමානෙ... කෑගල්ලට ජනාධිපතිතුමාගෙන් දැයට කිරුළ ඉල්ලා දුන්නා වගේ ම මේවාටත් මැදිහත් වෙන්න නැත්නම් ලබන පාර අපි නරක මිනිස්සු කියන්න එපා.”මා මොකුත් කීවේ නැත. දෑසට ආ කඳු ළු බිදු බිම වැටෙන්නට ඉඩ නොදී හා හොඳයි අපි බලමුකෝ උත්සාහ කරලා කීවෙමි. සමහර ඇත්තෝ ‍එහෙමය. එහෙම නැත්නම් බණත් බොරු ය වැඩි දෙනෙක් සතුටින් හිත හදාගත්තෙමු.රංජිත් සියඹලාපිටියකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>26</day>
    </date>
    <link>http://www.silumina.lk/2014/01/26/_art.asp?fn=ab1401264</link>
    <topic>සංවාද මණ්ඩපය</topic>
    <author>සංවාද සටහන</author>
    <content>මහජන සේවා හා මහජන කටයුතුඇමැති මර්වින් සිල්වාඔබතුමා පහුගිය කාලයේ මොකද හැංගිලා වගේ හිටියේ?මර්වින් සිල්වා කියන චරිතය කාටවත් හංගන්ඩත් බෑ. හැංගෙන්නෙත් නෑ.නෑ ඔබ පහුගිය කාලයේ බොහොම නිහඩව හිටියේ?ඔබතුමා කියන්නේ අර මොකාද වගේ කච කච ගාන්ඩ කියලාද. මං අවශ්‍ය වේලාවට කතා කරනවා.සමාජයේ මතයක් තිබුණා මර්වින් සිල්වා ටිකක් බය වෙලා කියලා?මං බය වෙලා හිටියා නම් මහජන සේවා අමාත්‍යාංශයේ මගේ වැඩපිළිවෙළ දිවයිනේ හතර දිග්භාගයේ ක්‍රියාත්මක කරන්ඩ බැහැනේ. ගිරිවාගම්පත්තුවේ මාගම්පත්තුවේ මං විතරක් නෙමෙයි රාජපක්ෂවරුත් බය නෑ. මාත් ඒ වගේ තමයි බය නෑ. ඔය බය කියන දෙය තියෙන තැන පෙන්වන්ඩකෝ මට. කොහේද ඕක තියෙන්නේ. ඔය ලෝකාන්තය වගේ තැනකද ඕක තියෙන්නේ.ඔබ නැවැතත් කැලණිය ආසන සංවිධායක ධුරයට පත් වෙනවා?අතිගරු ජනාධිපතිතුමාගේ නියමයෙන් එතුමාගේ ආශිර්වාදයෙන් මං මගේ වැඩ කටයුතු කරගෙන යනවා. පසුගිය දවසක මං කැලණිය පන්සලට ගියා. විෂ්ණු දේවලයට ගියා. මං ගිය 23 වෙනිදා ළමයි 1500කට පැසල් පොත් බෙදා දුන්නා.පන්සල් 52කට ක‍තෝලික පල්ලි 5කට මුස්ලිම් පල්ලි 3කට සහ දේවාලයකට රුපියල් පනස්දහස බැගින් මුල්‍යාධාර ලබා දුන්නා. එදින රාත්‍රියේ පරිත්‍රාණ ධර්මදේශනාවක් පැවැත්වුණා. ඒ වගේම දානමය පිංකමක් සිදු කරනු ලැබුවා.විනය පරීක්ෂණවලින් ඔබතුමා නිදහස්?අනේ ඒක කරුණාකරලා පක්ෂයෙන් අහන්ඩ. මගෙන් ප්‍රශ්න කළා. මං උත්තර දුන්නා. එච්චරයි. එහෙම නැතිව මං විනය කඩලත් නෑ. මගෙන් විනය කැඩෙන්නෙත් නෑ.ඔබ පන්සල්වලට රුපියල් 50000 ගාණේ ලබා දෙනවා. ඔබට ඔය තරම් සල්ලි කොහෙන්ද කියලා ඇහුවොත්?මං ඇවිත් පේමන්ට් එකේ ඉඳලා දේශපාලනයට ආපු මිනිහෙක් නෙමෙයි. මගේ සීයාගේ ඉඳලා ව්‍යාපාර ලෝකයේ හිටපු අය. එදා බෙලිඅත්තේ මගේ සීයා සහ පියා කියන්නේ ව්‍යාපාර අතින් බොහොම සරු මිනිස්සු.උපතින්ම සල්ලි තියාගෙන ද ඔබ දේශපාලනයට එන්නේ?සල්ලි නැත්නම් මෙහෙම කොහොමද දේශපාලනය කරන්නේ. අපේ තාත්තට සල්ලි නොතිබුණානම් එයා දේශපාලනය වෙනුවෙන් ‍වියදම් කරන්නේ කොහොමද? ඒ විතරක් නෙමෙයි මට මගේ යාළුවෝ උදව් කරනවා. මට පුළුවන්ද සල්ලි නැතිනම් කැලණියේ විෂ්ණු දේවාලයක් හදන්නමං එහෙම ඔබෙන් ප්‍රශ්න කළේ සමහරු ඔබ දුෂිතයෙක් කියලා චෝදනා කරන නිසායි?එහෙම හිතනවා නම් පොලිසියට යන්ඩ කියන්ඩ. රහස් පොලිසියට පැමිණිලි කරන්ඩ කියන්ඩ.නෑ මං කිව්වේ සමාජයේ තියෙන මතයක්?සමාජයේ මත නැත්තේ කාටද? විවිධ මත තියෙනවා. රහතන් වහන්සේලාට ගල් ගහපු අපහාස කරපු ලෝකයේ මර්වින් සිල්වා කවුද? දේශපාලනඥයන්ගෙන් කාටද චෝදනා නොකරන්නේ. ඉතිං රහතන්වහන්සේලාටත් දොස් කියපු ලෝකයේ මං කවුද? ගාන්ධිතුමාටත් දොස් කිව්වා.කාටද මේ ලෝකයා දොස් කියලා නැත්තේ. එක නමක් කියන්ඩ ලෝකයා චෝදනා නොකරන. දැන් බලන්ඩ ඉතාම දැහැමි ජිවිතයක් ගත කරන දි.මු ජයරත්න අගමැතිතුමාට මොන තරම් චෝදනා කරනවාද? අගමැතිතුමා පැරැණි ශ්‍රී ලංකා නිදහස් පාක්ෂිකයෙක්. එතුමා ලියුමක් දුන්නා කියලා මරාගෙන කන්ඩ හදන හැටි බලන්ඩ.ඔබ කැලණිය ආසන සංවිධායක ධුරයෙන් තාවකාලිකව ඉවත් වෙලා හිටපු කාලයේ ආසනය වෙනුවෙන් මොනවාද කළේ?මං මගේ ආසනයේ මිනිස්සු හමු වුණා. ඒ අයට උදව් උපකාර කළා. ඒ වගේම මගේ ප්‍රතිපාදනවලින් සංවර්ධන කටයුතු කළා. ඒවා එකක්වත් මං අඩු කළේ නෑ.‍ඔ‍බගේ සේවය ඒ විදියටම කැලණිය ආසනයට කළා?ඔව් මං ඒ විදියටම කළා. නමුත් මං ආසන සංවිධායක ධු‍රයෙන් ඉල්ලා අස්වුණාට පස්සේ මට සංවිධායකකමේ බලය නැහැ. ඒ නිසා මං ආසන සංවිධායකකමට ඇඟිලි ගැහුවේ නෑ. නැති බලයක් ගන්ඩ දැඟලුවේ නැහැ. මගේ යුතුකම් හරියටම ඉටු කළා. මාත් එක්ක මිනිස්සු ඉන්නවා. ඒ නිසා මං මැරෙනකම් ඒ මිනිස්සුන්ට සේවය කරනවා. ඒක නවත්වන්න කාටවත් බෑ.ඔබට විශ්වාසයි තවදුරටත් ගම්පහ දිස්ත්‍රික්කයේ ජනතාව ඔබ එක්ක ඉන්නවා කියලා?මට ඒ විශ්වාසය වැඩි වෙලා මිසක් ඒ විශ්වාසය කවදාවත් අඩු වෙලා නෑ.ඔබට කැලණියේ විරුද්ධ පිරිසක් ඉන්නවා ඒ අය එක්ක එකතු වෙලා වැඩ කරන්ඩ සුදානම් නැද්ද?විරුද්ධවාදියෙක් නැතිනම් මෙච්චර ශක්තියක් නෑ. මං කාටවත් මා ළඟට එන්ඩ එපා කියන්නේ නෑ. මං දැන් බොහොම පරිණතභාවයෙන් වැඩ කරන කාලයක් හරිය. ඒ නිසා ඕන කෙනෙකුට එන්ඩ පුළුවන්. අර අතිගරු ජනාධිපතිතුමා කියනවා වගේ ඕන කෙනෙකුට එන්ඩත් යන්ඩත් දොර ඇරලා තියෙන්නේ. මං ළඟත් ඒ වගේම තමයි.මොන තරම් වෛර බැ‍ඳගෙන හිටපු කෙනෙකුට වුණත් එන්ඩ පුළුවන්?මං බෞද්ධයෙක්නේ. ඒ නිසා මං කාටවත් වෛර කරන්නේ නෑ. සටනේදී එළා‍රව දුටුගැමුණු මහ රජතුමා මැරුවා. නමුත් දුටුගැමුණු මහරජතුමා කිව්වේ එළාරගේ සොහොන ළඟදී ඔහුට ගෞරව කරන්ඩ කියලානේ.ඔබ ආරාධනා කරන්නේ නැද්ද කැලණියේ ඔබට විරුද්ධ පිරිසට ඔබ එක්ක එකතු වෙන්ඩ කියලා?මං පොදුවේ ආරාධනා කරනවා හැමෝටම. මං ළඟ පෞද්ගලික ආරාධනා නැහැ.එතකොට කැලණිය ප්‍රාදේශීය සභාවේ සභාපතිතුමාට වුණත් ?කැලණියේ සියලුම ජනතාවට ආරාධනා කරනවා ඇරෙන්ඩ එක එක කණ්ඩායම්වලට මං ආරාධනා කරන්නේ නැහැ. මං කැලණියේ සංවිධායක වුණේ එක කණ්ඩායමකට , එක ජාතියකට හෝ එක කුලයකට නෙමෙයි. සමස්ත කැලණියේ ජනතාවටමයි. මං දැන් නැවතත් කැලණියේ ශ්‍රි.ල.නි.ප සංවිධායකවරයා. මට ආසන සංවිධායක විදියට බලයක් තියෙනවානේ. ඒ බලය අනුව මං ආසනයට වැඩ කරනවා.ඔබේ ආසන සංවිධායකකම කවුරුහරි පිරිසක් පිළි නොගත්තොත්?මාර වැඩක්නේ යකෝ ඒක. හැබැයි බෞද්ධාගම නොපිළිගන්නා පිරිසකුත් හිටියානේ. නිගණ්ඨයෝ සහ තීර්ථකයෝ හිටියානේ. ඉතින් බුදු රජාණන්වහන්සේ පසු බැස්සාද?ඔබ මොකද හිතන්නේ බස්නාහිර පළාත් සභා මැතිවරණය ගැන?අති විශිෂ්ට ජයග්‍රහණයක් ලබනවා. ගම්පහ දිස්ත්‍රික්කය විශේෂයෙන්ම අපේ ගරු බැසිල් රාජපක්ෂ මැතිතුමාගේ ප්‍රධානත්වයෙන් අති විශිෂ්ට ජයග්‍රහණයක් ලබා ගන්නවා. අපට සටනක් නැති එකයි දුක.බස්නාහිර පළාත් සභාවේ කිසිම සටනක් නැහැ?බස්නාහිර පළාත් සභාවේ නෙමෙයි දකුණු පළාත් සභාවේත් අපිට සටනක් නැහැනේ. අපේ රජයට විරුද්ධව සටනක් දෙන්ඩ පක්ෂයක් තියෙනවාද? එහෙම සටන් බිමක් තියෙනවද? කොහේද තියෙන්නේ. වැහැ වලාකුළක් නම් පෙනෙයි. සමහර වැහි වලාකුළු තිබුණාට වහින්නෙත් නැහැනේ.හැබැයි එ.ජා.ප ය නායකත්ව මණ්ඩලයක් හදාගෙන අමුතු ගමනක් යනවා නේද?මණ්ඩලවලට අපි විරුද්ධ නෑ. මණ්ඩල හොඳයි. හැබැයි මේ රටේ හැමදාම පක්ෂ නායකත්වයක් අනුව තමයි පක්ෂ ජයග්‍රහණය කළේ. එ.ජා.ප යටත් නායකයෝ හිටියා. ශ්‍රී.ල.නි.ප යටත් නායකයෝ හිටියා. නායකත්ව මණ්ඩලය අලුත් දෙයක්. හුඟක් මණ්ඩල පහුගිය කාලයේ වහලා දැම්මා. මණ්ඩල අලාභ වුණා. ලාභ ලබපු මණ්ඩල අඩුයි. ඉතින් මේ යු.ඇන්.පී මණ්ඩලයත් කචල් වෙනවා. මේවා හරියන මණ්ඩල නෙමෙයි.වයඹ මධ්‍යම වගේම බස්නාහිර දකු‍ණු පළාත්වලත් තුන්වෙනි බලවේගයක් අලුතින් නිර්මාණය වේවිද?ඔය කියන කෙනාට දේශපාලනය කරන්ඩ එපා කියලා අපි කියන්නේ නෑ. එයාටත් දේශපාලනය කරන්ඩ අයිතිය තියෙනවා. හැබැයි එයාට දේශපාලනය ගැන කිසිම පරිණතභාවයක් නම් ඇත්තේම නැහැ. ලංකාවේ පක්ෂ ගොඩක් තියෙනවා. සමහර පක්ෂ නැති වෙනකොට තවත් පක්ෂ බිහි වෙනවා.එක එක වී වර්ග හොයා ගන්නවා. ඒ හොයා ගන්න වී වර්ග මැරෙනවා. හැබැයි පුරාණයේ ඉඳලා පැවැත එන වී තවමත් තියෙනවා. පුවාලු , මා වී , පච්ච පෙරුමාල්, සුවඳැල් ඒ වගේම තමයි ශ්‍රී.ල.නි.පය සහ එ.ජා.ප ය. ඒ වගේම අලුතෙන් හොයා ගන්න වී වගේ බිහිවෙන පක්ෂ බොහොම ඉක්මනට මැරිලා යනවා.ඔබේ මහජන සේවා අමාත්‍යාංශයෙන් සිදු කරන වැඩ මොනවද? අපිට කිසිම දෙයක් පේන්ඩ නැහැනේ ?පෙකෙණිවැල කපාපු දරුවාගේ ඉඳලා මීනි කනත්තට යන මිනිහා දක්වා සියලු දෙනාම බාරව ඉන්නේ මේ මර්වින් සිල්වා.ඔබතුමාට විෂය පථයක් තියෙනවාද?එක තමයි විෂය. මහා සාගරයේ පතුල බලන්ඩ පුළුවන්ද? ආකාශයේ අවසානයක් හොයා ගන්ඩ පුළුවන්ද? බැහැ.ඔබතුමා දැන් ටිකක් තැන්පත් වෙලා වගේයි?මං තැන්පත් වෙලා නැහැ. පරිණත වෙලා. හැමදාම චණ්ඩාශෝක වෙලා බැහැ. මාත් ධර්මාශෝක වගේ වුණා.ඒ කියන්නේ ඔබ දැන් ගොඩක් හිතලා බලලා වැඩ කරන්නේ?හිතන්ඩ ඕන නැත හිතනවා. හිතන්ඩ ඕන නැති තැත හිතන්නේ නෑ. හැබැයි ගොඩක් හිතනවා. සහතික වශයෙන්ම කිව්වොත් ඇත්ත ඒ කතාව.අවසාන වශයෙන් කියන්ඩ ඔබේ පුත්‍රයාත් බස්නාහිර පළාත් සභාවට තරග කරනවාද?මගේ පුතාට එහෙම කිසිම කලබලයක් නෑ. එයාට කසාද බඳින්ඩ කලබලයක් තිබුණෙත් නෑ. එයා ගේ හැදුවාම බඳිනවා. පුතා ඔය දුවන්නම් වාලේ දුවන්නෙත් නෑ.එල්ලෙන්නම් වාලේ එල්ලෙන්නෙත් නෑ. එයා පාර්ලිමේන්තු යනවාමයි. එයා පාර්ලිමේන්තු මැතිවරණයට ඉල්ලවනවාමයි. එයාට වාසනාවයි දක්ෂකමයි තියෙනවා.සංවාද සටහනචන්දන බණ්ඩාරඑජාප පාර්ලිමේන්තු මන්ත්‍රී හාමාධ්‍ය ප්‍රකාශකගයන්ත කරුණාතිලකඑක්සත් ජාතික පක්ෂයට ගාල්ල දිස්ත්‍රික්කයෙන් පත්වූ එකම පාර්ලිමේන්තු මන්ත්‍රීවරයා වන ගයන්ත කරුණාතිලක මහතාට කිසිඳු දැනුම් දීමක් නොකර පසුගිය ඡන්දයෙන් මන්ත්‍රී පදවියත් අහිමි වූ වජිර අබේවර්ධන මහතා, එජාප නායක රනිල් වික්‍රමසිංහ මහතා ඇතුළු පක්ෂ ප්‍රබලයන් කැඳවා එජාප ගාලු දිස්ත්‍රික් සංවිධාන රැස්වීමක් පැවැත්වීමෙන් පසු අන්තයටම කලකිරී සිටින බව කියන ගයන්ත ආණ්ඩුවට යයි ද යන්න මේ දිනවල කවුරුත් නඟන ප්‍රශ්නයකි.ගයන්ත කියන්නේ කිසිදු හේතුවක් නිසා තමන් පක්ෂය හැර නොයන බවයි. මීට කලින් මගේ බල්ලාවත් යන්නේ නැතැයි කියු එජාප ප්‍රබලයකු ද බල්ලා ගෙදර තබාම ආණ්ඩුවට එක්විය.සිළුමිණ ගයන්ත කරුණාතිලක මන්ත්‍රීවරයා සමඟ පැවැත්වූ සම්මුඛ සාකච්ඡාවේදී ඇසු ප්‍රශ්නවලට ඔහු පිළිතුරු දුන්නේ මෙසේ ය.පක්ෂ මාධ්‍ය ප්‍රකාශකවරයා ද වන ඔබටත් නොදන්වා ඔබේ සහභාගිත්වය නැතිව යූඇන්පීයේ ගාල්ල දිස්ත්‍රික් සම්මේලන රැස්වීමක් පක්ෂ නායකයාගේ ප්‍රධානත්වයෙන් පැවැත්වීම ගැන මේ වන විට කවුරුත් දන්නවා. මට මුලින් ම අහන්න ඕනැ ඔබ තවමත් පක්ෂ මාධ්‍ය ප්‍රකාශක ධූරය දරනව ද කියලයි?නැතුව මම තමයි මාධ්‍ය ප්‍රකාශක. ඔබ ඒකවත් දන්නේ නැද්ද.ඒක තමයි මාත් කියන්නේ. ඔබ ඔය පක්ෂයේ මාධ්‍ය ප්‍රකාශක නම් ඔබටත් නොදන්වා ගාල්ල දිස්ත්‍රික්කයේ රැස්වීමක් පැවැත්වූයේ කොහොම ද? ඒ කතාව බොරුවක් ද?එහෙම දෙයක් වුණා. දේශපාලන පක්ෂයක වැඩ කරන කොට ඔය වගේ දේවල් වෙනවා. ඕවා පොඩි දේවල්. පුංචි පුංචි සිද්ධීන් විදියටයි මමනම් සලකන්නේ.මේක පුංචි දෙයක් වෙන්නේ කොහොම ද? ඔබම කියනවා ඔබ පක්ෂයේ මාධ්‍ය ප්‍රකාශක කියලා. ඔබට පක්ෂය ගැන රටටම කියන්න වගකීම පැවරිලා තියෙන්නේ. ඔබට පක්ෂයෙන් කැපිල්ලක් තියනව ද?කිසිම කැපිල්ලක් කොන් කිරිමක් නැහැ. පුද්ගලයෙකුගේ දෙන්නෙකුගේ කෙනෙහිලිකම් පක්ෂයෙන් කොන් කිරීමක් ලෙස මම සලකන්නේ නැහැ.ආසන සංවිධායක වරයෙක් ලෙස මේ සමුළුව සංවිධානයට ඔබටත් කතා කළ යුතුයි නේද?මට මේ රැස්වීමට ලිඛිත ආරාධනාවක් කළේ නෑ. මට දිස්ත්‍රික්කයේ ආසන සංවිධායක වරයෙක් ලෙස වගකීමක් පැවරුවෙත් නෑ. වෙනත් පුද්ගලයන් දෙතුන් දෙනකු හරහා සියලු සංවිධාන කටයුතු ඔවුන්ට බාර දී සාමාජිකයන් ගෙනඒමත් ඔවුන්ට පවරල තිබුණා.මෙහෙම සමුළුවක් ආරම්භ කරන්න යනකොට ඒ ඒ ආසන සංවිධායකවරුන්ට දිස්ත්‍රික් සංවිධානයෙන් දැනුම් දීල ඒ ආසන සංවිධායකවරුන්ගෙන් සහභාගිත්වය තුළ තමයි සෙනඟ සාමාජිකයන් රැස් කරන්නේ. මම දන්නෙවත් නැතිවයි මේ රැස්වීම කෙරුණේ.ඔබ කියන විදියට ආසන සංවිධායකයොත් සහභාගිකර නොගන්නා අලුත් ක්‍රමයක් ද ගාලු දිස්ත්‍රික්කයේ ක්‍රියාත්මක වෙන්නෙ?කොළඹ එජාප ජාතික සම්මේලනය කැ‍ඳෙව්වත් ආසන සංවිධායකයෝ හරහා ඒක කරන්නේ. මෙතැනදි ආසන සංවිධායකවරු පැත්තකට දාලා, දිස්ත්‍රික් සංවිධානය අලුත් ක්‍රමයකට මේ සමුළුවේ සංවිධාන කටයුතු කළේ. ඉස්සර දිස්ත්‍රික් සංවිධානයේ ලේකම් තනතුරක් තිබුණා. මමයි ඒ තනතුර දැරුවේ. දැන් ඒ තනතුරත් නැති කරලා.ගාලු දිස්ත්‍රික් සංවිධානයේ සභාපති වජිර අබේවර්ධන මහතා ඔබත් එක්ක අමනාප ද?මම එහෙම කා එක්කවත් වෛරයක් තියාගන්න කෙනෙක් නෙවෙයි. ඒක මා ගැන දන්න, කවුරුත් දන්නවා.එහෙමනම් පක්ෂය එක්ක ද ප්‍රශ්නයක් තියෙන්නෙ?මම පක්ෂයේ ඉහළම බලාධිකාරය පක්ෂ කෘත්‍යාධිකාරී මණ්ඩලයේ සාමාජිකයෙක්.පක්ෂය සමඟත් මට කිසිම ප්‍රශ්නයක් නෑ. හැබැයි ඔය රැස්වීම පැවැත්වෙන වෙලාවේ එයට සහභාගිවූ බොහෝ දෙනෙක් දිස්ත්‍රික්කයේ එකම පාර්ලිමේන්තු මන්ත්‍රීවරයා වන මා සහභාගි නොවීම ගැන ප්‍රශ්න කර තිබුණා. මාධ්‍යයත් මගෙන් ඇහුව්වා ඇයි සහභාගි නොවුණේ කියලා. මාධ්‍ය මේක ලොකු ප්‍රශ්නයක් විදියට මගේ නොපැමිණීම උලුප්පා පෙන්වා තිබුණා.ඒක තමයි කවුරුත් අහන්නේ එජාප ගාලු දිස්ත්‍රික් රැස්වීමටත් ඔබව සහභාගි කර නොගැනීම, ඔබත් සහභාගි නොවීම ගැන...?මම ඔය රැස්වීම ගැන දැනගත්තේ අපේ ආසනයේ පිරිසකට ඔ‍හොම රැස්වීමක් ගැන දැන්නුවහම ඔවුන් මගෙන් ඇහුව්වා ඔබතුමා දන්නේ නැද්ද කියලා. එහෙම තියෙද්දි මම හිතුවා බාහිර පුද්ගලයන් සම්බන්ධ කරගෙන කරන මේ රැස්වීමට සහභාගි වෙන්න ගිහිල්ලා ප්‍රශ්න ඇති කරන්න ඕන නැති ය නිහඬ වෙනව ය කියලා.ඡන්දයක් ප්‍රකාශ කරල තියෙන අවස්ථාවක මේ සිද්ධිය වුණේ කලෙක සිටම ඔබ ගැන ආරංචි පළවෙමින් තිබෙන අවස්ථාවක නොවෙයි ද?තවත් පිරිසක් මේ හරහා මතයක් ගොඩ නඟල තියනවා මම පක්ෂය දාල යනව ය කියලා. සමහරු මම ආණ්ඩුවට ගිය ගානට කතා කරනවා. අපේ පක්ෂයෙන් බොහොම දෙනෙක් ආණ්ඩුවට පසුගිය කාලය තුළ එකතු වුණා. ඒ අය ආණ්ඩුවට යන කොට කිව්වේ පක්ෂය තුළ තියන අසාධාරණය හා කලකිරීම නිසා ආණ්ඩුවට යනව ය කියලා. මමත් ඒ තත්ත්වයට පත්වෙලා ආණ්ඩුවට යයිදෝ කියන කතාව පතුරවමින් සිටිනවා.මමත් අහන්නේ ඔබ ආණ්ඩුවට යන්නේ කවද ද කියලයි...?මාවත් ආණ්ඩුවට යවන්න අපේ පක්ෂයේත් එක්කෙනෙක් දෙන්නෙක් කැමැත්තෙන් ඇති. ගාලු දිස්ත්‍රික්කයේත් බොහෝ දෙනෙක් වරින්වර විවිධ හේතු කියල ආණ්ඩුවට එකතු වෙලා තියනවා.නමුත් මට කියන්න තියෙන්නේ කවුරු කොහොම ගියත් මේ ගයන්ත කරුණාතිලක එජාපය අතහැර නොයන බවයි.ඔබ ඔහොම කිව්වට මගේ බල්ලවත් යන්නෙ නැහැ කියපු අයත් ආණ්ඩුවට ගියා...?වෙන්න පුළුවන්. නමුත් මම යන්නේ නැහැ. පොදු ජනතාව සමඟ ජීවත්වන මරණයේදී මඟුලෙදි ලොකු පොඩි දුප්පත් පොහොසත් බේදයක් නැතිව පක්ෂ පාට බේදයකුත් නැතිව ජනතාව එක්කම ඉන්න මන්ත්‍රීවරයකු ලෙස පක්ෂය හැර යන්න මගේ කිසිම සූදානමක් නැහැ.ආණ්ඩුවත් එක්ක කිසිම ගනුදෙනුවකට නොයා ජනතාවගේ වුවමනා එපාකම් වෙනුවෙන් මම පාර්ලිමේන්තුව තුළත් ඉන් පිටතත් ඉදිරියටත් පෙනී ඉන්නවා.මේ සිද්ධියෙන් පස්සේ පක්ෂ නායකයා ඔබට කතා කළේ නැද්ද?පාර්ලිමේන්තුවේදී හමුවෙලා සුහදව කතා කළා. ගාල්ල රැස්වීමට මම නාවේ ඇයි කියල නායකතුමාට පැහැදිලි කළා. එතන කරු ජයසූරිය, දයා ගමගේ මහත්වරු හිටියා. මට බාරදීල තියෙන කළුතර දිස්ත්‍රික්කයේ නාමයෝජනා ගැන කතා කළා. බස්නාහිර පළාතට සම්බන්ධ නම් කිහිපයක් ගැනත් කතාබහක යෙදුණා.ඔබ දිගටම කියන්නේ පක්ෂයත් එක්ක කිසිම ප්‍රශ්නයක් නැති ය කියලයි...?පක්ෂයේ නාමයෝජනා මණ්ඩලයෙන් ගාල්ල දිස්ත්‍රික්කයට තෝර ගන්න අපේක්ෂකයන් දිනවන්න ඒ සියලු අපේක්ෂකයන්ට දිය හැකි සහාය දිවා රාත්‍රී නොබලා ලබා දෙනවා.ගහන්න ගහන්න වඳින මිනිහත් වඳින්න වඳින්න ගහන මිනිහත් මෝඩය කියල කියමනක් තියනවා...?මාධ්‍ය එක්ක පක්ෂය දමා යනව ද නැද්ද කියා කතා කරමින් ඉන්නවට වඩා පක්ෂය ඉදිරියට ගෙනයන්න කැපවීමෙන් කටයුතු කිරීමේ වගකීමක් අප වෙත පැවරී තිබෙනවා.කොයි පක්ෂය ඉදිරියට ගෙනියන්න ද?සිනහවෙමින්.මම කතා කරන්නේ මම ඉන්න එක්සත් ජාතික පක්ෂය ගැන. මගේ සුපුරුදු විදියට මම පක්ෂ කටයුතුවල යෙදිල ඉන්නවා.මේ දිනවල ඔබෙන් අහන්නෙම කවද්ද ආණ්ඩුවට යන්නේ කියල නේද. සුපුරුදු ලෙස ඔබේ අතේ තිබුණ ජංගම දුරකථනයත් අද බිම තියලා...?පක්ෂය මාරු කරනව කියල යවන ප්‍රචාරවලට උත්තර දිදී ඉන්නවට වඩා වැඩ මට තියෙනවා. මම ප්‍රතිපත්ති ගරුක දේශපාලනයක් කරන්නේ. ඒක මේ ඉදිරි කෙටි කාලය තුළ පක්ෂ මාරු නොකර ක්‍රියාවෙන් ඔප්පු කර පෙන්වන්න මා බලාපොරොත්තු වෙනවා. වරප්‍රසාද වරදාන ඉදිරියේ මම කිසි දිනෙක දණ නමන්නේ නැහැ.ඔබ කියන්නේ ඔබ දිගටම විපක්ෂයේ ඉන්නව කියල ද?මම දැනට අවුරුදු 14 ක් මන්ත්‍රීවරයෙක් ලෙස වැඩ කරල තියෙනවා. දිස්ත්‍රික් නායකත්වයක් කණ්ඩායම් නායකත්වයක් නැතිව මට පුළුවන් වුණා වැඩිම මනාපයෙන් පාර්ලිමේන්තුවට එන්න පාක්ෂිකයා මා ගැන තියල තියන විශ්වාසය නිසා.මම ඔය සමහරු වගේ සති අන්ත දේශපාලනයක් කරන පුද්ගලයෙක් නෙවෙයි. පූර්ණ කාලීනව දේශපාලනය කරන චරිතයක්. මම කිසි දවසක එක එක ඒව දීල බෙදල මුදල් විසි කරල ඡන්ද ඉල්ලන කෙනෙක් නෙවෙයි.මට තාම ආණ්ඩු බලයක් එක්ක ජනතාවට ඇඟට දැනෙන සේවයකට වරමක් ලැබිල නැහැ.මම ප්‍රේමදාස මහත්තයගේ කාලේ තේ ශක්ති අධිකාරියේ සභාපති වෙමින් රාජ්‍ය ආයතනයක ළාබාලම සභාපති වෙලා සුවිශේෂ වැඩ කොටසක් කර පෙන්නපු කෙනෙක්.දයාසිරි මහතා ඇතුළු ඔබේ පක්ෂයේ බොහෝ දෙනා ගත් මඟ ගියොත් ඔබ කරපු සේවය ලොකුවට කරන්න ඉඩක් ලැබෙනවා...?මේ පොඩි ප්‍රශ්නය නිසා මම යන්නෙ නෑ.මගේ බලාපොරොත්තුව එජාප ආණ්ඩුවක් බලයට ගෙනඒම. මේක ආණ්ඩුව ගැන කලකිරුණ ආණ්ඩුවේම අය එළියට එන්න බලාගෙන ඉන්න වේලාවක්. ජනතාවත් අද දුකට වැටිල ඉන්නේ. පොදු විපක්ෂයක් ලෙස රටම දුකින් මුදවාගන්න කටයුතු කළ යුතු ය කියලයි මං කියන්නේ.සංවාද සටහනසරත් පෙරේරා කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>26</day>
    </date>
    <link>http://www.silumina.lk/2014/01/26/_art.asp?fn=af1401261</link>
    <topic>උතුරු මැද වකුගඩු රෝගය රටටම ගැටළුවක් වෙයිද?</topic>
    <author>නිහාල් පී. අබේසිංහ</author>
    <content>“අනේ මහත්තයෝ මේ ලෙඩේ හැදුණොත් පවුලටම යන එන මං නැතිවෙනවා. වකුගඩු නරක් වුණොත් සල්ලි තිබිලා වැඩක් නැහැ වකුගඩුවක් දෙන්න අයෙක් ඕනැ. ඉතින් ඊට පස්සේ ඔපරේෂන්වලට මුදල් ඕනැ. බේත් ගන්න සතියකට වරක් දෙවරක් යන්න ඕනැ. ඒ නිසා මම නම් ඉල්ලන්නේ මේ ලෙඩේ වළක්වන්න පුළුවන් දෙයක් කරන්න කියල. අවුරුදු 10 - 15 ළමයින්ගේ ඉදන් අවුරුදු 80 - 85 අයට මේ ලෙඩේ තිබෙනවා.”‍මේ අහිංසක ඉල්ලීම් අප වෙත කියා පෑවේ මහවැලි අධිකාරියේ හිටපු ජනාවාස කොට්ඨාස කළමනාකරුවකු වූ තඹුත්තේගම කොත්මල්පුර පදිංචි පී. ඒ. ඒ. පතිරත්න මහතායි.“මේ ලෙඩේ නිසා පවුල් අවුල් වෙනවා පමණක් නෙමෙයි. බේත් කළත් ලෙඩේ හොඳ වෙන්නෙ ඉතාමත් සෙමින්. අද එප්පාවල පැත්තේ විතරක් වකුගඩු රෝගින් 20 - 25 ක් ඉන්නවා. පතිරත්න මහතා අපට පැවසුවේ හතුරෙකුටවත් මේ ලෙඩේ හැදෙන්න එපා යයි පතමිනි.මේ වකුගඩු රෝගය අද බහුලව ඇත්තේ උතුරු මැද පළාතේය. මීට අමතරව ගිරාඳුරුකෝට්ටේ, නිකවැව, කුරුණෑගල වැනි ප්‍රදේශවල ද එය පැතිර යමින් පවතී. මේ නිසා පවස සංසිඳුවා ගැනීමට මුවඟට ගන්න ජල බිඳත් බඩ ගින්දර නිවා ගැනීමට කටට ගන්නා බත් පිඩත් පමණක් නොව සමහර ලෙඩ රෝගවලට ගන්නා ඖෂධත් අද උතුරු මැද පළාතේ ජනතාව ගිල දමන්නේ බලවත් සැක සංකා ඇතිවය.ඒ අන් කිසිවක් නිසා නොව ඒ ප්‍රදේශවල ඉහත බොන ජලයේ අඩංගු හා අපි කන ආහාරවල අඩංගු ආසනික් කැඩ්මියම්, ෆ්ලෝරයිඩ් හා කිවුල වැනි දෑ මඟින් වකුගඩු රෝගය වැලඳීමේ ඉඩකඩක් ඇති බවට ලෝක සෞඛ්‍ය සංවිධානය කර ඇති ප්‍රකාශයත් සමඟය.උතුරුමැද සුව ඇමැති එච්. බී. සේමසිංහඋතුරු මැද පළාත් මුළු ජනගහනය 1250000 කට වැඩියි. ඉන් වැඩි පිරිසක් සිංහල බෞද්ධ ජනතාවයි. වැව් බැඳි රාජ්‍යයේ වැව් දියෙන් හා වැසි ජලයෙන් තම කෘෂිකාර්මික කටයුතුවල නිරත වූ උතුරු මැද ජනතාවට 1980 - 85 වකවානුව තුළ මහවැලි දියවර ලැබිණි.මේ මහවැලි දියවර සමඟ උතුරු මැද පළාතේ වකුගඩු රෝගය ව්‍යාප්ත වීම් වැඩිවූ බවට කායික රෝග විශේෂඥ වෛද්‍ය වරුණ ගුණතිලක මහතා සිය පර්යේෂණ අනුව පෙන්වා දෙයි.වෛද්‍ය වරුණ ගුණතිලක පවසන පරිදි මෙතෙක් කර ඇති පර්යේෂණ මඟින් පවසා ඇත්තේ මහවැලි ජලයේ කැඩ්මියම් හැරුණු විට ඊයම්, යකඩ, යුරේනියම් සහ කොබෙල්ට් වැනි බැර ලෝහ ද අන්තර්ගත වෙන බවයි.පේරාදෙණිය විශ්ව විද්‍යාලයේ මහාචාර්ය ජේ. එම්. ආර්. එස්. බණ්ඩාර මහතා පෙන්වා දුන්නේ වකුගඩු රෝගයෙහි පැවැත්ම මහවැලියේ පෝෂණය වන ප්‍රජාවගේ ආහාර හා ජලය සමඟ මුසු වූ කැඩ්මියම් නිසා සිදුවන බවකි. මෙම පර්යේෂණ අනුව වැදගත්ම හෙළිදරව් වීම සිදුවී ඇත්තේ මහවැලි ඉහළ ජලාධාර ප්‍රදේශයේ සිට පහළට ගමන් කිරීමේදී ජලය තුළ හමුවන කැඩ්මියම් ප්‍රමාණය ක්‍රමානුකූලව වැඩි වන බව හෙළිවීම නිසාය.කාලානුරූපව මහවැලි ජන පදිකයන්ගේ වෙනම වූ ආහාර රටාව ඇතුළත ‘මැල්ලුම් ආහාර’ අවම වී ඇති ආකාරයක්, තන්තුමය ස්වභාවයෙන් අඩු තිරිගු පිටි ආහාර අධික වීමත් නිසා කැඩ්මියම් වැනි ඛනිජ ශරීර ගතවීම වැඩි කරවන අතුරු සාධකයක් වී තිබේ.වෛද්‍ය වරුණ ගුණතිලක පවසන පරිදි මුත්‍ර සමඟ ප්‍රෝටීන කාන්දු වීම කැඩ්මියම් විෂ වීමේ ආරම්භක ලක්ෂණයක් වන අතරම මෙකී තත්ත්වය රජරට වකුගඩු රෝගීන් අතර ද පොදු ලක්ෂණයකි.කෙසේ වුවත් දැනට ලැබී ඇති රෝහල් වාර්තා අනුව අනුරාධපුරය හා පොලොන්නරුව නගර සීමාවේ ජීවත්වෙන ජනතාවට දරුණු වකුගඩු රෝගයේ ව්‍යාප්තිය බලපාන්නේ නැත. ඊට හේතුව ලෙස දැක්විය හැක්කේ ඒ ජනතාවට පිරිපහදු ක්‍රියාවලියට ලක්වූ ජලය පානය සඳහා ලැබීමයි.අනුරාධපුර හා පොලොන්නරුව ජලාශ ආශ්‍රිතව තණ උලා කන ගවයන් අතර ද වකුගඩු රෝගය තිබෙන බව අනාවරණය වී ඇත. ඉන් පැහැදිලි වන්නේ රජරට ජලාශවල මිනිසාට පමණක් නොව සතුන්ට ද අහිතකර පාරිසරික සාධක පවතින බවයි.ලෝක සෞඛ්‍ය සංවිධානයට මහාචාර්ය ශාන්ති මෙන්ඩිස් ප්‍රධාන විදේශීය විද්වත් පිරිසක් ද, වෛද්‍ය පාලිත මහිපාල ප්‍රධාන දේශීය විද්වත් පිරිසක් ද මේ පිළිබඳ පර්යේෂණ කර ගෙන ගියේය. මහාචාර්ය ශාන්ති මෙන්ඩිස්ගේ වාර්තාවල පළමුවැන්න 2011 ජුනි 6 වැනිදා නිකුත් වූ අතර එයින් කියවුණේ උතුරුමැද හා ඌව පළාත්වල අවුරුදු 15 - 70 අතර ජනගහනයෙන් අවම වශයෙන් සියයට 15 ක් දෙනා නොයෙක් වකුගඩු රෝගවලින් පෙළෙන බවයි. එම පර්යේෂණය අනුව තවත් හෙළි වූ කරුණක් වූයේ වසර 10 කට වැඩි ගොවිතැනෙහි නියැළෙන අවුරුදු 40 ට වැඩි පිරිමින්ට රෝගය පිළිබඳ අවදානම වැඩි බවය.මේ අතර 2012 පෙබරවාරි මාසයේදී ලෝක සෞඛ්‍ය සංවිධානය වකුගඩු රෝගය පිළිබඳව තවත් වාර්තාවක් යළි නිකුත් කළේය.වකුගඩු රෝගයට ලක්වූ පතිරත්න මහතා කැලණිය සරසවියේ විද්‍යාර්ථීන්ට එප්පාවල රුක් සෙවණක් යට දී තම අත්දැකීම් පහදා දෙමින්.මේ වාර්තා දෙකෙන්ම ප්‍රධාන ලෙස පැවසුවේ මෙරට භාවිත වන පලිබෝධ හා කෘෂි රසායනික ජලය, රසායනික පෝරවලත් අඩංගු කැඩ්මියම් ආසනික් වැනි බර ලෝහ භූගත ජලය හා ඇළවල ජලය මඟින් මෙන්ම ආහාර මඟින් ශරීරගත වන බවයි.පරිසරය හා ජෛව පද්ධතිය තුළ කැඩ්මියම්, ආසනික් වැනි බැර ලෝහ වර්ග ඒකරාශි වීම හා වකුගඩු රෝගයේ ලක්ෂණ අතර සම්බන්ධයක් තිබේ. වල්නාශක, පලිබෝධනාශක හා රසායනික පෝරවල ගුණාත්මක බව වර්ධනය කිරීමට හා ඒවා අවම ලෙස පාවිච්චි කිරීමට සුදුසු වැඩ පිළිවෙළක් සකස් කරන ලෙස ලෝක සෞඛ්‍ය සංවිධානය යෝජනා කර ඇත. ලෝක සෞඛ්‍ය සංවිධානය 2012 පෙබරවාරි මාසයේදී අලුත් වාර්තාවක් යළි මතක් කිරිමක් ලෙස ඉදිරිපත් කළේය. එයින් ද අවධාරණය කළේ රජරටට වහා පානීය පිරිසුදු ජලය සැපයීමේ ක්‍රමයක් ක්‍රියාත්මක කළොත් මේ ප්‍රශ්නයට යම් විසඳුමක් ලැබෙනු ඇති බවයි. ‍වකුගඩු රෝගය වැළැක්වීමට රජය විශේෂ වැඩ පිළිවෙළක් ඉක්මනින්ම ක්‍රියාත්මක කරන බව වි‍ෙශ්ෂ ව්‍යාපෘති ඇමැති එස්.එම්.චන්ද්‍රසේන මහතා පවසයි. ඒ පිළිබඳව කටයුතු තම අමාත්‍යාංශයට ජනාධිපතිතුමා විසින් බාරදී ඇති බවත් ඔහු කීය.මේ වකුගඩු රෝගය පිළිබඳව වෛද්‍යවරු පරිසරවේදීන්, ප්‍රදේශවාසීන්, රෝගීන් හා ප්‍රදේශයේ ‍දේශපාලනඥයන් දක්වන අදහස් හා තවත් පරීක්ෂණ අනුව තවදුරටත් ‍සොයා බලා රෝගය වැළැක්වීමට පියවර ගන්නා බවත් ඇමැතිවරයා කීය. මහින්ද රාජපක්ෂ ජනාධිපතිතුමා මේ කටයුත්තට පූර්ණ උපදෙස් හා පූර්ණ සහාය ලබාදෙන බව ද ඇමැතිවරයා කීය.මේ අතර කැලණිය විශ්ව විද්‍යාලයේ ජනමාධ්‍ය හා මහජන සම්බන්ධතා උසස් පාඨමාලාවේ විද්‍යාර්ථිහු පසුගිය වකවානුවේදී උතුරුමැද වකුගඩු රෝගය පිළිබඳව ගවේෂණයක යෙදුණහ. වකුගඩු රෝගයට අදාළව මහජන සම්බන්ධතා සැලැස්මක් සකස් කරමින් ඒ රෝගයට ලක්වූවන්ට සහන සලසන අතරම රෝගය වැළැක්වීමට පියවර ගැනීම ඒ වැඩ සටහනේ අරමුණ බව එම පාඨමාලා සම්බන්ධිකාරක ජ්‍යෙෂ්ඨ කථිකාචාර්ය මනෝජ් පුෂ්පකුමාර ජිනදාස මහතා පැවැසීය.මේ ගවේෂණයේදී හමු වූ වකුගඩු රෝගින් අතර සිටි අවුරුදු 22 ක යුවතියක් කෙරෙහි අපේ අවධානය යොමු විය.මම සාමාන්‍ය පෙළ පාස් වෙලා ඒ ලෙවල් වලට පන්ති යන කොට බස් එකේ වැටුණා. ඒ එක්ක කොන්දෙ කැක්කුමක් ආවා. ඒකට ටික කලක් බේත් බොන කොට තමයි මේ වකුගඩු අමාරුව ආවේ. මුලින්ම මුහුණ ඉදිමුණා. මුත්‍ර දැවිල්ල ආවා. අනුරාධපුර රෝහලේ මුල්ම වකුගඩු බද්ධ කිරීම කළේ මටයි. දැන් බේත්වල පිහිටෙන් ජීවත්වෙනවා. ඇය පැවසුවාය.රාජාංගණය වැව අසල පදිංචි ඇය ලසන්ති ඉරේෂා කරුණාතිලකය. ඇයගේ දොම්නස් කථාව පමණක් නොව ඇයට වැලඳුණු වකුගඩු රෝගය නිසා මුළු පවුලම විඳ තිබෙන දුක අපමණය.දුවට ඕනැ බේත් සියල්ල අනුරාධපුරය රෝහලෙන් දෙනවා. පිටින් ගත්තොත් රුපියල් 30000 ක විතර බේත්. සාමාන්‍යයෙන් දුවට අපි කනවා වගේ ආහාර දෙන්න බැහැ. වෛද්‍ය උපදෙස් අනුව තමයි කෑම දෙන්නේ. ඒ වියදම මාසෙකට 2000 ක් විතර වෙනවා. අපිට සමෘද්ධිය නැහැ ජීවත්වෙන්නේ ගොවිතැනින්. ලසන්තිගේ මව චන්ද්‍රකාන්ති කියන කථාවයි මේ.ලසන්තිගේ සොහොයුරු සොහොයුරියෝ ද අපට කීවේ මේ රෝගයේ දුක්ඛිත තත්ත්වයයි. “නංගිව මුලින් මාසෙකට දෙවරක් මහනුවර රෝහලට අරන් ගියා. එහෙදි එයාව පරීක්ෂණ 85 කට ලක් කෙරුණා. අපිට එහේ ඉන්නකොට පාරේ, ගෙවල්වල අගු පිල් යට තමයි හිටියේ.වෛද්‍ය අසංක රණසිංහලසන්තිගේ සොහොයුරා වන කරුණාතිලක මහතා අප සමඟ පැවසුවේ ඇඬු කඳුළෙනි.මේ ඔබට පෙන්වා දුන්නේ වකුගඩු රෝගියකුගේ හා පවුලේ දුකයි. වකුගඩු රෝගය නිසා ඇයගේ උසස් අධ්‍යාපනය කඩාකප්පල් වී තිබෙන අතර පවුලේ ආර්ථිකයට ද අහිතකර බලපෑම් එල්ල වී ඇත.තඹුත්තේගම පදිංචි ඉනෝකා නවරත්න මහත්මිය වකුගඩු රෝගයෙන් පීඩා විඳියි. “මට මුලින්ම හෙම්බිරිස්සාව හැදිලා ටික කාලයක් බේත් කළා. 2001 වන විට මුත්‍රා දැවිල්ල, කෑම අරුචිය, ඔළුවෙ කැක්කුම ආවා. මොකුත් කරන්න බැරිවුණා. අනුරාධපුරයේ ඉස්පිරිතාලෙදි ලෙඩේ හොයා ගත්තා. නිට්ටඹුව පැත්තේ අවුරුදු 30 ක විතර තරුණ නෝනා කෙනෙක් මට වකුගඩුවක් දුන්නා. එයා තාමත් මාව බලන්න එනවා. මහනුවර රෝහලේදී වකුගඩුව බද්ධ කළා. දැන්නම් ලොකු අමාරුවක් නැහැ. ඒත් දවස් තුනෙන් තුනට බේත් ගන්න අනුරාධපුරයට යන්න ඕන. බේත් නම් අනුරාධපුරයේ තිබෙනවා.මම 1984 ඉඳන් අවුරුදු 20 ක් විතර වැලිඔය පැත්තෙ හිටියේ. එහේදී තමයි ලෙඩේ හැදිලා තිබෙන්නේ. එහේ නළ ළිං වතුර තමයි තියෙන්නේ. ඒවායින් තමයි මම හිතන්නේ මේ ලෙඩේ එන්න ඇත්තේ.” ඉනෝකා නවරත්න මහත්මිය පැවසුවාය.එප්පාවල ප්‍රදේශයේ වකුගඩු රෝගීන් පිළිබඳව ගවේෂණය කිරීමට ද කැලණි විශ්ව විද්‍යාලයේ ජනමාධ්‍ය හා මහජන සම්බන්ධතා විද්‍යාර්ථිහු එක්වූහ. ඒ අනුව එප්පාවල ප්‍රදේශයේ දරුණු වකුගඩු රෝගීහු 17 දෙනෙක් අප සමඟ අදහස් දැක්වූහ. ඒ අතර විශේෂ පුද්ගලයකු ද විය. ඔහු හිටපු මහවැලි කොට්ඨාස කළමනාකාර පී. ඒ. ඒ. පතිරත්න මහතාය. තවමත් ප්‍රදේශයේ ජනප්‍රිය සමාජ සේවකයකු වන ඒ මහතා ප්‍රදේශයේ වකුගඩු රෝගීන් සියලු දෙනා පිළිබඳව දැඩි උනන්දුවකින් වැඩ කටයුතු කරයි.“මට මුලින්ම පෙෂර් එක තිබුණා. මේ අතර මට මැලේරියාව හැදුණා. ඒ අතර 1998 දී විතර වකුගඩු ලෙඩේ බව වෛද්‍යවරු පැවසුවා. 1999 ඔපරේෂන් එක කළේ. මීට පෙර දියවැඩියාව හෘදයාබාධ තිබුණු යාළුවෝ තුන්දෙනෙක් ම මේ රෝගය නිසා නැතිවුණා. සර්පයින් දෂ්ට කිරීම වගේම මැලේරියාවට බොන බේත් මේ රෝගය තවත් වැඩි කරනවා කියලා වෛද්‍යවරු කියනවා. පතිරත්න මහතා පැවැසීය.පතිරත්න මහතාට අමතරව එප්පාවල ප්‍රදේශයේ හල්මිල්ලැව, ඉහළහල්මිල්ලැව වැනි ප්‍රදේශවල වකුගඩු රෝගීන් සමඟ ද අපි සාකච්ඡා කළෙමු. ඔවුන්ගේ මතය වූයේ අපට පැහැදිලි වූයේ මේ ප්‍රදේශවල ජනතාවට පිරිසුදු පානීය ජලය ඇති තරම් ලබාදීමේ වැඩ පිළිවෙළක් ඉක්මනින්ම ආරම්භ කළ යුතු බවයි. ඊට අමතරව වකුගඩු රෝගීන් බහුලව පවතින ප්‍රදේශවලට එය අන් අයට වැළඳීම වැළැක්වීමට මාසිකව දැනුම්වත් කිරීමේ වැඩ සටහනක් ද ආරම්භ කළ යුතු බව ඔව්හු පවසති.දැනට මේ ප්‍රදේශවල ජනතාව තම එදිනෙදා බොන ජලය පිරිපහදු මධ්‍යස්ථාන වලින් මිලදී ගෙන පාවිච්චි කරති. මේ සඳහා ඔවුන්ට විශාල වියදමක් යයි. තවත් සමහරු වැව්වල ජලය ගෙන නටවා පාවිච්චි කරති. විශේෂයෙන් වකුගඩු රෝගය බහුලව ඇති ප්‍රදේශවල පමණක් පහසු මිලට ජලය දෙන වැඩ පිළිවෙළක අවශ්‍යතාව පැන නැගී තිබේ. එමෙන්ම වකුගඩු බද්ධ කළ ලෙඩුන්ට දෙන රුපියල් 500 දීමනාව වැඩි කළ යුතු බව ද එම රෝගීහු පෙන්වා දෙති.අපි මේ උතුරු මැද වකුගඩු රෝගය ගැන කරුණු සියල්ල ඉදිරිපත් කළේ උතුරුමැද පළාතේ සෞඛ්‍ය ප්‍රවාහන හා මහාමාර්ග ඇමැති එච්. බී. සේමසිංහ, උතුරු මැද පළාත් සෞඛ්‍ය සේවා අධ්‍යක්ෂ වෛද්‍ය ඒ. ඒ. ඩබ්ලිව්. විජේසිංහ හා උතුරුමැද පළාත් වකුගඩු නිවාරණ ඒකකයේ ප්‍රධානී වෛද්‍ය අසංක රණසිංහ යන මහත්වරුන්ටය.මේ පිළිබඳව මුලින්ම අදහස් දක්වමින් උතුරු මැද සුව ඇමැති සේමසිංහ මහතා පැවසුවේ උතුරු මැද පළාතේ වකුගඩු රෝගය ව්‍යාප්ත වීම වැළැක්වීමට හා සිටින රෝගීන්ට පහසුකම් ලබාදීමට රජය ලබන වසරේ රුපියල් ලක්ෂ 9000 ක් වෙන් කර ඇති බවයි.වකුගඩු රෝගය සුව කිරීමට අවශ්‍ය තරම් ඖෂධ අනුරපුර රෝහලේ අඩුවක් නැතිව තිබෙන බවත් ඇමැතිවරයා පැවැසීය.“අපේ අනුරාධපුරේ සමහරු වකුගඩු රෝගය බිස්නස් එකක් කරගෙන සමහරු වතුර විකිණීම ජයට කරගෙන යනවා. වතුර බෝතල් වර්ග 12 කට නඩු දාලා තිබෙනවා, නියමිත ප්‍රමිතිය නැති බවට.අද වකුගඩු රෝගය නිසා සමහරු කුඹුරේ හේනේ වැඩ කරන්න ගියාම වතුර බොන්නේ නැහැ ගෙදරින් බීලා යන ටික විතරයි. ඒකත් දැන් මේ පැත්තේ අයගේ වකුගඩු නරක් වෙන්න හේතුවක් වෙලා තිබෙනවා. ඒ ගැනත් අපේ අය අවධානය යොමු කළ යුතුයි.රජය අලුතින් මැදවච්චියේ හා හිඟුරක්ගොඩ වකුගඩු සායන මධ්‍යස්ථාන දෙකක් ආරම්භ කරනවා. රෝගීන් 250 කට එකවර මේ ස්ථානවලදී බේත් කරන්න පුළුවන්. අපි ලබන වසරේ සිට වකුගඩු බද්ධ කළ අයට ගෙවන 500 දීමනාව 2000 දක්වා වැඩි කරනවා. සායනවලට එන අයට නොමිලේ සීසන් ටිකට් පතක් දෙන්න අපේක්ෂා කරනවා. ඊට අමතරව වකුගඩු රෝගය නිසා මියගිය අයගේ දරුවන්ට ඉගෙන ගැනීමට ශිෂ්‍යත්ව ලබාදීමට වැඩ පිළිවෙළක් ද ක්‍රියාත්මක කිරීමට රජය අදහස් කරනවා. ජලය පිරිසුදු කිරීමේ යන්ත්‍ර සෑම තැනකටම ලබා දීමේ වැඩ පිළිවෙළක් ආරම්භ කරනවා. මේ වකුගඩු රෝගය අවම කිරීමට දැනුම්වත් කිරීමේ වැඩ සටහන් දැනට වඩා ශක්තිමත්ව ක්‍රියා කරවීමට ද අප අදහස් කරනවා.වකුගඩු රෝගය හටගැනීමට විවිධ හේතු සාධක බලපා තිබෙන බව වෛද්‍යවරු ආචාර්ය මහාචාර්යවරු හා විද්වත්හු පවසනවා. ඒ සියලු අදහස්වල ගැබ් වූ දෙය විද්වත් මණ්ඩලයට යොමු කර සුදුසු ස්ථිරසාර වැඩ පිළිවෙළක් ක්‍රියාත්මක කිරීමයි අපේ අදහස. උතුරු මැද වකුගඩු රෝගීන්ට රජය උපරීම පහසුකම් ලබා දෙනවා. ඔවුන් පමණක් නොව ඔවුන්ගේ පවුල් බලා ගන්නට නිසි වැඩ පිළිවෙළක් අප සකසනවා. ඇමැති සේමසිංහ මහතා පැවසුවේ ප්‍රදේශයේ යම් මට්ටමක වෛද්‍ය හිඟයක් පවතින බව ද පෙන්වා දෙමින්ය.උතුරුමැද පළාත් වකුගඩු නිවාරණ ඒකකයේ ප්‍රධානී වෛද්‍ය අසංක රණසිංහ මහතා ද වැදගත් සංඛ්‍යා ලේඛන ගෙනහැර දැක්වීය.වසර දහයක් කාලය තුළ අනුරාධපුර පොලොන්නරුව දිස්ත්‍රික්කවල වකුගඩු රෝගයට ගොදුරු වී ඇති රෝගීන් සංඛ්‍යාව විසිදහසකට (20,000) අඩු බව වගකීමෙන් ප්‍රකාශ කරනවා.මේ අනුව දිස්ත්‍රික්ක දෙකේම වාර්තාගත වකුගඩු රෝගීන් සංඛ්‍යාව 17501 කි. වකුගඩු රෝගය නිසා වසර දහය තුළ මියගිය සංඛ්‍යාව 720 කි. ඒ අනුව අනුරාධපුර දිස්ත්‍රික්කයේ මියගිය වකුගඩු රෝගීන් ගණන 437 ක් වන අතර පොලොන්නරුව දිස්ත්‍රික්කයේ වකුගඩු රෝගයෙන් මියගිය ගණන 283 කි. උතුරුමැද පළාතේ දාහතර ලක්ෂයක් පමණ වූ ජනගහනයෙන් සියයට දහසයක් (16%) පමණ වකුගඩු රෝගයට ගොදුරු වී ඇති බවට පෙර පළ වී ඇති වාර්තා වැරැදි බව ද වෛද්‍ය අසංක රණසිංහ මහතා අවධාරණය කරයි.මේ අතර රජයේ වෛද්‍ය නිලධාරීන්ගේ සංගමයේ සභාපති වෛද්‍ය අනුරුද්ධ පාදෙණිය හා මහාචාර්ය සුනිල් විමලවංශ මහත්වරුන් පවසන්නේ අලුත්ම අධ්‍යයන හා සමීක්ෂණ අනුව දැන් අපේ රටේ වකුගඩු රෝගය නිසා දිනකට 15 දෙනකු පමණ මිය යන බවට වාර්තා තිබෙන බවයි.2003 - 2013 වකවානුවේ දී මේ වකුගඩු රෝගය උතුරු මැද පමණක් නොවේ කුරුණෑගල, පුත්තලම, මහියංගණය, මොනරාගල වැනි ප්‍රදේශ පුරා පැතිරී තිබුණ බවත් වකුගඩු රෝ‍ගයෙන් දිනකට මියයන ප්‍රමාණය යුද්ධයෙන් දිනකට මියගිය ප්‍රමාණයටත් වැඩි යැයි ද පාදෙණිය මහතා කීය.නිහාල් පී. අබේසිංහචිත්‍රාරත්න කළුආරච්චිහි‍ඳෝගම සමූහ- ජනාධිපති ලේකම් ලලිත් වීරතුංගවකුගඩු රෝගය වැළැක්වීම සඳහා ඇමැති මණ්ඩලය පත්කළ ස්ථාවර නිලධාරී කමිටු වාර්තාවේ කෙටිකාලීන යෝජනා කඩිනමින් ක්‍රියාත්මක කිරීම පිණිස කටයුතු කළ යුතු බව ජනාධිපති ලේකම් ලලිත් වීරතුංග මහතා පවසයි. ඊට පසු දීර්ඝකාලීන හා මධ්‍යකාලීන වාර්තා ද ක්‍රියාවට නැංවිය යුතු බව ද ජනාධිපති ලේකම්වරයා පවසයි.දිවයිනේ විවිධ ප්‍රදේශවල ජනතාවට වැළලඳෙන වකුගඩු රෝගය සමනය කිරීම සම්බන්ධයෙන් අමාත්‍ය මණ්ඩලය විසින් පත්කළ ස්ථාවර නිලධාරී කමිටු වාර්තාවේ කෙටුම්පත සාකච්ඡාවට භාජනය කරමින් ඒ මහතා මේ බව සඳහන් කර තිබේ.මේ සම්බන්ධයෙන් වන සාකච්ඡාව ජනාධිපති ලේකම් කාර්යාලයේ දී පැවැත්විණි.මෙහිදී වැඩි දුරටත් අදහස් දැක්වූ ජනාධිපති ලේකම්වරයා පැවසුවේ සංවිධිත පාසල් ජාලය උපයෝගී කර ගනිමින් සිසු පරපුර හරහා අදාළ ප්‍රජාව දැනුවත් කිරීම වඩාත් ඵලදායී වන බැවින් සෞඛ්‍ය අධ්‍යාපන කාර්යාංශයේ නිලධාරීන් අදාළ ප්‍රදේශවල පාසල් වෙත යොමු කරවමින් සිසු ප්‍රජාව හා ගුරුවරුන් දැනුවත් කොට ඒ හරහා සමස්ත ප්‍රජාව දැනුවත් කිරීමේ වැඩසටහනක් දියත් කරන බවයි.දැනටමත් පිරිසිදු පානීය ජලය සැපයීම සඳහා පළාත් පාලන අමාත්‍යාංශය කටයුතු කර ඇති අතර ප්‍රාදේශීය රෝහල් වෙත දැනටමත් අදාළ ඖෂධ යොමුකොට රෝගය හඳුනාගන්නා අවස්ථාවේදීම සුවපත් කිරීමට කටයුතු යොදා ඇති බව පළාත් පාලන හා පළාත් සභා අමාත්‍යාංශ ලේකම්වරයා හා සෞඛ්‍ය අමාත්‍යාංශ ලේකම්වරයා විසින් මෙහිදී පැහැදිලි කළහ.ඒ අනුව තෙමසක විශේෂ වැඩසටහනක් සකස් කොට සෑම පාසලකින්ම හඳුනාගත් ගුරුවරයකු, සෞඛ්‍ය සේවා නිලධාරීන් හරහා පුහුණු කොට, කඩිනම් ලෙස දැනුම්වත් කිරීමේ ව්‍යාපාරය ආරම්භ කිරීමට ද මෙහිදී තීරණය විය. ජනාධිපති ලේකම්වරයාගේ ප්‍රධානත්වයෙන් පැවැති මෙම රැස්වීම සඳහා ජ්‍යෙෂ්ඨ අමාත්‍ය කාර්යාලයේ ප්‍රධාන විධායක නිලධාරී මහින්ද මඩිහහේවා මහතා ඇතුළු අදාළ අමාත්‍යාංශවල ලේකම්වරු හා ආයතනවල නියෝජිතයින් රැසක් ද සහභාගි වූහ.මේ අතර උතුරුමැද වකුගඩු රෝගය පිළිබඳ පර්යේෂණ කිරීමට රුපියල් කෝටි 75 ක් වෙන්කර ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>26</day>
    </date>
    <link>http://www.silumina.lk/2014/01/26/_art.asp?fn=af1401262</link>
    <topic>අක්කාගේ දුක දැක පයින් ගිහින් හැදු තෙලිප්පලෙයි පිළිකා රෝහල</topic>
    <author>රූපාන්ති බුලත්සිංහල</author>
    <content>''මියගිය අක්කා වෙනුවෙන්මම ගොඩක් දේවල් කළා.පිළිකා රෝගයෙන් විඳින දුක මං මගේ ඇස් දෙකෙන් ම දැක්කා. ඒ වගේ රෝගයක් හැදුණහම මිනිස්සු අසරණ වෙනවා. ඒ ඇති වෙන තනිවීම කොහොමද කියන එක වචනයෙන් විස්තර කරන්න බැහැ.මම මගේ ඇස් දෙකෙන්ම ඒ තත්ත්වය දැක්කා. අපි හැමෝගේම උපකාරය ඒ අයට ලැබෙන්න ඕනේ කියන එක මගේ හිතේ තිබුණා.මං හැකි ආකාරයට පිළිකා රෝහලට උදව් කළා. ඒත් මගේ හිතේ තිබූ වේදනාව නැති වුණේ නැහැ.මම හිතාගෙන හිටියේ කවදා හෝ කොහොම හරි පිළිකා රෝහලක් හදනවා කියලා.හැබැයි කොහොම ද කියන එක ගැන මගේ හිතේ අරමුණක් තිබුණේ නැහැ. හැබැයි මගේ හිතේ අධිෂ්ඨානය කවදාවත් යටපත් වුණේ නැහැ. අපි දෙවුන්දරතුඩුවේ සිට පේදුරුතුඩුව දක්වා කිලෝමීටර් 670ක් අපි ආධාර එකතු කරමින් පයින් ඇවිද්දා. යාපනයට පිළිකා රෝහලක් නැහැ.ඒ හින්දාම තමයි මේ රෝහල යාපනේ තෙලිප්පලෙයි ඉදිකරන්න තීරණය කරන්නේ. පසුගිය 19 වෙනිදා ජනාධිපති මහින්ද රාජපක්ෂ මැතිතුමා අතින් විවෘත වුණු ට්‍රේල් පිළිකා රෝහල ඉදිකරන්න අවස්ථාව උදා වූණේ ඒ ආකාරයටයි."නාදන් ශිවගනනාදන් මහතා සිය හැඟුම්බර හඬ අවදි කළේය.ඒ සිතේ තිබුණ බලාපොරොත්තුව සාර්ථක කර ගැනීමට මුල්ම පියවර ඔහු 2011දී ඇරැඹීය. දෙවුන්දර පහන් කණුව අසලින් මේ පා ගමන ඇරැඹුවේ පේදුරුතුඩුව දක්වා යන තිර අධිෂ්ඨානයෙනි. දමයන්ති දර්ශා සහ මහේල ජයවර්ධන වැනි පිරිස මේ පා ගමනට එක්වූහ. මේ කණ්ඩායම අතළොස්සක් නොව කෙමෙන් කෙමෙන් ඇදෙන මහත් වූ ජනගඟක් වූයේ ක්ෂණිකවය. පාර දෙපස බලාගෙන සිටි මහජනතාව හැකි අයුරින් දායක වූහ.'' මොකද්ද මේ පාගමන?'''' උතුරේ පිළිකා රෝහලක් හදන්න ආධාර එකතු කරනවා"'' පිළිකා රෝහලක්? කවුරුත් නෑ බෑ නොකියා පුංචි දරුවෝ දෙමව්පියෝ වයසක ඇත්තෝ හැමෝම මේ සඳහා දායක වූහ.ජාතිබේද ආගම් බේද මීට එරෙහි නොවීය.අවශ්‍ය වූයේ මේ සඳහා දායක වීම පමණයි. නැති බැරිකම් කිසිවක් මේ සඳහා ගැටලුවක් නොවූයේ ජනතාවගේ උනන්දුව නිසාය.''මේ මොකද්ද?"වාහන තදබදයට මඟ නතර වූ වාහන කීපයකින්ම එළිය බැලූ ජනතාව මේ පිළිබඳ විමසා බැලූහ.කාරණය ඇසූ පමණින් ඔවුහු පසුම්බිවලින් ගත් මුදල් සංවිධායකයන් අත තැබූහ. නොසිතූ අයුරින් මුදල් එකතු කර ගැනීමට සංවිධායක මණ්ඩලයට හැකිවිය. සරින්ද උනම්බුවනාදන් ශිවගනනාදන්ඇවිද්ද පය දහස් වටී කියා තිබුණත් මේ ක්‍රියාත්මක වූයේ දහසක් වටිනා බලාපොරොත්තුවක් වෙනුවෙනි. සාමාන්‍ය පුද්ලයන් අතර ජනප්‍රිය අය සිටියහ. මේ හැම කෙනෙක්ම එකම අරමුණක් වෙනුවෙන් එක්වූ අයයි. එකට එක්වූ යදමක තිබෙන ශක්තිය දෙගුණ තෙගුණ වෙන්නා මෙන් ඔවුහු තමන්ගේ ශක්තිය පෙන්නුම් කළහ.අධිෂ්ඨානය වෙනුවෙන් ඇරැඹි බලාපොරොත්තු සාර්ථකත්වය කරා ගෙන යාම සංවිධායකන්ගේ එකම අභිලාෂය විය. අහස් ත‍ලයේ හිරු මඬල චණ්ඩ වුවත්, කවුරුත් නොපැකිළුණහ. එහෙත් වැලිගමට පා ගමනින් සේන්දුවන විට බොහෝ පිරිසක් විඩාපත් වී සිටීහ. පාරේ කෙසෙල් අලෙවි කරමින් සිටි අම්මා කෙනෙකි.ඇගේ සිත සසළවූයේ මොවුන් දරන උත්සාහය වෙනුවෙනි. විකුණන්නට ගෙනා කෙසෙල් ඇය පිරිස වෙත පිරිනැමුවාය. එදා ආදායමවත් , මේ සිදුවන්නේ අලාභයක් යන්නවත් ඇය නොසිතුවා. ඇයට කළ හැකි උදව්ව ඇය පා ගමන වෙනුවෙන් කළාය. මේ අයුරින් නොයෙක් පිරිස් උදව් උපකාර කළහ.උපකාරය කොතෙක් සුළු වුවත් මේ සියල්ල පා ගමන සාර්ථක කර ගැනීමට බෙහෙවින්ම ඉවහල් විය. එක් වූ දසදහසක් දෙනාට අහුංගල්ලේදී සෙත්පතා පිරිත් දේශනා කළ සංඝරත්නය කිරි බත් කැවුම් පිරිනැමුවේ මේ උදාර මෙහෙය අගේ කරමින්ය.ඉන්දුමතී කරුණාතිලක ,මංජු වන්නිආරච්චි, චන්දිමා සඳමාලි, චතුරිකා පෙරේරා, තජුඩීන් වගේ ක්‍රීඩක ක්‍රීඩිකාවෝ මේ ට්‍රේල් හෙවත් තරණ පාගමනට සම්බන්ධ වූයේ හද පිරි භක්තියෙනි.නොයෙක් ප්‍රදේශ වල දී ඩිල්ෂාන් තිලකරත්න, මාලිංග බණ්ඩාර සහ දිල්හාර ප්‍රනාන්දු වැනි ක්‍රිකට් ක්‍රීඩකයෝ මේ පා ගමනට සහභාගි වූහ. කොළඹදී පා ගමනට පාර්ලිමේන්තු මන්ත්‍රීනී මාලනී පොන්සේකා මහත්මියත් සහභාගි වූවාය.පාගමන මාන්කුලම් පසු කරද්දී ඉදිරියට පැමිණියේ පුංචි දරුවන් තිදෙනෙකි.'' මෙන්න අපේ සල්ලි " අත තිබූ මුදල් කැටය ඔවුන් මේ කාර්යය වෙනුවෙන් පිරිනැමුවේ සිනාමුසු මුහුණෙනි. යන්තමට ඉටි කොළවලින් ආවරණය කළ නිවෙස් වල ජීවත්වන ඔවුහු කිසිදු පැකිලීමකින් තොරව කළ පරිත්‍යාගය සංවේදී හදවත් මොහොතකට සසළ කළේය.පුංචි පුංචි කාසි සිය දහස් ගණනක් එකතු වූයේ කරුණාවන්ත හදවත්වල තිබූ ළෙන්ගතුකම නිසාය.අවට කඩ පේළිවලින් වගේම හදිස්සියකට කඩේ පොළේ යන්න මහ මඟට බැස්ස අය පවා මේ කාර්යයට දායක වූහ.එකවිට එක පුද්ගලයෙක් දෙන විශාල මුදලකට වඩා මේ සතුටින් සමාදානයෙන් දෙන පුංචි කාසි පොඩි මේ සද්කාර්යයට වඩාත් වටිනාකමක් එක් කළේය. තනි අතින් අත්පොළසන් දිය නොහැක්කක් සේ නාදන් මහතාගේ අරමුණ සාර්ථක කරගැනීමට ඔහු හා කතිකාවතක් කළ තවත් සුමිතුරෙකි. ඔහු අප හා දොඩමළු වූයේය." මගේ නම සරින්ද උනම්බුව. මම මේ වැඩසටහනට සම්බන්ධ වෙන්න හිතුවේ වෙනත් අදහසකින්. මගේ හිතේ අරමුණක් තිබුණා උතුරේ යුද්ධය අවසන් වීමත් සමඟ සාමය සමගිය තහවුරු කරන්න දකු‍ණේ ඉඳලා උතුරට ඇවිදින්න. ඒත් ඒක මං හිතාගෙන හිටියේ රටට උදා වුණු සාමය සැමරීමටත්, විනෝදය සඳහාත් විතරයි.ඒත් එක දවසක් නාදන් එක්ක කතා කළ වෙලාවක එයාගේ අදහසත් මං දැන ගත්තා. එයගේ හිතේ තිබුණේ උතු‍රු පළාතට පිළිකා රෝහලක් හදන්න. මුලින්ම හිතාගෙන හිටියේ ළමයින්ට විතරක් කියලා. ඊටපස්සේ හිතුවා කාන්තාවන්ටත් එක්ක හදනවා කියලා. අන්තිමේදී තීරණය කළා හැමෝම උදෙසා කරනවා කියලා. ‍මං හිතුවා ඇත්තටම නාදන්ගේ අදහසට , මගේ අදහසින් ප්‍රයෝජනයක් වෙයි කියලා. මේ නිසා මගේ ඇවිදීමේ යෝජනාව නාදන් එක්ක සාකච්ඡා කළා.‍ අපි දෙන්නම තීරණය කළා දකුණේ ඉඳලා උතුරට පා ගමනක් කරලා මේ මුදල් එකතු කරන්න. ඇත්තටම නොසිතූ ලෙසින් සහයෝගයක් ලැබුණා.මුල්ම පරිත්‍යාගය ලැබුණේ මාස් කම්පැනි එකෙන්. අවසානයේ රුපියල් මිලියන 300ක් එකතු වුණා. අපි දෙන්නා වගේම මේ සඳහා ඩයන් ගෝමස්, හාන්ස් විජේසූරිය,රංජන් සිවරත්නම්, අනුෂ්මන් රාජරත්නම්,රාජේන්ද්‍ර ත්‍යාගරාජා සහ අමිලා ප්‍රනාන්දු වැනි සැවොම මූලිකත්වය ගෙන කටයුතු කළා.ඇත්තටම මෙවැනි දෙයක් කරන්න ලැබුණු එක සතුටක්.පසු ගිය 19 වෙනිදා මේ රෝහල මහින්ද රාජපක්ෂ ජනාධිපතිතුමා අතින් විවෘත වුණා. එතුමා අපේ මේ වෑයම දැකලා සතුටු වුණා. මේ අපේ ධනය විතරක් නෙවෙයි රටේ සියලු දෙනාගේම ධනය. හැමෝම මේ සඳහා උනන්දුවෙන් උපකාර කළා. මේ වගේ රෝහලක් දකුණෙත් හදන්න බලාපොරොත්තු වෙනවා. අපි ඒ රෝහලත් කරන්න බලාපොරොත්තු වෙන්නේ පා ගමනකින් පසු. අපි ලබන අවුරුද්දේ මේ සඳහා උතුරේ ඉඳලා දකුණට පා ගමනක් ආරම්භ කරනවා."එක්සත්ව උතුරේ පිළිකා රෝහල සෑදුවාක් මෙන් එක්සත්ව දකුණේත් රෝහලත් සෑදීමට ඔබේ සහාය ලැබෙන ඇතැයි ඔවුහු අපේක්ෂා කරති. විවෘත කිරීමේ උත්සවයට සහභාගිවෙමින් ජනාධිපති මහින්ද රාජපක්ෂ මැතිතුමා කිව්වේ දෙවුන්දරතුඩුවේ සිට පේදුරුතුඩුව දක්වා නිදහස් ව ගමන් කරන්න ලැබීම මෙරට ජනතාවට ඉමහත් සතුටක් බවය.උතුරු පළාත් මහ ඇමැති ප්‍රකාශ කළේ මේ රෝහල උතුර -දකුණ යා කරන පාලමක් බවය. කෙසේ වුවත් වෙහෙස මහන්සි වී දුරු කතර ගෙවා පිළිකා රෝගයට බෙහෙත් ගන්න කොළඹ පැමිණි අයට මේ රෝහල ඉදිවීමෙන් ලැබුණේ පහසුවකි. ඒ පහසුව උදා වූයේ උදාර මිනිසුන්ගේ උදාර සංකල්පයක් නිසාවෙනි.රූපාන්ති බුලත්සිංහලඡායාරූප- සුදම් ගුණසිංහ.ලලිත් සී.ගමගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>26</day>
    </date>
    <link>http://www.silumina.lk/2014/01/26/_art.asp?fn=af1401263</link>
    <topic>දක්ෂිණ අඩිවේගී මාර්ගය</topic>
    <author/>
    <content>මහ ගත්කරු මාර්ටින් වික්‍රමසිංහ මහතා මීට දශක ගණනාවකට පෙර ලියු, මෙරට ප්‍රථම යථාර්ථවාදී නවකතාව ලෙස සැලකෙන ගම්පෙරළිය නවකතාවේ සිය ගම වන කොග්ගල හරහා දකුණු මුහුදු තීරයට සමාන්තරව වැටී ඇති “පීත්ත පටියක්” ගැන කීවේය. ඒ කොළඹ, ගාල්ල, මාතර හා හම්බන්තොට යා කළ මහා මාර්ගයයි.කරත්ත පාරකට මදක් විශාලව එදා තිබු මේ මාර්ගය පසු කාලීනව සංවර්ධනය වුවද ඒ සංවර්ධනයට වඩා වැඩි ප්‍රමාණයකින් වාහන ධාවනය අධික වූ බැවින් ගමනාගමන කටයුතු අතිශය අපහසු විය. ප්‍රමාද විය. මේ නිසා ඉකුත් දශක දෙක තුළ දී කොළඹ සිට දක්ෂිණ ලංකාව හරහා ගමන් කිරීම මාර්ග තදබදය, ප්‍රමාදය සහිත මානසික ආතතියක් ඇති කරවන ක්‍රියාවලියක් විය. එබැවින් එදා කොළඹ සිට දක්ෂිණ ලංකාවට ඉක්මනින් ගමන් කිරීම සියලු දෙනාගේ සිත් තුළ තිබු සිහිනයක් පමණක් විය.මෙයට විසඳුමක් ලෙස ඉදිරිපත් වූ යෝජනාව වූයේ අධිවේගී මහා මාර්ගයක් ඉදිකිරීමයි. එසේම මෙම අධිවේගී මහා මාර්ග යෝජනාවට පක්ෂව හා විපක්ෂව විවිධ මතවාද ඉදිරිපත් විය. එයට වැයවන මුදල,ඉදිකිරීමට ගතවන කාලය හා සැලසුම් කිරීමේ දුෂ්කරතා වැනි හේතු නිසා මෙය සැලකුණේ දැරිය නොහැකි, ඉටු කර ගත නොහැකි බරක් ලෙසය.කෙසේ නමුත් වත්මන් රජය බස්නාහිර පළාතේ කොළඹ හා දක්ෂිණ ලංකාව සම්බන්ධ කරන අධිවේගී මාර්ගය ඉදිකිරීමේ භාරදූරකටයුත්ත භාර ගත්තේය. දක්ෂිණ අධිවේගී මාර්ගය නමින් කොළඹ හා මාතර සම්බන්ධ වෙන ආකාරයට සැලසුම් කළ මේ මාර්ගය කිලෝමීටර් 126 ක දුරකින් යුක්තය. එහි ප්‍රථම අදියර ලෙස කොළඹ කොට්ටාවේ සිට ගාල්ල පින්නදූව දක්වා කිලෝමීටර් 96 ක දුර අවසන් කළේය. මුල් අදියර 2011 නොවැම්බර් 27 දින ජනාධිපති මහින්ද රාජපක්ෂ මහතාගේ ප්‍රධානත්වයෙන් විවෘත කළේ ශ්‍රී ලංකාවේ ප්‍රථම E ශ්‍රේණියේ මාර්ගය ලෙසය.දැනට ගාල්ල පින්නදූවේ සිට මාතර දක්වා සෙසු දුර අවසන් කරමින් පවතින අතර ඉදිරියේදී දක්ෂිණ අධිවේගී මාර්ගය හම්බන්තොට දක්වා දිගුකර හම්බන්තොට වරාය හා මත්තල ගුවන් තොටුපොළ සමඟ සම්බන්ධ කිරීමට ද සැලසුම් කර තිබේ. දැන් දක්ෂිණ ලංකාව හරහා තවත් පීත්ත පටියක් ලෙස අධිවේගී මාර්ගය වැටී ඇත්තේ ජනතාවගේ ගමනාගමනය පිළිබඳ මානසික ආතතිය දුරලමිනි.“දැන් කොළඹ ලස්සනයි පිළිවෙළයි” මේ පක්ෂ විපක්ෂ භේදයකින් තොරව සැවොම පිළිගන්නා දෙයකි. කොළඹ පමණක් නොව රට පුරාම මේ පිළිවෙළ හා ලස්සන ක්‍රමානුකූලව ඇති වෙමින් තිබේ. ලංකාව පුරාම වරාය, ගුවන් තොටුපොළ, අධිවේගි මාර්ග, පාලම්, වාරිමාර්ග හා ජනතාවගේ සෞඛ්‍ය තත්ත්වය ගුණාත්මක කිරීම සඳහා සුවතා මංතීරු වැනි බොහෝ දේ ඉදිවී තිබේ. එසේ ම ඉදිවෙමින් පවතී. එහෙත් වසර තිහක් ‍ෙම් බිම පුරා පැතිර තිබුණේ ඊළාම් භීෂණයයි. ජනාධිපති මහින්ද රාජපක්ෂ මහතා නිවැරැදි දේශපාලන තීන්දුවක් ගෙන කොටි ත්‍රස්තවාදය පරාජය කිරීමෙන් පසු ශ්‍රී ලංකාවට සංවර්ධනයේ මාවත විවර වී තිබේ. වැලිපැන්න සේවා පිවිසුම අසළඅධිවේගී මාර්ගය හරහා පැවැති මාර්ග වෙනුවන් ඉකළ පාලම්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>26</day>
    </date>
    <link>http://www.silumina.lk/2014/01/26/_art.asp?fn=af1401264</link>
    <topic>කළු කෙල්ලන්ට රූ රැජනන් වෙන්න බෑ කියන කතාව මං බොරු කළා</topic>
    <author>නිශ්මං රණසිංහ</author>
    <content>මගතියන් ක්‍රිස්ටිනා සොලොංජි ගුණවිජය ප්‍රසිද්ධව සිටියේ අපේ පැසිපන්දු පිටියේ සිටින දක්ෂතම ක්‍රීඩිකාවක් හැටියටය. 2012 හා 2013 වසර ශ්‍රී ලාංකේය පැසිපන්දු තරගාවලියේදී හොඳම ක්‍රීඩිකාව හැටියට කුසලාන දිනුවාය. කාල වර්ණ සිරුරකින් හා කළු වෙළඹකගේ ජවයෙන් යුත් ඇය රූප රාජිනියක් හැටියට අභිෂේක ලබනු ඇතැයි ඇගේ මව හැර අන් කිසිවකුත් සිතුවේ නැත. එහෙත් ඕ දෙරණ රූ රැජන තරගයෙන් දිනා පිලිපීනයේ පැවැති World Miss Earth තරගාවලියට ද සහභාගි වී කළු කෙල්ලන්ට රූ රජනන් වන්නට බැරි යැයි යන මිථ්‍යාව පැරදවූවාය. මේ “සිළුමිණ” ක්‍රිස්ටිනා සමඟ කළ කතාබහයි.කොහොමද පැසිපන්දු රැජන රූ රැජන දක්වා පරිවර්තනය වන්නෙ?ඇත්තෙන්ම මම දැනගෙන වෙච්චි දෙයක් නෙමෙයි මේක. අම්ම මට ඒ වගේ අදහසක් කියල තිබුණා. ඒත් මමත් සමාජයේ සාමාන්‍ය මතයට අනුව කළු කියන්නෙ කැත කමේ සංකේතයක් විදිහට ගණන් අරං ඒක ප්‍රතික්ෂේප කරල තිබුණෙ. අම්ම මගේ ෆේස්බුක් එක භාවිත කරගෙන එක එක ගේම් සෙල්ලම් කරනවා. එතකොට තමයි මේ රූ රැජන තරගයට ඉල්ලුම් කරන්න ඕනි කියන එක දැකල තිබුණෙ. එයා ඒත් පුරවලා අරින ක්‍රමය දැනං හිටියෙ නැහැ.ඒ නිසා ඊට පස්සෙ නංගිවත් උදව් කරගෙන තමයි ඇප්ලිකේෂන් එක පුරවලා මගේ ෆොටෝ එක්ක දෙරණට යවලා තියෙන්නෙ.ඔබ මේ තරගයෙ තරගකාරියක් කියලා දැනගන්නෙ කොතැනදී ද?මම මැච් එකක ඉද්දී දෙරණින් කෝල් කරල කිව්වෙ. මම ඒ වෙලාවෙ පුදුම වුණා. මම කිව්වා ඔයාලට වැරදිලා වෙන්න ඇති මම කැත කළු කෙල්ලෙක් කියලා. එතකොට එයාල කිව්වා නෑ ඔයා ලස්සනයි අපි අතේ ෆොටෝ තියෙනව කියලා.ඊට පස්සෙ ඔබ මේ තරගයට කැමැත්ත ප්‍රකාශ කරනවා...නෑ, මම ගෙදර ගිහිං අම්මට කිව්වෙම බෑ කියලා. ඒ විතරක් නෙමෙයි පළමු තේරීම තිබුණ දවසෙ බස්නාහිර පළාත් සෞන්දර්ය නිකේතනයට ගියාම එතන ඉන්න ඔක්කොම වගේම මොඩ්ලින් කරන අය. ඒ අය මේක්-අප් කරල හැඩවැඩ වෙලා ඇවිත් හිටියෙ. මම නිකං ටොප් එකයි ඩෙනිමයි දාගෙන ගියෙ. ඇත්තටම මම වැඩිය ගවුම් පාවිච්චි කරන කෙනෙක් නෙමෙයි. මේ තරගය නිසා තමයි සාමාන්‍ය භාවිතයට ගවුම් අඳින්න ගත්තෙ. කොතැනට ගියත් ඩෙනිමයි ටොප් එකයි. මේ නිසා මම එතනදීත් කිව්ව අම්මෙ අපි ආපහු යං කියලා.එතකොට රූ රැජන වීමට තරග කළ යුතුයි කියන හිත හදාගත්තෙ කොහොම ද?මම පළමු තේරීමෙන් පස්සෙ මේ ගැන හොයල බැලුවා. මට වඩා කළු අයත් මිස් වර්ල්ඩ් වෙලා තියෙනවා මම දැක්කා. අනික කළු කියන්නෙ කැත දෙයක් නෙමෙයි. මගේ රටේ අනන්‍යතාවය. ඒ නිසා මම මේකට මුහුණ දෙන්න හැඩ ගැහෙන්න තීරණය කළා.මොනව ද හැඩ ගැහෙන්න කළේ?විශේෂ දෙයක් කියල කළේ නැහැ. කොහොමටත් මම සෙල්ලම් කරද්දිවත් සන් ක්‍රීම් එකක්වත් පාවිච්චි කරන කෙනෙක් නෙමෙයි. ඒත් කෑම පොඩ්ඩක් අඩු කරන්න වුණා. මම ක්‍රීඩිකාවක් නිසා සෑහෙන කැලරි ප්‍රමාණයක් දවසකට වැය කරනවා. නැවත ක්‍රීඩා කරන්න ඒවා උපයා ගන්න ඕනි. ඒ නිසා කෑම අඩු කරන එක පහසු වුණේ නැහැ. නමුත් වැඩක් කරද්දි මම ඒක හරියටම කරන්න උත්සාහ කරන කෙනෙක්. මට අවංක වෙන කෙනෙක්. ඒ නිසා මම ඒ හැම දෙයක්ම දරාගත්තා.ඒ නිසා ඔබ ටික කාලෙකට හරි ක්‍රීඩාව අතහැරිය ද?නෑ මම අවසාන වටයෙ රිහසල් එක කරල හවස මැච් එක ගහල, ඒකත් දිනල හවස ආයෙමත් රිහසල් වලට යනවා. මට එහෙම වැඩ කරන්න පුළුවන් හැකියාවක් ලැබුණෙ ක්‍රීඩාව නිසා. ඒ නිසා මම ක්‍රීඩාව අතහැරියෙ නැහැ. මම ඒ වෙනු‍වට ක්‍රීඩාවෙන් ලැබුණු දරා ගැනීමේ හැකියාව පාවිච්චි කරල ඒ හැම දෙයක්ම විඳ දරාගත්තා. හරියට කළා.ඇයි ඔබ මේ දේවල් ක්‍රීඩාව නිසා ලැබුණ බව කියන්නෙ?නිරෝගී සිරුරක් කියන්නෙ ක්‍රීඩාවෙන් ලැබෙන දායාදයක්. පිරිසිදු නිරෝගී ශරීරයක් ලබාගන්න ක්‍රීඩකයකුට ලැබෙන අවස්ථාව සාමාන්‍ය කෙනකුට ලැබෙන්නෙ නැහැ. අනික බුද්ධිමත් බව. උදාහරණයකට පැසිපන්දු ක්‍රීඩාව ගන්න. තත්පර දශම ගාණක් තුළ අපි කරන්න ඕනි නිවැරැදිම දේ තීරණය කරන්න ඕනි. අපි අතේ බෝලෙ තියෙනකොට ප්‍රතිවාදි කණ්ඩායම ඒක උදුර ගන්නයි බලා ඉන්නෙ. ඉතිං අපි ඊළඟ පියවරේදි ඒ සියලු දෙනාටම හිතාගන්න බැරි දෙයක් කරන්න ඕනි. ඒක වේගවත් වෙන්න ඕනි.මේ වගේ කාරණා රූප රැජන තරගයකට බලපාන්නෙ කොහොම ද?සිරුරේ හැඩය, හමේ පැහැපත්කම විතරක් නෙමෙයි පෞරුෂය, ක්ෂණික තීරණ ගැනීමේ හැකියාව වැනි බුද්ධිමය කාරණා සහ කාර්ය ශූරත්වයත් මේ සඳහා මැන බලනවා. අපේ සමාජයෙ තියෙන මතයට අනුව ලස්සනයි කියන්නෙ මූණටයි පාටටයි. නමුත් හැඩය කියන දේ හමේ තියෙන පැහැපත් සහ නිරෝගීකම කියන දේ පිළිබඳව හැඟීමක් නැහැ.සාමාන්‍යයෙන් ක්‍රීඩා කරන අය කැතයි කියල කියන එක වැරදියි කියල ඔබ කියන්නෙ?ඒක වැරදියි. ක්‍රීඩාව කරන ඕනෑම කෙනෙක්ට ලස්සන සිරුරක් නිරෝගී සිරුරක් තියෙනවා. ඇගේ හැඩය රැකෙනව ව්‍යායාම ක්‍රීඩාවට උචිත විදිහට ලැබෙන ව්‍යායාම ඒ අය නිරන්තරයෙන් කරනවා. සමහර වෙලාවට ඒ ඒ ක්‍රීඩාවන් වෙනුවෙන් සකස් කරගන්න අවශ්‍ය විදිහට සිරුර වෙනස් කරගන්න අවස්ථා තිබුණත් ඔවුන් සාමාන්‍යය කෙනෙක්ට වඩා ක්‍රියාශීලී, නම්‍යශීලි සහ නිරෝගි උදවිය.ඒ වුණාට ක්‍රීඩාව කරාම ඉගෙන ගන්න බැහැ, කැත වෙනවා කියන එකනෙ සාමාන්‍ය මතය...මටත් ඒක තිබුණා. පොඩි කාලෙදි මම නුගේගොඩ ශාන්ත ජෝෂප් එකෙන් විශාඛාවට දාන්න අම්මට ඉලක්කයක් තිබුණා. ඒ නිසා සෙල්ලම් කරන්න දුන්නෙ නැහැ. මම ඉස්කෝලෙ සෙල්ලම් කරයි කියල සැකේට පොත් බෑග් එක පවා පරීක්ෂා කරල බලනවා ක්‍රීඩා ඇඳුම් දාගෙන ද කියලා.ඒ නිසා ඔබට කුඩා කාලයෙ ඉඳල ක්‍රීඩා කරන්න ලැබුණෙ නැහැ.නෑ මම ක්‍රීඩා කළා. අම්ම බෑග් එක බලන නිසා මම ක්‍රීඩා ඇඳුම පාසල් ඇඳුමට යටින් ඇඳගෙන ගියා.ශිෂ්‍යත්වය?අම්මගෙ ලකුණු ඉලක්ක සපුරා දෙන්න බැරිවුණා. ඒත් මම ශිෂ්‍යත්වය පාස්. මම හිතන්නෙ ළමෙක්ට පුළුවන් දේ කරන්න දෙන්න ඕනි... දෙමවුපියෝ දරුවගෙ හැකියාව අවබෝධ කරගෙන ඒ සඳහා ඔහුට හෝ ඇයට ධෛර්යය දෙනවනම් ළමයා තෘප්තියෙන් ඒ දේ කරගෙන යයි. එතකොට ඉතිරි ඉලක්කත් ඔහු උනන්දුවෙන් සාක්ෂාත් කරගනියි.ඔබේ අධ්‍යාපනික පසුබිම කොහොම ද?මම දැනට සිමා කරනවා. ඒක පහසුවෙන් කරන්න මට ක්‍රීඩා හැකියාව නිසා ලැබුණු ශිෂ්‍යත්වය බලපෑවා. ඒ නිසයි මම කියන්නෙ කෙනෙක් තමන්ට පුළුවන් දේ හරියට කරහම ජීවිතයෙ වෙනත් අවස්ථාත් ජයගන්න මාවත සැකසෙනවා කියලා.ඔබ ලංකාවෙ ක්‍රීඩාව සම්බන්ධ තියෙන මතවාදයට අනුව කැත කෙනෙක් නෙමෙයි කියල ප්‍රායෝගිකව ඔප්පු කළ කෙනෙක්. අධ්‍යාපන කටයුතු බෑ කියන මතය වැරදියි කියල තහවුරු කළ කෙනෙක්. එහෙම බලනකොට මේ රටේ ක්‍රීඩාව සඳහා අනාගත පරපුර යොදා ගැනීම උදෙසා භාවිත කළ හැකි හොඳ සංකේතයක් ඔබ...ඒ මතය හැදෙන්නෙ මම Miss Earth වීම නිසයි. නමුත් ඒකට අපේ රටේ ඒ තරම් සැලකිල්ලක් නැහැ. දෙරණ මට උදව් කළා. ඒ හැරෙන්න මට වර්ල්ඩ් කම්පටිෂන් එකට යන්න කිසිම ස්පොන්සර් ෂිප් එකක් ලැබුණෙ නැහැ. රට නියෝජනය කරනවා කියලා මගේ බෑගේජ් ෆ්‍රී කළේවත් නැහැ. ඒවට මට අතින් ගෙවන්න වුණා. තරගයට සහභාගි වෙන්න තේරුණ තැන ඉඳල මේ වෙනකං ක්‍රීඩාවෙන් ලැබුණ දෙයක් නැහැ. පැසිපන්දු සම්මේලනය ක්‍රීඩා අමාත්‍යාංශය මේ කිසි තැනකින් මට ඇගැයීමක් ලැබුණෙ නැහැ. අඩු ගණනෙ මගේ පාසලෙන්වත් මට ඇගැයීමක් ලැබුණෙ නැහැ.මොන වගේ ඇගැයීමක් ද ඔබට ලැබෙන්න ඕනි?ක්‍රීඩාව ප්‍රචාරය කරන්නත් යොදාගන්නෙ රංගන ශිල්පීන්, නැත්නම් මොඩ්ලින් කරන අය. මේ ක්ෂේත්‍රවලට සම්බන්ධ අය අබිබවා ක්‍රීඩිකාවක් විදිහට මම රූමත් බවින් ඉදිරියට ආවා.ඒක ක්‍රීඩාවට මාකටින් වැඩක් නෙමෙයි ද?හැම පාසල් දරුවෙක්ම ක්‍රීඩා කළ යුතුයි කිව්වට හැම දෙමවුපියෙක්ම ඒකට කැමැති නැහැ. හොඳට උගන්නන්න ඕනි, මගේ දරුවා අව්වෙ ඉඳල කැතවෙයි. ඔය වගේ හිතන විශාල පිරිසක් ඉන්නවා. මම හරහා ඒ මතය වෙනස් කිරීමේ ව්‍යාපෘතියක් ක්‍රියාත්මක කරන්න බැරි ද?නමුත් ඔබට මේ සියල්ල ලැබුණෙ පාසලෙන් සහ ක්‍රීඩාවෙන්...ඇත්ත. ඒත් හැම ජයග්‍රහණයකදීම කෙනෙක් ඒ ජයග්‍රහණයෙන් ලැබෙන දේ වගේම සතුටක් තමන්ගෙ අම්ම තාත්තගෙන් ලැබෙන දෙයින් ලබනවා. ඒ වගේම ඒ දේ දරුවෙක් බලාපොරොත්තු වෙනවා. දෙමවුපියන් වුණත් දරුවෙක්ගෙ ජයග්‍රහණය නිසා ඒ දරුව වගේ ම සතුටක් ලබනවා.මෙතනදී මම ඒ සතුට ලබන්න වාසනාවන්ත නැහැ. මට දෙගුරු වුණු ක්‍රීඩාව සහ පාසලත් ඒක අමතක කරල. තමන්ගෙ දෙමවුපියෝ අමතක කර දමපු දරුවෙක් වගේ මම. ඒ නිසා මම ගොඩක් කලකිරීමෙන් ඉන්නෙ. සමහර වෙලාවට මම ඉක්මණට ක්‍රීඩාවෙන් සමුගනියි.වෙනත් රටවල් හා සංසන්දනය කරද්දී මේ තත්ත්වය කොහොම ද?ඇවිත් හිටපු හැම රටකම වගේ රූ රැජනක් වීම සඳහා වෙනම හැදෑරීම් තියෙනවා. ඒ පිළිබඳව පාඨමාලා තියෙනවා. ඒ නිසා ඒ සඳහා විශාල අනුග්‍රාහක වටපිටාවකුත් නිර්මාණය වෙලා තියෙනවා. ඔවුන් හැමෝම සිය සිරුර නිසි පරිදි පවත්වාගෙන යන ක්‍රීඩා ව්‍යායාම්වල නිරත වෙනවා.ඒ සඳහා මඟපෙන්වීමක් තියෙනවා. අපේ රටේ ක්‍රීඩා සංස්කෘතියක් නිර්මාණය වෙනවනම් රූප රැජනන් බිහි නොවුණත් නිරෝගී, වැඩදායි පිරිසක් බිහිවෙයි. ඒ අය ප්‍රායෝගිකව ක්ෂණිකව තීරණය ගත හැකි කාර්ය ශූර පිරිසක් වෙයි. ඒකට මම නිහතමානීව කියනවා මම හොඳ උදාහරණයක් කියලා.නිශ්මං රණසිංහසේයාරූවිමල් කරුණාතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>26</day>
    </date>
    <link>http://www.silumina.lk/2014/01/26/_art.asp?fn=af1401266</link>
    <topic>NVQ පුහුණු පාඨමාලා හැදෑරීම රට රැකියාවකට හොඳ සුදුසුකමක්</topic>
    <author> </author>
    <content>රට රැකියාවකට ය‍ාමේදී ශ්‍රී ලංකා විදේශ සේවා නියුක්ති කාර්යාංශයේ පුහුණු මධ්‍යස්ථානයක NVQ(III) අදාළ පුහුණු පාඨමාලාව හදාරා සහතිකයක් ලබාගෙන සිටීම වැදගත් බව කාර්යාංශය සඳහන් කරයි.ජාතික වෘත්තීය සුදුසුකම් NVQ (III) මට්ටමේ පුහුණුකරුවන් හා පුහුණු ලාභීන්ට මඟ පෙන්වීමට අත්පොත් 39 ක් විදේශ නියුක්ති කාර්යාංශය මඟින් හඳුන්වා දී තිබේ.මේ පිළිබඳ තොරතුරු ඔබ වෙත ඉදිරිපත් කිරීමට අදත් අප හා සාකච්ඡාවට එක්වනුයේ විදේශ නියුක්ති කාර්යාංශයේ නියෝජ්‍ය සාමාන්‍යාධිකාරි (සමාජ සංවර්ධන) මංගල රන්දෙණිය සහ ප්‍රවෘත්ති නිලධාරී මදුෂාන් කුලරත්න යන මහත්වරුය.ගෘහස්ථ ගෘහ පාලිකා සහකාර යනුවෙන් අලුතෙන් හඳුන්වාදී පුහුණුවකින් පසු සහතිකයක් සහිත සුදුසුකම් ඇතිව කාන්තාවන් රට යැවීමේ වැඩසටහන ගැන විස්තරයක් කරන්න.අපේ කාන්තාවෝ මැදපෙරදිග ඇතුළු රටවලට ගෘහ සේවිකාවන් ලෙස රට යැවීමේ ක්‍රමය වෙනුවට එම තනතුරු නාමයට ගෞරවනීය බවක් ඇතිකර දෙමින් ගෘහස්ථ ගෘහ පාලිකා සහකාර යනුවෙන් හඳුන්වා දීමට පියවර ගත්තේ විෂය භාර ඩිලාන් පෙරේරා ඇමැතිතුමායි. ‘ඩොමස්ටික් හවුස්කීපින් ඇසිස්ටන්’ යන අන්තර් ජාතික මට්ටමේ නාමයට ජාතික මට්ටමේ පිළිගැනීමක් ද දැන් ලැබී තිබෙනවා.මෙය වැදගත් පියවරක්. විවෘත විශ්ව විද්‍යාලය සහ නිපුණතා හා සංවර්ධන අමාත්‍යංශය ඒකාබද්ධ කරගනිමින් විදේශ රැකියා ප්‍රවර්ධන හා සුබ සාධන අමාත්‍යාංශය ශ්‍රී ලංකා විදේශ සේවා නියුක්ති කාර්යාංශය තෘතියික හා වෘත්තීය පුහුණු අධ්‍යාපන කොමිෂන් සභාව එක්ව ජාතික වෘත්තීය නිපුණතා පුහුණු සහතිකය හෙවත් NVQ(III) මට්ටම දැන් ක්‍රියාත්මක කර තිබෙනවා.මේ සහතිකය පිරිනමන්නට පෙර පුහුණුවක් ලබා දෙනවාද?ඔව්. මැදපෙරදිග රටවලට හා මැලේසියාවට යනවා නම් දින 21 පුහුණුවකුත් සයිප්‍රස් හොංකොං සිංගප්පූරුව වැනි රටවලට යනවා නම් දින 30 පුහුණු පාඨමාලාවකින් අනතුරුව විභාගයක් පවත්වා සහතික පිරිනමන්නේ ඉන් අනතුරුවයි.මේ වගේ පුහුණු පාඨමාලාවක සහතිකයක් හොරට අරගෙන යන්න ඉඩ තිබෙනවා නේද?එහෙම ලබා ගන්න අවකාශයක් නැහැ. කාර්යාංශයේ පුහුණු මධ්‍යස්ථානවලින් හා පෞද්ගලික පුහුණු මධ්‍යස්ථානවලින් NVQ පාඨමාලාව හැදෑරුවත් මෙය යම්කිසි ක්‍රමවේදයකට පවත්වන්නේ.සහතික නිකුත් කරන්නේ විදේශ සේවා නියුක්ති කාර්යාංශය නොවේ. තෘතියික හා වෘත්තීය පුහුණු අධ්‍යාපන කොමිසම මගිනුයි.NVQ දින 21 සහ දින 30 පුහුණුවෙන් පසු විභාගයක් පවත්වන බව කිව්වා. ඒ ගැන විස්තරයක් කළොත්.කාර්යාංශය විසින් තෘතීයික හා වෘත්තීය පුහුණු අධ්‍යාපන කොමිසම වෙත NVQ පුහුණු පාඨමාලාව හදාරණ අයගේ සංඛ්‍යාව දැනුම් දෙනවා.පන්තියකට උපරිමය 25 පිරිසක් පමණයි ගන්නෙ. පුහුණුව ලබන අයගේ නම් හා හැඳුනුම්පත් අංක ද දැනුම් දෙනවා කොමිසමට. පුහුණු පාඨමාලාව අවසන් වන විට මේ අයගේ දැනුම මැන බලන්නේ පන්තියේදී උගන්වන අය නොවෙයි. පිටස්තර අගැයුම්කරුවන්ගෙන් යුත් පරීක්ෂකයන් පිරිසක්. NVQ සහතිකය ඛාණ්ඩ 6 සහතිකයක්. මේ 6 සමත්වීම අනිවාර්යයි.පුහුණු පාඨමාලාවේදී පුහුණුව ලබා දෙන්නේ සම්පූර්ණයෙන්ම අරාබිකරයේ නිවෙසක ගෘහ භාණ්ඩ, මුළුතැන්ගෙයි උපකරණ හා එම පරිසරය මුල්කරගෙන එම භාණ්ඩම පරිහරණයට හුරුකරවමිනි.ඉකුත් වසරේදී විදේශ රැකියා ප්‍රවර්ධන හා සුබසාධන අමාත්‍යාංශ‍යත් ශ්‍රී ලංකා විදේශ සේවා නියුක්ති කාර්යාංශය හා ශ්‍රී ලංකා විදේශ රැකියා ඒජන්සි (පෞද්ගලික) සමාගම ISO සහතික ලබා ගත්තා. මේ වසරට අලුත් ඉලක්ක හා අරමුණු මොනවාද?විදේශ රැකියා ප්‍රවර්ධන හා සුබ සාධන අමාත්‍යංශය හා එම අමාත්‍යංශ යටතේ පවතින ශ්‍රී ලංකා විදේශ සේවා නියුක්ති කාර්යාංශය ද ශ්‍රී ලංකා විදේශ රැකියා ඒජන්සි (පෞද්ගලික) සමාගම ද ISO අන්තර්ජාතික තත්ත්ව ප්‍රමිති සහතික ලබා ගැනීමත් සමඟ මේ වසරේ එහි කටයුතු තවදුරටත් වර්ධනය කිරීමට අමාත්‍යාංශයත් කාර්යාංශයත් රැකියා ඒජන්සි (පෞද්ගලික) සමාගමත් පියවර ගෙන ඇත.මේ වර්ෂයට ද තම අමාත්‍යංශය ඉකුත් වර්ෂයට වඩා ප්‍රගතියක් අත්කර ගනිමින් ශ්‍රී ලංකා විදේශ සේවා නියුක්ති කාර්යාංශයේ හා විදේශ රැකියා ඒජන්සි සමාගමේ ද කටයුතු මෙහෙයවීම විදේශ රැකියා ප්‍රවර්ධන හා සුබසාධන ඇමැති ඩිලාන් පෙරේරා මහතා ගේ අරමුණ වී තිබේ.විදේශ රැකියා කටයුතු සඳහා රටේ විවිධ ප්‍රදේශවල ජනතාව ශ්‍රී ලංකා විදේශ සේවා නියුක්ති කාර්යාංශයේ කොස්වත්ත බත්තරමුල්ල ඩෙන්සිල් කොබ්බෑකඩුව මාවතේ පිහිටි කාර්යාංශයේ ප්‍රධාන කාර්යාලයටම පැමිණිය යුතුද?කාර්යාංශයේ සේවාවන් ද දැන් බොහෝ දුරට විමධ්‍යගත කර තිබෙනවා. මේ අනුව දිස්ත්‍රික් මට්ටමින් කාර්යාංශයේ සේවා ව්‍යාප්ත කර තිබෙනවා. දැනට මෙවැනි දිස්ත්‍රික් කාර්යාල රටපුරා පිහිටුවා තිබෙනවා.සෑම ප්‍රාදේශීය ලේකම් කාර්යාලයකටම විදේශ සේවා නියුක්ති කාර්යාංශයට උපාධිධාරි අභ්‍යාසලාභී යෝජනා ක්‍රමය යටතේ අනුයුක්ත කර ඇති උපාධිධාරියකු ද සේවයට පත් කර ඇත.රට රැකියාවේ යෙදෙන ඔබේ බිරියගේ ස්වාමියාගේ නැතිනම් දියණියගේ පුතාගේ කිසියම් සේවා ගැටලු හා ප්‍රශ්න මතුවී තිබේ නම් අදාළ අංශ වෙත යොමු කර සහන සලසාදීමට ප්‍රශ්නය කෙටියෙන් සඳහන් කොට අප වෙත ලියා දන්වන්න.       සකස් කෙළේ -සුනිල් දයා අල්විස්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>26</day>
    </date>
    <link>http://www.silumina.lk/2014/01/26/_art.asp?fn=af1401267</link>
    <topic>නිළියන් මාකට් කිරීම</topic>
    <author>කසුරි</author>
    <content>අපේ සිංහල භාෂා වචන කෝෂයේ “බාල්දුව” කියා වචනයක් තිබේ. ශබ්ද කෝෂවල ඒ වචනයෙහි අර්ථය විස්තර කිරීම සඳහා දක්වා ඇත්තේ නිග්‍රහය, අපහාසය, නින්දාව, අවමානය වැනි වචන පෙළකි. බාල්දුව යන්න ප්‍රසන්න හැඟීමක් දනවන ප්‍රියමනාප වචනයක් නොවන බව පස්වැනි ශ්‍රේණියේ ශිෂ්‍යත්ව විභාගයට සූදානම් වන ළමෝ පවා දනිති.සුගතන් මාමලා රොබෝ මාමලා බූරුවා ගසන අයුරු මම කුඩා කාලයේදී දැක ඇත්තෙමි. එදෙස බලා සිට ඇත්තෙමි. මා පමණක් නොව කුඩා ළමෝ ඇතැම් විට වැඩිහිටියන් බූරු ගසන අයුරු බලා සිටිති. බූරුවා ගැසීම ගැන මෙලෝ හසරක් නොදන්නා නමුත් අපි බලා සිටියෙමු.බූරු කුට්ටම රැගෙන කරන හැම දෙයක්ම අපට බූරුවා ගැසීමකි. තුන්සිය හතර හෝ පස්වාසි ගැන එකල වෙන වෙනම තේරුම් අප දැන සිටියේ නැත. කඩදාසි කුට්ටමෙන් කරන්නේ බූරුවා ගැසීමකි.බූරුවා ගසන අතරතුර සුගතන් මාමලාගෙන් රොබට් මාමලාගෙන් “බාල්දු කරනවා” යන වචනය ඉඳහිට පිටවූවා මට මතකය. එහි තේරුම එකල දැන නොසිටි නමුත් පසු කාලයකදී එනම් අපි තුන්සිය හතර හෝ පස්වාසි, හත්වාසි ගසන්නට පටන්ගත් යුගයේ බූරුවා කුට්ටමේ කඩදාසියක් බාල්දු කරනවා යනුවෙන් පවසන්නේ ඇයිදැයි අපට ද දැනගත හැකි විය.ඇතැම් විට ප්‍රබල ආසියෙක් වුවද බාල්දු කිරිමට සිදුවූ අවස්ථා නැත්තේ නොවේ.ඒ බාල්දු කිරීම වෙනුවෙන් අපහාසය, අවමානය, නින්දාව වැනි වචන පාවිච්චි කිරීම කෙතරම් උචිත දැයි මසිත මගෙන් ප්‍රශ්න කරයි. බූරු සෙල්ලමේදී හෙවත් කාඩ් ක්‍රීඩාවේදී එවැනි බාල්දු කිරීම් අවශ්‍ය වේ. එය ක්‍රීඩාවේ ඇති අත්‍යවශ්‍ය උපාය මාර්ගයකි. ක්‍රිකට් ක්‍රීඩාවේ පිතිකරුවෙක් කිසිඳු පහරක් නොදී පන්දුව නිදැල්ලේ යන්නට හරිනවා වාගේ වැඩක් නොවේදැයි කෙනකුට සිතෙන්නට පුළුවන.එබැවින් බාල්දුව යන්න හැම තැනකදීම එකම අර්ථයෙන් යෙදෙනවා ද යන්න ප්‍රශ්නයකි.මේ දිනවල මාධ්‍ය ඔස්සේ කතාබහ කරන ප්‍රධාන මාතෘකාවක් වී ඇත්තේ සුදු කැස්බෑවා ය. මින් පෙර එසේ කතාබහට ලක්වූ මාතෘකාවක් වූයේ නයි නැට්ටුක්කාරියකි. ඈට “නයි නළඟන” යන ගෞරවාර්ථ නාම විශේෂණයක් ද පටබැඳීමට මාධ්‍ය මිත්‍රයෝ පසුබට නොවූහ. නයි නළඟන ඔවුනට හොඳ “මාකට් භාණ්ඩයක්” බවට පත් විය.නයි නළඟන නිසා හෝ සුදු කැස්බෑවා නිසා මාධ්‍ය ක්ෂේත්‍රය බාල්දු වූවාදැයි මසිත කිහිප වරක්ම මගෙන් ප්‍රශ්න කළේය. එහෙත් සමස්ත සමාජයේම කිසියම් බාල්දුවක් මතුවෙද්දී මාධ්‍ය ක්ෂේත්‍රයට පමණක් ඉන් ගැලවී හුදෙකලා වීමට ඉඩක් ලැබෙන්නේ නැත.දැන් නයි නළඟන ගැන කතාවක් නැත. තව ටික දිනකින් සුදු කැස්බෑවා ගැන ඇතිවූ කතාබහ ද එසේම නැතිවී යනු ඇත. කලකදී මාකට් වන භාණ්ඩ තවත් කලකදී තුට්ටුවකටවත් අලෙවි කළ නොහැක්කේය. බොක්ස් කැමරා හෝ සිමෙන්ති පොළොව දැන් මාකට් කළ නොහැක. මන්ද “ඩිජිටල් කැමරා සහ ටයිල්” මාකට් එකට පැමිණ ඇති නිසාය.මේ දවස්වල ඡන්ද උණුසුමක් මතුවෙමින් තිබේ. ඒ දකුණ සහ බස්නාහිර පළාත් සභා ඡන්ද උණුසුමය.නිළියන් රොත්තක්ම ඡන්ද සටනට පැමිණීමට සූදානම්ය. ඇත්තටම ඔවුන් කරළියට පැමිණ තිබේ. දැන් මාකට් වන්නේ මේ නිළියන් ටිකය. නයි නළඟන හෝ සුදු කැස්බෑවා වෙනුවට දැන් මාධ්‍ය ක්ෂේත්‍රය කතාබහ කරන්නේ ඡන්දයට එන නිළියන් ගැනය. නයි නළඟනගේ පින්තූරය සහ සුදු කැස්බෑවාගේ පින්තූරය මෙන්ම මේ නිළි පින්තූර ද දැන් මාකට් වෙයි. මේ නිළියන්ට අමතරව තවත් කාන්තාවන් ඡන්දයට ඉදිරිපත් වන නමුත් ඔවුන්ව මාකට් කළ නොහැක. එබැවින් මාධ්‍ය ක්ෂේත්‍රයේ ඔවුන් ගැන කතාබහක් නැත.නළු නිළියන් සිටිය යුත්තේ සිනමා කලා ක්ෂේත්‍රයේය. දේශපාලන ක්ෂේත්‍රයේ සිටිය යුත්තේ දේශපාලකයන්ය. එහෙත් නළු නිළියන්ටත් දේශපාලන ක්ෂේත්‍රයට අවතීර්ණ වීමට බාධාවක් නැත. ඒ පුරවැසියන් වශයෙනි. එහෙත් දැන් දැන් නළු නිළියන් දේශපාලනයට එන්නේ සාමාන්‍ය පුරවැසියන් වශයෙන් නොව නළු නිළියන්ම වශයෙනි.නිළියක් යනු රූ සපුවෙන් ආඪ්‍ය වූ කාන්තාවකි. රාහුල හාමුදුරුවන් වර්ණනා කළ ලෙසින් ම නොවූවත් ඔවුන් තුළ ද “සිසිවන උවන ඉඟ සුඟ ගත හැකි මිටින - නිසි පුලුළුකුල රියසකයුරු තිසර තන” අඩු වැඩි වශයෙන් දැකිය හැක. දක්ෂතාවට වඩා රූ සපුවට තැන ලැබීම නිසා කලා ක්ෂේත්‍රය ද බාල්දු වී ඇති බවට ඇතැම්හු තර්ක කරති. දෙනවක හාමිනේ සම්මානනීය නිළියක් වූයේ ඉතා වියපත් අවදියේදිය. පුණ්‍යා හීන්දෙණියගේ රූමත් කම අබිබවා ඇගේ දක්ෂකම් ඉස්මතු වූ බවට ඇගේ භූමිකා සාක්ෂි දරයි. අඟ පසඟ මාකට් කළ හැකි වුවද අදාළ ක්ෂේත්‍රයට වැදගත් වන්නේ දක්ෂතා ය. දේශපාලනයට ද එසේම නොවේදැයි යන්න තවදුරටත් සංකීර්ණ ප්‍රශ්නයක් නොවිය යුත්තේය.රූපය මාකට් කරන්නට ගිය විට සිනමා කලා ක්ෂේත්‍රය ද බාල්දු විය හැක්කේ නම් දේශපාලන ක්ෂේත්‍රය ගැන කුමන කතා ද?අගාමිණී ෆොන්සේකා අග්‍රගන්‍ය නළුවකු මෙන්ම ගෞරවාන්විත දේශපාලකයෙකි. විජය ද එසේමය. ඔවුන්ගෙන් සිනමා ක්ෂේත්‍රය බාල්දු වූයේ ද නැත. දේශපාලන ක්ෂේත්‍රය ද බාල්දු වූයේ නැත. ඒ දෙකම ප්‍රභාමත් වූයේය.එහෙත් දේශපාලනය බාල්දු නොවන සේ ක්‍රියා කළ හැකි දේශපාලනික චරිත කීයක් වර්තමාන නළු නිළි පෙළගැස්මෙහි දකින්නට ලැබේ ද යන්න නම් ප්‍රශ්නයකි. දේශපාලනය ද මෙගා ටෙලිනාට්‍යයක් බවට පත්වේවිදැයි වෙනම සලකා බැලිය යුතුය.බාල්දුව යන වචනය පිළිබඳව නැවතත් අවධානය යොමු කරමු. ඒ වචනය තේරුම් කරන තවත් වචන ඇත. නින්දාව, නිග්‍රහය, අවමානය, අපහාසය, යම් කිසිවක් බාල්දු කිරීම යන්න කුමක්දැයි මේ වචන තේරුම් කර දෙයි. එබැවින් දේශපාලන ක්ෂේත්‍රයේ බාල්දු වීම ගැන අපට සිතා ගැනීමට අපහසු නැත.බාල්දුව යන වචනයට තේරුම් ඇතත් මස්තබාල්දුව යන්න ශාස්ත්‍රීය වශයෙන් විස්තර කිරීමක් ශබ්දකෝෂවල සඳහන් නොවේ. එහෙත් එය ජනවහරේ ඇති වචනයකි. ඉදිරි කාලයේදී සමස්ත බාල්දුව වැනි වචනයක් එකතු වීමට ඉඩක් ඇති නොවේ යැයි කාට නම් කිව හැකි ද?කසුරිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>26</day>
    </date>
    <link>http://www.silumina.lk/2014/01/26/_art.asp?fn=af1401268</link>
    <topic>ලොව වඩාත්ම සංවිධානාත්මක ජන ප්‍රජාවේ අධ්‍යාත්මික නායකයා අභාවප්‍රාප්ත වෙයි</topic>
    <author>නුවන් ගන්කන්ද</author>
    <content>අභාවප්‍රාප්ත බෝරා අධ්‍යාත්මික නායක සෙයියද්නා මුහම්මද් බුර්හානුද්දීන්ඉකුත් සති අන්තය කොළඹ සිට ඉන්දියාවේ මුම්බායි නගරය දක්වා ගුවනින් ගමන් කිරීමට වැඩිම ඉල්ලුමක් තිබු කාලයක් විය. කොටින්ම හදිසියේ ලැබුණු එම ඉල්ලීම සපුරාලීමට ගුවන් සමාගම්වලට හැකියාව ලැබුණේ නැත. මීට හේතු වූයේ ශ්‍රී ලංකාවේ ද ජීවත්වන සංඛ්‍යාත්මකව අතිශය සුළු නමුත් මෙරට ආර්ථික ක්ෂේත්‍රයට විශාල බලපෑමක් කරන ජන ප්‍රජාවක් ලෙස සැලැකෙන බෝරා ප්‍රජාවගේ අධ්‍යාත්මික නායකයා වන සෙයියද්නා මුහම්මද් බූර්හානුද්දීන් අභාවප්‍රාප්ත වීමය.ඔහුගේ අභාවයත් සමඟ ලොව පුරා විසිරී වාසය කරන බෝරා ප්‍රජාවේ බොහෝ දෙනෙකු සිය වැඩ කටයුතු නවතා මුම්බායි නගරයට පැමිණෙන්නට වූ බව වාර්තා වේ. ඉස්ලාමීය අවමංගල චාරිත්‍රානුකූලව එක් දිනක් තුළ බෝරා ප්‍රජාවගේ අධ්‍යාත්මික නායකයාගේ අවසන් කටයුතු සිදු කෙරුණ ද තවමත් මුම්බායි නගරයට ලෝකය පුරා විසිරී සිටින බෝරාවරුන් පැමිණෙමින් සිටින්නේ සිය අධ්‍යාත්මික නායකයා මිහිදන් කළ ස්ථානයට හෝ ගෞරව කිරීම සඳහාය.බෝරා ප්‍රජාවගේ මධ්‍යස්ථානය ලෙස සැලකෙන්නේ මුම්බායි නගරයයි. අභාවප්‍රාප්ත වන විට බෝරා අධ්‍යාත්මික නායකයාට සිය 103 වැනි උපන් දිනය සැමරීම සඳහා ඉතිරිව තිබුණේ සති තුනක් පමණි. ඔහුගේ 103 වැනි උපන් දිනය නිමිත්තෙන් ආගමික උත්සව පැවැත්වීමට ශ්‍රී ලංකාව ඇතුළු ලොව පුරා විසිරී සිටින බෝරාවරු සැලැසුම් කර සිටියහ.කෙසේ වෙතත් මෙම මරණයේ ආරංචිය ඉක්මනින් පැතිරී බොම්බායේ සිට මඳ දුරකින් පිහිටි ආධ්‍යාත්මික නායකයාගේ “සයිෆී විලා” නම් නිවස අසලට දහස් ගණන් බෝරාවරු රොක් වී තිබේ. මෙහිදී ඇතිවූ තදබදයෙන් 18 දෙනෙකු මියගොස් විශාල පිරිසක් තුවාල ලබා ඇති බව ද මුම්බායි නගරයෙන් ලැබෙන තොරතුරුවලින් පැවැසේ.බෝරා ආධ්‍යාත්මික නායකයාගේ මුම්බායේ ‘සායිෆී විලා’ නිවෙසේ නමින්ම නිවසක් කොළඹ විශ්ව විද්‍යාලයේ පරිපාලන ගොඩනැඟිල්ල වන කොලෙජ් හවුස් ගොඩනැඟිල්ලට නුදුරින් ද පිහිටා තිබේ. අරලිය ගස් පිරුණු අලංකාර ගෙඋයනක් මධ්‍යයේ පිහිටා ඇති ඓතිහාසික වැදගත්කමකින් ද යුක්ත එම සයිෆී විලා මන්දිරය ද බෝරා ප්‍රජාවටම අයත්ය.බෝරා ආධ්‍යාත්මික නායකයා ශ්‍රී ලංකාවේ සංචාරයට පැමිණෙන අවස්ථාවල නවාතැන් ගන්නේ එම මන්දිරයේය. පසු කාලීනව බම්බලපිටියේ පිහිටි බෝරා පල්ලියේ ද නවාතැන් ගැනීමට ඔහු ප්‍රියකළ බව සඳහන්ය. ඒ එම පල්ලියේ සිට වෙරළ තීරය දැකීමට හැකි නිසා බව ද සඳහන්ය.බෝරා ප්‍රජාවගේ මීළඟ අධ්‍යාත්මික නායකයා ලෙස පත්ව ඇත්තේ මියගිය නායකයාගේ පුත්‍රයෙකු වන සෙයියද්නා මුෆාදාල් සායිෆුඩීන් ය. හිටපු නායකයා ඔහුව මීළඟ අනුප්‍රාප්තිකයා ලෙස නම් කර ඇත්තේ මීට මාස හයකට පෙර වීම විශේෂත්වයකි.සිය පියාගේ අභාවය සිදුවන විට ඔහු රැඳී සිටියේ ශ්‍රී ලංකාවේ සංචාරයක යෙදෙමිනි. කොළඹින් දුර බැහැරක සිටි ඔහු සිය පියාගේ අභාවය දැනගත් වහාම හෙලිකොප්ටරයකින් කටුනායක බලා පැමිණ එතැනින් මුල්ම ගුවන් යානයෙන් මුම්බායි බලා පිටත්ව ගිය බව ද වාර්තා වේ.‘බෝරා’ යනු ඉස්ලාම් දහමේ ෂියා නිකායට අයත් වෙනම අනන්‍යතාවක් සහිත ජන කොටසකි. ඔවුන් ලෝකය පුරාම වාසය කරන්නේ මිලියනයක තරම් ප්‍රමාණයකි. ශ්‍රී ලංකාවේ දෙදහස් පන්සියයක පමණ පිරිසක් වාසය කරති. බෝරාවරුන් අයත් ජන කණ්ඩායම අතීතයේදී උතුරු ඉන්දියාවේ වාසය කළ “වොහොරා” නම් හින්දු වෙළෙඳ ශ්‍රේණියක් බව සඳහන්ය.පසු කාලීනව යේමනයෙන් පැමිණ ෂියා මුස්ලිම් පූජකවරුන් හරහා ඔවුන් ඉස්ලාම් දහම වැලඳගෙන තිබේ. අතීතයේ පටන්ම බෝරාවරු වෙනුවෙන් අධ්‍යාත්මික නායකයෙක් සිටි අතර ඔහු සිය ප්‍රජාවගේ අධ්‍යාත්මික පැත්ත පමණක් නොව ලෞකික ජීවිතය හසුරුවා ගැනීමට ද උපදෙස් ලබා දුන්නේය.පසුගියදා මියගිය සෙයියද්නා මුහම්මද් බුර්හානුද්දීන් එම අධ්‍යාත්මික නායක පරපුරේ 52 වැනියා. බෝරාවරුන්ගේ 53 වැනි අධ්‍යාත්මික නායකයා ලෙස පත්ව ඇත්තේ ඔහුගේ පුත්‍රයා වන සෙයියද්නා මුෆාදුල් සයිෆුඩීන් ය.මියගිය නායකයා බෝරාවරුන්ගේ අධ්‍යාත්මික නායක තනතුරට පත්වූයේ වර්ෂ 1965 දීය. ඒ එවකට අධ්‍යාත්මික නායකයා වූ ඔහුගේ පියාගේ අභාවයෙන් අනතුරුවය. එතැන් පටන් ඔහු බෝරා ප්‍රජාව නවීන ලෝකයට ගැළපෙන පරිදි හැඩ ගැස්වීම සහ සිය ආගමික කාරණා කුරානයට අනුකූලව විග්‍රහ කිරීම සඳහා විශාල සේවයක් සිදුකළ බව පැවැසේ.නව අධ්‍යාත්මික නායක සෙයියද්නා මුෆාදාල් සයිෆුඩීන්බෝරාවරුන්ට ජාතික ඇඳුමක් සකස් කිරීම ඔහුගෙන් සිදුවූ එවන් එක් කටයුත්තකි. බෝරා පිරිමින්ට කැප ‘සුදු’ වර්ණය පමණකි. බෝරා පිරිමින් කට්ටල තුනකින් යුත් සුදු ඇඳුමක් ‘ටෝපි’ නම් වූ රත් නූලෙන් ගෙත්තම් කරන ලද තොප්පියක් පැළඳිය යුතුය.එසේ ම කාන්තාවන්ගේ ඇඳුම වන ‘රිදා’ ඇඳුම ප්‍රායෝගික ජීවිතයේදී පහසු වන ආකාරයෙන් සකස් කර ඇත. එමෙන්ම මුස්ලිම් කාන්තාවන් හිස සහ මුහුණ වැසෙන සේ පලඳින බුර්කාව ද මුහුණ නොවැසෙන ආකාරයට සකස් කර ඇත්තේ ක්‍රියාකාරී ජීවිතයේදී පහසුව සඳහාය.එමෙන්ම මියගිය අධ්‍යාත්මික නායකයාගේ සමයේදී ලොව වඩාත්ම සංවිධානගත ජන ප්‍රජාව බවට බෝරාවරුන් පත්ව ඇත. ලොව සෑම බෝරා පුද්ගලයෙක්ම සම්බන්ධ වන ආකාරයට ජාලගත කර තිබේ. සියලු බෝරා සාමාජිකයන් සිය නායකත්වයට ගරු කිරීම ඔවුන් සතු සුවිශේෂී ලක්ෂණයකි. “එක නායකයයි. එක මඟපෙන්වීමයි” යන්න බෝරාවරුන්ගේ ඒකමතික පිළිගැනීමකි.ඔවුන් ලොව වඩාත්ම සංවිධානගත ප්‍රජාව බවට මෙන්ම ප්‍රබල ව්‍යාපාරිකයින් වීමට මෙය හේතු වී තිබේ. කෙනෙකුගේ උපතේ සිට මරණය දක්වා සියලු දේ තීරණය කරනු ලබන්නේ අධ්‍යාත්මික නායකයාය. දරුවෙකුට නමක් තැබීම, ව්‍යාපාරයක් ඇරැඹීම, ව්‍යාපාරයක් නැවැත්වීම, ඉඩමක් මිලදී ගැනීම හෝ විකිණීම වැනි සියලු කටයුතුවලදී තීරණ ගන්නේ අධ්‍යාත්මික නායකයාය.බෝරාවරුන් දැඩි ආගමික ඉවසීමක් සහිත හා සෙසු ආගමිකයන් සමඟ හොඳ සම්බන්ධතාවයක් දක්වන පිරිසක් ලෙස ප්‍රකටය. ඔවුනට සුළු වාර්ගිකයන් ලෙස ලොව පුරා සාර්ථක ලෙස ව්‍යාපාර කටයුතු කිරීමට හැකිව ඇත්තේ ඒ නිසාය. එසේම බෝරාවරුන් ලොව පුරා විවිධ සමාජ සේවා කටයුතු රාශියක් ද සිදු කරමින් සිටියි.මියගිය බෝරා අධ්‍යාත්මික නායකයාට ඉන්දීය රජය ඔහුගේ දේහය මත ඉන්දීය ජාතික කොඩිය තැන්පත් කර ජාතික ආචාරය ද පිරිනැමුවේය. සිය අධ්‍යාත්මික නායකයාගේ අභාවයෙන් පසු බෝරා ප්‍රජාව දින 40 ක් පුරා හවස් කාලයේ ලෝකය පුරා ඇති තමන්ගේ පල්ලිවලට රැස්වී රාත්‍රිය වන තුරු ඔහු වෙනුවෙන් ආගමික කටයුතුවල යෙදීමට නියමිතය.නුවන් ගන්කන්දකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>26</day>
    </date>
    <link>http://www.silumina.lk/2014/01/26/_art.asp?fn=af1401269</link>
    <topic>අනේ! මගේ දරුවා</topic>
    <author>කීර්ති මෙන්ඩිස්</author>
    <content>“උඹට ළමයා ඕනැනම් ඇවිත් අරන් පලයන්...” නරුමයා කෑගැසුවේය. ඒත් ඒ හඬ අසන්නට ඒ කැලෑවේ කිසිවෙක් නොවූහ. ඔහුගේ හඬ විසල් කැලෑවේ දෝංකාර දුන්නා පමණි. කෝපගිනි හදවත වෙලා ගනිද්දී ඒ නරුමයා ක්‍රියාත්මක විය. මල් පෙත්තක් බඳු බිලිඳිය කිරි කඳුළක් ඉල්ලා හැඬු මුව අයා ගත්වනම දෑස් පියා ගත්තාය.“අනේ මාමේ... කෝ මගේ දරුවා...”දරුවාට කිරි දී ගත නොහැකිව කිරෙන් පිරුණු ළැම වේදනා දෙද්දි දිනේෂා විලාප නැඟුවාය.දිනේෂාගේ බාප්පා ඒ වන විටත් සිටියේ කැලෑ රොදේ පුංචි කිරි කැටියා සොයමිනි.“ඔහොම ඉස්සරහටම වරෙන්... ආයෙත් වමට හැරියන්... එතන පලු ගහ යට...”මෘගයාගේ ජංගම දුරකථනයට ඇමතුම් දෙමින් දරුවා සොයමින් සිටි බාප්පාගේ දෙනෙත් එක තැනක නතර වූයේ පුංචි සිඟිත්තිය බිම වැටි සිටිනු දුටු විටදීය.“දුවේ...”ඒ වන විටත් සිඟිත්තියගේ අවසන් හුස්ම වා තලයට මුසුවී හමාරය. මාමාගේ විලාපය ඇසී දිව ආ තෝරකොළයාය වැසියෝ අහස පොළොව නුහුලන මේ අපරාධය දැක අනේ අපොයි කියමින් ඒ මෘගයාට ශාප කළහ. එතැනට දිව ආ දිනේෂා සිය කිරි කැටියාගේ සිරුර දෑතට ගෙන විලාප තියමින් පොළොවේ හැපුණාය.සිද්ධිය මිද්දෙණිය පොලීසියට සැල වුවද ඒ වන විටත් නිලධාරීන් තෝරකොළයායට පැමිණ සිටියේ දිනේෂා පොලීසියට කරන ලද පැමිණිල්ල නිසාය. සැමියා දරුවා රැගෙන ගිය බව ඇය කියා තිබුණාය. දිනේෂාගේත් ඇගේ සැමියාගේත් පවුල් ආරවුල මිද්දෙණිය පොලිස් පොතට අමුතු දෙයක් නොවීය.ඇය කිහිප වතාවක්ම මේ සැමියාට එරෙහිව පොලිස් පොතේ පැමිණිලි සටහන් කළාය. ඒ හැම ප්‍රශ්නයක්ම දෙපැත්තම ඉදිරියේ විභාග කොට යළි පවුල එකතු කිරීමට මිද්දෙණිය පොලිස් ස්ථානාධිපතිවරයා නොගත් උත්සාහයක් නැත.“මෙයා පොලීසියේදී මෙහෙම කිව්වට... ගෙදර ගිය ගමන් මට ගහනවා සර්...”ඇය හඬා වැලපෙමින් නිලධාරීන් ඉදිරියේ පැවසුවාය.“තමන්ගේ දරුවා තාම පුංචියි... ඒ නිසා ප්‍රශ්න ඇතිකරගන්න එපා... සමාදානයෙන් ඉන්න බලන්න...”පොලීසිය කොතෙක් අවවාද කළත් දිනේෂාගේ සැමියා ඒවා තඹ සතේකටවත් මායිම් කළේ නැත. ගෙදර ගිය ගමන් මුදල් ඉල්ලා ඇයට පහර දුන්නේය. ඔහු බූරුවා ගැසීමටත් මත්පැනටත් ඇබ්බැහි වී සිටීම ඊට හේතුව විය. ඇය නැවතත් පොලීසිය හමුවේ තම දුක් ගැනවිල්ල කීවාය.“මට කොහොමටවත් මේ මනුස්සයත් එක්ක ඉන්න බැහැ සර්... මට මෙයාගෙන් දික්කසාද වෙන්න ඕනැ...”“තව පොඩ්ඩක් හිතන්න... මිනිහත් එක්ක ඉන්නම බැරිනම් සිවිල් නඩුවක් දාගන්න... තාත්තටත් දරුවා බලන්න දෙන්න...”මව් සෙනෙහස මැද; දියනිය මරාදැමූ ස්ථානය; පුංචි සාදිත්‍යාපොලීසිය ඇය සන්සුන් කරන්නට විය. ඒ අනුව චූටි දියණියගේ බාරකාරත්වය තාවකාලිකව දිනේෂාට බාර විය. ඒ නඩුව අධිකරණයේ විභාගයට ගන්නාතුරුය. ඒ ඔවුන්ගේ මාස නවයක් වයසැති දරුවාට මවගේ කිරි අවශ්‍ය නිසාය. චූටි දරුවා දිනේෂාට මෙන්ම ඇගේ සැමියාට ද සුරතල්ය. ළෙන්ගතුය.“තමුසෙට ඕනැනම් ගෙදරට ඇවිත් දරුවා බලනවා...”දිනේෂා සිය සැමියාට කීවේ පුංචි සදිත්‍යාට පියාගේ සෙනෙහෙස ලබාදීම සඳහාය. ඊට ඇගේ සැමියා කැමති විය. ඔහු දිනපතාම සවස වෙද්දී මෝටර් සයිකලයෙන් දිනේෂාගේ ගෙදරට ආවේය. දැරිය දෑතට ගෙන සුරතල් කරමින් සයිකලයේ ඉදිරිපස තබාගෙන එහා මෙහා යමින් පිය සෙනෙහස පෑවේය. පැය බාගයක් පමණ සිඟිති දියණිය සමඟ ගත කරන ඔහු ඉන්පසු යළි දිනේෂාට හෝ ඇගේ බාප්පාට හෝ දියණිය බාර දී සතුටින් පිටව යන්නේය.එදා පුරා පෝය දවසයි. වේලාව රාත්‍රී අටට ද ආසන්න වී තිබිණි. එදා ද ඔහු දිනේෂාගේ නිවෙසට ගියේ පුංචි දියණිය සුරතල් කරන්නටය. ඒ වන විටත් නිදා ගැනීමට සූදානමින් සිටි දරුවාට ඇඳුමක් අන්දවා තිබුණේ නැත.“කෝ දරුවා ගේන්න...”දිනේෂාට සිය සැමියාගේ කටහඬ ඇසුණි. නිවසේ සිටි බාප්පා දිනේෂාට කීවේ දරුවාට හොඳ ඇඳුමක් අන්දවා දෙන ලෙසය. රාත්‍රිය සීතල නිසාමදෝ දිනේෂා චූටි දියණියට ඇන්දුවේ සීතලට ඔරොත්තු දෙන ඇඳුමකි. සැමියාට දියණිය දුන් බාප්පා වෙනදා මෙන් පසෙකට විය.“එදා මෙයා දරුවා අරන් ගිහින් ටික වේලාවයි. මගේ ජංගම දුරකථනයට කෙටි පණිවිඩයක් ආවා අපේ ගෙවල් ළඟ නංගි කෙනෙක්ගෙන්. එයා කියලා තිබුණා අක්කේ අයියා ළමයාත් අරන් උඩහට දුවනවා දැක්කා කියලා.”එයා ආ බයිසිකලෙත් මිදුලේ තිබුණා. ඒත් මම හිතුවා දරුවට බඩගිනි වෙලා හඬනකොට මෙයා දරුවා ගෙනත් දෙයි කියලා. ඒත් පැයක් ගියා දෙකක් ගියා දරුවා ගෙනාවේ නැහැ. මම එයාගේ මහගෙදරට කෝල් කළා. ඒත් එහෙ ගිහිනුත් නැහැ.”ඇය පිස්සියක් වූවාය. සිය බාප්පාත් නිවසේ සිටි ඥාති සොහොයුරියත් කැටුව දන්නා කියන හැම ගෙදරටම ඇය දරුවා සොයමින් ගියාය. ඒත් සැමියා ඒ කොතැනකටවත් ගොස් තිබුණේ නැත. අවසානයේ ඇය මිද්දෙණිය පොලීසියට ගොස් මේ බව කීවාය. ඇගේ පැමිණිල්ලට අනුව පොලිසිය සිය ජංගම රථය තෝරකොළයායට යැවීය.“පස්සේ මම මෙයාගේ ෆෝන් එකට ගත්තා. එතකොට ඒක ආන්සර් කළා. මම කිව්වා බබාට කිරි දෙන්න ඕනැ. මට දරුවා ගෙනත් දෙන්න කියලා. මම අඬලා කිව්වා...”ඒත් ඔහු දියණිය මව වෙත රැගෙන ආවේ නැත. ඒ වන විට අක්කර සියයකට ආසන්න තේක්ක කැලේ මොහු සිටින බව තේරුම් ගත් පොලීසිය ගම්මුන් ද එකතුව කැලය වට කරන්නට වූයේය.රාත්‍රී දොළහ ද පසුවිය. විදුලි පන්දම් හා හුළුඅතු දල්වා ගත් ගම්මු පළාත පුරාම පුංචි දියණිය සොයද්දි දිනේෂාගේ ජංගම දුරකථනයට යළි ඇමතුමක් ලැබිණ.“අනේ කෝ මගේ දරුවා... මට දරුවා දෙන්න” දිනේෂා බැගෑපත් වූවාය.“උඹට දරුවා ඕනනම් කැලයට වරෙන්.”“මට ඔහේට එන්න බැහැ. මට දරුවා ගෙනත් දෙන්න කිරි ටික දෙන්න.”ඒ ළඳු කැලයට මහ රෑ යෑම එතරම් ගුණදායක නැත. ඒ බව දත් දිනේෂා දරුවා ගැන සොයා බලන්න යැයි සිය බාප්පාට කීවාය. ඇගේ බාප්පා සිය ඥාතියා ද සමඟ විදුලි පන්දමක් ද රැගෙන ඒ මොහොතේම තේක්ක කැලයට ඇතුළු වූයේය. ඒ ජංගම දුරකථනයෙන් දිනේෂාගේ සැමියා හා කතාබස් කරමින්ය.“කොහේද දරුවා ඉන්නෙ”“ඔහොම ඉස්සරහට වරෙන්...”“දැන් එතැනට ආවා...”“තව ටිකක් ඉස්සරහට වරෙන්...”බාප්පා ටිකෙන් ටික ගන අඳුර මැදින් විදුලි පන්දමේ එළියෙන් ඉදිරියට ගියේය. දිනේෂාගේ සැමියා තමාට මර උගුලක් අටවන්නේදැයි සැකයක් ද ඔහු සිත පෙළීය. ඒත් එය වගකට නොගත් ඔහු දරුවා සොයා ඉදිරියට යද්දි බිම වැටී සිටි සිඟිත්තිය විදුලි පන්දම් එළියට පැහැදිලිව පෙනිණ.“දුවේ...”දිනේෂාගේ සැමියා පෙනෙන තෙක් මානයක නොවීය. හතර වටින් ඇත්තේ ගන අඳුර පමණක්ය. දියණිය අසලට ගිය ඔහු සිඟිති දියණිය ඔසවන්නට උත්සාහ ගත්තේය. ඒ සමඟම දියණියගේ ගෙල පැත්තකට කඩා වැටිණි. ගෙලෙන් රුධිරය ගලා යයි. බාප්පා මරළතෝනි දුන්නේ ඉන් පසුවය. එකා දෙන්නා තේක්ක කැලයට ඇතුළු වෙද්දී 119 හදිසි ඇමතුම් අංකයට ලැබුණු තොරතුර මත පොලීසිය ද සිද්ධිය වූ ස්ථානයට පැමිණියේය.මහ පොළොව නොඋසුලන මේ අපරාධය ඇසු සැවොම තෝරකොළයාය ගමට එක්රොක් වූහ. දැරියගේ පශ්චාත් මරණ පරීක්ෂණය මෙන්ම මහේස්ත්‍රාත් පරීක්ෂණය පසුදින සිදුවිය.මි‍ද්දෙණිය පොලිස් ස්ථානාධිපති සංජීව, අපරාධ අංශයේ ස්ථානාධිපති ජයවීර ඇතුළු නිලධාරීන් ඒ වන විටත් පරීක්ෂණ ආරම්භ කළේ නරුම පියා අල්ලා ගැනීමටය.දිනේෂාගේ සැමියා සිඟිති දියණිය මරා දැමුවේ ඇයි ද යන්න සෙවීම ද පොලීසියේ අරමුණ විය.“සමහර විට මිනිහා මේ ගෑනු කෙනාව කැලයට ගෙන්න ගන්න ට්‍රයි කරන්න ඇති. ගෙදර තිබුණු පුවක් කපන පිහිය ඉණේ ගහගෙනම ගිහින් ඇත්තේ ඒ වගේ දෙයක් හිතේ තියාගෙනයි කියලා සැක කරන්නත් පුළුවන්. ඒත් ගෑනු කෙනා ආවේ නැති නිසා ඒ පළිය දරුවාගෙන් ගත්තා වෙන්නත් පුළුවන්.”පොලිස් ස්ථානාධිපතිවරයා කීය.දිනේෂා සුකුමාලි මිද්දෙණිය මහ විද්‍යාලයෙන් අධ්‍යාපනය ලැබුවේ පවුලේ එකම දරුවා ලෙසින්ය. මඟ තොටේදී හමුවන මධුර ඇය හා පෙමින් වෙළෙන්නේ පාසල් සමයේ සිටමය. ඒ වන විටත් මොවුන් දෙදෙනාටම විවාහ වීමට තරම් වයසක් නොවීය. ගැටවර වියේදීම ප්‍රේමවන්තයකු වූ මධුර මත්පැනට ඇබ්බැහිව සිටියේය.මේ සබඳතාවය නතර කරලීමට වැඩිහිටියන් ගත් උත්සාහය පලක් නොවූ තැන නිසි කල එළඹි විට දෙපාර්ශ්වයේම ආශිර්වාද මැද ඔව්හු විවාහ පත් වූහ. එහෙත් මධුරට ස්ථිර රැකියාවක් තිබුණේ නැත. රස්සාවක් සොයා ගැනීමේ අවශ්‍යතාවක් ද ඔහුට නොවීය. ඊට ප්‍රධානතම හේතුව වූයේ බිරියගේ මව හා පියා ඒ වන විටත් විදේශගතව රැකියාව කිරීමය. ඔවුහු සිය දියණියට හා බෑණාට ජීවත්වීමට සරිලන මුදලක් මාස්පතා දිනේෂාට එවූහ. ඒ නිසා දිනේෂාගේ ගෙදර බින්න බැසගත් මධුර එලෙස ලැබෙන මුදලින් කා බී විනෝදයෙන් ගතකරන්නට හුරු පුරුදු විය.මිද්දෙණිය පොලිස් ස්ථානාධිපති එම්. ජී. පී. සංජීවතංගල්ල කොට්ඨාස භාර පොලිස් අධිකාරි සිසිර කුමාරඒ අතර නව නිවසක් තනා ගැනීමට අවශ්‍ය මුදල් ද දිනේෂාගේ මාපියෝ දිනේෂාට එවූහ. කුවේට් රටේ බේකරියක සේවය කරමින් උපයාගන්නා මුදල් මෙලෙස සිය දියණියට එවමින් ඔවුන් දියණියට කීවේ සැමියා සමඟ ආරවුල් නොවී ලස්සන පවුල් ජීවිතයක් ගත කරන ලෙසය.“ඔය විතරක් නෙමේ මිනිහට ලක්ෂ දෙකක විතර පල්සර් බයික් එකක් අරන් දීලා තිබුණා. හැත්තෑපන්දාහක මාලයක් අරන් දීලා තිබුණා. ජීවත්වෙන්න කියලා බොක්ස් මොඩල් එකේ වෑන් එකක් අරන් දුන්නා. ඒකත් කරගෙන ඉන්න බැරිව ඒක කොම්පැනියකට දාලා මාසෙට එකෙන් හම්බ වෙන සල්ලිවලින් ජීවත් වෙන්න කිව්වා. ඒත් මේකා ඒ සල්ලි අරගෙන ඈත ගම්වලට ගිහින් බූරුවා ගහනවා. ගංජා ගහනවා. සල්ලි නැතිවුණාම ගෑනිට ගහනවා...ලක්ෂ විස්සක් විතර ඔය හදන ගෙදරට වියදම් කරලා තිබුණා. මාර්තු මාසයේදී ගෙදරට පදිංචි වෙන්නත් හිතාගෙනලු ඉඳලා තියෙන්නේ. ඒත් මේ මනුස්සයා ගෑනිට කරදර කරනවා ගහනවා හිරිහැර කරනවා...”මේ සම්බන්ධයෙන් කළ විමසීමකදී පොලිස් නිලධාරියෙක් කීවේය. පොලීසියට ගෙන්වා කොතෙක් අවවාද කළත් ඉන් පලක් වූයේ නැත. අවසානයේ සිය බිරියගෙන් පළිගන්න සිතූ ඔහු ඇය පැමිණි නැති තැන ඒ පළිය සිය සිඟිති දියණියගෙන් ලබාගත්තේය.සියල්ල මෙසේ නිමා විය. සැකකරු සොයා පොලීසිය කැලෑ පීරුවේය.“දහහත්වැනිදා අපිට මිනිහා ගැන තොරතුරක් ලැබුණා. මිනිහා සයිකලයකින් යනවා කියලා අපි මිනිහගේ මෝටර් සයිකලේ පස්සෙන් පැන්නුවා. පස්සේ සයිකලය පැත්තට දාලා මිනිහා කැලේට වැදුනා. ඉන් පස්සේ ආරංචි වුණා ඈත හේන්වල ඉන්නවා කියලා. අපි ඒ හැම හේනකටම ගියා. ඒ හැම හේනකම මිනිහ දවසක් දෙකක් ඉඳලා තියෙනවා. පත්තක්කා, කොමඩු කකා වෑවර බිබී තමයි ඔය හේන්වල ඉඳලා තියෙන්නේ. අපි ඒ හැම හේනකටම ගාඩ් එකක් දැම්මා. මිනිහා නැවත එතැනට එයි කියලා.”ස්ථානාධිපති සංජීව කියන්නේ මේ නරුමයා සොයා ගිය ගමන ගැනය. අක්කර හාරසීය පන්සීය තේක්ක හා හේන් වැටලීම ඉතාමත් දුෂ්කර කාර්යයක් විය. ඒත් පොලීසිය එය අතහැරියේ නැත.“ඔය අතරේ තමයි අපිට දැනගන්නට ලැබුණේ මිනිහා උසාවියට බාර වෙනව කියලා.”පොලීසිය ඊට ද සුදුසු පියවර ගත්තේය. අපරාධකරුවෙකුට නිදැල්ලේ සිටීමට ඉඩ දිය නොහැකිය. ඒ නිසා මාර්ග බාධක යොදා පොලීසිය එන හැම වාහනයකම සෝදිසියට ලක් කළේය.“ඔය අතරේ තමයි සැකකරු නීතිඥ මහත්තයෙක්ගේ මාර්ගයෙන් උසාවියට බාරවුණේ. සැකකරු මීට කලින් හමුදාවේ සේවය කරලා පුහුණු කාලයේදී පැනලා ගිහින් පොදු සමාව යටතේ නිත්‍යානුකූලව සේවයෙන් ඉවත්වුණු කෙනෙක්... අපි මේ වනතුරුත් මොහුගෙන් ප්‍රකාශයක් ලබාගෙන නැහැ අධිකරණයේ අවසරය ඇතිව ඉදිරියේදී ප්‍රකාශයක් ලබාගන්න අපි කටයුතු කරනවා...”සැකකරුගේ ප්‍රකාශය මත පුංචි දියනිය ඝාතනයේ සුලමුල හෙළිවනු ඇත.තංගල්ල ‍කොට්ඨාසයේ පොලිස් අධිකාරී සිසිර කුමාර මහතාගේ අධීක්ෂණය මත සහකාර පොලිස් අධිකාරී සුගත් මාසිංහ මහතාගේ උපදෙසින් මිද්දෙණිය පොලිස් ස්ථානාධිපති එම්. ජී. පී. සංජීව ප්‍රමුඛ නිලධාරීහු රැසක් මේ පිළිබඳ පරීක්ෂණවලට එක්වූහ.(මධුර යනු මනඃකල්පිත නමකි.)කීර්ති මෙන්ඩිස්පින්තූර - කටුවන සමූහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>26</day>
    </date>
    <link>http://www.silumina.lk/2014/01/26/_art.asp?fn=af14012610</link>
    <topic>ආර්ථික විද්‍යාවෙන් ශ්‍රී ලංකාවට විශිෂ්ට ජයක් ගෙනා චතුනි සහ තිළිණි</topic>
    <author>ඉනෝකා පෙරේරා බණ්ඩාර</author>
    <content>පසුගිය දෙසැම්බර් මස 26 සහ 27 දෙදින පාකිස්ථානයේ ලාහෝර් නුවර පැවැති ‘දකුණු ආසියානු ආර්ථික විද්‍යා සිසුන්ගේ සමුළුවේ'දී (10th South Asian Economic Students Meet - SAESA) ශ්‍රී ලාංකේය සිසුවියන් වන චතුනි උඩුවෙල සහ තිළිණි නවරත්න විශිෂ්ට ජයග්‍රහණයන් දෙකක් හිමි කර ගත්හ.දකුණු ආසියාතික රටවල සිසුන්ගේ සහභාගිත්වයෙන් පුරා දස වසරක් පැවැත්වූ මෙම සමුළුවේදී, ශ්‍රී ලංකාවට විශිෂ්ට ජයක් හිමි වූ ප්‍රථම අවස්ථාව මෙය විය. දකුණු ආසියාවේ ‘නැඟි එන ආර්ථික විද්‍යාඥවරිය’ ලෙස කොළඹ විශ්ව විද්‍යාලයේ චතුනි උඩුවෙල සම්මානනීය වූ අතර, ‘විශිෂ්ටතම පර්යේෂණ පත්‍රිකාවට හිමි සම්මානය’ ශ්‍රී ජයවර්ධනපුර විශ්ව විද්‍යාලයේ තිළිණි නවරත්න දිනා ගන්නා ලදී.ඔවුන් දෙදෙනා හා මේ කතාබහ පෙළ ගැසෙන්නේ ඒ පිළිබඳ විමසනු පිණිසය.මුලින්ම මමචතුනි උඩුවෙල හමුවුණා.* මොකක්ද මේ ‘SAESM’ සමුළුව...දකුණු ආසියාතික රටවල විශ්ව විද්‍යාල අධ්‍යාපන ක්ෂේත්‍රයේ ආර්ථික විද්‍යාව හදාරන සිසුන් වෙනුවෙන් වසරක් පාසා පවත්වන මහා සමුළුව එයයි. එහි දස වසරක ඉතිහාසයේ ශ්‍රී ලංකාවට ජයක් අත්වූ පළමු අවස්ථාව මේ. අඩුම තරමේ මින් පෙර කිසිඳු දවසක ‘Top - 10’ තත්ත්වයටවත් ශ්‍රී ලංකාව පැමිණ තිබුණේ නැහැ.මේ සමුළුව සඳහා ශ්‍රී ලංකාවේ විවිධ විශ්ව විද්‍යාල නියෝජනය කරන සිසුන් 10 කුගෙන් යුතු කණ්ඩායමක් සහභාගි වුණා. ඉන් හය දෙනෙක් සහභාගි වූයේ ‘පර්යේෂණ පත්‍රිකා’ අංශයෙන්. හතර දෙනෙක් තරග කළේ ‘දැනුම මිනුම’ අංශයෙන්.මේ දෙඅංශයෙන්ම තරග වැදුණු හැමෝටම තිබූ පොදු තරගය තමයි, ‘දකුණු ආසියාවේ නැඟී එන විද්‍යාඥවරයා’ සම්මානය දිනා ගැනීම. එය තරග අවස්ථා ගණනාවකට මුහුණ දිය යුතු සංකීර්ණ තරගයක් වුණා.* ඔබයි දැන් මේ වසර පුරාවටම ‘දකුණු ආසියාවේ නැඟී එන විද්‍යාඥවරිය...’මටවත් හිතා ගන්න බැහැ මම එහෙම වුණා ද කියලා. ඒත් ශ්‍රී ලංකාවට - මගේ රටට ගෙනා ඒ විශිෂ්ට ජයග්‍රහණය මට කියාගන්න බැරි සතුටක්. ඉන්දියාව, පාකිස්ථානය, බංග්ලාදේශය, නේපාලය වැනි රටවල් බොහෝමයකින් මේ තරගයට සහභාගි වූයේ අවසන් වසරේ විශ්ව විද්‍යාල සිසුන්. මම තවම දෙවැනි වසරේ සිසුවියක්.මුළු තරගයටම සිසුන් 90 දෙනෙක් සහභාගි වූ අතර, මුළු සමුළුවේම වැදගත් තරගය වූයේ ද මෙයයි. ඒ 90 දෙනා අතරින් දෙවැනි වසරේ ළාබාල සිසුවියක ලෙස මේ ජය හිමිකර ගැනීම හුඟ දෙනෙක් අගය කළා.* කොහොම ද ඔබ මේ සංකීර්ණ තරගයට තරග වැදුණේ...මුල්ම පියවර ලෙස ලංකාවේදී අපිට කරන්න තිබුණේ පර්යේෂණයක් ඇසුරින් රචනාවක් ලියන්න, එයින් තේරී පත්ව ගිය පසු සමුළුවේ පළමු දිනයේදී සර්ව ආර්ථිකය (Macro economics), ක්ෂුද්‍ර ආර්ථිකය (Micro economics) සහ සංවර්ධන ආර්ථිකය (development economics) කියන විෂයන් යටතේ ප්‍රශ්න පත්‍රයකට පිළිතුරු සපයන්න වුණා. ඊළඟට මුහුණ දුන්නේ, රූපමය අවස්ථා ඇසුරින් තිබු තරග වටයකට.අවසානයේ සම්මුඛ පරීක්ෂණයක්. විෂය නිර්දේශයේ විවිධ අහුමුලු වලින් සැකසු ප්‍රශ්න මාලාවක් එය. කොයි තරම් සංකීර්ණ වුණත් පියවරෙන් පියවර ඊට මුහුණ දුන්නා. මේ තාක් දුරට ඉගෙන ගත් ආර්ථික විද්‍යා පාඩම් තව තවත් හැදෑරුවා.ඒ වගේම දකුණු ආසියාවට අදාළ වර්තමාන ආර්ථික ගැටලු පිළිබඳ හැදෑරුවා. අපි වගේ අනෙක් සෙසු කලාපීය රටවල් පිළිබඳ හැදෑරුවා. මේ වගේ විවිධ වූ අංශවලින් වෙහෙසුණා.* ඔබ මූලිකව තරග කළ අනෙක් තරගය වූ ‘පර්යේෂණ පත්‍රිකා’ අංශයේ පර්යේෂණ පත්‍රිකාවට මාතෘකා වුණේ කුමක් ද?සමාජ ආරක්ෂණය පිළිබඳ දේශපාලන ආර්ථිකය. (Political economy of Social Security - public sector peasion schemes)* ඉදිරියේදී ඔබ වැඩිදුර හදාරන්නට බලාපොරොත්තු වන අංශයක් ඇති...මම නීතියත් හදාරන නිසා, හිතේ ලොකු බලාපොරොත්තුවක් තියෙනවා, ‘ජාත්‍යන්තර යුක්තිය’ (International Economic Justice) පිළිබඳ හදාරන්න.මේ විෂයෙන් ඉගෙන ගන්නේ, සංවර්ධනය වන විට අපි කොහොම ද රටක් හැටියට සමානාත්මතාවය රැක ගන්නේ කියන කාරණය. එය පුළුල්ව හැදෑරීම මගේ ලොකුම බලාපොරොත්තුවක්. රටක් සංවර්ධනය වන විට ගිලිහී යන්නෙත් මේ සමානාත්මතාවයයි.* මේ තරගයට ඉදිරියේදී සහභාගි වන සිසු පරපුරට ඔබ දෙන පණිවුඩය...මට පළමුකොටම කියන්න තියෙන්නේ ඉංග්‍රීසි භාෂාවට බිය වී පසුබට වෙන්න එපා කියන එකයි. අපිට අනන්‍ය වූ ආකාරයකට ඉංග්‍රීසි බස හසුරුවමින් මේ තරගයට මුහුණ දෙන්න හැකියාව තිබෙනවා. විෂය කරුණු අතින් හොඳින් දැනුවත් වීමයි, වැදගත්ම දේ.* ඔබ ගැනත් යමක් කියන්න...මම කොළඹ විශාඛා විදුහලේ කලා අංශයෙන් උසස් පෙළ කළේ. අම්මගෙයි අප්පච්චිගෙයි එකම දරුවා මං. අප්පච්චි ඇඟලුම් ක්ෂේත්‍රයේ අම්මා ගෘහිණියක්.අනික මං කොළඹ විශ්ව විද්‍යාලයේ ඉංග්‍රීසි විවාද කණ්ඩායම නියෝජනය කරනවා. නැටුම් හදාරනවා. ඒ විතරකුත් නෙවෙයි තව බාහිර වැඩ හුඟක් කරනවා. ආසාවෙන් කරන අනෙක් දේ තමයි, ස්වාධීන රූපවාහිනියේ ඉංග්‍රීසි ප්‍රවෘත්ති නිවේදිකාවක් ලෙස කටයුතු කිරීම.පුළුවන් වුණොත් ලබන වසරේ භූතානයේ පැවැත්වෙන SAESM හිදිත් ලංකාවට විශිෂ්ට ජයක් රැගෙන ඒමයි, මගේ අපේක්ෂාව.ඊිළගට හමුවූතිළිණි නවරත්නතිළිණි නවරත්නචතුනි උඩුවෙල* ඔබ ශ්‍රී ලංකාවට කීර්තිය රැගෙන ආවේ තවත් අංශයකින්...ඔව්. ඒ පර්යේෂණ පත්‍රිකා අංශයෙන්. ශ්‍රී ලංකාවෙන් මේ සඳහා තේමා හයක් යටතේ සිසුන් හය දෙනෙක් සහභාගි වුණා. ඔවුන් මුළු ආසියාතික තරගකරුවන්ට දී තිබු පොදු තේමාව වූයේ, ‘ජාතික බලශක්තිය සහ ස්වාභාවික සම්පත් අරභයා දේශපාලනමය ආර්ථිකය’ (Political Economy of Energy and natural resourse USE) යන්නයි.මේ ලැබුණු පුළුල් මාතෘකාව යටතේ මා තෝරා ගත් විශේෂිත තේමාව වුණේ, ග්‍රාමීය අංශ යටතේ බලශක්ති ව්‍යාප්තියේ උන්නතියට දේශපාලන ආර්ථිකයේ බලපෑම යන අදහසයි.* ඇයි ඔබ එවැනි අංශයක් තෝරා ගන්නට සිතුවේ...මා සොයා බැලු ආකාරයට දේශපාලනමය ආර්ථික පද්ධතිය හෝ ග්‍රාමීය බලශක්තිය ඈඳුණු පර්යේෂණයක් මින් පෙර කිසිවකු කර තිබුණේ නැහැ.සාර්ක් රටවලට සාපේක්ෂව ශ්‍රී ලංකාව ග්‍රාමීය බලශක්තිය අතින් ඉතා උසස් තැනෙක සිටිනවා. බලශක්තිය වැනි රටක අත්‍යවශ්‍ය සාධකයක් කෙරෙහි විශේෂයෙන් ග්‍රාමීය මට්ටමේදී දේශපාලනමය ආර්ථිකය ක්‍රියා කරන්නේ කෙසේදැයි මගේ පර්යේෂණ පත්‍රිකාවෙන් විශ්ලේෂණය කළා. ඒ අනුවයි, ‘Political Economy of access to energy by the rural Sector in Sri Lanka යන පර්යේෂණය මා ඉදිරිපත් කළේ.* කුමක් ද ඔබ ඉන් බලාපොරොත්තු වූයේ...වෙන කිසිඳු සාර්ක් රටක නැති මට්ටමට අපේ රටේ ග්‍රාමීය බලශක්තිය සාර්ථකයි. එය දේශපාලනමය ආර්ථික රටාවේ හොඳ පැත්තක් පෙන්නුම් කරන සාධකයක්. දේශපාලනමය ආර්ථික තුළ නිතර කතා කරන, මහින්ද චින්තනය, බලශක්ති කේන්ද්‍රස්ථාන, ජාතික බලශක්ති ප්‍රතිපත්ති, ග්‍රාමීය බලශක්ති ව්‍යාපෘති වැනි පහළට ගලා යන ඔය පද්ධතියේ සාර්ථක පැත්ත මා විශ්ලේෂණය කළා. එය හරියටම සාර්ථක වුවහොත් මුළු රටේම බලශක්ති අවශ්‍යතාව නුදුරේදීම සම්පූර්ණ වෙනවා.* ඔබේ පර්යේෂණ පත්‍රිකාවෙන් රටට ඇති ප්‍රයෝජනය සහ අදාළත්වය කුමක් ද...මා දන්නා තරමට මෙවැනි මාතෘකාවක් මින් පෙර අපේ රටේ පර්යේෂණයකට හෝ විශ්ලේෂණයකට ලක්වී නැති නිසා පර්යේෂණ හදාරන සිසුන්ට කියවා දැනුම ලබා ගන්නට පුළුවන් තේමාවක්. අනික මෙය ඉතාම මූලික මට්ටමේ තිබෙන පර්යේෂණයක් නිසා මෙය පශ්චාත් උපාධිය දක්වා සංවර්ධනය කිරීමට හැකි මාතෘකාවක්. විෂය පථයක්.වැඩිපුර කතාබහට ලක්වන හෝ ලියැවී නැති අංශයක් නිසා එය බොහෝ ඉසව් කරා ගෙන යා හැකි තේමාවක්. ඒ වගේම වැඩි අවධානයක් යොමු නොවන ග්‍රාමීය අංශයට ඉන් සාධනීය බලපෑමක් ඇති කළ හැකියි.* කොහොම ද ඔබ මෙයට සූදානම් වුණේ...ඇත්තටම අපිට තිබුණේ මාස හතරක කාල සීමාවක්. ඒ මාස හතර පුරා යම් මට්ටමට ගොස් දත්ත සොයන්න වුණා. ඒ ජනතාව සමඟ කතාබහ කළා. අදාළ දේශපාලනමය ආර්ථික පද්ධතිය තුළ බොහෝ අය මුණ ගැසුණා.රටවල් හතකින් තරගකරුවන් නව දෙනකුගේ පර්යේෂණ පත්‍රිකා අතුරිනුයි මා ජයග්‍රහණය කළේ.මාසෙකට කලින් මේ පර්යේෂණ පත්‍රිකා පාකිස්ථානයට යවන්න වුණා. එහේ විනිශ්චය මණ්ඩලයේ මහාචාර්යවරු ඒවා බැලු පසු 66% ක් ලකුණු දී තිබුණා. ඉතිරි ලකුණු ලැබුණේ සමුළුව දවසේ පැවැත්වීමට නියමිත වූ විනාඩි 15 ක ඉදිරිපත් කිරිම වෙනුවෙන්. ඉන් පසු විනිශ්චය මණ්ඩලයේ තවත් ප්‍රශ්න මාලාවකට පිළිතුරු දෙන්න වුණා. අනෙක් සෑම රටකින්ම පැමිණි ජ්‍යෙෂ්ඨ උපාධි අපේක්ෂකයන් අතරේ තුන්වැනි වසරේ සිසුවියක් ලෙස මෙය මට විශාල අභියෝගයක් සහ අලුත් අත්දැකීමක් වුණා.අනික ඒ රටේ පර්යේෂණ සංස්කෘතිය බොහොම දියුණුයි. අපි හුඟක් දේ ඉගෙන ගත්තා.* ඔබ ගැනත් යමක් කියන්න...මම මියුසියස් විදුහලේ වාණිජ විෂයෙන් උසස් පෙළ කළේ. මගේ පවුලේ අම්මයි තාත්තයි අක්කලා දෙන්නයි. ඒ හතර දෙනා මට විශාල සහයෝගයක් දුන්නා.මං, ජයවර්ධනපුර විශ්ව විද්‍යාලයේ කළමනාකරණ හා වාණිජ විද්‍යා පීඨයේ ව්‍යාපාර ආර්ථික විද්‍යා අධ්‍යයන අංශයේ තුන්වැනි වසරේ සිසුවියක්. මගේ දෙපාර්තමේන්තුවේ ආචාර්යවරු වගේම දේශකවරු වගේම කොළඹ විශ්ව විද්‍යාලයේ ඉන්ද්‍රජිත් අපෝන්සු සහ ජ'පුර සරසවියේ ආචාර්ය වාසනා හඳපාන්ගොඩ මට හුඟක් උදව් කළා.ඉනෝකා පෙරේරා බණ්ඩාරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>26</day>
    </date>
    <link>http://www.silumina.lk/2014/01/26/_art.asp?fn=af14012611</link>
    <topic>ජනපතිතුමාගේ එක්සත් අරාබි එමීර් රාජ්‍යයේ සංචාර‍යෙන්...</topic>
    <author>ඡායාරූප - සුදත් සිල්වා</author>
    <content>මහින්ද රාජපක්ෂ ජනාධිපතිතුමා පසුගියදා එක්සත් අරාබි එමීර් රාජ්‍යයේ සංචාරයකට සහභාගි විය. එහිදී ජනාධිපතිතුමා එක්සත් අරාබි එමීර් රාජ්‍යයේ උප ජනාධිපති හා අගමැති මෙන් ම ඩුබායි හි පාලකයා වන ෂේක් මොහොමඩ් බින් රාෂිඩ් අල් මක්ට්‍රම් මහතා සමඟ සාකච්ඡා පැවැත්වීය‍.එක්සත් අරාබි එමීර් රාජ්‍යය ශ්‍රී ලංකාවේ සිදු කැරෙන ආයෝජන වැඩි කිරීමට මේ සාකච්ඡාවලදී ෂේක් මොහොමඩ් මහතා කැමැත්ත ප්‍රකාශ කර තිබේ.නායක දෙපළගේ සාකච්ඡාවලදී මහින්ද රාජපක්ෂ ශ්‍රී ලංකා ජනාධිපතිතුමා ගේ නායකත්වයත් එතුමාගේ රජයේ කටයුතු පිළිබඳවත් මනා අවබෝධයක් ලබා ගත් බව මො‍හමඩ් මහතා පැවැසීය.දිගු කාලීන යුද්ධයකින් පීඩාවට පත් ව සිට සංවර්ධනය කරා ශ්‍රී ලංකාව යොමු වී සිටින මොහොතක තම ර‍ෙට් ආයෝජන සඳහා ශ්‍රී ලංකා‍ව තුළ යහපත් වාතාවරණයක් ගොඩ නැඟී ඇති බව තහවුරු වන බව කීය.මහින්ද රාජපක්ෂ ජනාධිපතිතුමා ෂේක් මොහොමඩ් මහතාට ශ්‍රී ලංකාවේ සංචාරයක් සඳහා කළ ඇරැයුම එතුමා පිළිගත්තේ ය.මේ සාකච්ඡාවලින් අනතුරුව ෂේක් මොහමඩ් මහතා ඔහු විසින් රචිත කාව්‍ය ග්‍රන්ථයක් ද ජනාධිපතිතුමාට පිළිගැන්වී ය.ඡායාරූප - සුදත් සිල්වා* එක්සත් අරාබි එමීර් රාජ්‍ය සංචාරයේදී එරට ගුවන් තොටුපළේදී ජනාධිපතිතුමා එමීර් රාජ්‍යයේ ප්‍රධානී ෂේක් මොහොමඩ් මහතා විසින් පිළිගෙන කැඳවාගෙන යයි.* ජනාධිපතිතුමා එමීර් ගුවන් තොටුපළට පැමිණි මොහොත.* එමිරේට් පැලස් හෝටලයේ බලශක්ති සමුළුවට ජනාධිපතිතුමා සහභාගි වීමට පැමිණි අයුරු ෂේක් මොහොමඩ් සහ සී ෂෙල්ස් ජනාධිපති ජේම්ස් ඇලික්ස් මයිකල් යන මහත්වරු ද මෙහි වෙති.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>26</day>
    </date>
    <link>http://www.silumina.lk/2014/01/26/_art.asp?fn=af14012612</link>
    <topic>අලින්ට බය නැති පින්නවල කෙල්ලෝ</topic>
    <author>සටහන හා ඡායාරූප</author>
    <content>පින්නවල අලි අනාථාගාරය ආරම්භ කර එළඹෙන පෙබරවාරි මස 16 වැනි දිනට වසර තිස් නවයක් සම්පූර්ණ වේ. ගතවූ වසර තිස් නවයක කාලය තුළ එය දේශීය මෙන්ම විදේශීය සංචාරකයන්ගේ ද ජනප්‍රියත්වයට ලක්වූවකි.දිවංගත පී. බී. ජී. කලුගල්ල ඇමැතිතුමාගේ අදහසකට අනුව 1975 පෙබරවාරි මස 16 වැනි දින අලි පැටවුන් පස් දෙනකුගෙන් ඇරඹි අලි අනාථාගාරයේ අද වන විට අලි ඇතුන් හැත්තෑ පස් දෙනකු සෙවණ ලබයි. ගතවූ කාලය තුළ අලි පැටවුන් හැට නවදෙනකු එහිදී මෙලොව එළිය ලබා ඇත.අලි රැලෙන් අතරමංව වනයේ තනිවූ අලි පැටවුන්ට සෙවණ ලබා දෙන අනාථාගාරයක් ලෙසින් ඇරඹි පින්නවල අලි අනාථාගාරය මේ වන විට අලි ඇතුන් සංරක්ෂණාගාරයක් මෙන්ම අධ්‍යයන මධ්‍යස්ථානයක් ලෙස ද පියවර කීපයක් ඉදිරියට තබා තිබේ.වසර තිස් නවයක ඉතිහාසය තුළ එහි අද අලි බලන්නන් පුහුණු කිරීමට ද කටයුතු යොදා ඇත.විධිමත් පුහුණුවක් ලැබු අලි බලන්නන් නොමැති වීමට පිළියමක් ලෙස ඇරඹි මෙම පාඨමාලාවට නව යොවුන් තරුණියන් තිදෙනකු ද එක්වී සිටීම විශේෂත්වයකි.ජාතික සත්වෝද්‍යානයේ අධ්‍යක්ෂ ජනරාල් අනුර ද සිල්වා මහතා මෙම පාඨමාලාව සම්බන්ධයෙන් අදහස් දක්වමින් මෙසේ කීවේය.“පින්නවල අලි අනාථාගාරයට තවත් පුහුණු අලි බලන්නන් හතළිහක් පමණ අවශ්‍යයි. ඒ සඳහා විධිමත් පුහුණුවක් ලබාදීමට අප අයැදුම්පත් කැඳවා හැටපස් දෙනකු (65) බඳවා ගත්තා. එම පුහුණුවට තරුණයන් සමඟ තරුණියන් තිදෙනකු ද එක්වී සිටිනවා. එය විශේෂ ලක්ෂණයක්. මෙම පුහුණුවෙන් පසුව ලංකාවේ ප්‍රථම වරට අලි බැලීම සඳහා පුහුණු අලි බලන්නියන් තිදෙනෙක් එක් වෙනවා.මෙම පුහුණුවේදී අලි ඇතුන් බලා ගැනීමට අමතරව පින්නවල අලි සංරක්ෂණ මධ්‍යස්ථානයක් හා අභිජනන මධ්‍යස්ථානයක් ලෙස අවශ්‍ය පුහුණුවත්, සංචාරක මධ්‍යස්ථානයක් ලෙස දේශීය හා විදේශීය සංචාරකයන් සමඟ කටයුතු කිරීමට අවශ්‍ය පුහුණුවක් ඔවුන්ට ලබා දෙනවා.පුහුණුව ලබන අභ්‍යාස ලාභීන්ට දෛනිකව රුපියල් තුන්සිය පනහක දීමනාවක් ද හිමි වෙනවා. මෙම තරුණ පිරිස පුහුණු අලි බලන්නන් ලෙස ඉදිරි වසර විසිපහක තිහක කාලයට අලි අනාථාගාරයට යහපත් ආයෝජනයක් ලෙසයි අපි දකින්නේ.ඉදිරියේ දී අලි බලන්නියන්ට අමතරව ජාතික සත්වෝද්‍යානයේ සමනල උයන, කුරුලු උයන සඳහා ගැහැනු ළමුන් බඳවා ගැනීමට බලාපොරොත්තු වෙනවා. සතුන් සමඟ වඩාත් බැඳීමකින් සෙනෙහසකින් කටයුතු කිරීමේ හැකියාව ඔවුන්ට තිබෙනවා. සත්ත්ව පාලක තනතුර කාන්තාවන්ට ගැළපෙන රැකියාවක්. විදේශීය රටවල සත්වෝද්‍යානවල කාන්තාවන් ඉතා සාර්ථකව මෙම රැකියාවේ යෙදී සිටිනවා.”අධ්‍යක්ෂ ජනරාල්වරයා පැවසු අලි බලන්නියන් හමුවීමේ අරමුණින් අපි පින්නවල අලි අනාථාගාරයට ගියෙමු. වේලාව හරියටම පස්වරු එක පසුවී විනාඩි පහළොවකි. පිරිමි අලි බලන්නන් සමඟින් කඩිසරව අලි පැටවුන්ට කිරි පොවමින් සිටි ඒ යුවතියන් තිදෙනා අපට හමුවිය.“තිළිණ”, “වාසනා” හා “ශෂීමා” ගේ සෙනෙහසට අලි පැටවුන් ලක්වන අයුරු අපි දුටුවෙමු. කුඩා අලි පැටවුන්ට කිරි පෙවීමෙන් අනතුරුව පළපුරුදු අලි බලන්නන් මෙන් හෙන්ඩුව ද රැගෙන මෙම යුවතියෝ අලි රැළ අතරට යති. අලි භාෂාව ඔවුන්ට පුරුදු වී ඇතිවාක් මෙන්ම පින්නවල අලි රැළට ද මෙම යුවතියන්ගේ හඬ පුරුදු වී ඇත. අලි පැටවුන්ට කිරි පොවා සුරතල් කිරීමට ද, වැඩුණු අලින් හෙණ්ඩුවෙන් පාලනය කිරීමට ද ඔවුන්ට හැකියාව ලැබී ඇති සෙයකි.පැවරී තිබු පුහුණුව අතරතුර අප ඔවුන්ගෙන් තොරතුරු විමසුවෙමු. මුලින්ම අප හා පිළිසඳරට එක්වූයේ “තිළිණි” ය. “මගේ නම තිළිණි කුමාරි කරුණාරත්න. දැන් වයස අවුරුදු තිහයි. මගේ පවුලේ එකම ගැහැනු දරුවා මමයි. මට අයියෙක් හා මල්ලියෙක් සිටිනවා. මල්ලී මහණ වෙලා.තාත්තාට බේකරියක් තිබෙනවා. අයියා තාත්තාගේ බේකරියේ වැඩ කරගෙන යනවා. පොල්ගහවෙල ශාන්ත බර්නදෙත් ආදර්ශ මහා විද්‍යාලයේ මම ඉගෙන ගෙන උසස් පෙළ විභාගය සමත් වුණා. අපේ පදිංචිය ඉඹුල්ගස්දෙනියේ.අලි බැලීම අලුත් අත්දැකීමක් නිසා මේ පුහුණුව මම තෝරා ගත්තා. අලින්ට ආසා නිසා ආසාවෙන් වැඩ කරනවා. අපේ පවුලේ කිසිම කෙනෙක් කලින් මෙවැනි වෘත්තියක් තෝරාගෙන නැහැ. පුහුණුව ලබන අනෙකුත් පිරිමි අයගෙන් හා උපදේශකවරුන් ගෙන් විශාල සහයෝගයක් ලැබෙනවා. මුලින් තවත් එක් ගැහැනු ළමයෙක් පුහුණුවට තේරී තිබුණත් එයා ආවේ නැහැ. අපි තුන්දෙනාම ඉතාම සතුටෙන් මේ පුහුණුව ලබනවා.”පින්නවල අලි අනාථාගාරයේ අලි බලන පුහුණුවට එක්වූ තවත් යුවතියකි “වාසනා”. ඇය ද රඹුක්කන පත්තම්පිටිය, මාපිටිය ප්‍රදේශයේ පදිංචි කාරියකි.“මගේ නම වාසනා මධුෂානි ලියනගේ. දැන් වයස අවුරුදු විසිහයයි. පින්නවල ජාතික පාසලෙන් උසස් පෙළ සමත් වූවා. මට මල්ලි කෙනෙක් සිටිනවා. එයා තවම පාසල් යනවා. තාත්තා විදේශ රැකියාවක් කරනවා. අම්මා ගෘහණියක්.මට අලි ඇතුන් ගැන මූලික අවබෝධයක් තිබුණේ නැහැ. මේ පාඨමාලාවට සම්බන්ධ වෙලා දැන් මාස තුනයි. අපිට දැන් අලින් පිළිබඳව ‍යම් අවබෝධයක් තිබෙනවා.”අලි බැලීමේ පුහුණුවට සම්බන්ධ වූ ළාබාලම යුවතිය කුලියාපිටිය ප්‍රදේශයේ පදිංචි ‘ශෂීමා’ ය.“මගේ නම ශෂීමා සෙව්වන්දි වීරසිංහ. වයස අවුරුදු විස්සයි. අපේ පවුලේ දෙදෙනාම ගැහැනු ළමයින්. මගේ අක්කා දැනට විවාහ වී සිටිනවා. තාත්තා පෞද්ගලික ආයතනයක රියදුරු වෘත්තියේ යෙදෙනවා. අම්මා නිවසේ කටයුතු කරගෙන සිටිනවා.මම කුඩා කාලයේ සිටම සතුන්ට ආදරෙයි. අනෙකුත් සතුන්ට වගේම අලින්ටත් මම ගොඩාක් කැමතියි. අලි බලන්න බය සිතුණේ නැහැ. මමත් ඉතාම ආශාවෙන් මෙම පුහුණුවට එකතු වුණා. මම ඉගෙනුම ලැබුවේ කිතලව පූගල්ල විදුහලේ.”මෙම පාඨමාලාවේ සම්බන්ධිකාරක පින්නවල අලි අනාථාගාරයේ අධ්‍යාපන හා පර්යේෂණ සහකාර උපුල් විමලරත්න මහතා : “මෙතෙක් ශ්‍රී ලංකාවේ අලි බලන්නන් සඳහා විධිමත් පාඨමාලාවක් තිබී නැහැ.පින්නවල අලි අනාථාගාරයේ අලි ගහනය වැඩිවන විට අලි බලන්නන් ප්‍රමාණය ද වැඩිවිය යුතු වුවත් පුහුණු අලි බලන්නන් හිඟයක් කාලයක සිට තිබුණා. අලි බැලීම සඳහා ආධුනික පුද්ගලයන් යෙදවීමේදී අනතුරු ඇතිවීමට ඇති ඉඩකඩ වැඩියි. ඒ අනුව මෙවැනි පාඨමාලාවක් අලි අනාථාගාරය තුළම ආරම්භ කළේ ප්‍රථම වරටයි. ශ්‍රී ලංකාවේ වෘත්තිමය වශයෙන් අලි බලන්නියන් තිදෙනකු ද මෙවර පුහුණුව ලැබීම විශේෂත්වයක්.මෙම පාඨමාලාව සඳහා පේරාදෙනිය විශ්වවිද්‍යාලයේ වනජීවි දෙපාර්තමේන්තුවේ හා දෙපාර්තමේන්තු පශු වෛද්‍යවරු, ඇතුළු විශේෂඥ දැනුමක් ඇති සම්පත් දායකයන් පිරිසක් මෙන්ම ජ්‍යෙෂ්ඨ අලි බලන්නන් ද දායක වී සිටිනවා. ප්‍රායෝගික පුහුණුව මෙන්ම ක්ෂේත්‍ර අධ්‍යයන චාරිකා ද මෙම පාඨමාලාවට ඇතුළත්.පාඨමාලාව සාර්ථකව හදාරා නිම කළ අයට ජාත්‍යන්තරව පිළිගන්නා සහතිකයක් හිමි වෙනවා. පුහුණුව ලබන මාස හයක කාලය අවසානයේදී ජාත්‍යන්තරයට පවා ගැළපෙන අලි බලන්නන් බිහි කිරීම අපගේ ඉලක්කයයි.”මෙම පුහුණු පාඨමාලාවට එක්වූ ‘තිළිණි’, ‘වාසනා’ හා ‘ශෂීමා’ ගේ මවුවරුන් සමඟින් ද කතා කිරීමට අප අමතක නොකළෙමු. එහිදී මුලින්ම අප හා එක්වූ ‘තිළිණි'ගේ මව වන කුසුම් විජේකෝන් මහත්මිය මෙසේ කීවාය.“තිළිණි දුව ලංකාවේ කවුරුවත් නොකළ දෙයක් කරනවාට අපි කැමති වුණා. අපේ පවුලක කවුරුන්වත් මෙවැනි දේකට සම්බන්ධ වෙලා නැහැ. දුව සත්තුන්ට ආදරෙයි. බයත් නැහැ. එයාගේ කැමැත්තට අපි ඉඩ දුන්නා. ඉඹුල්ගස්දෙනියේ ඉඳලා පින්නවලට උදේ හවස යන්න එන්න පුළුවන්.පින්නවල අද ලෝකෙම ප්‍රසිද්ධයි. නොයෙක් රටවලින් විදේශ සංචාරකයන් පින්නවලට අලි බලන්න එනවා. දුව විනෝදාංශයකට වගේ මෙවැනි දේකට සම්බන්ධ වුවත්, එයාගේ කැමැත්තට අපි විරුද්ධ වූවේ නැහැ. දුවගේ මල්ලිත් මහරගම විහාරස්ථානයක මහණ වෙලා ඉන්නවා. පොඩි හාමුදුරුවොත් මේ වැඩේට විරුද්ධ නැහැ.”ඊළඟට අප හමුවූ ‘වාසනා’ ගේ මව වන කාන්ති එදිරිසිංහ මහත්මිය මෙසේ පැවසුවාය.දුවගේ තාත්තා ඩුබායි රටේ රියදුරකු ලෙස සේවය කරනවා. එයත් දුව වගේම අලින්ට කැමැතියි. තාත්තයි දුවයි අලින්ගේ පිංතූර එකතු කරනවා. දුව පොඩි කාලේ ඉඳලාම ඉගෙන ගන්නත් දක්ෂයි. රඹුක්කන සුජාතා විද්‍යාලයෙන් ශිෂ්‍යත්ව විභාගය සමත් වෙලා එයා පින්නවල ජාතික පාසලට ගියා. උසස් පෙළට එක පාරක් ලියලා තමයි මේ අලි බලන පුහුණුවට ගියේ. දුව මේ තෝරාගත් රැකියාවෙන් ලෝකෙම ප්‍රසිද්ධ වෙනවා. ඒක අපෙත් වාසනාවක් කියලා හිතෙනවා.”අවසානයේ අප හා කතාබහට එක්වූවේ ‘ශෂීමා'ගේ මව ජේ. පී. රේණුකා මහත්මියයි. ඇය මෙසේ කීවාය.“දුව සත්තුන්ට කුඩා කාලයේ ඉඳලාම හරිම ආදරෙයි. එයා කුලියාපිටියේ ඉඳලා දිනපතා පින්නවලට යන්න එන්න බැරි නිසා ඒ ළඟ අපේ ඥාති ගෙදරක නැවතිලා පුහුණුවට යනවා. දුව ගෙදර ආවාමත් අලින්ගේ නම් කියනවා.එයාලගේ දඟ වැඩ, අලි පැටවුන්ගේ විස්තර අහගෙන ඉන්න අපිටත් ආසයි. මට ඉන්නේ දුවලාම දෙන්නෙක්. මේ දුවගේ අක්කා විවාහ වෙලා. එයා මුලින්ම කැමති වුණේ නැහැ. නංගි මේ වගේ පුහුණුවකට එක්වෙනවාට. ඒත් දැන්නම් හැමෝම සතුටුයි.ජාතික සත්වෝද්‍යානයේ නියෝජ්‍ය අධ්‍යක්ෂිකා රේණුකා බණ්ඩාරනායක, පින්නවල අලි අනාථාගාරයේ පශු වෛද්‍ය නිලධාරී චන්දන රාජපක්ෂ, සත්ත්ව ආරක්ෂණ සංජය රත්නායක මහත්ම මහත්මීන්ට ස්තුතිය හිමි වේ.සටහන හා ඡායාරූපරඹුක්කන විශේෂඔස්වල්ඩ් ගොඩකුඹුරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>26</day>
    </date>
    <link>http://www.silumina.lk/2014/01/26/_art.asp?fn=af14012613</link>
    <topic>චොප්පේ අතට මල් වට්ටිය දුන් බද්දේගම විමලවංශ නා හිමියෝ</topic>
    <author>දෙනගම සිරිවර්ධන</author>
    <content>- ආචාර්ය නාගොඩ අමරවංශ හිමිදහතුන් හැවිරිදි ඒ දරුවා ගාලු දුම්රිය පොළ අසල දී ලොරියෙන් බිමට පැන්නේ ය. ඒ බද්දේගම සිට ගාල්ලට ආ හිස් ලොරියකි. ඉන්පසු ඔහුට ගාලු දුම්රිය පොළ නාම පුවරුව පෙනිණ. ඔහු සාක්කු අත ගා බැලුවේ ය. එහි කාසි කීපයක් සහ පැන්සල් කොටයක් විය. දුම්රිය පණ ගන්වා තිබිණ. අහසට දුම් පිඹින ඇංජිම ද මගීන් ගෙන් පිරුණු දුම්රිය මැදිරි ද ඔහුට පෙනිණ. ඔහු ටිකට් පතක් ගෙන දුම්රියට නැඟුණේ ය. ටිකට් ගත් පසු ද තවත් කාසි කීපයක් සාක්කුවේ ඉතිරිව තිබිණ.දුම්රිය මැදිරියේ වම් පැත්තේ අසුනෙක හිඳගත් දරුවාට දිගටම පෙනුණේ පොල් ගස්, වැටකෙයි ගස් සහ මහ මුහුද ය. මුහුද දෙස බලා සිටි ඔහු සිතින් ගමට ගියේ ය.ගම බද්දේගම ය. පියා සිහිවිය. ඔහු ව්‍යාපාරිකයකු වූ පණ්ඩිත කෝරාළගේ හින්නි අප්පුහාමි. මව සිහි විය. ඇය පොඩි හාමිනේ වැලිවිට. මේ දරුවාගේ නම කිංස්ලි පණ්ඩිත. ඔහුට පාසල සිහිවිය. ඒ වේරගොඩ රජයේ පාසල. යළි පියා සිහිවිය. කිංස්ලිට අවුරුදු නවය පිරෙන විට පියා මිය ගියා. මා හදා ගැනීමට අම්මා බොහෝ දුක් ‍වින්දා. අම්මා මා නිසා දුක් විඳිනවා. මා කොහේ හරි යන්න ‍ඕනෑ. ඔහුට ආ ඒ සිතිවිල්ල සති කීපයකින් ක්‍රියාත්මක විය. මම හොඳට හැදිල ආපසු ගමට එනවා.මරදානේ දුම්රිය පොළේදී දුම්රියෙන් බැස්ස කිංස්ලිට ඉන්පසු යන්නේ කොතැනට දැයි සිතිය නොහැකි විය.ඔහුට පුංචි අම්මා සිහිවිය. ඇගේ ලිපිනය ද මතකයට ආවේ ය. එහෙත් ඒ නිවස සොයා යාමට තරම් ඔහුට කාසි ටික ප්‍රමාණවත් නැත. ඔහු ලියුම් කවරයක්, කඩදාසියක්, මුද්දරයක් මිලට ගත්තේය. පුංචි අම්මාට ලියුමක් ලිව්වේ ය. මම ඉන්න තැන කියන්නේ කොහොමද? ඔහු ලියුම සාක්කුවේ දාගෙන පාරවල් දිගේ ඇවිද්දේ ය. ඔහේ ඉබාගාතේ ඇවිද්දේ ය. විද්‍යෝදය පිරිවෙන ද පෙනිණ. ඔහු හොඳට අසා පුරුදු තැනකි. එහෙත් ඔහු යළි දුම්රිය පොළ අසලට පැමිණ ගසක් යට හිඳගෙන කල්පනා ‍ෙකළේය. කුස ගින්න ද දැනෙයි. මඳක් දුරින් හෝටලයක් පෙනිණ.ඔහු එතුළට ගියේ ය. මුදලාලි සමඟ කතා කළේ ය.“මම මෙතන වැඩ කරන්න කැමැතියි...”මුදලාලි ඔහුගෙන් ප්‍රශ්න කීපයක් ඇසුවේ ය. දරුවා චතුර ලෙස පිළිතුරු දුන්නේ ය. හයවන පන්තිය සමත්, සිංහල කියවීම, ලිවීම, ගණිතය හොඳට පුළුවන්‍. ඉංග්‍රීසිත් ටිකක් පුළුවන්... ක්‍රීඩාවටත් දක්ෂයි.”ඔහු ඒ හෝටලයේ නතර විය. එදා ම හෝටලයේ ලිපිනය ද සඳහන් කොට, පුංචි අම්මාට ලියූ ලිපිය තැපෑලට දැමුවේ ය. දෙදිනකට පසු පුංචි අම්මාත්, බාප්පාත් පැමිණියහ.ඇගේ දෑසේ කඳුළු පිරී තිබිණ. ඇය ඔහු සිප වැලඳ ගත්තා ය. මුදලාලිගේ ඇසට ද කඳුළු නැඟිණ.“හොඳ දරුවෙක්. මෙයාගෙන් අපි වැඩ ගත්තේ නැහැ. එක්ක ගෙන ගිහින් හොඳට උගන්වන්න. මේ ළමය හොඳ පඬිවරයෙක් වේවි. දැනටමත් බොහෝ දේ දන්නවා” මුදලාලි කීය.කිංස්ලි පුංචි අම්මා සහ බාප්පා සමඟ ඔවුන්ගේ නිවසට ගියේ ය.මුදලාලි කී අනාවැකිය සරු කරමින් ඒ දරුවා පසු කලෙක ලොවට දහම් බෙදූ මහ පඬිවරයකු සංඝ පීතෲවරයකු මහ පිරිවෙන් පතිවරයකු, ලේඛකයකු, වියත් දේශකයකු බවට පත් වෙමින්, අග්ග මහා පණ්ඩිත බද්දේගම විමලවංශ යන ශ්‍රී නාමයෙන් ලෝක ප්‍රකට විය.නාගොඩ අමරවංශ හිමිකිංස්ලිගේ පුංචි අම්මා ඔහු මරදානේ වැස්ලියන් ඉංග්‍රීසි පාසලට යැවුයේය. එහිදී ඔහු ඉගෙනීමට මෙන් ම ක්‍රීඩාවට ද හපනෙක් විය. බොක්ෂිං ක්‍රීඩාවේ අති දක්ෂයෙක් විය. ගුරු සිසු දෙපසේම ආදරය ‍ඔහුට ලැබිණ.එහෙත් ඒ ආදරයෙන් විභාග ලකුණුවලින් කිංස්ලි තෘප්තිමත් නොවී ය. ඒ සියල්ලට වඩා ඉහළ දෙයක් පිළිබඳව ඔහුගේ සිත ඇදී යනු ඔහුට දැනිණ. ඒ භාවනාවටය. භාරතයේ ඍෂිකේශි මධ්‍යස්ථානයට ගොස් ධ්‍යාන වැඩීමේ වුවමනාව නව යොවුන් කිංස්ලිට ඇති විය. ළමා වියේ දීම මට මගේ පියා අහිමි වුණා. අප රැක ගැනීමට වෙහෙසෙන අම්මා මහා දුකක් විඳිනවා. මුළු ලොවම දුකෙන් පිරිලා. මේ දුකින් ලොව මුදාගත හැකි දහමක් අපට තිබෙනවා. ඒ බුදු දහමයි. මේ සිතිවිලි කිංස්ලි තුළ ඇති විය.ඔහු භාවනා කිරීමට භාරතයට ගියේ නැත. ඒ වෙනුවට පැවිදිවීමට මරදානේ ඕඩේ පන්සලට පැමිණියේ ය. ඒ 1933 දී ය. එවිට ඔහුගේ වයස අවුරුදු 20 කි‍.ඕඩේ පන්සලේ (අද ශ්‍රී ලංකා විද්‍යාලයේ) අධිපතිව වැඩ විසූ සිරි සුගතශාසන විනයාලංකාර කවිධජ මැදදූවේ විපුලසේන නායක හිමියන්ගේ ශිෂ්‍යයකු වශයෙන් කිංස්ලි පණ්ඩිත පැවිදි වූයේ ය. දක්ෂ ක්‍රීඩකයකු, කථිකයකු, වියතකු වශයෙන් ගිහි ජීවිතය තුළ ද ප්‍රකට ව සිටි කිංස්ලිට බද්දේගම විමලවංශ යන නාමය ලැබිණ. විමලවංශ සාමණේරයන් වහන්සේ පැවිදි වූ දවසේ ම දහම් දෙසූහ. රැස්ව සිටියෝ ඒ විසිතුරු දෙසුමෙන් පිනා ගියහ. “මහ පඬිරුවනක් ඕඩේ පන්සලට පහළ වුණා” ඔවුන්ට සිතිණ.පැවිදි වී තෙවසරකට පසුව බද්දේගම විමලවංශ හිමියෝ උපසම්පදාව ලැබූහ. ගම්පොළ වනවාස පිරිවෙනෙන් සහ මාළිගාකන්ද විද්‍යෝදය පි‍රිවෙනෙන් පාලි - සංස්කෘත, තර්ක ශාස්ත්‍රය, පුරාවිද්‍යාව, චන්දස, අලංකාර ආදිය ඉගෙන ගත්හ. 1945 දී ප්‍රාචීන පණ්ඩිත විභාගය ඉතා ඉහළ මට්ටමෙන් සමත් වූහ.1947 දී මරදාන ඕඩේ පන්සලේ ශ්‍රී ලංකා විද්‍යාලය පිහිටු වූහ. 1948 පෙබරවාරි 03 වැනිදා විමලවංශ හිමියෝ එහි අධිපති පදවියට පත්වූහ.පැරැණි සාම්ප්‍රදායික පිරිවෙන් අධ්‍යාපන ක්‍රමයත්, නූතන අධ්‍යාපනය ක්‍රමයත් සුදුසු ලෙස මුසු කොට ගොඩ නැඟුණු ශ්‍රී ලංකා විද්‍යාලය “ප්‍රගතිශීලී භික්ෂු කඳවුර” ලෙස හැඳින්විණ. ජාතික, ආගමික, ප්‍රශ්න මතු වූ හැමවිට ම එඩිතර නායකත්වයක් ජනතාවට දිය හැකි තරුණ භික්ෂු පිරිසක් එතැනින් බිහි වූහ. දේශීය හා විදේශීය භික්ෂුන් දහස් ගණනක්, සැබෑ භික්ෂුත්වයේ රුව ගුණ සහිතව ලොවට බිහි කිරීමට බද්දේගම විමලවංශ හිමියෝ සමත්වූහ.උන්වහන්සේගේ අධ්‍යාපන මෙහෙය කොළඹට පමණක් සීමා නොවී ය. දිඹුලාගල, යක්තුරේ, සොරිවිල, දළුකාන, අරලගම්විල, ගිනිදමන යන ප්‍රදේශවල ද සබරගමු පළාතේ සහ මොරවක් කෝරළේ ද දුප්පත් දරුවන් උදෙසා උන්වහන්සේ පාසල් ඇරැඹූහ. ඒ 1955 දී ය. 1960 දී දකුණු තලංගම මයුරපාද පිරිවෙන ඇරඹූ අප හිමියෝ 1969 දී ඉන්දියාවේ බොම්බායේ තක්ෂිලා විද්‍යාලය බිහි කළහ. අද ඒ විද්‍යාලයේ හත් දහසක් පමණ ශිෂ්‍යයෝ ඉගෙනුම ලබති. හින්දු ආගම ඇදැහූ ඒ දරුවෝ දැන් බෞද්ධ ය. හින්දු වැඩිහිටියෝ බුදු දහමට සවන් දී එහි ඇති සත්‍යය දැක බෞද්ධයෝ වූහ. ඉන්පසු ඔවුන්ගේ දරු මල්ලෝ ද බුදුන් සරණ ගියහ.ළදරුවන් පිළිබඳව ද සැලකූ විමලවංශ හිමියෝ කඩවත රන්මුතුගල මහින්ද සමාජ සේවා ආයතනය ද, මුල්ලේරියාවේ ජාතික ළමා අධ්‍යාපන ආයතනය ද බිහි කළහ. සිංහල, පාලි, සංස්කෘත, ඉංග්‍රීසි භාෂා මෙන් ම උන්වහන්සේ දෙමළ භාෂාව ද මැනවින් හදාළහ. විද්‍යෝදය, විද්‍යාලංකාර සහ පේරාදෙණිය විශ්ව විද්‍යාලවල බෞද්ධ සංස්කෘතිය, කලා ශිල්ප සහ බුදු සමය පිළිබඳව දෙමළ භාෂාවෙන් දේශන පැවැත්වූහ.දෙමළ වියතුන් අතර උන්වහන්සේ ගේ මිතුරෝ බොහෝ ය.“සිංහල අය දෙමළ ද, දෙමළ අය සිංහල ද ඉගෙන ගන්න ඕනෑ” ජාති දෙක අතර අන්‍යොන්‍ය සුහදතා වර්ධනයට එය හේතුවෙනවා...” උන්වහන්සේ කීහ.භාෂා සටන මෙහෙයවමින්රජය පිරිවෙන්වලට දැක්වූ කුඩම්මාගේ සැලකිල්ල දුටු අප හිමියෝ 1952 දී පරිවෙණාධිපති, සංගමය පිහිටුවූහ. උන්වහන්සේ එහි ලේකම්වරයා වූහ. ‘රෝදය’ නමින් පුවත්පතක් අරඹා පිරිවෙන් පුවත්වලට එහි පිටුවක් වෙන් කළහ. පිරිවෙන් 21 කට දිය යුතු ආධාර නොදී, ඒ පි‍රිවෙන් වසා දමන තත්ත්වයට ඇද දැමූ අධ්‍යාපන දෙපාර්තමේන්තුවට එරෙහිව තියුණු අරගලයක යෙදුණු අප හිමියෝ ඒ පි‍රිවෙන් රැකගත්හ. යළි ආධාර මුදල් ලබාදීමට රජයට සිදුවිය.විමලවංශ හිමියන්ගේ හ‍ඬ නැඟුණේ කොතැන ද එය ජය හඬක් ම බව හැම රජයක් ම දැන සිටියේ ය. උන්වහන්සේ ගේ ඉල්ලීම වහා ඉටු කිරීමට අගමැති, ඇමැති, මැති වරුන්ට ද නිලධාරීන්ට ද සිදුවූයේ එහෙයිනි.මහ බලවතුන් ද සසල කරවන උන්වහන්සේ සතු අසමාන පෞරුෂය පිළිබඳව මහාචාර්ය කඹුරුපිටියේ වනරතන මහ නාහිමියෝ මෙසේ ලියූහ.“බොරු කුහකකම් නැති, අතිශයින් ම ශ්‍රමණ සාරුප්‍ය ගතිගුණවලින් හෙබි විමලවංශ නායක ස්වාමීන්ද්‍රයන් වහන්සේ සිංහ රාජයකු වැනි ය. ඇඳිරිවනවිට හ‍ූ කියන කැනහිලුන් මෙන් සිංහයෝ නිතර නිතර ගර්ජනා නොකරති. ඔවුන් ගර්ජනා කරන්නේ කලාතුරකිනි. සිංහයා ගර්ජනා කළ විට මුළු මහත් වනාන්තරයම චංචලවෙයි, කම්පාවෙයි. හෙල්ලුම්කයි. එසේ ම නිශ්චලව, නිශ්ශබ්දව සිටින විමලවංශ නාහිමි හිතින් හිතාගෙන අධිෂ්ඨාන කරගෙන නැඟී සිට පියවරක් තැබූ විට හෝ ක්‍රියාත්මක වූ විට වුව ලංකාවම කම්පා වෙයි. හෙල්ලුම්කයි. මේ විමලවංශ නා හිමියන් තුළ පවත්නා අදෘෂ්‍යමාන බලවේග යයි.”1943 දී පමණ ‍ජ්‍යෙෂ්ඨ පාඨශාලා සහතික පත්‍ර විභාගය සමත් විශාල පිරිසක් විරැකියාවෙන් පෙළුණහ.“දෛවය ගැන හිත හිතා ඉඳල වැඩක් නැහැ. සංවිධානය වෙයල්ලා” උන්වහන්සේ ඒ තරුණ උගතුන්ට කීහ.හය දහසකට වැඩි තරුණ පිරිසක් “ජ්‍යෙෂ්ඨය සමතුන්ගේ සංවිධානයක් බිහි විය. එහි අනුශාසක අප හිමියෝ ය.සිංහල ජාතික සංගමය පිහිටුවීමට උන්වහන්සේ මුල් වූහ.“සිංහල භාෂාව නොරැකුණහොත් සිංහල ජාතිය ද නැත”උන්වහන්සේ උස් හඬින් කීහ. සිංහල භාෂාව රාජ්‍ය භාෂාව විය යුතු යි. හඬක් ද නැඟිණ. ඒ හඬ සමඟ සිංහල ජාතික සංගමය විශාල ගිහි පැවිදි සාමාජික පිරිසකට නායකත්වය දුන්නේ ය. අප හිමියනට ඒ සංගමයේ සභාපති තනතුරක් ද ලැබිණ. සිංහලය රජ කළ යුතු ය යන මතය පණ ගැන්වීමට රැස්වීම් 410 ක් රට පුරා පැවැත්විණ. අප හිමියෝ ඒ හැම රැස්වීමක් ම ඇමතූහ. අනුරාධපුරය සහ කතරගම ගිය භාෂා පෙරහරවල් පිටත්වූයේ කොළඹ ශ්‍රී ලංකා විද්‍යාලයෙනි.ඒ වර්ෂයේ දී ම උන්වහන්සේ අංග විකල අය සඳහා කර්මාන්ත දහසක පුහුණු මධ්‍යස්ථානයක් හෝකන්දර දී ඇරැඹුවේ ය.කොළඹ මහ රෝහලෙන් ප්‍රතිකාර ගැනීමට පිට පළාත්වලින් එන භික්ෂුන්ට විවේක ගැනීමට ගිලානෝපස්ථාන මධ්‍යස්ථානයක් ගොතටුව ප්‍රදේශයේ ඇරැඹූහ.අනගාරික ධර්මපාල තුමා ඇරැඹූ විදේශ ධර්ම ප්‍රචාරක සේවාව එතුමාගෙන් පසු අඩාල වූ බව අප හිමියන්ට දක්නට ලැබිණ. උන්වහන්සේ මහා මහින්ද ජාත්‍යන්තර ධර්මදූත සංගමය සහ විජය පදනම ඇති කළේ ඒ නිසා ය‍. ශිෂ්‍ය කාලයේ ම අප හිමියෝ දුෂ්කර ප්‍රදේශයක් වන මාතලේ කයිකාවලින් ධර්ම ප්‍රචාරක කටයුතු අරඹා ඒ සඳහා අත්දැකීම් ලැබූහ.‍1963 දී කුල දරුවන් තිස් දෙකු පැවිදි කොට උන්වහන්සේලා සිංහල, පාලි, සංස්කෘත, භාෂාවන්ට අමතරව හින්දි, ඉංග්‍රීසි, නේපාල්, ස්පාඤ්ඤ, ප්‍රංශ භාෂාවන් ද උගන්වා විදේශ ධර්ම ප්‍රචාරයට යෙදවූහ. මිහිඳු මහ රහතන් වහන්සේ ලංකාවට වැඩම කොට වසර 2300 ක් පිරීම නිමිත්තෙන් කුල දරුවන් 2300 දෙනකු පැවිදි කිරීමට මුල්වූ අප හිමියෝ ඒ පිරිස මෙරට ආගමික කටයුතු සඳහා ද විදේශ ධර්ම ප්‍රචාරය සඳහා ද පුහුණු කිරීමේ කටයුතුවල යෙදුනහ.බුද්ධ ධර්මය සමඟ විදේශ භාෂා ද පුහුණු කොට පැවැත්වූ පරීක්ෂණයෙන් තෝරා ගැනුණු නළුවෙල ආනන්ද, සිලෝගම චන්දිම , වලේබොඩ කාශ්‍යප, නක්කාවිට සුගතවංශ යන හිමිවරු බෙංගමුවේ ආරියසිරි හිමි සමඟ මාපලගම සිරි සරණංකර නා හිමියන්ගේ පාලනය යටතේ ධර්මදාන කටයුතු සඳහා 1967 දී දඹදිව ද වැඩිය හ. දඹදිව මහින්ද විහාර නමින් බෞද්ධ මධ්‍යස්ථාන පහක් අප හිමියන් විසින් අරඹනු ලැබූහ. නාගොඩ අමරවංශ නාහිමියෝ ද දීර්ඝ කාලයක් විදේශ ධර්ම ප්‍රචාරයේ යෙදුණාහ. උන්වහන්සේ අප හිමිපාණන්ගේ ජ්‍යෙෂ්ඨ ශිෂ්‍යයෙකි.බොම්බායේ උල්ලාහ් නගරයේ මහින්ද විහාරයේ වැඩ සිටින නළුවෙල ආනන්ද හිමි ඇතුළු ශ්‍රී ලංකා භික්ෂු පිරිස ඉංග්‍රීසි සහ මරැටි භාෂාවලින් දරුවන් හත් දහසකට පමණ අධ්‍යාපනය ලබාදෙන මහා විද්‍යාලයක් ද පවත්වාගෙන යති. (තක්ෂිලා මහා විද්‍යාලය) ඒ ප්‍රදේශයේ අතිවිශාල පිරිසක් බෞද්ධයෝ ය. වාර්ෂික සඟරා සහ පොත පත මෙහි පළවෙයි. ජල්ගාවුන් හි මහින්ද විහාරය, තුම්කූර්හි මහින්ද විහාරය, කපිලවස්තු මහින්ද විහාරය, උත්තර් ප්‍රදේශ්හි ශෝක්පූර් මධ්‍යස්ථානය, කුසිනාරා මධ්‍යස්ථානය, ඇසෑම් මධ්‍යස්ථානය, නේපාල් මධ්‍යස්ථානය, අප හිමියන්ගේ මෙහෙයීමෙන් ඇරැඹුණු කෞතුකාගාර, පුස්තකාල සහිත මහා ධර්ම ප්‍රචාරක මධ්‍යස්ථානයෝ වෙති. කොරියාව, ඇමෙරිකාව, තායිවානය සහ සිංගප්පූරුව ද අප හිමියන්ගේ ශිෂ්‍යයෝ ධර්ම ප්‍රචාරයේ යෙදෙති. උන්වහන්සේ ගේ ශිෂ්‍ය නේපාල් ජාතික මෛත්‍රි සහ ගුණඝෝෂ හිමිවරු නේපාල ථෙරවාදී පිරිවෙන් දෙකක් පවත්වාගෙන යති. බමුණු පඬිවරයකු වූ ගොරොක්පුර්හි බුද්ධ පුත්‍ර හිමියාණන්ගේ ප්‍රධානත්වයෙන් ද ධර්ම ප්‍රචාරක මධ්‍යස්ථානයක් වෙයි. උන් වහන්සේ ද අප හිමියන්ගේ ශිෂ්‍යයෙකි.බද්දේගම අමරවංශ මහ නා හිමියෝ ලේඛකයාණන් වහන්සේ කෙනෙකු වශයෙන් ද බැබළුනාහ. ඉතා අගනා කෘතීන් තිස් එකක් උන්වහන්සේගෙන් පළ විණ. සිංහල, පාලි, සංස්කෘත, ඉංග්‍රීසි සහ දෙමළ භාෂාවන්හි මනා නිපුණත්වයත් පළ කළ උන්වහන්සේ ලියූ දර්ශනවාදී සංග්‍රහය, සිංහල රීතිය, සිංහල ග්‍රන්ථ වංශය, බෞද්ධ සාහිත්‍යය, සෙල්ලිපි සමාජය, අපේ සංස්කෘතිය, කල්පනාව, මතිමතාන්තර, පැරණි ලංකාවේ ගිහි අධ්‍යාපනය, හෙළ හැදියාව ඒ පොත්වලින් කීපයකි. ‘මතිමතාන්තර’ කෘතිය රාජ්‍ය සාහිත්‍ය සම්මානය හිමි විය. පිටු 712 ක් වූ ‘අපේ සංස්කෘතිය නමැති කෘතිය යුනෙස්කෝ ත්‍යාගය දිනුවේ ය. දෙමළ බසින් ද පොත් ලියූහ.ළමා පරපුරට විශේෂ පොත් ලියූහ. දෙමළ බසින් ද පොත් ලියූ හ. කාලීන සමාජ හා ආගමික අර්බුද අළලා ද පොත් රැසක් ලියූහ.බුදු දහම විකෘති කළ තාපස නිකායට, විනයවර්ධන කණ්ඩායමට එරෙහිව අප හිමියෝ මහා විවාදවලට සහභාගි වූහ. මැදගොඩ ධර්මරතන හිමි සහ ශ්‍රී චන්ද්‍රරත්න මානවසිංහ මහතා ද කැටුව බෞද්ධ ද්‍රෝහීන්ට එරෙහිව විවාද කළ ස්ථානවලට මැර ප්‍රහාර ද එල්ලවිය‍. අප හිමියෝ මෛත්‍රියෙන් ම මැරයන් ජයගත්හ.මරදාන මැර බලයට යට වී තිබිණ. චොප්පෙ අයියා, විපුලේ, මරදානේ කප්පම් කල්ලි මෙහෙයවූහ. එහෙත් අප හිමියන්ගේ අතින් චොප්පේ, විපුලේ මල් වට්ටි ලබාගෙන බුදු මැදුරට ගියහ. ‍බණ ද ඇසූහ. ඔවුන්ගේ ජීවන මාර්ග වෙනස් නොකළ ද මැරයෝ අප හිමියනට ගරු කළහ. විපුලේ සිය ටැක්ෂියෙන් අප හිමියන් නොමිලයේ ම අවශ්‍ය තැන්වලට වැඩම කරවූහ.1953 දී ශ්‍රී ලංකා මහා නිකායේ පාලන සංඝ සභාවටත්, 1963 දී කාරක සංඝ සභාවටත්, ජ්‍යෙෂ්ඨ අනුවිජ්ජක මණ්ඩලයටත්, තෝරා ගැනුණු උන්වහන්සේ 1975 දී ශ්‍රී ලංකා සුගත වංසාලංකාර ත්‍රිපිටක වාගිශ්වරාචාර්ය යන නාම සම්මුතිය සහිත රාමඤ්ඤ නිකායේ අනුනායක පදවියට පත් වූහ.උන්වහන්සේ රාත්‍රියේ සැතැපෙන්නේ අලුයම දෙකට ය. කියවීමට, ලිවීමට, විවිධ පුද්ගලයන්ට දහම් ‍උපදෙස් දීමට, වැඩි කාලයක් යෙදවිණ. ඇ‍ඳෙහි වැතිරුණු පසු උන්වහන්සේට විවිධ සංකල්පනා පහළ වෙයි. ඒවා කොට්ටය යට ඇති පැන්සල් කොටයෙන් බිත්තියේ ලියයි. පසුදා පිබිදුණු පසු එය කඩදාසියක ලියවේ. පසු කලෙක ‘කල්පනාව’ නමැති කෘතිය පළ වූයේ මේ බිත්තියේ කුරුටු ගෑ වැකි එකතුවෙනි.“කවු‍ද මේ බිත්තිය කැත කරල තියෙන්නේ. පැන්සලකින් කුරුටු ගාල” දිනක් නාගොඩ හිමියෝ සාමණේර හිමි නමකගෙන් ඇසී ය.“ඕවා පොඩිනමක් කළ වැඩ නොවෙයි. මගේ වැඩ” නාහිමියෝ සිනාසෙමින් කීහ.කවර තැනක, කවර කලෙක දානයට වැඩිය ද උන්වහන්සේ ට ලැබෙන්නේ කුණු කෙසෙල් ය. මෙය පෙර කළ පවක විපාකය කැයි සැලකූ අප හිමියෝ සිය ආරාමයේ වැඩ වෙසෙන භික්ෂුන්ට මාසයක් ම නොකඩවා හීල් දානයට හොඳ කෙසෙල් ගෙඩි පූජා කළහ. ඊළඟ මාසයේ සිට උන්වහන්සේට හොඳ කෙසෙල් ගෙඩි ලැබෙන්නට විය.උන්වහන්සේගේ ප්‍රතාපවත් පෙනුම, ගැඹුරු කටහඬ, තියුණු දෑස නිසා බොහෝ ශිෂ්‍යයෝ සමීප ඇසුරට නොආහ. ගෞරව සම්ප්‍රයුක්ත බියකින් පසු වූහ. සිතේ වූ කරුණාව, මෛත්‍රිය පිටතට ගලා එනු දැක ගත හැකි වූයේ උන්වහන්සේගේ ක්‍රියා මගිනි.හත් අට හැවිරිදි සාමණේරයන් වහන්සේලා රණ්ඩු වෙති. කෑ ගසති. අප නාහිමියෝ පොඩි උන්වහන්සේලා නිශ්ශබ්ද වෙනවා” යි කියති. මඳ වේලාවක් නිහඬව සිටි පොඩි හිමිවරු යළි කෑ ගසති. අප හිමියන්ගේ අතට වේවැලක් එයි. හිමියෝ හඬ ආ දෙසට වඩිති. පොඩි හිමිවරුන්ට වේවැල් පහර වැදෙයි. ඉන් පසු හඬ නවතී.හිමියෝ වේවැල ගෙන සිය කුටියට එති. සිත දුකෙන් පිරේ.“ගෙදර හිටිය නම් දඟ මලු.”උන්වහන්සේ පසුදා ඒ පොඩි හිමිවරුන්ට කිරි වැළඳීමට දෙයි. සිතේ දුක දුරු වෙයි.උන්වහන්සේ මරදාන පාරේ මෝටර් රියක සිටියහ. වේලාව පස්වරු පහ පසු වී තිබිණ. මුළු මරදානම කහ පාටින් වැහිලා. ශ්‍රී ලංකා විද්‍යාලයේ භික්ෂුන් පන්ති අවසාන වී සිය පන්සල්වලට වඩින වෙලාවයි මේ.“හැමදාම ඔහොමයි” රියදුරා කීය.ඉතා සුළු කලෙකින් ලක්බිම කීර්තිමත්ව මහා පිරිවෙනක් බවට ශ්‍රී ලංකා විද්‍යාලය පත්වූ හැටි, උසස් ‍ප්‍රතිඵල නිසා ම උසස් අධ්‍යාපනය නිසා ම ශිෂ්‍ය භික්ෂුන් වහන්සේ ද බද්දේගම හා හිමි ගොඩ නැඟූ ශ්‍රී ලංකා විද්‍යාලය සොයා ආහ... කහ පාටින් මරදාන මාවත් වැසෙන දකින නාහිමියන්ගේ සිත සතුටින් වැසිණ.සෙනසුරාදා සවස්වරුව උන්වහන්සේ ගත කළේ සිය ශිෂ්‍යයන්ට අවවාද දීමට ය. පෙර දිනක දානයකට පිටතට වැඩම කළ අවස්ථාවක ශිෂ්‍යයකුගේ වූ වරදක් උන්වහන්සේ එහිදී සිහිපත් කරති. වරද පෙන්වති. යළි එබඳු වැරදි නොකරන සේ දන්වති. පිටරට ගමනක් යෙදුණ හොත් ගුවන් යානයේදී හැඳි ගෑරුප්පු භාවිතයට සිදුවේ. එවිට කෙනෙකුගේ සිනාවට හසු නොවන සේ හැඳි ගෑරුප්පු භාවිතා කරන හැටි උන්වහන්සේ ශිෂ්‍යයන්ට පෙන්වා දෙති. සැතපෙන ඇඳ කොට්ටය කොට්ට උර ඇඳ ඇතිරිලි සිවුරු කුටිය පිරිසිදුව තබා ගන්නා හැටි ද කියාදෙති.ශිෂ්‍ය හිමිවරුන්ගේ නිරෝගී බව පිළිබඳව මේ මහා ගුරු දේවයාණෝ නිතර සැලකිලිමත් වූහ. උන්වහන්සේලා රෝගී වූ විට ප්‍රතිකාර ගැනීම සඳහා රෝහල් අරමුදලක් ද ගොඩ නැඟූහ. අදත් ඒ අරමුදල පවතී. ලංකාවේ ඕනෑම භික්ෂුවකට නේවාසිකව ප්‍රතිකාර ගැනීම සඳහා තලංගම මයුර පාද විහාරස්ථානයේ වැඩිහිටි භික්ෂු නිවාසයක් පිහිටු වූ අප හිමිපාණෝ ඒ මඟින්ද මහ මෙහෙයක් කළහ. රෝගීව අසරණව, අපවත් ව‍ූ හිමිවරු එකොළොස් නමකගේ ආදාහන කටයුතු අප නා හිමි‍යන්ගේ මැදිහත්වීමෙන් සිදු කැරිණ.‍පැවිදිවීමට පෙර සිට ම උන්වහන්සේ භාවනානුයෝගී ජීවිතයකට ප්‍රිය කළහ. අධික වැඩ නිසා ම භාවනාවට කාලය මදි වුව ද උන්වහන්සේ සතුව පැවැති ආධ්‍යාත්මික ශක්තිය ශිෂ්‍ය හිමිවරුන්ට විටින් විට පෙනිණ. ආයතනයේ කටයුත්තක් සංවිධානය කොට තිබූ අවස්ථාවක මහ වැස්සක ලකුණු මතුවෙයි. අප නා හිමියෝ සිය කුටියෙන් පිටතට වැඩම කොට අහස දෙස බලා සිටී. අහස වැහි වලාවෙන් පිරී පවතී. මඳ වේලාවකට පසු වලාකුළු ඉවතට ඇදී යයි. වැහි ලකුණු ‍දුරුවෙයි. මෙය අවස්ථා රැසකට සිදුවිය. ආයතනයේ කිසිදු කටයුත්තට වැස්සෙන් බාධාවක් සිදුවූයේ නැත.උන්වහන්සේ උතුම් ශිෂ්‍ය පිරිසක් තැනූහ. නාගොඩ අමරවංශ හිමි, ඇල්ලේ ගුණවංශ හිමි, මැද‍ගම නන්දවංශ හිමි, සිලෝගම විමල හිමි, බදගිරියේ සෝමවංශ හිමි, වලේගොඩ ගුණසිරි හිමි, වෑකඩ සිරිනිවාස හිමි, ගම්බැද්දේගොඩ සෝරත හිමි, මානම්පිට අග්ගධම්ම හිමි ඒ ශිෂ්‍ය පිරිසෙන් කීප නමකි.අප නා හිමියෝ නිරෝගී ජීවිතයක් ගත කළහ. එහෙත් 1993 වසරේ සිරුරේ රෝගී ලකුණු මතුවිය. රෝහල් ගතවීමට සිදුවිය.1993 ජනවාරි 10 වැනිදා රෝහලේ ප්‍රතිකාර ලබමින් සිටි හිමිපාණෝ සුවයක ලකුණු පෙන්වූහ.“දැන් මට සනීපයි. මා පන්සලට ගෙන යන්න පස්සෙ ඕන ‍නම් එන්න බැරියැ” නා හිමියෝ කීහ.වෛද්‍යවරු ද ඉඩ දුන්හ. හිමියෝ පන්සලට වැඩියහ. සිය කුටියේ යහනෙහි වැතිරුණු උන්වහන්සේ “දැන් ඉතින් ඕන කෙනෙක් රෝහලට ගියාට කමක් නැහැ” යි සිනා මුසුව කීහ. යළි රෝගය මතුවිය. ආහාර ගැනීම අපහසු විය. මහ රෝහලේ දැඩි සත්කාර ඒකකයට උන්වහන්සේ ඇතුළු කිරීමට සිදුවිය.“1993 ජනවාරි 17 වැනිදා පස්වරු 5.15 පසුවන තුරු වැඩ සිටියහොත් බොහෝ කාලයක් යන තුරු උන්වහන්සේ අපවත් නොවෙති” යි නාගොඩ හිමියන්ට දෛවඥයෙක් කීය.එහෙත් උන්වහන්සේ එදා පස්වරු 5.14 ට අවසන් හුස්ම හෙළූහ. ඉතා සැහැල්ලුයෙන්, කිසිවක් පිළිබඳ ඇල්මෙන් තොරව, උන්වහන්සේ මෙලොව අත්හළහ.බුදු සසුනේ සැබෑම ආරක්ෂකයකුව සිටි, භික්ෂුත්වය පිළිබඳව නිර්මල ආදර්ශයක්ව සිටි, ඒ මහ පඬිරුවන, 1993 ජනවාරි 17 වැනිදා අපට අහිමි විය. මුළු මරදානම, මුළු රටම, මුළු ලොවම ඒ පුවතින් කම්පාවට හසුවිය.දෙනගම සිරිවර්ධනඡායාරූප - ටී. ඩී. සිරිසේන(මහරගම සමූහ)කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>26</day>
    </date>
    <link>http://www.silumina.lk/2014/01/26/_art.asp?fn=af14012614</link>
    <topic>පංච මහා භූතයන් කවුරුන්ද?</topic>
    <author>රමණී සුබසිංහ</author>
    <content>ශාස්ත්‍රපති දොඩම්පහළ ශ්‍රී රාහුල හිමිකුසල කර්මයක් කළත්, අකුසල කර්මයක් කළත් ඉන් 1/7 ක් මෙලොවසාලය මැද ඉන්න භූතයා සැමට හොඳින් පෙනෙනවාහිස බූ ගා ගෙන, කිසිඳු වැඩක් පළක් නොකර අතපය නොසොල්වා සිටින පුද්ගලයින් මානසිකව රෝගාතුරය. ඔවුන් නිරන්තරයෙන් කල්පනා කරන්නේ ලෝක විනාශයක් ගැනය. ඉන් පෙර තමන් විසින් ම ජීවිතය විනාශ කරගත යුතු බව සිතන මෙවැනි පුද්ගලයින් මේ සමාජයේ ඕනෑතරම් ඇත. ඔවුන් තුළ සිටින භූතයා ඉතාම භයානකය. මොවුන් “මම සතිපට්ඨානය අසමින් ම මේ කන්දෙන් පහළට පනිනවා”, “එසේත් නැතිනම් මගේ ගෙල සිරකරගෙන සුගතියකට යනවා” යනුවෙන් භයානක තීරණවලට එළඹෙන අවස්ථා ද තිබේ. ඉගෙනීම, රැකියා ව්‍යාපාර, පමණක් නොව පවුල් ජීවිතය ද කඩාකප්පල් කරගනිමින් ජීවිතය අහිමි කරගන්නා තැනට පත්වීම මෙසේ ආගමික සංකල්ප වැරැදි ලෙස වටහා ගැනීම නිසා වන බරපතළ තත්ත්වයයි. ඇතැම් ආගමික නායකයන් ගේ බලපෑම නිසා ද සමාජයේ විවිධ පිරිස් මෙවැනි අසහනකාරී තත්ත්වයන්ට පත් වේ. මේ සජීවී භූතයාගෙන් අපේ තරුණ පරපුර ආරක්ෂා කර ගැනීම සැබෑ ආගමික නායකයන්ට පැවරී තිබෙන බරපතළ වගකීමකි.මිනිසුන්ට වින කරන, ලෙඩ දුක් කරදර පමුණුවන අමනුෂ්‍ය දෝෂ අතර සැබෑවටම ප්‍රේතයින්ගේ බලපෑමක් ඇති වන්නේ අල්පමාත්‍ර වශයෙනි. එසේ නම් ජීවිතය අඳුරේ හෙළන, ව්‍යාපාර කඩා කප්පල් කරන, පවුල් කඩා ඉහිරවන පංච මහා භූතයින් කවුද?ප්‍රේත ආත්මයක උපත ලද කෙනකුගෙන් වන බලපෑම හා යම් සිදුවීමක් සම්බන්ධව ඇති කරගන්නා චිත්ත ඝට්ටනයක්, චිත්ත පීඩනයක් නිසා තමන් තුළම ඇති කරගන්නා විකෘති බවත් ඉන් දෙවර්ගයකි.භයානක තීරණතුන්වැනි භූතයා ලෙස සලකන්නේ අප වැරැදි ලෙස අල්ලා ගන්නා ආගමික ඉගැන්වීම් ය. ගිහිව හිඳිමින්, හිස බූ ගා ගෙන, කිසිඳු වැඩක් පළක් නොකර අතපය නොසොල්වා සිටින තරමට මෙවැනි පුද්ගලයින් මානසිකව රෝගාතුරය. ඔවුන් නිරන්තරයෙන් කල්පනා කරන්නේ ලෝක විනාශයක් ගැනය. ඉන් පෙර තමන් විසින් ම ජීවිතය විනාශ කරගත යුතු බව සිතන මෙවැනි පුද්ගලයින් මේ සමාජයේ ඕනෑතරම් ඇත. ඔවුන් තුළ සිටින භූතයා ඉතාම භයානකය. මොවුන් “මම සතිපට්ඨානය අසමින් ම මේ කන්දෙන් පහළට පනිනවා”, “එසේත් නැතිනම් මගේ ගෙල සිරකරගෙන සුගතියකට යනවා” යනුවෙන් භයානක තීරණවලට එළඹෙන අවස්ථා ද තිබේ. ඉගෙනීම, රැකියා ව්‍යාපාර, පමණක් නොව පවුල් ජීවිතය ද කඩාකප්පල් කරගනිමින් ජීවිතය අහිමි කරගන්නා තැනට පත්වීම මෙසේ ආගමික සංකල්ප වැරැදි ලෙස වටහා ගැනීම නිසා වන බරපතළ තත්ත්වයයි. ඇතැම් ආගමික නායකයන් ගේ බලපෑම නිසා ද සමාජයේ විවිධ පිරිස් මෙවැනි අසහනකාරී තත්ත්වයන්ට පත් වේ. මේ සජීවී භූතයාගෙන් අපේ තරුණ පරපුර ආරක්ෂා කර ගැනීම සැබෑ ආගමික නායකයන්ට පැවරී තිබෙන බරපතළ වගකීමකි. මෙවැනි භූතයන්ට හසුවීම නිසා අංගොඩ මානසික රෝහලේ ප්‍රතිකාර ලැබු තරුණ දරුවන් නව දෙනකුට වඩා බේරා ගන්නට අපට හැකි විය. ඉන් එක් දරුවෙක් ප්‍රසිද්ධ මැණික් ව්‍යාපාරිකයෙකි. මැණික් කැපීමේ කර්මාන්තයේ හසළ දැනුමක් තිබු ඔහු එක්තරා ආගමික නායකයෙක් පසුපස ගොස් අන්තිමට නැවතුණේ මානසික රෝහලේ ය.තාරුණ්‍යය ග්‍රහණයට ගැනීම“නුඹට මේ උත්තරීතර වූ දහමට එන්නට ඉඩ නොදෙන මවුපියන් පෙර කරුමක්කාරයින් ය. ණයකාරයින් ය. නුඹට බාධා කරන්නේ ඒ නිසා ය. කෙසේ හෝ නුඹ මොවුන් ගෙන් ගැලවිය යුතු ය. අකැමැත්තෙන් හෝ මහණ දිවියට ඇතුළත්විය යුතුය” යනුවෙන් ඒ ආගමික නායකයා ලෙස පෙනී සිටි භූතයාගෙන් අණ ලැබී තිබුණි. මෙසේ හදවතට කතා කරමින් තම කල්ලියට ඈඳා ගන්නේ, තමන් ළඟට එන ලෙස ආමන්ත්‍රණය කරන්නේ කාට ද? සවි ශක්තිය ඇති තාරුණ්‍යයට ය. දැනුම, බුද්ධිය ඇති නිර්මාණශීලීන්ටය. පරිගණක දැනුම ඇති අයටය. ඉංජිනේරුවන්ටය. ඒ කුමක් සඳහා ද? මේ දරුවන්ගෙන් උපරීම ප්‍රයෝජන ගැනීමටය. වැඩ බිම්වල, යන්ත්‍ර සූත්‍රවල වැඩ කරවා ගැනීමටය. පොත් පත් ලියවා විකුණා ගන්නටය. නිර්මාණකරණයටය. මේ වැඩපිළිවෙළ හරහා අපගේ ජාතියට මොන තරම් බුද්ධිමය දරු පිරිසක් නැති කරනවා ද? නිවැරැදි ක්‍රමවේදයකින් තොරව තාරුණ්‍ය උකටලී කළ මේ භූතමය ආවේශයට ලංකාවේ මොන තරම් දරු පිරිසක් ග්‍රහණය වී තිබේ ද?බුදුරජාණන් වහන්සේ දේශනා කොට වදාළේ මෙවැනි ක්‍රමවේදයන් රෝගයක් වන බවය. පසුගිය කාලයේ ප්‍රභාකරන් නම් වූ මහා ත්‍රස්තවාදියා මරාගෙන මැරෙන මිනිසුන් නිර්මාණය කළේත් මෙවැනි ආවේශයකිනි. මේ ආවේශය ඉතා බරපතළය.මීට වසර 30 කට පමණ පෙර කාලයේ ජපානයේ සොකෝ අයහරා නම් වූ ආගමික නායකයෙක් මෙරටට පැමිණියේ ය. අසවල් වසරේ ලෝක විනාශයක් වන බව පැවසු ඔහු එය ඔප්පු කිරීම සඳහා විවිධ උපක්‍රම යෙදුවේය. උමං දුම්රිය මාර්ගවල බෝම්බ පිපිරවීය. ඒවාට විෂ වායු මුදා හැරියේය. ඔහුගේ අනුගාමිකයන් පැවසුවේ මොනවා වුණත් අපේ නායකයා නිවැරැදි වන බවයි. මේ භූතමය බලපෑම මොනතරම් භයානක ද? ඇයි අපගේ දරුවන් මෙවැනි ආවේශයන් ගෙන් මුදා ගැනීමට උත්සාහ නොකරන්නේ. එදා බුද්ධ කාලීන භාරතයේ ගිරග්ග සමජ්ජ වැනි සැණකෙළිවල ඇළී ගැලී සිටි උපතිස්ස කෝලිත වැනි තරුණයින්, අචේලකයින් ගේ අනුගාමිකයින් බවට පත් වූ තරුණයෝ විවෘත බුද්ධියෙන් යුතුව බුදු බණ අසා ජීවිතය පිළිබඳ සැබෑ සත්‍යය උගත් හ.අප සමාජයේ සාම්ප්‍රදායික පන්සලක සාමාන්‍යයෙන් දරුවෙක් මහණ දිවියට ඇතුළත් කර ගන්නේ වයස අවුරුදු දහය, දොළහ, තරම් වූ කුඩා වයසේදී ය. උපරීම වයස පහළොවේ දී ය. ඒ ද දරුවන් තුන් හතර දෙනකු සිටින පවුලක දරුවෙකි. මහණ කිරීමෙන් පසු පිරිවෙන් අධ්‍යාපනයේ දී සම්පූර්ණයෙන් ම කලා විෂයයන් පිළිබඳ ඉගැන්වේ. එහෙත් සමහර අය උගත් බුද්ධිමත්, සමහර විට වෛද්‍ය උපාධිය හදාරන පවුලේ එකම දරුවා තම කණ්ඩායම්වලට බඳවා ගැනීමම භූත දෝෂයක් නොවන්නේ ද? අන්තිමේ මේ දරුවන්ට ඉගෙනීමත්, මහණකමත් දෙකම නැතිවී යයි.වැරදි පුරුදුඅපට වින කරන සිවුවන භූතයා අප කෙරෙහි වූ වැරදි පුරුදු ය. මත්පැන් පානය, අවේලාවේ වීදි සංචාරය, අනවශ්‍ය ලෙස නෘත්‍ය හා ගීතවලට ඇලීම ආදි ධන හානි කරන සියලු ක්‍රියාකාරකම් බරපතළ භූත දෝෂ ය. කෙනෙක් පැණි රසට ඇබ්බැහි වනවා නම් එතැන බරපතළ දෝෂයක් ඇත. තෙල් සහිත ආහාරවලට ඇබ්බැහි වනවා නම් එය ද අයහපත් ය. අපගේ දරු පරපුර විපතේ හෙළන බරපතළම භූත දෝෂය මේ ඇබ්බැහිකම් ය.පස්වැන්නා රූප පෙට්ටියෙන් අපගේ නිවෙසට එන භූතයාය. විවිධ වෙස් අරගෙන, අපටත් නොදැනීම මේ භූතයා අප ලෙඩ කරවයි. දරුවන් මානසික ලෙඩුන් බවට පත් කරයි. ඔබ කිසිම හේතුවක් මත සල්ලාලයකු, සුරා සො‍ඬෙකු, සොරෙකු ඔබගේ නිවෙසකට වැද්ද නොගන්නේය. ‘මේ මනුස්සයා නිසා අපේ දරුවොත් නරක් වෙයි.’ පවුලක් කඩා ඉහිරෙයි’ ආදි වශයෙන් එවැන්නන් ප්‍රතික්ෂේප කරනු ඇත. එහෙත් ඔබත් නොදැනීම මේ සියලු දෙනා රූප පෙට්ටියෙන් ඔබගේ නිවෙසට අනාරාධිතවම එනු ඇත. ඒ භූතයා නිවෙසක බිරිය ලෙඩ කරවයි. එසේත් නැතිනම් ස්වාමි පුරුෂයා ලෙඩ කරවයි. දරුවන්ගේ බලාපොරොත්තු සුන් කරවයි. දුරදිග සිතා නොබැලුව ද මේ ඉතා බරපතළ දෝෂයකි.යහපත් ජීවන මාර්ගයක්නොපෙනෙන ප්‍රේතයන්, භූතයන් පසු පස යමින් ඔවුන් එළවන්නට අතේ ඇති මුදල විය පැහැදම් කරමින් තව තවත් පීඩාවටම වැටෙනවා වෙනුවට පළමුව ඔබට ඇසට පෙනෙන, අහන දකින මේ භූතයන් ගෙන් ගැලවී සිටීමට උත්සාහ කළ හැකිය.වැරදි පුරුදු, අයහපත්, අවැඩ, දේට නොපෙලඹී යහපත් ජීවන මාර්ගයකට අවතීර්ණ වීමට උත්සාහ ගත යුතුය. අප කුසල කර්මයක් කළත්, අකුසල කර්මයක් කළත් ඉන් යම් ප්‍රමාණයක් එනම් 1/7 ක් මෙලොව දීම ආනිශංස වේ. නැතිනම් විපාක දේ. ආනිශංස නම් හොඳ ප්‍රතිඵලය. විපාක දෙන්නේ නරක ය. දිට්ඨ ධම්මවේදනීය කම්ම ප්‍රායෝගික ජීවිතයේ දී අපට කොතෙකුත් අත් විඳින්නට ලැබේ. ඉතිහාසයේ සිදු වූ දෙයකයැ, නො ඇසු නොදුටු, දෙයකැයි ඒවා අප සිතින් බැහැර කළ නොහැකි ය.කුරුණෑගල ප්‍රදේශයේ තරුණ ව්‍යාපාරිකයෙක් සිටියේය. පන්සලට ළැදි ඔහු සිත යම් ශ්‍රද්ධාවක් ද තිබුණි. එහෙත් මේ තරුණයා ව්‍යාපාරය ලෙස කළේ කුකුළු මස් වෙළෙඳාමයි. බොයිලර් වර්ගයේ කිකිළියන් ඇති කොට මාස කිහිපයකින් මස් සඳහා විකිණීය. බෞද්ධ දරුවෙක් නිසා අපි ඔහුට මෙහි විපාක පෙන්වා දුනිමු. ‘ඔබ දිනෙන් දින දියුණුවන බව සැබෑය. එහෙත් ඔබ මේ කරන්නේ සත්ත්ව ඝාතනයකි’ යි අපි කීවෙමු. ‘ස්වාමීන් වහන්ස! මම මේ සතුන්ට වතුර බොන්නට දෙමි. වෙලාවට කන්නට දෙමි. මම කරන්නේ මේ සතුන් ජීවත් කරවීමයි. අවසානයේදී මේ සතුන් මසට යන බව ඇත්ත. එහෙත් උන් මරන්නේ මම නොවේ. මම ඊට හවුල් නොවෙමි’ යි ඔහු කීවෙයි.මෙය නිවැරැදි සිතිවිල්ලක් නොවන බව පෙන්වා දුන්න ද ඔහු නිවැරැදි නොවීය. ඒ රැකියාවේ ම නිරත විය. ඔහු මේ ව්‍යාපාරය කළේ කෙසේ ද? කුකුළන් ගෙන යන්නට එන දිනයේ ඒ ගොවිප‍ළේ විශාල ටැංකියකට උතුරන වතුර පුරවා තැබේ. බෙල්ල කැපු කිකිළියන් ඒ හා ම මේ වතුර භාජනයේ ගිල්වයි. පෙඳය පිටින් ම මෙසේ ගිල්වූ කිකිළිය අමුතු තැම්බීමකට ලක්වේ. හම ගැසීමට පහසු නිසා එසේ කරන බව මේ ඝාතකයින්ගේ අදහසයි. සමහර විට ප්‍රාණය නිරුද්ධ වන්නටත් පෙර මේ සතුන් මරළතෝනි දෙද්දී අර උණු වතුර බඳුනේ ගිල්වයි.පාපයට බියවන්නමෙසේ ටික කාලයක් ගෙවුණ පසු මේ තරුණයා දිනක් රිය අනතුරකට ලක්වේ. අනතුරත් සමඟ රථයේ තෙල් ටැංකිය පුපුරා ගිනි ගත්තේය. අර තරුණයා වේදනාවෙන් කෑ මොර දෙන අතරේ ම ඒ ගින්නෙන් පිළිස්සුණේය. අවසානයේ ඔහුගේ සිරුර කුකුළෙක් හම ගැසුවා සේ විය. මේ පළ දුන්නේ තමන් කළ පාපයෙන් එක් කොටස් බව කිව නොහැක්කේ කාට ද? මෙවැනි දේ ලියන්නේ ඔබ බියපත් කිරීමට නොවේ. එහෙත් සත්ත්ව ඝාතනයට, අකුසලයට බිය විය යුතුමය. මේ අවාසනාවන්ත ඉරණමට ගොදුරු වුණේ අපේම දරුවෙක්. ප්‍රධාන නගරයක, ප්‍රධාන මාවතක ඔහුගේ ම විසල් නිවෙසක් ඉදිවෙමින් තිබුණි. අදටත් එහි නිවැසියෝ වෙසෙති. එහෙත් නිවෙස තවමත් සම්පූර්ණයෙන් ගොඩනඟා නැත.මේ වැරදි කරනවානම් අප කාටත් මුහුණ දෙන්නට සිදුවන සනාතන ධර්මතාවකි.එකල මා කුඩා වියේ අසල්වැසි ගමක පිළිගත් පුද්ගලයෙක් විය. ඔහු රිලා මස් අනුභවයට ඉතා ප්‍රියය. තුවක්කුවක් කර තබාගෙන හේ රිලා දඩයමේ යන්නේ එය මහත් ගෞරවයක් ලෙස සිතමිනි. සතියකට කිහිප වතාවක්ම ඔහු මෙසේ රිලවුන් දඩයම් කළේය. දිනක් අඩි 40 - 50 ක් පමණ උස පොල් ගසක සිටි රිලා කණ්ඩායමේ නායක රිලවාට මොහු ගිනි බිඳීමට සැරසුණි. එහෙත් තම කණ්ඩායමේ සෙසු සාමාජිකයන් බේරා ගනු වස් ඉදිරියට පනිමින්, දත් විළිස්සමින් මේ රිලා පෝතකයා නොපසුබට උත්සාහයක නිරත වූයේය. මේ රිලා නායකයා සුනඛයකුටවත් බිය නැත. එමෙන් සූක්ෂමය. දිනක් මීග නම් බලු පැටවකුට මේ රිලා කණ්ඩායම වටකර පහර දුන්නේ නිතර නිතර තමන්ට බුරාගෙන එන බල්ලාට පාඩමක් ඉගැන්වීමටය.එහෙත් ගිනි බටයට මේ රිලා නායකයා පැරදුණි. එක වෙඩි පහරක් ඌගෙ පසුපසට එල්ල වුණි. ඒ හා සමඟ ගසෙන් බිමට පතිත වුණි. එහෙත් ඌ මියගොස් නොසිටියේය. වේදනාවෙන් පසුපස අත ගා ගලායන රුධිරය පෙන්වමින් ඌ අපිට දුක කීවේය. එහෙත් අර මිනිසාට විරුද්ධ වන්නට කිසිවෙකුට නොහැකි විය. මහා ජයග්‍රහණයක් අත් කරගත්තා සේ රිලවා ළඟට ගිය හෙතෙම ඌ වේදනාවෙන් හඬද්දීම දෑතින් අල්ලා පොළොවේ ගසා මරණයට පත් කළේය. ඒ මළකුණ මස් පිණිස ගෙන ගියේය. මේ නපුරු මිනිසා මිය යනවා මට මතකය. මිය යන්නට පෙර ඔහුගේ මුළු ශරීරයම කුණු වී ගියේය. කොර පොතු මතු වී මුළු ඇගම වනයක් මෙන් විය. ටික දිනකින් ම ඒ වනය සිදුරු බවට පත්වුණි. බිරිඳ, දරුවන් ද මේ මිනිසා දෙස ඇසක් හැර නොබැලුවේය. ඔහු ගතින් හමන දුර්ගන්ධය මුළු පළාතටම දැනුණේය.අදෘෂ්‍යමාන බලවේග පසුපස‘අනේ මාව සෝදපල්ලා’ ‘අනේ මාව බලා ගනිල්ලා’ යනුවෙන් කෑමොර දෙමින් තමන්ගේ ගත දවන තුවාල පෙන්වන්නේය. ඔහු මියගියේ මේ රෝගය උත්සන්න වීමෙන් හා දැඩි සේ එය විඳවීමෙනි. එකල කුඩා අපට මොහුගේ මරණය පෙනුණේ එදා ගසෙන් වැටී මියගිය රිලවා ගේ මරණය හා සමානවය. සිරුරෙන් ගලන රුධිරය දෑතින් ගෙන පෙන්වමින් එදා ඒ රිලවා රැස්ව සිටි අයගෙන් ජීවිතය ඉල්ලා හඬා වැටුණේය.මේ මිනිසා ද වේදනා ගෙන දෙන, දුගඳ හමන වන පිරුණු සිරුර පෙන්වමින් උපකාර ඉල්ලුවේය. අවසානයේ ඔහුට ද ඉතා භයානක මරණයක් හිමි වුණි.මේ තමන් කළ අකුසල් මේ ආත්මයේ දීම පඩිසන් දීමෙක් නොවේ ද? මේ ආකාරයේ බොහෝ සිදුවීම් සමාජ ජීවිතයේ දී අප ඇස ගැටේ. අසන්නට කියවන්නට ලැබේ. මේ සිදුවීම් අපට නිහඬව කියන්නේ අප කළ කී දේ නිසැකවම අප පසුපස එන බවය. ජීවිතයේ දුක්ඛ දෝමනස්සයන් පැමිණි කල නොපෙනෙන, අදෘෂ්‍යමාන බලවේග පසුපස යමින් තවත් දුකට වැටෙනවා වෙනුවට අප කළ යුතු වන්නේ මේ පෙනෙන ප්‍රායෝගිකත්වය අනුව පින් පව් දැන ජීවිතය නිවැරැදි දිශාවකට යොමු කරවා ගැනීම ය.ලබන සතියේධන සම්පත් තිබියදීත් දුක් විඳින්නේප්‍රේත දෝෂයක් නිසා ද?රමණී සුබසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>26</day>
    </date>
    <link>http://www.silumina.lk/2014/01/26/_art.asp?fn=af14012616</link>
    <topic>තරූර් බිරියගේ මරණය</topic>
    <author>ටිරෝනි වෑවලගේ</author>
    <content>ඉන්දියාව සිටින්නේ දා සය වැනි ලෝක් සභාවට සාමාජිකයන් තෝරා ගන්නා මහ මැතිවරණය අභියස ය. පෙරමග ලකුණූවලට අනුව නම් මෙවර මහ මැතිවරණය කොංග්‍රසයට එතරම් සුබවාදී නැත. එහි ආරම්භය ලෙසින් සටහන් වූයේ දිල්ලි ප්‍රාන්ත මැතිවරණයයි. දැන් කොංග්‍රසයේ ඇමැතිවරුන්ට නොයෙක් අපකීර්තිමත් සිදුවීම්වලට ද මුහුණ දීමට සිදුවන බව පෙනේ. පසුගියදා සිදුවූ ශෂී තරූර් සිදුවීම ද එහි එක් පියවරකි.අධි මාත්‍රාවක්ඉන්දියාවේ මානව සම්පත් සංවර්ධන ඇමති ශෂී තරූර් ගේ බිරිය මිය ගියේ කෙසේදැයි ඒ පිළිබඳව පරීක්ෂණ කළ ඉන්දීය වෛද්‍ය ආයතනය මේ වන තුරු නිශ්චිත අදහසක් පවසන්නේ නැත. ඒ සම්බන්ධව ඉදිරිපත් වන මත කිහිපයකි. ඉන් එකක් වන්නේ ඖෂධ විෂ වීමයි.තරූර් බිරියගේ සිරුර වැටී තිබුණු හෝටල් කාමරයේ තිබී ඇල්ප්‍රැක්ස් නම් වන ඖෂධයේ පෙති දහය බැගින් අඩංගු වූ හිස් කාඩ්පත් තුනක් තිබූ බව ප්‍රසිද්ධ කරුණකි. එහෙත් ඇයගේ මරණය ඒ හේතුවෙන් යැයි නිශ්චිත වශයෙන් වෛද්‍ය මතයක් ප්‍රකාශ වී නැත.ඇය ආහාර ගැනීමෙන් වැළකී සිටි බවකුත් ඒ හේතුවෙන් ඇයට හෘදයාබාධයක් වැළදී තිබූ බවකුත් ‍මරණ පරීක්ෂණයෙන් පසු ප්‍රසිද්ධ කෙරුණූ කරුණූ අතර විය. මීට අමතරව ඖෂධ අධිමාත්‍රාවක් ගැනීම සහ ඇල්කොහොල් ද මරණයට හේතුව ලෙසින් කියැවිණි.මේ සියල්ල එසේ කියවෙද්දී මරණයට අලුත්ම හේතුව ලෙසින් වෛද්‍යවරුන් ඉදිරිපත් කරන සාධකය මහා අබිරහසක් ගැන කුතුහලයක් මවමින් සිටී. වෛද්‍යවරුන් පවසන පරිදි තරූර් බිරියගේ සිරැරේ ඉතා කුඩා තුවාළ සලකුණු පහළොවක් තිබී ඇත. ඒවා සිදුවූයේ කෙසේදැයි ඔවුන් නිශ්චිත මතයක් ඉදිරිපත් නොකරන නමුදු ඒ තුවාළ සලකුණූ කිසියම් අන්දමකින් මරණයට හේතුකාරක වන්නට ඇති දැයි තමන් විමර්ශනය කරමින් සිටින බව ඔවුන් පවසා තිබේ. දැන් තරූර් බිරිය ගේ මරණය ඇමැතිවරයාගේ අනියම් පෙම හමුවේ සිදු වූ සිය දිවි නසා ගැනීමක් ලෙසින් වන අපකීර්තිමත් නිගමනයයෙන් ඈතට යමින් තිබේ.‍මේ සිදුවීම සිදුවන තෙක්ම ශෂී තරූර් යනු ඉන්දියවේ පමණක් නොව ජාත්‍යන්තරයේ පවා ඇගැයීමට ලක් වූ ලේඛකයෙක්, ඉන්දීය අන්තර් ජාතික කටයුතු සම්බන්ධව ප්‍රබලයෙක් සහ දේශපාලනඥයෙක් විය. ලන්ඩනයේ දී උපත ලැබූ ඔහු තම මුළුමහත් තරුණ වියද මැදි වියේ මුල් භාගය ද විදේශයන් හි ඉන්දියාවේ ප්‍රතිරූපය වර්ධනය කිරීමට කටයුතු කළේ ය. එහි උපරිමය වූයේ 2007 එක්සත් ජාතීන්ගේ සංවිධානයේ මහ ලේකම්වරයා තෝරා ගැනීමේ දී ඒ සඳහා තරූර් ගේ නම ද යෝජනා වී තිබීමය.සිතේ කුකුසක්එහෙත් ඇමෙරිකාවේ අනුග්‍රහය ලැබූ දකුණු කොරියාවේ බැන් කී මුන් ලේකම් ලෙස පත් වීමත් සමග තරූර් එක්සත් ජාතීන්ගේ කරළියෙන් බැස ගියේ ය. ඉන්පසු ඔහු කළේ ඉන්දිය දේශපාලනයට එක් වීමය. ඉන්දීය මධ්‍යම ආණ්ඩුවේ විදේශ ඇමැති ලෙසින් කලක් කටයුතු කළ තරූර් බිරියගේ මරණය වන විට එරට මධ්‍යම රජයේ මානව සම්පත් සංවර්ධන ඇමැති ලෙසින් කටයුතු කරමින් සිටියේ ය.තරූර් මිය ගිය සුනන්දා පුෂ්කර් සමගින් විවාහ වී ඇත්තේ 2010දී ය. ඒ වන විට ඔහුගේ වයස අවුරුදු පනස් හතරකි. මෙතරම් වයස්ගත වන තුරු තරූර් විවාහ නොවූයේ මන්දැයි කෙනෙක් ගේ සිතේ කුකුසක් මතු වන්නට ඉඩ තිබේ. ඒ නිසා වහාම පැවසිය යුත්තේ මේ තරූර් ‍ගේ ප්‍රථම විවාහය නොවන බවයි.ඔහු සුනන්දා විවාහ කර ගන්නේ ඔහුගේ තෙවැනි කසාදයේ බිරිය වශයෙනි. ඔහුගේ ප්‍රථම විවාහයත් දෙවැනි විවාහයත් දික්කසාදයෙන් ම කෙළවර වී තිබේ. 2006 ඩුබායි හි දී ඔහුට සුනන්දා මුන ගැසෙන විට ඔහුගේ කැනේඩියානු ජාතික දෙවැනි බිරිය ද ඔහු සමීපයේ සිට ඇත.එහෙත් ඉන් වසර කීපයක් ගත වීමෙන් තරූර් සුනන්දා විවාහ කර ගන්නේ ක්‍රිස්තා ගිල්ස් නම් වූ ඔහුගේ දෙවැනි බිරිය දික්කසාද කරමිනි. එවැනි පෙම් සටනකින් කෙළවර වූ සුනන්දා ශෂී විවාහය පවතින්නේ ද වසර හතරක් පමණි. දේශපාලන බලය සහිත අදෘශ්‍යමාන හස්තයක් මරණයට හේතුව එහා මෙහා කිරීමට කිනම් උත්සාහයක් ගත්තද ශෂී තරූර් ගේ තවත් පෙම් කතාවක් කරළියට ඒම වැළැක්වීමට නම් හැකි වූයේ නැත‍පෙම් පණිවුඩපකිස්තානයේ මෙහර් තරර් එරට ජාතික පුවත්පතක් වන ඩේලි ටයිම්ස් හි මාධයවේදිනියකි. හතලිස් පස් හැවිරිදි ඇය පසුගිය අප්‍රේල් මාසයේදී තරුර් මුණ ගැසෙන්නේ සම්මුඛ සාකච්ඡාවක් ලබා ගැනීම අරමුණු කර ගනිමිනි. එහෙත් ඔවුන් දෙදෙනා අතර හමුව අනියම් පෙමක් දක්වා දුර දිග ගිය බව පවසන්නේ තරූර්ගේ මිය ගිය බිරිය සුනන්දා ය.සිදුවීම වාර්තා වූයේ තරූ‍ර් ගේ ට්විටර් ගිණූමට යොමු කෙරුණු මෙහර් ගේ පෙම් පණිවිඩ කිහිපයක් සුනන්දාට හසුවීමත් සමගිනි. කෝපයට පත් ඇය මේ පණිවිඩ සියල්ල ප්‍රසිද්ධියට පත් කළාය. ඒ පසුගිය පහළොස් වැනිදා ය. එහෙත් වහාම තත්ත්වය පාලනය කළ තරූර් බිරිය ලවා ලෝකයට තවත් ප්‍රකාශ කිහිපයක් ම සිදු කරවා ගත්තේ තම කීර්ති නාමය ගැන සලකා වන්නට පුළුවන‍.ඒ අනුව පසුව සුනන්දා තමා හා තරූර් අතර කිසිඳු ගැටලුවක් මතු වී නැති බවත් පාකිස්ථාන මාධ්‍යවේදිනිය ඔත්තුකාරියක් බවත් ප්‍රසිද්ධියේ පවසා සිටියා ය. එහෙත් ඒ එක් දිනයක් වෙනුවෙන් පමණි. පසු දින එනම් ජනවාරි 17වන දින ඇය තමා සහ සැමියා නවාතැන් ගෙන සිටි ලීලා පැලස් හි 345 කාමරයේ මිය ගොස් සිටියා ය.ඒ සමගින් ම තරූර් මෙහර් පාර්ශ්වයන් දෙකෙන්ම වහාම ප්‍රකාශ කෙරුණේ අනියම් පෙම ගැන කථා සියල්ල බොරු බවයි. එහෙත් තරූර් සිදුවීම ඉන්දීය දේශපාලනයට යම් බලපෑමක් කරමින් සිටින බව නම් පැහැදිලිය.කොංග්‍රස් නායිකාව ලෙස සෝනියා ගාන්ධි තමා ලත් බලය ඉතා ගෞරවනීය ලෙස මන්මෝහන් සිංට පවරමින් කොංග්‍රසය මෙහෙයවන්නිය ලෙස පමණක් පෙ‍නී සිටියේ කීර්ති ප්‍රශංසා මධ්‍යයේ ය. දැන් අගමැති මන්මෝහන් සිං පවසන්නේ තමා බලය දැරූ කාලය ප්‍රමාණවත් බවත් වෙනත් නායකත්වයකට බලය පැවරීමට තම සූදානම් බවත් ය. මේ සියල්ල දේශපාලනයේ පරිණත ලක්ෂණ බව අමුතුවෙන් කිව යුතු නොවේ. එහෙත් ඔවුන්ගේ අමාත්‍ය මණ්ඩලවල තරූර්ලා ද සිටින බව අමතක කළ යුතු නැත.ශෂී තරූර් සිදුවීම ලොවට පෙන්වා දෙන්නේ උසස්, උගත්, බුද්ධීමත් යැයි සම්මත වුව ද මිනිසුන්ගේ ජීවිතවල අඳුරු පැත්ත ඇදහිය නොහැකි තරම් අඳුරු බවය. තාක්ෂණය භාවිතය යහපත් ය. එහි වාදයක් නැත. එහෙත් කෝටි ගණනක ජනතාවක් වෙසෙන ඉන්දියාවේ මානව සම්පත් සංවර්ධන ඇමැතිවරයාට ෆේස් බුක් හි ට්වීටර් ‍හි පණීවිඩ යවමින් ගෙවා දැමීමට කාලයක් තිබේ යැයි කීම ඇමැතිවරයකු ගේ ජීවිතයේ නොපෙනන පැත්තක් එරට ඡන්ද දායකයින්ට පෙන්වා දීමක් නොවේ ද?තරූර් බිරියගේ මරණයට හේතුව ලෙසින් බෙහෙවින් සාමාන්‍ය කරුණක් අනාගතයේ දී ඉදිරිපත් වුව ද පුදුම විය යුතු නැත. එහෙත් අරවින්ද්කේරිජ්වාල් වැනි පුද්ගලයන් ද ඉන්දීය දේශපාලනයේ ඉදිරියට එමින් සිටින බව ඇති වන තුරු ඇමැති පට්ටම් දැරූ පංචකාම සැප නොඅඩුව අත් විඳි අය සිහියේ තබා ගත යුතු ය.ටිරෝනි වෑවලගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>26</day>
    </date>
    <link>http://www.silumina.lk/2014/01/26/_art.asp?fn=af14012617</link>
    <topic>මගේ බාල පුතා අද මහ පාරේ පලා විකුණනවා</topic>
    <author>උපාලි සමරසිංහ</author>
    <content>1980 ජූලි වර්ජනයට දවස් ගණනකට පෙර  බඩුමිලට එරෙහිව සටන් වැද මියගිය සෝමපාලගේ බිරිය කියයිමට හිතෙන හැටියට නම් සෝමපාල සහෝදරයා අපේ කාලයේ අභීත අවංක කම්කරු නායකයෙකි. ඔහු සේවක අයිතීන් වෙනුවෙන් හඬ ගෑ ඒ වෙනුවෙන් අල්පමාත්‍ර දෙයක්වත් නොලැබ, ජීවිතය ද අහිමි කැර ගත් කම්කරු නායකයකු ලෙස ඉතිහාස ගත වී ඇත්තේය. 1980 ජූලි වර්ජනයට මාසයක් පමණ තිබියදී වැඩිවන ජීවන වියදමට එරෙහිව ‍හේ දිගටම සටන් කළේය. ඔහු ඉල්ලා සිටියේ මාසික වැටුපට රුපියල් දහයක පඩි වැඩිවීමක් පමණකි. පඩි වැඩි වීම ලබාදීම වෙනුවට එදා යූඑන්පියේ මැරයෝ ඔහුට බෝම්බ ගසා මැරූහ.හෙතෙම පොලිස් ජීප් රථයකින් යටකැර මරා දැමු පුවත හෝ වෙඩි තැබීමකින් මියගිය පුවත අමූලික බොරුවකි. රජයේ සැපයීම් දෙපාර්තමේන්තුවේ සෙවකයකුව සිට මියගිය සෝමපාල සහෝදරයාගේ ඒ හදිසි වියෝව රට පුරා මහත් කැලඹීමක් ඇති කළ එකකි.1980 ජුනි 05 වැනිදා සේවක අරගල වෙනුවෙන් දිවි දුන්න ද, වසර 33 කට පසුව අද ද ඔහුගේ පවුලට හෝ දරුවනටවත් සාධාරණයක් ඉටුවී ඇද්දැයි මම නොදනිමි. යම්බඳු උපකාරයක් සිදුවී ඇති නමුත් තවමත් ඒ පවුල ප්‍රශ්න අතර ම ගිලී සිටීම කනගාටුදායකය.ඔහුගේ බිරිය හා දරුවන් අද ජීවත්ව සිටින්නේ කොස්ගම සර්වෝදය මාවතේ 186/4 නිවෙසේය. ඔහුගේ අද කතාව සොයමින් මම ඒ ගම්පියස පීරුවෙමි. දැඩිගමුවගේ රීටා පෙරේරා මහත්මිය ඔහුගේ භාර්යාවයි. අතීත අමිහිරි මතක සැමරුම් අතරින් ඇය අද කතාවට පිවිසුණාය.මගෙ මහත්මයා ඩී. සෝමපාල. ඩී කියන්නේ දෙද්දුවලගේ කියන එකයි. හරියටම අවුරුදු 49 යි. ජේ. ආර්.ගේ ආණ්ඩුවේ මැරයෝ මගෙ මහත්මයාට බෝම්බ ගහලා මැරුවා. එතකොට අපි හිටියෙ නාරාහේන්පිට කුලී නිවාසයක. අහිංසකයන්ගේ දුප්පතුන්ගේ ප්‍රශ්න ගැන එයාට ලොකු කැක්කුමක් තිබුණා.නාරාහේන්පිට අභයාරාමයෙ මුරුත්තෙට්ටුවෙ ආනන්ද හාමුදුරුවො එයා ගැන හොඳට දන්නවා. පන්සල් යන හොඳ ඇවතුම් පැවතුම් තිබුණු බෞද්ධයෙක්. මං නම් කතෝලික. දැනට මාස 6 කට ඉස්සරින් මගෙ දෙවැනි පුතත් මැරුණා. එයත් මැරුණෙ අවුරුදු හතළිස් ගණන් වෙද්දි. කතෝලික වුණත් මහත්මයා වෙනුවෙන් මං තාම දාන දෙනවා. දැන් දෙන්නාම වෙනුවෙන් දාන දෙනවා.අපි 1964 කසාද බැන්දා. අපට දරුවො 5 දෙනෙක්. සෝමෙ මැරෙනකොට මගෙ පුත්තු දෙන්නට අවුරුදු 15 ක් හා 13 ක්. ඊට බාල දූලා දෙන්නාට පිළිවෙළින් අවුරුදු 6 යි, 4 යි. පොඩි පුතාට 3 යි. එයා නැතිවුණාම මේ දරු කැළත සමඟ අපි අසරණ වුණා. අපි හිටියෙ කුලී ගෙයක. දරුවන් පාසල් යවන්නවත් ගෙවල් කුලී ගෙවන්නවත්, ජීවත් වෙන්නවත් අපට කිසිම හැටියක් තිබුණෙ නෑ. එයා මැරුම් කෑවේ ජීවත්වෙන්ට රුපියල් 10 ක් පඩියට වැඩි කරලා ඉල්ලලයි.බර්නාඩ් සොයිසා මහත්මයා කෙළින්ම අපේ කුලී නිවසට ආවා. කිව්වා අපි මොනවා හරි කරනවා කලබල වෙන්න එපා කියලා. ඒ අතර ජේ. ආර්.ගෙ කට්ටියත් අපේ ගෙදර ආවා. කිව්වා මිනිය ගෙදරින් කෙළින්ම කනත්තට ගෙනියන්න. එහෙම කළොත් ඔයාටත් දරුවන්ටත් පොත්වල සල්ලි දාලා උදව් කරනවා කියලා.මං කිව්වා පක්ෂයෙ තීරණය අනුව ශ්‍රීලනිපය ගන්නා තීන්දුවට හිස නමනවා. ඒ ගොල්ලො කරන විදියට විතරයි කරන්නෙ. අපට එයාව මරා දාපු අයගෙ සල්ලිනම් එපා කියලා. කට්ටිය ගහපු බෝම්බයකට මහත්මයා මැරුණෙ. පොලිස් ජීප් රථවලින් යට කළ වෙඩි තිබ්බ කතා බොරු. බාලා තම්පෝ මහත්මයා තමයි මහත්මයා වෙනුවෙන් කතා කළේ.පක්ෂයෙන් අපට මුලින්ම රුපියල් 50,000 ක් දුන්නා. දරුවන්ගෙ පොත්වලට 5,000 ගණනේ දැම්මා. මේ අපි ජීවත්වන ගෙදර සාමාන්‍ය පිළිවෙළට එදත් තිබුණෙ. ඒක පක්ෂයෙන් අරන් දුන්නා රුපියල් 65,000 කට. අතිගරු ජනාධිපති මහින්ද රාජපක්ෂ මහත්මයත් භාරත ලක්ෂ්මන් ප්‍රේමචන්ද්‍ර මහත්මයත් මැදිහත් වෙලා. අපට මුදලක් දුන්නා.චන්ද්‍රිකා ජනපතිනිය කාලේ මාවත් දරුවන්වත් අරලිය ගහ මන්දිරයට ගෙන්වලා කරන්ඩ පුළුවන් දෙයක් ඇත්නම් කරනවා කියලා අපේ අවශ්‍යතාව ඇහුවා. එතකොට දරුවන් ලොකුයි. මං පිටරටට ගිහින් කුවේට් රටේ දුක් විඳලා අනුන්ගේ කකුස්සි හෝදලා එනකොට දරුවන් ලොකු මහත් කරගෙන තිබුණත් ‍ඒ අයට රස්සා තිබුණෙ නෑ.චන්ද්‍රිකා මැතිනිය මගෙ දෙවැනි පුතාට රක්ෂණ සංස්ථාවෙ රැකියාව දුන්නා. ලොකු පුතාට ගොඩගම ටෙක් එක ලබාදුන්නෙ මහින්ද රාජපක්ෂ එදා කම්කරු ඇමැතිතුමා. ඒකෙ අවුරුදු 15 ක් වැඩ කරලා එයා දේශීය ආදායම් දෙපාර්තමේන්තුවෙ වැඩට ගියා. පොඩි දුවත් ඉගෙන ගෙන හිටියෙ. එයාට ජල සම්පත් මණ්ඩලයේ රැකියාව ලැබුණා.දැන් එයා නුවර ඉන්නෙ. ඒත් මගෙ බාලයාට යන එන මං නෑ. එක දුවක් මහරගම ගාමන්ට් එකක මහනවා. බාල පුතා ආබාධිතයි. ගිනි කාෂ්ටක අව්වේ එයා මේ පළාතෙ පොඩි කරත්තයක් අරන් ගිහින් එළවළු පලා වර්ග විකුණනවා. එයා ගැන බලන්ඩ කවුරුවත් නෑ.මගෙ දෙවැනි පුතත් මැරුණු නිසා ඒ පවුල අසරණයි. එයා මුලින් කීවා වගේ අවුරුදු 45 න් මැරුණේ. ගුරුගල්ලේ එයාගෙ පුංචි ගෙදරදී ගංවතුර ගලපු වෙලාවක එයා වතුරට යටවුණා. එයාගෙ කකුලෙ තිබුණු පුංචි තුවාලයකට ඒ වෙලාවෙ විසබීජ වැදුණා. අන්තිමේ මුළු ශරීරයම ඉදිමිලා මළේ.එයාගෙ පුතා මගෙ මුණුබුරාට වයස 22 යි. ඉගෙන ගෙනත් තියෙනවා. තාත්තගෙ රස්සාව ගැනවත් හිතලා රක්ෂණ සංස්ථාවෙන් පුතාට රස්සාව දෙන්ඩ කියලා මං ගිහින් ඉල්ලුවා. ලේකම් ලිපිය බාර ගත්තත් තවම කිසිම දෙයක් සිද්ධ වුණේ නෑ. මගෙ මහත්මයා මැරුණේ කම්කරුවන් වෙනුවෙන්. ඒ ගැන හිතලා අලුත් සභාපති උපාලි ධර්මදාස මහතාවත් මගේ ඒ දරු පවුල ගැන බැලුවොත් පිනක්.බාල පුතා අව් කාෂ්ටකේ පාරවල් ගාණේ පලා විකුණනවා. ගමේ දන්නා කොටුවකින් පලා ලබාගන්නේ. එයාගෙ ජීවිතේ මතු අනාගතේ ගැන මට මහා දුකක් තියෙන්නෙ.ඇය මොහොතක් වික්ෂෝපව සිටින්නීය. නැවතත් අතීත මතකය ඇගේ හිතේ හොල්මන් කරයි.මහත්මයො, මගෙ දරුවන් ලොකු මහත් වුණාම ඒ රස්සා ලැබුණට පොඩි එවුවො ලොකු මහත් කළේ මං නොවිඳිනා දුක් විඳලා. මහත්මයගෙ පැන්ෂන් පඩිය ලැබුණත් මේ කටයුතු කරගන්ඩ මදි හින්දා මං පක්ෂයටත් හොරෙන් කුවෙට් රටට ගියා. බැල මෙහෙවර කරන්ඩ. මට හරියට කරදර වුණා.ඒ ගෙදර ගෑනි මට ගැහුවා. කන්ඩ නොදී හිර කරලා තිබ්බා. මං කිව්වා මං දරුවන් පස් දෙනෙක්ගෙ අම්මා කෙනෙක්. ඒ අය ජීවත් කරන්ඩ මට පඩි දීපල්ලා කියලා. එහෙම කියනකොට ඒ ගෑනි මට තව තවත් ගැහුවා. මං ඒ ගෙදරින් පැනලා පොලීසියට ගියා. ඒ පොලීසියේ ලොක්කා කරුණාවන්තයි. අපේ ගෙදර බොස්ගෙ මල්ලි කෙනකුත් ඒ පොලීසියේ හිටියා.මිනිහත් දන්නවා අපේ ගෙදර ගෑනිගෙ හැටි. මං ඉල්ලා සිටියෙ ලංකාවෙ මගෙ දරුවන් අතරට යන්ඩ. මේ රටේ මගෙ මහත්මයා වෙනුවෙන් කම්කරු පෙළපාළි යද්දි මං රට ඉඳන් උන්ගෙ කක්කුස්සි හේදුවා. ඒ අයට මේ ගැන දැන්නුවෙත් නෑ. කොහොමහරි පොලීසිය ඒ ගෙදර බොස්ගෙ මහගෙදර මැඩම් ළඟට මාව ගෙන ගියා. ඒ අය මට කැමැතියි.උඹ ගෙදර යන්ඩ එපා. මෙහෙ හිටපන් කියලා ඒ කරුණාවන්ත මැඩම් කිව්වා. මගෙ පුතාලත් දුවලත් ඉගෙන ගන්ඩ වයසෙ නිසා මං එතැන නැවතිලා අවුරුදු 5 ක් සේවය කළා. ඒ අතර අවස්ථාවක දෙකක ලංකාවට ඇවිත් දරුවන් බලලා ගියා.මගෙ පුත්තු බලාගත්තෙ මගෙ මහලු අම්මා. ගැහැනු දරුවන් මං මහරගම මඩමක තියලා උගැන්නුවෙ. දරුවන් ලොකු මහත් වුණාට පස්සෙ තමයි මට සහනයක් ලැබුණෙ.සෝමපාල මහතාගේ නෑසියන් අද ජීවත්වන ඒ නිවෙස පිහිටි පාර ද අබලන්ය. එහි තරමක් දුරට කොන්ක්‍රීට් අතුරා තිබේ. සෝමපාල සහෝදරයාගේ බාල පුතා මේ වළ ගොඩැලි පාරේ පලා විකුණන්නට යන්නේ අමාරුවෙනි. ඔහුට පලා ටිකක් යහමින් ගෙන යාමට කරත්තයක් ද නැත. මේ ඡායාරූපයේ පළවන කරත්තයෙන් ඔහු පලා ටික ගෙනයන්නේ කොහොමදැයි මටත් ප්‍රශ්නයකි.සෝමපාල සහෝදරයාගේ සටන විකුණා ජීවත්වන සමහර මිනිසුනි! ඒ පවුලේ අය රැකගැනීමට පියවර නොගන්නේ ඇයි? මේ ආබාධිත දරුවාගේ පාද පුපුරු ගසන තුරු පාරේ ඇවිද්දීම මිනිසත්කමට වටී ද? දෙවරක් හිතා බලන්න.සෝමපාල අද මහ පොළොව යටය. ඒත් බඩු මිලනම් තවමත් උඩය. මිනිස්කම ද යටය. කම්කරු සටන් නම් තවමත් බොහොමය.මම ඔහුගේ බාල පුතා විජිතනන්ද අමාරුවෙන් කතා කරවමි. ඔහුට ගණන් හිලව් පවා හරිහැටි බැරිය. කතා කරන්නේ ද අපහසුවෙනි.තාත්තා ගැන මට මතක නෑ. මං දවසට සියයෙ කොළ හතරක් හොයනවා. මට යන්නෙ සියයෙ කොළ දෙකයි. මං එනකම් බලාගෙන ඉන්නවා සමහර නෝනලා. මගෙ කකුල් දෙක පිච්චෙනවා මේ පාරෙ යනකොට.කොස්ගම හන්දියෙ පොළ තියෙනකොට මට සියයෙ කොළ නෑ. එදාට ඒකට මිනිස්සු යනවනෙ. මට ලොකු කරත්තයක් ලබා දෙනවානම් ඒක පිනක්. මට බඩු ටිකක් අරගෙන ඈතට හරි යන්ඩ පුළුවන්. ඒ අහිංසකයා මට එසේ කීවේය.උපාලි සමරසිංහඡායා - දුෂ්මන්ත මායාදුන්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>26</day>
    </date>
    <link>http://www.silumina.lk/2014/01/26/_art.asp?fn=af14012618</link>
    <topic>සිය වසර සපුරන මාකඳුර මධ්‍ය මහා විද්‍යාලය</topic>
    <author>සිරිපාල විදාන පතිරණ</author>
    <content>1913 මිෂනාරි පාසලක් වශයෙන් ශිෂ්‍ය ශිෂ්‍යාවන් 30 දෙනෙකුගෙන් ආරම්භ කළ මේ විදුහලේ මුල්ම ප්‍රධාන ගුරුතුමා වූයේ හෙන්ද්‍රික් ද සිල්වා සමරසිංහ මහතාය. ඉන් වසරක් ගත වන විට 1914 දී බැරගම විහා‍රයේ නායක හාමුදුරුවන් වහන්සේ නමක් විසින් මෙය බෞද්ධ පාසලක් බවට පත් කර ශ්‍රී දේවානන්ද විද්‍යාලය නමින් පවත්වාගෙන යන ලදී. ඉනික්බිති 1918 වන විට මෙම පාසල වැසී ගොස් නැවතත් 1920 දී රජයට පවරා ගෙන මාකඳුර රජයේ විද්‍යාලය නමින් පවත්වාගෙන ගොස් තිබේ. 1920 වසරේ අවසන් භාගය වන විට මෙහි විදුහල්පති වූයේ බලකාවල හාමු මහතාය යන බව විද්‍යාලීය ඓතිහාසික ලේඛන පිරික්සීමේ දී තොරතුරු හමුවිය.ඉන් වසර 10ක් ඇවෑමෙන් බෞද්ධ පාසලක් වශයෙන් මෙහි විදුහල්පති පදවිය දැරුවේ අදටත් මාකඳුර අවට ගම්වාසී වැඩිහිටි පරම්පරාව තුළ ආදරයෙන් සිහිපත් කරන, සුදු පැහැති ටුවිඩ් රෙද්දත්, සුදු පාට කබායත් හැඳ පැලඳ ගෙන හිස පිටුපස කුඩා කොණ්ඩයක් බැඳ වේවැල නිතර අතැතිව පාසල් බිමේ සියලුම ස්ථානවල සැරිසරමින් ආදර්ශයෙන් දරුවන්ට හික්මීම, විනය කියා දුන් ගුරුදේව ජී.ඩී.එල්.සිරිවර්ධන මහතාය. අදටත් මට ද එම ගුරු පියාණන්ගේ රූපය මැවී පෙනේ. තවද එතුමාගේ සෙවණැල්ලක් මෙන් සිටි එන්.එච්.ඇල්ජින් සිරිවර්ධන ගුරුමාතාව (ලොකු ස්කෝලේ හාමිනේ) දරුවන්ගේ අධ්‍යාපනය පමණක් නොව විනය සකස් කිරීම කෙරෙහි මහත් වූ වෙහෙසක් දැරූ බව නූතන වැඩිහිටි පරම්පරාවේ බොහෝ දෙනෙක් සාක්ෂි දරති.1957 වසරේ ශ්‍රී ලංකාවේ අගමැතිව සිටි සර් ජෝන් කොතලාවල මහතා මාකඳුර මහා විද්‍යාලයට පැමිණි අවස්ථාවේ දී විදුහලේ අඩක් සාදා තිබූ ගොඩනැඟිල්ල සම්පූර්ණ කරන ලෙස ආයාචනා කරමින් මවිසින් එදා ගායනා කරන ලද විරිඳු පන්තියේ පහත පද දෙක පමණක් අදටත් මගේ මතකයේ රැඳී පවතී.“ලෝවා මහපාය වගෙයි වැසියන් සැදු ගොඩනැඟිල්ලසෑහෙන මුදලක් දෙනතුරු මර හඬ දෙයි කණු සියල්ලඑදා අගමැති කොතලාවල මැතිතුමාගේ නි‍යෝගයෙන් පසුව එම පාසල් ගොඩනැඟිල්ල සාදා නිම කරන ලද අතර, එය අදටත් සිසු දරුවන්ට සෙවණ ලබාදෙයි. විද්‍යාලයට එවකට අඩුපාඩුවක්ව පැවැති උසස් පෙළ පන්ති 60 දශකයේ මුල්වකවානුව තුළ ආරම්භ වී අනතුරුව සිසු දරුවන් සමාජ මෙහෙවරට දායාද කරන්නට සමත් වූ බව ප්‍රණාම පූර්වකව මෙහි සටහන් කරමි. ඒ අනුව පළමුවන සරසවි වරම් ලැබූවන් වූයේ විමලා විදාන පතිරණ, කුසුමා විදාන පතිරණ, තිලකා විදානගම, සෝමසීලි ජයසේකර සහ අබේගුණවර්ධන යන සොයුරු සොයුරියන්ය.1976 වසරේ දී මෙම විදුහලේ ප්‍රාථමික අංශය වෙනත් ස්ථානයකට ගෙන යනු ලැබිණ. 1998 වසරේ දී එවකට අධ්‍යාපන ඇමැති රිචඩ් පතිරණ මහතා විසින් මධ්‍ය මහා විද්‍යාලයක් බවට පරිවර්තනය කරන ලදී.සියවස් සමරන මාකඳුර මැදි මහ විදුහල් මෑණියන්ගෙන් බිහි වූ දරුවන් අතරට වත්මන් කෘෂිකර්ම ඇමැති මහින්ද යාපා අබේවර්ධන, ආයෝජන ප්‍රවර්ධන නියෝජ්‍ය ඇමැති ලක්ෂ්මන් යාපා අබේවර්ධන, දක්ෂිණ සංවර්ධන අධිකාරියේ සභාපති සහ හිටපු පළාත් සභා ඇමැති දිවංගත ඩැනී හිත්තැටියගේ මහත්වරු ද දැනට කොළඹ විශ්වවිද්‍යාලයේ භූ‍ගෝලවිද්‍යාව පිළිබඳ මහාචාර්ය ඩබ්.එන්.විල්සන් මහතා ද තවත් බොහෝ විදුහල්පතිවරු, ගුරු මෑණිවරු / පියවරු ආදී නොයෙක් ක්ෂේත්‍රවල ගෞරවනීයව ජීවත් වන සියලුම ආදි සිසු සිසුවියන් ද සිහිපත් කළ හැක. රජයේ සේවයේ විධායක තනතුරුවලට පාසල් මවගෙන් බිහිවූ දරුවන් අතරට දැනට විශ්‍රාමික අධ්‍යාපන අධ්‍යක්ෂව සිටි ජිනදාස විදාන පතිරණ, ඩැනී ආරච්චිගේ, ජයසිරි හල්පගේ (ආහාර කොමසාරිස්), සැමී අබේවික්‍රම (කෘෂිකර්ම අධ්‍යක්ෂ), අරියෙල් ජයසේකර (සෞන්දර්ය විශ්වවිද්‍යාලයේ සංගීතය පිළිබඳ හිටපු කථිකාචාර්ය), ධීවර අමාත්‍යාංශයේ දැනට ව්‍යාපෘති කළමනාකරු වශයෙන් සේවය කරන ධර්මසිරි ප්‍රතාපසිංහ යන මහත්වරුන් මගේ මතකයට නැඟේ.එවකට පාසලේ ආචාර්යවරයකු වශයෙන් සේවය කළ අපවත්වී වදාළ අම්බලන්ගොඩ ශෛලථලාරාමවාසී රතනානන්ද හාමුදුරුවන් වහන්සේ ගෞරවයෙන් සිහිපත් කරමි. මෙය සිය වසක් සපුරන මගේ පාසල් මෑණියන්ට මෙන්ම අද එම මවු කුස අකුරු හදාරන හෙට දවසේ සමාජයට අවතීර්ණ වීමට සිටින දරුවන්ට ආදර්ශයක් නොවන්නේද? හොඳම උදාහරණය දැනට එම ආදි සිසුන් විසින් ඇති කරගෙන තිබෙන ‘මිතුරු හවුල’ සමාජීය මෙහෙවරයි.1986 වසරේ දී මෙම විදුහලේ “මහපොළ” පැවැත්වූ අතර අදටත් දරුවන්ට ක්‍රීඩා කිරීමට හැකි ක්‍රීඩා පිටිය ඉන් ලද පරිත්‍යාගයකි. දරුවන්ගේ කුසලතා අතර ජිම්නාස්ටික්, ශිෂ්‍ය භට සහ සංගීත අංශවලින් සමස්ත ලංකා, කොට්ඨාස සහ දිස්ත්‍රික් මට්ටමින් බොහෝ ජයග්‍රහණ ලබා ඇත.අද දක්වා දියුණු වෙමින් ගමට මෙන්ම රටටත් වැඩදායක දරු පරපුරක් බිහි කිරීමට පුරෝගාමී වූ කැපවීමෙන් සේවය කළ විදුහල්පතිවරුන් වන හෙන්ද්‍රික් ද සිල්වා සමරසිංහ, බලකාවල හාමු, ජී.ඩී.එල්.සිරිවර්ධන, සමරනායක, වාහලතන්ත්‍රී, ඈපා, චාල්ස්, උපසේන හිත්තැටියගේ, සෙනරත් අබේවර්ධන, ගුණදාස ජයවර්ධන යන මහත්වරුන් සියවස් සමරන මෙම අවස්ථාවේ දී අදරින් සිහිපත් කරමි.දැනට අතිගරු ජනාධිපතිතුමාගේ සංකල්පයක් අනුව මහින්දෝදය විද්‍යාගාරයක් ඉදිවෙමින් පවතින අතර, එය 2014 ජනවාරි 28 දින මහින්ද රාජපක්ෂ ජනාධිපතිතුමා අතින් සිසු අයිතියට පත්කිරීමට නියමිතව ඇත.2014 ජනවාරි 28 දින සිට පෙබරවාරි 01 දින දක්වා අධ්‍යාපන, සංස්කෘතික, ක්‍රීඩා, හමුදා සංදර්ශන සහිත ප්‍රදර්ශනයක් හා සැණකෙළියක් පැවැත්වීමට නියමිතය.දැනට විදුහල්පති තනතුර දරමින් ඉතා වටිනා සේවයක් මහත් කැපවීමෙන් හා වෙහෙසීමේ සියවස් සමරු උලෙළේ දී නියමුවා වශයෙන් කටයුතු කරන ජී.විජේනායක මහතා ද, ආදි ශිෂ්‍ය සංගමයේ සියලුම දෙනා ද, විදුහලේ ආදර ගුරු පියවරු සහ මවුවරුන් ද දූ දරුවන් ද අදරින් සිහි කරමි.සිරිපාල විදාන පතිරණකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>26</day>
    </date>
    <link>http://www.silumina.lk/2014/01/26/_art.asp?fn=as1401261</link>
    <topic>කලබල බිංදුලාගේ සෙල්ලම් ගෙදර</topic>
    <author>සංවාද සටහන -කමල් පෙරේරා</author>
    <content>කලබල බිංදුලාගේ සෙල්ලම් ගෙදර“මා ‍උපන් ලෝක ය ලබන්නේ ආලෝක ය මා හැදුණු දාක ය මගෙන් විය යුතු මෙහෙය ඒක ය”අපට ඒ හඬ ඇසුණේ අගනුවරින් ගව් සිය ගණනක් එපිට හම්බන්තොට දී ය. හරියටම කියනවා නම් හම්බන්තොට සිප්පි කුලම ගමේ පිහිටුවා තිබෙන කලබල බිංදු ළමා උද්‍යානයේ දී ය. අකීකරු, අදක්ෂ, නා‍ෙහට නාහන ආදී වශයෙන් ලේබල් ගසා පැත්තකට විසි කර සිටින හම්බන්තොට නගරය අවට දඟකාර දරු දැරියන් සමූහයකගේ සන්ධ්‍යා නවාතැන් පොළ බවට පත්ව ඇති මේ අපූරු ළමා උද්‍යානයට පසුගිය දවසක හවස් භාගයක අපි ද ගොඩ වැදුණෙමු.තහංචි, වැටකොටු නැති මේ උයනේ තැන්තැන්වල පොකුරු ගැසුණු දරු දැරියෝ විවිධ ක්‍රියාකාරකම්වල නිරතව සිටිති. එක් පොකුරකින් නැ‍ඟෙනුයේ ගී හඬකි. දඟකාර කොලු පැටව් රංචුවක් පන්දු කෙළිති. කලබල බිංදු නිවස්න තුළ සිතුවම් කලාවේ යෙදී සිටින තවත් කණ්ඩායමකි. අපි ඔවුන්ට බාධා නොකර උයන පසෙක වූ කලබල බිංදු කාර්යාලය වෙත පිය නැඟුවෙමු.“මොකක්ද මේ කලබල බිංදු ළමා උද්‍යානය කියන්නේ?” එහි සිටි ‍කේ.එම්.ප්‍රේමලතා උපදේශිකාවගෙන් මම විමසීමි.“කලබල බිංදු කියන්නේ සුනාමියෙන් පස්සේ හම්බන්තොට නගරයේ අරඹපු ළමා පුනරුත්ථාපන මධ්‍යස්ථානයක්. මේක මුලින්ම පටන් අරන් තියෙන්නේ ජර්මන් රාජ්‍ය නොවන සංවිධානයකින්. ඒකට ආධාර කරපු දානපතියා මියගියාට පස්සේ 2007 දී කලබල බිංදු සිප්පිකුලමට අරන් ආවා. මේ මධ්‍යස්ථානය ශ්‍රී බෝධිරාජ පදනම භාරයට පත්වුණේ 2010 දි. මෙතන ඉන්නේ උදේ වරුවේ පාසල්වලට ගියත් සාක්ෂරතා මට්ටමෙන් අඩු, ගුරුවර වැඩිහිටි අවධානයෙන් ගිලිහුණ දුප්පත් ළමයි. සමාජ සම්මත මිණුම් දඬුවලට අනුව කියනවා නම් දඟකාර හිතුවක්කාර ළමයි.”හම්බන්තොට සාමෝදාගම කනිටු විදුහලේ ක්‍රීඩා උපදේශිකාව වන පද්මලතා ගුරුතුමිය පාසල වැසූ පසු කෙළින්ම එන්නේ කලබල බිංදු ළමා උයනටය. හම්බන්තොට නගරය අවට පාසල් වන ශාන්ත මේරි ප්‍රාථමික, සහිරා විද්‍යාලය මෙන් ම ඇගේ පාසලේ දරුවෝ ද ඒ වෙලාව වන විට කලබල බිංදු වෙත ඇදී එති. එම මධ්‍යස්ථානයට දරුවන් ඇතුළත් කරගැනීමේ පදනම කුමක්දැයි විමසූ විට උපදේශකවරිය කරුණු පැහැදිලි කළේ මෙසේය.“දෙමවුපියන්ගේ අගහිඟකම්, පාසලේ දී මුළුගැන්වීම, හවස්වරුවේ ගෙවල්වල වැඩිහිටියන් නැතිකම.. ඔන්න ඔය වගේ කාරණා තමා මෙතෙන්ට ඇතුළත් වෙන්න සුදුසුකම් හැටියට සැලකෙන්නේ. අවුරුදු අටේ ඉඳලා සාමාන්‍ය පෙළ දක්වා වයසේ ළමයි හැටතුනක් දැනට මෙහෙ ඉන්නවා. ‍ලොකුම වැදගත්කම තමා මේකට ඇතුළත් කරගැනීමේ ජාති - ආගම් භේද නොතැකීම. සිංහල දෙමළ හා මුස්ලිම් ළමයි ඔක්කොම මෙහෙදි එකට එකතුවෙලා ඉන්නවා කිසිම භේදයක් නැතිව.”නිශ්චිත කාල සටහනක් හෝ පන්තිවලට බෙදා වෙන්කිරීමක් නොමැතිකම ද කලබල බිංදු ළමා උයනේ දී අපට දක්නට ලැබුණු තවත් සුවිශේෂත්වයකි. හවස 2.30 වන විට එහි එක්රොක්වන දරුවන් වැඩ අරඹන්නේ විනාඩි කිහිපයක් තම තමන්ගේ ආගම් සිහිකිරීමෙනි. ඉන් අනතුරුව දරුවෝ කණ්ඩායම්වලට බෙදෙති. චිත්‍ර අඳින කණ්ඩායම සඳහා අවැසි කඩදාසි හා පැස්ටල් කූරු මධ්‍යස්ථානයෙන් සැපයේ. අපතේ යන ද්‍රව්‍යවලින් අත්කම් නිර්මාණ කිරීමට ඉගෙනගන්නා දරු දැරියෝ ඒ කටයුතු අරඹති.දරුවන්ගේ දක්ෂතා මැන බලන වැඩසටහන් කිහිපයක් ද මෙහි ක්‍රියාත්මක බව පද්මලතා ගුරුතුමිය අපට දන්වා සිටියාය.“මෙතන ඉන්නේ සමාන මට්ටමේ ළමයි ටිකක් නිසා පාසලේ දී කොන්වෙන අය වුණත් ඉදිරියට එනවා. කෙනෙක් ගීතයක් ගායනා කරලා තමන්ගේ කුසලතාව පෙන්වනවා. මේ දරුවන්ගේ බුද්ධිය හා පෞරුෂය වර්ධනය කරන්න අපි පුංචි පුංචි පරීක්ෂණත් පවත්වනවා. දැනුම මිනුම තරග, කියවන විට ලිවීම, නායකයා සෙවීම වැනි තරගවලින් හොඳ ප්‍රතිඵල ලැබී තිබෙන බව කියන්න පුළුවන්.”කලබල බිංදු ළමා උයනෙන් දරුවන්ට සැලසෙන සෙත පිළිබඳව පද්මලතා උපදේශකතුමිය බොහෝ තෘප්තිමත්ව සිටින බව ඇගේ කතාබහෙන් අපට හැඟිණ. මේ සියලු සේවා ශ්‍රී බෝධිරාජ පදනම මඟින් සපයනු ලබන්නේ අනාගත පරපුර වෙත කෙරෙන සත්කාරයක් වශයෙනි. ශ්‍රී බෝධිරාජ පදනමේ සම්බන්ධීකාරකයා වශයෙන් කටයුතු කරන ඩබ්.ජී.විද්‍යාරත්න මහතා අපට ඒ පිළිබඳව තවදුරටත් කරුණු පැහැදිලි කර දුන්නේය.“බාහිර සමාජයේදී දඟකාරයෝ, හිතුවක්කාරයෝ කියල හංවඩු ගැහුවට කලබල බිංදු උයනට ආවට පස්සේ එහෙම ගතියක් පෙනෙන්නේ නැහැ. බාහිර සමාජයේ දී මේ දරුවන්ට පිළිගැනීමක් ආදර සෙනෙහසක් නැතිකම තමා ඒකට ප්‍රධාන හේතුව. මෙහෙදි ඒ හැම දෙයක්ම දරුවන්ට ලැබෙනවා. අපි හැමදාම හවස 3.30ට මොකක්හරි කෑමක් එක්ක තේ කෝප්පයක් හැම දරුවෙකුටම සපයනවා. මේකත් ලොකු දෙයක්. මොකද මෙතන ඉන්නවා තුන්වේල හරියට කන්න නැති දරුවෝ...”විද්‍යාරත්න මහතාගෙන් තවදුරටත් කරුණු විමසද්දී පැහැදිලි වුයේ මේ දරුවන්ගේ පවුල්වල පවතින දුගී භාවය හේතුකොටගෙන ආර්ථික ගැටලුවලට අමතර වෙනත් සමාජ ප්‍රශ්න ද උග්‍ර වී ඇති අයුරුය. මේ දරුවන්ගේ වැඩිහිටියන්ට ස්ථිර රැකියා නැත. අයකුගේ ජීවනෝපාය ගඩොල් කැපීමය. ඇතමෙක් මුහුදු යති. තවත් කෙනෙක් ලුනු ලේවායේ තාවකාලික රැකියාවක් කරයි. කුලියක් මලියක් කර එදා වේල ගැටගසාගන්නෝ ද වෙති.“සමාජයේ ලොකු පැතිකඩක් අ‍ෙප් කලබල බිංදු ළමා උයන හරහා අනාවරණය කරගන්න පුළුවන්. මෙතෙන්ට එන එක මුස්ලිම් දරුවෙකුගේ තාත්තා මානසික රෝගියෙක්. අම්මා පවුල ගැටගහගන්නේ කඩෙයප්පන් හදලා. නමුත් ඒකෙන් ලැබෙන සොච්චම් ආදායමෙන් වේලක් කන්නත් බැහැ. එහෙම පවුලක දරුවෙකුට මෙහෙන් ලැබෙන තේවතුර ටික වුණත් හුඟක් වටිනවා.”ප්‍රේමලතා ගුරුතුමියත්, විද්‍යාරත්න මහතාත් සමඟ කතාබහ කරමින්ම අපි කාර්යාලයෙන් එළියට බැස්සේ කලබල බිංදු ළමා උයනේ විසිර සිටින දරු දැරියන් සමඟ ද පොඩි කතාබහක් කළොත් මැනවියි හැඟී ගිය බැවිනි. එසේම සිංහල දෙමළ හා මුස්ලිම් දරු දැරියන්ගේ මේ සොඳුරු එකමුතුව ඇසුරෙන් රටට දිය හැකි පණිවුඩය කුමක්දැයි තෝරා බේරා ගැනීමේ උවමනාවෙනි. එවෙලේ අප අසලින් යමින් සිටි දැරියක නතර කරගත් අපි ඈ කතාවට අල්ලා ගතිමු.“මගේ නම එම්.සිත්ති ෂර්මිලා. මම සා‍මෝදාගම කනිෂ්ඨ විද්‍යාලයේ සිංහලෙන් ඉගෙනගන්නේ. මම ඉන්නෙ නවය වසරේ. අපේ තාත්තා මොහොමඩ් නිලාමුදීන්. තාත්තා මුහුදු යනවා. කලබල බිංදු ළමා උද්‍යානය නිසා අපි සහයෝගයෙන් වැඩ කරන හැටි ඉගෙනගත්තා. බෞද්ධ, මුස්ලිම්, ක්‍රිස්තියානි උත්සවවලදී ආගම් තුනේම අය එකතු වෙලා උත්සව පවත්වනවා. අපේ ආගමේ නබි තුමාගේ උපන් දිනේදි පූජකතුමා ඇවිත් කුරානය කියා දෙන විට ඔක්කොම ළමයි ඒක අහනවා.”ෂර්මිලා ඉතා පැහැදිලිව සිංහල බස හසුරුවමින් ඇගේ සිතුවිලි කියාපෑවේ එලෙසිනි. දක්ෂ සිසුවියක වන ඇය 8 වන වසරේදී දකුණු පළාතේ සිංහල භාෂා තරගයෙන් ප්‍රථම ස්ථානයත් දෙමළ භාෂා අවබෝධතා තරගයෙන් 2 වන ස්ථානයත් දිනාගත් බව අපට පසුව දැනගන්නට ලැබිණ. එසේම ෂර්මිලා පාසල් දැල්පන්දු කණ්ඩායමේද දක්ෂ ක්‍රීඩිකාවකි. ෂර්මිලාට පැහැපත් අනාගතයකට සුබ පැතූ අපි තවත් දරුවකු වෙත යොමු වුණෙමු.“මම මාෂ් රවුෂාන්. සාමෝදාගම කනිෂ්ඨ විද්‍යාලයේ නවය වසරෙ ඉගෙනගන්නෙ. අපි හැමදාම හැන්දෑවට කලබල බිංදුවලට එනවා. ඉස්කෝලෙදි දෙන ගෙදර වැඩ කරන්නත් මෙහෙදි පුළුවන්. මෙහෙ ඉන්න ටීචර් අපිට උදව් කරනවා. ගෙදර ඉන්නවාට වඩා මම මෙහාට එන්න ආසයි. යාළුවෝ ගොඩාක් ඉන්නවා. ඔක්කොම අපි වගේ කට්ටිය.”රවුෂාන් මිශ්‍ර විවාහයක දරුවෙකි. ඔහුගේ මෑණියන් සිංහල කාන්තාවකි. පියාණන් මුස්ලිම්ය. රවුෂාන් ද ප්‍රථමයෙන් අදහස් දැක්වූ ෂර්මිලා දැරිය මෙන් අධ්‍යාපන හා ක්‍රීඩා ක්ෂේත්‍රවල දස්කම් පායි. හම්බන්තොට සාමෝදාගම කනිටු විදුහලේ 8 වසරේ ඉගෙනුම ලබන පී.වර්ෂා කුමාරි ශිෂ්‍යාව කලබල බිංදු ළමා උද්‍යානය පිළිබඳ මෙසේ අදහස් පළ කළාය.“දැන් අවුරුදු දෙකක විතර ඉඳලා දිගටම මම මෙහාට එනවා. සෙල්ලම් කරන්න විවිධාකාර නිර්මාණ කරන්න අපිට මෙහිදී ඉඩකඩ ලැබෙනවා. ඒ නිර්මාණ කරන්න පද්මලතා මිස්ගෙන් හොඳ සහායක් අපිට ලැබෙනවා. සිංහල‍ දෙමළ මුස්ලිම් ජාති තුනටම අ‍යත් ළමයි මෙහේ ඉන්නවා. අපි අතර කිසිම භේදයක් නෑ. එක පවුලක සහෝදර කැලක් ලෙසින් කලබල බිංදු ළමා උද්‍යානයේ අපි සතුටින් ජීවත් වෙනවා.” ප්‍රබෝධවත් හඬකින් එසේ පැවසූ වර්ෂා කුමාරි ඇගේ මිතුරු මිතුරියන් සොයා දිව ගියාය.අත්කම් වැඩ ඉගෙනගැනීමට මුලින්ම ළමා උද්‍යානයට පැමිණි ෆාතිමා සහරාට දැන් නම් මේ ස්ථානයට නෑවිත්ම බැරිය. පාසලේ සිට නිවසට පැමිණ යමක් කා බී හනිකට කලබල බිංදු වෙත දිව එන්නේ එහිදී සිතට ලැබෙන සතුටක් සැනසිල්ලත් නිදහසත් නිසාවෙනි. සහිරා විද්‍යාලයේ 8 වැනි වසරේ ඉගෙනුම ලබන ෆාතිමා දෙමළ මාධ්‍යයෙන් අධ්‍යාපන කටයුතුවල නියුතු වේ. හම්බන්තොට සාමෝදාගම කනිටු විදුහලේ 8 වසරේ ඉගෙනුම ලබන දිනූවා උදයංගනී දෙමළ සම්භවයක් සහිත දැරියකි. දෙමළ මාධ්‍යයෙන් ඉගෙන ගන්නා ඈ සිංහල භාෂාව ද චතුර ලෙස හසුරුවයි. සාමෝදාගම කනිටු විදුහලේ 10 වන වසරේ ඉගෙන ගන්නා දිනූවා උදයංගනී සිසුවිය කලබල බිංදු ළමා උද්‍යානය පිළිබඳ සිය හැඟීම් ප්‍රකාශ කළේ මෙලෙසිනි.“මමත් මෙහාට එන්න පටන් අරන් දැන් අවුරුදු දෙකක් විතර වෙනවා. එහෙත් මෙහාට ආපුවහම හිතට විඩාවක් දැනෙන්නේ නෑ. හැමදාම වගේ කැවිලි පෙවිලි කෙසෙල් ගෙඩිත් එක්ක තේ පැන් සංග්‍රහයකුත් අපිට ලැබෙනවා. වැඩිහිටි වයසට එළැඹි පසු පොලිස් සේවයට එක්වීමට පෙරුම් පුරන සිසුවකු අපට මෙහිදී හමුවිය. නාලක ප්‍රසන්න නම් වූ මේ සිසුවා සාමෝදාගම කනිටු විදුහලේ අකුරු උගනියි. සිංහල හා දෙමළ භාෂා දෙකම කතාකළ හැකි නාලක හතර වසරේ සිසුවෙකි. තම නිවස සමීපයෙහිම කලබල බිංදු ළමා උද්‍යානය පිහිටා ඇති බැවින් දිනපතාම තමා එහි පැමිණෙන බව නාලක ප්‍රසන්න පවසයි. කලබල බිංදු උයනේ සවස තේපැන් සංග්‍රහය සඳහා කාලය උදා වූයේ එහි දරු දැරියන් සමඟ අප මෙසේ කත‍ාබහක නිරතව සිටින අතරතුරය. අප හා කතාවට අසුවෙතැයි බියෙන් මෙන් එතෙක් වේලා අප මඟහැර සිටි සෙසු දඟකාරයන් තම තමන්ගේ පංගු රැගෙන උයනේ එපිටට ඇදී යන සැටි දුටු අප මුවගට සිනහවක් නැඟුණේ නිරායාසයෙනි.උණුසුම් තේ කෝප්පයක රස විඳ අපි, දඟකාරයන්ගේ උද්‍යානයෙන්, සමුගැනීමට සූදානම් වීමු. තව විනාඩි කිහිපයක් රැඳී යන ලෙස උපදේශක තුමිය අපෙන් ඉල්ලා සිටියාය. කෙටි සංඥාවකින් උයන පුරා විසිරී සිටි දරු දැරියෝ කලබල බිංදු නිවහන ඉදිරිපිට රොද බැඳ ගත්හ.“මේ මාමලා ඔයගොල්ලො ගැන පත්තරේට ලියන්නයි යන්නේ. ඒ නිසා ඔයගොල්ලො ඔක්කොමගේම හපන්කම් පෙන්නන්ඩ දැන් අපි කලබල බිංදු සින්දුව කියමු.” ඇය අත්පුඩියක් ගසා මුල ඇල්ලුවාය.ගීතය නිමවෙත්ම හැකි වෙරෙන් අපි අත් පොළසන් දුනිමු. දරු පොකුරේ මුහුණු පුරා තුටු සිනහ මල් පිබිදෙනු අපට පෙනිණි. “මල් කියන්නෙ කාට කාට ළමයින්ටයි පාට පාට...” කියන නන්දා මාලනීගේ ගීතය මෙනෙහි කරමින් අපි ආපසු ගමන් ඇරඹුවෙමු. ළමා උයනේ දී අප'තට පත්වූ පත්‍රිකාව දිග හැර බලද්දී මුලින්ම නෙත ගැටුණේ මේ වැකි කිහිපයයි. “අපේ දරුවෝ මල් වැනිය. අපි ඔවුන් දෝතින්ම දරා සිටිමු. ඒත් මෙහි සඳහන් දරුවෝ අප'තින් ගිලිහුණු මල් ය. එබඳු ගිලිහුණු මල් අහුලාගෙන යළි දෝතට ගැනීමේ ව්‍යායාමය ‘කලබල බිංදු උද්‍යානය’ නමින් හඳුන්වමු.සංවාද සටහන -කමල් පෙරේරාගාමිණී බණ්ඩාරනායකඡායාරූප - රංජිත් අසංකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>26</day>
    </date>
    <link>http://www.silumina.lk/2014/01/26/_art.asp?fn=as1401262</link>
    <topic>කාමරය එළිය කිරීමට දැල්වෙන පැළෑටියක්</topic>
    <author>රෝහණ ආර්යරත්න</author>
    <content>කාමරය එළිය කිරීමට දැල්වෙන පැළෑටියක්වර්තමානයේ බොහෝ දෙනෙකුට හිසරදයක්ව පවතින වැඩිවන විදුලි බිලට පිළිතුරක් ඇමෙරිකාවේ ස්කෙන්ට් ලුවි මබයෝටෙක් සමාගම මඟින් ඉදිරිපත් කැර ඇත.ඒ ඔබගේ කාමරයේ විදුලි බල්බය වෙනුවට ආලෝකවත් පැළයක් තබා ගැනීමයි. දැල්වෙන පැළෑටියක් යනුවෙන් පැවසීම පුදුමසහගත දෙයක් විය හැකිය. පසුගියදා පෙන්වනු ලැබු “අවතාර්” චිත්‍රපටියේ දැල්වී තිබෙන ගස් දැකගත හැකි වුවත් ඒවා චිත්‍රපටිය සඳහා නිමවනු ලැබු විශේෂ දෘෂ්ටි ප්‍රයෝග ලෙස සලකා බැහැර කළ හැකිය.බයෝටෙක් සමාගමෙ අනුකමය ජිව විද්‍යාඥ ඇලෙක්සැන්ඩර් ක්‍රිචෙවෙස්කි විසින් “ස්ටාර්ලයිට් අවතාර්” නම් වූ මේ නව නිපැයුම ලොවට ඉදිරිපත් කර ඇත. දුම්කොළ පැළෑටියක් ජානමය වෙනස්කමකට භාජනය කොට මේ දැල්වෙන පැළෑටිය නිෂ්පාදනය කර ඇත. කළුවර ස්ථානවලදී මෙම දුම්කොළ පැළය එළියක් විහිදුවීම නිසා කාමරය ආලෝකවත් වේ.සත්ත්ව ලෝකයේ එළිය විහිදුවන කනාමැදිරියන් සහ රෑ බදුල්ලන් වැනි සතුන් දක්නට ලැබෙන නමුත් එවැනි හැකියා ඇති ගස්වැල් ස්වභාවධර්මයේ දක්නට නොලැබෙන බව විද්‍යාඥයා පවසයි. ඒ අනුව “ස්ටාර්ලයිට් අවතාර්” මෙම අන්දමේ ප්‍රථම පැළය බව ඔහු පෙන්වා දෙයි. “ස්ටාර්ලයිට් අවතාර්” යන නව නිපැයුම සඳහා ඔහු යොදා ගනු ලැබුවේ විසිතුරු පැළයක් ලෙස සලකනු ලබන දුම්කොළ විශේෂ වර්ගයකි.වසර ගණනාවක් තිස්සේ කරනු ලැබු පර්යේෂණවල ප්‍රතිඵලයක් වූ මේ දැල්වෙන පැළය සඳහා දැල්වෙන සාගරමය බැක්ටිරියාවක පවතින ජානමය ද්‍රව්‍යයක් යොදාගනු ලැබු බව ක්‍රිචෙවෙස්කි පැවැසීය.දැනට එම පැළයෙන් විහිදුවන ආලෝක තවත් වැඩි කරගැනීම සඳහා පර්යේෂණ පවත්වන බව වැඩිදුරටත් පැවසු ඔහු මෙම පැළයෙන් උපදින මල් සහ ගෙඩි වැනි දේවලින් ද ආලෝකය විහිදුවීම කෙරේ ද තම අවධානය යොමුවී ඇති බව පැවැසීය.ඔහුගේ මෙම පර්යේෂණ තවදුරටත් සාර්ථක වුවහොත් මහමාර්ගවල දැනට පවතින වීථි ලාම්පු වෙනුවට ආලෝකය විහිදුවන ගස් අනාගතයේදී දැකිය හැකි වනු ඇත.රෝහණ ආර්යරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>26</day>
    </date>
    <link>http://www.silumina.lk/2014/01/26/_art.asp?fn=as1401263</link>
    <topic>ටැබ්ලොයිඩ් මාධ්‍යයට රසඳුනක් වූ ඔබාමාගේ විවාහය</topic>
    <author>රෝහණ ආර්යරත්න</author>
    <content>ටැබ්ලොයිඩ් මාධ්‍යයට රසඳුනක් වූ ඔබාමාගේ විවාහයඇමෙරිකාවට ළඟදී වැදුණු අලුත්ම හෙණ ගෙඩිය වන්නේ ජනාධිපති බරක් ඔබාමාගේ විවාහය පිළිබඳ අලකලංචියයි.ඉහළ තැන්වල ඕපදූපවලින් දිවි රැක ගන්නා බටහිර මාධ්‍යයට මෙම තොරතුර රසඳුනක් වූවා නිසැකය. බටහිර මාධ්‍ය හා වෙබ් අඩවි මෙම තොරතුර දිගින් දිගටම රස කරමින් වාර්තා කරයි. ලෝකයේ වෙනත් ප්‍රශ්න නොමැති තරමටම මෙම වාර්තා මාධ්‍ය ක්ෂේත්‍රයේ අති විශේෂ තැනක් ලබාගෙන ඇත.බරාක් ඔබාමා ගේ විවාහය දෙදරා යයිද? බරාක් හා මිචෙල් දික්කසාද වේවිද? ඔවුන් ධවල මන්දිරයේ නිදාගන්නේ කාමර දෙකකද? යනාදී වූ කී නොකී ප්‍රශ්න රැසකට මුල් වූයේ නෙල්සන් මැන්ඩෙලාගේ අනුස්මරණ උත්සවයේදී බරාක් ඔබාමා ඩෙන්මාර්කයේ අගමැතිනිය වූ සුරූපී හේල් තොර්නි ස්මිට් සමඟ එකට හිඳගෙන ගනු ලැබූ ඡායාරූපයකි. මිචෙල් ද එම ස්ථානයේ සිටි නමුත් ඇගේ මුහුණේ සිනහවක් වෙනුවට දක්නට ලැබුණේ රවාගෙන සිටි පෙනුමකි.ඇමෙරිකන් ටැබ්ලොයිඩ් පුවත්පත්වලට මෙම දර්ශනය කදිම ආහාරයක් විය. ඔවුහු ජනපති යුවළගේ විවාහ ජීවිතයේ තව තවත් සිදුවීම් සොයා යෑමට පෙලඹුණාහ.‍මොවුන් දෙදෙනා අතර නිතර නිතර ගැටුම් ඇති වන බවත් මැන්ඩෙලාගේ අනුස්මරණයේ දී සිදුවූ සිදුවීමට වඩා තොරතුරු රැසක් මිචෙල්ට ආරංචි වීම මෙම ගැටුම්වලට හේතුව බවත් වාර්තා පළවෙන්නට විය. බරාක් ඔබාමා ගේ අයථා සබඳතා රැසක් පැවතුණු බවත් ඒවා ඔහු වටා සිටින රහස් පරික්ෂකයින් විසින් සඟවා ඇති බව මිචෙල්ට තොරතුරු ලැබීමත් නිසා මේ තත්ත්වය උදාවී ඇති බව ද මාධ්‍ය මඟින් හෙළිකර ඇත.බිල් ක්ලිංටන් හා මොනිකා ලෙවන්ස්ක් ගේ සම්බන්ධය මාධ්‍යය රස බලමින් භුක්ති වින්දාට පසු ධවල මන්දිරයෙන් මෙම ඔබාමා විවාහයේ තොරතුරු අභිරුචියෙන් යුතුව වාර්තා ලෝකයේ සෑම පුවත්පතකම පළවන්නට විය.ජනාධිපතිවරයාගේ කාල සීමාව අවසන් වනතුරු ධවල මන්දිරයේ රැඳී සිටීමට මිෂෙල් තීරණය කර ඇති බවත් ඉන්පසුව සැමියාගෙන් වෙන්වීමට ඇය තීරණය කර ඇති බවටත් තවදුරටත් වාර්තා වේ.මතබේදාත්මක තත්ත්වය සමනය කිරීම සඳහා ජනපති පවුල හවායි දූපතේ නිවාඩුවක් ගතකිරීමට ගිය ආපසු එද්දී බරාක් ඔබාමා මිෂෙල් නොමැතිව දියණියන් දෙදෙනා සමඟ පමණක් වොෂිංටනයට ආපසු පැමිණීම මේ ප්‍රශ්නය තවත් සංකීර්ණ තත්ත්වයකට පත්කරලීය.ධවල මන්දිරයෙන් කළ පැහැදිලි කිරීමකට අනුව මිෂෙල් ඔබාමා තම සැමියා හා දරුවන් සමඟ වොෂින්ටනයට ‍නොපැමිණියේ ඇයගේ 50 වැනි උපන් දිනය වෙනුවෙන් ඇයගේ සැමියා වෙතින් ලද ත්‍යාගයක් වූ මේ හවායි නිවාඩුව දික්කරනු ලැබීම බව වාර්තා විය. ඇය සුප්‍රකට රූපවාහිනී තරුවක් වන ඔප්රා වින්ෆ්‍රෙගේ මන්දිරයේ ඉතිරි දින ගත කළ බව ද වාර්තා වේ.එහෙත් නැෂනල් එන්ක්වයර් නම් වන ටැබ්ලොයිඩ් පුවත්පත මේ නිවාඩුව පිළිබඳවත් ජනාධිපතිවරයා මිෂෙල් නැතිව වොෂිංටනයට ආපසු පැමිණීමත් පිළිබඳව අලුත් තොරතුරු ගෙන එන්නේ නම් සඳහන් නොකරන සාක්ෂි පදනම් කරගෙනය. ඒවා කෙතරම්දුරට සත්‍යදැයි කීම උගහටය.මේ අතර බරක් ඔබමා ජනාධිපති ධූරයට පත්වූවාට පසු පළකරනු ලැබූ ග්‍රන්ථ දෙකක් උපුටා ගන්නා මෙම ටැබ්ලොයිඩ්කරුවෝ බරාක් හා මිෂෙල් අතර මතභේද රැසක් පැවතුණු බවත් බරාක් ඔබාමාගේ දේශපාලන අරමුණු පවුලේ සතුට හා සාමයට මහත් බාධාවක් නිසා දික්කසාදයක් ගැන මිෂෙල් සූදානම්ව සිටි බවත් සඳහන් කරති.වොෂිංටනයේ පුවත්පත් වාර්තා කරුවකුව සිටි රිචඩ් වුල්ෆ් ගේ ග්‍රන්ථයේ මේ බව පැහැදිලි ලෙස විස්තර කර තිබිණ.ධවල මන්දිරයේ ගත කළ දිවි පෙවෙත මිෂෙල් ගේ නොසතුටට බෙහෙවින් හේතු වූ බව පවසන වුල්ෆ් “ඒ ගැන අහන්න එපා. ඒක හරියට අපායේ ජීවත් වෙනවා වගේ” යනුවෙන් වරක් මිෂෙල් පැවසූ බව ද සඳහන් කරයි.ඒ කෙසේ වෙතත් පසුගියදා පනස් වියට පා තැබූ මිෂෙල් අතිවිශාල සාදයක් ධවල මන්දිරයේ පැවැත්වූ අතර මෙම සාදයේ ද බරාක් ඔබාමාගේ ආශිර්වාදය හා ආදරය නොඅඩුව ඇයට ලැබුණු බවත් පාන්දර වන තුරු ඔවුන් ඉතාම සතුටින් කාලය ගත කළ බවත් වාර්තාවේ. මේ සාදයට ක්ලිංටන් යුවළ සුප්‍රකට ක්‍රීඩක මැජික් ජොන්සන් සහ ගායිකා බෙයෝන්ස් වැනි සුප්‍රකට චරිත රැසක් ද සහභාගි වූ බව වාර්තාවේ.ජනමාධ්‍ය මේ සාදය පිළිබඳ වාර්තා කරන අතරතුරේ ඇය තම සැමියා සමඟ ඔහුගේ ජනපති කාලය අවසන් වනතුරු ධවල මන්දිරයේ රැඳී සිටිනු ඇතැයි ද සඳහන් කර ඇත. ඔහුගේ කාලසීමාව අවසන් වූ පසු කුමකින් කුමක් වේදැයි සැකසහිත බව ද එම වාර්තාවල සඳහන් වීම ඔබාමා පවුලේ සමඟිය හා සුගතියට වඩා තම පුවත්පත් හා නාළිකා අලෙවි කරගැනීම සඳහා කරනු ලබන ප්‍රයත්නයක් ලෙස ද පෙනේ.රෝහණ ආර්යරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>26</day>
    </date>
    <link>http://www.silumina.lk/2014/01/26/_art.asp?fn=as1401264</link>
    <topic>එක රැයකට අඟල් 2 ක් උස යන තරුණයෙක්</topic>
    <author/>
    <content>එක රැයකට අඟල් 2 ක් උස යන තරුණයෙක්ජොෂ් ගොල්ෆ් ගේ වයස අවුරුදු 16 කි. මේ වෙද්දී ඔහුගේ උස අඩි 6 අඟල් 10 ක් වී ඇත්තේ අසාමාන්‍ය වර්ධනයක් නිසාය. සෑම රැයකම ජොෂ් අඟල් 2 කින් උස වැඩිවන බව වාර්තා වන අතර තවමත් හඳුනා නොගත් රෝගයක් නිසා මෙලෙස සිදුවන බව වෛද්‍ය මතය වේ.සිරුරේ වර්ණදේහවල අක්‍රමිකතාවක් හේතුවෙන් නොනැවතී උස යෑමේ මේ රෝග තත්ත්වය සහිත කිසිවකු මෙතෙක් ලෝකයේ වාර්තා වී නොමැති අතර ඒ නිසාම ඒ රෝගයට මෙතෙක් නමක් ද නොමැති බව වෛද්‍යවරු පවසති.එංගලන්තයේ වෙසෙන ජොෂ්ගේ මව ෂැරොන්ය. සිය පුතුගේ මේ අසාමාන්‍ය උස යෑම නිසා ඔහු ළඟදීම එරට දැනට උසම මිනිසා ලෙස වාර්තා වන නීල් ෆින්ග්ල්ටන්ටත් වඩා උස යාවි යැයි ෂැරොන් බියපත්ව සිටී. වයස අවුරුදු 32 ක් වන නීල්ගේ උස අඩි 7 යි අඟල් 7 කි. ලොව උසම පුද්ගලයාගේ උස අඩි 8 යි අඟල් 3 ක් ලෙස ද වාර්තා වේ.කෙසේ නමුත්, මේ රෝගය යෝධභාවය නොවන බවට වෛද්‍යවරුන් විසින් හඳුනාගෙන ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>26</day>
    </date>
    <link>http://www.silumina.lk/2014/01/26/_art.asp?fn=as1401265</link>
    <topic>මා විවාහ විය යුතු යැයි මගේ මව පවසද්දී  මා සිටියේ සෙල්ලම් කරමින්</topic>
    <author>සේමාලි කැල්ලපත</author>
    <content>මා විවාහ විය යුතු යැයි මගේ මව පවසද්දී  මා සිටියේ සෙල්ලම් කරමින්වයස අවුරුදු 13 වෙද්දී මනාලියක, මවක හා වැන්දඹුවක වී හමාරයිඇලම්ෂාහේ ගෙබ්‍රෙකිඩාන් ඉපදුණේ ඉතියෝපියාවේ ඈත එපිට හුදෙකලා ගම්මානයකය. ඇගේ ළමා කාලය අහවර වෙද්දී ඇයට යන්තම් වයස අවුරුදු 10 ලැබුවා පමණය. තමන්ගේ මුළු ජීවිතයම වෙනස් වූ ඒ දිනය ඇලම්ෂාහේට අද මෙන් මතකය.“එවේලේ මං මිදුලෙ සෙල්ලම් කරමිනුයි සිටියේ. අම්මා මට ගේ ඇතුළට අඬ ගැහුවා. ඔයා ළඟදීම විවාහ වෙන්න ඕනැ. අම්මා මට එහෙම පැවසුවා. ඒ කීමත් සමඟ මට මොකුත් හිතා ගන්න බැරිවුණා. මට කරන්න තිබූ එකම දේ වුණේ කෑගහල අඬන එක පමණයි” ඇලම්ෂාහේ පැවසුවාය.ඉන් දෙමසකට පසු ඇලම්ෂාහේ ලස්සන පබළු මාල පොටවල් ගෙලේ දාගෙන මුහුණෙ සායම් තරවාගෙන ලස්සනට සැරසිලා මනමාලියක් වුණා. මනමාලි වෙන්න සැරසෙනකොටනම් ඇලම්ෂාහේට පුංචි සතුටක් හිතට දැනිණ. ඒත් ඇගේ ළමා ලෝකය එතැනින්ම අවසන් බව දැනෙද්දී සියල්ල සිදුවී හමාරයි. ඇලම්ෂාහේ ගේ අත ගත් මනාලයා වයස යන්තම් අවුරුදු 15 ගෙවුණා පමණි. විවාහ මංගල උත්සවයේදී ඔහු ද සිටියේ බියපත් දෙනෙතකින් යුතුවයි.වැඩිහිටියන් විසින් තීන්දු කරනු ලැබ බලහත්කාරයෙන් කෙරෙන මෙවැනි විවාහ අද ලෝකයේ අනන්තවත් සිදුවෙන බව වාර්තා වේ. ඇලම්ෂාහේ යනු ලෝකයේ අඩු වයසින් විවාහප්‍රාප්ත වෙන ගැහැනු ළමයින් මිලියන 14.2 කින් එක් අයකු පමණි. එක්සත් ජාතීන්ගේ වාර්තා අනුව මෙලෙස වැඩිපුරම ළමා විවාහ සිදුවනුයේ ඉන්දියාව, මැදපෙරදිග සහ නයිජර්, චැඩ්, ටැන්සානියා සහ ඉතියෝපියාව වැනි උප සහරා අප්‍රිකානු රටවලය. මේ විවාහවලින් එම දැරියන්ගේ ළමා කාලය මෙන්ම අධ්‍යාපනය ද එතැනින්ම හමාර වේ.මේ අඩු වයස් විවාහක දැරියන් බොහොමයක් දරු ප්‍රසූතියේදී සිදුවන විවිධ සංකූලතා හේතුවෙන් අකාලයේ මිය යති.එදා එලෙස ළමා මනාලියක වූ ඇලම්ෂාහේගේ දැන් වයස අවුරුදු 38 කි. දැන් ඇය ලන්ඩනයේ ජීවත්වන්නීය. ඇගේ දැන් ජීවිතය මුළුමනින්ම කැපව ඇත්තේ ලෝකයෙන් ළමා විවාහ තුරන් කිරීමේ දැනුවත්භාවය ඇති කිරීම සඳහාය.“මං විවාහ වෙද්දී මගේ පාසල් ගමනත් නතර වුණා. ළමයෙක් විදිහට කමින් බොමින් සෙල්ලම් කරමින් සිටි මගේ ජීවිතය එතැනින්ම නතර වුණා” ඇලම්ෂාහේ පවසයි.ඇය ඇගේ අත ගන්නා මනාලයා හැබැහින් දැක්කේ විවාහ දිනයේය. ඔහු ජරපත් මහල්ලකු නොවීම ඇගේ වාසනාවකි.“ඔහු ද මා මෙන්ම බියපත්ව සිටි බවක් මට තේරුණා. වාසනාවකට මෙන් ඔහුත් මා වැනිම ළමයකුයැයි සිතා මා හිත හදාගත්තා. ඒත් අපේ ළමා කාලය එතැනින්ම ඉවර වුණා.”විවාහ වූ දා පටන් සම්ප්‍රදායික ඉතියෝපියානු බිරියක බවට පත් වූ ඇලම්ෂාහේ ට එදා සිට දරදිය ගෙන ඒම ගේදොර පිරිසුදු කිරීම හා ඉවුම් පිහුම් වැනි දෛනික රාජකාරි පැවරිණි.“අපට වතුර නැහැ, වතුර ගෙන ඒමට අපි බොහෝ ඈත ගියා. දර සොයා ගෙනැවිත් ඉවීම කළා” ඇය පැවසුවාය.මෙලෙස කල්ගත කළ ඇලෙම්ෂාහේ වයස අවුරුදු 13 වෙද්දී මවක් වූවාය. ඇගේ දරුවා පිරිමි දරුවෙකි. ඔහුගේ දැන් වයස අවුරුදු 25 කි. ඇයට සිය ගර්භණී අවදිය හොඳින් මතක ඇති අතර නොමේරූ දැරියක ලෙස දරු ගැබක් දරා සිටීමේදී විඳි ශාරීරික අපහසුතා අපමණය. දරු ප්‍රසූතියේදී ඇය නොමැරී බේරිණ.මේ සියලු දුක්ඛ දෝමනස්ස අතරේ ඇලෙම්ෂාහේ ජීවිතය තවත් දුකට පත්කළේ ඉතියෝපියාව වෙලාගෙන තිබු සිවිල් යුද්ධයයි. 1974 සිට 1991 දක්වා පැවැති සිවිල් යුද සමයේ දී ඇගේ තරුණ සැමියාට යුද්ධයට යෑමට සිදුවිය.“දරුවා ඉපදී වැඩි කලක් යෑමට පෙර ඔවුන් මගේ සැමියා බලෙන් යුද්ධයට අරගත්තා. ඔහු යුද්ධයෙන් මිය යද්දී වයස අවුරුදු 19 යි. ඔහුට ජීවිතයේ කිසිම සතුටක් විඳින්න බැරිවීම ගැන මට දුකයි.”වයස අවුරුදු 10 දී මනාලියක වී 13 දී මවක වූ ඇලෙම්ෂාහේ වැන්දඹුවක ද වූවාය. මේ සියලු කරදර මධ්‍යයේ ඇලෙම්ෂාහේ මීළඟට හසුවූයේ මිනිස් ජාවාරම්කරුවනටය. හොඳ ජීවිතයක් පිළිබඳ ඇයට දහසක් පොරොන්දු දුන් ඔව්හු ඇය හොර රහසේ ඊජිප්තුවට ගෙන ගියේ ගෘහ සේවිකාවක ලෙසය. දරුවා සිය මව බාරයේ තබා දහසක් සිහින පොදි බැඳගෙන ඊජිප්තුවට ගිය ද ඇය වහලියක වූවා මිස සතයකුදු වැටුප් නොලැබුවාය. ඊජිප්තුවට පැමිණ දෙමසකට පසු අරාබි ජාවාරම්කරුවන් සමඟ ඇය යළි වෙනත් රටකට සංක්‍රමණය වූවාය.එවර ඇය නතර වූයේ ලන්ඩන් නුවරය. ජාවාරම්කරුවෝ ඇය ලන්ඩනයේ අතරමං කර පලා ගියේ එය ඇයට වාසනාව උදාකරලමිනි. අඩු වයස් දැරියක නිසා ලන්ඩනයේ දී ඇය කැපකරු මවුපිය යුවළකගේ බාරයට පත් කෙරිණ.“ලන්ඩනයේ දී මං යළි පාසල් ගියා. ඉංග්‍රීසි ඉගෙන ගත්තා. වයස අවුරුදු 16 දී මං එරට දේශපාලන රැකවරණ පතන්නියක බවට පත්වුණා” ඇලෙම්ෂාහේ පැවසුවාය.ලන්ඩනයට පා තැබු පසු යළි ජීවිතය ලද ඇය එතැන් පටන් උත්සාහ දැරුවේ සිය දරුවා තමා ළඟට ගැනීමටය. දැන් ‘Girls Not Brides’ නම්වූ සමාජ සේවා ආයතනයේ සේවයට එක්ව සිටින ඇය එමඟින් ඉතියෝපියාවේ ළමා මනාලියන්ට පිළිසරණ වන්නීය.“දරුවා නැතිව ජීවත්වීම හරිම දුකක්. හැම වේලේම මගේ දරුවා මේ රටට ගෙනඒම ගැන මා හිතනවා” ඇය පවසයි.ඇලෙම්ෂාහේ ගේ ජීවිතය එසේ වෙනස් වුවත් බොහෝ ළමා මනාලියන්ගේ ජීවිතය එලෙස නොගෙවෙන බව එක්සත් ජාතීන්ගේ සංවිධානය පෙන්වා දෙයි.“කිසිදාක අඩු වයසින් විවාහ වෙන්න එපා. හොඳින් ඉගෙන ගන්න. මාගේ ජීවිත කතාව දැනගන්න. කෙසේ හෝ ළමා විවාහවලින් වැළකෙන්න” ඇලෙම්ෂාහේ ගේ එකම ඉල්ලීම එයය.සේමාලි කැල්ලපතකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>26</day>
    </date>
    <link>http://www.silumina.lk/2014/01/26/_art.asp?fn=as1401266</link>
    <topic>ඔයාව හුරතල් කරන්න කෙනෙක් මෙහෙ නැහැ</topic>
    <author/>
    <content>ඔයාව හුරතල් කරන්න කෙනෙක් මෙහෙ නැහැමෙතෙක් කතාවලිපිකරු‍වකු වන නිමල්ගේ බිරිය ලාලනී ඇඳුම් මැසීමෙන් අමතර ආදායමක් ඉපයීමට වෙහෙසේ. ඔවුන්ගේ දියණියන් දෙදෙනා වන නදී සහ චාපා පාසල් අධ්‍යාපනය හමාර කර සිටිති. ලාලනී චාපාට වැඩි ඇල්මක් දක්වන බවත් තමාට වෙනස්කම් කරන බවත් සිතන නදී අසහනයෙන් කල්ගෙවයි. එනිසා ම සුජිත් ගේ ප්‍රේමාරාධනාවද පිළිනොගනී. තමා සිය පියාගේ පළමු විවාහයේ දරුවා බව අහම්බෙන් දැන ගන්නා නදී තමා රවටන ලදැයි කෝපයටත් ශෝකයටත් පත්ව පියාගේ මහගෙදර යයි. මහගෙදර සියා මියයෑමත් සමග නදී තව තවත් වේදනාවට පත්වෙයි.අද එතැන් සිට...ජෑම් ගසේ අතු ඉති සෙමින් සැලේ. ප්‍රීතියෙන් ඉල්පෙන දරුවෙකු සේය. සුදු පැහැ ජෑම් මල් පමණක් නොව පොළව වැලඳගත් උඳුපියළිය බිස්ස ද ප්‍රීතිමත් ස්වරූපයක් ම උසුලයි. කඩ කාමරයේ රැව් දෙන සිනා හඬින් වටපිටාව පවා ප්‍රමුදිත වූ සෙයකි.“සීයගෙ තුන් මාසෙ දානෙ දුන්නා විතරයි. හයියෙන් හිනා වෙන්න එපා ළමයිනේ”ලාලනී ඉල්ලා සිටියේ නොරිස්සුමින් අව පැහැ ගැන්වුණු මුවකින් නොවේ. කාරුණික හා සෙනෙහෙබර හඬිනි.අක්කා නඟෝ සිනාව මැඬගත්තේ වරදක් කළ නොදරුවන් මෙන් හැකිලෙමිනි. ඔවුන් දෙස නෙතඟින් බැලූ ප්‍රියන්ති එකියකගේ දෙනෙත ඩැහැගන්නට තැත් කළාය. එහෙත් චාපා සිය සොයුරිය දෙස බලාගත්වනම සිටියේ සීයා සිහිපත්ව කඳුළක් වගුරනු ඇත්දැයි සැකයෙනි.“මං සීයව හීනෙන් දැක්කා අම්මේÓයි නදී කියා සිටියේ ශෝකයෙන් නොව සොම්නසින් පිරි හඩිනි.“අනේ මං දැක්කෙ නෑනෙ ආසාවකටවත් එක පාරක්වත්. මොකක්ද ලොකු දූ ඔයා දැක්කෙ?”ලාලනී රෙදි කඩ කැපීම පවා මඳකට නතර කළාය.“සීයයි, ආච්චියි මමයි පන්සල් ගියා. සීයා සුදු මල් වට්ටියකුත් අතේ තියාගෙන හිනාවෙවී හිටියා... අනේ අම්මේ හීනයක් කියල හිතන්නවත් බෑ.. මට හිතුණෙ ඇත්තටම කියල”ලාලනී මඳ සිනාවක් පෑවාය.“සීයා හොඳ තැනක ඉපදිලා ඇති..”චාපා දෙබැම හකුළා හැට්ටයක් අතින් ගත්තාය.“කොහොම හරි ඉතිං සුදු ආච්චි තනිවුණා..Óයි ඇය කීවේ හැට්ටය හොඳින් නරඹමිනි.“ඕක තියන්න චූටි දූ කිලුටු වෙයි...”ලාලනී කරදර වූයේ හැට්ටය පිළිබඳවය.“තාත්තා හැමදාම හවසට ගිහිං සුදු ආච්චිව බලල එනවනේ..”නදී නැඟණියට උත්තර බැන්දාය.“තාත්තා ඕන්නං පැයක් ඉඳී. අනිත් හැම වෙලාවෙම සුදු ආච්චි තනියමනෙ...”චාපා දෙතොල උල් කළාය. සුදු ආච්චි හුදෙකලා වීම පිළිබඳව නොමනාපය පළ කරන්නට වාගේ.“කෝ ඉතිං මෙහෙ ඇවිත් ඉන්න කීවට අහන එකක්යැ...”ලාලනී කතා කළේ ද කණස්සල්ලෙනි.“අක්කත් ආව නේ. අක්කට තිබ්බෙ තව ටික දවසක් ඉන්න..”නදී ගේ හිස පහතට නැඹුරු විය.“අක්කා හැමදාම එහෙ ඉඳල හරියනවද චූටි දුව”“චාපාට තියෙන්නෙ ආච්චි ළඟ ඉන්න. අපිට කණක් ඇහිල පාඩුවේ ඉන්න පුළුවන්.” විමල් සාප්පුවට එබුණේ දියණියට සරදම් කරමිනි.“යන්න ... තාත්තා හරි නරකයි...”චාපා ළදැරියක මෙන් නෝක්කාඩු කී කල ප්‍රියන්ති සිනා මැඬ ගත්තේ වෑයමිනි.නදී වහා සිය පියා වෙත ගොස් බෑගය බාරගත්තාය.“සේරමලා මෙහාට වෙලා.. ගෙදර පාළුවට ගිහින්...Óයි කී විමල් විඩාබර සිනාවක් පෑවේය.“හරි හරි අපි හයට ෂොප් එක වහනවා. හයෙන් පස්සෙ අපි ගෙදර තමා. ඔයා මොකද අද වේලාසන?”ලාලනී කතා කළේ සැහැල්ලුවෙනි.“ෂෝට් ලීව් එකක් දාල අම්මව බලන්න ගියා”“ඇයි සුදු ආච්චි අසනීපෙන් ද?යි වහා ප්‍රශ්න කළේ නදීය.“නෑ.. නෑ.. අම්ම තනියම හින්ද මං ඔහෙ ටිකක් කතා කර කර ඉඳල එන්න ආවා..”කිසිවක් කියන්නට ලාලනී මුව විවර කළාය. එහෙත් ඇයට ඒ සඳහා ඉඩ කඩ ලබා නො‍දුන් සංගීත රාවය යුවතියන් තිදෙනාගේම මුහුණු විකසිත කරන්නට සමත් විය.“හානේ සුජිත් අයියා..Óයි චාපා මහත් සොම්නසින් කෑගෑවාය. ප්‍රියන්තිට ද මැසිම අතහැර නැඟී සිටින්නට සිත්විය. ඒ කඩවසම් තරුණයා තමා වෙනුවෙන් පාන එකම බැල්මත් මඳ මුදු සිනා බිඳත් ඇයට මහමෙරක් තරම් ය. ඒ නිසා ම ඇය ඔහුගේ ඇල්ම බැල්ම ලබන කෙල්ලන් දෙදෙනාට ම ඊර්ෂ්‍යා කරයි.සුජිත් සාප්පුවට ගොඩ වූයේ බනිස් මල්ලකුත් අතක එල්ලාගෙනය.“දැං ඉතිං පාරට දුවන්න ඕන නෑ වෙනද වගේ..Óයි කී ලාලනී ළෙන්ගතු සිනාවක් පෑවාය.“සුජිත් අයියා..Óයි ආදරයෙන් නොකී නදී ප්‍රේමාන්විත සිනාවක් පෑවාය. එහෙත් ඔහු‍ෙග් බැල්ම මුළුමනින්ම පැහැර ගන්නට සමත් වූ චාපා සුන්දර සිනාවක් ද සමඟ “සුජිත් අයියාÓයි කොඳුළාය.නදී අත දිගු කළ ද සුජිත් බනිස් මල්ල තැබුවේ චාපාගේ දෝත මතය.“අ‍.. අනේÓයි කෙඳිරූ නදී අතකින් මුව වසාගත්තාය.“ඇයි? අනේ ඇයි සුජිත් අයියා...?Óයි ඇය කෝපයෙන් ද ශෝකයෙන් ද කෑගැසුවාය. එහෙත් ඒ උච්ච ස්වරයෙන් සසලව ගියේ ඇගේ මව පියා නැඟණිය හෝ පෙම්වතා නොවේ. දුර්වර්ණ කෙසඟ ගැහැනියයි.“දුවේ...? ඇයි වස්තුවේ? හීනයක් දැක්කද?”එකම දේ නැවත නැවත කියමින් ඉකිබින්දා මිස නදී උත්තරයක් නොදුන්නාය.“නාඬ ඉන්න මගෙ රත්තරං... මොකක්ද හීනෙන් දැක්කේ?”බණ්ඩාර මැණිකේ මිනිබිරියගේ හිස පිරිමැද්දාය. දෙවුරින් අල්ලා සෙලෙව්වාය.“අනේ දෙයියනේ.. මට හැම දේම නැති වුණා.. අයියෝ මං මොන තරම් අවාසනාවන්ත ද...”සිය මවගේ මව පිළිබඳව බිඳකුදු නොතැකූ යුවතිය නොනවත්වා කඳුළු සැලුවාය.“අම්මේ..”රළු හඬක් ද රකුසු මුහුණක් ද සමඟ කාමරයට එබුණේ බණ්ඩාර මැණිකා සේම කෙසඟ දුර්වර්ණ තරුණියකි.“පොඩ්ඩියේ... මේ ළමයා හීනෙන් බයවෙලාද කොහෙද අඬනවා අඬනවා ඉවරයක් නෑ...”බණ්ඩාරමැණිකා සිය බාල දියණිය දෙස හෙළුවේ බැගෑපත් බැල්මකි.“අවේලාවේ නිදාගත්තහම ඔහොම තමා‍. නිදාගන්ඩෝනෑ රෑ වුණාමනේ... මේ හැන්දෑවේ කවුද නිදාගන්නෙ?”“ඕං කිව්ව කතාවක්. ඇයි බං පොඩ්ඩියේ මේ ළමයට මහන්සි නැතෑ දුර කතරක ඇවිදිල්ලා.. මංමයි කිව්වෙ ටිකක් හාන්සි වෙන්ඩ කියල...”තරුණිය අවඥාවෙන් මුව ඇද කළාය. එකම සොයුරියගේ දියණිය දෙස සෙනෙහසින් නොව නොමනාපයෙන් බැලූ ඇය ‘නදී'යි හඬ ගෑවාය.“ගෝතමී...Óයි බණ්ඩාර මැණිකා තරවටු කළාය.“නැඟිටින්න.. නැඟිටින්න ඔයාව සුරතල් කරන්න කෙනෙක් මෙහෙ නෑ.. නැඟිටලා නාගන්න. එතකොට ඔය මහන්සිය නැතිවෙයි. විකාර හීන පේන එකකුත් නෑ...” ගෝතමී යුවතියගේ අතකින් ඇද්දේ රළු පරළු ලෙසිනි.‍“ඌයි..Óයි වේදනාවෙන් ඇඹරුණ නදී දෙනෙත විවර කළාය. තමා අබිමුව කෝපයෙන් බලා සිටින්නේ කවුරුන්ද?ඇය වටපිට බැලුවේ අම්මා තාත්තා නංගි සහ සුජිත් අයියා දැකගැනීමේ උවමනාවෙනි. එහෙත් ඇය දුටුවේ වික්ෂිප්ත වූ මහළු ගැහැනියත් රවාගෙන ඉන්නා තරුණියත් පමණි. කාලෙකින් හුනු පිරියම් නොකළ බිත්ති සහ පැරණි පන්නයේ ගෘහභාණ්ඩ දුටු ඇය අන්ද මන්ද වූවාය.“මං... මං... මේ කොහෙද ඉන්නෙ?”“ඇයි අප්පේ මා එක්ක එන්නම ඕන කියල දූගෙ තාත්ත එක්ක රණ්ඩු කළා මතක නැද්ද?Óයි බණ්ඩාර මැණිකා ඇසුවේ මඳ සිනාවක් ද සමඟිනි.ලබන සතියටකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>26</day>
    </date>
    <link>http://www.silumina.lk/2014/01/26/_art.asp?fn=as1401268</link>
    <topic>ප්‍රසූතියෙන් පසු වැදැමහ නිසි ලෙස ඉවත් නොකිරීම නිසා මව මිය ගිහින්</topic>
    <author>ඉනෝකා පෙරේරා බණ්ඩාර</author>
    <content>ප්‍රසූතියෙන් පසු වැදැමහ නිසි ලෙස ඉවත් නොකිරීම නිසා මව මිය ගිහින්තිස් හැවිරිදි සිවිල් ඉංජිනේරුවකු වූ සුජීවත් ඔහුගේ 29 හැවිරිදි බිරිය කේශලාත් මේ ගෙවා දමන්නේ ජීවිතයේ නොසන්සුන්ම දවස් කිහිපයයි. කුළුඳුල් දරු පැටියා ‍බිහිවන්නට තව ඇත්තේ දිනක් නැතිනම් දෙකකි. නිරෝගී තරුණ ජවසම්පන්න කේශලා නුහුරු අත්දැකීමකට ඇති බිය මිස කිසිඳු රෝගයකින් පීඩා නොවින්දාය.“නියමිත සායනවලටත් ගියානේ. බය වෙන්න දෙයක් නෑ. ඔයාට කරදරයක් නැතිව දරුවා ලැබෙයි...”සුජීව, 2009 වසරේ අප්‍රේල් 18 වැනිදා කොළඹ කාසල් රෝහලට ඇතුළු කළ සිය ආදරණීය බිරිය අස්වැසුවේය. එදිනම රාත්‍රී 10.45 ට කේශලා රෝස පැහැ පුංචි පුතකු බිහි කළාය.දරු ප්‍රසූතියේ වේදනාවෙන් හෙම්බත්ව සිටි කේශලා අමාරුවෙන් සිය සැමියා හා කතා කළ මුත් එන්න එන්නටම ඈ දුර්වල වන බවක් සුජීවට දැනෙන්නට විය.19 වැනිදා දවස ද ඈ ගත කළේ පෙර පරිදිම අපහසුවෙනි. සුජීවට මේ වෙනස වඩාත් දැනුණේ ඈ සමඟම දරුවන් බිහිකළ සෙසු අම්මලා ඒ වන විට ඇ‍ඳෙන් බැස ඇවිදින්නට ද පටන් ගෙන තිබූ නිසාය.19 වැනිදා සවස් යාමයේ සුජීව කේශලාගෙත් පුතුගෙත් හිස අතගා ඉඹ, හෙට උදෙන්ම එන පොරොන්දුව පිට රෝහලින් නික්මුණත් ඔහුගේ හිතට හරි නැති බවක් දැනිණි.“මට අද ගෙදර යන්න හිතෙන්නෙම නෑ. මොකද මන්ද...” ඒ රාත්‍රිය ඔහුට මහා දිගු එකක් විය. කේශලා නැති ඇ‍ඳේ ඔහුට මහා හිස් කමක් දැනිණි. ඒ මේ අත පෙරළෙමින් සිටි ඔහු එළිවෙන යාමයේ රෝහලට යන්නට සූදානම් විය.“දෙයියනේ! අදවත් මට පුතාවයි කේශලාවයි ගෙදර එක්කන් එන්න ලැබෙන්න!යි සියලු දෙවි දේවතාවුන්ගෙන් ද ඉල්ලා සිටි ඔහු රෝහලට ගියේ දහසක් බලාපොරොත්තු ඇතිවය.පැද්දෙන තොටිල්ලේ පුංචි පුතු ගුලි වී නිදා සිටින මුත් කේශලාගේ ඇ‍ඳේ හිස් බව දුටු ඔහු තරමක් නොසන්සුන් විය.“අද පාන්දර ඔයාගේ වයිෆ්ට අමාරු වුණා...” ඔහුට ඇසුණේ එපමණකි. 'ඒකනම් කීයටවත් වෙන්න බැහැ' යි ඔහු සිතූ මුත් ඒ වන විටත් කේශලා කුළුඳුලේ බිහිකළ කිරි කැටියාත් පණ මෙන් ආදරය කළ සැමියාත් අතැර යන්නටම ගොස් තිබුණේය. අන්තිමේ, ඔහු හා දෙපයින් රෝහලට ගිය කේශලා පෙට්ටියකින් කිහිප දෙනකුගේ කර මතින් ගෙදර ආවාය.කිසිත් නොදත් පුංචි පුතු කිරි ඉල්ලා හඬන, හඬ මළ ගෙදරට පැමිණි කාගේත් සිත් සසළ කළ දසුනක් විය.මරණ පරීක්ෂණයේදී සුජීව කියා සිටියේ මරණය පිළිබඳ වෛද්‍ය වාර්තාවක් අවශ්‍ය බවය.එඩ්වඩ් අහංගම මහතාගේ ද හිත සසළ කළ මේ හදිසි මරණ පරීක්ෂණයට, අධිකරණ වෛද්‍ය නිලධාරී එච්. පී. විජයවර්ධන මහතාගේ ද සාක්ෂි කැඳවිණි. වැඩිදුර පරීක්ෂා කළ යුතු යැයි සඳහන් වූයෙන් කිහිප වරක් කල්ගිය මෙම මරණයේ වාර්තාව ලැබුණේ අගෝස්තු 22 වැනිදාය.“ඒ අනුව, කේශලා භාරව සිටි වාට්ටුවේ නාරි හා ප්‍රසව විශේෂඥ වෛද්‍යවරයා කැඳවීමට මා තීරණය කළා.ඔහු 1968 MBBS උපාධිය ගෙන මේ රටේ රෝහල් ගණනාවක සේවය කර 1975 වසරේ කොළඹ විශ්ව විද්‍යාලයෙන් පශ්චාත් උපාධිය හා 1976 වසරේ බ්‍රිතාන්‍යයේ රාජකීය නාරි හා ප්‍රසව වෛද්‍ය විද්‍යාලයෙන් උපාධියකුත් ගත් පුද්ගලයෙක්.මේ ඔහු කියූ සාක්ෂිය.“මට ඔය රෝගියාව මතකයි. ඈ සායනවලටත් ආවා. අප්‍රේල් 10 වැනිදාත් සායනයට ආවා. ඈ තරමක් තරබාරු වුවත් කිසිඳු රෝගී තත්ත්වයක් තිබුණේ නැහැ. 18 වැනිදා ඈ රෝහලට එන විටත් ප්‍රසව වේදනාවෙන් හිටියේ. සාමාන්‍ය දරු ප්‍රසූතියක් සඳහායි ඈ සූදානම් කළේ. ඒ නිසා ‘සින්ටෝසිනෝන්’ ලබා දුන්නා. ඒ, සේලයින් සමඟ ඒකක 4 ක් වශයෙන්.රාත්‍රී 10.45 ට ඈ දරුවා බිහිකළා. රුධිරය වහනය වීමක් තිබුණේ නැහැ. ගර්භාෂයත් තද ගතියට තිබුණා. සාමාන්‍ය ලෙසයි ඇගේ වැදෑමහ ඉවත් කළේ. ප්‍රතිජීවක ලබා දී කැපුම් තුවාලයට මැහුම් දැමුවා. ඒ වන විටවත් ඇයට රුධිරය වහනය වූයේ නැහැ.නමුත් 20 වැනිදා පාන්දර ඇගේ අත් පා සීතල වී නාඩි වැටීම දුර්වල වී තිබුණා. ඒ නිසා පාන්දර 1.10 ට පමණ ඇයට ලේ දුන්නා. දැඩි සත්කාර ඒකකයේදීයි ඈ මිය ගියේ...”ඔහු එසේ කීවත් අභ්‍යන්තරික රුධිර වහනයක ලක්ෂණ වන නාඩි වැටීම දුර්වල වීම, බොහොම මූලික කාරණයක්. මේ විශේෂඥ වෛද්‍යවරයාට ඒ බව නොදැනුණේ ඇයි කියන එකයි ප්‍රශ්නෙ... අනික් ප්‍රධානම කාරණය තමයි, වෛද්‍ය වාර්තාවේ හැටියට මේ මවගේ ගර්භාෂය ඇතුළේ වැදෑමහෙන් (පෙකණිය සහ පෙකණියට ආශ්‍රිත කොටස්) තුනෙන් හතරක්ම ඉතිරිව තිබුණා. ඒවා නරක් වී කුණු වී විෂබීජ ඇතුළු වී තිබුණා. ගර්භාෂය ඇතුළේ අභ්‍යන්තර රුධිර වහනය වීමක් සිදුවූ නිසයි රෝගියාගේ නාඩි වැටීම දුර්වල වුණේ. ඇගේ අත් පා සීතල වුණේ.“ඇයි මේ මවගේ ගර්භාෂයේ මේ තරම් වැදෑමහ කොටසක් ඉතිරිව තිබියදී මැහුම් දමා තිබෙන්නේ...” .“මා ඔහුගෙන් විමසුවා. නමුත් ඔහු කියා සිටියේ වෙන කතාවක්.“ඒක කීයටවත් වෙන්න බැහැ. වැදෑමහ ආශ්‍රිත සියලු අපද්‍රව්‍ය ඉවත් කළ බවයි, ජ්‍යෙෂ්ඨ නේවාසික වෛද්‍යවරයා මට පැවසුවේ. මම විශ්වාස කරන්නේ ඔහුගේ කීම සහ ඇඳ ඉහපතේ තිබූ වාර්තාවයි...”මේ විශේෂඥ වෛද්‍යවරයා අත සෝදා ගත්තේ එලෙස පවසමින්.නමුත් දෙසැම්බර් 16 වැනිදා, මාස අටකට පසු ලැබුණු අධිකරණ වෛද්‍ය වාර්තාවට අනුව, මේ මවගේ ගර්භාෂය ආශ්‍රිත ප්‍රදේශයේ රුධිරය පහව ගොස් මළානික සුදු පැහැයට ලක්ව ඇති බව සොයාගෙන තිබුණා. අධික අභ්‍යන්තර රුධිර වහනය වීමක් නිසයි එසේ සිදුව තිබෙන්නේ.ගර්භාෂය තරමක් හැකිළී තිබූ අතර, අර ඉතිරි වූ නරක් වී කුණු වූ අපද්‍රව්‍ය කොටස් ගර්භාෂ බිත්තියේ ඇලී තිබුණා. ඒවා නිසි ලෙස ඉවත්කොට සුද්ද පවිත්‍ර කළානම් ඈ අදත් ජීවතුන් අතර.අවසානයේ මරණයට හේතුව ලෙස සොයා ගත්තේ ඉතිරි වූ වැදෑමහ විශාල ප්‍රමාණයක් නිසා අභ්‍යන්තර රුධිර වහනයත් කම්පිත තත්ත්වයත් නිසා ඈ මියගිය බවයි...”එහෙත් ඉතාමත් ලෙහෙසියෙන් අත සෝදා ගත් විශේෂඥ වෛද්‍යවරයා අරභයා නීතිය කෙසේ ක්‍රියාත්මක වූවාදැයි අහංගම මහතා ද නොදනී. දරු සිඟිත්තකු සමඟ මෙලොව තනිවූ කේශලාගේ සැමියා සුජීව, නඩු කීවාදැයි අපි ද නොදනිමු.අද ද කොහේ හෝ තැනෙක, අම්මෙකුගේ හව්හරණක් ආදරය හෝ සෙනෙහසක් රැකවරණය බිංදු මාත්‍රයක් නැතිව වැඩෙන ඒ පුංචි පුතු, ඒ මියගිය අම්මා සොයන බව පමණක් දනිමු.ඉනෝකා පෙරේරා බණ්ඩාරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>26</day>
    </date>
    <link>http://www.silumina.lk/2014/01/26/_art.asp?fn=as1401267</link>
    <topic>නෙළුම්විල</topic>
    <author/>
    <content>නෙළුම්විලදුම්රිය පොළෙහි ටිකට් කවුළුව ළඟින් ඇති පඩි පෙළ නැඟගෙන ගියෙමි. ඒ මුදුනින් මගී පාලම ඇරැඹෙයි.පඩි පෙළ මුදුනත්, මගී පාලමත් අතර කුඩා පිල්කඩක් තිබේ. එතැන කිහිලිකරුවකට බර දී මගීනට අතපා ගෙන සිටියේ නවක හිඟන්නෙකි. ඔහු මැදිවිය පසු කරමින් සිටියේ ය.ඔහු ළඟ හිඟන පාටක් නම් නොවීය. අත පෑම ද නුහුරු සේ ය. හේ සමාජයට මුහුණ දෙන්නට බයෙන් මෙන් බිම බලාගෙන සිටියේ ය.මගීන් කිහිප දෙනකු ඔහු පසු කොට ගිය ද ඔහුට කිසිවක් නොලැබිණ. එහෙත් පඩි පෙළ පාමුල වක ගැසී හිද සිටි දිරා පත් වැඩිහිටියාට ‍නම් කවුරුත් කීය කීය හෝ දෙනු පෙනිණ.පසු දා උදෑසන ඔහු එතැන සිටියේ නිදාගෙන ය. ඔහුට නින්ද ගොස් තිබිණි. කිහිලිකරුව ද පසෙක විය.ඊළඟ දින කිහිපයේත් ඔහු එතැන සිඟා කෑවේ ය. කිහිලිකරුව නම් දක්නට නොවී ය.තවත් දවසක ටිකට් කවුළුව ළඟ සිටි තරුණයකු වෙත මගෙ දෑස දිව්වේ ය. ඔහුගේ ඇඳුමිනුත්, පිබිදුණු සිනාවෙනුත් පළ වූයේ ළඟ දී මවු බිමට ආ සෙයකි.ඔහු සමඟ මැදි වියේ කතක් ද වූවා ය. ඒ ඔහුගේ මව විය හැකි ය. තරුණයා ඇය හා හිනාවෙන්, කතාවෙන් යුතුව පිය ගැට පෙළ නැගුණේ ය.මා පිය ගැට පෙළ පාමුලට එන විට ඔවුන් සිටියේ එහි මුදුනේ ය.අර හිඟන්නා ද හිටියේ එතැන ය.මා පඩි පෙළ මුදුනට එන විට කෙළිලොල් තරුණයා හිඟන්නාගේ අත අල්ලාගෙන සිටියේ ය. දෙදෙනා කලකින් දුටු සොඳුරු හැඳුනුම්කම් පෑයේ ඒ පිරී ගිය සිනාවෙනි.තරමක් ඈතට වී එදෙස බලා සිටි කාන්තාවගේ මුහුණේ නම් හිනා පොදක්වත් නොවී ය.මම කාන්තාව පසු කොට පියවර කිහිපයක් මැන නැවතී ආපසු හැරුණෙමි.ඒ වනවිට තරුණයා හිඟන්නා අත යමක් තබා අවසන්ව තිබිණ.“එහෙනං අපි යන්නං බාස් උන්නැහැ” තරුණයා සුපුරුදු හිනාවෙන් ම යුතුව හිඟන්නාගේ අත මිරිකුවේ ය.“හොඳයි ‍මහත්තයො” හිඟන්නා ද හිනාවෙන් ම සමු දුන්නේ ය.කාන්තාව නොදොඩා ම මගී පාලමට පා එස වූවා ය.තරුණයා ඉක්මන් ගමනින් විත් මව හා එකතු වූයේ ය.මම ඔවුන් පසුපසින් ගියෙමි.“එයා බලාගෙන හිටපු දේ ම එයාට ලැබිල තියනව! ඕක තමයි එයා බලාගෙන හිටියේ! ඔය ලැබිල තියෙන්නෙ! ඔය මනුස්සයට අපි කොච්චරක් නම් කියල උදවු කළා ද? මනුස්සයෙක් වෙන්ඩ ඕනෑකම තිබුණ නං ඒව හොඳටම ඇතිනේ. ඔයාට මතකද ඕනැයි කියපුහම අපි ගෑස් කුකර් එකකුත් අරන් දුන්නා. ‍බ්ලෙන්ඩර් එකකුත් ‍ඕනැයි කියපුහම ඒකත් දුන්නා. අන්තිමට මොකුත් නෑ. මිනිහ හැදුණොත් නෑ. ඕකනේ ඉතිං කරගන්ඩ ඕනෑ වුණේ...” කාන්තාව කතා කළේ යටපත් කරගත් ආවේගයකිනි. තරුණයා හූමිටි දුන්නේ ය.“එහෙම වෙලා තියෙද්දීත් එයා ඔයාගෙන් ඉල්ලුවෙ මොකක්ද? ෆෝන් එකක්! මං නං ඔයාට දෙන්ඩ කියන්නෙත් නෑ, එපා කියන්නෙත් නෑ. මගෙ හිතට හරි කේන්තියි...”තරුණයා මව දෙස බලා සුපුරුදු හිනාවම පෑවේ ය.“මාරු සල්ලි තිබුණ නං රුපියල් පනහක් විතර දෙන්ඩයි මං හිතා හිටියෙ...” කාන්තාව සියල්ල අකා - මකා දමමින් කීවා ය.තරුණයා හිනාවුණා මිස කිසිත් නොකීවේ ය.මේ කතාවෙන් මට අවබෝධ වූයේ යමකු හිඟන තත්ත්වයට පත්වන්නේ විහින් බව ය.ඊළඟ උදෑසන හිඟන්නා සුපුරුදු තැන නොසිටියේ ය. ඔහු යළි එතැනට නේනු ඇතැයි මට සිතිණ. එහෙත් මගේ සිතුවිල්ල වැරදිය. ඉන් මදක් එහා වෙනත් දිසාවකට යන පඩි පෙළක් උඩ මිනිසෙක් මට පිටුපා හිඳ සිටියේ ය.මම ඒ පුද්ගලයා හඳුනා ගන්නට වෑයම් කළෙමි. දෑතින් මුහුණ වසාගෙන සිටි ඒ ඔහුම ය.අනන්‍යතාව සඟවා සිටීමට කැමැති ‘සිළුමිණ’ පාඨකයකු විසින් යොමු කරන ලද ලිපියක් ඇසුරිනි.මම කලකින් මා සොයා ආ මිතුරකු සමඟ සතුටු සාමීචියේ යෙදී සිටියෙමි.ටික වේලාවකින් එහි ආයේ මගේ පරණ පාසල් මිතුරෙකි. ඔහු ආයේ පැමිණිල්ලක් කරමිනි.“බලන්ඩකො අනේ අපේ පුතාට අදත් හොඳටම ගහල! මේක ඉවසන්ඩ පුළුවන්ද? කොල්ලො කට්ටියක් එකතු වෙලා පන්තියෙන් එළියට ඇදගෙන ගිහින් ගහනව. ගුරුවරුන්ට කිව්ව. විදුහල්පතිට පැමිණිලි කළා. කිසිම වැඩක් වුණේ නෑ. කොල්ලො ගහ ගන්නව තමයිලු. රණ්ඩු බේරන්ඩයි, උගන්නන්ඩයි බැරිලු. අපේ එකා අහිංසකය. ඉස්කෝලෙ ගියොත් කොල්ලො ගහනව. මට මේ හැටි ගුටි කන්ඩ බෑ කිය කියා අඬනව. අනේ මං මොකද කරන්නෙ? පොලිසි යන්ඩ වෙයිද?” ඔහු දෑසින් ගලා ආ කඳුළු පිස දමන්නට වූයේ ය.මට පාසල් නීතිය පිළිබඳ අවබෝධයක් නැත. එහෙයින් මම කලකින් මා සොයා ආ මගේ මිතුරා දෙස බැලුවෙමි. ඔහු නීතිවේදියෙකි.“ඉස්සෙල්ලම යාළුව ඔයා සන්සුන් වෙන්ඩකො. මං ඔයාට කරන්ඩ ඕනෑ දේ කියල දෙන්නං” හේ මගේ පාසල් මිතුරා ගේ පිටට තට්ටු කර ඔහු සන්සුන් කළේ ය.ඊළඟට අප අතර පැවතියේ දැඩි නිහඬතාවකි.මගේ නීති මිතුරා උගුර පෑදුවේ ය.“ඔයාගෙ දරුවට ඒ ඉස්කෝලෙ ළමයි කට්ටියක් හිතාමතාම දිගින් දිගටම ගහනව නම්, හිරිහැර කරනව නම් ඒක නීති වි‍රෝධියි. ගුරුවරු හරි විදුහල්පති හරි ඒ තත්ත්වය වෙනස් කරන්ඩ ඕනෑ. ඒ ගොල්ලො වැටුප් ලබන්නෙ උගන්නන්ඩ විතරක් නෙමේ. පාසල තුළ විනය පවත්වාගෙන යන්ඩත් ඒ අය බැඳිල ඉන්නව.”මෙසේ කතාව පටන් ගත් මගේ නීති මිතුරා අධ්‍යාපනයට සම්බන්ධ දිලික්ත නීතිය ගැන සරල විග්‍රහයක් කළේ ය.ඔහු ඊට නිදර්ශන කතාවක් ද ඉදිරිපත් කළේ ය.ඒ මෙසේ ය.නදීෂා පාසල් ශිෂ්‍යාවකි. ඇගේ පන්ති බාර ගුරුවරිය කිසියම් පාඩමකට ගත් කතුරක් ගුරු මේසය මත තබා පන්තියෙන් පිටව ගියා ය. ඒ කතුර අතට ගත් වෙනත් ශිෂ්‍යාවක් එයින් නදීෂාට ඇන්නා ය. නදීෂාගේ ඇසක් ළඟ බරපතළ තුවාලයක් සිදු විය‍. ගුරුවරියගේ නොසැලකිල්ල නිසා තම දරුවාට බරපතළ ලෙස තුවාල සිදුවූ බව කියමින් නදීෂාගේ පියා දිලික්ත නීතියේ විධිවිධාන පදනම් කරගෙන සිවිල් නඩුවක් පැවරීය.නීති මිතුරා පෙන්වා දුන් හැටියට පාසලෙහි ශිෂ්‍යයන් පිළිබඳව සුපරීක්ෂාකාරීවීම විදුහල්පතිවරයාගේත් ගුරුවරුන්ගේත් නෛතික වගකීමකි. මවුපියන් තම දරුවන් පාසලට එවූ පසු පාසලෙහි ප්‍රධානයා සහ ගුරුවරුන් ඒ දරුවන් මවුපියන් සේ රැකබලා ගත යුතු ය. පාසල් ශිෂ්‍යයන් කෙරෙහි සුපරීක්ෂාකාරී වීමෙහි දී ගුරුවරුන් මත පැවරී ඇති නෛතික යුතුකම ඒ අරභයා මවුපියන් මත පැවරී ඇති නෛතික යුතුකම ඉක්මවා යන තරම් බැරෑරුම් ය. ඊට හේතුව ඇතැම් කාරණා පිළිබඳව මවුපියනට ලබාදිය නොහැකි විශේෂ දැනුමක් පාසල සතුවීම ය.පාසල් කාලවේලාවන්හිදී පන්ති මගහැර සිටින සිසුන් සොයා ගොඩනැඟිලි අතර එහා මෙහා යෑම පමණක් නොසෑහේ. පන්තිවලට අදාළ ගුරුවරුන් ගොස් සිටිනවා ද ශිෂ්‍යයන් විනය විරෝධීව හැසිරෙනවා ද යන්න සොයා බැලීමට ද පාසල් බලධාරීහු නෛතිකව බැඳී සිටිති.මේ නිසා අධ්‍යාපන දිලික්ත නීතිය යටතේ පාසල් ශිෂ්‍යයන් පිළිබඳ වගකීම විදුහල්පතිවරයාට හා ගුරුවරුන්ට අනිවාර්යයෙන් ම පැවරෙයි. වැරදිකරන සිසුන්ගෙන් අහිංසක සිසුන් රැක ගැනීම ද ඊට අයත් ය.“දැන් ඉතින් මං මොකද කරන්නෙ?” මගේ පාසල් මිතුරා නීති මිතුරාගෙන් ඇසුවේ ය.“ඔයා මුලින් ම ගිහින් පාසල් බලධාරීන් මුණ ගැහිල දිලික්ත නීතිය ගැන මතක් කරන්න‍. එතකොට ඒ අය මේ තත්ත්වය ගැන බරපතළ විදිහට හිතාවි. එහෙම නූනොත් මට කතා කරන්ඩ!” නීති මිතුරා පරණ මිතුරාගේ පිටට යළි තට්ටුවක් දැම්මේ ය.සරත් කෑගල්ල මහතා විසින් යොමු කරන ලද සටහනක් ඇසුරිනි.සති අන්තයේ අම්මා බලන්නට යන පුරුදු ගමනේ දී වැලිපිල්ලෑව හන්දියේ වෙළඳ සැලකට ගොඩවන්නේ පුරුද්දට මෙනි.මෙතැනින් සති අන්ත පුවත්පත් කිහිපයක් මිලට ගැනීමත් ඒ එක්කම මුදලාලි සමඟ කෙටි කතාබහක යෙදීමත් මගේ පුරුද්දකි.සුහද ගති පැවතුම් ඇති හේ ම‍ෙග් පැමිණීම අපේක්ෂාවෙන් සිටින බව ද මට දැනී තිබේ.මුදලාලි වියපත් නමුත් කඩේ තනිවම කරයි. සහායකයකු නොගත්තේ වැය පක්ෂය අධික වී බංකළොත් වේ යැයි බියක් දැනෙන හෙයිනි.පුවත්පත් කිහිපය ගත් මම මුදලාලිට රුපියල් දහසේ නෝට්ටුවක් දුන්නේ මාරු සල්ලි නොතිබූ හෙයිනි.ඔහු එය මාරු කර ඉතිරිය මා අත තබද්දී යතුරු පැදියක් කඩදොර නැවැත්වීය.ඉන් බැස ආවේ තරුණයෙකි. පුවත්පත් දෙකක් මිලට ගත් ඔහු රුපියල් පන්සීයේ නෝට්ටුවක් මුදලාලිට දුන්නේය. මුදලාලි ඉතිරි මුදල තරුණයාට දී ‘හරි නේදැයි’ ඇසීය.කිසිදු ප්‍රතිචාරයක් ‍ෙනාදැක්වූ තරුණයා සිය මුදල් පසුම්බිය තුළට විමසිලිමත් දෑස යැව්වේය.“මං දුන්නෙ රුපියල් පන්සීයයිනේ මුදලාලි. රුපියල් පන්සීයක්ම මට වැඩියෙන් ඇවිත්. මං ළඟ තව දාහක් තිබුණා. මං බැලුවේ මං දුන්නෙ ඒ දාහෙ නෝට්ටුවද කියලා. නෑ ඒක තියෙනවා.” තරුණයා කීවේය.මුදලාලිත් මමත් තරුණයා දෙස කට ඇරගෙන බලා සිටියෙමු.“අපි කොච්චරවත් ධර්මය අහනවා. අද උදෙත් ඇහුවා. ධර්මයට අනුව වැඩ කරනව කියන්නෙ හිතට එකඟව වැඩ කරනව කියන එකනෙ. අනුන්ගෙ රුපියල් පන්සීය ගන්න මගෙ හිත කොහොමවත් ඉඩ දුන්නෙ නෑ.”තරුණයා වැඩිපුර රුපියල් පන්සීය ආපසු මුදලාලිට දී යතුරු පැදිය පණගැන්වීය.පුංචි බණ කතාවක් ඇසුවාක් මෙන් නිවී සැනහී සිටි මුදලාලිත් මමත් තරුණයා නොපෙනී යන හැටි මුනිවතින් යුතුවම බලා සිටියෙමු.“හොඳ දෙමවුපියො දෙන්නෙකුගෙ දරුවෙක්” මුදලාලි කියනු මට ඇසිණි.කඩවත, ගෝනහේනේ, ලයනල් වැලිවිට මහතා විසින් යොමු කරන ලද ලිපියක් ඇසුරිනි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>26</day>
    </date>
    <link>http://www.silumina.lk/2014/01/26/_art.asp?fn=av1401262</link>
    <topic>දෙපයට ‍ෙඖෂධීය සත්කාරයක්</topic>
    <author>හේමාලි</author>
    <content>දෙපයට ‍ෙඖෂධීය සත්කාරයක්දෙපා පිරිසුදු කර ගැනීමෙන් පසු Pack එකක් යොදගන්නා ආකාරය පිළිබඳ උපදෙස් මේ සතියේ අපි ඔබට ලබාදෙන බවට පසුගිය සතියේ පොරොන්දු වූවා මතක ඇති. අපි මේ සඳහාත් යොදා ගන්නේ ඔබේ සමට කිසිවිටෙකත් හානිදායක නොවන ඖෂධීය වටිනා කමකින් යුක්ත ද්‍රව්‍යයි. මේ Pack එක සාදා ගැනීම සඳහා ඔබ පහත සඳහන් ද්‍රව්‍ය ටික එකතු කරගන්න.කහවෙනිවැල්ගැට කුඩුසඳුන් කුඩුමී කිරි කෝප්පයක් පමණදෙහි ඇඹුල් ටිකක්කහ, වෙනිවැල්ගැට කුඩු, සඳුන් කුඩු යන ද්‍රව්‍ය නම් ඔබට දේශීය බෙහෙත් බඩු අලෙවි සලකින් ඉතාම පහසුවෙන් මිලදී ගත හැකියි. මේවා කිරිත් සමඟ මිශ්‍ර කරගෙන තලපයක් වගේ සාදාගන්න. ඉන්පසුව මේ තලපයට දෙහි ඇඹුල් ටිකකුත් එක් කර හොඳින් මිශ්‍ර කර ගන්න. දැන් මෙම මිශ්‍රණය ඔබ Scrub කරගෙන පිරිසුදු කරගත් දෙපා මත හොඳින් ආලේප කරන්න. මේ ආලේපය හොඳින් වියළුණාට පසුව ඇල් වතුරෙන් සෝදා ඒවා ඉවත් කර ගන්න. මේ සත්කාරයෙන් පසු ඔබේ දෙපාවලට ඉතාමත් සුවදායක බවක් දැනේවි.කකුලේ පිරිසුදු භාවය සේම කකුලේ නියපොතු ද පිළිවෙළකට පිරිසුදුව තබාගත යුතු බව ඔබ දන්නවා නේද? ඔබ ඔබේ දෑතේ නිය අලංකරණය කර ගැනීමට කෙතරම් උනන්දු ද? ඒ හා සමානව උනන්දුවක් ඔබේ දෙපයේ නිය අලංකරණය වෙනුවෙනුත් ඔබ ඇති කර ගත යුතුයි. කකුලේ නියපොතු කපනවිට සෑම විටම හතරැස් හැඩයට කපාගත යුතුයි කියා අපි ඔබට මීට පෙරදීත් උපදෙස් ලබා දුන්නා. එසේ ම අද බොහෝ තරුණියන් තම දෙපයේත් විවිධ වර්ණයන්ගෙන් නිය ආලේපන ගල්වන්නට පෙලඹී සිටිනවා.නිය ආලේපන ගල්වා නිය අලංකාර කරගත්තාට වරදක් නෑ. නමුත් ඒ ආලේපන, මාස දෙක තුනේ ඔහේ නියමත තිබෙන්නට සමහරුන් ඉඩ හරිනවා අප දැක තිබෙනවා. ඔබ හදිසි උත්සව අවස්ථාවකට හෝ රාජකාරියට යාමට නිය ආලේපන ගැල් වූවා නම් ඒවා සතියක් දෙකක් ඇතුළත ප්‍රමිතියකින් යුතු remover වර්ගයකින් ඉවත් කර ගැනීමට වග බලා ගත යුතුයි. දෙපයේ නියපොතුවලත් නිය ආලේපන ගැල්වීමේදී ඒවා වැඩිකලක් නියපොතු මත තබන්නට ඉඩ හැර සිටින්න එපා.නියපොතු මත නිය ආලේපන තැවරීමට ප්‍රථම පිරිසුදු කරගත් නියපොතු මත හොඳ ක්‍රීම් වර්ගයක් තවරා මසාජ් කර ගන්න. නිය අ‍ාලේපනය ගල්වන්නට ප්‍රථමයෙන් අප ආලේප කළ යුත්තේ නියපොතු සවිමත් කිරීමේ ආලේපනයයි. මේවා ඔබට පහසු මිලකට වෙළෙඳ සල්වලින් ලබාගත හැකියි. ඔබ සැලකිලිමත් විය යුත්තේ ඒවා නියම ප්‍රමිතියකින් යුතු නිෂ්පාදන ද? යන්න ගැන පමණි. මේ ආලේපනයෙන් තොරව කියුටෙක්ස් ආලේප කිරීම බොහෝ විට ඔබේ නියපොතුවලට හානිකරයි. නිය ආරක්ෂණ ආලේපනය ගල්වා ගත්තාට පසු ඔබට කියුටෙක්ස් ආලේප කරගත හැකියි.සති කීපයක් තිස්සේ අපි උපදෙස් ලබා දුන්නේ ඔබේ දෙපය නිරෝගීව, අලංකාරව පිරිසුදුව තබාගන්නේ කෙසේ ද යන්න පිළිබඳවයි. ඒ සඳහා නිවෙසේදීම කළ හැකි ප්‍රතිකාරයක් තමයි අපි ඔබට මේ මඟින් හඳුන්වා දුන්නේ. මෙම ප්‍රතිකාර ක්‍රමය මාසයකට වතාවක්වත් අඩුම තරමේ කළ හැකි නම් ඔබට ඒ මගින් උසස් ප්‍රතිඵල ලබාගත හැකියි.හේමාලිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>26</day>
    </date>
    <link>http://www.silumina.lk/2014/01/26/_art.asp?fn=av1401263</link>
    <topic>සිනා කතා</topic>
    <author>එඩ්වඩ් චන්ද්‍රසිරි</author>
    <content>සිනා කතාවසරක් ඉක්ම ගොස් තිබූ එම නඩුව එදින විභාගයට ගත් අවස්ථාවේදී විශේෂ ප්‍රකාශයක් කිරීමට අවසර ඉල්ලා සිටි විත්තිකරු, විනිශ්චයකරු දෙස බලා හිස නමා මෙසේ කීවේ ය.“ස්වාමීනි, මෙම නඩු විභාගයට අදාළ චෝදනාවට මා වරද කරු බව මම පිළිගන්නවා.”“යුෂ්මතා ඒ බවක් මෙම නඩු විභාගය ආරම්භයේදී ප්‍රකාශ නොකළේ ඇයි? ඒ සඳහා වසරක් ගත කළේ මන්ද?” විනිශ්චයකරු විත්තිකරුවා දෙස තියුණු බැල්මක් හෙළමින් ඇසුවේ ය.“එතකොට මට විරුද්ධව තියෙන සාක්කි ‍මම අහලා තිබු‍ණෙ නැහැනෙ ස්වාමීනි...” විත්තිකරු පිළිතුරු දෙමින් කීවේ ය.  දකුණේ හද්දා පිටිසර තරුණියක වූ තෙල්මා කොළඹ කිට්ටුව පදිංචි තම වැඩිමහල් සොහොයුරියගේ නි‍ෙවසේ නතර වී සිල්ලර රැකියාවකට ගියා ය. විවිධ මගඩිකම් වලින් ජීවිකාව සරි කර ගත් සුජිත් ඇයට හමුවුණේ ඒ අතරතුර දී ය.නොබෝ කලකින් විවාහ වූ ඔවුන් නිවෙසක් කුලියට ගෙන පදිංචි වූහ. ඒ දිනවලම කළ කැට ව්‍යාපාරයකින් ලොකු මුදලක් එකවර සුජිත් අතට ආවේ ය. ඔහු තම බිරිය ද සමඟ එක් සැඳෑවක වෙ‍ෙළඳ ප්‍රදර්ශනාගාරයකට ගොඩ වුණේ රූපවාහිනියක් මිලදී ගැනීමේ අපේක්ෂාවෙනි.“අපිට ඕනෑ කරන්නෙ කලර් ටීවී එකක්” දියාරු සිනාවක් පාමින් සුජිත් එහි සේවකයකු හට කීවේ ය. ඔහුගේ යොමු කිරීමෙන් විවිධ වර්ගයේ වර්ණ රූපවාහිනී රාශියක් අතපත ගා බැලූ ඔවුන් දෙදෙන පසෙකට වී බොහෝ වේලාවක් මුණු මුණු ගාමින් සිටිනු වෙළෙඳ සේවිකයාගේ ඇස ගැසුණි.‍“මොනවද ඔය සාකච්ඡා කරන්නෙ? මට පුළුවන් ද ඔයගොල්ලන්ට උදව් කරන්න...” සේවකයා ඔවුන් වෙත ගොස් ආචාරශීලීව ඇසීය.තම සැමියාගේ මුහුණ දෙස බැලූ තෙල්මා මෙසේ කීවේ ය‍.“අපිට පොඩි ප්‍රශ්නයක් තියෙනවා. මේ ඔක්කොම කලර් ටීවී නෙ. අපි දෙන්නට තවම එකඟතාවයකට එන්ඩ බැරි වුණා, කලර් ටීවී කිව්වට මොන පාට ටීවී එකක් ද ගන්නෙ කියල.”  “ඔයා දන්නවද ශාස්ත්‍රීය සංගීතයෙයි, ඩිස්කෝ සංගීතයෙහි තියෙන පැහැදිලි වෙනස මොකද්ද කියල” සර්පිනාව වයමින් තම පන්තියේ සිසුවියක වූ ප්‍රදීපා හට ගීතයක් පුහුණු කරමින් සිටි මාස්ටර් ඇයගෙන් විමසුවේ ය.“ඔව් සර්, ශාස්ත්‍රීය සංගීතය අහන අය හොලවන්නෙ තමන්ගෙ ඔළුව. ඒත් ඩිස්කො සංගීතය අහන උදවිය හොලවන්නෙ තමන්ගෙ අතපය නෙ” ප්‍රදීපා කීවේ ය.  “මේ නාට්‍යයෙ අන්තිම හරියෙදි නිශ්ශංක මැරෙනවනෙ. ඇත්තටම හබී, ඔයාට මොකද හිතුනේ ඒ මරණය ගැන” එක් නාට්‍යයක මංගල දර්ශනය නරඹා ආපසු එමින් සිටියදී මාලනී තම සැමියාගෙන් ඇසුවා ය.“ඒ යකාට නාට්‍යයේ දෙබස් අමතක වෙන විදියට, නාට්‍යය පටන් ගත්ත ගමන් ම වගෙ මළා නං වැඩිය හොඳයි කියල මට හිතුණා...” රිය පදවමින් ම කට ඇද කළ නාමල් කීවේ ය.එඩ්වඩ් චන්ද්‍රසිරිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>26</day>
    </date>
    <link>http://www.silumina.lk/2014/01/26/_art.asp?fn=av1401264</link>
    <topic>සිනහව, සතුට හිත ඇතුළෙත් පිරිලා තිබුණා</topic>
    <author>ගාමිණී සුසන්ත</author>
    <content>සිනහව, සතුට හිත ඇතුළෙත් පිරිලා තිබුණා- මේනකාතමා ප්‍රධාන චරිතයක් නිරූපණය කළ පළමු ටෙලි නාට්‍යයෙන්ම හොඳම නිළියට හිමි රාජ්‍ය සම්මානය දිනා ගැනීමට ඇය සමත් වූවාය. ඇය යොවුන් රංගන ශිල්පිනි මේනකා පීරිස්. මේනකා දක්ෂ නර්තන ශිල්පිනියක ද වන්නීය. අද අප හමුවන තරුව ඇයයි* පසුගියදා පැවැත්වුණු රාජ්‍ය ටෙලි සම්මාන උලෙළේදී හොඳම නිළියට හිමි සම්මානය හිමිවුණේ ඔබට. ඒ සතුට දැන් ඔබට දැ‍‍ෙනන්නේ කොහොමද?ඒ සතුට වචනවලට හරවාගන්න අමාරුයි. සම්මාන උලෙළ පැවැත්විලා දින කීපයක් ගෙවිලා තිබුණත් තවම මට ඒ සිදුවීම පුදුමයක් වගේ. ඒක විස්තර කළ නොහැකි අන්දමේ අහිංසක නිහතමානී සතුටක්.* මේ ඔබ ලැබූ පළමු පළමු සම්මානය ද?ඔව්. මේ සම්මානය මගේ අතට ලැබු‍ණත් එහි ගෞරවය, ගොඩක් දෙනෙකුට හිමිවෙන්න ඕන. විශේෂයෙන්ම බුද්ධික කුලසේකර මහත්මයට, ‘මොනරතැන්න’ ටෙලි නාට්‍යය අධ්‍යක්ෂණය කළ සමන් කුමාර ලියනගේ අයියට. 'මොනරතැන්නේ ' ‘සත්‍යා නිර්මාණය කරගන්න මට උදව් කළ සුමින්ද අන්කල්ට (සුමින්ද සිරිසේන), ශ්‍රියන්ත අන්කල්ට (ශ්‍රියන්ත මෙන්ඩිස්) වගේ ම ‘මොනරතැන්නේ’ වැඩකළ සියලුම දෙනාට.*මේ සම්මානය ගන්න ඔබ වේදිකාවට යද්දි ඔබට ඇතිවුණු හැඟීම විස්තර කරන්න.ඇත්තටම ඒ හැඟීම මට විස්තර කරන්න බැහැ. මගෙ නම හොඳම නිළියට නිර්දේශ වෙලා තියෙන බව නම් කලින් දැනගන්න ලැබුණා. නමුත් මම මොහොතකටවත් හිතුවේ නෑ ඒ අතරින් හොඳම නිළිය මම වෙයි කියලා. හොඳම නිළිය මමය කියලා වේදිකාවෙන් කියවෙත්දිත් මම විනාඩි කීපයක් පුටුවේ ඉඳගෙනම හිටියා වගේ මතකයි. ඒ‍ වෙලාවෙ මගෙ ළඟ හිටි‍ෙය අම්මයි මල්ලියි වේදිකාවට ගොඩවෙද්දි මගෙ දෑස්වල කඳුළු පිරිලා. සතුට, සිනහව වගේ ම හිත ඇතුළෙන් පිරිලා විස්තර කරන්න බැරි හැඟීමකුත් එක්කයි මම වේදිකාවට ගියේ. වේදිකාවට ගොඩවූයේ කොහොමද කියන එක තාම මට මතක නෑ. වේදිකාවේ තත්පර ගණනක් හිටියේ කොහොමද කියලවත් මට මතක නෑ. ඒ හැමදේම මට හීනයක් වගේ.*ඔබට හොඳම සුබ පැතුම ලැබුණේ කාගෙන්ද?දෙමවුපියන්ගෙන්. මට මුලින්ම සුබ පැතුවේ මගේ අම්මා. ඊළඟට මගේ මල්ලි. සම්මාන උලෙළට සහභාගිවෙලා හිටිය අපේ ර‍ටේ කලා ක්ෂේත්‍රයේ දැවැන්තයින් වගේ ම නවකයිනුත් මට හරිම උණුසුම් විදියට සුබ පැතුවා. ඒ වගේම මගේ රසික රසිකාවියන් සිය ගණනක් මට මේ වනවිට දුරකතනයෙන් සුබපතලා තියෙනවා. මේ සම්මානය නිසා මට දැනුණු සතුට වගේම සිය දහස් ගුණයක සතුටක් මගේ දෙමවුපියන්ට දැනෙනවා ඇති කියල මම හිතනවා.* ‘මොනරතැන්න’ රූපගතකිරීම් කළ කාලය සුන්දරද?හරිම සුන්දර කාලයක්. ඒ වගේම දුෂ්කර කාලයක්. ‘මොනරතැන්න’ රූපගතකිරීම් කළේ කුරුණෑගල ප්‍රදේශයේ. ඒ දවස්වල මම ස්වර්ණවාහිනියේ “Dance Star dance” වැඩසටහනටත් සහභාගි වෙමින් සිටියා. මේ හේතු දෙක නිසා මම සති ගණනාවක් තිස්සේම සතියට දවස් 4 ක් කුරුණෑගලත් දවස් 3 ක් කොළඹත් ගත කළා. අක්කර ගණනක් ඈතට තියෙන කළුගල් මුදුන්වල මහදවල් 12 ට විතර අපි රූපගත කිරීම් කළා. ඒ අව්වට අපිව පිච්චේවිද අපිව කළුවේවිද කියලා අපි හිතුවේ නෑ. හැමෝම වැඩ කළේ එක පවුලේ සහෝදර පිරිසක් වගේ.* මෙවැනි සම්මානයක් මෙච්චර ඉක්මනට ඔබට ලැබේවි කියලා ඔබ හිතුවද?නැහැ කොහෙත්ම නෑ. මම කලා ක්ෂේත්‍රයට ඇවිත් දැන් අවුරුදු තුන හමාරක් විතර ඇති. ක්ෂේත්‍රයට ඇවිත් වැඩ කරගෙන යන විට මටත් හිතුන කවදා හරි හොඳම නිළියට හිමි සම්මානය මටත් ගන්න තිබුණොත් කොච්චර දෙයක් ද කියලා. නමුත් ඒ හීනය මෙච්චර ඉක්මනට හැබෑවෙයි කියල මට හිතුනේ නෑ. මේ වනවිට මම විශාල නිර්මාණ සංඛ්‍යාවක රඟපාලා නැහැ. මම කළ දේවල් උපරිමයෙන් කරන්න මම හැමවෙලාවෙම උත්සාහ කළා.* ඔබ සිනමාවටත් දායක වෙලා තියෙනවද?ඔව්. චිත්‍රපට කීපයකටම දායකවෙලා තියෙනවා. ඒ ක්ලිටස් මෙන්ඩිස්ගේ “පරපුර” අශෝක අතාවුදහෙට්ටිගේ “තුම්පත් රෑන”, රන්ජන් රාමනායගේ “කිව්වද නහී” චිත්‍රපට.*ඉදිරියේදී විකාශය වෙන්න තියෙන ඔබ රඟපෑ ටෙලි නිර්මාණ මොනවාද?ඓතිහාසික කතාවක් ඇසුරින් නිර්මාණය වුණු “සේලා” සරත් ධර්මසිරිගේ “බණ්ඩාර දෙයියෝ”, සමන් කුමාර ලියනගේගේ “සිදම්බරම්” වැනි ටෙලිනාට්‍ය කීපයකටම දායක වෙලා තියෙනවා.*ඔබ වෘත්තීය ලෙස තෝරාගෙන තියෙන්නේ රංගනයද?මේ කාලේ මම මගේ කාලය යොදවන්නේ රංගනයට. ඒ නිසා වෘත්තීය රංගනය කිව්වොත් හරි. මොකද වෙනත් රැකියාවක යෙදෙන්න කාලයක් නැහැ. හැබැයි අපේ රටේ රංගනය වෘත්තීය ලෙස ‍‍තෝරාගන්න අමාරු නිසා ඉදිරියේදි මම තවත් දෙයකට යොමුවෙන්න බලාපොරොත්තු වෙනවා.‍*කොහොමද ඔබේ නර්තන ජීවිතය?නර්තනය තමා මගේ ජීවිතය. උඩරට නර්තනය පැත්තෙන් ගත්තම යන්න පුළුවන් උපරිම තැනක් තමයි කල එළි මංගල්‍යය, එහෙම නැතිනම් ශීර්ෂාභරණ පැළඳීමේ මංගල්‍යය. මගේ කල එළි මංගල්‍ය මෙම 25 වැනිදා බෙල්ලන්විල විහාරස්ථානයේදී පැවැත්වෙනවා.ගාමිණී සුසන්තඡායාරූප -ඉන්දික මල්ලවආරච්චිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>26</day>
    </date>
    <link>http://www.silumina.lk/2014/01/26/_art.asp?fn=av1401265</link>
    <topic>ප්‍රේමයේ උමතුවෙන් දිවි නසා ගත් බොලිවුඩ් නළුවා</topic>
    <author>කුමාර සිරිවර්ධන</author>
    <content>ප්‍රේමයේ උමතුවෙන් දිවි නසා ගත් බොලිවුඩ් නළුවාඅදට වඩා එදා කලාකරුවෝ සංවේදී හදවත් සහිත, හැඟුම්බර සෞන්දර්ය වාදී මිනිස්සු වූහ. එය එක් රටකට සීමා නොවූ ලෝකයටම පොදු වූ සත්‍යයක් බව අපගේ හැඟීමයි. එහෙයින්ම බොලිවුඩයේ වේවා හොලිවුඩයේ වේවා, වෙනත් ඕනෑම සිනමාවක වේවා ඇතිවූ පෙම් හබ ආශ්‍රිතව කිසියම් අපූර්ත්වයක් ද තිබිණි. කෙසේ වෙතත් අද මෙන්ම එදා ද ලබාගන්නා ජනප්‍රියත්වය හා ධනය වෙනුවෙන් ඔවුන් යම් මිලක් පෙරළා ගෙවිය යුතු වූයේය. බොහෝ විට ඔවුන් ගෙවූ මිල හදවත් ශෝකයෙන් පුරවා ගැනීමයි.ගුරු දත්, දෙව් ආනන්ද් හා වහීඩා රෙහ්මාන් තුන්කොන් ප්‍රේමයට පෙර අප ගුරු දත් හා දේව් අතර වූ මිත්‍රත්වය ගැන සොයා බලමු. 1945 පූනේ හි ප්‍රභාත් චිත්‍ර මණ්ඩල් චිත්‍රාගාරයේ දී ඔවුහු හමු වූහ. පසු කලෙක ඔවුහු සමීපතම මිතුරෝ බවට පත් වූහ. 1978 දී ගුරු දත්ගේ ජන්ම සංවත්සරයට දේව් ආනන්ද් මෙන්ම ගුරු දත්ගේ මව ද සහභාගි වී සිටියාය. ඒ වන විට ගුරු දත් මියගොස් වසර 14 ක් ගත වී තිබිණි. සභාව ඇමතූ ගුරු දත්ගේ මව මෙසේ පැවසුවාය.“මගේ පුතා හරිම සංවේදී කෙනෙක්. එයා තරුණ වියේදී විවිධ ප්‍රශ්න නිසා සිය දිවි හානි කරගන්නට උත්සාහ ගත්තා. එය වැළැක්වූයේ දේව් ආනන්ද්. ගුරු දත් යනු මා උපත ලබා දුන් පුත්‍රයා පමණක් නොවෙයි. දේව් ආනන්ද් විසින් බේරාගත් ජීවිතයයි.”දේව් නිතරම ගුරු දත්ව හැඳින්වූයේ සිනමාවේත් සැබෑ ජීවිතයේත් තම සමීපතම මිතුරා ලෙසිනි. දේව් සිනමාවට පිවිසි මුල් කාලයේ පටන්ම සැබෑ ප්‍රේමවන්තයෙක් වූයේය. දේව් 40 දශකයේ අග හා 50 දශකය මුල රඟපෑ චිත්‍රපට හතකම ඔහු හා ප්‍රධාන චරිත මැවූයේ සුරයියා ය. විද්‍යා (1948) ජීත් (1949) සහීර් (1949) නිලි (1950) දො සිතාරේ (195...) හා සනම් (1951) එම චිත්‍රපට වන අතර. එකල ඒවා බොක්ස් ඔෆිස් වාර්තා තැබු චිත්‍රපට ද වූයේය. ‘විද්‍යා’ චිත්‍රපටයේ ගීයක් රූගත කෙරුණේ දේව් ආනන්ද් හා සුරයියා බෝට්ටුවක නැගී යන අයුරු දක්වමිනි. වරෙක මේ බෝට්ටුව පෙරළී ගිය අතර දියේ ගිලෙන්නට ගිය සුරයියාගේ ජීවිතය බේරා ගත්තේ දේව්ය.මෙම සිද්ධිය දෙදෙනා අතර ප්‍රේමයක් ඇතිවන්නට මූලික වූයේය. ‘ජීත්’ චිත්‍රපටය රූගත කරද්දී දියමන්ති මුදුවක් සුරයියාට තිළිණ කරමින් දේව් සිය ප්‍රේමය ප්‍රකාශ කළේය. සුරයියා මුස්ලිම් ජාතික කතක වූ අතර දේව් හින්දු ජාතිකයෙක් වූයේය. එහෙයින් ඔවුන්ගේ ප්‍රේමයට සුරයියාගේ මිත්තණියගෙන් දැඩි විරෝධය එල්ල වූයේය. එම විරෝධයට පිටුපෑ නොහැකිව සුරයියා දේව් ආනන්ද් හා චිත්‍රපටවල රඟපෑම නතර කළාය. ජීවිතය පුරා අවිවාහකව සිටියාය. දේව් ආනන්ද් ගේ චරිතාපදානයේ ඔහු සඳහන් කරන්නේ සුරයියාගෙන් වෙන්වීම දරාගත නොහැකිව තමා දිවි නසා ගනු පිණිස වස පානය කිරීමට ද උත්සාහ දැරුවා කියාය.1951 දී ගුරු දත් අධ්‍යක්ෂණය කළ ‘බාසි’ චිත්‍රපටයට දේව් ආනන්ද් තෝරා ගැනිණි. නිළියන් වූයේ ගීතා බාලි හා කල්පනා කාර්තික් ය. කල්පනා නවක නිළියක වූ අතර පසු කලෙක ඇය ප්‍රකට වූයේ මෝනං සිං යන නමිනි. දේව් - කල්පනා යුවළ සාර්ථක වූ අතර ඊළඟට දෙදෙනාට එක්ව රඟන්නට බොහෝ චිත්‍රපට ලැබිණි. ඒවා අතරින් ‘ටැක්සි ඩ්‍රයිවර්’ චිත්‍රපටයේ රූගත කිරීම් අතරතුර දේව් - කල්පනා යුවළ පෙමින් බැඳිණි. 1954 දී ‘ටැක්සි ඩ්‍රයිවර්’ තිරගතව ආදායම් වාර්තා තබද්දී නිහඬවම දෙදෙන විවාහ වූහ. විවාහයෙන් පසු රංගනය අත්හැරීමට කල්පනා තීරණය කළාය. දේව් - කල්පනා යුවළ අවසන් වරට රඟපෑ චිත්‍රපටය වූයේ ‘නෞ දෝ ග්යාරහ්’ ය.දේව් ආනන්ද් සංවිධාන කළ සාදයකට ගුරු දත් මෙන්ම ප්‍රකට ගායිකාවක වූ ගීතා රෝයි ද පැමිණ සිටියහ. ඒ වන විට ගීතා ජනප්‍රිය ගායිකාවක වුවද ගුරු දත් කිසිවක් නොකළ අප්‍රකට පුද්ගලයෙක් වූයේය. දේව් ගීතාට ගුරු දත් හඳුන්වා දුන්නේ ‘අලුත් චිත්‍රපට අධ්‍යක්ෂවරයකි’ කියාය.දේව්ගේ හැඳින්වීම නිවැරදි විය. 1951 දී ගුරු දත්ට ‘බාසි’ චිත්‍රපටය අධ්‍යක්ෂණය කිරීමේ අවස්ථාව ලැබිණි. ඔහු වහා ප්‍රධාන චරිතයට දේව් ද පසුබිම් ගායනයට ගීතා රෝයි ද තෝරා ගත්තේය. ඒ හැර නවක නිළි කල්පනා කාර්තික්ව, (පසු කලෙක දේව්ගේ පෙම්වතිය හා බිරිය) තෝරා ගත්තේ ගුරු දත් ය.එම චිත්‍රපටයේ ගීත හතක්ම ගායනා කළේ ගීතා ය. චිත්‍රපටය මෙන්ම එම ගීත ද අතිශය ජනප්‍රිය වෙද්දී ගුරු දත් ගීතාට ප්‍රේම කරමින් සිටියේය. දේව් කල්පනාට පෙම් කළේය. ගුරු දත්ගේ පවුලේ අය ද ගීතාට කැමැත්ත පළ කළහ. ඒ අනුව දෙදෙනාගේ විවාහ ගිවිස ගැනීම සිදුවිය. එහෙත් ගීතා ඇගේ පවුලේ එකම දරුවා වූයේය. ඇය විවාහ කර දී නිවෙසින් බැහැරට යැවීමට ඇගේ දෙමවුපියෝ මැළි වූහ.1952 දී ගුරු දත් ‘ජාල්’ චිත්‍රපටය අධ්‍යක්ෂණය කිරීම ඇරඹුවේය. එහි සංගීත අධ්‍යක්ෂණය ඕ. පී. නයියාර්ට පැවරුණු අතර ගීත ගායනයට ගීතා රෝයි එක්කර ගැනිණි. මේ චිත්‍රපටය නිර්මාණය කරන අතර තුර ගුරු දත් ගීතාට කීවේ විවාහය තව දුරටත් පමා කළ නොහැකි බවයි. ඒ අනුව සාම්ප්‍රදායික බෙංගාලි විවාහ මංගල්‍යෝත්සවයක් පවත්වමින් ගුරු දත් 1953 මැයි 26 දා ගීතා රෝයි තම පතිනිය කර ගත්තේය. එම විවාහ මංගල්‍යයට නූතාන්, වෛජන්තිමාලා, දේව් ආනන්ද්, මෝතිලාල් වැනි හින්දි සිනමාවේ දැවැන්තයෝ සහභාගි වූහ.වහීඩා රෙහ්මාන්, ගුරු දත්ගේ විශිෂ්ට නිර්මාණයක් ලෙස සැලකෙන ප්යාසා (1957) හි රඟපෑවේය. ඒ වන විට ඔහු යම් මානසික බිඳ වැටීමකට ලක්ව සිටියේ ගීතා වෙතින් ඔහු පැතු සෙනෙහස නොලැබී යාම නිසාය. බිඳුණු හදැති ගුරු දත් වෙත ළංවූයේ වහීඩා රෙහ්මාන් ය.ගීතා සමඟ ගෙවන යුග දිවියේ අර්බුද නිසා ගුරු දත් සිය දිවි හානි කර ගන්නට තැත් කළේය. පළමු වතාවේ ඔහුගේ ගැලවුම් කරුවා වූයේ සමීප මිතුරු දේව් ආනන්ද් ය. ඉන්දියාවේ පළමු සිනමාස් කෝප් චිත්‍රපටය ‘කාගාස් කේ පූල්’ ගුරු දත්ගේ නිර්මාණයක් වූ අතර එය 1959 දී තිරගත විය. එහි ගුරු දත් සමඟ වහීඩා හා මීනා කුමාරී රඟපෑහ. ගීතා රෝයි එහි ගීත දෙකක් ගායනා කළාය.1962 වන විට ගුරු දත් හා ගීතා තීරණය කර තිබුණේ වෙන් වෙන්ව ජීවත් වන්නටය. ඒ වන විට ගුරු දත් ‘සහීබ් බිබි ඕර් ගුලාම්’ චිත්‍රපටය නිර්මාණය කරමින් සිටියේය. වහීඩා ද ඔහුගෙන් ඈත් වෙමින් සිටි හෙයින් සමකාලීනව ඔහු තෙවැනි වතාවට ද දිවි හානි කර ගන්නට උත්සාහ දැරුවේය. ‘සහීබ් බිබි ඕර් ගුලාම්’ චිත්‍රපටයට ද ගීතා රෝයි ගේ ගීත තුනක් ඇතුළත් වූ අතර එය ඇය ගුරු දත්ගේ සිනමා නිර්මාණයක් වෙනුවෙන් ගී ගායනා කළ අවසන් අවස්ථාව ද වූයේය.‘සහීබ් බිබි ඕර් ගුලාම්’ චිත්‍රපටයේ ද වහීඩා රඟපෑ අතර ඇය කෙමෙන් ගුරු දත් වෙතින් ඈත් වෙමින් සිටියාය. ඊට හේතුව පැහැදිලි නැතත් සමකාලීනව හින්දි තිරයේ ජනප්‍රියම නළු නිළි යුවළ වී සිටියේ දේව් ආනන්ද් සහ වහීඩාය. දේව් ආනන්ද් තම චරිතාපදානය ‘වන් ලයිෆ් මෙනි ලේඩීස්’ හි සඳහන් කර ඇත්තේ තමා තමන්ගේ හොඳම මිතුරා වූ ගුරු දත්ගේ පෙම්වතියක සමඟ ද යහනට නැඟුණා කියාය. සමහර විට ඔහු එසේ සඳහන් කර ඇත්තේ වහීඩා පිළිබඳ විය හැකිය.1964 ඔක්තෝබර් 10 දා මත්පැන් පානය හා වැඩිපුර නිදි පෙති ගැනීම හේතුවෙන් ගුරු දත් මෙලොව හැර ගියේය. ඊට දස වසරකට පසු 1974 අප්‍රේල් 24 දා වහීඩා සෂි රේඛි හෙවත් කමලා ජීත් නමැති නළුවා හා විවාහ වූවාය. ඒ වන විට වහීඩා හින්දි තිරයේ දැවැන්ත නළුවන් වූ දිලිප්, රාජ් කපූර්, ධර්මේන්ද්‍ර, රාජේන්ද්‍ර කුමාර්, මෙන්ම රාජේෂ් ඛන්නා ද සමඟ රඟපා හින්දි සිනමාවේ අංක එකේ නිළියක බවට පත්ව සිටියාය.දේව් - වහීඩා ප්‍රේමය එතරම් දුරදිග යන්නට නැත. ගුරු දත් මියගොස් අට වසරකට පසු ඔහුගේ බිරිය ගීතා ද 1972 දී මියගියාය.කුමාර සිරිවර්ධනලබන සතියේරාජ් කපූර්ගේ පෙම් කතාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>26</day>
    </date>
    <link>http://www.silumina.lk/2014/01/26/_art.asp?fn=av1401266</link>
    <topic>යාත්‍රා</topic>
    <author>තුෂාරි නේරංජා</author>
    <content>යාත්‍රාපසුගිය දිනෙක සොඳුරු කලා පවුලක අක්ක න‍ඟෝ තිදෙනකුගෙන් එක් කෙනෙක් කුල කුමරුවකුගේ අත පතා අලුත් කූඩුවක් තනන්න වෙන්වෙලා ගියා. ඒ තමයි ශේෂාද්‍රි ප්‍රියසාද්. ශේෂාද්‍රි නැති දුක පාළුව වේදනාව වඩාත්ම දැනෙන්නේ ඇයත් සමඟ සියලු දුක සැප බෙදා හදා ගත්තු ආදරණීය අක්කාට සහ නංගීටයි. දිනක්ෂි මේ දවස්වල ඇගේ කාම‍රයේ නංගි නැති පාළුව නිසා සිත්තැවුලෙන් ඉන්න බවයි අපිට දැනගන්නට ලැබුණේ.“නංගි නැති පාළුව, එයාගේ සුවඳ තවමත් මේ කාමරේ තියෙනවා. එයත් එක්ක තමයි හැමදේම බෙදාහදා ගත්තේ. එයාගේ අනාගතය වෙනුවෙන් එයා පතිකුලයට පිවිසුණ එක ගැන හරිම සතුටුයි. ඒත් එයා නැති පාළුව කාලයක් යන තුරුම මටත් අපි හැමදෙනාටමත් දැනේවි”‘පරාවර්තන’ චිත්‍රපටය මේ දිනවල සිනමාහල් රැසක තිරගත වෙනවා. මේ චිත්‍රපටයේ අධ්‍යක්ෂවරයා කලා ක්ෂේත්‍රයේ දශක ගණනාවක අත්දැකීම් ලැබූ ප්‍රවීණ කැමරා ශිල්පියෙක්. ඔහු ජයනාත් ගුණවර්ධනයි. ජයනාත් මේ දවස්වල ඔහු පෙරම්පුරා අධ්‍යක්ෂණය කළ චිත්‍රපටයේ තිරගතවීම් කටයුතු ගැන සොයාබලන්නත් කටයුතු කර තිබෙනවා.එනිසාම ඔහු සිනමාශාලාවලට ගොස් නැවත නැවතත් ඔහුගේ චිත්‍රපටය ප්‍රේක්ෂකයන් සමඟ එක්ව හිඳ නරඹන බව අපිට සිනමාශාලා කළමනාකරුවකුගෙන් දැනගන්නට ලැබුණා.සිනමාව වෙනුවෙන් කැපවී තමන්ගේ වෙහෙස මහන්සියේ ප්‍රතිඵල රසිකයන්ගේ සිත් සතුටු කරවන අයුරු දැක බලාගන්නත් නිරන්තරයෙන් හිමිවන ‍ප්‍රේක්ෂක ප්‍රතිචාර ගැන සොයාබලන්නටත් කටයුතු කරන මෙවන් අධ්‍යක්ෂවරුන් සිනමා ක්ෂේත්‍රයට කෙතරම් අගනේද කියලා මේ ගැන ඇසුණු වෙලාවේ අපිට හිතුණා.පසුගියදා උත්කර්ෂවත්ව පැවැති 2013 රාජ්‍ය සම්මාන උලෙළේ දී සංගීත අංශයේ ජූරියේ විශේෂ කුසලතා සම්මානයක් රූපවාහිනියේ ජ්‍යෙෂ්ඨ වැඩසටහන් නිෂ්පාදිකාවක වන විනීතා කරුණාරත්නටත් හිමිවුණා. විනීතා මේ වන විට සම්මාන රැසකින් පිදුම් ලැබූව ද මේ සම්මානය ඇයට විශේෂිත වූවක්. ඒ ගැන කතාකරන්න විනීතා අපිත් එක්ක එකතු වුණා.“මේ සම්මානය හිමි වුණේ ‘හෙළයේ මහා ගාන්ධර්වයාණෝ’ නමින් පණ්ඩිත් අමරදේවයන් වෙනුවෙන් නිර්මාණය කළ ‘ආලකමන්දාව’ වැඩසටහන වෙනුවෙනුයි. මේ සඳහා මට පණ්ඩිත් අමරදේවයන් ගෙන් හා විමලා අමරදේවයන්ගෙන් විශාල සහයෝගයක් ලැබුණා. ඒ වගේම මාත් සමඟ වැඩ කළ මගේ සෙසු සහෝදර ශිල්පී ශිල්පිනියනුත් මට විශාල සහයෝගයක් ලබා දුන්නා. ඇත්තටම ලැබුණු සම්මානය ගැන ලොකු සතුටක් දැනෙනවා.ඒ ‍වගේම මේ 28 වැනිදා රාත්‍රි 10.10ට ‘ඇසිදිසි මිහිරාවිය’ නමින් විශාරද සුජාතා අත්තනායක ගැන සැකසුණු ‘ආලකමන්දාව’ වැඩසටහන විකාශය වෙනවා. එහි පිටපත රචනා කළේ සුනිල් මිහිඳුකුලයි.ආලකමන්දාව වැඩසටහන හැම මාසයකම අවසන් අඟහරුවාදා රාත්‍රී 10.10ට විකාශය වෙනවා. ඊට අමතරව මම නිෂ්පාදනය කරන ‘සුහානී රාත්’ වැඩසටහනටත් හොඳ ප්‍රේක්ෂක ප්‍රතිචාරයක් ලැබෙනවා. මෙවර ‘සුහානී රාත්’ වැඩසටහනින් චිත්‍රපට නළු ‘දිලිප් කුමාර්’ ගැන හා ඔහුගේ නිර්මාණ ගැන කතාබහ කෙරෙනවා. එය හැම මාසයකම පළමු වන සහ තුන්වන අඟහරුවාදා රාත්‍රී 10.10ට විකාශය වෙනවා.”ගයාත්‍රි ඩයස්, නයනා කුමාරි කිව්වම කවුරුත් ඔවුන් දෙදෙනාම හොඳින් හඳුනනවා. කලා ක්ෂේත්‍රයේ ජනප්‍රියතම නිළියන් වගේම රූපලාවණ්‍ය ක්ෂේත්‍රයේත් ඔවුන් ඉදිරියෙන්ම ඉන්න දෙදෙනෙක්. කොහොම නමුත් මේ දෙදෙනාම එක්වී නොමිලේ රට වටාම රූපලාවණ්‍ය වැඩමුළු පවත්වන්නට සූදානම් වන පුවතක් අපිට දැනගන්නට ලැබුණා. ඒ ගැන විමසා බලන්නට අපි එකතු කරගත්තේ ගයාත්‍රි ඩයස්වයි.“මේ දවස්වල රූපලාවණ්‍ය ක්ෂේත්‍රය වෙනුවෙන් තමයි කාර්යබහුලව ඉන්නේ. මමත් නයනාත් එකතුව රට වටාම රූපලාවණ්‍ය ගැන උන්දුවක් දක්වන අය වෙනුවෙන් ගම් මට්ටමින් වැඩමුළු පවත්වනවා. මේ සඳහා අනුග්‍රාහකයින් කීපදෙනෙක්ම අප සමඟ අත්වැල් බැඳගන්නවා.පසුගිය දවස්වල පො‍ළොන්නරුව ප්‍රදේශයේ මේ වැඩමුළු අපි දියත් කළා. ඊළඟට සිදු කෙරෙන ප්‍රදේශ පිළිබඳ මේ වන විට සැලසුම් කරමින් සිටිනවා.මේ දිනවල ලාල් ප්‍රියදේවගේ ‘අන්දුන් කුන්දුන්’ චිත්‍රපටයේ රූගත කිරීම් සිදුවෙනවා. මෙයට නව පරපුරේ නළු සුගත් අප්පුහාමිත් රංගනයෙන් දායක වෙනවා. මෙහි රූගත කිරීමක් අතර තුර සුගත් නොහිතපු ආකාරයේ අනතුරකට ලක්ව ඇති බවක් අපිට දැනගන්නට ලැබුණා.“අන්දුන් කුන්දුන්’ චිත්‍රපටයේ සටන් ජවනිකාවකට මම පෙනී හිටියා. මෙහි සටන් අධ්‍යක්ෂණය සිදු කළේ ටෙඩී විද්‍යාලංකාරයි. කොහොමින් හරි මට සටන් කරන්න තිබුණේ භූතයෙක් සමඟයි. මෙතැනදී සටන් ජවනිකා කේබල් මාර්ගයෙන් කේබල් සිස්ටම් එකකට අනුවයි සිදුවන්නේ. අවාසනාවකට එක් කේබල් එකක් කැඩී මාව අඩි 20ක පමණ පහළට ඇද වැටුණා. හරියට භූතයා මාව උස්සල පොළොවේ ගැහුවා වගේ. වයසක කෙනෙක්ට එහෙම වුණානම් මෙලහට මැරිලා.ඇත්තටම වගකීමක් නැති කලාවක් බවට අපේ කලාව පත්වෙලා කියල ද හිතෙනවා. මගේ ‍ෙකාන්දට කකුල්වලට හානි වුණා. මාස 3ක් මම දැන් සිංහල වෙදකම් කරනවා. ඇත්තටම සටන් ජවනිකා අධ්‍යක්ෂණය කරන විට ඔවුන් මීට වඩා වගකීමෙන් කටයුතු කළා නම් මෙවැනි අනතුරකට මාව ලක් නොවන්න තිබුණා.”තුෂාරි නේරංජාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>26</day>
    </date>
    <link>http://www.silumina.lk/2014/01/26/_art.asp?fn=av1401267</link>
    <topic>හොලිවුඩ් නිළියක් එක්ක මගේ ඇසුරක් තිබුණා</topic>
    <author>ජෝජ් රොබ්සන් ද සිල්වා</author>
    <content>හොලිවුඩ් නිළියක් එක්ක මගේ ඇසුරක් තිබුණා - අයිවෝ ද මෙල්වසර ගණනාවක් පුරා එළිමහන් සංගීත ප්‍රසංග වේදිකා මත සිට බේස් ගිටාරය වයමින් ගීත ගායනයේ ද යෙදුණු “සන්ෆ්ලවර් - අයිවෝ” (අයිවෝ ද මෙල්) කාලෙකට පසුව ලංකාවට ඇවිල්ලා. නවීන තාක්ෂණයෙන් යුත් ගිටාරයක් අතැතිව ගීත ගයන අයිවෝ වේදිකාවෙන් මිදුණු හෝරාවක “රසඳුන” සමඟ කළ කතාබහකි මේ.“මම රැකියාව කරන්නේ ඕස්ට්‍රේලියාවේ මෙල්බන්වල හින්දා දැනට පදිංචි වෙලා ඉන්නේ එහෙයි. පසුගිය අවුරුදු කිහිපයේ ම මං ලංකාවේ උන්නේ නැහැ. ඒ කාලය ඇතුළත මං විවාහ වුණා. දැන් මට පුතෙකුත් ඉන්නවා. පුතා - ජෙරම්. බිරිඳ - මාෂෙල්. ඔවුන් දෙදෙනා සමඟ ටික කාලෙකට ලංකාවට ආවේ අපේ පුතාට මේ රටේ සංස්කෘතිය කියා දෙන්න වගේම මගේ අලුත් ගීත කිහිපයක නිර්මාණ කටයුතු සඳහායි. ඒ සමඟම සංගීත ප්‍රසංග වේදිකාවේ විශේෂ ගිටාර් වාදනයක් ඉදිරිපත් කරමින් ගීත ගායනයෙත් නියැළෙනවා.ඔබ ඉදිරිපත් කරන ගිටාර් වාදනයේ විශේෂත්වය කුමක් ද?“මා වාදනය කරන්නේ විශේෂ බේස් ගිටාරයක්. නවීනතම තාක්ෂණයෙන් යුත් මේ වර්ගයේ ගිටාර් තුනයි ලෝකයේම තියෙන්නේ. කැරට් 21 රන් ආලේපිත මෙම ගිටාරය වෙළෙඳ පොළේ මිල අධික ගිටාරයක්. ආසියාවේ මෙවැනි ගිටාරයක් හිමි එකම වාදන ශිල්පියා මමයි. ප්‍රසංග වේදිකාවේ මෙයින් උපරීම ප්‍රයෝජන අරගෙන ගීත රසික රසිකාවියන්ට රසයක් ලබා දීමට මම වෑයම් කරනවා.”ඔබ දැන් කිසියම් සංගීත කණ්ඩායමක නිත්‍ය වාදන ශිල්පියෙකු නොවේ නේද...?“නැහැ. මම ප්‍රසංග සඳහා වාදන හා ගායන ශිල්පියෙකු වශයෙන් ඉදිරිපත් වෙනවා පමණයි. ඕනෑම සංගීත කණ්ඩායමක් සමඟ මම මගේ ඉදිරිපත් කිරීම උදෙසා සහභාගි වෙනවා. ගායන හා වාදන ශිල්පියෙකු ලෙසින් මගේ සහයෝගය මේ රටේ සෑම සංගීත කණ්ඩායමක් සඳහාම ලබාදීම මගේ සතුටයි. එය මගේ ඉදිරි ගමනටත් පිටිවහලක් වෙනවානේ.”ගායන ශිල්පියෙකු වශයෙන් ඔබේ ඉදිරි නිර්මාණ කටයුතු මොනවා ද?“අලුත්ම ගීත හයක් පමණ මේ දිනවල නිර්මාණය කරමින් ඉන්නේ. දැනටමත් ආචාර්ය අජන්තා රණසිංහයන් පද රචනය කළ සරත් ද අල්විස් තනු නිර්මාණය කළ ‘අම්මා’ ගීතය පටිගත කර අවසානයි. ‘සිරස’ විද්‍යුත් මාධ්‍ය ආයතනය සමඟත් ගී නිර්මාණයක් කරනවා. ලංකාවේ පවතින වේග රිද්ම තාල රටාවෙන් ඔබ්බට ගිහිල්ලා ගැයුමෙන් වෙනසක් කරන්න බලාපොරොත්තු වෙනවා. දශක කිහිපයක් පුරා මා ලද දැනුම හා අත්දැකීම් අනුව ඉදිරියට යාමට කැමැති අලුත් වාදන ශිල්පීන් හඳුනා ගෙන ඔවුන්ට අතහිත දීමක් ලෙස පර්යේෂණාත්මකව එම නිර්මාණ කටයුත්තේ නියැළෙන්නයි මගේ අදහස.ඔබ පවසන්නේ සංගීත කණ්ඩායම් වේග රිද්ම ගී ගායනයෙන් බැහැර විය යුතුයි කියා ද...?“නැහැ. වේග රිද්ම ගී රටාව ඇතුළේ තව මොනතරම් දේවල් කරන්න පුළුවන් ද. ඒ සඳහා නොබියව අලුත් ගීත පර්යේෂණාත්මකව ඉදිරිපත් කළ යුතුයි. කිසිවකු අනුගමනය කරන්න ඕනේ නැහැ. තමන්ට ආවේණික අයුරින් විවිධ සංගීත ශෛලීන් අනුව වෙනසක් කළ යුතුයි. දැන් අපි දන්නා කාලේ ඉඳලම තියෙන්නේ එක තැන පල් වෙන වේග රිද්ම ගීත රටාවක්නේ. එදා සහ අද අතර පවතින එකම වෙනස එදා ගී තනු අද තනු නිර්මාණයන්ට වඩා රසවත් වීමයි. ඒවා මතක හිටිනවා. අද ඒවා ‍එහෙම නැහැ. එමෙන්ම ඒකාකාරී පදමාලා අද වැහි වැහැලා. ඒ නිසා අද සංගීත කණ්ඩායම් ගීත ක්ෂේත්‍රය පල් මඩ වළක් බවට පත්වෙලා කියා මට හිතෙනවා.”සංගීත කණ්ඩායම් ක්ෂේත්‍රය පිළිබඳ ඔබට හැ‍ඟෙන්නේ කෙසේ ද?“ශ්‍රවණාගාර, එළිමහන් ප්‍රසංග සහ හෝටල් ආදි වශයෙන් සංගීත කණ්ඩායම් බෙදිලා තියෙනවා. ඒ ඒ ස්ථාන අනුව විවිධ සංගීත රසකාමින් ද බෙදී ගිහින් ඉන්නවා. ඉන් එහාට කිසිවක් නැහැ. එය දියුණුවක් නෙමේ. අතීතයේ වගේමයි අදත් තත්ත්වය. නවීන තාක්ෂණ පහසුකම් ආදිය කොතෙකුත් තිබුණත් කණ්ඩායම් සංගීතය එදාට වඩා අද දියුණුවක් ලබා ඇති බවක් නම් පෙනෙන්න නැහැ. ඔස්ට්‍රේලියාවේ සංගීත ක්ෂේත්‍රය සමඟ සසඳා බලද්දී විශාල කනගාටුවක් ඇති වෙනවා. අපේ කණ්ඩායම් සංගීත ක්ෂේත්‍රය පිළිබඳ විවිධ සංගීත ශෛලීන් කොතෙක් තිබෙනවා ද, ඒ කිසිවක්ම අත්හදා බලන්න වත් අපේ ශිල්පීන් යොමු වී නැහැ. ඕස්ට්‍රේලියාවේ බහුතර රසික පිරිස රස විඳින්නේ oriental music. ඒත් අපේ රටේ තත්ත්වය ඊට වෙනස්.”ජනප්‍රිය “සන්ෆ්ලවර්” සංගීත කණ්ඩායමේ සාමාජිකයෙකු වී සිටි ඔබ ඉන් ඉවත් වූවේ අමනාපයක් නිසා ද...?“නැහැ, නැහැ. අසූව දශකයේ තමයි මං සංගීත ජීවිතය ආරම්භ කළේ. ‘සන්ෆ්ලවර්’ සංගීත කණ්ඩායමේ බේස් ගිටාර් වාදකයා ලෙසින් මේ රටේ සංගීත ලෝලීන්ගේ ඉමහත් ආදරය දිනා ගන්න මට හැකිවීම මගේ සංගීත ජීවිතයේ සුවිශේෂ කඩඉමක් කියා මං සලකනවා. ඒත් පසු කාලයක මම වැඩිදුර සංගීත දැනුම ලබා ගැනීම පිණිස සහ රැකියාවක් සඳහා විදේශ ගත වූ හෙයින් ‘සන්ෆ්ලවර්’ කණ්ඩායමෙන් ඉවත් වුණා. ඉන්පසු ලංකාවේ රැඳී සිටි කෙටි කාලයේ දී ‘ප්ලෑෂ් බෑක්’ සංගීත කණ්ඩායම සමඟත් වාදකයකු ලෙස කටයුතු කළා.”ඔබේ බිරිඳ ඇමෙරිකාවේ සුද්දියක් (හොලිවුඩ් නිළියක්) ද...?“ආ... කවුද එහෙම කියන්නේ...?”සංගීත ක්ෂේත්‍රයේ ආරංචි වලින් පැවසෙන්නේ එහෙමයි.“ඒ ආරංචිය වැරදියි. හැබැයි එහෙම ආරංචියක් පැතිරෙන්නත් පුංචි හේතුවක් තිබුණා. මං ඇමෙරිකාවේ සිටිද්දී හොලිවුඩ්පුරය නරඹන්න ගිය අවස්ථාවක දී දැන හඳුනා ගත් ඇමෙරිකාවේ සුදු ජාතික යුවතියක් (ජනප්‍රිය හොලිවුඩ් නිළියක්) සමඟ පසු කාලෙක සමීප ඇසුරක් පැවැතියා. ඇය මා සමඟ ලංකාවට පවා ඇවිත් ගියා. ඒත් මං විවාහ වුණේ ඇය සමඟ නොවේ. මා විවාහ වී සිටින ‘මාෂෙල්’ ශ්‍රී ලාංකේය කාන්තාවක්. හැබැයි අප මුලින්ම මුණ ගැහුණේ විදේශයේදීයි.”ජෝජ් රොබ්සන් ද සිල්වාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>26</day>
    </date>
    <link>http://www.silumina.lk/2014/01/26/_art.asp?fn=av1401268</link>
    <topic>Hollywood News</topic>
    <author>සුජීව තේවහෙට්ටිගේ</author>
    <content>Hollywood Newsසිනමා තරු පෑයු තවත් ලෝක ප්‍රකට සම්මාන උලෙළක් පසුගියදා ඇමෙරිකාවේ ලොස් ඇන්ජලීස් නුවර දී පැවැත්වුණා. ඒ, ගෝල්ඩන් ග්ලෝබ් සිනමා සම්මාන රාත්‍රියයි.මේ උලෙළේදී 2013 වසරේ හොඳම නිළිය ලෙස සම්මානය ප්‍රදානය කිරීමට යෝජිතව තිබූ ලැයිස්තුවේ ප්‍රවීණ නිළි එමා තොම්සන්ගේ නම ද ඇතුළත්ව තිබුණා. ගිය වසරේ තිරගත වූ ‘සේවිං මිස්ටර් බෑන්ක්’ චිත්‍රපටයේ ප්‍රධාන චරිතයක් නිරූපණය කළ නිසයි, ඇගේ නම ද එලෙස ඇතුළත් වුණේ. හොඳම නිළිය ලෙස සම්මානය දිනුවේ නැතත් එමා තොම්සන්ට ‘ගෝල්ඩන් ග්ලෝබ් ප්‍රසාදිත සම්මානය’ (Golden Globe Spiritual Award) පිරිනැමුණා. හොඳම නිළි සම්මානය නොලැබුණත් ඇය සුපුරුදු විලසින් සතුටින් සිටිනු කාටත් දැක ගත හැකිවුණා.සම්මාන උලෙළට පසුවදාම ඇය, තම 14 වියැති දියණිය සමඟ ඩිස්නිලන්තය නරඹන්නටත් පිටත්ව ගියා.(‘සේවිං මිස්ටර් බෑන්ක්’ චිත්‍රපටය මේ දිනවල කොළඹ දී තිරගත කෙරෙනවා.)  ස්ටින් බීබර් දැන් ජනප්‍රියත්වයේ ඉහළටම ගමන් කර තිබෙනවා. ඒත්, ඔහුගේ පෞද්ගලික ජීවිතය ක්‍රමයෙන් කඩා වැටීමකට ලක්වෙමින් තිබෙන බවයි ඔහු ගැන නිතරම පැතිරෙන ආරංචිවලින් හෙළිවන්නේ.මෑතකදී ඇමෙරිකානු පොලිස් නිලධාරීන් පිරිසක් ජස්ටින් බීබර්ගේ නිවස දැඩි පරීක්ෂාවකට ලක්කළා. ලොස් ඇන්ජලීස් නුවර පිහිටි මේ සුවිසල් මැදුර පොලිස් පරීක්ෂාවට ලක්වූයේ බීබර්ට එරෙහිව අසල්වැසියකු කළ පැමිණිල්ලක් නිසයි. ඔහු ප්‍රකාශ කළේ බීබර් සහ තවත් පිරිසක් තමන්ගේ නි‍ෙවසට බිත්තරවලින් දමා ගැසීම නිසා තම නිවසට ඩොලර් දහස් ගණනක අලාභයක් සිදුවී ඇති බවයි. පැමිණිල්ලට අදාළව බීබර්ගේ නිවෙස දැඩි පරීක්ෂාවට ලක්කළ පොලිස් නිලධාරීන්ට ඔහු සතුව කොකේන් මත්ද්‍රව්‍ය තිබෙන බව සොයා ගත හැකි වුණා.මේ නිසා බීබර්ව අත්අඩංගුවට ගත් බවයි හොලිවුඩ්පුරයෙන් ලැබුණු උණුසුම් පුවතක සටහන් වුණේ.කලින් විවාහ වී සිටි යුවළක් ඒ විවාහයෙන් මාස දෙකකට පසුව වෙන්වී, අවුරුදු හතකට පසුව නැවතත් ඒ දෙදෙනාම විවාහ වූ ආරංචියක් පසුගියදා අසන්නට ලැබුණා. එක්වී, වෙන්වී ආයෙත් එක්වූ මේ දෙදෙනා තමයි, රික් සලමන් සහ පැමලා ඇන්ඩර්සන්.රික් සහ පැමලා මුලින්ම අතිනත පටලා ගත්තේ 2007 ඔක්තෝබර් මාසයේදී. ඒත් ඊට දෙමාසයකට පසුව දෙදෙනා වෙන්වුණා. නිත්‍යනුකූල විවාහය කටුගා දැමුණා. හත් අවුරුද්දකට පසුව පැමලා නැවතත් රික් ගේ බිරිය වන විට ඇගේ වයස අවුරුදු 46 ක්.පැමලා මීට කලින් විවාහ වී සිටියේ ඩ්‍රම්ස් වාදකයෙකු වන ටොමි ලී සමඟයි. ඒ විවාහයෙන් පුතුන් දෙදෙනෙකු ටොමි - පැමලා යුවළට ලැබුණා. එක් අයෙකු දහසය හැවිරිදි බ්‍රැන්ඩන්. අනෙක් පුත්‍රයා පහළොස් හැවිරිදි ඩිලාන්.  ජනප්‍රිය නිළි ජෙසිකා සිම්ප්සන් හොර රහසේම විවාහ වී ඇති බවට කසුකුසුවක් හොලිවුඩ් සිනමාව පුරා පැතිරී ගියේ මෑතකදීයි. පුවත්පත් සහ වෙබ් අඩවි මේ ආරංචියට ප්‍රසිද්ධියක් දුන්නත් ජෙසිකා ඒ කිසිවකට කඩිමුඩියේ උත්තර දෙන්න ගියේ නැහැ. ඇය එක්තරා අන්දමක සංක්‍රාන්ති කාලයක පසුවුණා.ඒ කාලය නිමාවට පත්වුණේ ඇය තම සිඟිති දියණිය සමඟ පෙනී සිටින ඡායාරූප කිහිපයක් වෙබ් අඩවියකට මුදා හැරීමෙන් පසුවයි. තවමත් වයස අවුරුදු 1 1/2 ක් වන මේ දියණියගේ නම, මැක්ස්වෙල් ඩෲ. මේ වන විට 33 වැනි වියෙහි පසුවන ජෙසිකා දිවි ගෙවන්නේ එරික් ජොන්සන් සමඟයි. ඇයට ඔහු මුණ ගැසී ඇත්තේ 2010 දීයි. එම වසරේ නොවැම්බර් මාසයේදී දෙදෙනා විවාහ ගිවිසගෙන තිබෙනවා. මේ වසරේ මංගල උත්සවය පවත්වන බවයි ජෙසිකා පවසන්නේ.පොප් ගී ලොව කිරුළු දැරූ මයිකල් ජැක්සන් මියගොස් මේ වන විට වසර පහකට ආසන්න කාලයක් ගතවෙලා. ඔහු වෙනුවෙන් කෞතුකාගාරයක් ඉදිකරන්නට සුපිරි ගායිකා ලේඩි ගාගා පසුගිය මාස ගණනාවක් පුරාම තම කාලයත් ධනයත් වැය කළා. මයිකල් පරිහරණය කළ බොහෝ දේවල් මිලට ගෙන එම කෞතුකාගාරයේ තැන්පත් කරන්නටයි ඇගේ වෑයම.ඒ වෙනුවෙන් ඇය, පසුගිය කාලය තිස්සේ ඇමෙරිකාවේත් වෙනත් රටවලත් සැරිසරමින් මයිකල්ට අයත්ව තිබූ විවිධ භාණ්ඩ එකතු කළා. මේවා ලබා ගන්නට ඇය නොමසුරුව වියදම් කළ බවයි ආරංචි. මේ භාණ්ඩ මිලදී ගැනීමේදී තම අනන්‍යතාව හෙළි නොකරන්නට ලේඩි ගගා වග බලා ගත්තා. තමන් කවුරුන්දැයි හෙළි කළේ නම් මයිකල් පරිහරණය කළ භාණ්ඩ වෙනුවෙන් අධික මුදලක් ගෙවීමට සිදුවනු ඇතැයි ඇය පැවසුවා. ඒ අයුරින් එකතු කළ මයිකල් සතුව තිබූ භාණ්ඩවල වටිනාකම පවුම් මිලියන 1.25 ක් බවයි ඇය තවදුරටත් පැවසූවේ.ලේඩි ගගා දැන් වෙහෙසෙන්නේ මයිකල්ගේ කෞතුකාගාරය ඉදිකරන්නට සුදුසු තැනක් සොයා ගන්නටයි.සුජීව තේවහෙට්ටිගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>26</day>
    </date>
    <link>http://www.silumina.lk/2014/01/26/_art.asp?fn=av1401269</link>
    <topic>විජේමල්ලිගෙ කොලම</topic>
    <author/>
    <content>විජේමල්ලිගෙ කොලමවිජේ මල්ලිගෙ ඇ‍ඟේ ලේ නැතුව හිටියෙ 16 දා නාරාහේන්පිට ශාලිකාවලින් ස්ටාර්ට් කරපු ප්‍රොටෙස්ට්මාර්ච් එක දැක්කම. මොකක්වත් නිසා නෙවි, මේ ජාතියෙ මාර්ච්වලට සිද්ධ වෙන සන්තෑසි දැකල තිබුණු නිසා විජේ මල්ලි බයෙන් හිටියෙ, ඔය මාර්ච් එකට සෙට් වෙච්ච කට්ටියට නාගෙනම ගෙදර යන්න වෙයි ද කියලා. තෑන්ක්ස් ගෝඩ්, එහෙම දෙයක් නම් උනේ නෑ කට්ටියගෙ ලක් එකට. මේ කට්ටිය ආණ්ඩු පෙරළන්න පාරට බැස්සයැ එහෙම ට්‍රීට්මන්ට් එකක් දෙන්න.ඒගොල්ලන්ගෙ බැනර් එකේ ලියල තිබුණෙ ඩිජිටල් සිනමා ප්‍රදර්ශනය කඩිනම් කර සිනමා කර්මාන්තය රැකදෙනු කියලනේ. ඕන්න නිකමට හරි ලියාගෙන තිබුණ නම් ජන මාධ්‍ය ඇමතිතුමා ගෙදර යවවු ෆිල්ම් කෝපරේෂන් චෙයාර්මන් උසාවියට යවමු වගේ ස්ලෝගන් එකක්, වැඩේ ක්‍රිමිනල් වෙන්න තිබුණා. අකුලගනිව් වැඩි කරව්, කප්පාදු නොකරව්, පන්නා දමවු ජාතියෙ ප්‍රොටෙස්ට් ස්ලෝගන්ස් නෙවිනේ. ඒත් බලන්නකො, කට්ටිය එකතුවෙලා ගෙනිච්ච සන්දේශ බාරගන්න, මින්ස්ටරුත් නෑලු සෙකට්රිත් නෑලු, කවුද නෝන කෙනෙකුටලුනේ භාර දෙන්න වෙලා තියෙන්නෙ. ඒකට නම් මොකද පේපර්ස් ටෙම්පල් ට්‍රීස්වලට යවනව නම්.විජේ මල්ලි ෂේප් එකේ ඇහැ දාලා බැලුවා කවුද ඉන්නෙ කවුද නැත්තෙ කියලා. ෆිල්ම් ඩිරෙක්ටර්ස් ගිල්ඩ් කියන එක තමයි ලීඩ් ‍රෝල්ස් එක කර තිබුණෙ. ඒ ගොල්ලන්ගෙ සපෝට් එකට දේශීය නිෂ්පාදකයන්ගෙ සංගමෙත් හිටිය එක ලොකු දෙයක්. දැන් තියෙන සර්කිට් පහ වෙනුවට තුනක් හදන්න කියන එක ඩිජිටල් ටෙක්නොලොජි එකට මාරුවෙන්න කියන එක රෙගියුලේටරරි කොමිෂන් එකක් ෆිල්ම්ස් සීන් එකටත් ගේන්න කියන වගේ ඩිමාන්ඩ්ස් තමයි විජේ මල්ලිට පෙනුණෙ.ඒ වගේ කිසිම අප්සෙට් එකක් නෑ. කොපීස් පනහ හැට ගහන්න දෙන්න කියල අලුත් කඩේ ගිය කට්ටිය නම් ඩිමාන්ඩ්ස්වලට කොච්චර එග්රීඩ් ද කියල විජේ මල්ලි දන්නෑ. හැබැයි වැඩේ නියමයි. ප්‍රොජෙක්ටර්වලින් බයිස් කෝප් පෙන්නපු කාලෙ ඉවර වේගෙන ගිහින් දැන් කොච්චර කාලයක් ද? ඒක හරියට වී එච් එස් කැසට්වලින් ටෙලිවිෂන් එකේ ප්‍රෝග්‍රෑම් බැලුව වගේ. දැන් වී එච් එස් මැෂින්වලට කැසට්වලට වෙච්ච දෙයක්වත් අපි දන්නෙ නෑ මතකත් නෑ. ඩී වී ඩී එක කැසට් එකේ ප්ලේස් එකට ඇවිත්. ඕඩියෝ සීන් එක වුණත් එහෙම නේ. කැසට් කැලේ ගිහින් කම් පැක්ට් ඩිස්ක්, සී ඩී එකෙන් සින්දු අහන කාලෙනේ මේක. ඩිජිටල් ටෙක්නොලොජි එක සම්පූර්ණයෙන් ඉන්ට්‍රොඩියුස් කරන්න කියන සීන් එකට නම් විජේ මල්ලිගෙන් හැට්ස් ඕෆ්.ප්‍රොෆෙසර්ස්ලා, ඩොක්ටර්රේට් තියෙන කට්ටිය වගේම ඉන්ටර්නැෂනල් ෆිල්ම් සීන් එකෙන් ශ්‍රී ලංකාවෙ සිනමා එකක් තියෙනව කියල පෙන්නපු යන්ග් ජෙනරේෂන් එකේ කට්ටියත් මේ ප්‍රොටෙස්ට් එකට ඇවිත් හිටියා. මේ ගෲප්ස්වලට ඩිරෙක්ට් ම වැටෙන්නෙ නැති ඩිරෙක්ටර්ස්ලා, ඇක්ටර්ස්ලා අනෙත් ෆීල්ඩ්ස්වල ආර්ටිස්ට් ල කපල පුරවල හිටියා. ප්‍රොෆෙසර් සුනිල් ආරියරත්න, ඩොක්ටර් ධර්මසේන පතිරාජ, ප්‍රසන්න විතානගේ, විමුක්ති ජයසුන්දර, අසෝක හඳගම වගේ සෙට් එකත් එක්ක මාර්ච් එකේ හිටපු ඩිරෙක්ටර්ස්ලගෙ ලිස්ට් එක අපේ ෆිල්ම් ඉන්ඩස්ට්‍රි එකේ ආර්ට් එකේ ලීඩර්ස්ලා.සුදත් දේවප්‍රිය, මහදිවුල්වැව, උදයකාන්ත අනුරුද්ධ ජයසිංහ, එරංග සේනාරත්න, බෙනට් රත්නායක, සෙනේෂ් බණ්ඩාර, අනෝමා රාජකරුණා වගේ කට්ටිය විතරක් ද රවීන්ද්‍ර ගුරුගේ, ඩොනල්ඩ් කරුණාරත්න, එම්.ඩී. මහින්දපාල, චන්න දේශප්‍රිය, ධනුෂ්ක ගුණතිලක කට්ටිය, එතකොට ප්‍රොඩියුසර්ස්ලගෙන් සුනිල් ටී. ප්‍රනාන්දු, ඇක්ටර්ස්ල ඇක්ට්‍රසස්ලගෙන් රන්ජන්, සේමිණි, දමයන්ති ෆොන්සේකා, සමනලී ෆොන්සේකා මේ හැමෝම එකම බැනර් එකක් යටට එන්න හේතු වෙච්ච කාරණා නම් විජේ මල්ලිට හොඳටම පැහැදිලියි. බිහයින්ඩ් ද ස්ක්‍රින් සෙට් එකේ වසන්ත විට්ටච්චි, සමරසිරි තඳගනේ, ඉමාල් ශානක ලාල් හවීන්ද්‍රනාත්, හේමපාල ධර්මසේන, සුජීව ගුණරත්න, මොරිස් සමරසුන්දර, අජන්ත අලහකෝන්. තව ඩිංගෙන් අමතක වෙනවා එඩීලා සෙට් එක. විමල් දේශප්‍රිය, දමින්ද මඩවල, ‍ෙඩානල්ඩ් ජයන්ත. ඉතින් තව සෙක්ටර්ස්වලින් කට්ටිය ආවෙ නෑ කියන්නද?මෙහෙම කොමන් වැඩකට කට්ටිය එකතු වෙච්ච එක ගැන විජේ මල්ලිට තියෙන්නෙ මාර සැටිසක්. මේ චාර්ට් එකට කැමැත්තෙන් එන්න හිටියත් එන්න බැරිවෙච්ච කට්ටියට හරි වැඩේට අකැමැති කට්ටියට හරි දුක හිතෙන්න ඕන, මේ වගේ දෙයක් මිස් වෙච්ච සීන් එකට. මාර්ච් කරලා සංදේශ බාරදීලා පැත්තකට වෙලා හිටියොත් නම් මොකුත් වෙන එකක් නෑ පේපර්ස් එහාට මෙහාට ගිහින් අන්තිමේ වේස්ට් පේපර් බාස්කට් එකට යන්නත් බැරි නෑ. කට්ටිය එලර්ට් එකේ ඉඳලා ෆලෝ අප් ඇක්ෂන් ගත්තොත් යමක් සිද්ධ වෙන්න පුළුවන්. ෆයිට් කරල මිසක් ඔය වගේ දේවල්වලට සොලියුෂන්ස් ළඟට ඇවිත් දෙන්නෙ නෑ කවුරුවත්. ඒ ගැන විජේ මල්ලි අලුතින් කියන්න ඕන නෑනේ. ඩිජිටල් සිනමාවට ජයවේවා කියන ගමන් බායි කිව්ව එහෙනම්.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>26</day>
    </date>
    <link>http://www.silumina.lk/2014/01/26/_art.asp?fn=av14012610</link>
    <topic>මගේ රස්සාව හොරකම කැස්බෑ නෙමේ</topic>
    <author>රොබ්සන් ද සිල්වා</author>
    <content>මගේ රස්සාව හොරකම කැස්බෑ නෙමේ- අමල් පෙරේරාශ්‍රාවක සිත් පසුගිය මාසයක පමණ කාලය පුරා කුතුහලයෙන් පිරී පැවතියේ සිය ආදරණීය ගායන ශිල්පියා සුදු කැස්බෑවකු සොරකම් කළේ යයි පැතිරී ගිය පුවත නිසාවෙන් ය. ඔහු තමා නිර්දෝෂි බැව් කොතෙක් කිව්වත් ඇතැමකු එය විශ්වාස නොකළ අතර “සුදු කැස්බෑවා” ගැන විමසමින් ඔහුට මානසික පීඩා ඇති කිරීමට තරම් සමහරු අකාරුණික වූහ. එහෙයින්ම පසුගිය කාලය පුරා ප්‍රසංග වේදිකාවේ ද ඔහු දක්නට නොමැති වූ තරම් ය. එහෙත් ඒ සියලුම කාරණා හමුවේ කන්දක් සේම නොසැලී සිටි ඔහු මෙවර “ස්වර වර්ණ” සිය සිතුවිලි සමඟින් වර්ණ ගන්වන්නට අප සමඟ එක්වූවේ රිඳුණු සිත නිවා සනසා ගැනීමට වෙර දරමින් ය.ඔහු, ගායන ශිල්පී අමල් පෙරේරා.“කැස්බෑ හොරෙක් කියන ගාණට දාලා මට කළ හානිය සුළුපටු නැහැ. පසුගිය මාසයක පමණ කාලය පුරාම මාව ඔය හොරකමට සැක කරලා චෝදනා කළාට දැන් සැබෑව හෙළිදරව් වෙලා තියෙනවානේ. ඒත් සැකකරුවෙකු චෙච්ච මට වැරදිකරුවෙකුට වඩා දඬුවම් විඳින්න වෙලා - ‘හොරෙක්’ කියන අවමානය සහ විඳවන්න සිදුවෙච්ච පීඩා වින්දා. මම තදබල මානසික පීඩාවකට පත්වුණා විතරක් නෙමේ මේ ගැන දිගින් දිගටම කතා කරලා මගේ උගුරත් බැරැන්ඩි වුණා. මගේ ජීවන වෘත්තිය ප්‍රසංගවල ගීත ගායනය මිස කැස්බෑවුන් හොරකම් කිරීම නොවේ. මේ සිද්ධිය නිසා මට ප්‍රසංග මඟ හැරුණා. රට පුරා ප්‍රසංග වැඩි ගණනක් පැවැත්වෙන මෙවැනි කාලයකදී මෙසේ වීම නිසා මට ආර්ථික අතින් සිදු වූ පාඩුවත් විශාලයි. මම හිතනවා - කලාකරුවෙකුට හෝ කලාකාරිනියකට හෝ මෙවැනි දේකට මුහුණ දෙන්න වුණාම මාධ්‍ය මීට වඩා වගකීමෙන් කටයුතු කළ යුතුයි කියා.”ඔබ හිතන්නේ මාධ්‍ය මඟින් ඔබට ආසාධාරණයක් සිදු වූ බව ද?“ඇතැම් මාධ්‍ය මඟින් බොහෝ දුරට එහෙම වුණා තමයි. මම එක රැයකින් මේ රටේ ජනතාව අතරට ආ කලාකරුවෙකු නෙමේ. මගේ තාත්තා (සංගීතඥ, ගායන ශිල්පි මර්වින් පෙරේරා) ජනප්‍රිය ගායකයෙකු වුණත් මට මේ අද ඉන්න තැනට එන්න අවුරුදු 19 ක් ගියා. එහෙම ඇවිල්ලා හදා ගත්ත නම නොකළ වරදකට සැක කළ පමණින් එක රැයින් කැළැල් කරන්න වගකීමෙන් තොරව මේ සිද්ධිය පිළිබඳ පුවත් ඉදිරිපත් කරන්න ඇතැම් මාධ්‍ය කටයුතු කළා. ඒ ගැන හිතෙද්දී පපුව පැළිලා වගේ දැනෙනවා.මාධ්‍යයට සහ මාධ්‍යකරුවාට උණුසුම් පුවත් ඕනෑ බව මං පිළිගන්නවා. ඒත් කලාකරුවෙකුට මෙවැනි චෝදනාවක් ආවම මීට වඩා හරි වැරැද්ද සොයා බලා දෙවරක් වත් සිතා මෙවැනි පුවත් පිළිබඳ වාර්තා කරනවා නම් තමයි හොඳ. මොකද අද මගේ නිර්දෝෂි බව ඔප්පු වෙලා තිබුණත් සීයට සීයක්ම අර ‘හොරා’ නමින් මාව මුදවන්න මාධ්‍යයට දැන් බැහැනේ. ඇත්තෙන්ම මං මාධ්‍ය මිතුරන් ගෙන් අහන්න කැමැතියි, එදා ‘ජනප්‍රිය ගායකයා කැස්බෑ හොරෙකු’ බව ප්‍රසිද්ධ කළ ඔබලාට දැන් පුළුවන් ද ‘ඒ ජනප්‍රිය ගායකයා කැස්බෑ හොරෙකු නොවේ’ කියන දේට අර වගේම ප්‍රසිද්ධියක් ලබා දෙන්න.”ඔබේ කලා කටයුතු සඳහා මාධ්‍ය සහය ලැබී තිබෙනවා නේද...?ඔව්. මම ගායකයෙක් නිසා ප්‍රසංගයක් හෝ නව නිර්මාණයක් කෙරුවොත් ඒක පුවතක්. මාධ්‍ය එවැනි අවස්ථාවලදී මට සහාය දී තියෙනවා. ඒත් කලාකරුවෙකු යම් වැරැද්දකට සැක පිට සිටිද්දී ඔහුට හෝ ඇයට අපහාස වන අයුරින් ඒ පුවත මාධ්‍ය මඟින් ඉදිරිපත් කිරීම හිංසාකාරී ක්‍රියාවක් බවයි මගේ හැඟීම. ඒ නිසා මින් ඉදිරියේ දී හෝ මෙවැනි අවස්ථාවන්හී දී අපේ මාධ්‍යවේදී සහෘදයින් මීට වඩා කාරුණික වෙනවා නම් හොඳයි නේද...?මේ සිද්ධියේ දී ශ්‍රී ලංකා පොලීසිය කටයුතු කළ ආකාරය ගැන ඔබ පවසන්නේ කුමක් ද?මේ සිද්ධියේ සැබෑව මේ තරම් ඉක්මනින් එළිදරව් කරගන්න පුළුවන් වුණේ පරීක්ෂණ කටයුතු හරියාකාරව කළ ශ්‍රී ලංකා පොලීසිය හින්දයි. ඒ ගැන මම පොලීසියට ස්තූතිවන්ත වෙනවා. නැත්නම් තවමත් මම කැස්බෑ හොරා. සාමාන්‍යයෙන් සිකුරාදා, සෙනසුරාදා, ඉරිදා යන දවස් තුනේම මම කාර්යබහුලයි. ඒ දවස් තුනේම මට ප්‍රසංග තියෙනවා. ඒත් පසුගිය දවස් ටිකේම මම ගියේ පොලිසිවලටයි. අම්බලන්ගොඩ පොලීසියට යනවා, කොස්ගොඩ පොලීසියට එනවා. එහෙම තමයි වුණේ.ඔබ නිර්දෝෂ බව සනාථ වීම සතුටක් නොවේ ද?සතුටුයි. ඒත් ඉතින් පසුගිය දිනවල මෙන්ම තාමත් සමහරුන් කියන කතා ඇහැව්වාම පුදුම හිතෙනවා. ඒ පීඩාකාරී දවස්වල කෝල්ස් අරගෙන ‘කෝ කැස්බෑවා’, ‘අපිට දෙන්නෙ නැද්ද’, ‘කොහෙද හැංගුවේ’, ‘ඇත්තටම ඌව ඉස්සුවා නේද’ වගේ අරකද මේකද මගෙන් අසමින් මා ගැන වැරදියට හිතපු අය ගැන කනගාටුයි. මොකද මේ ක්ෂේත්‍රයේ මාත් එක්ක සින්දු කියලා, කාලා බීලා, ආශ්‍රය කරලා හිටපු කට්ටිය බොහෝමයි. ඒත් ‘අමල්, උඹට මේ අසාධාරණයක් නේද වෙන්නේ’ කියලා අහන්න තරමට වත් හිතක් පහළ වුණේ තුන් දෙනෙකුට විතරයි.ඔවුන් තිදෙනාව නම් වශයෙන් කියන්න කැමැති ද?කැමැතියි. හිත හොඳ මිනිසුන්ව එහෙම අගය කරන්න ඕනේ.ඒ තිදෙනා කවුරුන් ද?කසුන් කල්හාර, සංගීත් විජේසූරිය සහ ෂේන් සිං. ඔය තුන්දෙනාම ඇරෙන්න වෙන කිසිම කෙනෙක් කතා කරලවත් ඇහැව්වෙ නැහැ මේ අසාධාරණය ගැන.ඔබ ශ්‍රී ලාංකේය ගායක ගායිකාවන්ගේ සංගමයේ සාමාජිකයෙක් නේද?ඔව්. මමත් ඉන්නවා ගායක ගායිකා සංගමයේ.ඉතින් එම සංගමයේ සහාය ලැබෙන්න ඇතිනේ?කියන්නත් දුකයි ඒ ගැන. මං ඒක ප්‍රශ්නයක් කරගන්නේ නම් නැහැ. ඒත් මම නම් කාට හෝ මෙවැනි දුකක් කරදරයක් වෙච්ච වෙලාවට කතා කරලා පුළුවන් උදව්වක් කරනවා. ඒකයි මං මේ ප්‍රශ්නෙදි මාත්තෙක්ක ළඟට වෙලා ‘අමල් උඹ ගණන් ගන්නෙපා ඕවා. ඕක ප්‍රශ්නයක් වෙන් නෑ. මෙහෙමයි, අපි දන්නවනේ වරදක් කරලා නැහැ කියලා’ කිය කියා මගේ ඔළුව හද හදා හිටිය කසුන්, සංගීත් සහ ෂේන්ව නම් වශයෙන්ම කිව්වේ.මේ ප්‍රශ්නය මෙසේ විස‍ඳෙන්න පෙර ක්ෂේත්‍රයේ සමහරු ඔබ පිළිබඳ කොහොම හිතන්න ඇත් ද?සමහරු සමහර විට හිතන්න ඇති ‘හොඳ වැඩේ වුණේ. අමල් ඉවරයි’ කියලා.ඔවුන් දැන් හිතනවා ඇත්තේ කෙසේ ද?අද මේ වෙන කොට ඔවුන් ‘අම්මට හුඩු මූ මේකෙන් බේරුණානේ’ කියලා හිත හිත අප්සෙට් වෙලා ඉන්නවා ඇති.බොහෝ යහළුවන් ගැන දැන් හිතෙන්නේ මොනව ද?අවුරුදු 21 ක් ආශ්‍රය කළ චන්ද්‍රසිරීව (සුදු කැස්බෑවාගේ අයිතිකරු) වගේම මම මාත් එක්ක හිටපු බොහෝ යහළුවන්වත් මේ සිද්ධිය නිසා හඳුනා ගත්තා. ඒක මට වටිනවා.අපි දැන් ඔබේ වෘත්තිය ගැන කතා කරමු ද?ඒක හොඳයි. මොකද මම ගායකයෙක්නේ.ඔබේ හඬින් අලුත් ගීත අහන්න ලැබෙන්නේ කවදා ද?අලුත් ගීත පටිගත කරලා තියෙනවා. අද හෙටම ඒ ගීත අහන්න ලැබෙයි. ආදරයපිළිබඳ ගායනා කළ ජනප්‍රිය ගීත දෙකක්. නව පරපුරේ ගී පද රචකයින් සහ සංගීතඥයින් සමඟ ඒ ගීත නිර්මාණය කළේ.වර්තමානයේ ගීත තැටි ව්‍යාපාරයක් නැහැ. ඉතින් ඔබ ජීවත් වෙන්නේ ප්‍රසංග වේදිකාවේ ගීත ගායනයෙන් පමණක්ම ද?අනිවාර්යෙන්ම ප්‍රසංග වේදිකාවල ගීත ගායනා කරලා තමා ජීවත් වෙන්නේ. ගීත තැටි ක්ෂේත්‍රය ගැන කතාව නම් හුඟාක්ම ඛේදජනකයි. ටෙලි නාට්‍යවලත් ගීත ගයනවා. අලුතින් ගීතයක් පටිගත කළාමත් මුදලක් ලැබෙනවා.එහෙත් ඔබ රියැලිටි වැඩ සටහන්වල විනිශ්චයකරුවෙකු ලෙස කටයුතු කළා නේද?ඒක ඇත්ත. ඒත් ඉදිරියේ දී මම ඔය රියැලිටි ප්‍රෝග්‍රෑම්ස් වල විනිශ්චය මණ්ඩලවල කොහෙත්ම දකින්න හම්බ වෙන්නේ නැහැ. මොකද ගායකයා කියන කෙනා රටේ ජනතාව වෙනවා. ජනතාව ගායකයෝ වෙනවා. ඒ වගේම හරි සාධාරණයක් ඉෂ්ට වෙන්නේ නැත්නම් ඔය රියැලිටි ප්‍රෝග්‍රෑම්ස්වල විනිශ්චය මණ්ඩලවලට නිකම් බොරුවට ගිහිල්ලා වැඩක් නැහැ. හොඳ කෙනාව තෝරා දීම අපේ යුතුකම. ඒත් අන්තිමට ‘මේ යකාට සින්දු කියන්න බැහැනේ’ කියලා පැත්තකට වෙලා හිත හිතා ඉන්න අවශ්‍ය නැහැ මට.එකකට ඇවිල්ලා කැපිලා, ඊළඟ එකටත් ඇවිල්ලා කැපිලාත් කැපෙන්න කැපෙන්න සමහරු සින්දු කියන්න ඕවාට එන්නේ ඇයි? මොකද මේක බයිලයක් ද, නැත්නම් ‘කොහොම හරි ඇවිල්ලා උඹලට දෙන්නම් වැඩේ’ කියලා හිතාගෙන එනව ද කියන ප්‍රශ්නය මට තියෙනවා. ඕවා නිසා ගායන වෘත්තිය හෑල්ලු වීමක් සිදු වෙන්නේ ඒකට මං විරුද්ධයි.රොබ්සන් ද සිල්වාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>26</day>
    </date>
    <link>http://www.silumina.lk/2014/01/26/_art.asp?fn=av14012611</link>
    <topic>සුමිගෙන් අහන්න</topic>
    <author/>
    <content>සුමිගෙන් අහන්නඅත්තනගල්ලේ විමලසේන හපුතන්ත්‍රිප්‍රශ්නය - නෙල්සන් මැන්ඩෙලා ගැන තැනුණු ‘ඉන්වික්ටර්ස්’ චිත්‍රපටයේ මැන්ඩෙලා ලෙස රඟපාන්නේ කවුද?පිළිතුර - මෝගන් ෆීමන්ගල්කිස්සේ නදී කරුණාරත්නප්‍රශ්නය - හින්දි නළු මිථුන් චක්‍රවර්ති දැන් කෝ?පිළිතුර - ඉන්නවා.මීගමුව බණ්ඩාරනායක චතුරශ්‍රයේ සුකුමාර් ප්‍රනාන්දුප්‍රශ්නය - සමහර කවීන්ට කවීන්ද්‍ර, කවීශ්වර යැයි කියන්නේ ඇයි?පිළිතුර - ඔවුන් කවියට ඉන්ද්‍රා වූ නිසා. කවියට ඊශ්වර වූ නිසා.මාතලේ ධර්මා ඒකනායකප්‍රශ්නය - සොමි රත්නායක නම්වූ චරිතාංග නළුවා ගැන යමක් කියන්න?පිළිතුර - සොමි අතිදක්ෂ නළුවෙක්. මම හිතන විදියට සොමිගේ හොඳම රඟපෑම් තියෙන්නේ උතුමාණෙනි; දඩයම හා සුරබි‍ඳෙන යන චිත්‍රපට තුනේ. ඔහු රංගනයෙන් ඈත්ව විදේශගතව සිටීම සිනමාවට අතිවිශාල පාඩුවක්. ඔහු ප්‍රධාන චරිතය රඟපාන ‘පරාවර්තන’ චිත්‍රපටය නම් මම තවම දැක්කේ නැහැ.කොලොන්නාවේ වින්ස්ටන් පෙරේරාප්‍රශ්නය - ‘ඩොක්ටර් ශිවාගෝ’ නවකතාව ලියු බොරිස් පැස්ටර්නැක් නොබෙල් ත්‍යාගය ලබා ගැනීමට ඇමෙරිකාවට ගියා ද?පිළිතුර - නැහැ. සෝවියට් දේශය ඒ සඳහා ඔහුට යන්න දුන්නේ නැහැ. (ඇමෙරිකාවට නෙමෙයි ස්වීඩනයට)මත්තෙගොඩ අජිත් ජෝතිය කරසිංහප්‍රශ්නය - මහාචාර්ය පැට්රික් රත්නායක ගැන ඔබේ අදහස් දක්වන්න.පිළිතුර - අද විශ්ව විද්‍යාල සිසුන් විතරක් නෙමෙයි ඇතැම් ආචාර්යවරුන් ද මැට්ටෝ. එබඳු පසුබිමක නිර්මාණශීලි බුද්ධිමතුන් ද නැතුව නෙමෙයි. මහාචාර්ය පැට්රික් රත්නායක එබඳු බුද්ධිමතෙක්. දෘශ්‍ය කලාව හා ලලිත කලා පිළිබඳ පෘථුල දැනුමක් ඔහුට තිබෙනවා.රාගම වැලිසර අයිලින් සෝවිස්ප්‍රශ්නය - සිරස සුපර් ස්ටාර් විනිශ්චය මණ්ඩලය ගැන ඔබේ අදහස කුමක් ද?පිළිතුර - නිමන්ත හේෂාන් හැරුණු කොට අනිත් අය සුදුසු නැහැ.අම්බලන්ගොඩ චන්ද්‍රා මාලිනි ද සිල්වාප්‍රශ්නය - ‘සැඩ සුළං’ චිත්‍රපටයේ පිටපත් තිබෙනවා ද? එහි ප්‍රධාන චරිත රඟපෑවේ කවුද?පිළිතුර - පිටපත් තිබෙනවා. ප්‍රේම් ජයන්ත්, ෆ්ලොරිඩා ජයලත් එහි ප්‍රධාන චරිත රඟපෑවා.මරදානේ එච්. පී. සැමුවෙල්ප්‍රශ්නය - ‘අලි බබා ඇන්ඩ් 40 තීව්ස්’ හින්දි චිත්‍රපටයේ ප්‍රධාන නළුවා හා නිළිය කවුද?පිළිතුර - සංජිව් කුමාර්, එල්. විජය ලක්ෂ්මිකුලියපිටියේ ජයසේන අතපත්තුප්‍රශ්නය - ධර්මදාස වල්පොල ගී ගැයු මුල්ම චිත්‍රපටය කුමක් ද?පිළිතුර - ප්‍රේම තරගයගම්පහ අඹන්විට සිරිවර්ධනප්‍රශ්නය - ජී. ඩී. එල්. පෙරේරාගේ හොඳම චිත්‍රපටය කුමක් ද?පිළිතුර - දහසක් සිතුවිලි. (ඇතැම් විචාරකයන් ඔහුගේ ‘සාමා’ ඉහළින් අගය කළාට මට නම් ‘සාමා’ ඒ තරම් උසස් චිත්‍රපටයක් නෙමේ)මොරටුව කටුබැද්දේ ඩඩ්ලි ගෝමස්ප්‍රශ්නය - ‘කහ බළල්ලු’ චිත්‍රපටය ලංකාවේ තිරගත කළේ කුමන වසරේ ද?පිළිතුර - 1967 දී.මෝදර හිරාන් රොඩ්රිගෝප්‍රශ්නය - ජාතික චිත්‍රපට සංස්ථාවේ ප්‍රථම සභාපතිවරයා කවුද?පිළිතුර - ආචාර්ය සරත් අමුණුගමමීගමුව මහහුණුපිටියේ යොහාන් කුමාර් ද සිල්වාප්‍රශ්නය - ඉන්දීය සිනමාවේ සියවස් සැමරුමට හැදු ‘බොම්බෙ ටෝකිස්’ චිත්‍රපටය ගැන ඔබේ අදහස් දක්වන්න?පිළිතුර - එය අලුත් අපූරු අත්දැකීමක්. අධ්‍යක්ෂවරුන් හතර දෙනකුගේ අර්ධ වෘත්තාන්ත කතා 4 ක් මෙයට ඇතුළත්. එයින් සොයා අක්තාර් නමැති සිනමාකාරිණියගේ චිත්‍රපටයටත් අනුරාග් කාශ්‍යප්ගේ චිත්‍රපටයටත් මා පෞද්ගලිකව කැමැතියි.වරකපොළ නාලක දසනායකප්‍රශ්නය - ‘ලින්කන්’ චිත්‍රපටයේ ලින්කන් ආර්යාව ලෙස විශිෂ්ට රංගනයක යෙදෙන නිළිය කවුද?පිළිතුර - සැලී ෆීල්ඩ්මේ සතියේ මේ අයත් ප්‍රශ්න අසා තිබුණා. හිඟුරක්ගොඩ එම්. පී. සරත්, අමිල ප්‍රසාද් පතිරණ, ඒකල මර්වින් පීරිස්, කුලියපිටියේ ජයසේන අතපත්තු, කොටුගොඩ දිසානෑගම තිස්ස කුමාර, කඩවත සුජාතා ගුණවර්ධන, කැටපල සමන් ගාල්ලගේ.ඔබේ ප්‍රශ්නය පහත ලිපිනයට යොමු කරන්න'සුමිගෙන් අහන්න' රසදුන, සිළුමිණ, ලේක්හවුස් කොළඹ 10කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>26</day>
    </date>
    <link>http://www.silumina.lk/2014/01/26/_art.asp?fn=av14012612</link>
    <topic>උෂ්ණාධික දවසක වුණත් අපේ ගේ සිසිලයි</topic>
    <author>තුෂාරි නේරංජා වික්‍රමසිංහ</author>
    <content>උෂ්ණාධික දවසක වුණත් අපේ ගේ සිසිලයිඅහසින් කඩා හැලෙන වැහි බිදු නොනවත්වාම රිය කවුළු මත නෙක නෙක රටා මවයි. මහ වැස්සක් ඇද හැලුණද ඒ සියලු බාධක මැඩ ගනිමින් අප ඒ ගමන යා යුතුමය.ඒ ‘අපේ ගෙදර’ විශේෂාංගයට එක්වන රංගනයට මෙන්ම නර්තනයටද අති දක්ෂ අනූෂා දමයන්තිය සොයාය. මෙවර ‘අපේ ගෙදර’ විශේෂාංගයට ඇගේ සුන්දර නිවහනේ වගතුග ප්‍රස්තුත වන නිසාය.අතුරුගිරිය ඔරුවල නිස්කලංක පරිසරයක ඉදිවුණු අනූෂාගේ සොඳුරු නිවහනට අප ගොඩවදින විට සවස හතර පසු වී තිබිණි. අනූෂාත් ඇගේ මවත් අප පිළිගත්තේ ඉතාම ආදරයකින් හා ළෙන්ගතුකමකිනි. අනූෂා ඇගේ ආදරණීය ආගන්තුක සත්කාර පිරිනමන අතරතුරම ඇගේ සොඳුරු නිවහනේ සුන්දරත්වය ගැන කතා බහ කරන්න අමතක කළේ නැහැ.“මට මතකයි මේ නිවෙස මෙතැන ඉදිකරන්නට පෙරාතුව අපි පදිංචිව හිටියේ රාජගිරිය ප්‍රදේශයේ. මගේ තාත්තාගේ සහෝදර සහෝදරියන් එක්ක රාජගිරියේ ගෙවී ගිය මගේ ළමා කාලය හරිම සුන්දරයි. පසු කලෙක තාත්තටත් ඔහුගේ සහෝදර සහෝදරියන්ටත් අවශ්‍ය වුණා වෙනවෙනම නිවෙස් තනාගෙන ජීවත්වෙන්න. ඒ අනූව තමයි තාත්තා ඔරුවල පිහිටි පර්චස් 24 ක් පමණ වන මේ ඉඩම මිලදී ගෙන නිවෙස ගොඩනගන්නේ. මට මතකයි මේ ඉඩමේ හරියට වෙරළු, අඹ, කජු ,කොස් ගස් තිබුණා. අද වෙන කොට නම් තාත්තා හදපු නිවෙස සම්පූර්ණයෙන්ම වෙනස්වෙලා තිබෙනවා. ඒ ගසුත් නැහැ. මගෙත් මගේ අයියාගේත් කැමැත්ත මත නව නිවෙසක් මෙතැන ඉදිවුණා.මේ නිවෙස ඉදි කරන්නට මූලික සැලසුම් සකස් කළේ ජපන් හා මැලේෂියන් නිවෙස්වල ආකෘති හා සැලැසුම් අධ්‍යයනය කරලයි. අයියාගේ සැලැසුම්වලට මගෙත් අදහස් එකතු වුණා. මේ නිවෙස දිහා පිටතින් බලනකොට දිස්වන්නේ දෙමහල් නිවෙසක් විදිහටයි. ඒත් නිවෙසට ඇතුළු වු විට එය ඉදිකර ඇත්තේ ලෙවල්ස් හතකින් බව ඕනම කෙනෙකුට පෙනෙනවා. පිය ගැට පේළි හරහා එකිනෙකට සම්බන්ධ වන ලෙස නිවහනේ සියලු කොටස් ඉදිකර තිබෙනවා. ඒ අනූව මට්ටම් හතකට නිවෙස සැලසුම් කර තිබීමත් මේ නිවෙසේ තිබෙන විශේෂත්වයක්.” එලෙස පැවැසුවේ අනූෂායි.ඒ අනූව බලන කල අනූෂා‍ගේ නිවෙසේ සොඳුරු ස්ථාන රැසකි. නිවෙසේ විසිත්ත කාමරය කෑම කාමරය හා පැන්ට්‍රිය කදිම නිමාවෙන් හා කදිම පිළිවෙළකින් යුක්තය. දුටුවන් ‍නෙත් එක හෙළා පැහැර ගන්නා මැලේෂියන් තේක්ක දැව සෝෆාව හා සූරියමාර දැවයෙන් තැනූ කවිච්චිය අනූෂාගේ නිවෙසේ විසිත්ත කාමරයේ සුන්දරත්වය තවතවත් වැඩි කරයි. පෞරාණික ගෘහ භාණ්ඩවලින් අනූන විසිත්ත කාමරය නිසාම නිවෙසට අභිමානවත් බවක් ප්‍රෞඪත්වයක් එක්වේ.“මම පුංචි කාලෙ ඉදළම පෞරාණික දේවල් එකතු කරන්න ආසයි. ඒ ගෘහ භාණ්ඩ තුළින් ඉස්මතුවෙන ශ්‍රී ලාංකිකයන්ගේ අභිමානයට පෞරුෂත්වයට මම කැමැතියි. මටත් මගේ අම්මාටත් නිවෙසේ පෞරාණික බවක් ඉස්මතු කරන්න අවශ්‍ය වුණා. මේ තිබෙන වටිනා පෙට්ටගම්, අල්මාරි, බෙර, පහන් හැම දෙයක්ම වගේ මගේ සීයාගෙන් මට උරුම වූ දේවල්”. අනූෂා විසිත්ත කාමරය පුරා වූ පෞරාණික සිහිවටන අපට පෙන්වයි.අනූෂාගේ කෑම කාමරය සැරැසෙන්නේ වටිනා තේක්ක දැවයෙන් අලංකාර වූ කැටයම් සහිත විශාල මේසයකින්. ඒ වගේම අනූෂාගේ නිවෙස ඇතුළත සිසිල් බවින් යුක්තයි. දැඩි රස්නය පවතින දවසක වුවද නිවෙසේ සියලු දොර ජනෙල් වසා දමා පිටතට ගොස් නිවෙසට ඇතුළු වූ විට සීතල බවක් දැනේ. එයට හේතුව ලෙස අනූෂා පැවැසුවේ ඔවුන් නිවෙසට භාවිතා කර ඇති ‘හෝම් මැජික්’ ටයිල් වර්ගය බවයි.විසිත්ත කාමරයේ සිට අනූෂාගේ නිදන කාමරය හා අනෙකුත් කාමර සහිත දෙවන බිම් මහල යා වන්නේ අලංකාර කුඹුක් දැවයෙන් තැනූ පියගැට පෙළකිනි. එහි අත් වැටද කුඹුක් දැවයෙන් තනා මනාව ඔප කර ඇත. තරප්පු පෙළ නැඟ එන විට හමුවන්නේ ඇතෙකුගේ අනුරුවකි. ඒ අනූෂාට උපන්දින තෑග්ගක් ලෙස ලැබුණු රාජාය.‘'මම මගේ නිවෙසේ කැමැතිම ස්ථානයක් තමයි මගේ නිදන කාමරය. නිදන කාමරයත් එක්කම තවත් නිදන කාමර ‍දෙකක් මේ බිම් මහලේ තිබෙනවා.මගේ නිදන කාමරයට මායිම්ව තිබෙන්නේ සදළු තලය. එතැන ට ගියාම නිවෙස අවට ඇති ප්‍රදේශයම දකින්නට ලැබෙනවා.ඒ නිස්කලංක පරිසරය දිහා බලාගෙන ඉන්න එක මට සතුටක්. මගේ නිදන කාමරයට ඉහළින් මගේ ව්‍යායාම් කටයුතු සඳහාත් නර්තන පුහුණුවීම් කටයුතු සඳහාත් වෙන්වුණූ ස්ථානය (ජිම් එක) සකසා තිබෙනවා.එතැන සිට නිවෙසේ විසිත්ත කාමරයේ සිටින කෙනෙක් සමඟත් කෑම කාමරයේ සිටින කෙනෙක් සමඟත් විවෘතව හොඳින් කතා බහ කරන්න පුළුවන් කම තිබෙනවා. නිවෙසේ ඉහළම ස්ථානය වන්නේ බුදුන් වහන්සේ වැඩසිටින බුදු කාමරයයි. එතැනට වී ආගම ධර්මය ගැන ජීවිතය ගැන කතා කරන්න මම හුඟාක් කැමැතියි. මමත් අම්මාත් දවසේ හුඟවෙලාවක් මෙතැන ගත කරන්න කැමැතියි.එතැන තිබෙන ජනෙල් කවුළු ඇරියාම උදේට ඉරපායන දර්ශනය හරිම ලස්සනට දැක ගන්න පුළුවන්.පුරුද්දක් විදිහට අම්මත් මමත් උදේම නැගිටිනවා. මුහුණ සෝදලා බුදු පහන තියලා සරස්වතී පූජාව පවත්වලාබුදු කාමරයේ ඉදන්ම එතැන තිබෙන ජනෙල් කවුළුව අවට රොක් වෙන ගිරා රංචුවට කැම දානවා. එතනින් තමයි අපි දවසේ කටයුතු අරඹන්නේ.'’ අනූෂා පැවැසුවේ බුදු කාමරයට දිස්වෙන ගසක හරි අපූරුවට වසා සිටන ගිරවුන් කීප දෙනෙක් අපට පෙන්වමිනි. ‘චූටි පෙත්තෝ බත් කෑවද?'අසමින් අනූෂා උන් හා හරි ආදරයෙන් කතා කරයි.තුෂාරි නේරංජා වික්‍රමසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>26</day>
    </date>
    <link>http://www.silumina.lk/2014/01/26/_art.asp?fn=av14012613</link>
    <topic>‘මා කැමැතිම පිරිමි දහදෙනා’</topic>
    <author/>
    <content>‘මා කැමැතිම පිරිමි දහදෙනා’සොදුරු මතක එකින් එක පෙළගස්වන ‘මා කැමැතිම පිරිමි දහදෙනා’ වි‍ශේෂාංගයට මෙවර එක් වන්නේප්‍රවීණ මාධ්‍යවේදිනියක වන දුලක්ෂි ටාෂියා පෙරේරායි.1.කැමැතිම සිනමා අධ්‍යක්ෂවරයා -ඉන්දීය චිත්‍රපට අධ්‍යක්ෂ සංජය ලීලා බන්සාලිසංජය ලීලා බන්සාලි අධ්‍යක්ෂණය කළ සෑම චිත්‍රපටයක්ම වගේ මම නරඹලා ති‍බෙනවා. ඔහුගේ ‘කාමෝෂි’ චිත්‍රපටයට මම හරිම කැමැතියි. එහි නානා පටේකාර්ගේ රංගනය ඉතාම ලස්සනයි. ගොළු බිහිරි මව්පියන් යුවළක් සහ දරුවෙක් වටා ගෙතෙන සුන්දර කතාවක් එය. ඒවගේම ‘දේව්දාස් ‘ චිත්‍රපටයටත් මම කැමැතියි.2.කැමැතිම ගායකයා - මර්වින් පෙරේරාඔහු ගායනා කරන ගීතවල වචන අර්ථ සංගීතය ගත්තොත් ඔහුගේ හැම ගීතයකටම වගේ මම ආසයි. ඔහු සංගීතය ගැන හොඳින් දන්න හොඳට සංගීතය හදාරපු සංගීතඥයෙක්. හරිම සරල මනුෂ්‍යයෙක්. ඔහු ගේ කටහඬ හරිම ලස්සනයි. ඒ ගීත මුල ඉදලා අග දක්වාම ආසාවෙන් අහගෙන ඉන්න පුළුවන්.3.කැමැතිම ක්‍රීඩකයා - ජෙසී ඕවන්ස්ඔහු ඉතාම විශිෂ්ට මලල ක්‍රීඩකයෙක්. ඇමරිකවේ ඉපැදුණු කළු ජාතිකයෙක්. ඔහුට පුළුවන් වුණා ඇ‍ඩොල්ෆ් හිට්ලර් ඉදිරියේ පවා ඔහුගේ දක්ෂතා පෙන්වා රන් පදක්කම් දිනා තම රටේ අභිමානය හුවා දක්වන්ට. තම රට වෙනුවෙන් අහීතව තම අරමුණු කරා ගොස් ජයග්‍රහණය ලැබූ ඕවන්ස්ට මම කැමැතියි.4.කැමැතිම නිවේදකයා - පීටර් ආනට්ඇමරිකාව ඉරාකයට ප්‍රහාර එල්ල කරත්දී සී.එන්.එන්. ආයතනයේ මාධ්‍යවේදියෙක් විදිහට ජීවිතය පවා පරදුවට තබා යුද්ධය ගැන ඔන් ලයින් කවරේජ් එකක් කලා. ඔහු අත්දැකීම් බහුල ප්‍රවීණ නිවේදකයෙක්. ඔහුගේ ඒ සජීව නිවේදන කලාවට මම බෙහෙවින්ම ප්‍රියයි. ඔහු මෙතෙක් නිවේදන කලාව ගැන ප්‍රකාශ කොට තිබෙන දේවල් සම්බන්ධයෙන් හා ඔහුගේ ඉදිරිපත් කිරිම් වලට මම ආසයි. නිවේදක නිවේදිකාවන්ට ඔහුගෙන් ඉගෙන ගැනීමට බොහෝ දේවල් තිබෙනවා.5.කැමැතිම නළුවා - ගාමිණී ෆොන්සේකා.ඔහු රංගනයෙන් දායක වූ සංදේශය චිත්‍රපටයේ සිට අවසන් චිත්‍රපටය දක්වාම මම නරඹලා තිබෙනවා. රංගනය තුළ ඔහු දැවැන්ත චරිතයක්. ඉහළ පැළැන්තියේ සිට පහළ පැළැන්තිය දක්වාම ඕනෑම චරිතයක් තාත්විකව නිරූපණය කිරීමේ හැකියාව ඔහුට තිබෙනවා.ඔහුගේ හඬ වචන උචචාරණය භාෂා ප්‍රවීණත්වය දේශීය විදේශීය සිනමා අවබෝධය හරිම ඉහළයි.6.කැමැතිම වෛද්‍යවරයා - මගේ සීයා එම් සී ද සිල්වා.ඔහු තමයි අපේ ගමේ සිටිය වෙද මහතා. මම සීයාගෙන් තමයි මගේ ජීවිතේ ගොඩක් දේවල් ඉගෙන ගත්තේ.සීයා පාරම්පරික ආයුර්වේද වෛද්‍යවරයෙක් වුණත් බටහිර වෙදකම පිළිබද හොන් දැන සිටියා. වෙදකම ගැන වගේම හෙදකමත් ඔහු මනාව දැන සිටියා. අදටත් ගමේ කවුරුත් ඔහු ගැන කතා කරන්නේ ගෞරවයෙන්.7.කැමැතිම නව කතාකරුවා - කරුණාසේන ජයලත්.මම හුඟාක් පොත් කියවන්න කැමැති කෙනෙක්.අපේ ගෙදර පොත් හරියට තියෙනවා. ඒ අතරින් මම කැමැතිම නවකතාකරුවා තමයි කරුණාසේන ජයලත්. ඔහු ඔහුගේ නවකතා හරහා පැවති නවකතා කලාවේ මානය වෙනස් කළා කියලා මට හිතෙනවා. ඒ වගේම ඔහුගේ නව කතා තුළ සරල බවක් තිබුණත් ඒ සරල බව තුළ විශාල ජීවිත දර්ශනයක් තිබෙන බව පෙනෙනවා. මොකද ඒතුළ අපිට, සමීප අපි නොවන අපි නොවන්නේද නොවන චරිත දකින්නට ලැබෙනවා.8. ජීවිතයට සමීපතම පුද්ගලයා - මගේ සැමියා සුමිත් කුරුප්පු.සුමිත් හැමදාමත් මගේ ජීවිතයේම කොටසක්. මම මොනවා කළත් මොන තීරණය ගත්තත් මට බලපෑමක් නොකර මගේ ජීවිතයේ සියලු දුක සැප අබියස මට බරක් නොවී මගේම වෙලා ඉන්න කෙනෙක්. මගේ ජීවිතේ වාසනාව ඔහුයි. මට ඕන දෙයක් කතා කරන්න පුළුවන් මාත් එක්ක තර්ක විතර්ක කර ගන්න හැමදේටම ළඟ ඉන්නේ ඔහුයි.9. කැමැතිම චිත්‍ර ශිල්පියා - සුදත් අබේසේකර.සුදත්ගේ චිත්‍ර කලාව තුළ ඔහුටම ආවේණික වූ සුන්දරත්වයක් මම දකිනවා. ඒ චිත්‍ර තුළ ඇහැට දකින ගැඹුර වගේම හිතන ගැඹුරත් තිබෙනවා. හිත ඇතුළට කතා කරන්න පුළුවන් චිත්‍ර ඔහු අදිනවා. හරිම පුළුල් තේමා හරහා තරුණකම රැදුණු ජවසම්පන්න බව දක්නට ලැබෙන සිතුවම් නිර්මාණයෙන් ඔහු හරිම පොහොසත්.10. කැමැතිම ගුරුවරයා - මගේ පහේ පන්තියේ ගුරුවරයා වූ මුතුබණ්ඩා සර්.ඔහු මටත් මගේ සහෝදර ශිෂ්‍ය ශිෂ්‍යාවන්ටත් උදේ සිට හවස් වන තෙක්ම සිංහල, ගණිතය හොඳින් කියලා දුන්නා. ඉතාම හොඳ ගුරුවරයෙක්. අපිට ලෝකෝපකාරය සද්ධර්ම රත්නාවලිය වගේ බරපතළ පතපොත පවා පුංචි අවධියේදී ඔහු කියවන්නට පුහුණු කළා. අද මට සිංහල ඇතුළු හැම විෂයක්ම වගේ මෙතරම් දියුණු කරගන්න එය විශාල අඩිතාලමක් වුණා. මම කැමැතිම ගුරුවරයා ඔහුයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>26</day>
    </date>
    <link>http://www.silumina.lk/2014/01/26/_art.asp?fn=av14012614</link>
    <topic>රටට කීර්තියක් ගෙනෙන නිර්මාණ කරන්න මං කැමැතියි</topic>
    <author>ඉනෝකා පෙරේරා බණ්ඩාර</author>
    <content>රටට කීර්තියක් ගෙනෙන නිර්මාණ කරන්න මං කැමැතියි විමල් අලහකෝන්38 වසරක් පුරා ලන්ඩනයේ ජීවත්වන ඔහු, මෙරට ප්‍රේක්ෂක ආදරය දිනා ගත්තේ ‘ඉර බට තරුව’ ටෙලි නාට්‍යයේ ප්‍රධාන චරිතය හරහාය. ඒ මීට බොහෝ කලකට ඉහතදී ශ්‍රියානි අමරසේන, සසන්ති ජයසේකර වැනි තරු රැසක් සමඟ රඟපාමිනි.දැන් ඔහු අත්දැකුම් සපිරි නිර්මාණකරුවකුව රංගනයෙන් ඔබ්බට ගොස් නිෂ්පාදනයෙන් සහ අධ්‍යක්ෂණයෙන් දායක වූ නිර්මාණ ගණනාවකි.සිය නවතම නිර්මාණයේ රූ ගැන්වීම් සඳහා ඉකුත් වසරේ අග භාගයේ යළි මවු රට පැමිණ සිටි මොහොතක ඔහු හා, මේ කතා බහ පෙළ ගැසෙනුයේ ඒ නිමිත්තෙනි.* ඔබගේ නවතම නිර්මාණය ‘ඉර සේවය’ චිත්‍රපටය.“ඔව්. ඒ වෙනුවෙන් තමයි මම ලංකාවට ආවෙත්. රොඩ්නි විදානපතිරණයි මෙහි අධ්‍යක්ෂවරයා. මෙහි මාත් රෙබෙකා නිර්මලීත් රඟපාන දර්ශන කිහිපයක් පසුගිය දිනවල ලන්ඩනයේදී රූ ගැන්වීම් කළා.“ලංකාවට ආ පසු සිරිපාදේ, සීත ගඟුලේ වගේම ආටිගල වලව්වේත් හොරණ ප්‍රදේශයේත් දර්ශන කිහිපයක් රූ ගැන්වීම් කළා. මොරින් චාරුණී, ඉෂාර වික්‍රමසිංහ, ස්ටැන්ලි ක්‍රිෂ්ණරත්න මා සමඟ මෙහි රඟපානවා. ඒ වගේ ම ගාමිණී සමරකෝන් සහ තිස්ස බණ්ඩාරනායකත් මෙහි සෙසු චරිත රඟනවා. දේශපාලකයකුගේ කතාවක් තේමාකොටගත් ‘ඉර සේවය’ ට සංගීත අධ්‍යක්ෂණය කළේ මනෝජ් පීරිස්. කැමරා අධ්‍යක්ෂණය කළේ රංග කාරියවසම්. මෙහි නිෂ්පාදිකාව මගේ බිරිය කාන්ති අලහකෝන්.”“මොකද මේවා ලන්ඩනය ඇතුළු අනෙකුත් රූපවාහිනි ආයතනවලට දුන්නම බොහොම ප්‍රතිචාර ලැබෙනවා. අපේ රටට ලැබෙන ඒ කීර්තිය මට මහා සතුටක්. ඒ වෙනුවෙනුයි මං දැන් නිර්මාණ කරන්නේ.”*ආවේ ඒ නිමිත්තට වුවත් ඔබ පෝය නාට්‍යයකත් රඟපෑවා...“ඔව්. සිත නිවන කතා මාලාව වෙනුවෙන් ‘වැරැද්ද’ පෝය නාට්‍යයේ රඟපාන්න මට අවස්ථාවක් ලැබුණා. මොරින් චාරුණි සහ මමත්, ස්ටැන්ලි ක්‍රිෂ්ණ රත්නත් මෙහි රඟපෑවා.”*ඔබේ නිර්මාණ ජීවිතය ඇරැඹෙන්නේ ‘ඉරබට තරුවෙන්...’“ඔව්. ඒත් ඒක අහම්බයක්. ලිලානි පෙරේරා එංගලන්තයේ ජීවත්වන කලා ලැදි අපේ හිතවතියක්. ඈ කොහොමත් ටෙලි නාට්‍යවලට සම්බන්ධවෙලයි හිටියේ. දවසක් ඈ මට යෝජනාවක් ගෙනාවා. ‘විමල් අපි එකතුවෙලා මොනව හරි හොඳ නිර්මාණයක් කරමු...’ කියලා. ඒ අනුව තමයි සුදත් රෝහණ අධ්‍යක්ෂණය කළ “ඉරබට තරුවට’ දායක වුණේ.”“කොහොම හරි එහි ශ්‍රියානි සමඟ ප්‍රධාන චරිතය රඟපාන නළුවා ආවේ නැහැ. සුදත් රෝහණ ‘ඕඩිෂන්’ එකක් තියල කෙනෙක් තෝරන්න ගත්තා. ශ්‍රියානිගේ බලකිරිල්ලට මාත් ඔඩිෂන් ගියා. සමත් වුණා. එහෙමයි මට ඒ ප්‍රධාන චරිතය ලැබුණේ.”“කවදත් මං ආසා කළ නිළිය ශ්‍රියානි. ඈ එක්ක ප්‍රධාන චරිතය රඟපාන්න ලැබුණම හිත හොඳටම කලබල වුණා. ඒත් ශ්‍රියානි දීපු සහාය, ධෛර්යය නිසා මට ඒ චරිතය කරගන්න පහසු වුණා. අනික නොහිතූ විදියට ඒ නාට්‍යය ලංකාවේ ජනප්‍රිය වුණා. ඊට පස්සේ ශ්‍රියානි ආරාධනා කළා ඇගේ ‘හේමන්තයේ වසන්තයක්’ ටෙලිය නිෂ්පාදනය කරන්න.”“ඒකෙත් මට ශ්‍රියානි එක්ක කළේ ප්‍රධාන චරිතයක්. මං රොෂාන් පිලපිටියගේ තාත්තා. දොස්තර කෙනෙක්. ඒ චරිතයට ඒ වසරේ සුමති සම්මාන උලෙළේ විශේෂ කුසලතා සම්මානයක් ලැබුණා. දැනට ලංකාවෙන් පිට ඉන්න, එහෙම සම්මාන ලබපු පළමු නළුවාත්, සිය දෙවැනි නිර්මාණයෙන් සම්මානනීය වූ පළමු නළුවාත් මං කියල හුඟ දෙනෙක් කියනවා. ඒක වාර්තාවක් බවයි ඒ අය කියන්නේ. ඒක ඉතින් මට සතුටක්. දිරියක්. අනික මට නිර්මාණ ජීවිතය අරඹන්න ලැබුණේ සුදත් රෝහණ, ශ්‍රියානි අමරසේන වැනි දැවැන්තයින් ඇසුරෙන්. උසස් තැනෙකින්. ඒ නිසා රඟපෑම, නිර්මාණකරණය පිළිබඳ විශාල ගෞරවයක් මා තුළ තිබෙනවා.”*ඔබ දැනට කළ නිර්මාණ...“මවු සෙනෙහස චිත්‍රපටය, ගිනි වෙළුම ටෙලිනාට්‍යය, කීර කොටුවේ ගෙදර කෙටි චිත්‍රපටය, අනන්තය - සුනාමියේ කතාවක් චිත්‍රපටය, සිහින පාරාදීසය චිත්‍රපටය, මිහිදුම් සේයා කෙටි චිත්‍රපටය, සාගරයෙන් ගීතයක් කෙටි චිත්‍රපටය වැනි නිර්මාණ දක්වන්න පුළුවන්. මේ සෑම එකකම රංගනයෙන් මෙන් ම නිෂ්පාදනයෙන් හෝ අධ්‍යක්ෂණයෙන් මා දායක වූවා.”“අනෙක ‘අනන්තය’ ටොරෙන්ටෝ සිනමා උලෙළට දාලයි තිබෙන්නේ. මේ කෙටි චිත්‍රපටත් ලෝකෙ කවර හෝ රූපවාහිනි හෝ සිනමා මාධ්‍යයක ප්‍රදර්ශනය වනවා. මේ සෑම නිර්මාණයකම පොදු ලක්ෂණය තමයි, ශ්‍රී ලාංකේය අනන්‍යතාව, සොබා සෞන්දර්යය හෝ දේශීයත්වය පිළිඹිබු කිරීම. මේවා මං හදන්නේ ලෝකෙටම පෙන්වන්න.”” ‘මවු සෙනෙහස’ චිත්‍රපටයේ මංගල දර්ශනය පසුගියදාක එංගලන්තයේ පැවැත්වූවා. එදා නොහිතූ සෙනඟක් ඇවිත් නොහිතූ ආදායමක් අපිට ලැබුණා. ඒ චිත්‍රපටයේ රඟපෑවේ පහුගියදාක අපෙන් සමුගත් ප්‍රවීණ නිළි සීතා කුමාරි මහත්මිය. මේ ලබපු සියලු ආදායමම ‘යුද හමුදා ප්‍රවීණයන්ගේ සංගමය’ ට අපි පරිත්‍යාග කළා. ඒ, මේ සංගමයෙන් රට පුරා සිදුකරන පුණ්‍ය කටයුතු වෙනුවෙන්.”*ඔබ එංගලන්තයේ ගෙවන ජීවිතය ගැනත් කියන්න...“මං වෘත්තියෙන් වරලත් ඉංජිනේරුවෙක්. මටම ඉංජිනේරු සමාගමක් තිබෙනවා. 1976 මං ලංකාවෙන් ගියේ විවාහයත් එක්කමයි. අපි ජීවත් වෙන්නේ වෙම්බ්ලි ප්‍රදේශයේ මිඩ්ල්කෙන්ට් ප්‍රාන්තයේ. මගේ ගම කෑගල්ල. පාසල් ගියේ කෑගලු විද්‍යාලයට සහ කොළඹ ස්ටැෆර්ඩ් විද්‍යාලයට. ඊළඟට මොරටුව විශ්ව විද්‍යාලයට. අම්මා තාත්තා ගුරුවරු. අයියා සහ අක්කගේ බාල මල්ලි මම.”“එංගලන්තේ croyden සරසවියෙනුයි ඉංජිනේරු උපාධිය ලබා ගත්තේ. ‘EQS කන්ස්ට්‍රක්ෂන්ස්’ කියන මගේ ආයතනය දැන් පවත්වාගෙන යනවා. නමුත් මගේ දිලුම් පුතා වෛද්‍ය විද්‍යාඥයෙක්. ජුලියන් දෙවැනි පුතා නීතිඥයෙක්. ඒ දෙන්නම මේ ව්‍යාපාරය ගැන උනන්දු නැහැ. තව අවුරුදු කිහිපයකින් මාත් ව්‍යාපාරවලින් ඈත්වෙලා පූර්ණ කාලීනව කලාවේ නිරත වෙනවා. මොකද ඉන් ලබන ආත්ම තෘප්තිය මහ මෙරක්. මගේ බිරියත් ඒකට කැමැතියි.”*අද ඔබ මුත්තණු කෙනෙක්...“ඔව්. ඒ මගේ ‘ඩෙක්ස්ටර්’ පුංචි මුනුපුරා නිසා. මගේ පුතාලා දෙන්නම විවාහ වී සිටින බෙත් සහ ජේමි උසස් රැකියාවල නියුතු දැන උගත් ඉංග්‍රීසි ජාතික තරුණියන්. පුතාලවත් ලේලිලාවත් මත්පැන් සිගරට් කටේ තියන්නෑ. එංගලන්තේ වුණත් හැදිච්ච ගෑනු දරුවො ඕන තරම් ඉන්නවා. ඒ අතින් මගේ ලේලිලා දෙන්නා ගැන හරි ආඩම්බරයි.”ඉනෝකා පෙරේරා බණ්ඩාරඡායාරූප - සුදම් ගුණසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>26</day>
    </date>
    <link>http://www.silumina.lk/2014/01/26/_art.asp?fn=av14012615</link>
    <topic>‘A/L ඉවරයි’ පබසරා මතකද?</topic>
    <author/>
    <content>‘A/L ඉවරයි’ පබසරා මතකද?දිලෝකා ඩීරවිජයපසුගිය දිනවල ජාතික රූපවාහිනියෙන් විකාශය වුණු ‘A/L ඉවරයි’ ටෙලිනාට්‍යයේ ‘පබසරා’ ඔබට මතක ඇති. පාසල් අධ්‍යාපනයේ අවසන් කඩඉම පසු කර සමාජයට එක්වන තරුණ පරම්පරාව නියෝජනය කරන එක් චරිතයක් පබසරා. ‘පබසරා'ට රංගනයෙන් එක්වුණු ඇය දි‍ලෝකා ඩීරවිජය. කොටිකාවත්ත ගම්පියසෙන් කලාවට එන දිලෝකා තවමත් කැලණිය විශ්වවිද්‍යාලයේ විද්‍යාර්ථියෙක්. අධ්‍යාපන කටයුතු මෙන්ම කලා කටයුතු වලට ද එක්වන දිලෝකා පසුගිය දවසක ‘රසඳුන’ අපට කතා කළා.“මම ගියේ කොළඹ ගෝතමී බාලිකා විද්‍යාලයට. පාසල් යන කාලයේ ඉඳලම විවිධ කලා කටයුතුවලට එකතු වුණා. පාසල් නාට්‍ය තරගවලින් පවා ජයග්‍රහණය කළා. ඇත්තටම ඒ කාලයේදී නාට්‍ය සංගමයේ සභාපති විදිහට මම කටයුතු කළ නිසා ප්‍රසිද්ධ වේදිකාවට පවා එන්න මට පුළුවන් වුණා. ඒ අතරතුර දිලුම් වෙලගෙදර හරහායි මුලින්ම මම ටෙලිනාට්‍ය රංගනයට එන්න අවස්ථාව උදා වුණේ. ඩෙන්සිල් රණවීර අධ්‍යක්ෂණය කළ ‘අහංකාර ස්ත්‍රී’ ටෙලිනාට්‍ය මගේ පළමු ටෙලිනාට්‍ය රංගනය වුණා.ඒ සමඟම ලක්මිණි අමරදේව අධ්‍යක්ෂණය කළ ‘A/L ඉවරයි’ ටෙලිනාට්‍යයේ ‘පබසරා’ චරිතයට රංගනයෙන් දායක වෙන්න අවස්ථාව ලැබුණා. බොහෝ දෙනෙක් එහි මගේ රංගන හැකියාව ගැන කතා කළා. මාව හඳුන ගත්තා. එතැනින් පස්සේ ටෙලිනාට්‍ය කිහිපයකටම ආරාධනා ලැබුණා. මේ දවස්වල රූගත කෙරෙන ‘බිසෝගේ කතාව’ ටෙලිනාට්‍යයෙත් රුවන් මදනායක අධ්‍යක්ෂණය කරන අලුත්ම ටෙලිනාට්‍යයේ රූගත කිරීම්වලට එකතු වෙනවා.“තවමත් මම කැලණිය විශ්වවිද්‍යාලයේ අධ්‍යාපන කටයුතු කරන අතරෙදියි නිර්මාණවලට එකතු වෙන්නේ. ඒ වගේම මම උඩරට නැටුම් වගේම විවිධ ශෛලියේ නර්තන හදාරනවා. හේතුව රංගන ශිල්පිනියක් නම් මේ හැම දෙයින්ම පෝෂණය වෙන්න ඕන.අංක 227, සමඟි මාවත,කොටිකාවත්ත, අංගොඩඇගේ ලිපිනයයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>26</day>
    </date>
    <link>http://www.silumina.lk/2014/01/26/_art.asp?fn=av14012616</link>
    <topic>තරඟයක් පැරදිලා ආවාම මගේ හිත හදන්නේ අයියා</topic>
    <author>ඉඳුනිල් වීරරත්න</author>
    <content>තරඟයක් පැරදිලා ආවාම මගේ හිත හදන්නේ අයියාඉසුරු උදානඔහු අඩි 6 කුත් අඟල් 2 ක උසකින් යුතු වේග පන්දු යවන්නකුට උචිත සිරුරකින් හෙබි ගමෙන් නගරයට පැමිණ ශ්‍රී ලංකා ජාතික කණ්ඩායම නියෝජනය කිරීමේ වාසනාව හිමිවුණු ක්‍රීඩකයෙකි.දකුණතින් පන්දුවට පහර දෙන, වමතින් වේග පන්දු යවන ඉසුරු උදාන තිලකරත්න නම් වූ මේ යෞවනයා සොයා අප අතුරුගිරිය ප්‍රදේශයට ගියේ රසඳුන ‘කෙළිබිමෙන් තරුවක්’ විශේෂාංගයෙන් ඔහුගේ තොරතුරු ගෙන එන්නයි.නිවෙසට ගොඩ වූ සැණින් අප පිළිගත්තේ සිනාවෙන් මුව සරසාගත් තරුණයෙක්. ඉසුරුගේ පෙනුම, ඒ සුපුරුදු සිනාව, එහෙත් ඉහළට කරකැවූ උඩු රැවුල ඉන්දීය ක්‍රීඩක ශිකර් ධවාන් සිහි ගන්වයි. කුතුහලය මුසු දෑසින් මා ඔහු දෙස බැලුවේ ඉසුරුගේ සොහොයුරකු ලෙස සිතමින්.“රැවුල වවල හින්ද අඳුන ගන්න බැරි වුණා ද? එන්න ඇතුළට”සැබැවින්ම මේ ඔහුය. ඔහුගේ ආරාධනයෙන් අපි නිවෙසට ඇතුළු වීමු. ළෙන්ගතු සිනාවකින් මුව සරසාගත් ඉසුරුගේ පියා නිමල් තිලකරත්න සහ මව පද්මා හේමලතා දෙදෙනා පුතා ගැන තොරතුරු හෙළි කළා.“අපිට දරුවො හතර දෙනයි. පුතාල තුන්දෙනයි එක දුවයි. ඉසුරු පවුලේ තුන්වැනියා. එයාගේ අයියා ගයාන් චන්දිමාල්. අක්කා චමිලා සඳමානි. මල්ලී රඛිත ලක්මාල්. අපේ ගම බළන්ගොඩ. බළන්ගොඩ ටවුන් එකේ. පුතා පාසල් ගියේ බළන්ගොඩ ආනන්ද මෛත්‍රෙය මධ්‍ය මහා විදුහලට.”ඉසුරු මොන වගේ කෙනෙක් ද?මගේ ප්‍රශ්නයට පිළිතුර ඉසුරුගේ මවගෙන්.“පුතා හරිම හොඳ ගතිගුණ තියෙන දරුවෙක්. අම්මටයි තාත්තටයි ගරු කරනවා. හරිම සංවේදියි. සහෝදරයින් එක්ක පුදුම ආදරයකින් බැඳීමකින් ඉන්නෙ. අනිත් අයට ඕනම වෙලාවක උදව් කරන්න පසුබට වෙන්නෙ නෑ. හරිම යුක්තිගරුකයි. අසාධාරණය පේන්න බෑ. අපිට වුණත් අසාධාරණයක් දැක්කම මූණටම කියනවා.”මොනවද කන්න කැමැති?“හාල් මැස්සො බැදල, පරිප්පු හොදි හදල පොල් සම්බෝල එක්ක සුදු කැකුළු බත් කන්න හරිම ආසයි.”පුංචි කාලයේ ඉඳලම ක්‍රිකට් ක්‍රීඩා කළා ද?ඒ ප්‍රශ්නයට පිළිතුරු දුන්නේ ඉසුරුගේ පියා.“මගේ ලොකු පුතා පුංචි කාලෙ ඉඳලම මලල ක්‍රීඩාවට දක්ෂයි. එයා 24 න් පහළ සමස්ත ලංකා හෙල්ල වීසි කිරීමේ ශූරයා. දැන් ලොකු පුතා හෑන්ඩ් බෝල් ජාතික කණ්ඩායමේ සහාය පුහුණුකරු.ඉසුරු පුතාත් පුංචි කාලෙම අයිය වගේම මලල ක්‍රීඩාවලට තමයි කැමැති වුණේ. මීටර් 100, මීටර් 400 තුන් පිම්ම වගේ ක්‍රීඩාවලින් පළාත් මට්ටමින් ජයග්‍රහණය කරල සමස්ත ලංකා ජයග්‍රහණ පවා අරගෙන තියෙනවා. විවෘත මලල ක්‍රීඩා තරගාවලියක් සඳහා බෲනායි රටට ගිහින් තියෙනවා.මලල ක්‍රීඩාව එක්කම ක්‍රිකට් ගහන්නත් ඕන කිව්වා. අපි කොහොමත් දරුවන්ගේ දක්ෂතාවලට ඉඩ දෙන දෙන්නෙක්. ඒ නිසා අපිට හැකි විදිහට පහසුකම් සලසලා දුන්නා. අද පුතා ඉන්න තැන ගැන අපට සතුටුයි.”මගේ මීළඟ පැනය ඉසුරුට.ඉසුරු පුංචි කාලෙ ඉඳලම ක්‍රිකට් ක්‍රීඩකයෙක් වෙන්න හීන මැව්ව ද?“මම පොඩි කාලෙ ඉඳලම හීන මැව්වෙ අයිය වගේ මලල ක්‍රීඩකයෙක් වෙන්න. ඒ නිසා පාසලේ මලල ක්‍රීඩා කරන අතර ආසාවට ක්‍රිකට් ගැහුවා. 13 න් පහළ ඉඳලම පාසල් කණ්ඩායමට ක්‍රීඩා කළා.මගේ මුල්ම ක්‍රිකට් පුහුණුකරු වුණේ අපේ පාසලේ මලල ක්‍රීඩා පුහුණුකරු ලෙස කටයුතු කළ සුසන්ත කුලරත්න අයියා. ඔහු මගේ හැකියාවන් දැකල ඉදිරියට ගෙන එන්න අා.”බළන්ගොඩ සිටි ඔබ කොළඹට එන්නෙ කොහොම ද?“මගේ හැකියාවන් දැක්ක සම්පත් පෙරේරා අයියා මට කොළඹ ඩී. එස්. සේනානායක විදුහලට එන්න අවස්ථාව හදලා දුන්නා. ගමෙන් කොළඹට ආව මට ඉන්න තැන හොයලා දීලා කෑම බීම ගැන බලල මාව බලාගත්තෙ සම්පත් අයියා. ඒ වගේ ක්‍රිකට් ක්‍රීඩාවෙන් මට ගුරුහරුකම් දීල මාව ඉදිරියට ගෙනාවා.උසස් පෙළ කරන්න ඩී. එස්. එකට ඇතුළත් වුණු මම දිගටම ක්‍රිකට් ක්‍රීඩා කළා. විදුහලේ 17 න් පහළ සහ 19 න් පහළ කණ්ඩායම්වල හිටියා.මම ඉස්කෝලෙ ඉගෙන ගන්න අතරතුර 23 න් පහළ පොලිස් ක්‍රීඩා සමාජයට ක්‍රීඩා කළා. සම්පත් අයිය තමයි මට පාසලෙන් අවසර අරගෙන ඊට අවස්ථාව හදල දුන්නෙ.ජාතික කණ්ඩායමට ඇතුළත් වන්න වාසනාව පෑදුණේ.“මම පාසලේදීත්, ක්‍රීඩා සමාජවලදීත් පිතිකරුවෙක් ලෙසත් පන්දු යවන්නෙක් ලෙසත් දක්ෂතා පෙන්නලා තියෙනවා.ඒත් මම පන්දු යවනකොට විවිධ විධියට තමයි බෝල 6 දාන්න උත්සාහ කරන්නෙ. ඒ අතරින් slow ball එකයි slow ball bouncer එකයි යවලා කඩුලු ගන්නවා.මගේ මේ පන්දු යැවීමේ විවිධත්වය නිසා තමයි තේරීම් කමිටුවෙන් මාව කණ්ඩායමට තෝරා ගත්තෙ. මම තාම ටෙස්ට් ක්‍රීඩා කරල නෑ. ලංකාව වෙනුවෙන් 152 වැනි ක්‍රීඩකයා ලෙස එක්දින වරම් ලබාගත්තේ ඉන්දියාවට එරෙහිව 2012 ජුලි 24 වැනිදා හම්බන්තොට දී.ඒකෙදි මම ඕවර 6 ක් යැව්වා. අවාසනාවට මට කඩුලු ලැබුණෙ නෑ.”ඉසුරු මේ දක්වා 20 යි 20 ජාත්‍යන්තර තරග 6 කට සහභාගිවී ඉනිම් 2 ක් ක්‍රීඩා කරතිබේ.පළමු පෙළ තරග 48 කදී නොදැවීම් 14 ක් සමඟ ලකුණු 1494 ක් ලබා ඇති ඉසුරුගේ පන්දුවට පහර දීමේ වේගය 87.72 ක්. ශතක 2 ක් සහ අර්ධ ශතක 8 ක් ලබා තිබේ.ඔබේ දක්ෂතා ගැන කතා කළොත්.“2009 වසරේ පැවැති අන්තර් පළාත් 20 යි 20 තරගාවලියේ වයඹ කණ්ඩායම නියෝජනය කරමින් අවසන් තරගයේ වීරයා, හොඳම පන්දු යවන්නා මෙන්ම තරගාවලියේ වීරයා යන සම්මාන දිනාගත්තා.ඒ එක්කම 2010 වසරේ චැම්පියන්ස් ලීග් තරගාවලියේදී කඩුලු ත්‍රිත්වයක් ලබාගත්තා. එම තරගාවලියේදී කණ්ඩායමක් අඩුම ලකුණු ගණනකට දවා ගන්න (ඕවර 15.5 දී ලකුණු 70 කට) අපට හැකිවුණා.ඔබ අනුගමනය කරන ක්‍රීඩකයා කවුද?“මම පුංචි කාලෙ ඉඳලම අරවින්ද අයියා බැට් කරනවා බලන්න ආසයි. පන්දු යවන්නෙක් විදිහට චමින්ද වාස් අයියට ආසයි.විදෙස් ක්‍රීඩකයන්ගෙන් වසීම් අක්‍රම්ට ගොඩක් කැමැතියි. අදටත් අක්‍රම් බෝල් කරන තරගයක් ටීවී එකේ යනවානම් මම කොහොම හරි බලනවා. ඒ මමත් වමතින් පන්දු යවන නිසා වෙන්න ඇති.”ඔබ වඩාත් කැමැති“ක්‍රිකට්වල ජීව ගුණය තියෙන්නෙ ටෙස්ට් තරගවල. ඒත් මම 20 යි 20 සහ එක්දින තරගවලට තමයි වැඩියෙන්ම කැමැති. ඒ අපි යවන පන්දුවට ප්‍රතිවාදියා පහරක් ගහන්න උත්සාහ කරන බව දන්න නිසා ලොකු දෙයක් කරන්න පුළුළුන් නිසා.”රැවුල ගැන කිව්වොත්.“දවස පුරා පුහුණුවීම් කරල ගෙදර ආවම, කම්පියුටර් ගේම් ගහන එකයි චිත්‍රපට බලන එකතමයි කරන්නෙ. පොඩි වෙනසකටත් එක්ක තමයි රැවුල වැව්වෙ. ඒත් අම්මලා කැමැති නෑ ඒ නිසා ළඟදීම මේ රැවුල කපනවා.” ඉසුරු සිනාසී කියයි.ගමෙත් නගරයෙත් ක්‍රිකට්වල වෙනස දැනෙන්නේ කොහොමද?“අපේ රටේ කොළඹින් ඈත ගම්වල දක්ෂයො ගොඩක් ඉන්නවා. ඒ අයට එන්න අවස්ථාවක් නැතිකම තමා තියෙන්නෙ. මට මතකයි අපි ඉස්කෝලෙ සෙල්ලම් කරන කාලෙ අපිට තිබුණෙ බැට් දෙකයි. ඒකෙනුත් එකක් කැඩිල. තරගයකට ගියාම අනිත් පැත්තෙන් බැට් එකක් ඉල්ලගෙන තමයි සෙල්ලම් කරන්නෙ.මැච් එකකට යන්න ඉස්සෙල්ල බෝලෙට සල්ලි එකතු කරනවා. කොච්චර දක්ෂයෙක් වුණත් බෝලෙට සල්ලි දෙන්න තිබුණෙ නැත්තං මැච් එකට යන්න වෙන්නෙ නෑ.”ඔබ ක්‍රිකට් ක්‍රීඩකයෙක් වීම ගැන සතුටු වෙනව ද?“සැබැවින්ම. ඒකට මම ස්තූතිවන්ත වෙනවා මට මේ ගමන එන්න උදව් කළ අම්මට තාත්තට මගේ පවුලේ අයට. ඒ වගේම සුසන්ත අයියා, සම්පත් අයියා, ලංකා ද සිල්වා, අනුෂ සමරනායක, ප්‍රින්ස් බැඩ්මන් එදිරිවීර, සජිත් ප්‍රනාන්දු, ජීවන්ත කුලතුංග සමඟ මට උදව් කළ හැමදෙනාටම.ඒ අතරින් මගේ ලොකු අයියාට විශේෂයෙන් ස්තුතිවන්ත වෙනවා. තරගයක් පැරදුණාම හරි වැරැදි දෙයක් කරලා මම මානසිකව වැටිල ඉන්න වෙලාවට එයා තමයි මගේ හිත හදන්නෙ. ඒක මට යෝධ ශක්තියක්.”අප යා යුතු හෝරාව එළඹ තිබේ. ක්‍රිකට් ක්‍රීඩාවෙන් රට වෙනුවෙන් ජයග්‍රහණ ගෙන එන්නට ආශිර්වාද කරමින් අපි සමු ගතිමු.ඉඳුනිල් වීරරත්නඡායා - සුදම් ගුණසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>26</day>
    </date>
    <link>http://www.silumina.lk/2014/01/26/_art.asp?fn=av14012617</link>
    <topic>විභාගෙ ඉවර වෙච්ච දවසෙම මට ගෙදර එන්ඩ ඕනෑ</topic>
    <author/>
    <content>විභාගෙ ඉවර වෙච්ච දවසෙම මට ගෙදර එන්ඩ ඕනෑවිජේපාල, උපුල් පිරිස සුරංග බැලීමට ගිය ද ඔහුගෙන් යමක් ඇසීමට හෝ අඩුම තරමේ ඔහුගේ සිත සුවපත් වන ආකාරයෙන් වචනයක් බිනීමට තරම් හෝ ආත්ම ශක්තියක් කිසිවෙක් තුළ නුවූයේය. සුරංගගේ මව ඒ වන විටත් මහා පෙරැත්තයකින් තේ උගුරක් පොවන්නට උත්සාහ දරමින් සිටියාය.“කෝ දෙන්න නැන්දේ...”විජේ සෑම තන්හිම මෙන් ඉදිරිපත් වුවද ඇය කඳුළක් පිස දමමින් එතැනින් ඉවත් වූයේ සුරංග හා කතා කිරීමට ඉඩ සලස්වමින්ය.“නැන්ද අපි එක්කත් තරහ වෙලා වගෙයි...” විජේ ඉතා පහත් හඬින් කීවේ මිතුරන් දෙස බලාගෙනය. කිසිවෙක් ඊට හොඳ හෝ නරක හෝ ප්‍රතිචාරයක් දක්වන්නට තරම්වත් උනන්දු වූයේ නැත. විජේ සුරංගගේ මුහුණට හොඳින් දිස්වන ලෙසින් අසල තිබු මිටි බංකුව ඇඳ සමීපයේ තබා ඉන් වාඩි වූවේය.“සුරංග... මචං...”ඒ හඬ සිතුවාටත් වඩා ළෙන්ගතු විය. අනුකම්පා සහගත විය. තත්පරයක් දෙකක් නිහඬව බලා සිටිය ද, සුරංගගේ අහිංසක දෑස් කෙවෙනි රූරා කඳුළුවැල් නොනවත්වාම ගලා යන්නට විය. පුපුරු ගසන යටි තොල සපාගන්නට අසාර්ථක උත්සාහයක යෙදුණ ද උරහිස ගැස්සෙන තරමට එය බලවත් විය. විජේ වහා ක්‍රියාත්මක වී ඔහුට ඉතා පහසු වන ආකාරයට මඳක් කෙළින් කර පිටිපසට කොට්ටයක් තැබුවේය.“නිල්මිණිගෙ වැරැද්දක් නෙමෙයි සුරංග මෙතන වෙලා තියෙන්නෙ. අර පෙරකදෝරුව බලෙන් උස්සල... අපි කොහොමහරි ඕකව බාවනව මචං...”විජේ සුරංගගේ කඳුළු පිස දැමුවේ මිතුරු සෙනෙහසින් ඇවිස්සී ආ කෝපයෙන් හා වේදනාවෙනි.“නේද උපුල්?”ඔහු හිස ඔසවා එය ශපථ කරන්නට වූවේය. එකම වචනයක් හෝ දොඩන්නට මුව විවර නොකළ ද සුරංග බොහෝ දේ දැන සිටි බව මිතුරෝ නොදත්තෝය. නදීකාගේ ඇමතුම දෝංකාර දෙමින් තමා උමතු කළ ද සුරංග ඒ කිසිවක් මිතුරන්ට පවසන්නට ගියේ නැත. කුමක් කීව ද කළ ද ඇය තමාට අහිමි වී අවසානය. තමාට සෙනෙහසින් ආදරයෙන් බැඳී සිටිය ද ඇය තවකකු සොරා ගෙන ගොස් අවසානය.ඈ තමා වෙතින් පලා නොගිය ද ධනුකගේ නිත්‍යානුකූල බිරිය බවට පත්වී හමාරය. නදීකා ඒ විස්තර නොකීව ද නිවෙසේ කතාබහ මේ තොරතුරු ඔහුට ලබා දුන්නේය.“අනේ! මගෙ රත්තරං පුතේ, ගිය එකී ගියාවේ ආලවන්ත කමක් තිබුණෙ නැත්නම් ඔහොමත් යනව ද?”තම මව ඉකි ගසා හඬමින් පවසන්නේ තම සිත සුවපත් කිරීමට වුවද ඉන් සිදුවන්නේ සිය වාරයක් තම හදවත පෑරෙන බව මව දැන ගන්නේ කෙසේ ද?“ඔන්න මට නම් බෑ ආයෙත් නුවර යන්න... අනේ සුරංග මට විභාගෙ ඕන නෑ. මං මෙදා පාර ගමේ නතර වෙනවා...”ඈ සිය උරහිසට තුරුළු වී දැරියක ලෙස මුරණ්ඩු වූ අයුරු...“එහෙම කියල බෑනේ නිල්මි... මගේ ළමයින්ට ඕන හොඳ උගත් අම්ම කෙනෙක්.”“ඔන්න එහෙනම් මං ඔයා කියන හින්ද යනවා... හැබැයි විභාගෙ ඉවර වෙච්ච දවසෙම මට ගෙදර එන්ඩ ඕනෑ...”තමාගේ පෙර කරුමයක මහිමය නිසා සිදුවූ අසනීපයෙන් ඇගේ ඉල්ලීම ඉටු කිරීමට නොහැකි වීම සියලු සිදුවීම්වලට හේතු වූ බව සුරංග දැඩි ලෙස පිළිගෙන අවසානය. ඈ තමා වෙනුවෙන්ම පමණක් ජීවත්වූ බව හෝ ඈ වෙනුවෙන් තම ජීවිතය කැප කර හමාර බව පැවසීමටවත් සුරංග උත්සාහ නොගත්තේ හේතු දෙකක් නිසාය. ඇය යළි තමා වෙතට නොඑන බව ඔහු දන්නේය. යළි පැමිණිය ද සදහටම බිඳුණ සුණු විසුණු වූ හදවත පෑස්සීමට නොහැකි වන නිසාය. වැවේ පිපී ලෙළදුන් සුදු නෙළුමකට ආවැඩු ඔහුට ඈ ගැන සිතන්නට සිතන්නට හදවත එකම ලේ විලක් මෙන් වේදනා දුන්නේය. නිල්මිණි නොමැති ජීවිතයක ඇති නිෂ්ඵල බව හා කළු තිරයකින් වසා දැමුණු අනාගතය ගැන කිසිඳු ධනාත්මක තීරණයක් ගැනීමට සුරංගට හැකියාවක් නොමැත. ඈ ගොස් ඇත්තේ හුදෙකලාව නොවේ... තම ආත්මය ද රැගෙනය. හැඩි දැඩි සුරතකට මිරිකී යන සුදු පියුමක තැලී පොඩිවී මැළවී යන පත්‍ර සියල්ල එකතු කළ හැකිවේ ද?“සුරංග... මේ අහපන්... අපි නිල්මිණිව හොයාගන අරන් එමු... කොහේ හංගන් ඉන්ඩ ද මේ පුංචි ලංකාවේ?”“ඔව් සුරංග උඹ ඉස්සෙල්ල හොඳට සනීප වෙලා හිටපන්කෝ...”උපුල් ද විජේ ධෛර්යවත් කරන්නට වූවේය. මිතුරන් හා වදනක් දොඩන්නටවත් ප්‍රතිචාරයක් දැක්වීමට කිසිඳු ප්‍රයත්නයක් නොගන්නා බවක් හොඳින් පැහැදිලි වන විට විජේ තුළ කිසියම් කුකුසක් හා භීතියක් ද ඇති වූවේය.නිල්මිණිගේ හා සුරංගගේ ආදර අන්දරය ගැන ඔහු තුළ වූයේ මනා වැටහීමකි. ඈ හමුවන හැම වාරයකම සුරංග ද ඇගේ සමීපයේ පෙම් බස් දොඩමින් හෝ දිය නාමින් සිටි බව ඔහුට මතකය. පෙම්වතුන් වෙන් කළ ඒ අධමයාට දහස් වරක් සිතින් ශාප කරමින් ඔහු උපුල් දෙසත් අනෙක් මිතුරන් දෙසත් බලා සිටියේය.“ඕවාගේ ප්‍රශ්න ද සුරංග මිනිස්සුන්ට වෙන්නෙ? මේ අද කසාද බැඳලා යන ගෑනු හෙට වෙන මිනිස්සු එක්ක යන්නේ...”“ඇයි බං සුරංග මතක ද චාලට් අක්කගේ දෝණියන්දෑ ජයන්තව බැන්දා පස්සෙන්ද රෑ කුලේ එක්ක ගියා...”මොහොතකට සිනහ හඬක් කාමරයෙන් නැගී ආවේය. ඒ සමඟම සුරංගගේ මවත් අප්පච්චීත් දෙදෙනාම කාමරයට ආවේ තරමක විමතියකින්ය.“ඈ ළමයිනේ අපේ පුතා කතා කොළා ද? එක වචනයක්වත් කතා කොළා ද?”“න්... නෑ නැන්දෙ අපි මේ කිව්වේ නිල්මිණි ඉන්න තැනකින්...”“මතක් කරන්ඩ එපා ඕකිව. අපි නම් ඕවා දැනගෙනයි උන්නෙ. මහ ලොකු කොලීජිවලට යවනකොට...”“අනේ නැන්දෙ... එහෙම කියන එක හරි නැහැනෙ... ඒ කෙල්ලගෙ වරදින් සිදුවෙච්ච දෙයක් නොවෙයිනේ...”“මේ විජේපාල මට ඔය එක එක දහදුරාවියන්ගෙ හොඳ නොහොඳින් වැඩක් නෑ උඹලත් පලයල්ල... මට පුළුවන් මගෙ දරුවගෙ හිත හදන්න...”“නැන්දෙ... ඔය කතාවලින් සුරංගගේ ලෙඩ වැඩිවෙන්නත් පුළුවන්... අපි ආවේ සුරංග බලන්ඩ මිසක්...”“දැන් බැලුවනේ... මතක තියා ගන්නව හොඳයි මීට පස්සෙ මෙයාගෙ ඔළුවට ඔය කුණු ගොඩවල් දාන්ඩ නම් එන්ඩ එපා...”බා ගත් හිසෙන් යුතුව එළියට එන මිතුරන් සුරංගගේ උරහිසට තට්ටු කර නිහඬ වූවා පමණි.“උන්දෑටත් හිතට අමාරු නැතෑ...”මඳ දුරක් පැමිණ පළමුව නිහඬ බව බින්දේ උපුල්ය.“ඔව්... අපිට මේ තරම් අමාරු නම් උන්දෑ කොහොම ඉවස ගන්ඩ ද?”“ඒත් කතා කරපු විදිහ නම් මට ඇල්ලුවේ නෑ. අපේ ඇඟට කඩා පනින්න හරියට අපි නිල්මිණිගෙ අම්ම ද තාත්ත ද?”“මේ වෙලාවේ අපි ඔය වගක් නිමන්තටවත් කියන්න යන්න හොඳ නෑ. ෂඃ! මෙච්චර අපූරුවට තිබ්බ අපේ ගමටත් මේ කාලකණ්ණි බල්ලෙක් කරපු ජරමරය.”පසුදා එළිවෙන්නට පෙර නිල්මිණිගේ අප්පච්චි ද රැගෙන සියඹලාපේ වෙද මහතා හමුවන්නට ගිය ද ඔවුන්ට පැය තුන හතරක කාලයක් එහි රැ‍ඳෙන්නට සිදුවූයේ බොහෝ රෝගීන් නන් දෙසින් පැමිණ සිටි නිසාවෙනි.“මේ වගෙ තැන්වලට ආහමයි අත පය හතරේ අරුමේ තේරෙන්නෙ.”කර තබා ගෙන එන පුද්ගලයකු පෙන්වමින් විජේපාල පැවසුවේය.“මාමණ්ඩිට ඒ හැටි අමාරුවක් පේන්නෑ”උපුල් කීවේ කරබාගෙන සිටින නිමන්ත දෙස බලාගෙනය.“ඇවිදින්ඩ පය පොළවේ ගහන්න බැරිකමට වඩා තවත් අමාරු වෙන්න දෙයක් තියෙනව ද?”නිමන්ත එවර කීවේ දැඩි කම්පාවකින්ය. ඔහුට තවමත් මේ සිදුවූ දේවල් විශ්වාස කිරීමට බැරි තරම්ය. නැඟණිය ගෙදර සිටින්නාක් මෙන් වරෙක මතකයට නැ‍ඟේ. හිතේ වෛරී හැඟීම් ඇති කර ගත්ත ද නිල්මිණිගේ සුරතල් දඟකාර බවින් පිරී තිබු අතීතය අමතක කළ හැකි නොවේ.“නිමන්ත... මේ අහනවා මනුස්සයෝ... මේ හැම දේම අපිට විතරක් වෙන දේවල් ද? නෑ... නමුත් ඕනවට වඩා හිතන්න ගියොත් ඔක්කොම අප්සෙට්...”“මං හිතන්නේ අප්පච්චිගෙ අසනීපෙ ගැන. ඒකත් හිතන්නෙපා කියල ද කියන්නෙ?”“ඔය ඔය... මං කිව්වේ උඹ ටිකක් සන්සුන් වෙයං නිමන්ත. දැන් අපි නියම තැනට අප්පච්චි ගෙනල්ලනෙ ඉන්නෙ.”ඔවුන්ගේ වාරයේදී අප්පච්චි ඔසවා ගත් නිමන්ත වෙද මහතා ඉදිරියේ තිබු වැල් ඇඳ මත අප්පච්චි සීරුවෙන් තැබීය.පැය කාලක් පමණ රෝගියා පරීක්ෂා කළ සියඹලාපේ වෙද මහතාගේ මුහුණේ ඉරියව් බලමින් නිමන්ත සිටියේ නොඉවසිල්ලෙනි.“වෙද මහත්තයෝ... මොකද අපෙ අප්පච්චිට?” ඔහුට ඉස්පාසුවක් නොවීය.“හිටහල්ලකො කලබල නොවී... මොකෑ මං විස්තර නොකිය යනවයැ...”“වැඩි අමාරුවක් නෑ...”නිමන්තට හදවත හිස්වන සුසුමක් පිටවූයේ ඉබේටමය. මේ තරම් වේලාවක් හිත හිරකර බැඳ දමා තිබුණේ මේ පිතෘ ප්‍රේමය නොවේ ද?“හැබැයි රජෝ වට්ටල නම් ගේන්ඩ එපා...” බේත් වට්ටෝරුව ලියා අහවර කරන ගමන් වෙද මහතා කීවේ අවවාදයක් කරන ආකාරයෙනි.“කසාය වඩි දහයක් දොළහක් බීලා තෙල් ගාන කොට පය ගහන්ඩ පුළුවන් වෙයි...”“පිං සිද්ධ වෙනව වෙද මහත්තයෝ...” බුලත් කොළ කීපයක තැබු මුදල දෙස නොබලාම වෙද මහතා ඔවුනට සමු දුන්නේය.“මගේ ඇඟට ලේ ඉණුවේ දැනුයි බං” නිමන්තගේ හ‍ඬෙහි මඳ ප්‍රබෝධයක් ගැබ්වී ඇත. ඔවුන් ගම් මැද්දට සේන්දු වන විට මොකක්දෝ කලබලයක් සිදුවී ඇති බවත් එහි පෙන්නුම් කළේය.අවසාන කොටස ලබන සතියේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>26</day>
    </date>
    <link>http://www.silumina.lk/2014/01/26/_art.asp?fn=av14012618</link>
    <topic>බ්‍රිතාන්‍යය මවිත කළ මොරිස් මයිනර්</topic>
    <author>වසන්ත ජයසිංහ ආරච්චිගේ</author>
    <content>බ්‍රිතාන්‍යය මවිත කළ මොරිස් මයිනර්මෙදාපාර පාරට බැස්සේ තවමත් අපි ඔබ කා අතරත් ජනප්‍රිය මෝටර් රථයක් හොයාගෙන. කලකට ඉස්සර වගේම අදටත් බොහෝ දෙනා කියන අපේ වහරෙන් ඉබිකාර් එකේ අලගිය මුලගිය තැන් දැනගන්න කවුද ඇකැමැති. හැබැයි අපි ඉබිකාර් එක කිව්වට සුද්දගේ වහරෙන් නම් ‘මොරිස් මයිනර්’ කියලයි මේ මෝටර් රථයට කිව්වේ. කතාවේ ඇත්ත නැත්ත සහසුද්දෙන්ම දැනගන්න මොරිස් මයිනර් කාර් එකේ ඉතිහාසය හොයාගෙන මෙදාපාර අපි යන්නේ බ්‍රිතාන්‍ය පැත්තට.මොරිස් මයිනර් කාර් එකක් අතීතයේ තිබුණු උදවිය තමන්ගේ ගමන් බිමන් එදා ගියේ හරිම උජාරුවෙන්. ඒකට හේතුවක් වුණේ මයිනර් කාර් එකේ තිබුණු සැප පහසුව. කාලයෙන් කාලයට සියල්ල වෙනස් වුණත් මයිනර් කාර් එකේ එදා සැප පහසුව අද ඉස්තරම් වර්ගයේ බෙන්ස් මෝටර් රථයක් හා සමානයි කියලා කිව්වොත් පුදුම වෙන්න එපා.බ්‍රිතාන්‍ය මහා පාරවල්වල නිරන්තරයෙන් දකින්න ලැබුණු හුරු පුරුදු කාර් එකක් තමයි මොරිස් මයිනර් මෝටර් රථය. එක්තරා ආකාරයක ඒකට තිබුණු හුරුබුහුටි පෙනුම ඒ ජනප්‍රියත්වයට හේතුවක් වෙන්න ඇති කියලයි බොහෝ දෙනා හිතුවේ. මොරිස් මයිනර් මෝටර් රථය 1940 දක්වා දිගු ඉතිහාසයකට උරුමකම් කියනවා.ඒ කාලයේ බොහෝ දෙනා උත්සාහ කළේ කුඩා මෝටර් රථයක් නිර්මාණය කරන්න. ඒ උත්සාහයත් එක්කම මුලින්ම නිර්මාණය වුණු කුඩා මෝටර් රථය වුණේ ඊ මොරිස් මෝටර් රථයයි. මේ මෝටර් රථය නිර්මාණය කරන්න උත්සාහ කළ තරුණයින් අතර ඇලෙක්ස් කැපී පෙනෙන නිර්මාණ කරුවෙක් වුණා. ඊ මොරිස් මෝටර් රථය නිර්මාණය කිරීමත් සමඟම තරුණ ඇලෙක්ස් තමන් තුළ තියෙන අපූරු හැකියාව ඉවෙන් මෙන් හඳුනගත්තා.මෙන්න මේ අත්දැකීමත් එක්කම තමන් විසින්ම කුඩා මෝටර් රථයක් නිර්මාණය කරන්න හැකිනම් කියලයි ඇලෙක්ස් හැම මොහොතකම හිතුවේ. ඒ නිසාම විටින් විට විවිධ අත්හදා බැලීම් කරමින් ඒ සිහිනය ඇලෙක්ස් ඉටුකරගන්නේ 1948 අවුරුද්දේ. කෙටියෙන්ම කිව්වොත් සුද්දාගෙන් අපේ රටට නිදහස ලැබුණු අවුරුද්දේ. ඔහු නිර්මාණය කළ මෝටර් රථයයි ලෝකයේ කා අතරත් ජනප්‍රියත්වයේ ඉහළටම ගිය මොරිස් මයිනර් මෝටර් රථය වුණේ. මොරිස් මයිනර් වගේම මිනි මයිනර් මෝටර් රථ දෙකම නිර්මාණය කළ මේ අපූරු මිනිසා ‘සර් ඇලෙක්ස් ඉසිජොනිස්’ නම් අදටත් ඉතිහාසයේ නොමැකෙන නමක් සටහන් කර අවසන්.ඔහුගේ මේ අපූරු සොයා ගැනීම බ්‍රිතාන්‍යයේ කොතරම් මවිතයට පත්කළා ද කිවහොත් දීර්ඝ කාලීන පැවැත්මක් තියෙන බ්‍රිතාන්‍ය මහාමාර්ගවලට උචිත සැහැල්ලු වාහනයක් ලෙසට ඉක්මනින්ම ජනප්‍රිය වෙන්න ගත්තා.ඒ වෙනකොටත් බ්‍රිතාන්‍යයේ තිබුණු මෝටර් රථවලට වඩා උසස් තත්ත්වයේ නිමාව හා චැසි රාමුව නිසා මොරිස් මයිනර් මෝටර් රථයට වැඩි ඉල්ලුමක් ද ගලා එන්න පටන් ගත්තා. ඉන් නොනැවතුණු ඇලෙක්ස් තමන් සොයාගත් මෝටර් රථයට එතෙක් මෝටර් රථවලට භාවිත වුණු රෝදවලට වඩා කුඩා රෝද නිර්මාණය කරන්නට පෙලඹුණේ තවත් මොරිස් මයිනර් මෝටර් රථයට සැප පහසුව එක් කිරීමේ අරමුණින්. ඒ වගේම ඔහු නව පෙනුමක් ලබා දෙන්නත් හැකි හැමවිටම උත්සාහ කළා.ඒ සියල්ල අතරේ ඇලෙක්ස් තවත් මේ මෝටර් රථය ගැන පර්යේෂණ කරන්න වුණා. එයින් ඔහු ලැබු ප්‍රතිඵලය වුණේ වෙනත් මෝටර් රථවල එංජිම ඉදිරිපස තිබුණත් මොරිස් මයිනර් මෝටර් රථයේ එංජිම මෝටර් රථයේ පිටුපසට සවි කිරීමයි. එංජිමේ බර නියම විදිහට දරන්න පුළුවන් මෝටර් රථයේ පිටුපසින් කියලයි ඔහු ඒ කාලයේ කියා සිටියේ.මේ සියල්ලත් එක්ක නව පරම්පරාවේ අලුත්ම මෝටර් රථය බවට මොරිස් මයිනර් මෝටර් රථය පත්වෙනවා. මේ නිසාම එහි අලෙවිය නොසිතු අයුරින් වැඩිවෙන්නට සිදුවුණා. මහාමාර්ගවල ධාවනය වීමේ පහසුව ඒ සඳහා ප්‍රබල ලෙස බලපෑම් කළා.ඇලෙක්ස්ගේ සොයා ගැනීම් එක්ක 1952 වසරේ මොරිස් මයිනර් මෝටර් රථයේ එංජිමට නව අත්හදා බැලීම් සිදු කෙරෙන්න ගත්තා. ඒ නිසා පරණ එංජිමේ ධාවන බලයට 803 cc එංජිම එකතු වුණේ එහි ප්‍රතිඵලයක් විදිහටයි. මේ නව එංජිමත් සමඟ බ්‍රිතාන්‍ය මෝටර් රථ කර්මාන්තය අලුත්ම මොරිස් මයිනර් මෝටර් රථය නිර්මාණය කරන්න ගත්තා. ඉන් අනතුරුව 1952 දී එය හැඳින්වූයේ මොරිස් මයිනර් දෙවන පරම්පරාව විදිහටයි.මේත් සමඟම 1955 දී පළමු වරට මොරිස් මයිනර් මෝටර් රථයේ ඉදිරිපසින් වේග ධාවන මීටරයක් ද සවිකරනු ලබනවා. ඒ හරහා මෝටර් රථයේ වේගය හසුකරගන්නට හැකියාව උදා කරගන්නවා. මෙන්න මේ ජනප්‍රියත්වයත් එක්කම 1961 දී මොරිස් මයිනර් මෝටර් රථය ලොව පුරා ලක්ෂ ගණනක් අලෙවි වුණේ නොසිතූ අයුරින්.ඉන් අනතුරුව විවිධ වර්ණයන් වගේම හැඩයෙන් ද පෝෂණය වුණු මොරිස් මයිනර් මෝටර් රථය 1962 දී තවත් වේග ධාවනය වැඩි කරමින් 1098 CC එංජිම සහිත මෝටර් රථය බවට පත්වුණා. මේ සියලු තාක්ෂණික දියුණුවත් සමඟ අතිශය ජනප්‍රිය වුණු සර් ඇලෙක්ස්ගේ මොරිස් මයිනර් මෝටර් රථයෙන් පසු ලෝකයේ බොහෝ දෙනා කිව්වේ පුංචි කාර් එකටත් ලොකු දෙයක් කරන්න පුළුවන් කියලයි.වසන්ත ජයසිංහ ආරච්චිගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>26</day>
    </date>
    <link>http://www.silumina.lk/2014/01/26/_art.asp?fn=av14012619</link>
    <topic>BOLLYWOOD NEWS</topic>
    <author>සුජීව තේවහෙට්ටිගේ</author>
    <content>BOLLYWOOD NEWSසිර දඬුවම් විඳිමින් සිටින ජනප්‍රිය නළු සන්ජේ දත්, මෑතකදී තාවකාලික නිදහසක් ලබා තම නිවසට පැමිණියා. ඔහුට එවැනි නිදහසක් ලැබුණේ අයහපත්ව තිබෙන ඔහුගේ සෞඛ්‍ය තත්ත්වය වෙනුවෙන් වෛද්‍ය ප්‍රතිකාර ලබා ගන්නටයි. ඒ අතර ඔහුගේ බිරිය, මන්යාටා ද රෝගාතුර ව සිටිනවා. හුස්ම ගැනීමේ අපහසුවකින් පෙළුණු ඇයව පරීක්ෂා කළ වෛද්‍යවරුන් පැවසුවේ ඇගේ පෙණහලුවක ගැටිත්තක් මතුවී ඇති බවයි. ඇයට ක්ෂය රෝගී තත්ත්වයක් මතුවී ඇතැයි ද පැවසෙනවා.මුලදී සති කිහිපයක ‍නිදහසක් ලබා වෛද්‍ය ප්‍රතිකාර ලද සන්ජේ සිර ගෙදරට ගියේ තම බිරියගේ අසනීප තත්ත්වය සිතෙහි දරා ගෙනයි. ඇගේ අසනීපය නිසා දරු දෙදෙනාගේ වැඩ කටයුතු හරිහැටි කර ගැනීමටත් නොහැකිව ඇය දැඩි ලෙස අසරණව සිටින බව සන්ජේ හොඳින්ම දන්නවා. ඒ නිසා ඔහු මේ වාතාවරණය සඳහන් කර නැවතත් තාවකාලික නිදහසක් ලබා දෙන්නැයි බන්ධනාගාර බලධාරීන් ගෙන් ඉල්ලීමක් කළා. ඒ අනුව නැවතත් කෙටි නිදහසක් ලැබු සන්ජේ වහාම නිවසට පැමිණ මන්යාටා වෙත වෛද්‍ය ප්‍රතිකාර ලබාදීමට යුහුසුලු වුණා.“මේ වන විට 31 වැනි වියෙහි පසුවන මන්යාටා පසුවන්නේ හොඳ සෞඛ්‍ය තත්ත්වයකින් නොවේ. ‘ග්ලෝබල්’ නම් වූ පෞද්ගලික රෝහලට ඇතුළත් කළ ඇයට ඉක්මනින්ම ප්‍රතිකාර ලැබුණා. ඇයට සැත්කමක් ද සිදු කෙරුණා. ඒ වුණත් ඇය හුස්ම ගැනීමේ අපහසුවෙන් පෙළෙන බවයි, වෛද්‍යවරු පවසන්නේ. මේ නිසා ඇයව හොඳින් රැක බලා ගැනීම අත්‍යවශ්‍ය කාරණයක් වෙලා. සන්ජේ නැවතත් බලධාරීන් ගෙන් ඉල්ලා ඇත්තේ තම බිරියගේ තත්ත්වය සලකා බලා තමන් ලද තාවකාලික නිදහස තවත් දින 30 කින් දීර්ඝ කරන ලෙසයි. මන්යාටාව ‘ග්ලෝබල්’ රෝහලෙන් ‘ලීලාවතී’ රෝහලට රැගෙන යාමටත් සන්ජේ බලාපොරොත්තු වෙනවා. එයට හේතුව ‘ලීලාවතී’ රෝහල තම නි‍ෙවසට සමීපව පිහිටා තිබීමයි. එසේ වුවහොත් ඇයට තම දරු දෙදෙනාව නිතරම බලන්නට හැකිවේවි යැයි සන්ජේ පවසනවා.හින්දි සිනමා යුගය සහ බොලිවුඩ් යුගය යා කළ සුපිරි තරුව, අමිතාබ් භච්චන්ගේ විවාහ ජීවිතය මීට වසර ගණනාවකට කලින් දෙදරීමකට ලක්ව තිබූ බව ප්‍රසිද්ධ රහසක්. ඔහු, ජයා බහදූරීට පෙම් බැඳ ඇය සමඟ යුගදිවි ගමන් ඇරඹුව ද, දරු දෙදෙනකුගේ පියෙකු බවට පත්වුණ ද, ඔහුගේ ඒ සාමකාමී දිවිය තිගැස්මකට ලක්වුණේ ජනප්‍රිය නිළියක නිසයි. ඇය තමයි, භානු රේඛා ගනේෂන්. කවුරුත් ඇයව හඳුනනන්නේ ‘රේඛා’ යනුවෙන්.මේ ‘තහනම් ආදර රේඛාව’ අමිතාබ්ගේ ජීවිතයට යාවුණේ සිනමා ලෝකය නිසයි. අමිතාබ් සහ රේඛා හින්දි තිරයේ පෙම්වතුන් විලසින් රඟද්දී ඔවුන් දෙදෙනා තිරයට පිටුපසින් සැබෑ පෙම්වතුන් බවටත් පත්වුණා. කොහොම වෙතත් 1981 දී තිරගතවූ ‘සිල් සිලා’ චිත්‍රපටයේ රංගනයෙන් පසුව අමිතාබ් සහ රේඛා පෙම්වතුන් ලෙස රඟපෑවේ නැහැ. මේ චිත්‍රපටයේ ජයා බහදූරි ද රඟපෑ බව ඔබට මතක ඇති.අමිතාබ් - රේඛා පෙම් පුවත පසු කාලයේදී නිමාවක් දුටුවේ නැවතත් අමිතාබ්ගේ පවුල් ජීවිතය ස්ථාවරත්වයට යොමු කරමින්. මෙයින් පසුව රේඛා සහ භච්චන් පවුල අතර සබඳකමක් තිබුණේ නැහැ. විශේෂයෙන්ම, ජයා සහ රේඛා සිනමාවේ රැඳී සිටියත් දෙදෙනා අතර කිසිඳු කතාබහක් තිබුණේම නැහැ.මේ අමනාපය මොහොතකට අමතක කළ සිදුවීමක් පසුගිය සතියේ සිදුවුණා. එය දුර්ලභ මොහොතක් හැටියට සටහන් කළ හැකියි. එය සිදුවුණේ ‘ස්ක්‍රීන්’ සිනමා සම්මාන උලෙළේදීයි. අමිතාබ් - ජයා යුවළත්, ඔවුන්ගේ පුත් අභිෂේක් ද මෙයට සහභාගි වන්නට එම උලෙළ පැවැත්වූ ශාලාව වෙත ගමන් කරමින් සිටියා. අභිෂේක් ව දුටු මාධ්‍යවේදින් සහ ඡායාරූප ශිල්පීන් කිහිප දෙනෙකු ඔහු වටකර ගනිද්දී අමිතාබ් සහ ජයා ශාලාව වෙතට ගමන් කළා. ඒ සමඟම ඔවුන් දෙදෙනාට මඳක් ඉදිරියෙන් රේඛා ද ගමන් කරමින් සිටියා. රේඛා මදක් පසුපස හැරී බලද්දී දුටුවේ ජයාගේ මුහුණයි. ඇය සමඟ සිනාසෙනවා ද, නැද්ද යනුවෙන් තත්පර කිහිපයක සිතුවිල්ලක පැටලී සිටි රේඛා පුදුමයට පත් කරවමින් ඇය සමඟ ජයා හොඳින් සිනාසුණා. ඒ උණුසුම් සිනහවෙන් දිරිමත් වූ රේඛා, ජයාගේ අතට අත දී සුබ පැතුවා. ඒ සමඟම ජයා ඉතාම ළෙන්ගතුව රේඛාව සිප වැලඳ ගත්තේ හතර අතින් ම කැමරා එළි දැල්වෙද්දීයි. මේ සිදුවීම එහි සිටි බොහෝ දෙනෙකුගේ දැඩි අවධානයට යොමුවුණා. මේ ‘ස්ක්‍රීන්’ සම්මාන උලෙළේදී අමිතාබ්ට යාවජීව සම්මානයක් හිමිවුණා. ඒ, ඔහු විසින් 40 වසරක් තිස්සේ සිනමාව වෙනුවෙන් දක්වන ලද මාහැඟි දායකත්වය වෙනුවෙන්.කොහොම වෙතත්, එදා ‘ස්ක්‍රීන්’ සම්මාන රාත්‍රියෙහි කැපී පෙනෙන සිදුවීම වුණේ ජයා සහ රේඛාගේ උණුසුම් හමුවීමයි.සුජීව තේවහෙට්ටිගේ කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>26</day>
    </date>
    <link>http://www.silumina.lk/2014/01/26/_art.asp?fn=am1401261</link>
    <topic>මස් කන අයගේ  කට ගඳයි</topic>
    <author>සාකච්ඡා කළේ -රමණි සුබසිංහ</author>
    <content>මස් කන අයගේ  කට ගඳයිවිශේෂඥ වෛද්‍යආරියසේන යූ. ගමගේමුඛයේ දුර්ගන්ධය බොහෝ දෙනෙක් අපහසුතාවට පත් කරන රෝගී ලක්ෂණයක්. තමන්ට නොදැනුණත් සමීප සිටින අයට දැනෙන මේ දුගඳ, මුඛයේ අපිරිසුදු බව නිසා මෙන් ම සිරුරේ ඇතිවන විවිධ රෝගාබාධයන් නිසා ද ඇතිවිය හැකියි. මුඛ දුර්ගන්ධය වළක්වා ගැනීම අප සිතන තරම් අසීරු ද? අද ඔබ දැනුම්වත් කෙරෙන්නේ ඒ පිළිබඳවයි.මුඛයෙන් දුගඳ හැමීම, එසේත් නැතිනම්, අපි කවුරුත් කියන විදිහට කට ගඳ ගැසීම රෝගයක් ද?නෑ. කට ගඳ ගැසීම රෝග ලක්ෂණයක් පමණයි. සිරුරේ ඇතිවන විවිධ රෝග නිසා කෙනෙකුගේ මුඛයෙන් දුර්ගන්ධය වහනය වෙන්නට පුළුවන්. ඇතැම් විට එය ඔබට වැලඳී ඇති භයානක රෝගයක මුල්ම රෝග ලක්ෂණය වීමටත් පුළුවන්.මුඛයෙන් දුගඳ හැමීමට ප්‍රධානම හේතුව කුමක් ද?මුඛයේ අපිරිසුදු බව ප්‍රධානතම හේතුවයි. ඔබගේ දිව එළියට ඇද එය ඇඟිල්ලෙන් පිරිමදින්න. දැන් ඇඟිල්ල නාසයට ළංකර බලන්න. ඔබේ කටින් වහනය වන්නේ කවර ආකාරයේ දුර්ගන්ධයක්දැයි දැන් ඔබටම දැනගැනීමට හැකි වේවි. මුඛය, දිව නිතිපතා පිරිසුදු නොකරන අයගේ එසේ දැඩි දුර්ගන්ධයක් ඇතිවිය හැකියි.මුඛය පිරිසුදු නොකිරීම නිසා දත් සහ විදුරු මස්වල ඉතිරි වන අපද්‍රව්‍යවල බැක්ටීරියා වර්ධනය වීමෙන් දුර්ගන්ධය ඇතිවනවාට අමතරව මුඛය සහ විදුරුමස තුවාල වී රුධිරය ගැලීමට ද පුළුවන්. ඒ හේතුවෙන්ම සැරව ගෙඩි හා, උගුර වණ වී සෙම් ගෙඩි සෑදීමටත් ඉඩ තිබෙනවා.උදෑසන නින්දෙන් පිබිදුණ විට මුඛයෙන් දුර්ගන්ධය වහනය වීමත් රෝග ලක්ෂණයක් ද?නෑ. එය බොහෝ දුරට ස්වභාවික තත්ත්වයක්. අවදිව සිටින විට අපේ මුඛයට ඛේට ග්‍රන්ථවලින් නිරතුරුවම කෙළ වහනය වෙනවා. එහෙත් නින්දට ගිය විට මුඛය තුළට කෙළ වෑහීම අවම වෙනවා. එසේත් නැතිනම් නතර වෙනවා. එවැනි අවස්ථාවක මුඛය තරමක් දුරට වියළී යන්නට පුළුවන්.එවිට මුඛයේ බිත්තිවලින්, විදුරුමසින් සහ දිවෙන් ගැලවෙන ශ්ලේෂ්මල පටල මුඛය තුළ දී ම අපද්‍රව්‍ය බවට පත් වෙනවා. ඒ අපද්‍රව්‍යවලින් හටගන්නා දුර්ගන්ධය උදෑසන අප කාටත් දැනෙනවා.ආහාර ගැනීමෙන් පසු දත් මැද, දිව පිරිසුදු කොට මුඛය හොඳින් සෝදා නින්දට යාමෙන් ඒ දුර්ගන්ධ තත්ත්වය අවම කර ගත හැකියි. ඒ වගේ ම නින්දෙන් පිබිදුණු වහාම දත් සහ දිව මැද පිරිසුදු කිරීමෙන් දුර්ගන්ධය පහකොට නැවුම් බවක් ඇතිකර ගත හැකියි.කල් පවතින කැස්සෙන් පීඩා විඳින ඇතැම් වැඩිහිටියන්ගේ ප්‍රශ්වාස වාතය දුර්ගන්ධයෙන් යුතුයි. ඊට හේතුව කුමක් ද?ඒ සඳහා බලපාන හේතු කිහිපයක් තිබිය හැකියි. පෙණහලුවල හටගන්නා සැරව ගෙඩි, කල් පවතින ශ්වාසනාළ සහ පෙණහලු ආසාදන, හා පෙණහලු පිළිකා ආදි තත්ත්වයන් ඊට හේතු වන්නට පුළුවන්.ඒ වගේ ම පෙණහලුවල සිරවූ සෙම බැක්ටීරියා මඟින් ආසාදනය වීමෙන් ඇතිවන දුර්ගන්ධය ප්‍රශ්වාස වාතය සමඟ පිටවීමටත් පුළුවන්. එවැනි රෝගීන් කහින විට කහ පැහැති සැරව සහ රුධිරය පිටවීමට පවා ඉඩ තිබෙනවා. දීර්ඝ කාලීන ප්‍රතිජීවක ඖෂධ ලබා දීමෙන් ඒ තත්ත්වය මඟ හරවා ගන්නට පුළුවන්.පීනස් රෝගය සහ නිතර නිතර සෙම්ප්‍රතිශ්‍යාවට ලක්වෙන ඇතැම් අයගේ නාසයෙන් දුර්ගන්ධයක් හමන්නේ ඇයි?පීනස් රෝගය, වායු කෝඨර ආසාදනය, නාසයේ මස්දලු ඉදිමී ආසාදනය වීම, නාසය තුළ යම් ඇටයක් වැනි දෙයක් හිරවීම සහ සෙම් ගෙඩි ආසාදන වැනි තත්ත්ව නිසා කෙනකුගේ මුඛයෙන් දුගඳ එන්නට පුළුවන්. රාත්‍රී කාලයේ දී කටින් හුස්ම ගන්නා විට මුඛය ලෙහෙසියෙන් ම වියළී යාම නිසාත් දුර්ගන්ධය වැඩි වෙනවා. එවැනි තත්ත්වයක දී කෙනෙකුට රස සහ ගඳ සුවඳ දැනීම පවා අඩුවී යාමට පුළුවන්. රෝගයට නිසි ප්‍රතිකාර ලබා ගැනීමෙන් මේ තත්ත්වය මඟ හරවා ගත හැකියි. නාසයේ හිරවීමට හේතු වී ඇත්තේ අසාත්මිකතාවක් නම් ඒ සඳහාත් ප්‍රතිකාර ලබාගත හැකියි.නාසයේ යමක් හිරවී ඇත්නම් හෝ මස්දලු තිබේ නම් ඒවා සුළු සැත්කමක් මඟින් ඉවත් කර ගත හැකියි. නිසි ප්‍රතිකාරවලට යොමු වුණොත් එවැනි රෝගීන්ට කටින් දුගඳ වහනය වීම වළක්වා ගන්නට පුළුවන්.ආහාර මාර්ගයේ ඇතිවන ඇතැම් රෝග නිසා මුඛයෙන් දුර්ගන්ධයක් පිටවෙනවා කියන කතාව ඇත්ත ද?ඔව්. ඛේට ග්‍රන්ථිවල හටගන්නා ආසාදන නිසාත් අමාශයේ ඇතිවන ගැස්ට්‍රයිටිස් වැනි තත්ත්වයන් නිසාත් එවැනි අපහසුතා ඇති වෙන්නට පුළුවන්. ඛේට ග්‍රන්ථිවල ආසාදනයක් ඇති වුවහොත් ප්‍රතිජීවක ඖෂධ ලබා දී ඒ තත්ත්වය මඟ හරවා ගත හැකියි.ආමාශය උදරය දෙසට නෙරීම නිසා ගලනාළයේ හටගන්නා හිරවීම්, පිළිකා වැනි රෝගී තත්ත්වයන් හීත් දුර්ගන්ධයක් වහනය වීමට ඉඩ තිබෙනවා. ආමාශයේ ආසාදනයක් තිබේ නම් ආහාර පාලනය අත්‍යවශ්‍යයි. කුඩා ආහාර වේල් ගැනීම හා ඇ‍ඟේ ස්ථුල බව අඩු කළ යුතුයි. ප්‍රතිකාර ලෙස ප්‍රතිඅම්ල ගත යුතුයි. හයටස් හර්නියා රෝගය සඳහා නිර්දේශ කරන ප්‍රතිඅම්ල ඖෂධවලින් රෝගය පාලනය නොවන්නේ නම් ශල්‍යකර්මයකින් ඒ තත්ත්වය මඟ හරවා ගත හැකියි.කුඩා දරුවන්ට පණු බෙහෙත් ලබා දීම ප්‍රමාද වූ විට කටින් දුගඳ හමන බව ඇතැම් අම්මලාගේ විශ්වාසයයි. මෙහි සත්‍යතාවක් තිබෙනවා ද?නෑ. පණු අමාරුව තිබෙන දරුවකුගේ මුඛයෙන් දුගඳ හැමීමක් සිදු වන්නේ නෑ. එය බොරු විශ්වාසයක්. එහෙත් පණු අමාරුව තිබෙන දරුවන්ට කැස්සක් ඇතිවියහැකියි. විශේෂයෙන් කොකු පණුවන්ගේ ජීවන චක්‍රයේ එක් අවස්ථාවක් (කීට අවස්ථාව) පෙණහලු හරහා ගමන් කරනවා. එවිට කැස්ස ඇතිවෙන්නට පුළුවන්. සමහර අය පණු කැස්ස නමින් හඳුන්වන්නේ එයයි.ශරීරයේ ජල ප්‍රමාණය අඩු වීමත් මුඛයේ දුර්ගන්ධයට ‍හේතුවක් ද?ඔව්. යමෙකුගේ ශරීරයේ ජල ප්‍රමාණය අඩුවූවානම් විජලනය නිසා මුඛයේ දුර්ගන්ධයක් ඇතිවිය හැකියි. ඒ වගේම වකුගඩු අකර්මණ්‍ය වීම, දියවැඩියාව වැනි රෝගී තත්ත්ව කටින් දුගඳ හැමෙන්නට හේතු වෙනවා.ගැස්ට්‍රයිටිස්, බඩ පිපුම වැනි තත්ත්වයන් කටේ දුර්ගන්ධයට හේතුවක් ද?ඔව්. සමහර ගැස්ට්‍රයිටිස් රෝගීන් ඒ තත්ත්වය දැකිය හැකියි. නිතර නිතර උගුරට එන ස්වභාවයත් සමඟ ඒ දුර්ගන්ධය ඇතිවෙන්නට පුළුවන්. ඒ වගේ ම ලියුකේමියාව සහ වෙනත් රුධිර ගත රෝග ඇති අයගේ ද මුඛයෙන් දුගඳ හැමිය හැකියි.සමහර රෝගාබාධයන්ට ගන්නා ඖෂධ හා මුඛ දුර්ගන්ධය අතර සම්බන්ධතාවක් තිබෙනවා ද?ඔව්. සමහර ඖෂධ නිසා කටින් දුගඳ හැමීම ඇතිවිය හැකියි. සමහර චර්ම රෝගීන් භාවිත කරන ග්‍රිසියොෆුල්වින් (Grisiofulvin) හා හන්දිපත් කැක්කුමට ගන්නා පෙනිසිලමයින් (Penicilamine) නිසා මුඛ දුර්ගන්ධය ඇති වෙනවා. සමහර මානසික රෝගාබාධවලට ප්‍රතිකාර සේ ගන්නා ලිතියම් (Lithium) නම් ඖෂධවලත් එවැනි බලපෑමක් තිබිය හැකියි.එවැනි ඖෂධ ගන්නා රෝගීන්ගේ කට ගඳ මඟ හරවා ගන්නට පිළියමක් තිබෙනවා ද?ඔව්. එවැනි රෝගීන් තම වෛද්‍යවරයා හමු වී සාකච්ඡා කොට ඖෂධ මාත්‍රාව අඩු කර ගැනීමෙන් ඒ තත්ත්වය මඟ හරවා ගත හැකියි. එසේත් නැතිනම් වෙනත් ආදේශක ඖෂධයක් ලබා ගැනීමට පියවර ගැනීම ඊට හොඳම විසඳුමයි.ඖෂධ නිසා තමන්ගේ කටේ දුර්ගන්ධය එන බව පවසමින් හිතුමතයට බෙහෙත් නවතා දැමීම නොකළ යුතු අතර ඒ සඳහා අනිවාර්යයෙන් ම වෛද්‍ය උපදෙස් ලබාගත යුතුයි.සමහරුන් ගේ මුඛයේ දුර්ගන්ධයක් නැතත් එසේ ඇති බවට අසහනයෙන් පසුවෙනවා නේද?තමන් ගැන එසේ අවතක්සේරුවට පත්ව සිටින අය අපේ සමාජයේ කොතෙකුත් දැකගත හැකියි. මේ අසහනකාරී බව තදබල ලෙස තිබෙන අය සමාජයට මුහුණ දෙන්නේ භීතිකාවකින්. සමහර විට අය විශාදය වැනි මානසික රෝගයක රෝග ලක්ෂණයක් ද වීමට පුළුවන්. එවැනි අය කළ යුතු හොඳම දේ මනෝ වෛද්‍යවරයකු වෙත යොමු වී ප්‍රතිකාර ලබා ගැනීමයි.මුඛය දෙපස වන වීම හා කට ගඳ අතර සම්බන්ධතාවක් තිබෙනවා ද?මුඛය වන වූ පමණින් ඉන් දුර්ගන්ධයක් ඇතිවේ යැයි කිව නොහැකියි. එහෙත් ඒ තත්ත්වයට හේතුව විටමින් බී ඌණතාව විය හැකියි. දියවැඩියාවත් එක් හේතුවක්. නිතර නිතර බුලත් සැපීම නිසා ද කට වන වෙනවා. ඒ තුවාල ඉතාම අපිරිසුදු තත්ත්වයේ පැවතුණහොත් සමහර විට දුගඳක් වහනය වීමට ඉඩ තිබෙනවා.සමහර කාලවල මුඛයේ ඇතිවන ඌෂ්ණ බිබිලි නිසා බොහෝ දෙනෙක් පීඩා විඳිනවා නේද?බටහිර වෙදකමේ දී ඌෂ්ණ බිබිලි පිළිබඳව විද්‍යාත්මකව යමක් කිව නොහැකියි. එහෙත් මෙවැනි තත්ත්වයක් ඇතිවන්නේ වෛරස් ආසාදනයක් නිසයි. මානසික ආතතිය තවත් හේතුවක්. විශේෂයෙන් විභාග ආසන්නයේ පාසල් දරුවන්ට මේ විදිහට මුඛයේ තැනින් තැන තුවාල ඇති වෙනවා.ඒවා සුව වනතුරු වේදනාව නිසා කට පිරිසුදු නොකර සිටීමෙන් බැක්ටීරියා ආසාදනය වී දුර්ගන්ධයක් ඇතිවිය හැකියි. ඒ තත්ත්වය පවතින්නේ තුවාල සුව වන තුරු පමණයි. කටේ ඇතිවන මෙවැනි තුවාල සඳහා ඖෂධීය ආලේපන වර්ග තිබෙනවා. නිර්වින්දන ද්‍රව්‍ය අඩංගු ආලේපන සහ සුදුසු දන්තාලේප භාවිතයෙන් ඉක්මන් සුවය ලද හැකියි. හොඳම දේ වෛද්‍ය උපදෙස් අනුව අදාළ ප්‍රතිකර්මවලට යොමු වීමයි.වැඩිපුර පැණි රස කෑම ගන්නා අයගේ කටේ දුගඳ ඇතිවීමට වැඩි ඉඩක් තිබෙනවා ද?ඔව්. සීනි සහිත ආහාර ගැනීම නිසා ඒවා දත් කුහර, විදුරුමස් අතර තැන්පත් ‍වීමෙන්, ඒ මත බැක්ටීරියා වර්ධනය වෙනවා. විදුරු මස්, දත් හොඳින් පිරිසුදු නොකර සිටියොත් අනිවාර්යයෙන්ම ඉන් දුගඳ හමනවා. නිදසුනක් ලෙස භාජනයකට සීනි ටිකක් දමා තිබෙන්නට හරින්න. යම් කාල වේලාවක් ගිය පසු ඒ මත බැක්ටීරියා වැඩී දුගඳක් හමනවා ඔබට දැනේවි. අප ගන්නා සීනි සහිත ආහාර මුඛයේ රැඳීමෙන් සිදුවන්නේ ද මෙයයි.මස් මාංශ වැනි සමහර ආහාර වර්ග ගැනීමත් මුඛයේ දුර්ගන්ධයට බලපානවා ද?ඔව්. විශේෂයෙන් ම මස් මාංශ අනුභවයෙන් පසු කට හොඳින් පිරිසුදු නොකළොත් දත් අස්සේ සිරවුණු ආහාර කැබලි නරක් වීමෙන් දුගඳක් වහනය වීමට පුළුවන්. විශේෂයෙන් ම වාෂ්පශීලී මේද අම්ල සහ රසායනික ද්‍රව්‍ය අඩංගු ආහාරපාන සිරුර තුළ දී වියෝජනයට ලක්වීමෙන් පසු හටගන්නා රසායනික ද්‍රව්‍ය වායුවක් ලෙස ප්‍රශ්වාස කරන විට මුඛයෙන් සහ නාසයෙන් පිටවිය හැකිය. දුම්පානය, මත්පැන් සහ සුදුලුනු ඊට උදාහරණ ලෙස දැක්විය හැකියි.චුයිංගම් එකක්, බුලත් කොළයක් සැපීමෙන් කටේ දුගඳ නැතිවන බව බොහෝ දෙනෙක් සිතනවා. මෙහි සත්‍යතාවක් තිබෙනවා ද?චුයිංගම්, බුලත් ආදිය සැපීමෙන් සිදු වන්නේ කටට කෙළ ඉනීමයි. මුඛයේ සිසිලසක්, නැවුම් බවක් ඇති වීමයි. එවිට දුර්ගන්ධයක් ඇතිවීමට ඇති ඉඩ අවමයි. මේවා භාවිතයෙහි නරකක් නොවුණත් සීනි සහිත චුයිංගම් භාවිතය නුසුදුසුයි. බුලත් සැපීමේ දී වුවද බුලත් හපය (රොඩ්ඩ) මුඛයේ රඳවාගෙන සිටියහොත් මුඛ පිළිකා ඇතිවිය හැකියි.කට ගඳ ගැසීමට ප්‍රතිකාරයක් ලෙස භාවිත කළ හැකි මුඛ දෝවන ඖෂධ ගැන සමහර අය කතා කරනවා. ඒවා භාවිතය හිතකර ද අහිතකර ද?මුඛ දෝවන ඖෂධ ගැනීම වරදක් නොවෙයි. එවිට මුඛයේ නැවුම් බවක් පවත්වා ගත හැකියි. එහෙත් ඒ සියල්ලටම වඩා වැදගත් වන්නේ මුඛයේ පිරිසුදු බවයි. විශේෂයෙන් දිව සහ විදුරු මස්වල පිරිසුදු බව. ප්‍රධාන ආහාර වේල්වලින් පසුව අඩුම තරමේ උදේට සහ රාත්‍රියටවත් හොඳින් මුඛය පිරිසුදු කරනවා නම් කටේ දුගඳ මඟ හරවා ගන්නට පුළුවන් අතරම මුඛ සෞඛ්‍ය ද ආරක්ෂා වෙනවා.ශරීරයේ වෙනත් රෝගයක් නිසා ඒ තත්ත්වය ඇතිවනවා නම් ඒ සඳහා වහාම වෛද්‍ය ප්‍රතිකාර ලබාගත යුතුයි.සාකච්ඡා කළේ -රමණි සුබසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>26</day>
    </date>
    <link>http://www.silumina.lk/2014/01/26/_art.asp?fn=cr1401261</link>
    <topic>ලේඛනයේ ගෝලීයකරණය කාලයාගේ ඇවෑමෙන් ශ්‍රී ලංකාවේ දායකත්වය</topic>
    <author>ඡායාරූප -සුදම් ගුණසිංහ</author>
    <content>ලේඛනයේ ගෝලීයකරණය කාලයාගේ ඇවෑමෙන් ශ්‍රී ලංකාවේ දායකත්වයමහාචාර්ය ඒ. වී. සුරවීරයන් අවසන් නොකළ අවසන් ලිපියමහාචාර්ය ඒ. වී. සුරවීර මහතා මිය යන්නට දිනකට පෙරද ශාස්ත්‍රීය කටයුත්තක යෙදී සිටියේය. ඒ ඔහු ‘Globalisation of the Written Work: Yesterday and Today with Reference to Sri Lanka’ යන ශීර්ෂය යටතේ 2002 වර්ෂයේ නවදිල්ලි නගරයේ ජාත්‍යන්තර පොත් ප්‍රදර්ශනයේ දී පවත්වන්නට යෙදුණ දේශනය සිංහලට පරිවර්තනය කිරීමයි. එහෙත් මහාචාර්ය සුරවීරයන්ට එය අවසන් කිරීමට අවස්ථාව ලැබුණේ නැත. මේ එම ලිපියයි.සන්නිවේදන තාක්ෂණය ලෝ පුරා ප්‍රචලිත වීමත් සමඟ ‘ගෝලීයකරණ’ (Globalosation) යන යෙදුම අපේ රටවල සෑම බොහෝ පුරවැසියන් අතර තුඩග පවත්නා භාවිතයක් බවට පත්වී ඇති බව‍ පෙනේ. විශේෂයෙන්ම විද්වජ්ජනයා අතර මේ වචනය බහුල ලෙස භාවිත කෙරේ. දශක කීපයකට පෙරාතුව නම් ජනමාධ්‍යවේදීන් අතර බහුල වශයෙන් භාවිත වූයේ ‘විශ්ව ගම්මානය’ (Global Village) යන ව්‍යවහාරයයි.සන්නිවේදන තාක්ෂණයේ ප්‍රතිඵල වශයෙන් මුළු ලෝකයම ‘විශ්ව ගම්මානයක්’ බවට පත්ව ඇත්තේය. අප ජීවත්වන ප්‍රදේශයේ හෝ රටේ හෝ පමණක් ‍ෙනාව සකල ලෝකයේම, සමස්ත විශ්වයේම කොතැනක හෝ යමක් සිද්ධ වූයේ නම් සිද්ධ වන්නේ නම් මේ ලෝකයේ සෑම අයෙකුටම නොපමාව සැණෙකින් එය සවිස්තර ලෙස දැනගැනීමට තරම් නව සන්නිවේදන තාක්ෂණය දියුණු වී ඇති සේය. ඉතා මෑත සන්ධියක් දක්වතොත්, ඉකුත් සැප්තැම්බරයේ 11 දින ඇමෙරිකා එක්සත් රාජ්‍යයේ වොෂින්ටන් නගරයේ ඒ විනාශකාරී සිද්ධිය තත්පර කීපයක් ගත වන්නට පෙර ලෝ පුරා පතළ වූවේය; ලෝ පුරා සෑම නිවෙසක්ම සම්බන්ධ කර තිබූ සන්නිවේදන ජාලයේ මහිමයෙන් ඒ ප්‍රවෘත්තිය කනින් ඇසීමට පමණක් නොව ඇස් පනාපිට සිදු වන්නාක් සේ දැක බලා ගැනීමට ද පිළිවන් වූයේය.මේ ‘විශ්ව ගම්මානය’ යන සංකල්පය ‘ගෝලීයකරණ’ යනුවෙන් හඳුන්වනු ලබන නව සංකල්පයක් විසින් ග්‍රහණය කරනු ලැබ ඇති බව පෙනේ. මේ ‘Globalosation’ යන යෙදුම සාම්ප්‍රදායික ශබ්දකෝෂවල පවා දක්නට ‍ෙනාලැබීම විශ්මයට කාරණයක් විය යුතු නැත. අප ජීවත් වන මෑත යුගය තරම් ආශ්චර්ය සහගත සිදුවීම් සිද්ධ වන කාල වකවානුවක් පෙර නොවූ විරූ සේය. ජනමාධ්‍ය තාක්ෂණයේ ජයග්‍රහණය සම්බන්ධයෙන් අලුත් අලුත් දෑ සිදුවන බව පෙනෙතත් ඒ සම්බන්ධයෙන් විවරණ කිරීම අප කාර්යය නොවේ.ඒ ‍කෙසේ වෙතත් මේ ‍ගෝලීයකරණ සංකල්පයේ අර්ථවත්භාවය පිළිබඳ දැන් දැන් විවිධ මත පළ කරනු පෙනේ. ඉංග්‍රීසි Globalosation යන යෙදුම ‘ගෝලීයකරණය’ යනුවෙන් අප භාෂාවට පෙරළනු ලැබූවත් ඒ සඳහා උත්ප්‍රාසාර්ථයක් ද භාවිත කෙරේ. එනම් ‘ලෝකාවේශය’ යනුය. ‘ආවේශ’ යන්නට දෙනු ලබන විවිධ අර්ථ අතර ‘ග්‍රහණය කර ගනු ලැබීම’, ‘අත්පත් කර ගැනීම’, ‘තාවකාලික ප්‍රවේශය’ යනාදිය සිහියට නැ‍ඟේ. ශ්‍රි ලංකාවාසීන්ගේ භාවිතය අනුව ‘ආ‍ෙව්ශ වීම’ යන්නෙන් අදහස් වන්නේ යම් පුද්ගලයෙකු වෙත යක්ෂ ප්‍රේත පිශාචාදී භූතයෙකු හෝ තමාගේ මිය ගිය ඥාතියෙකුගේ ආත්මය හෝ ආරෝපණය වීමය. මේ භූතාත්මය පලවා හැරීමට නම් තොවිල්, මන්ත්‍ර ගුරුකම් යනාදියේ පිහිට ලබා ගත යුතුවේ. කල්යෑමෙන් මේ භූතාත්මය පලවා හැර ආවේශයෙන් නිදහස් විය හැකිය. ‘ගෝලීයකරණ’ සංකල්පය ද එවැනි ගති ලක්ෂණ ඇති බලවේගයක් දෝයි ඇතැම් අය අතර සැක සංකා පවතී.තවද, මේ ගෝලීයකරණ සංකල්පය වෙනත් දෘෂ්ටිකෝණයකින් ද විග්‍රහ කළ හැකි වන්නේය. ඒ මතු දැක්වෙන ආකාරයේ ආර්ථික විද්‍යාත්මක ආකල්පයකිනි. අප ජීවත් වන ලෝකය එක් එක් රටවල ආර්ථික ශක්‍යතා මට්ටම් අනුව (1) සංස්වර්ධිත සහ (2) සංවර්ධනය ‍නොවූ යනුවෙන් දෙගොඩකට බෙදා වෙන් කළ හැකි වේ. ඒ දෙක අතරට (3) සංවර්ධනය වෙමින් පවතින යනුවෙන් තව එක ගොඩක් අඳුනාගත හැකි වනු ඇත.ලෝකය මෙසේ දෙගොඩකට බෙදා වෙන් කරනු ලබන අතර ආර්ථික විද්‍යාඥයන් විසින් ‘තුන්වැනි ලෝකය’ (The Third World) යන තවත් බෙදීමක් හඳුනාගනු ලැබ ඇත. මේ විග්‍රහයන්ගේ අර්ථවත්භාවය හෝ නිර්වද්‍යතාව මත පිහිටා තර්ක කිරීම අප කාර්යය නොවේ. ඒ කෙසේ වෙතත් එක්සත් ජාතීන්ගේ සංවිධානය, ජාත්‍යන්තර මුල්‍ය අරමුදල, ලෝක බැංකුව, ලෝක සෞඛ්‍ය සංවිධානය, ලෝක ආහාර සංවිධානය යනාදී වශයෙන් ස්ථාපිත කරනු ලැබ ඇති විවිධ සංවිධාන යට කී ගෝලීයකරණ සංකල්පයට මෙන්ම ‘ලෝකාවේශයට'ද අඩු වැඩි වශයෙන් වගකිව යුතු වන්නේය.මහාචාර්ය සුරවීරයන් අවසන් ලිපිය ලියමින් සිටි ස්ථානයසමස්ත වශයෙන් සලකන කල ගෝලීයකරණ සංකල්පය කෙරෙහි විවිධ ආකල්ප දරනු ලැබූවත්, සාහිත්‍ය ක්ෂේත්‍රයෙහි ‍මේ සංකල්පය ‍ෙකරෙහි, පුළුල් ලෙස සලකන කල, සාදනීය ප්‍රතිචාරයක් දක්වනු පෙනේ. ගෝලීයකරණ, (Globalosation) වේවා විශ්වව්‍යාප්තිකරණය නම් වේ. ස්වාධීන මතධාරී වේවා, ලේඛනගත වචනය භාෂාව, සංස්කෘතිය ඇතුළු වෙනත් සමාජ බෙදීම් පසු කොට පෙරට යාමේ ශක්තියෙන් යුක්ත අවයවයකි. විවිධ සඟරා හා විවිධ සාහිත්‍ය පොත් මනුෂ්‍ය වර්ගයාගේ ආරම්භයේ පටන්ම, පරිවර්තන මාර්ගයෙන් අන්‍යොන්‍ය අවබෝධය, සහෝදරත්වය හා හොඳ හිත ඇති කර ලීමේ ශක්තිය ඇතියහ. ‘සාහිත්‍යය මිනිසා ඒකරාශී කරයි’ (Literature Writes people) යන ආප්ත වාක්‍යයට තුඩු දී ඇත.මිනිසා ඒකරාශී කිරීමේ ශක්තියට අමතරව, මනුෂ්‍ය වර්ගයාට බුද්ධිය ලබා දීම් ශක්තිය ද සාහිත්‍යය සතුය. අනෙක් බොහෝ ක්ෂේත්‍ර සම්බන්ධයෙන් නම් ගෝලීයකරණයෙන් සිද්ධ කෙරෙනුයේ ස්වාධීනතාව ලබාදීමය. එහෙත් සාහිත්‍යයේ කාර්යය මීට වඩා වෙනස්ය. ‘ස්වාධීන කරණය’ වැනි යමක් සාහිත්‍යයෙහි නොමැත්තේය. සාහිත්‍යයේ කාර්යය වන්නේ බුද්ධියේ සහ වින්දනයේ නිම්වළලු පුළුල් කරලීම වේ. ලේඛනගත වචනය සම්බන්ධයෙන් නම් මේ කාර්යය සිද්ධ කෙරෙන්නේ පරිවර්තන කාර්යය මඟිනි.වර්තමාන ලෝකයේ තාක්ෂණය කොතෙක් දියුණු වී ඇතත්, පරිගණකයට හෝ වෙනයම් සූක්ෂ්ම යන්ත්‍රයකට මේ භාෂා පරිවර්තන කාර්යය සපුරාලිය හැකි නොවේ. මේ භාෂා පරිවර්තන කාර්යය සාර්ථක ලෙස සිද්ධ කළ හැකි වන්නේ මිනිසාගේ චින්තන ශක්තියේ පිහිටෙන් පමණි. තවද, නූතන විද්‍යාව කොතරම් දියුණු තත්ත්වයට පත් කරතත්, සාහිත්‍ය ක්ෂේත්‍රයේ නිර්මාණ කාර්යය සහ පරිවර්තනය සාර්ථක ලෙස සපුරාලීමට නම් පිළිවන් වෙතැයි අනුමානයෙන් වත් සිතාගත නොහැකිය.අවසන් අත් අකුරුදැන් මේ පසුබිමෙහි පිහිටා ශ්‍රී ලංකාවේ සාහිත්‍ය කටයුතු කෙරෙහි අවධානය යොමු කරමු. අපේ සංස්කෘතික ඉතිහාසයේත් දේශීය සාහිත්‍යයන්ගේත් ආරම්භයේ පටන්ම පරිවර්තන කාර්යය කෙරෙහි අවධානය යොමු කිරීම අවශ්‍ය වූ බවත් ඒ මඟින්ම අපේ සංස්කෘතියත් භාෂා සාහිත්‍යයනුත් ආරම්භ වූ බවත් පෙන්වා දිය යුතුව ඇත.දැනට ලැබී ඇති විශ්වසනීය සාධක අනුව, අපේ ශ්‍රී ලංකා ඉතිහාස වාර්තා ආරම්භ වන්නේ ක්‍රි.පූ. හවැනි සියවසේ පමණ විජයාගමනයේ පටන්ය. ඒ අතර මෙරට ලේඛනයේ සහ සාහිත්‍යයේ ආරම්භය මහින්දාගමනයේ පටන්ම සිදු වූ බවට සාධක ලැබී ඇත. එනම් ක්‍රි.පූ. තුන්වන ශතවර්ෂයේ අසෝක අධිරාජ පාලන සමයට සමගාමී දේවානම්පියතිස්ස රජතුමාගේ පාලන යුගයයි. අශෝක අධිරාජයාගේ පුත් මහින්ද ස්ථවිරයන් ප්‍රමුඛ ධර්මදූත පිරිස විසින් බුද්ධ ධර්මය මෙරට වාසීන් අතර ප්‍රචලිත කරනු ලැබුවේ මෙරට වාසීන්ගේ භාෂාවෙන් එනම් සිංහලයෙන් බව වාර්තාගතය. භාරත දේශයේ නගරයක් පාසා වැඩම කරමින් බුදුන්වහන්සේ විසින් ධර්මය දේශනා කරනු ලැබුවේ පාලි නැතහොත් මාගධී භාෂාවෙන් බව ප්‍රකටය. මෙරට දේශවාසීන්ගේ භාෂාව නම් සිංහලයයි. මේ අනුව මිහිඳු හිමියන් ප්‍රමුඛ ධර්මදූත පිරිස පාලි භාෂාවෙන් සිංහලයට පරිවර්තනය කිරීමේ කාර්යය අනුගමනය කරන්ට ඇති බව නිසැකය.මහින්ද ස්ථිවරයන් ඇතුළු ධර්මදූත පිරිස් විසින් සිංහල භාෂාව ඔස්සේ දේශනා කරනු ලැබූ ධර්මය හෙළටුවා හෙවත් සීහලට්ඨකථා වශයෙන් ආරක්ෂා වී ඇත්තේය. දීර්ඝ වශයෙන් කරුණු දැක්වීම අපේක්ෂා නොකරතත් පාලි භාෂාවෙන් තිබූ ඒ ධර්මය සිංහලයෙන් විස්තර කරනු ලදුව සීහලට්ඨකථා නම් ලේඛනගතව ආරක්ෂා වී ඇත්තේය. ඒ ඇතැම් කොටස් කෝට්ටේ රාජධානි සමය තෙක් ආරක්ෂා වූ බවට සාධක ඇත්තේය. සිංහලයට නඟනු ලැබූ ඒ අටුවා කථාවන්ට අමතරව, පාලි භාෂාමය ත්‍රිපිටකය ඒ භාෂාවෙන්ම ආරක්ෂා විය. ඒ අතර සමස්ත පාලි සාහිත්‍යය සම්බන්ධයෙන් සුවිශේෂ සිද්ධියක් වාර්තා වන්නේය.සැබැවින්ම‍ ලෝකයේ භාෂා සාහිත්‍යය ඉතිහාසයටම ඒ සිද්ධිය සුවිශේෂ වනු නොඅනුමානය. එනම් වාර්තාගත වී ඇති සාධක අනුව, ලෝකයේ පළමු වරට යමක් ලේඛනගත කරනු ලැබීමේ ප්‍රථම අවස්ථාවයි. ඒ වූ කලි වට්ඨගාමිණී අභය රජු දවස (ක්‍රි.පූ.87 - 86) මාතලේ ආලෝක විහාරයේ දී (අලු විහාරයේදී) පාලි ත්‍රිපිටකය සහ ඒ අට්ටකථා ලේඛනගත කරනු ලැබීමයි.පිටකත්තයපාලිංච තස්සා අට්ඨකථංපිඩ මුඛපාඨෙන ආනෙසුං පුබ්බෙ භික්ඛු මහාමතී; හානිං දිස්වන සත්තානං තදා භික්ඛු සමාගතා චිරට්ඨිතත්ථං ධම්මස්ස පොත්ථකෙසු ලිඛාපයුංමහාචාර්ය සුරවීරගේ පෞද්ගලික පුස්තකාලය(මහාවංශය පි. xxxiii. ශා.101 - 102)(පාලි ත්‍රිපිටකය ද එහි අටුවාව ද මෙතෙක් කල් පූර්ව භික්ෂූන් අතුරෙහි මුඛ පරම්පරාගතව පවත්වාගෙන ආ නමුත් සත්‍ය බුද්ධ වචනය දීර්ඝ කාලයක් ආරක්ෂා වීමේ අපේක්ෂාව ඇතිව පොත්වල ලේඛනගත කරන ලදී.)පාලි ගාථා දෙක දීපවංසයෙහි ද ඒ ආකාරයෙන්ම වාර්තා වී තිබීම (දීපවංස 20 පරි. 20 - 21 ගාථා). මේ ගාථාවන්ගේ විශේෂත්වය නම් එවැනි සිද්ධියක් ලෝක ඉතිහාසයේ ‍ෙකාතැනකවත්, කවර භාෂාවකින්වත් වාර්තා වී නොතිබීමය.ක්‍රිස්තු වර්ෂයෙන් පස්වන ශතවර්ෂය පමණ වන විට ශ්‍රී ලංකාවෙහි පාලි සාහිත්‍යය විෂයෙහි නව ප්‍රබෝධයක් ඇති වන්නට පටන් ගත් බවත්, සිංහල භාෂා සාහිත්‍ය‍යක් කෙරෙහි තිබූ උනන්දුව පාලි භාෂා සාහිත්‍යයන් වෙත යොමු වූ බවත් පෙන්වා දෙනු වටී. දීපවංස මහාවංස යන ඉතිහාස ලේඛන දෙක සම්පාදනය කෙරුණේ මේ වකවානුවේය. සීහල අට්ඨකථා නමින් සිංහල භාෂාවෙන් තිබූ බුද්ධ වචනය විස්තර කෙරුණ අට්ඨකථා පාලි භාෂාවට පරිවර්තනය කිරීමේ අවශ්‍යතාවක් එකල මතුවී ආ බව පෙනේ. අනුරාධපුර මහා විහාරය ආශ්‍රිත ස්ථවිරවාසී මහා සංඝයා මේ කාර්යයෙහි ලා මහත් අභිරුචියෙන් ක්‍රියා කළ පෙනේ. ක්‍රිස්තු වර්ෂ පස්වන ශතවර්ෂයේ දී මහානාම රාජ්‍ය සමයේ දී පමණ බුද්ධඝෝෂ නාමධාරි ධර්මධර මහා ස්ථවිරතෙම මෙහි වැඩම කර ඇත්තේ මේ වකවානුවේදීය.....(ලිපිය මෙසේ මෙතැනින් අවසන් වී ඇත.)ඡායාරූප -සුදම් ගුණසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>26</day>
    </date>
    <link>http://www.silumina.lk/2014/01/26/_art.asp?fn=cr1401262</link>
    <topic>සමන් ..... වනචරකමේ සැබෑ ප්‍රතිමූර්තිය දකින්න හදවතට එබී බලන්න</topic>
    <author/>
    <content>සමන් ..... වනචරකමේ සැබෑ ප්‍රතිමූර්තිය දකින්න හදවතට එබී බලන්නසමන් ගේ විචාරයට අනෝමාගේ ප්‍රතිචාරයකලා විචාරකයන්ගෙන් සිදු වන්නේ කුමක් ද... කලා විචාරකයෝ වනාහි කලා සම්ප්‍රදායේ පරතෙරට පත් වුවෝ යි. විශ්ව සාහිත්‍යයේ පරතෙරට පත් වුවෝ යි. විචාරකයන් ගේ කර්තව්‍ය නම් කලා කෘතිය තුළ ගැබ් වන්නා වු කලාකරුවන් ගේ අරගලය යථාර්තය ග්‍රහණය කිරීමත් ඒ සමග ඔහු ගෙන ගිය අරගලය ග්‍රහණය කර ගැනීම සඳහා එනම් අකෘතියත් අන්තර්ගතයත් අතර සිද්ධ වුණා වු ප්‍රබල අරගලය තමා යළි පුනර්කරණය කර ගැනීම යි. කලා කෘතිය විශ්ලේෂණය කිරීම යනුවෙන් හඳුන්වන්නේ එයයි. පුනර්කරණය කර විශ්ලේෂණයට භාජනය කර යට කී විග්‍රහය එහි ගැබ් වන හැටි රසිකයන් හට ඔහු පෙන්වා දෙයි. කලාකරුවා මේ අරගලයෙහි යෙදුණේ මේ අන්දමට යැයි විචාරකයා පෙන්වා දෙයි. එවිට රසිකයාත් එය පෙරළා පුනර්කරණය කරයි. මේ විදිහට රසිකයා කලාකරුවාට කිට්ටු වේ. කලා කරුවා ද රසිකයාට සමීප වේ. ඔවුන් අතර හෘදය සංවාදයක් ඇති වේ..." -මහා ප්‍රාඥ සුචරිත ගම්ලත්සමන් වික්‍රමාරච්චි මහතා ගිය සතියේ මගේ චරිතාපදාන කෘති උඩින් පල්ලෙන් කියවා හමස් අන්ධ විචාරයක් පසුගිය සතියේ සිඵමිණට ලියා තිබෙනු කියැ වු මට ඉහත සඳහන් විචාරක ආප්තෝපදේශය සිහි වුණි. මහා ප්‍රාඥ සුචරිත ගම්ලත් ගේ උපදේශය නිවැරදි නම් වික්‍රමාරච්චි සිදු කර ඇත්තේ එහි උල්ලංඝණය යයි මම සිතමි. මහාචාර්ය සුනන්ද මහේන්ද්‍ර ගේ සිට එරික් ඉලයප්පආරච්චි දක්වා ලේඛකයින් වික්‍රමාරච්චි ගේ පිළිස්තෛනු විචාරයට හසු කර ඔවුන් පෙරළන අතරම තමා සාහිත්‍ය කීර්තියට පත් වීම ඔහුගේ පුරුෂෝත්තම සිතුවිල්ල යැයි මම සිතමි. එහෙත් මහාචාර්ය සුනන්ද මහේන්ද්‍රගේ සිට එරික් ඉලයප්පආරච්චි දක්වා ලේඛකයන් ඔවුන් ගත් මග ම ගනිමින් සිටිති. සාහිත්‍ය ක්ෂේත්‍රය ඔහුගේ විචාරයෙන් බිඳකුදු නොසෙලවුනු සෙයකි. ඊට හේතුව හැටියට මා දකින්නේ වික්‍රමාරච්චිගේ විචාරක මිණුම් දඬු තමාගේ පාණ්ඩිත්‍ය විදහා දැක්වීමට උපයෝගී කර ගනු ලබන උපකරණ විජ්ජාවක් හෝ හරඹ පෑමක් මිස සුචරිත ගම්ලත් ප්‍රාඥයන් සඳහන් කරන පරිදි කලා කෘතිය පුනර්කරණය කර ගැනීමක් හෝ විශ්ලේෂණයක් සිදු නොකරන හෙයිනි.මගේ කථාවේ පළමු කොටස වන "පුනරුක්ති" එළිදැක්වීමේ ප්‍රධාන දේශකයකු හැටියට සහභාගී වුණේ වික්‍රමාරච්චි මහතාය. දේශණයට සති දෙකකට පමණ පෙර මගේ කෘතියේ මුද්‍රණයට යවන ලද කොපියක් ගැඹුරින් පරිශීලනය කළ එතුමා දුරකථනයෙන් මා හා සංවාදයේ යෙදුණේ කථාව පිළිබඳ ගම්ලතුන්ගේ විචාරක උපදේශ මත පිහිට වු සැබෑ උගතෙකු, විචාරකයකු ලෙසිනි. එහිදී ඔහුට කිසිදු "පුද්ගලවාදයක්"ගෑවී හෝ නොතිබුණු අතර කතුවරිය හැටියට මගේ අරගලය ගැන ම පමණක් මතවාදී ව විග්‍රහ කරගෙන තිබුණි. එළි දැක්වීමේ දේශණයට ද සහභාගී වු ඔහුගේ දැක්ම, විචාරාත්මක, විශ්ලේශණාත්මක පුනර්කරණය රැස්ව සිටි සභාවට විදර්ශණය විය.ඉන් වසර දෙකකින් අනතුරුව මගේ කථාවේ දෙවන හා තුන් වන කොටස් ජනගත වීමෙන් අනතුරුව පළමු කොටසත් සමගම මගේ අරගලයේ මතවාදය නුරුස්සන "පුද්ගලවාදයකට" වික්‍රමාරච්චි මහතා පෙරළාගෙන තිබේ.සමන් වික්‍රමාරච්චි මහතාගේ "පුද්ගලවාදී පාර්ශවයකට සේවය කිරීමේ" නිර්ලජ්ජිත ලිපියේ කරුණු මට එරෙහි ද්වේශයකින් පෙළ ගස්වා තිබේ. එමෙන්ම ඔහුගේ ලියැවිල්ලේ ලිපියත් ඊට යොදණු ලැබ ඇති හෙඩිම හෙවත් මාතෘකාවත් යන්නේ කොහෙද මල්ලේ පොල් සිහි ගන්වයි. ද්වේශ සහගත ලෙස කරුණු විකෘති කිරීමට අදාල එක් දෙයක් මෙසේය.මම උපුටමිඋපුල් ශාන්ත සන්නස්ගලට ඒ පිළිබඳව කීමට ඇත්තේ වෙනස් කථාවකි. ඔහුට අනුව ඇය විශ්ව විද්‍යාලයේ දී මුල් වරට රග පාන්නේ ඔහු නිර්මාණය කල නාට්‍යයක ඔහු සමගය. ඩග්ලස් කරළියට පැමිණෙන්නේ එම නාට්‍ය ද සහිත උළලේ තරග විනිශ්චය කරුවෙකු ලෙසය. එහෙත් ඇගේ ජීවිත කථාව තුළ සන්නස්ගල තමාගේ වසරේ සිසුවකු ලෙස සිටි බවත් සඳහන් නොවේ. ... "මෙයින් ඔහු අවධාරණය කරන්නේ මගේ විශ්ව විද්‍යාල සගයන්ගේ සබඳතා හුවා දක්වා නැති බවයි. පුනරුක්ති පොතේ සිට මගේ කථාවේ තුන්වැනි වෙඵම දක්වා ඉවසීමෙන් හා විචාර බුද්ධියෙන් කියැවුවොත් ඔහු මතු කරන කරුණ කෙතරම් ද්වේශසහගත දැයි ඔහුටම වටහා ගත හැකිය. ඔහු කියන උපුල් ශාන්ත සන්නස්ගල නැමැත්තෙකු මා නොදන්නා නමුත් මේ පිටු පරිශීලනය කරන මෙන් ඉල්ලමි. (කියවන්න පුනරුක්ති පිටු අංක 148 - 149 පිටු 02 ත් පුනරාගමන පිටු අංක 36 ත් )නව මසක් මවු කුස තුළට කුර ගා බඩ ගා ගෙන අවුත් තිරිහන්ව එළි පනින පිරිමි සතා සිතන්නේ ස්ත්‍රීය නොපවතී කියාය... මේ වික්‍රමාරච්චිගේ තවත් තර්කණයකි. පුද්ගල පරමාණුවාදී අදහස් ජන ගෝත්‍රය තුළ වගා කරන්නට දත කන පිරිමි සතා සිතන්නේ උන්නති කාමය ඉදිරියේ තම මව, අඹුව, දියණිය හෝ උගසට, ඇපයට තබා හෝ තම අරමුණු කරා පා තබන්නට ය. බුරු ගසන්නට තම අඹුව බූරු පොළට ඉදිරිපත් කල බූරු ගසා පරදින ඔහුට තම අඹුව නොපවතී. තමාගේ චිත්‍රපටයේ නිරුවත් ජවනිකාවන ට තම අඹුව කැමරාව ඉදිරියට දක්වා ඇගේ ස්ත්‍රී සාරය නිර්ලජ්ජිත ආකාරයට සූරාකන අධ්‍යක්‍ෂකවරයා හා නිෂ්පාදකයා සිතන්නේ පසුව ඇය නොපවතී කියායි."මෙම කතුවරිය නිර්ලජ්ජිත ලෙස තමා සහ හඳයා අර්ධ මෛථුන්‍යයේ යෙදුණ අවස්ථාවක් මෙහි ලා උත්කර්ෂයට නංවයි. ඔවුන් මෙම කාර්ය කරන්නට ඇත්තේ සෙනග පිරුණු බස් රථයක් තුල හෝ සරසවි ආපන ශාලාවේ මේසයක් මත ප්‍රසිද්ධියේ විය නොහැක..."මේ ද්වේශ සහගත ලෙස මගේ මතවාදය මේ විචාරකයා තවත් පාර්ශවයකට සේවය කිරීමේ නින්දිත අරමුණින් උවමනාවෙන් කරුණු පටලවා පාඨකයා නොමග යැවීමකි.පෙම්වතා මා පොළඹවා අනිසි ලෙස මගේ සාරවත් ස්ත්‍රී කය මත ඔහුගේ ආශයන් මෝචනය කළ එක් සිදු වීමක් පමණක් මා සංකේතාත්මකව මගේ කථාවට ඇතුලත් කරන ලද්දේ මගේ දේශපාලන දෘෂ්ඨීය ස්වාධීන ශිෂ්‍ය සංගමය තුළ නිදහසේ වැඩෙද්දී "එය ආදරය" නමැති මුලාවට ලඝු කර ග්‍රෝත්‍රික දේශපාලනය වෙත සංක්‍රමණය කර ගැනීමට පෙම්වතා විසින් යෙදූ උගුලක් බව කියා පාන්නටය. මේ රටේ කිසිඳු ගැහැණු ළමයෙක් ලිංගික පෙළඹවීමකට ලක් වු පසු තම පෙම්වතාගේ මානසික පරිධියට ලඝු වීම හැර, ඔහුගේ කුමන හෝ චේතනාවකට පිටස්තර චේතනාවක් නොකරයිඒ බව කියන්නටය. මා කියන්නට තැත් දරණ දැක්ම ද්වේශ සහගත ව ඔබ අන් පාර්ශවයක ගේ සතුරු වුවමනාව වෙනුවෙන් සමන් වික්‍රමාරච්චි පෙනී සිටින රග...අනෙක මේ විචාරක පිරිමියා අර්ධ මෛථුන්‍යයේ යෙදුණ පිරිමි චේතනාව ගැහැණිය මත පටවා එය හෙළි කිරීම නිර්ලජ්ජිත යැයි කියයි. එය සිදු වුනේ රහසිගතව යැයි කියයි. විශ්ව විද්‍යාලය යනු කවර ස්ථානයක් දැයි මා මේ උගත් විචාරකයාගෙන් අසනු කැමැත්තෙමි.ස්වයං චරිතාපදාන පිළිබඳ ලොව පුරා පාඨක විද්වත් ප්‍රජාව තුල තිබෙන පොදු මතවාද වලට මම ගරු කරමින් උත්සාහ කරන ලද්දේ පළමුව මගේ කථාවේ අතීත සිදු වීම් සත්‍යයට වඩාත් සමීප විමර්ශණයකට ලක් කර පිටස්තරයකු හැටියටත් ඇතුලාන්තයේ සිටින පරිනත ගැහැණීයක හැටියටත් දැකීමටයි. එහිදි මගේ ජීවිත අත්දැකීම් වලට සම්බන්ධ චරිත වාසගම් සහිත ව හෙළි කරමින් ඒවා ලිවීමේ නිර්භීතභාවය මා සතු වුවත් එය මා නොකරන ලද්දේ මගේ කථාවේ මූලික වුවමනාව ප්‍රතිපාර්ශව පෞරුෂයන්ට පාඨක අවධානය නොදීම මෙන්ම නවකථා ප්‍රබන්ධයක් හෝ X,Y,Z" යෙදුම් හෝ චම්පා, මුදිතා, රුවන් වෙනුවට චමිලා, චරිතා, සඳුන් ද භාවිතා නොකිරීමට ය. එසේම අම්මා, තාත්තා, අයියා, නංගී, මාමා, පුංචි එලෙසම යෙදීමේ හානියක් ද නොදුටිමි. කෙටියෙන් කිව හොත් මගේ කථාවේ මා හා සබැඳි චරිත සංකල්පීය චරිත බවට පත් කිරීමේ වෑයම මා දුටුවේ එය පොදු අත් දැකීමක් බව අනිවාර්යයෙන් පාඨකයා අත් දකින නිසා වේ. ඔවුනට වැදගත් වන්නේ අපේ පෞද්ගලික සිදු වීම් ඔවුනගේ ජීවිත තුළ පුනර්කරණය කර ආදර්ශවාදීව විචාරශීලිව බැලීමය.ප්‍රකාශන අයිතිය පිළිබඳ හොඳින් දන්නා කලා කෘති වාරණය හොඳින් දන්නා උදවිය මගේ ප්‍රකාශන අයිතිය, වෘත්තීය අයිතීන් උදුරා ගෙන මා සමාජය ඉදිරියේ අවමානයට ලක් කිරීමට ඉව අල්ලති. වික්‍රමාරච්චි මහතා හොඳින් දන්නා කරුණ වන්නේ ඔවුන් පෙනී සිටින පුද්ගල පාර්ශ්වයන්ගේ සංකේතීය ප්‍රාග්ධන තර කිරීමටත්, කලු සල්ලි සුදු කර ගැනීමටත් මගේ නිරුවත නිර්ලජ්ජී ලෙස ඔවුන් භාවිත කර ඇති බවය.අවසානයට උගත් විචාරක වික්‍රමාරච්චි ගොඵ බෙලි කටු කථාවක් කියයි. "පුනරාගමන" කෘතියේ මගේ පෙම්වතා සැගවීමට ගොඵ බෙලි කටුවක් සොයන බව මට හැගුණේ ග්‍රෝත්‍රික විප්ලවක් දියත් කර එය ජීවිත සංහාරයකින් අනතුරුව පරාජිත වුනු විට ඉන් වැලැකීමට දරණ ප්‍රයත්නය කීමටය. එහෙත් ද්වේශ සහගත ලෙස එය ඔහු දමා ගසන්නේ මගේ වනචරකම ගැන සමාජයට කියන්නටය. ඔහුට මට කීමට ඇත්තේ ඔහු ඇතුලු පාර්ශ්වකරුවන් ගේ හදවතට එබී කනපිට හරවා බලන ලෙසට ය. වනචරකමේ සැබෑ ප්‍රතිමූර්තිය එවිට ඔවුනට හමුවනු ඇත.මගේ චරිතාපදානය කියැවීමට පුද්ගලවාදයෙන් තොර ස්ත්‍රීවාදී මනසක් සමන් වික්‍රමාරච්චි මහතාට නැති බව ඔහු ඔප්පු කරන කරුණයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>26</day>
    </date>
    <link>http://www.silumina.lk/2014/01/26/_art.asp?fn=cr1401263</link>
    <topic>ජලාශයේ ගැඹුරු පතුල</topic>
    <author>ලීලානන්ද වික්‍රමසිංහ</author>
    <content>ජලාශයේ ගැඹුරු පතුලජලාශය ඈතට විහිදී ගිය එකක් නොවුවද එය තරමක් ගැඹුරුය. නිසල ජලය කොළ පැහැයෙන් දිස්වේ. ඒ ජලයට මුසුවී ඇති පාසි නිසාය. එහි තැනින් තැන උඩට මතුවී ඇති කෙකටිය මල් කීපයක් ඇත. හමන සුළඟින් ඒවා දෙපසට නැළවේ.ඇය තම කෙස් වැටිය මුදා හැර එය මුදුනට වෙන්නට බැඳ ගත්තාය. ඇය අද මෙහි පැමිණියේ කුමක් හෝ තීරණයක් ගැනීමේ අදහසක් ඇතුවය. තවදුරටත් ජීවත්වීමේ ආශාව ඇය කෙරෙන් තුරන් වී ගොස්ය.සිපිරිගෙහි වසර තුනක්ද පුනරුත්ථාපන නිවර්තන නිවාසයෙහි වසර දෙකක් ද ගත කළ කාලය අතිශයින් කටුකය. රස්තියාදුකාරියන් ගණිකාවන් හා සිඟන්නියන් අතර එක පෙළට ගත කරන්නට සිදුවූ කාලයයි ඒ. ඈ ඔවුන්ගෙන් වෙන්ව සිටීමට බොහෝ උත්සාහ කළ නමුත් ඒ සඳහාම ඇය ඔවුන්ගෙන් පහර කෑවාය. සමච්චලයට ලක්වුණාය.ඇය සුළඟින් විසිරී ගිය සාය එක්කොට එය දෙකකුල් අතර සිර කර ගත්තාය. සුළඟ ද දඟකාර ලෙසින් හැසිරෙයි.මේ සියල්ල සිදුවූයේ එක් මිතුරියකගේ බලපෑම නිසාය. බියර් ඇබිත්තකින් පටන් ගත් ක්‍රීඩාව ඊටත් එහා මත්ද්‍රව්‍ය හරහා ද ගලා ගියේය. අඩසිහියෙන් සිටියදී එහිදී හමුවූවෙකු සමඟ ලිංගික ඇසුරකට අසු වීමට ද ඇයට සිදුවිය. මත්කුඩු පැකැට් කීපයක් සමඟ ඇය පොලිසියට අසු වූයේ ඉන් පසුවය.පුනරුත්ථාපන නිවාසයෙන් මිදී ගෙදර ආ දිනය ඇගේ සිතේ තදින් කා වැදී තිබේ. එදින තම පියා ඇයට සැලකුවේ කුණු බැල්ලියකගේ ගාණටය. ඔහු තමා මඟහැර සිටියේය. කිසි දෙයක් කර කියා ගත නොහැකිව ඇය අන්දමන්දව බලා සිටියාය. රාත්‍රි නින්දට යාමට පෙර ඇති වූ බහින්බස් වීමකින් පසු ඇගේ පියා ඇයට පහර දුන්නේය. එවේලේ ඔහුගේ මුහුණ ඉදිවී තඩිස්සි වී දෙනෙත් එළියට විවර වී තිබූ හැටි ඇයට මතකය.“උඹ අපිව විනාශ කළා” කියමින් ඔහු ඇගේ වම් ඇලපතටත් පිටටත් පහර දුන්නේය. මව ඔවුන් අතරට පැන්නේ බොහෝ වෙලාවකට පසුවය. ඇගේ ප්‍රමාදය ඔහුගේ කෲරකම අනුමත කළා වැනිය. එයින් ඇගේ සිත තදින් රිදුණි.දියට පාත් වූ කුරුලුගොයෙක් අසුරු සැණින් කුඩා පෙතියෙකු ඩැහැගෙන ඉගිළී ගියේය. ජලාශයේ දිය මදක් කැලඹිණ. සෙමින් සෙමින් ජලාශය නිසල වන අයුරු ඕ බලා සිටියාය.කිසියම් කෙනෙක් තමාට නුදුරින් ඉඳ සිටිනා බව ඇයට පෙනුණේ ඒ මොහොතේය. මින් පෙරද ඔහු දැක ඇති බව ඇයට සිහිවිය. ඔහු තරුණයකු නොවුවද මැද විය ඉක්ම වූවෙකුද නොවීය. ඔහු මෙසේ සිටින්නේ ඇයි දැයි සිතුණද පසුව ඒ ගැන සිතීම ඇය අත්හැර දැම්මාය.“ඇයි මට ඔහොම කරන‍්නෙ මම වැවට පැනල මැරෙනවා” යයි පියා පහර දුන් විට ඇය කෑගැසූ විට ඔහු කීවේ “මැරියන්, උඹ අපේ දුව නෙවෙයි” යනුවෙනි. එවේලෙහි ඔහුගේ ඇස් දිලිසුණේය. ඒ වචන කීපයෙන් පසු ඇයට ඈ සතු සියලු හිමිකම් අහිමි විය. ඕ පසු දින උදයේ නිවස අත්හැර ගියාය.මේ අන්තිම වතාව යයි ඔහු කීවේ නැත. අන්තිම වතාව ඉක්ම ගොස් තිබ‍ුණේ මීට වසර කීපයකට ඉහත ඇය පාසල් ශිෂ්‍යාවක වී සිටියදී ය. තරුණ පාසල් ශිෂ්‍යාවක ලෙස සිටියදීම හදිසියේ ඇගේ පාසල් ගමන ඉක්මනින්ම කෙළවර විය.ඒ ඇගේ කලුඳුල් ප්‍රේමය නිසාය. එකල ඇගේ හද පත්ලේ සුන්දර ආහ්ලාද ජනක හැඟීම් උතුරමින් තිබුණු අවධීය ය. ඔහු මුණගැසුණු දින පටන්ම ‘හදෙහි හද ගැස්ම කතාකර ගැනීමට නොහැකිවීම, යළි යළිත් ඔහු දැකීමට ඇති ආශාව ඇයට අමතක කළ නොහැකිය. පාසලට ඇය අමතක කර දැමිය හැකි වුවද ප්‍රේමය ඇය අතහැර යා නොහැකිව ඇය ළඟටම වී සිටියේය. රහසින් කළ හමුවීම්, රස තෙපුල්, උණුසුම් හාදු ඇගේ සිතෙහි තැන්පත් වී ඇත. එය ඇගේ ප්‍රේමණීය සුන්දර ලෝකයයි.එහෙත් ඇය ඇගේ පාසල් ජීවිතය එක පොදියට පොදිකොට ජලාශයට දැම්මාය. අනතුරුව හුදකලා වූවාය. ඒ ඇයට ලැබුණු ප්‍රථම හා අවසාන අවස්ථාව විය.සීතල සුළඟක් හැමීය. ඇය මෆ්ලරය ගෙන හිස වටා බැඳ ගත්තාය. ඒ සමඟම අසල සිටි තැනැත්තා තමා වෙත එන බව ඇයට පෙනිණ. ඇය ඔහු ගණන් නොගෙන සිටියාය. ඔහු ටික දුරක් පැමිණ නැවතී ඒ අවට බිම බලමින් කිසිවක් සොයන්නට විය.“මෙතැන පෑනක් වැටිල තියෙනව එහෙම දැක්කාද?” ඔහු හදිසියේම මෘදු ලෙස ඇගෙන් ඇසුවේය. ඕ හිස හරවා ඔහු දෙස බැලුවාය. පෙනුමෙන් ඔහුට වූයේ වයසට වඩා තරුණ බවකි. හිස පැලැදි කැප් තොප්පියට යටින් වූ ඔහුගේ මුහ‍ුණෙහි වූයේ ශෝකාකූල ස්වරූපයකි.“අනේ නෑ මම දැක්කෙ නෑ”ඔහු ආපසු හැරී ගියේය. සෙමින් සන්ධ්‍යාව නිමා වෙමින් තිබිණ. ඇය හිස බැඳි මෆ්ලරය ගලවා එයින් මුහුණ පිසදා ගත්තාය. පියකරු වූ ඇගේ මුහුණේ රත් පැහැති දෙතොල කැපී පෙනිණ. වියලුණු දෙතොල් ඇය දිවෙන් තෙත් කළාය.ඇගේ තරුණ බව තවම ඇය හැර ගොස් නොතිබුණි. සුමුදු දෑත් ගොබත් ඒ මැද පිහිටි පුන් පියයුරුත් මනා කොට දිස්විය. ඒවා බොහෝ අයගේ අවධානයට ලක් වන බව ඇය දනී.තමා දැරියක වී සිටි සමයේ කෙස් වැටිය කන දෙපසින් බේරා උරහිස දක්වා වවා නළලට මායිම් කොට කපන ලදුව පියාගේ නොමඳ ආදරයට ලක්වූ සුරතලියකව සිටි හැටි ඇයට සිහිවිය. පාසලේ දී තමා ගුරුවරුන්ගේ ආකර්ෂණයට හා ආදරයට ලක් විය.ඉක්මන් කෝපයට පත්වෙන ඔහු තම මව සමඟ අරගල ඇතිකර ගෙන උස් හඬින් ඝෝෂා කරන විට තමා කාමරයට වැදී දොර කවුළු හා දෙකන් තද කොට වසාගෙන සිටි අයුරු ඇයට මතක් විය. පිය සෙනෙහස ගෙදරින් පලා යාමට තරම් වෛරයකට හැරෙමින් තිබිණ.ඕ වටපිට බැලුවේ තමා දුටු තැනැත්තා තවමත් එතැන සිටීදැයි බැලීමටය. එහෙත් ඔහු නොවීය.පසුවදා ද ඔහු පුරුදු තැනට වී සිටිනු ඇයට දකින්නට ලැබිණ. ඇය එතැනට එත්ම ඔහු නැගිට ඇය වෙත ආවේය.“මගෙන් ඊයේ කරදරයක් වුණා නම් සමාවෙන්න” යයි ඔහු කීය.“ආ ඒකට කමක් නෑ” මවිතයෙන් මෙන් ඔහු දෙස බැලූ ඕ කීවාය. ඔහු එසේ පැමිණීම ගැන ඇගේ අකමැත්තක් නොවීය.ඔහු නිහඬව ඇය අසලින් ඉඳ ජලාශය දෙස බැලීය. ජලාශය මතුපිට නිසලව තිබුණේ එවේලේ ඇඳි චිත්‍රයක් මෙනි. එහෙත් එහි ගැඹුර කොතෙක්දැයි කි‍සිවෙකුට කිව නොහැකි විය.“ඔබ කවි ලියනවද? මේ කොළය මෙතන වැටිලා තිබුණා. වාසුලා කියල කවි ලියන්නෙ ඔබ වෙන්නැති. මම ඔබේ කවි කියවලා තියෙනවා. ඒවා හරිම දුක්මුසුයි.”ඇය මහත් විස්මයෙන් ඔහු දෙස බැලුවාය. ඇගේ මුහුණේ සිනා පොදක් මතු විය. තමා ලියූ කවි පෙළක් පළ වූ පුවත්පත් ඉරුවක් පෙරදා මෙතැනට රැගෙන ආ බව ඇයට සිහි විය.“ඔබ හොඳ පොලිසියටයි. ඒත් ඔබේ පෑණ සොයා ගන්න ඔබට බැරි වුණා.”“ඒක ඇත්ත. මම සමහර වෙලාවට හුඟක් දුර්වල විදියට වැඩ කරනව. මගේ බිරිය මට නැති වුණේ මගේ ඉවසීම නැතිකම හින්දයි. ඔය පෑන මට එයා අරන් දීපු එකක්. මම ඒක හුඟක් පරෙස්සම් කළා. ඒත් මට මගේ බිරිය පරිස්සම් කර ගන්න බැරි වුණා.”ඔහු ගල් කැටයක් ගෙන පොළා යන සේ ජලාශයට වීසි කළේය. කුඩා ගෙඹි පැටියෙකු සේ පැන පැන ගිය ගල්කැටය මඳ දුරක් ගොස් ජලයේ ගිලී නොපෙනී ගියේය. ඉන් නැගුණු කවාකාර දිය රැලි එක්තරා රටාවකට ජලාශයේ ඉවුර නෙක විහිදී යන්නට විය.“අපි කසාද බැන්දෙ ආදරය කරල. එයා ගොවියකුගේ දුවක්. එයා ටිකක් ආඩම්බරයි. ඒ වගේම ටිකක් කේන්තිත් යනව. ඒත් මට දැක්වූයේ පුදුම ඇගෑලුම් කමක්.එයාගෙ අම්ම අපේ කසාදෙට කොහොමටවත් කැමැති වුණේ නැහැ. අම්ම කිව්ව මා එක්ක ගියොත් වහ ටිකක් කනව කියල. මට හිතුණ මට ඕන ගෑනි බඳින්න බැරි ජීවිතය මොකක්ද කියල. ඒත් එයා මා එක්ක ආව.මුළු ගෙදරම වහලි වගේ වැ‍ඩ කෙරුව. එයා හිතුවෙ මාව එයාට අයිති භාණ්ඩයක් කියල. කාටවත් අත තියන්න බැරි භාණ්ඩයක් කියල.“ “භාණ්ඩයක්” කියූ ඇය සිනාසුණාය.“ඔව්, තමා සන්තක වස්තුවක් වගේ. මම පිටදි කවුරු හරි ගෑනු කෙනෙක් එක්ක හිනා වුණොත් එයා ගෙදර ඇවිත් මාත් එක්ක රණ්ඩු වුණා. ඒත් ඒව දිගට ගෙනිච්චෙ නෑ.මට හිතා ගන්න බෑ අපේ සිත් ඇතුළට සැකය නොරිස්සීම නොඉවසීම ගලා එන්න පටන් ගත්තෙ කොහොමද කියල. මම පත්තරේක වැඩ කළා. ඒක රෑ දවල් බලාගෙන කළ හැකි එකක් නෙවි. බොහෝ වේලාවල මම හිටියෙ ගෙදරින් පිට.ඒත් තත්ත්වය ක්‍රමයෙන් වෙනස් වෙන්න පටන් ගත්ත. එයාට ගෙදර පාළුවෙන් ඉන්න බෑ කියල රස්සාවක් ඕන කිව්ව. මම වැඩිය කැමැත්තක් දැක්වූයේ නැහැ.රස්සාවට යන්න පටන් ගත්තට පස්සෙ එයා ටිකෙන් ටික වෙනස් වෙන්න පටන් ගත්තා. එයාගෙ රස්සාව අනුව එයාට එක එක දිහාට යන්න වෙලා තිබුණ. සමහර වෙලාවට ගෙදර එන කොට හුඟක් රෑ වෙලා. දිග ගමනක් නිසා දවසක් නවතින්න වේවි කියලත් කිව්ව. මාව තඹ සතේකට මායිම් කරන්නෙ නැති ගතියක් ඒ වචනවල තිබුණ. මම හරිම වේදනාවෙන් හිටියෙ.අපි කසාද බඳින්න ඉස්සෙල්ල නිතර හමුවුණ කාලෙ මට සිහියට නැගුණ.එහෙම හිටපු ගෑනිද මේ ඉන්නෙ කියල මට හිතා ගන්න බැරිව ගියා. දවසක් මට හොඳටම කේන්ති ගියා. එයා වැඩපළේ කෙනෙකු සමඟ ගමන් බිමන් යනව කියල මට ආරංචි වෙලා තිබුණෙ. මම පුළුවන් තරම් ඉවසගෙන හිටිය. දවසක්ද එයා ඒ ඉවසීම නැති කරල දැම්ම. දවසක්ද එයා එයාගෙ බඩුත් අරගෙන මගේ ගෙදරින් යන්න හැදුව. එයාට ඕන වුණා වැඩපලෙන් දුන්න කාමරේක නවතින්න.අපි අතර ලොකු රණ්ඩුවක් ඇති වුණා. මම ඒ වෙලාවෙ කරන්නෙ මොකක්ද කියල හිතුණෙ නැහැ. මට පහර දෙන්න ආපු එයාව මම අහකට තල්ලු කරල දැම්ම. එයා පස්සට වීසි වෙලා ගිහින් බිත්තියෙ ඔළුව වැදිල එහෙමම ඇදගෙන වැටුණ. ඇගේ ඔළුවෙන් ලේ ගලා යනව මම දැක්ක. මම දුවල ගිහින් ඇයව නැගිට්ටවන්න හැදුවත් ඇය එහෙමම හිටිය. ඊට පස්සෙ ඇය කතා කළේ නෑ.”ඇය සිටිවනම ඔහු දෙස බලා සිටියාය. ඔහු නිසල ජලාශය දෙස බලා සිටියේය. ඔහුගේ මුහුණේ වූයේ මිනීමරුවෙකුගේ ස්වභාය නොව සාන්තුවරයෙකුගේ නිවුණු ගතියකි.මම අවුරුදු පහකට හිරේට නියම වුණා. හිර ගෙදර හිටිය හැම මිනිත්තුවකම, හැම පැයකම, හැම දවසකම මට ඇයව මතක් වුණා. මම හරියට පසුතැවිලි වුණා. මම ඉක්මන් වුණා වැඩි වුණා. මට තිබුණ එයාට යන්න දෙන්න. මම ම‍ගේම හෙවණැල්ල පාගල මකල දාන්න හැදුව. හැම රාත්‍රියකම එයා මා ළඟට ආව. ඇවිත් ඇහුව ඇයි ඔයා එහෙම කළේ කියල. මට ආයෙත් ඒ ලෝකෙට යන්න බෑ කියල මට හිතුණ.”ඔහු කතාව නවතා නිහඬ විය. ඇය සෙමින් ඔහු වෙත පැමිණ ඔහුගේ උරහිස මත තම අත තැබුවාය. ඊට පසු දින කීපයක්ම ඇයට ඔහු දක්නට ලැබුණේ නැත. ඇය ඔහු ගැන බොහෝ දේ කල්පනා කොට තිබිණ. ඔහු නැති තැන තමාට පාළුවක් දැනීම ගැන ඇයට පුදුම සිතුණි. දින කීපයකට පසු ඔහු නැවත පැමිණියේය.“ඔයාට පෙන්වන්න යමක් තියෙනවා” ඊළඟ දිනයේ ඔහු හමු වූ විට ඇය කීවාය. ඇය තමා අත වූ පෑන ඔහු වෙත දිගු කළාය. ඔහු මහත් ඕනෑකමින් පෑන අතට ගත්තේය.“ඕක මං වාඩි වෙලා හිටපු තැන බිම ගල් පතුරක් අස්සට වැටිල තිබුණෙ.” ඇය ගල් කැටයක් ගෙන දිය පිට දමා ගසමින් කීවාය. එය දිය පිට පැන පැන ගොස් අතුරුදහන් වී ගියේය.ජලාශය නිහඬව සිටියේය. එහි ජලය වෙනදාට වඩා කැඩපතක් සේ පැහැදිලිව පෙනිණ. ඔවුහු දෙදෙනාම ජලාශයට එබී බලා සිටියහ. එහි ඉතා ගැඹුරු පතුළ ඔවුන් දෙදෙනා ඉදිරියේ දෘශ්‍යමාන වෙමින් තිබිණ.“ඔබ අකමැති නැත්නම් මට යමක්...” ඔහු කියන්නට ගිය දෙය ඇය නතර කළාය.“මම කැමතියි!” ඇය මුදු ලෙසින් සෙමින් කීවාය. ඔහුගේ අතෙහි වූ දැඩි සීතල පහස ඇයට දැනිණ.ලීලානන්ද වික්‍රමසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>26</day>
    </date>
    <link>http://www.silumina.lk/2014/01/26/_art.asp?fn=cr1401264</link>
    <topic>විද්‍යාවත් කලාවත් අතර මංමුලාවී....</topic>
    <author>මහාචාර්ය</author>
    <content>විද්‍යාවත් කලාවත් අතර මංමුලාවී....මම ඔයාව අපේ මහ ගේ ඇතුළ පෙන්වන්න එක්කරගෙන යන්නම්Óයි මම ලියෝ‍පෝල්ඩ් වැන්ඩසීල් නමැති මගේ යහළුවාට කීමි. ඒ වන විට මටත් මගේ යහළුවාටත් අපේ ආච්චි හා එවකට මහ‍ගෙදර සිටි පුංචි මම්මාත් සංග්‍රහ කළහ. මම ලියෝපෝල්ඩ් කැටුව අපේ සීයාගේ වෙද කාමරයට ගියෙමි.“මේන් මේ පුංචි අල්මාරියේ තමයි සීයා අරන් ආපු ධාතු තැන්පත් කරල තිබෙන්නේ” මම කීමි.“තවමත් තියෙනවද?”“ඔව් තවමත් තිබෙනවාÓයි පුංචි මම්මා කීවාය.“අපේ සීයා ඔය ධාතු පන්සලකින් හොරකම් කරගෙන ආවේ” මම කීමි.“ඒ ඇයි?” මිතුරා ඇසීය.“ඒ පන්සලේ උදවිය ධාතුවලට නිසි ගෞරවය කරල නෑ”“ඉතින් ධාතු වුණත් හොරකම් කරන එක පව් නැද්ද?” ඇසුවේ මිතුරාය.“නරකට සත්කාර කරන තැනකින් ධාතු හොරකම් කරල ඊට වඩා හොඳ තැනකට ගෙනියන එක පින්සිද්ද වෙන වැඩක්Óයි පුංචි මම්මා කීවේ අපේ අම්මා මට කී දෙයක් නැවත ඇසෙන පරිද්දෙනි.මේ හැම දෙයක්ම මගේ මිතුරා කන්දී සිටියේ විස්මයෙනි. අපි ඊළඟට මහ ‍ෙගදර මැද මිදුල පසු කොට දිග් ගේ පැත්තට ගියෙමු.“මේන් මේ මැද මිදුලේ තමයි වී වේලන්නේ” මම කියා දුන්නෙමි.“වැසි වෙලාවට මේක හරියට පොකුණක් වාගේ” මම තවදුරටත් කියා දුන්නෙමි.දිග් ගේ එක් විශාල කොටසක සුදු මාමා පැමිණ සිටි පිරිසකට ජුජුට්සු නම් වූ ආත්මාරක්ෂක සටන් ක්‍රම උගන්වමින් සිටියේය. අප ආ බව හැඳින සංඥාවකින් පවා අප නොපිළිගත් සුදු මාමා තම ඉගැන්වීම් වල නියැළී සිටියේ භාවනාවකටය. ඒ ඔහුගේ හැටිය. ජුජුට්සු හෝ ජූඩෝ සටන් ක්‍රම ඉගැනීමේ දී මෙන්ම ඉගැන්වීමේදීත් චිත්තේකාග්‍රතාව අතිශයින් අවශ්‍ය බව මම දැන සිටියෙමි.එබැවින් අපට මාමා හමුවීම පසුව කළ හැකි බැවින් දික් ගේ පසුකොට මහ ගෙදර පිටුපස අපි යුද කාලයේ සැඟවී සිටි බිම්ගේ පැත්තට ගියෙමු. ඒ වන විටත් ඒ කාලේ සකසන ලද මහා බිම්ගේ නටබුන් දැක ගත හැකි විය. මම සියල්ල මගේ මිතුරාට කියා දුන්නෙමි. එසේ කියා දෙන ගමන් කෙමෙන් අතිතාව‍ලෝකනය කළෙමි.“අපි මේක ඇතුළේ හිටියේ රොද බැඳගෙන. කෑවේ බිව්වේත් ඒක ඇතුළෙමයි. විශාල කාලපරිච්ඡේදයක් ගතවී ඇත්තා සේය. එහෙත් සැබැවින් නම් ගතවී ඇත්තේ දශකයක් පමණ වූ කෙටි කාලයකි. දශකයක් ඇතුළත අපේ ජීවිත කෙතරම් වෙනස් කිරීමට තුඩු දී ඇත්දැයි සිතන්නට ඉඩහසර පෑදිණි.එදින රාත්‍රියෙහි මම මගේ මිතුරා සමඟ මහගෙදර නතරවී හිඳ පසුදා දහවල ආපසු පාගොඩ අපේ නිවසට පැමිණියෙමි.සුදු මාමා සමඟ පොත්පත් ගැන කතා බහ කිරීමෙන් පසුව, පරණ සඟරා කිහිපයක් ද ඉල්ලා ගැනීමට හැකි විය. මම මාමාගෙන් ‘ග්‍රන්ථ ප්‍රකාශ’, ‘ඥානාදර්ශය’, ‘තිලක’ ආදී පරණ සඟරා ඉල්ලා ගත්තෙමි. ඔහු ඒවා මට බාර දුන්නේ නොමසුරුවය. මම ඒවා පසුව දැඩි ඇල්මෙන් යුතුව පෙරළා බැලූවෙමි. මේ වන විට මාමා අමුතු පන්නයේ සිංහල සඟරා රැසක් එක්කාසු කර තිබූ බවක් ද පෙනිනි. ඉන් කීපයක් වූයේ, ‘ලටපට’, ‘අතිරස’ හා ‘පෙම් කව් තොටිල්ල'ය. මට ඒවා ගෙන යාමට කිසියම් බුරුලක් නොලැබුණු බවද මතක ඇත. එහෙත් ඒවායේ පිටු අතර කිනම් දේ ඇද්දැයි සෙවීමේ කුහුලක් නම් වීය.පෙරදා රැයේ පුංචි මම්මාත් ලියෝපෝල්ඩ් මිතුරාත් සමඟ ඉස්තෝප්පුව පැත්තේ කතාබහින් කල් ගෙවද්දී ගමේ පාසලේ ගුරුවරියක් ද පුංචිමම්මා බැහැදැකීමට ආවාය. ඇය පැමිණ සිටියේ ග්‍රැමෆෝන් ගීත ඇසීමට බව පෙනිණ. රුක්මණී දේවිය‍ෙග් හා වසන්තා සන්දනායකගේ ගීත කීපයක් ඇසීමෙන් පසුව ඇය ද ගීතයක් ගායනා කළාය. ඇගේ ගීතයට අපි තිදෙනා අත්වැල් ගායනා කළෙමු.නිල් අහස් තලේ අගේ නෑ වලාකුලූ... ලාස්සනයි පුරා හ‍ඳේ.. රැස් විහීදිලා..ආනන්දයේ ඉ‍ගෙනුම ලබමින් සිටියදී මගේ සිත ඇදී ගිය එක්තරා සමාජයක් විය. එය හැඳින්වූයේ ‘Radio Club’ නමිනි. අපේ ඉහළ පන්තිවල භෞතික විද්‍යා ගුරුවරයෙක් වූ ඩී.කීර්තිසිංහ මහතා මේ ගුවන්විදුලි සමාජය මෙහෙයවූයේය. මෙහිලා මූලික ඉගැන්වීම වූයේ ‘ක්‍රිස්ට්ල් සෙට්’ එකකින් පටන්ගෙන කුඩා ගුවන්විදුලි යන්ත්‍රයක් තමන් විසින්ම සකසා ගන්නේ කෙසේද යන්න ඉගෙන ගැනීමයි. ඒ මූලික ගුරුහරුකම් වලින් පසුව ඊටත් වඩා පියවර කීපයක් ඉගෙන ගැනීමට කීර්තිසිංහ ගුරුතුමාගෙන් උපදෙස් ලැබිණ. පාසල් වේලාවෙන් පසුව පවත්වනු ලැබූ මේ සමාජයට බැඳුණු මගේ අවධානය වෙනස් අතකට කෙමෙන් ගමන් කරන්නට විය. මා වඩාත් උනන්දුවක් දැක්වූයේ ගුවන් විදුලි යන්ත්‍රයක් ගැන පැත්තට වඩා ගුවන්විදුලි ප්‍රචාරක වැඩ සටහනක් නිෂ්පාදනය කරන්නේ කෙසේද යන්න සෙවීමටය. ඊට එක් ප්‍රබල අනුබලයක් ලැබුණේ ගුවන්විදුලියට සවන්දීමේ පුරුද්දක් මේ වන විට අපට ලැබී තිබීම යයි සිතිය හැකිය.මම පළමු වරට කොටස් වශයෙන් හැන්දෑවරුවල ප්‍රචාරය වූ “කුරුලු බැද්දÓට සවන් දුන්නේ මහගෙදර දී ය. එය ප්‍රබල සිත් කාවද්දන භූමිකාවක් රූපණය කළේ වික්ටර් මිගෙල් මහතා ය‍. පසුකල මට වික්ටර් මිගෙල් මහතා මුණගැසී කතා බහ කරන්නට ද අවස්ථාව ලැබිණ. අපි සියලු දෙනා සාලයේ රඳවා තිබූ පෙට්ටි ගුවන්විදුලි යන්ත්‍රයෙන් ‘කුරුලුබැද්ද’ ඇසුවෙමු. ඊළඟ කොටස ප්‍රචාරය වන තුරු ඉවසිල්ලක් නොවීය. බදාදා රාත්‍රියේ 8 සිට 9 දක්වා ප්‍රචාරය වූයේ ධර්ම දේශනාවය. අපේ ප්‍රියතම ධර්ම දේශකයාණන් වහන්සේලා කීප නමක්ම විය. පූජ්‍ය පැලෑනේ වජිරඥාන නාහිමි, පූජ්‍ය නාරද හිමි, පූජ්‍ය පිටකෝට්ටේ ‍සෝමානන්ද හිමි, පූජ්‍ය බඹරැන්දේ සිරිසීවලී හිමි, පූජ්‍ය වලගෙදර සෝමාලෝක තිස්ස නාහිමි මින් මගේ මතකයට නැ‍ඟෙන ධර්ම දේශකයන් වහන්සේ කිහිප නමකි.මේ අතර වාරයේ හැම සිකුරාදා දිනයකම හවස් වරුවේ “ළමා පිටිය” මෙහෙයවනු ලැබුවේ යූ.ඒ.එස්.පෙරේරා හෙවත් සිරි අයියා නමැති ගුරුතුමෙකි. අපේ අයියාට ද ඔහු මිනුවන්ගොඩ නාලන්දා විද්‍යාලයේ දී ඉගැන්නුවේය. අපේ අයියා මිනුවන්ගොඩ නාලන්දා විදුහලේ ඉගෙනුම ලබමින් සිටියදී අපේ පුංචි මාමා ද එහි තරමක් ඉහළ පන්තියක ඉගෙනුම ලැබුවේය. ඔවුන් දෙදෙනාටම ‘සිරි අයියා’ ඉගැන්වූ බව මා දැනගත්තේ ඔවුන්ගේ කතාබහෙනි. සිරි අයියා පිළිබඳ ඔවුන් මෙනෙහි කළේ දැඩි සෙනෙහසිනි.ප්‍රවීණ ගුරුවරයකු වශයෙන් පමණක් නොව සිරි අයියා, පුරෝගාමී ගුවන්විදුලි ළමා වැඩසටහන් මෙහෙයවන්නකු හා කවියකු වශයෙන් ද කීර්තියක් ඉසුළුවේය. ඔහු විසින් රචනා කරන ලද “සුරතල් නංගියේ අපේ අම්මා” ගීතය ද මහගෙදර ග්‍රැමපෝන් තැටි අතර විය. අයියා කෙ‍නකු හා නැඟණියක අතර ඇතිවන මේ ගීතමය සංවාදය කෙළවර වන්නේ සිරි අයියාගේ ද මියුරු හඬිනි.“අම්මා හොඳයි කීවත් වැරදී තාත්තා හොඳයි කීවත් වැරදී එබැවින් නංගියෙ මල්ලියෙ පවසමි දෙන්නම හොඳයි කියා”ගුවන්විදුලි මාධ්‍යයේ පුරෝගාමියකු වූ සිරි අයියා පිළිබඳ මෙතෙක් අපදානයක් නොලියැවී ඇතැයි මම සිතමි. ඔහු ගුවන්විදුලි මාධ්‍යයට හඳුන්වා දුන් සන්නිවේදකයන් අතරින් ප්‍රමුඛත්වය ලැබෙන්නේ කරුණාරත්න අබේසේකරයන්ටය.මා ගුවන්විදුලි මාධ්‍යයට සම්බන්ධ වූයේ අහම්බෙන් යයි සිතේ. ඒ කෙසේ සිදුවී දැයි මම අතීතාවලෝකනය කළෙමි. වී.කීර්තිසිංහ ගුරුතුමන්ගේ ගුවන්විදුලි කාර්මික සමාජයේ වැඩ කටයුතුවල දිගුවීමක් වෙනුවෙන් ගුවන්විදුලි වැඩසටහනක් පටිගත කරන්නේ කෙසේද? එහි කාර්මික පැත්ත කෙසේ සකස්වී ඇත්ද යන්න සෙවීමේ කුහුලක් මා තුළ රජයන්නට විය.මේ කාලයේ මා හඳුනන නාලන්දා මිතුරෙක් සිටියේය. ඔහු නිතරම ළමා මණ්ඩපවලට සහභාගි වූ කෙනෙකි. දක්ෂ පාසල් කථිකයකු වූ ඔහු නමින් හැරල්ඩ් කුලරත්න විය. මටත් හැරල්ඩ්ටත් ඇසුරු කිරීමට ලැබුණේ කෙටි කාලයකි. හැරල්ඩ් නාලන්දා විදුහලේ සිසුවකු වශයෙන් කාලය ගෙවද්දීම කරුණාරත්න අබේසේකරයන් (කරු අයියා) මෙහෙයවූ ළමා මණ්ඩපවල ද ක්‍රියාකාරී සාමාජිකයකු විය. එක් හවස්වරුවක මට හැරල්ඩ් මුණගැහුණේ මරදාන දුම්රියපොළ ආසන්නව පිහිටි සහිරා විදුහල් ගේට්ටුව ළඟදීය. හැරල්ඩ් සිටියේ කරුණාරත්න අබේසේකරයන් සමඟය. හැරල්ඩ් මඟින් මට ඔහු හඳුනා ගැනීම පහසුවිය.“මේ මගේ යාළුවා සුනන්ද. ඉගෙනගන්නේ ආන්දේ. මෙයා නිතරම ඉස්කෝලේ සඟරාවලටයි පත්තරවලටයි ලියනවා.” හැරල්ඩ් කියද්දී අබේසේකරයන් මා සුහදව පිළිගත් අයුරු අමතක කළ නොහැකිය.“ඉතින් අපේ වැඩ සටහන්වලටත් ලියන්නකෝ” ඔහු ඇරයුම් ‍කළේය.මම, ඒ ඇරයුමට ස්තුතිවන්ත වූයෙමි. මුලින්ම ඒ වැඩසටහන් සැලසුම් කෙරෙන්නේ කෙසේද යන්න දැන හැඳින ගැනීමේ දැඩි ඇල්මක් මා තුළ ඇතිවිය. හැන්දෑ කාලය ‘රේඩියෝ ක්ලබ්’ එකක ඉගෙනීමට වඩා ගුවන්විදුලි වැඩසටහන් නිෂ්පාදනය කෙරෙන්නේ කෙසේද යන්න දැනගැනීමේ ඇල්ම මා තුළ ඉස්මතු වන්නට පටන් ගත්තේය. එය මා හමුවේ ඉදිවූ නව සන්නිවේදන මඟකැයි සිතමි.‘රේඩියෝ ක්ලබ්’ විද්‍යා පාඩම් සඳහා මවිසින් මිලදී ගන්නා ලද වයර් ටික වැල්ව් එක, සර්කිට් එක, සහ වෙනත් විද්යුත් අංග කෙරෙහි උනන්දුව අල්ප විය. එහෙත් මම තරමක් හෝ දුරට එම පාඩම්වලින් යම් යම් දේ උකහා ගත්තෙමි. අපේ අයියාට සිදුවූයේ විකල්ප අවස්ථාවකි. ඔහු ඉතා මැනවින් මේ තාක්ෂණය හැදෑරුවේය. කෙතරම් මනා ලෙස හැදෑරුවේ ද යත්, ඔහු මිලදීගත් පොත් අතර දිවංගත ආතර් සී ක්ලාක් මුල්වරට ලියූ විදු ලිපිය ‘Wireless World’ නමැති වාර ප්‍රකාශනයේ අන්තර්ගතව තිබූ බව මට මතකයි. අපේ අයියා‍ත් අක්කාත් මැනවින් විද්‍යා ශිෂ්‍යයන් ලෙස තත් විෂයයන් හැදෑරූ අතර මම විද්‍යාවත් කලාවත් අතර මංමුලා වීමි.කුමක් තෝරාගත යුතුද කුමක් අත්හළ යුතුද යන්න මට වටහාගත නොහැකි විය. මම කෙමෙන් විද්‍යා ලේඛක (Science Writer) ගණයට වැටෙන බවක් නම් මට ඉවෙන් මෙන් වැටහිණ. අපේ පාසලේ සුප්‍රකට විද්‍යා ලේඛකයකු ද එකල ඉගෙනුම ලැබූවේය. ඔහු පසු කළ අතිශයින් කීර්තියට පත්වූ වෛද්‍ය බුද්ධදාස බෝධිනායකය. බෝධිනායක පාසල් යන අවධියේම ගුවන්විදුලියට ද සම්බන්ධ වීය. එපමණක් නොව, ඔහු “මිනිසෙක් හඳට යයි” නමින් කුඩා පොතක් ද ලියුවේය. ඊට අතිරේකව විද්‍යා ලිපි ගණනාවක් ලියමින් ‘විද්‍යා’ නමැති වාර ප්‍රකාශනයක් ද නිකුත් කළේය. පසු කළ ඔහු වෛද්‍ය වෘත්තිකයකු වශයෙන් තම ස්වදේශීය සේවයෙන් බැහැරව මහා බ්‍රිතාන්‍යයේ පදිංචියට ගියේය. බුද්ධදාස බෝධිනායක වෛද්‍යවරයා පාසල් විවාද කණ්ඩායම ඔපවත් කළ කෙනෙකි. ඔහු කරුණාරත්න අබේසේකරයන් මෙන්ම මා මිත්‍ර හැරල්ඩ් කුලරත්නයන්ගේ ද සමීප මිතුරකු බවට පත්වී සිටියේය. ඔහුගේ සොහොයුරා වූ ධනසිරි බෝධිනායක ද විද්‍යා ලේඛකයකු හා විද්‍යා ගුරුවරයකු වශයෙන් බහුතර කාලයක් නියැළී සිටියේය.මහාචාර්යසුනන්ද මහේන්ද්‍රකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>26</day>
    </date>
    <link>http://www.silumina.lk/2014/01/26/_art.asp?fn=cr1401265</link>
    <topic>දොස් නිදොස්</topic>
    <author>ඩී. එ‍ෆ්. කාරියකරවන</author>
    <content>දොස් නිදොස්ඩී. එ‍ෆ්. කාරියකරවනතක්සේරුවප්‍රවෘත්තියක් වටහා ගෙන එය හොඳහැටි තක්සේරු කිරීමේ ශක්තිය උප කතුවරයකු තුළ විශේෂයෙන් තිබිය යුතු ගුණාංගයකි. මේ ශක්තිය නැති කල්හිය ඇතැම් උපකතුවරුන් ඉතා වටිනා පුවත් කපා කොටා ඡේද පුවත් බවට පත් කරන්නේ. එසේම ඒ තරම් සැලැකිය නොයුතු පුවත්වලට වැඩි ඉඩක් දෙන්නේ.මෙසේ කරන්නේ එක් අතකින් පුවත් පිළිබඳ හරි තක්සේරුවක් නැති නිසා ය. අනෙක් අතින් පිටු හැඩ ගැන්වීමේ කලාව පිළිබඳව නොදන්නා නිසා ය.ආකෘතිය නිසාමීට එක් හේතුවක් වන්නේ ආකෘති (ඩමි) පිළියෙල කිරීමේ වැරැදි ක්‍රමයයි.කල්තබා ආකෘතියක් (ඩමියක්) ඇඳගෙන ඊට ප්‍රවෘත්ති සූදානම් කරන තැනැත්තා තුළ හරි පූර්ණ දැනීමක් නැති කල්හි මෙසේ වේ.කොටින් ම කියතොත් හැමට ම පළමු ආකෘතිය (ඩමිය) ඇඳගෙන ඊට ගැළපෙන පරිදි පුවත් සැකසීමේ ක්‍රමයට ප්‍රතිපත්තියක් වශයෙන් මම විරුද්ධ වෙමි.ප්‍රවීණයන් ගෙන් පිරුණු කාලෙක නම් එය එතරම් නරක් වූයේ නැත. 1947 දී ලංකාදීපය ආරම්භ වන විට ඩී. බී. ධනපාල මහතා ය මේ ඩමි ඇඳීම පටන්ගත්තේ. ඒ මහතාට සිංහල බැරි වූ හෙයින් එසේ මුලින්ම ඩමිය ඇඳ දෙන්නට වූයේ, ඒ ඩමියට ගැළපෙන අන්දමින් නිසි නිසි පුවත් රුවන්නට මහානාම දිසානායක වැනි ප්‍රවීණයෝ එදා සමත් වූහ. එවන් ප්‍රවීණයන් නැති තැන කලින් අඳින ලද ඩමියට වහල් වීම අනතුරුදායක ය.ධනපාල මහතා ඇන්ද ඩමිය පිරවූ තැනැත්තෙක්මි මේ මමත්. එහෙත් 1951 දී මා දිනමිණට ආවාට පසු තත්ත්වය වෙනස් විය. දිනමිණ මුල් පිටුව කරන උප කතුවරයා හැටියට කල්තබා ඩමිය අඳින ක්‍රමය මම වෙනස් කළෙමි. මා කරන්නට පටන් ගන්නේ ලැබෙන ප්‍රවෘත්ති සියල්ල කියවා තක්සේරු කැර වර්ග කැර ඒවාට සුදුසු පරිදි ඩමිය ඇඳීමය. ඩමිය ඇන්දේ පසුව ය. පුවත්වලට ගැළපෙන පරිද්දෙනි.කලින් ම ඩමිය ඇඳ ඒ ඩමිය අනුව පුවත් සැකසීම මා විසින් හඳුන්වන ලද්දේ පයේ හැටියට සපත්තුව සාදනු වෙනුවට සපත්තුවේ හැටියට පාද කැපීමක් හැටියට ය.නඩත්තුවමේ වදනෙහි අරුත් දෙකක් වේ. (1) ආහාර පාන ඇඳුම් පැළඳුම් ආදිය සපයමින් පෝෂණය කිරීම. පරිපෝෂණය. (2) යම් කිසි දෙයක් මැනෙවින් පවත්වා ගැනීම.නඩත්තු නඩුනඩත්තුව (දිවි පැවැත්ම) සඳහා නිත්‍යනුකූල බාර කරුගෙන් මුදල් අය කැර ගැනීමට උසාවියෙන් කරන ඉල්ලීම.සැමියා බිරිඳ හැර ගොස් වෙන්වී සිටින අතර සිය නඩත්තුව සඳහා බිරිඳ සැමියාට විරුද්ධව පවරන නඩුව නඩත්තු නමින් හැඳින්වේ. මෙය අනෙක් අතට ද සිදුවිය හැකිය.නඩා ගහනවාමෙහි අරුත රස්තියාදු ගැහීම ය. නඩා ගහනවා යන්න වෙනුවට ‘නඩලන් ගහනවා’ යන්න ද යෙදේ.නඩලම්මෙය ‘නඩලං’ යනුවෙන් ද, නඩලන් යනුවෙන් ද යෙදේ. අරුත් (1) කරදර - හිරිහැර (2) නින්දාව (3) රස්තියාදුව (4) විගඩම - විහිළුවනඩුකාරයානඩු අසන තැනැත්තා නඩුකාරයා හෝ නඩු මහත්මයා යනුවෙන් හැඳින්වෙතත් ඒවා ලේඛනයට සුදුසු ඒවා නොවේ. විනිසුරු හෝ විනිශ්චයකාර යන වදන් ය සුදුසු වන්නේ.‘නඩු දැමීම’ ද නොසුදුසු බව මීට පෙර මේ තීරුවේ සඳහන් විණි. එයට සුදුසු වන්නේ නඩු පැවරීම ය.රෝගියෙක්“රෝගියෙක් පිළිපැදිය යුතු කරුණු” යන්න පුංචි තිරයේ දකින්නට ලැබිණි.‘රෝගියෙක්’ යන උක්ත රූපය මෙතැනට නොගැළපේ. එය ‘රෝගියකු’ යනුවෙන් අනුක්ත විය යුතු ය.උන්නාවේදෙසැම්බර් 29 වැනි දින පත්‍රයෙක වූ සිරසක් මෙසේ ය: “මේ වසරේ ඔබ නිදුකින් උන්නාවේ”“උන්නාවේ” යි කියන්නේ “උන්නාට කමක් නෑ” යි කියන එක ය.යමකුට ‘නිදුක් සුවය’ පතන්නකු එසේ ‘උන්නාවේ’ යි කියන්නේ සම්පූර්ණ කැමැත්තකින් නොවේ.‘උන්නාවේ’ යන්න එතැනට නොගැළපේ.උන්නැහේඅනෙකකු ගෞරවයෙන් හඳුන්වන පදයක්උන්නාන්සේඋන්වහන්සේ යන්න ය උන්නාන්සේ වූයේඋන්නාදප්‍රීති ඝෝෂාව. ප්‍රීතියෙන් හෝ පුදුමයෙන් කරන මහත් ඝෝෂාව. උද්ඝෝෂණයට ද උන්නාද යන්න යෙදේ.උන්මත්තකසිහිවිකල් වූ, උමතු වූ,උන්මත්තකාගාරයපිස්සන් කොටුවනිවේදනඋදේ පුංචි තිරයේ නිවේදනවලට සවන් දෙන විට මට සිතෙන්නකි ඒවා කථන භාෂාවෙන් ඉදිරිපත් නොකරන්නේ කවර හෙයින් ද යන්න.එසේ නැතිව ලියන බසින් ඉදිරිපත් කරන්නට යෑම නිසා දිනපතා අසන්නට ලැබෙන වැරැදි වැකි මෙසේ ය.“නිලධාරියකු කීවේ ය”“රණවිරුවන් දෙන්නකු සමුගත්තේ ය”‘භටයකු ජීවිතක්ෂයට පත්වෙයි’කතා කරන බසින් නිවේදන කැරෙන්නේ නම් මෙවන් දොස් ඇතිවන්නේ නෑ නොවේ ද?කථන භාෂාවකතා කරන භාෂාවට වෙන ම වියරණයක් ඇත. ‘මම යමි - මම යන්නෙමි’ යන ඒවා වෙනුවට කතා කරන බසින් නිවැරැදි වන්නේ ‘මා යනවා’ යන්න ය.‘මම යනවා’, ‘මං යනවා’ යි කියතොත් වැරැදි වන අකර ‘මා යනවා’ යන්න නිවැරැදි වන්නේ කෙසේ ද?‘මා යනවා’ යි කියන විට ඒ දෙවදනම උක්තය වන්නේ ය. එවිට කෝ ආඛ්‍යාතයක්. ‘වේ’ යන්න අධ්‍යහාරයෙන් ගත යුතු වේ. එවිට වැකිය සම්පූර්ණ වන්නේ “මා යනවා වේ” යනුවෙනි. මේ ආකාරයෙන් ‘අප යනවා’ යන්න ද නිවැරැදි වේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>26</day>
    </date>
    <link>http://www.silumina.lk/2014/01/26/_art.asp?fn=cr1401266</link>
    <topic>සාහිත්‍ය ප්‍රශ්න පත්ත­රය</topic>
    <author>ඉනෝකා පෙරේරා බණ්ඩාර</author>
    <content>සාහිත්‍ය ප්‍රශ්න පත්ත­රයපොත් කියැවීමේ පුරුද්ද විමසන මෙම ප්‍රශ්න මාලාව ඇරැඹෙන්නේ, පාඨක ඔබටත් ගත හැකි යමක් එහි ඇති බැවිනි.යමුනා මාලනී පෙරේරාඔබේ ප්‍රියතම ප්‍රබන්ධ කෘතිය...පියදෝර් ඩොස්ටවොස්කිගේ ‘අපරාධය සහ දඬුවම'.ප්‍රබන්ධ නොවන කෘතිය...ධර්මසිරි ගමගේ සූරීන්ගේ ‘චාරිකා සටහන්’ පොත් පෙළ.මේ දිනවල ඔබ කියවන්නේ...‘මම ඇය සහ අපි'. එය කාන්තාව මූලික කරගත්, කරුණා පෙරේරා විසින් රචිත අපූරු නවකතාවක්.කෙනකුට කියවන්න යැයි ඔබ නිර්දේශ කරන කෘතීන් තුනක්...මාටින් වික්‍රමසිංහ‍යන්ගේ තුන් ඈදුතු නවකතාව ගම්පෙරළිය, යුගාන්තය සහ කලියුගය යන කෘතීන් තුන. ආටෝප සාටෝපවලින් තොර සරල භාෂා ශෛලියකින් පොහොසත් මේ පොත් තුන එතුමාගේ නිර්ව්‍යාජ ආත්ම ප්‍රකාශනයක්.‍පොතක ඔබ වඩා වැදගත්කොට සලකන්නේ රචනා ශෛලිය ද? අන්තර්ගතය ද නැතිනම් අවසානය ද?අන්තර්ගතයේ පොහොත් භාවය ඉස්මතු වන්නේත් හිතට කාවදින්නේත් රචනා ශෛලියෙන්. ඒ නිසා පොතක මේ කාරණා දෙකම මට වැදගත්.ඔබ ළමා කාලයේ කියැවූ හොඳම පොත...එමලි බ්‍රොන්ටේ ගේ ‘වදරින් හයිට්ස්’ කෘතියේ සිංහල පරිවර්තනය. එය මා කියැවූයේ පහේ පන්තියේදී.ඔබ කියැවීමට කැමැති විශේෂ වර්ගයක ග්‍රන්ථ තිබෙනවාද?පුංචි කාලෙ පටන් මං රුසියානු පරිවර්තනවලට කැමැතියි. ඒවායේ චරිත විග්‍රහ කර ඇති ස්වභාවයට සහ ‘සිතේ චිත්‍ර මවන’ සිතිවිලි ඇති කරන ස්වභාවයට මා බොහෝ කැමැතියි.මෙතෙක් ඔබ කියැවූ පොත්වලින් ජීවිතයට ලැබුණු දේ...ජීවිතයේ අතිශය කම්පාවට පත්වූ අවස්ථාවල ඒ දුක දරා ගන්නත් සතුට දැනුණු අවස්ථාවල මධ්‍යම සිතින් එය විඳගන්නත් මට පරිචයක් ලැබුණේ පොත් කියැවීමෙන්. කොටින් ම දුක හා සතුට ජීවිතයේ සමතුලිතව විඳ දරා ගන්න හැකි වුණේ මේ පුරුද්දෙන්.ඔබට අනුව පොතකින් තැනුණු හොඳම චිත්‍රපටය...ගම්පෙරළියඔබ ඉහළින් ම අගයන කතුවරයා...පියදෝර් ඩොස්ටවොස්කිඔබේ ප්‍රියතම සම්භාව්‍ය කෘතිය...ධම්ම පදය. එය තමයි මට ලෝකයේ තිබෙන හොඳම කවි පොත. එහි ඇති කවි හා නිමිති ජීවිතයේ විවිධ කෝණවලින් දැකිය හැකියි. අලුත් අලුත් නිමිති සොයාගත හැකියි.ඔබේ ප්‍රියතම පරිවර්තන කෘතිය...වික්ටර් හියුගෝගේ ‘ලේ මිසරාබ්ලේ’ කෘතිය බොහෝ කලකට ඉහත අයි.එම්.ආර්.ඒ. ඊරියගොල්ල මහතා පරිවර්තනය කළේ ‘මනුතාපය’ නමින්. නමුත් එහි අසංක්ෂිප්ත පරිවර්තනයක් විජයරත්න දොළවත්ත විසින් ‘මනස්තාපය’ නමින් පරිවර්තනය කළා‍. එකම පොතක දෙවිදියක පරිවර්තන වූ මනුතාපය මගේ ප්‍රියතම පරිවර්තන කෘතිය වන්නේ එහෙමයි.ඉනෝකා පෙරේරා බණ්ඩාරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>26</day>
    </date>
    <link>http://www.silumina.lk/2014/01/26/_art.asp?fn=cr1401267</link>
    <topic>කව් සිළුමිණ</topic>
    <author/>
    <content>කව් සිළුමිණසංස්කරණය - රත්න ශ්‍රී විජේසිංහ  දොයි දොයි දොයි දොයිය දුවේ බයි බයි බයි බයිය දුවේ කළු­වර රෑ ගෙට එන්නේ කිරියි පැණියි ඉල්ලන්නේ එළි­වෙද්දී බැස යන්නේ අපියි දුවේ තනි වෙන්නේ මලින් ගලට පැන යන්නෝ බේරී යන මං දන්නෝ ගල් හරඹේ දක්වන්නෝ කඳුළ උරා ‘රා’ බොන්නෝ අතට පිරිත් පැන් ගන්නේ හදට සිරිත් දම් ගන්නේ යසට වියත් කම් ගන්නේ ලොවට විපත් නොක­රන්නේනිර­න්ජන් ගුරුගේසට­හන : අද ‘සිත්ගත් වැනුම්’ ලෙස තෝරා ගැනෙන ‘අස්වැ­සීම’ නම් රච­නය, නිර­න්ජන් ගුරුගේ ලියූ­වකි. සාම්ප්‍ර­දා­යික දරු නැළ­විලි අනුව යමින් ම, මාත්‍රා 12 වසන්ත විරිත ම ආකෘ­තිය කොට­ගන්නා මේ කව, ‘දුවක’ නළ­වනු උදෙසා විශේ­ෂ­යෙන් ම රචි­තය. ස්ත්‍රීත්වය හමුවේ ඇති අභි­යෝග පෙළ­ග­ස්ව­මින්, පීතෘ - පිරිමි පාර්ශ්ව­යෙන් පැමි­ණෙන පිරි­පත පිළි­බ­ඳව දිය­ණි­යක කල්තබා ම සවි­ඥා­නක කිරීම මෙහි ව්‍යංග­යයි.පිය­තුම ලබා­දෙයි පඩි­පත වෙලා­වට ඇය පිළි­ග­නියි එය බෙහෙ­වින් අගේ­කොට විය­දම් කරයි ගැන මැන ගැන කලා­වට අප පිරි­පුන් වුණෙත් ඒ දෙස බලා සිට වංක­ගිරි රටා යොද­මින් සිහින වියයි ඒවා සැබෑ කර­ගෙන මිස ඉවත නොයයි නැග්මට ඇවැසි තැන ඉණි­මග ළඟින් තියයි අප පිරි­පුන් කෙරූ මව දෙවි දුවක සමයි දැන් දැන් ලිහයි දරු­වන් හා ගැසුණු ගැට පැන ගන්නට සිතයි සස­රට බැඳුණු වැට නිවනේ සැප පතා පින්දම් කරන විට අපගේ නෙත් මුලත් ඇත තුටු කඳුළු කැටලීලා විජේ­රත්න  දැළි කුණු කිසිත් නැති සේ සකසා සිතින කිළි නොම එන ලෙසින් සෑ සුදු පිරු­ව­ටින මිලි­නව නො යන සේ තහ­වුරු කළ දැහැන පිළි­බඳ සිතින් දැල්වූ­යෙමි රන් පහන මසිත සදිසි අඳු­රින් තනිවූ දෙරණ නියත ලෙසින් මෙන් මුදු එළි­යෙන් වැසිණ නැවත කිසි දිනක තනි නොවෙ­තිය සිතිණ මසිත දියත පත සඳ රුවින වන සිදිණ දින ද මන­කල් විල­සින් පෙමින රුවින දිලුන පහනේ තෙල් නොම සිදිණ නයන ගැටුණු දසු­නින් සිත එළි බිදිණ පහන අඳුර අසළ ම සෝ රූ මැවිණසුනිල් ලීවා­නගේ  කිය­වන විටදි හෙළ කවි රස සිතට ගෙන ඉපැ­රණි සදෙ­ස්වල නව නළු රසය දෙන තිබුණා ලිය­විලා සුන්දර කතක ගැන “නිසි පුළු'ලුකුල රිය සක'යුරු තිසර තන” දරුවා හඬන විට ඇඟ ලේ වතුර වෙලා ඒ දිය­ර­යට කිරි මුසු වෙයි සුවඳ හලා කිරි වෙන් කරන හැටි ජල­යෙන් රසය බලා පිය­යුරු නැමති තිස­රුන් ලොව පුබුදු කළා කිරි වෙන් කළා මෙන් වතු­රෙන් මනා­වට යහ­පත අය­හ­පත පෙන්වා දී අපට ඒ රණ හංසි­යට මේ තුටු කඳුළු කැට අම්මා මගේ සිහි­වෙයි සිත පහන් කොටවික්‍ර­ම­සිංහ අත­පත්තු  කර්තෘ - සදර්ශී කුසුම් වර්ෂා රණ­සිංහ ප්‍රකා­ශ­න­ය - කර්තෘ ප්‍රකා­ශ­න­යකි.තව­මත් පාසල් දැරි­යක වන සදර්ශී කුසුම් වර්ෂා, ‘ලස්සන ම අක්කා’ නමින් එළි­ද­ක්වන්නී ඇගේ සිටු­වන කාව්‍ය සංග්‍ර­හ­යයි. විය යුතු පරිදි ම වර්ෂා ගේ කවි­යෙහි අත්දැ­කීම් වැඩි ප්‍රමා­ණ­යක් ඇගේ ශිෂ්‍ය ජීවි­ත­යත්, පාසල හා බැඳුණු සිදු­වීම් සම­ඟත් සම්බ­න්ධය.කාට හරි දුකක් හිතුණු වෙලා­වට පාට අඩු වුණේ අපි හැමෝගෙ ම ඇස්වල හිස් වචන කතා කර කර අපි හයි­යෙන් ම හිනා වුණු දව­සක හීනෙ­කින් වත් හිතුනෙ නෑ කඳුළු එයි කියා වෙන් වෙන දව­සට මෙච්චර ම!කුණාටු සම­යැයි චර්යා මනෝ විද්‍යා­ඥ­යින් හඳු­න්වන, යොවුන් හා පෙර යොවුන් විය පිළි­බ­ඳව, යෞව­නි­යක වන වර්ෂා ගේ ප්‍රති­චාර පටි­සෝ­ත­ගා­මීය. ජන­ප්‍රිය රැල්ලට එරෙ­හි­වය.ටියුට් පෝලිම් අතර කන්න­වත් ඉඩක් නැති සිරි­ත­කට යෞව­නය යැයි කියයි දිලි­හෙන හීන­යක අප අත­රමං වෙතැයි මව්ව­රුනි බියක් ගත යුතු නොවෙයි‘නූතන බාලිකා වස්තුව’ ද සැහැල්ලු, අති-සරල, සාටෝපී සහ හර­සුන් වූ නාග­රික බාලි­කා­වන් ගේ දිළිඳු ආධ්‍යා­ත්මය කැට­පත් කොට දක්වන කවි පෙළකි.නොබා සියලු සැප සම්පත් විඳි­න්නිය සිනා ලෝක­යෙන් පිට­තට නොඑ­න්නිය දනා හෙළන කඳු­ළැලි නොම දකි­න්නිය පාට පිරුණු ලොව රත් පෑ සිඟ­න්නියකුසුම් වර්ෂා සිය කවියේ පරි­ධිය පුළුල් කර­මින් වඩාත් විස්තෘත භූමි­ය­කට කැඳවා යන විට බොහෝ විස්තර කිරීම්, හේතු දැක්වීම් උදෙසා පමා වෙයි. නික­රුණේ මග දිගු කර ගනියි. අපේ ඉව­සිල්ල යම් පම­ණ­කින් හෝ රඳවා ගන්නේ ඒ අත්දැ­කී­ම්වල ඇති අව්‍යාජ ගුණ හේතු­වෙනි. නිරූ­ප­ණා­ත්මක ගුණ­යට ඉඩ දෙමින්, සංකල්ප රූප සමූ­හ­යෙන් ඇය සිය කවිය ප්‍රබල සංක්ෂි­ප්තාර්ථ වෙත කැඳවා ගත යුතුය. සාර්ථ­ක­ත්වය අත්ද­කි­න්නට හැක්කේ එබඳු අභ­ග්‍ය­ය­කිනි.අභි­නව ගුප්ත  පුර­හ­ඳට නිල්තරු දෙකක් අමුණා අපේ දෝතට තිළිණ ලෙස ලැබුණා ඒ සඳ­රැ­සින් අපෙ ඉසුඹු දිවියේ සර­තැ­සය නිවුණා ගේ පුරා දණ­ගගා නේක සිත් රූ මවන සුදු මැණික කෝ කී සැණින් ළෙහි අත තබන බුදු සාදු ළඟ දෑත් එක්කොට වඳින දින දිනේ සෙනෙ­හසේ ගඟුල උතුරා ගලන හිතේ දැවටී සිනා දොළ ගලන මිනි­බිරී අපෙ ලොවේ දෙව­ඟන සඳක් සේ සොමි කිරණ විහි­දන සව් සතුන් සිත් එකලු කළ මැන නොවී තරු­වක් මතු දිනඉන්ද්‍ර­සිරි ලිය­නගේ  මලේ මල් පෙති වගෙයි දුවේ නුඹෙ වත කමල සිතේ කවි­පද වගෙයි නුඹේ නෙත්සර කොමල ලදැ­ල්ලකි දුවේ නුඹ මද පවන මත දිදුල රැදෙ­න්නම් හදින් ගෙන නුඹේ මුදු අත කොමල මල් පිපුන පිනි වැටුන වස­න්තය එළ­ඹිදා මල් සුවඳ තරම් නුඹ මගෙ සිතේ රැඳු­ණුදා මගෙ දුවේ නුඹ ඇවිත් හීන­යෙන් වෙළු­ණුදා ඈ වගේ­මයි සඳත් කෝල­කම් පිරි එදා ගොම්ම­නට තරු සිදුරු පිරි වහල සිනා­සෙයි පහන් තරු­වක් විලස නුඹේ නෙතු මගෙ ළඟයි කවු­ළු­වෙන් සඳ එක්ක නුඹ එතැයි මඟ බලයි හීන­යෙන් දෙතො­ල­ඟින් අම්මායි හඬ ගසයි කාලයේ අඩ­හැ­රය හෙමි හෙමින් ඉකි ගසා මාලයේ මුතු පබළු ගියා සුළ­ඟට ගසා සාලයේ මැද සුපිපි කඩ­දාසි මල් මසා නුඹේ වග­තුග කියති කුරුල්ලෝ හඬ ගසාඑස්. එන්. වරුනි ද සිල්වා  මරු දෙතො­ලින් හළ සුසු­මින් මා දිවි ප්‍රදී­පය නිවී ගිය කල මතු දිනෙක දල්වනු නොහැකි විල­සින් අඳුර පිරි මගේ දිවි­යෙන් කුමට ඵල? මරු පයට පෑගී මුලින් ඉදිරී වැටුණ මා දිවි තුරුව, ඔබ පණ නල රුව ගුණ වරුණ කිසි නොම රැඳුණ නිස­සල ලොව­කට කුමට මෙමල? මරු කග­ප­තින් කපා රිදවා මා ලොව එළිය කළ පහන් සිළ ඔබ රැගෙන ගිය විට ඈත කැඳවා කුමට මා දිවි රැ‍ඳෙනු ලොව තුළ?(සරෝ­ජිනී නායිදු විසින් රචිත SUTTEE නමැති කාව්‍ය නිර්මා­ණය ඇසු­රිනි)  පරි­ව­ර්ත­නය : අජිත් නිශාන්තසරෝ­ජිනී නායිදුඉන්දි­යානු ජාතික කිවි­ඳි­යක ලෙස ජගත් කීර්ති­යට පත් සරෝ­ජිනී නායිදු උපත ලැබුවේ හයි­ද­රා­බා­ද­යේ­දීය. ලන්ඩ­නයේ කින්ස් කොලී­ජි­යෙන් සහ කේම්බ්‍රිජ්හි ගර්ටන් කොලී­ජි­යෙන් අධ්‍යා­ප­නය ලැබු ඇය පසු කලෙක ඉන්දි­යාවේ ජාතික නිද­හස උදෙසා සටන් වැද, අනේක විධ දුෂ්ක­ර­තා­ව­නට මහත් කැප­වී­මෙන් යුතුව මුහුණ දුන්නාය. THE GOLDEN THRESHOLD, THE BROKEN WING සහ THE BIRD OF TIME ආදිය සරෝ­ජිනී නායි­දුගේ නිර්මා­ණ­යන්ය.දිදු­ලන බුදු­රැස් මිස්සක පවුවේ ඈතින් මට පෙනුණා කරුණා මුදිතා මෙත් ගුණ උතුරා මගෙ පැල වෙත ඇදුණා ගිනි ගත් ගත නිවුණා යහ­පත් සිත පිරුණා සුන්සල බත පිස කර­කොළ මුසු කොට දන්වැට මා සැදුවා ඔබ වැඩි මඟ දෙස නෙත් දෙක යොමු කොට දන් බෙදු­මට සිටියා ඔබ රජ ගෙට වැඩියා මගෙ සිත ගිනි දැවුණා කස්තුරි සුව­ඳක් පැලට කොයින්දෝ වන­මල් සුවඳ හමා අනු­බුදු සමි­ඳුනි දන නැති දන හට අකැප ද දහම අමා සිත ඔබැ සුවඳ තෙමා නම­දිමි සිරස නමාකේ. බී. රත්නා­යක  ළය මඬලේ තැනු සොඳුරු විමන මැද පොකුරු පොකුරු මල් තබා සුවඳ දුන් පුද­සුන මත තැන්පත් කර බැති­යෙන් දෙව්දුව පිළි­රුව රැක සිටි පණ මෙන් අද කෝ එහි නැහැ සොරුන් පැහැර ගෙන නොමි­නිස් කැළ නැති හිතක් ද පපු­වක් සුන්දර හද­කට මිහිර උරා ගත් පුද­සුන කුළු­ගෙඩි පහ­රින් සුන්කර දෙව්දුව කර පින්නා­ගෙන පැන ගොස් පිවි­තුරු සිත් මල් ගොමු­වක හිඳුවා සුවඳ පැනින් දින පතාම නැහැවූ පිළි­රුව ගෙන ගිය නමුදු සොරුන් පැන ගලා ගලා ඉන් ළය මඩ­ලට වන් මධු මී ගංගා දෝරෙ ගලනු ඇත නෙත් යුග සද­හට වැසෙන තුරා­වටදයා­රත්න දැර­ණි­ය­ගලකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>26</day>
    </date>
    <link>http://www.silumina.lk/2014/01/26/_art.asp?fn=cr1401268</link>
    <topic>පොත් පුවත්</topic>
    <author/>
    <content>පොත් පුවත්රාජ්‍ය සම්මාන දිනු ප්‍රවීණ ලේඛක සහ ජ්‍යෙෂ්ඨ මාධ්‍යවේදී සෝමවීර සේනානායක මහතා ලියූ ‘පංච වරුණ’ අලුත්ම නවකතාව මේ මස 28 වැනිදා අඟහරුවාදා උදේ 10.00 ට කොළඹ මරදානේ, දයාවංශ ජයකොඩි සහ සමාගමයේ නව පොත් ප්‍රදර්ශනාගාරයේ දී දොරට වඩී.නවකතා කලාවේ ව්‍යක්ත අංගයක් වන රූපණයට මුල් තැන දෙන ‘පංච වරුණ’ ශ්‍රී ලංකාවේ ඉංග්‍රීසි පාලනයේ අවසන් භාගයේ සාමාන්‍ය මිනිසුන්ගේ ජීවිත ද සමාජ අරගලය ද උද්දාමය ද තාරුණ්‍යය සහ සාම්ප්‍රදායික චින්තනය අතර ගැටුම ද විෂයය කර ගනී.කර්තෘ - බද්දේගම විමලවංශ නායක ස්ථවිරමිල - රු. 350ප්‍රකාශනය - සමයවර්ධන පොත්හලබෞද්ධ සාහිත්‍යයේ ආරම්භයේ සිට බෞද්ධ සාහිත්‍යය දියුණුවට පත්වූ ආකාරයත් මේ කෘතියෙන් පෙන්වා දී ඇත. ප්‍රාචීන, මධ්‍යම හා අවසාන පරීක්ෂණ සඳහා මෙන්ම විශ්වවිද්‍යාලවල පාලි විෂය හදාරන සිසුන්ට ද මේ කෘතිය ප්‍රයෝජනවත්ය.කර්තෘ - ඒ.ඩී. කරුණාරත්නමිල - රු. 150ප්‍රකාශනය - රයිගම්පුර ස්වාධීන ලේඛක සංසදයරයිගම්පුර කවීන් ගේ නිර්මාණ ඇතුළත් කවි එකතුවකි. කවීන් තිස් එක් දෙනෙකු මේ සඳහා දායක වී ඇත. මෙහි දී රචනා හේන, පැල, කමත, කුඹුර මෙන් ම ගැමි සුවඳ වෑහෙන ඒවා වීම විශේෂයකි.කර්තෘ - පද්මිණි ශ්‍රියාලතාමිල - රු. 250ප්‍රකාශනය - කර්තෘ ප්‍රකාශනයකි.යන එන මඟතොට දී මුණ ගැසෙන අනේකවිධ දුක්ඛ දෝමනස්සයන් කරපින්නා ගත් ගැහැනුන් ද මිනිසුන් ද අතර අත්දුටු බොහෝ දේ මේ කාව්‍ය නිර්මාණයන්ට පාදක වී ඇත.කර්තෘ - මහාචාර්ය කුලතිලක කුමාරසිංහමිල - රු. 250ප්‍රකාශනය - ඇස්. ගොඩගේ සහ සහෝදරයෝක්‍රි. ව. 1880 සිට 1948 දක්වා මාතර පුරවරයෙන් බිහිවූ සාහිත්‍යයට විශාල මෙහෙයක් කළ සාහිත්‍යධරයන් දස දෙනෙකුගේ සේවය පිළිබඳ කරන ලද විමර්ශනයක් හා අගය කිරීමකි.කර්තෘ - සන්ධ්‍යා කුමුදිනි ලියනගේමිල - රු. 200ප්‍රකාශනය - ‍ෆාස්ට් පබ්ලිෂින් (ප්‍රයිවට්) ලිමිටඩ්කතුවරියගේ ප්‍රථම කෙටිකතා සංග්‍රහයයි. වර්තමානයේ අප ජීවත්වන සමාජ, ආර්ථික, දේශපාලන හා සංස්කෘතික වටපිටාව තුළ ඇති කම්පනයන් හා පීඩනයන්, මානව සිතුම් පැතුම්, අදහස් හා මතිමතාන්තර ඇසුරින් නිර්මාණය වූ කෙටිකතා කීපයක එකතුවකි.කර්තෘ - නෝබට් අයගමගේමිල - රු. 550ප්‍රකාශනය - ෆාස්ට් පබ්ලිෂින් (ප්‍රයිවට්) ලිමිටඩ්සාදිරිස් කළු ග‍ඟෙන්ම ජීවත්වූ පාරු කාරයෙකි. කළු ගඟත් සමඟ ඔට්ටු වන ඔහුගේ ජීවිතයත් කළු ගඟ වූයේය. කළු ගඟත් සමඟ ගලා යන සාදිරිස් ගේ කතාව කතුවරයා ගීතවත් බසකින් ඉදිරිපත් කරන්නේ ද හරියටම කළු ගඟ ගලාගෙන යන්නා සේය. කළුතර දිස්ත්‍රික්කයේ ජනතාවගේ ජීවන රටාව ද මින් හෙළි වෙයි.කර්තෘ - ඒ. පී. ආරියරත්නමිල - රු. 200ප්‍රකාශනය - ඇස්. ගොඩගේ සහ සහෝදරයෝමිනිස් ජීවිතයේ විවිධ අවධි හා අවස්ථා පිළිබඳව කවියෙන් කළ විග්‍රහයක ඉන්ද්‍රීය චාලක අවධිය. පූර්ව සංකල්ප අවධිය, ප්‍රතිභා, චින්තන අවධිය, මෙන්ම නිවසේ හා පාසලේ පරිසරයට ආදි මිනිස් දිවියේ විවිධ අවධීන් සමඟ මිනිස්කම පිළිබඳවත් යහපත් හැසිරීම පිළිබඳවත් උපදෙස් දෙන කෘතියකි.කර්තෘ - සෝමලතා වෛද්‍යරත්නමිල - රු. 350ප්‍රකාශනය - සරසවි ප්‍රකාශකයෝවිසල් පවුරක් සේ දිරිය ගැහැනියකගේ කතාවකි. මවුපිය දූ දරු සබඳතාවය හා සහෝදර බැඳීම පිළිබඳ කතාවකි. තවත් අතකින් මුදලට ලොල් වූ මුදල් පසුපස හඹායන ඇතැමුන්ගේ අවාසනාව හා ගුප්ත බව පිළිබඳ කතාවකි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>26</day>
    </date>
    <link>http://www.silumina.lk/2014/01/26/_art.asp?fn=ay1401261</link>
    <topic>මං සූපවේදියෙක් වුණේ සයිවර් කඩේක වැඩ කරලා</topic>
    <author>සුනිල් මිහිඳුකුල</author>
    <content>ටී. පබිලිස් සිල්වානම?ටී. පබිලිස් පෙරේරා. උප්පැන්න සහතිකයේ තියෙන්නේ තොම්මාදුර පබිලියෙස් සිල්වා කියලා.උපන්නෙ?1937 අප්‍රේල් 24.ගම?රත්ගම (රජ්ගම) ගමේ ජීවනෝපාය වුණේ පොල් ලෙලි තැලීම, කොහු ඇඹරීම වගේ දේවල්. ඒකෙන්ම පේනවනේ බොහොම දුප්පත් ගමක් කියලා.අම්මා කවුද?කුමාරසිංහ පොඩි හාමිඑතකොට තාත්තා?තොම්මාදුර අප්පු සිංඤෝ. අම්මටයි තාත්තටයි දෙන්නටම ලියන්න කියන්න බැහැ. තිබ්බෙ ඇඟිලි මාක්. හැබැයි තාත්තා ඉංග්‍රිසි පත්තරයක් බැලුවා.ලියන්න කියන්න බැරිව කොහොම ද ඉංග්‍රිසි පත්තරයක් බැලුවේ?කියන්නේ රේස් කොළේ.මොකද්ද පියා කරපු රැකියාව?ගෙදර ගෘහමූලිකයා තාත්තා වුණාට වැඩ කළේ අම්මා. අම්මා රත්ගම ඉඳන් හැතැප්ම හයක් පයින් ගාල්ලට ගිහින් බාගෙට නරක් වුණු එළවළු ගෙනැල්ල නරක් වුණු කොටස් අයින් කරල ගමේ වික්කා. අම්මා එළවළු ටිකත් උස්සගෙන තවත් හැතැප්ම හයක් ගාල්ලේ ඉඳන් රත්ගමට පයින් ආවා. එහෙමයි අම්මා අපිව ජීවත් කරවන්න දුක් වින්දේ. නැතිබැරිකමට තමයි අපි කවුරුත් දුක් වින්දේ. අදත් කුණු තක්කලි සුවඳ දැනෙන වෙලාවක මට අම්මා විඳපු දුක මතක් වෙනවා.පවුලේ කී දෙනයි ද?පස්දෙනයි.ඔබ ඉගෙන ගත් පාසල්.මුලින් දේව පතිරාජ විද්‍යාලයට ගියා. ඊට පස්සේ මිෂනාරි පාසලකට ගියා. තුන්වැනුව සිරිසුමන මහා විද්‍යාලයට ගියා. කොහොම ගියත් හතරවැනි කැලෑසියට විතරයි ඉගෙන ගත්තේ. එතැනින් ඉගෙනීම කඩාකප්පල් වුණා.ඊට පස්සෙ රස්සාවක් කළා ද?එකක් කියලා නැහැ අතට අහුවෙච්ච, අහුවෙච්ච දේවල් කළා. දැල් ඇද්දා. කළපුවේ පොල් ලෙලි ගොඩ දැම්මා.කොළඹ ආවේ?පින්කමට ආපු හාමුදුරුනමක් උගන්වන්න කියලා මාව ඉල්ලුවා. ඒත් මට දුන්න අධ්‍යාපනයක් නැහැ. උන්වහන්සේ පිඬුසිඟා වඩිද්දි මම පාත්තරේ උස්සන් පස්සෙන් ගියා විතරයි. වත්තල පැත්තේ ගෙදරක බැලමෙහෙවර කළා. පිටකොටුවේ බස්වල නාරං, දොඩම්, ලොසින්ජර් වික්කා. ඒ කාලේ මම නිදා ගත්තේ පේව්මන්ට් එකේ. නෑවේ කෙහෙල්වත්තේ.ඉබ්බන්වල හන්දියේ සයිවර් කඩේක වැඩ කළා. තෝසේ, වඩ, සම්බෝල හැදුවා. 1955 සූර්ය ග්‍රහණය වුණේ ඔය කියන කාලේ තමයි. මේ වගේ රස්සා කරපු නිසා මං හොඳට තෙම්පරාදු වුණා. ඇත්තටම මගේ විශ්ව විද්‍යාලය වුණේ මේ ජීවිතය.ඔබේ බිරිය කවුද?දඩල්ලේ විමලාවතී රාජකරුණා. ගමේ මං දන්න කියන කෙනෙක්. විවාහ වෙලත් අපි ජීවත්වෙන්න බොහෝම දුක් වින්දා. දැල් ඇද්දා. කොන්ක්‍රීට් ඇනුවා. විමලා පොල් ලෙලි තැළුවා. ලණු ඇඹරුවා. අපි ජීවත්වුණේ අතුපැලක. කොටින්ම බිමට සිමෙන්ති දාලාවත් තිබුණේ නැහැ.ඔබේ ජීවිතයේ වෙනසක් ඇතිවන තැන මොකද්ද?ඒ ගල්කිස්ස මහ හෝටලයට රස්සාවට ආවයින් පස්සේ. මගේ ගමන් පටන්ගත්තේ කුස්සියේ ගල් අඟුරු උඳුනට ගල් අඟුරු දමා ගිනි මෙළවීමෙන්. පඩිය රුපියල් 40 යි. ඔය ඉන්න අතරේ ප්‍රධාන අරක්කැමි ජෝන් බාස් උන්නැහැයේ දවසක් අරලිය දලු වෑංජනයක් හදනව මං දැක්කා. ඒක අර්ශස් අමාරුවට හොඳයි කියලයි උන්නැහේ කිව්වේ. දේශීය ආහාර පිසීමේ කලාවේ මගේ ආරම්භය ඒක.කම්කරුවකුගේ සිට අධ්‍යක්ෂවරයකු දක්වා ඔබ ආ ගමන බොහෝම දුෂ්කර එකක්?මට ආපු දුක් කරදර, වේදනා, නින්දා අපහාස, බාධක අනන්තයි අප්‍රමාණයි. අම්මත් එක්ක මං ගෙදර රොටි පුච්චලා තියෙනවා; ඉඳියප්ප හදලා තියෙනවා. විමලා එක්ක පොල් සම්බෝලයක් හදන් පාන් බාගේ දෙකට කඩලා කාලා තියෙනවා. සයිවර් කඩේක තෝසේ, වඩ හදලා තියෙනවා. ඒක තමයි ඇත්තටම පසුබිම.අපිට අපේම කියා දේශීය ආහාර සංස්කෘතියක් තියෙනව ද?තියෙන්න ඕනැනේ. විජය කුමාරයා ලංකාවට ගොඩබැස්ස වෙලාවේ හත්සියයකට කන්න දෙන්න අපේ ආහාර තිබුණා. ඒ වගේම විජය එක්ක ආපු අය අතර කෝකියොත් ඉන්න ඇති. ඔවුන් උයන්න ඇත්තේ ඉන්දියන් කෑම. රටට ආපු ආක්‍රමණිකයොත් එක්ක ඔවුන්ගේ ආහාර සංස්කෘතියත් අපේ ආහාරවලට මිශ්‍ර වුණා.නමුත් අද වෙනකොට දේශීය ආහාරයක් කියලා තියෙන්නේ ඔබම කියන විදියට කුරක්කන් තලප විතරයිනේ?ඔව්. ඒක මම අනිවාර්යයෙන්ම කියනවා.එහෙම නම් අපේ දේශීය ආහාරවලට මොකද වුණේ?එකක් විවිධත්වයක් නැතිකම නිසා අභාවයට ගියා. අනෙක පිටරටින් එන හැම ආහාරයක්ම හොයන්නෙ බලන්නෙ නැතුව වැලඳ ගැනීම.ඔබ අත්හදා බලා සාර්ථක වුණු දේශීය ආහාර වර්ග මොනව ද?දෙතුන් සීයක් විතර තියෙනවා. පුවක් මල් වෑංජනය, ආලංගා ඩෙවල්, කරත්ත කරිය, කොස් වහලු වෑංජනය, පානීය දේවල් ගත්තොත් සීනි කැකිරි පානය, වැළ යුෂ පානය, ඒ හැරුණුකොට සියඹලා දලු ආනම, කටිල්ලො සුප්, සියඹලා මෝජු.ඔබ දේශීය ආහාර ගැන කතා කළාට අපේ මිනිස්සු කන්නේ චයිනිස්, පීට්සා, කොත්තු රොටි වගේ දේවල්නේ, පබිලිස් මහත්තයා.ඔව්. ඕවා කාපුවම පොහොසත් වෙන්නේ දොස්තරලා. බෝ නොවන රෝගවලින් සියයට 75 ක් හැදෙන්නේ කෑම නිසා. මිනිස්සු කඩවලින් කන්නේ අපේ දේශීය ආහාරවල විවිධත්වයක් නැති බැවින්. මේ විවිධත්වය අවශ්‍යයි. දැන් දෙල් අරගෙන බලන්න. දෙල්වලින් මොනව ද හදන්න බැරි. දෙල් රොටි, දෙල් රෝල්, දෙල් සලාද හදන්න පුළුවන්. බේක් කරලා ගන්න පුළුවන්.බෝ නොවන රෝගවලින් සියයට 75 ක් කෑම නිසා වැලඳෙන බව ඔබ කිව්වා. එතකොට ඉතුරු සියයට 25?15% ක් පැවැත්ම. 10% ක් ආතතිය.ආතතිය කිව්වේ?කෙනෙක් කේන්තියෙන් කෑමක් ඉව්වොත් ඒක හොයා ගන්න පුළුවන්. මට මේක ඔප්පු කළ හැකියි. අපි සමහර දවස්වල පරිප්පුවල ලුණු වැඩියි කියනවා. තැම්බිලා වැඩියි කියනවා. රොස් වෙලා කියනවා. මේක වෙන්නේ වෙන කල්පනාවක ඉඳන් උයද්දි. උඩ බලාගෙන හැඳි ගානවා. ලුණු දැම්ම ද නැද්ද කියලත් මතක නැහැ. මේක තමයි ආතතිය.ගල්කිස්ස මහ හෝටලය බොහෝම ඓතිහාසික තැනක්?ඔව්. මේක තෝමස් මේට්ලන්ඩ් ආණ්ඩුකාරයාගේ නිල නිවාසයනේ. මෙතැනට ඇහැලේපොල නිලමෙ තුමා පවා ඇවිත් තියෙනවා; දුක් ගැනවිල්ලක් භාර දෙන්න. ඒ වගේම මේට්ලන්ඩ් ආණ්ඩුකාරයායි රොඩි කෙල්ලෙක් අතරයි ප්‍රේම හුටපටයකුත් තිබිලා තියෙනවනේ.ඒ ඇසුරෙන් කෙනෙක් (මොහාන් රාජ් මඩවල) නවකතාවකුත් (ලොවිනා) ලියලා තියෙනවා.ඔව්. මටත් ගෙනැත් දුන්නා ඒ පොත. පිස්සුනේ මහත්තයා. ලෝකේ වෙන්නෙ නැති දේවල් ඒ පොතේ තියෙන්නේ.ඔබ කලක් රජගෙදරත් කෑම ඉව්වා.සර් ඔලිවර් ගුණතිලකට මං කෑම හැදුවා ටික දවසක්. එකල සර් ජෝන් කෑවෙත් මගෙන්. මම තමයි එතුමට කෑම හැදුවේ. මාත් එක්ක බොහෝම ළඟ සම්බන්ධයක් එතුමාගේ තිබ්බා.ඔබේ ගෙදර උයන්නෙ පිහන්නෙත් ඔබමද?අපොයි නැහැ. කිසිම දෙයක් කරන්නේ නැහැ. කොහේ මොන ඩිනර් එක තිබුණ කිව්වත් මගේ නෝන උයන බත් එක කන්න මම හැන්දෑවට ගෙදර එනවා. මොකද එයා දන්නවා මටයි මේ කෑම එක හදන්නේ කියලා. ඒ නිසා බොහොම පරිස්සමට එයා කෑම එක හදනවා. මහත්තයා අහලා ඇති උදේට රජ කෙනෙක් වගෙත් දවල්ට කුමාරයෙක් වගෙත්, රෑට හිඟන්නෙක් වගෙත් කන්න ඕනෑ කියලා කියනවා.ඒක ඇත්ත නේද?සම්පූර්ණයෙන්ම බොරු. මොන ගෙදරද උදේට කන්නේ? මරන්න ගෙනියන එළුවෝ ටික වගෙ ළමයි ඉස්කෝලෙට දානව. හුඟක් ළමයි බඩගින්නෙ ඉස්කෝලේ යන්නේ. අම්මායි තාත්තයි රතු ඉර වදින්න කලින් වැඩට දුවනවා. තාත්තා දවල්ට කොහෙන් කනවද දන්නෙ නැහැ. අම්මා මොනව කනවද දන්නේ නැහැ. මේ ඔක්කොම රෑට තමයි එකට එකතුවෙලා කන්නේ. ඒ කන එක හිඟන්නෙක් වගෙ කන්න කියනවා.ඇත්තටම ඔබේ සාර්ථකත්වයේ රහස විදියට ඔබට කියන්න පුළුවන් මොකක්ද?එකක් පරිත්‍යාගය. මං වැඩට එන්නේ උදේ හයට. ආපහු යන්නේ හැන්දෑවේ හයට. මං පැය දොළහක් වැඩ කරනවා. ඒ කාලේ පාන්දර පහට ඇවිත් රෑ දොළහ - එක වෙනකං වැඩ කළා. අනෙක අවුරුද්දේ දවස් 365හේම මං වැඩ. මං කවදාක්වත් පඩිය ගැන කතා කරලා නැහැ. මං ඩිමාන්ඩ් කරලා නැහැ. හැබැයි මට දීලා තියෙන නිදහස ලෝකයේ කිසිම සූපවේදියෙකුට ලැබෙන්නේ නැහැ.කෝකියා, අරක්කැමියා, සූපවේදියා ඔබ මොන නමින් හැඳින්වුවත් මේ වෘත්තියට ලොකු පිළිගැනීමක් තියෙනවද?මං ලස්සන කතාවක් කියන්නම්. මගේ ලොකු පුතා බඳිද්දි මනමාලිගේ පාර්ශ්වයේ ඥාතියෙක් කියලා තියෙනවා, හෝටලයක පළා කපන මිනිහකුට අපේ දුව දෙන්නෙ නැහැ කියලා. ඔබේ ප්‍රශ්නයට පිළිතුර ඒ ප්‍රකාශය ඇතුළේ හැංගිලා තියෙනවා නේද? හැබැයි මගෙන් පස්සෙ තත්ත්වෙ වෙනස්. එදාට වඩා අද පිළිගැනීමක් තියෙනවා.අපේ ආහාර සංස්කෘතිය පාසල් විෂය මාලාවට ඇතුළු කරන්න ඔබ සෑහෙන කාලයක සිට වෙහෙසක් ගන්නවා?එහෙම ඉගැන්නුවම විභාගේ පාස්වුණත් නැතත් ළමයින්ට රස්සා තියෙනවා. චෙෆ්ලට රුපියල් ලක්ෂ දෙක තුන පඩි ගෙවනවා. අපේ රටේ විතරක් නෙමෙයි පිටරටත් හොඳ ඉල්ලුමක් තියෙනවා. අපේ අධ්‍යාපනඥයෝ මං කියන ‍ෙද්වල්අහයි යැයි? මේ නූගත් කෝකියා දන්න අධ්‍යාපනය කියලා ඔවුන් කියාවි.කොහොම වුණත් දැන් රටේ හැමතැනම කුකරි ක්ලාසස්, හෝටල් පාසල් තියෙනවනේ?ඒවා පාසල් නෙමෙයි කඩ. අ‍ෙප් රටේ තියෙන්නේ කුකරි කඩ, භාවනා කඩ, ව්‍යායාම් කඩ. ඒවායේ කිසිම ප්‍රමිතියක් නෑ. කිරි හොද්ද, තැම්බුම් හොද්ද, ගොඩ හොද්ද, කායම් හොද්ද, මිරිස් හොද්ද, දිය හොද්ද, මේ වයේ වෙනස ඔය පාසල්වල උගන්වනවද? කොටින්ම ලුණු මිරිසෙයි, කට්ට සම්බෝලෙයි වෙනස උගන්වනවද?හොඳයි මොකක්ද ලුණු මිරිසෙයි කට්ට සම්බෝලෙයි ‍තියෙන වෙනස?ලූනු ටිකක් කපලා, කෑලි මිරිස් ටිකක් දාලා ලුණුයි දෙහියි දැම්මම හිතනවා ලුණු මිරිස් හැදුවයි කියලා. මේවා කොටන්න ඕනෑ. නැත්නම් අඹරන්නත් ඕනෑ. මේකට උම්බලකඩ දැම්මොත් තමයි කට්ට සම්බෝල වෙන්නේ. පොල් දැම්මොත් පොල් සම්බෝල.අපේ සමහර අය පබිලිස් මහත්තයෝ තුන පහ වත් මොනවද කියලා කියන්න දන්නෙ නැහැ නේද?ඔව්. ඉස්සර අපේ ගෙවල්වල මිරිස් ගල ළඟ ගුලි පහක් තිබුණා. එක ගුලියක් සූදුරු, මහදුරු, කොත්තමල්ලි සංයෝගයෙන් හදපු ගුලියක්. අනෙක් ගුලි හතර තමයි කහ, මිරිස්, ගම්මිරිස් හා අබ. තුනපහ කි‍ව්වේ මේවට. මම අපේ ගෘහිණියන්ට කියන්න කැමැතියි කරුණාකර මේවා ගෙදරම හදාගන්න. මොකද කඩවල විකුණන්න තියෙන කරි පවුඩර්වල තියෙන්නේ කැ‍රපොතු බිත්තර අඬු, මී බෙටි, සමහර වෙලාවට ගොම. පුන්නක්කු නම් අනිවාර්යයෙන්ම තියෙනවා. මම මේක කියන්නෙ බොහෝම වගකීමෙන්. මොකද මං මේක දන්නවා.ඇත්තටම සූපවේදය කියන්නේ මොකක්ද? හුදෙක් කෑම හදන එකද?සූපය කියන්නේ ආහාරය. වේදය කියන්නේ විද්‍යාව. සූපවේදියා කියන්නේ ආහාර විද්‍යාව දන්න කෙනාට.ඔබ අපේ රටේ ඉන්න අංක එකේ සූපවේදියා?ඇත්තටම මහත්තයෝ මටත් තවම සූපවේදියෙක් වෙන්න බැරි වුණා. අපේ රටේ තාම නියම සූපවේදියෙක් බිහිවෙලා නැහැ.අංග සම්පූර්ණ ආහාරයක තිබිය යුතු දේවල් මොනවද කියලා විස්තර කරන්න පුළුවන්ද?රසය, ගුණය, වර්ණය, සුවඳ තියෙන්න ඕනෑ. ඇස, නාසය, දිව පිනවන්න ඕනෑ.* අත් ගුණය ඔබ විශ්වාස කරනවද?නැහැ. මම විශ්වාස කරන්නේ නැහැ. අත්ගුණය කියලා දෙයක් නැහැ. නියම ප්‍රමිතියට හදනවා නම් කවුරු හැදුවත් එකයි.ඔබ රටවල් කීයකට විතර ගිහින් තියෙනවද?27කට. මම ලෝකයේ ධනවත්ම රාජ්‍යය ලෙස සැලකෙන මොනාකෝ රාජ්‍යයටත් ගියා. එහෙ රජ්ජුරුවන්ට මං කට්ට සම්බෝලත් එක්ක ආප්ප හදලා දුන්නා.ඔබට ආචාර්ය උපාධියක් ලැබිලා තියෙනවා?ඒක මං බලාපොරොත්තු වුණු දෙයක් නෙමෙයි. මම කිසිම දෙයක් බලාපොරොත්තුවෙන් වැඩ කරලත් නැහැ. කරන්නෙත් නැහැ. ලැබුණා, ගත්තා.ඔබේ විනෝදාංශ?පැරණි කාසි, පිඟන්, පිත්තල බඩු එකතු කරන එක තමයි මගේ ලොකුම වි‍නෝදාංශය.ඔබට දරුවන් කී දෙනයිද?දුවලා තුනයි, පුතාලා දෙන්නයි. දුවලා, ලේලිලා රස්සා කරන්නෙ නැහැ. ඒකට මං විරුද්ධයි.ඒ ඇයි?මං මේ තත්ත්වෙට ආවේ මගේ බිරිය රස්සාවක් නොකරපු නිසා. එයා දරුවෝ ටික හැදුවා. මං රස්සාව කළා. බිරිය රස්සාවකට යනවා නම් ඒ දේ කරන්න බැහැ.සාමාන්‍යයෙන් ඔබේ දවස ගත වෙන්නෙ කොහොමද?මම උදේට නැඟිටලා මුහුණ කට හෝදලා, උණු වතුර එකක් බීලා පලතුරු ටිකක් කනවා. ඇත්තම කියනවා නම් මං පලතුරු කිලෝ එකක් කනවා. ඊට පස්සේ උදේ හයට වැඩට එනවා. ආයේ හැන්දෑව හයට ගෙදර යනවා. ගෙදර යනකොට මගේ රෑ කෑම එක ලෑස්තියි. හයහමාරත් හතහමාරත් අතර මං අනිවාර්යයෙන්ම කනවා. ඊට පස්සේ ප්‍රවෘත්ති බලලා නිදාගන්නවා.පොඩි ෂොට් එකක් ගන්නෙ එහෙම නැද්ද?මං බොරු කියන්නේ නැහැ. මගේ අතින් මොකක් හරි වරදක් වුණු දවසට පොඩ්ඩක් බොනවා. ඒකත් බොරුවට කරන්නේ. එතකොට කවුරුත් මගේ ළඟට එන්නේ නැහැනේ.සුනිල් මිහිඳුකුලඡායාරූප -දුෂ්මන්ත මායාදුන්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>26</day>
    </date>
    <link>http://www.silumina.lk/2014/01/26/_art.asp?fn=ay1401262</link>
    <topic>සිංහරාජයේ ‘පිහිටි කැලයෙදි’ සැබෑ වනයක සුවය දැනෙනවා</topic>
    <author>සටහන - අරුණි මුතුමලී</author>
    <content>අරුන් ඩයස්බණ්ඩාරනායක නම ඇසු පමණින් අපට සිහි වන්නේ ඉංග්‍රිසි නිවේදකයෙකි. ඒ ඇත්තෙන්ම ඔහු වෘත්තිය නිවේදකයකු නිසාය. එහෙත් මීට වසර පහකට පමණ පෙර ඒ රැකියාවේ ම වෙනත් ඉමක් වෙත පිය නඟන්නට ඔහුට අවස්ථාව ලැබිණි. ඒ වයිල්ඩ් ඒෂියා වැඩසටහනින් රටේ බොහෝ සොඳුරු තැන් හා ගහකොළ සතා සීපාවාගේ අපූරු දසුන් සමඟය.එසේ වන ජීවිත පිළිබඳ රසවත්ව ඉදිරිපත් කිරීමට ඔහු සමත් වූයේ නිවේදන කාර්යයේ නිපුණත්වය නිසා පමණක් නොවේ. ඇලෙක් ඩයස් බණ්ඩාරනායක නම් වූ ගෘහ නිර්මාණ ශිල්පියකු වන සිය පියාගෙන් සහ ඊ. ඩී. ඩබ්ලිව්. ජයවර්ධන නම් වූ ඥාති මහප්පා කෙනකුගේ ආභාසය නිසාය.පරිසර ලෝලියකු දුටු ලස්සනම තැනින් අද ඔහු අප සමඟ එක්වන්නේ ඒ අතීත මතක සැමරුම් ද සමඟය.“අපේ තාත්තාගේ ඥාති සහෝදරයකු හිටියා ඊ. ඩී. ඩබ්ලිව්. ජයවර්ධන කියලා. ඔහු තමයි අපට පොඩි කාලේ ඉඳන් පුංචි පුංචි සත්තු, ගස්කොළන්, පැළෑටි ආදිය වගේම දිවියෝ අලි වගේ සතුන් දක්වා ඉගැන්වූයේ.”ගල්කිස්ස ශාන්ත තෝමස් විදුහලේ දී ඉගෙනුම ලබද්දී හෝ පරිසර සංචාර ගැන වැඩි උනන්දුවක් නොදැක්වූ අරුන් ඩයස් මහතාට සතා සීපාවා ගැන ආශාවක් ඇතිවූයේ මේ ඥාති මහප්පා නිසාය.“ඒත් මම මගේ වෘත්තිය ජීවිතයේදී වුණත් කවදාවත් මට පරිසරය පිළිබඳ කතා කරන්න ලැබී නැහැ. ඒ වටිනා අවස්ථාව මට ලැබුණේ මීට වසර පහකට විතර කලින් පද්මලතා අබේසිංහ මහත්මිය වයිල්ඩ් ඒෂියා වැඩසටහන කරන්න කීවාට පසුවයි.”පරිසරය වෙනුවෙන් පණිවිඩයක් ජනතාවට කියන්න අවස්ථාව ලද්දේ එසේ වුවද ඔහු පරිසරවේදී හිතමිතුරන් සමඟ මෙරට සංචාරය කළ විවිධ ස්ථාන අතරින් වඩාත් සිත් ගත්තේ සිංහරාජයේ “පිහිටි කැලය” නම් ස්ථානය බවයි පවසන්නේ.“මීට අවුරුදු දහයකට විතර කලින් ආචාර්ය පෘථිවිරාජ් ප්‍රනාන්දු සහ විමුක්ති වීරතුංග සමඟ තමයි මේ ගමන ගියේ. ඇත්තෙන්ම ආචාර්ය පෘථිවිට උවමනාව තිබුණා ඉතා දුර්ලභ මැඩි වර්ගයක් දකින්න. කොහොමහරි මමත් බලාගෙන හිටියට මොකද මම එහා මෙහා වුණු වෙලාවක තමයි ඒ මැඩියන් දකින්න ලැබිලා තියෙන්නේ.”“මෙතැන තිබෙන විශේෂත්වය තමයි කිසිම මිනිස් ක්‍රියාකාරකමකින් කිළිටි නොවීම. ඒ කියන්නේ සිංහරාජයේ ‘නොඉඳුල්’ ප්‍රදේශයක් ලෙසයි මේ ප්‍රදේශය හඳුන්වන්නේ.”“අපි හිටිය නවාතැනේ ඉඳන් හැතැප්ම දෙකක් විතර ගියාම තමයි ඒ ප්‍රදේශය පිහිටන්නේ කඳුකරයක් වගේ කොටසක.”ඔහු තරමක් කල්පනා කරමින් සිටියේ එහි චමත්කාරය ගැන මතක අවදි වීම නිසා විය යුතුය.“කිසිම මිනිස් බලපෑමක් නැතිව, ඒ කියන්නේ ගහක් කපලා හරි වවලා හරි නැතිව තිබෙන කැලයක දී ‘වනාන්තරයක්’ කියන්නේ මොකක්ද කියන එක හොඳටම දැනුණා. උදේ පාන්දරම මීදුම බාලා. ඒ අතරින් උසම උස ගස්වලින් පෙරී එන හීන් හිරු කිරණ මාලාවක් පේනවා. විවිධ කුරුලු වර්ග ඒ අතරේ පාන්දර ඒ අයගේ රාජකාරී අරඹන්න කතා කරගන්නවා. පාන්දර පහ හය වෙද්දි වලාකුළු අතර ලෝකයක ඉඳගෙන විහඟ ප්‍රදර්හනයක් බලනවා වගේ දැනෙන්නෙ.”“දවල් කාලය වේගන එද්දි කුරුල්ලන්ගේ ශබ්ද හුඟක් අඩු වෙනවා. ඒ අය විවේකයක් ගන්නවා වෙන්න ඇති. රූස්ස ගස්වලින් සැදුණු උඩුවියන නිසා අව්වක් වැටෙන්නේ නෑ. අඳුරු ගතියක් තමයි දැනෙන්නේ. පහළ යටි රෝපණය හැදිලා තිබෙන්නේ චූටි චූටි පැළෑටිවලින්. ඒ මම හිතන්නේ ආලෝකය අඩු නිසා වෙන්න ඇති.”“අපි කොළඹ දී හරි වෙන තැන්වලදි හරි නොදකින මීවන වර්ග විශාල ගණනක් හරිම ලස්සන රටා මවමින් ඒ පෙදෙසේ ලස්සන වැඩි කරනවා.පාන්දරට කුරුල්ලන් දකිනවා වගේම එළිය වැටුණු පසු සමනල්ලු වගේම පැළෑටි වර්ග, සමහර සර්පයින්, කෘමීන් සහ දියපාරවල් හැසිරිම දැකගන්න අධ්‍යයනය කරන්න පුළුවන්.”“සවස් වරුවට වෙනත් කුරුලු වර්ගවල ගායන, නර්තන විවිධ ප්‍රසංග වගේම ඉර බැහැරගෙන යද්දි අඳුර වැඩිවෙන ලස්සන අමුතුම හැඟීමක් ගේනවා. මිනිස් පුළුටක් නැති ගස්කොළන් හා සතුන් සමඟ පමණක් කතාබහ කළ හැකි පරිසරයක දැනෙන හැඟීම තමයි ඒ.“රෑට රැහි හඬන හඬට සමහර මොහොතක උණ හපුළුවකුගේ හඬක් එක්වන්න පුළුවන්. බස්සෙක් ඒ අතර හ්ම් හ්ම් ගාන්නේ හරියට සංගීත වාධ්‍ය වෘන්දයක් ඉහළ පහළ ශබ්ද වරින් වර මුසු කරන සිම්ෆනියක් වගේ.”“වවුලන් ඉන්නේ තෝරාගත් ගස්වල. ඒ හරියේ ඒ අය ඉන්න බව නහයට දැනෙනවා. සඳ තිබෙන රැයක නම් රූස්ස ගස් අතරින් රිදී පාටට සඳකැන් පෙරී එන හැටි බලන්න ලස්සනයි.”මෙසේ පරිසරයේ සුන්දරත්වය වර්ණනා කරන අතර “පිහිටි කැලයේ” පිහිටි විශේෂත්වය ද සඳහන් කිරීමට අරුන් ඩයස් මහතා අමතක කළේ නැත.“ඒ හැම දේ අතරම මට වඩාත් දැනුණේ මේ පිහිටි කැලයේ තිබෙන දිය දහරවල ස්වරූපයයි. කතාවක් තිබෙනවා කැලණි ගඟ ඇරඹෙන්නේ මෙතැන උල්පතකින් කියලා. මට හිතා ගන්න බෑ කොහොම ද මේ උල්පත්වලින් දිය උන උනා හෙමි හෙමීට ඇවිත් මේ තරම් දිය පහරක් තනන්නේ කියලා. ඒ වතුර දෝතට ගත්තාම හරිම ආසයි. පිරිසුදුයි.”“මේ තරම් ජලයක් පොළොව දරාගෙන ඉන්න හැටි ගැනත් මට දැනෙන්නේ සොබා දහමේ විස්මයක් හැටියටයි.”ඔහු යළිත් වරක් සිහිපත් කරන්නේ ලෝක උරුමයක් වූ සිංහරාජයේ තමන් දුටු අනන්ත අප්‍රමාණ ආකර්ෂණීය දසුන් විය යුතුය.“මම මේ කල්පනා කළේ මම අර දැක්ක පළා පොළඟා ගැන. ඒ ආලෝකය වැටිලා තිබුණු ආකාරයට කොළපාට පොළඟා පෙනුණේ ජේඩ් ගලකින් අඹන ලද අනුරුවක් වගේ.”ඒ සතුන් සර්පයින් අතර රැයක් ගත කිරීමේදී හෝ ඔහුට බියක් දැනී නැත. එයට හේතුව අරුන් ඩයස් මහතා පවසන්නේ මෙසේ ය.“ඇත්තම කතාව නම් සතුන් අපට බයයි. අපි හරියට හැසිරෙනවා නම් සතුන් සර්පයින් ඉක්මනින් අපෙන් ඈත්වෙලා තමන්ගේ ගමන යන්න කල්පනා කරනවා. නමුත් අපි කලබල කළොත් තත්ත්වය වෙනස්. එතකොට එයාල බය වැඩිකමට අපට හානියක් කරන්න වුණත් පුළුවන්.”එසේ පවසන අතර ඔහු තම සංචාරවලදී ඒ ඒ රටවල සතුන් නැරඹීමට ගිය අවස්ථා ද සිහි කළේ අපේ වන භූමිවල සංචාරක හැසිරීම් ද සන්සන්දනය කරමිනි.“මට අවස්ථාව ලැබුණා චන්න උපුලි නර්තන කණ්ඩායම සමඟ ස්විට්සර්ලන්තයට හා ඔස්ට්‍රේලියාවට යන්න. ඔස්ට්‍රේලියාවේ පරිසර සංරක්ෂණය ගැන දකින්න ආසයි. මොකද අපි ෆිලිප් දූපතට ගියා පෙන්ගුවින්ලා එනවා කියලා බලන්න. ඒගොල්ලෝ ජුනි ජුලි වගේ ශීත කාලයට ඒ දූපත්වලට එනවා. හැබැයි එතනට ගියාම මුල් තැන තිබෙන්නේ පෙන්ගුවින්ලාට මිසක් අපට නොවේ. ඒ නිසා ඒ අයට කරදරයක් නොවෙන විදිහට සද්ද බද්ද නොකර දීලා තිබෙන සීමාවේ ඉඳන් පෙන්ගුවින්ලා එනව ද කියලා බලාගෙන ඉන්නවා මිස අනම්, මනම් බෑ. පින්තූර ගන්නත් ඕනනම් පුළුවන් හැබැයි සීමාවේ සිට. ඒ නිසා කොයි වෙලාවකවත් පෙන්ගුවින්ලා බයවෙන්නේ නෑ.”“ඒක අපේ වන භූමිවල සත්තු බලන හැටි. මිනිස්සු මෙහෙමත් හැසිරෙනව ද කියා හිතෙනවා. සමහරු යාල කැලයේ මාවත්වල යන්නේ ගාලු පාරේ වගේ වේගෙන්. සතුන්ගේ ස්වභාවික හැසිරීම්වලට හානි වන ආකාරයට. ඒ නිසා තමන්ගේ ගෙදර ඉඳන් බයේ ඉන්න ඒ සතුන්ට සිදු වෙනවා. වරක් මම හෝටන් තැන්නේ යද්දි පුදුම හිතුණා කට්ටියක් බිබී කෑ ගහ ගහ හැසිරෙන ආකාරය දැකලා. ඇත්තෙන්ම අභය භූමියක් බලනවා කියන්නේ විනෝද චාරිකාවක් ම නෙවෙයි. එයට විනයක් තිබිය යුතුයි. ඒ ගැන අපේ බොහෝ දෙනකුට අවබෝධයක් නෑ. ඒ අය දන්නේ නෑ යාල, කුමන, සිංහරාජය වගේ තැනකට තමන් යන්නේ ඇයි ද කියලා.”මේ තත්ත්වය වෙනස් කළ යුතු ආකාරය ද ඔහු පවසන්නේ වේදනාවෙනි.“ඇත්තෙන්ම සමහර පාසල් දරුවන්ට හොඳ ගුරුවර ගුරුවරියන් උපදෙස් දීම නිසා ඔවුන්ට යම් අවබෝධයක් තිබෙනවා පරිසරය රැක ගත යුතු ආකාරය, යම් පරිසරයක් නරඹද්දි හැසිරිය යුතු ආකාරය ගැන.”ඇත්තෙන්ම අපට වැඩිහිටියන්ව වෙනස් කරන්න අමාරුයි. ඒ නිසා දරුවන්ට තමයි මේ දේවල් කියා දිය යුත්තේ. ඒ සඳහා හොඳ අවබෝධයක් ඇති ගුරු පරපුරක් අවශ්‍යයි. නැත්නම් මවුපියන්ට ඒ ගැන හැඟීමක් තිබිය යුතුයි. සමහර දෙමවුපියන් ඇරුණාම බොහෝ දෙනකුට මේ පරිසරය විනාශ වුණොත් තමන් ද විනාශ වන බවට හැඟීමක් නැහැ. එහෙම තිබෙනවානම් අවුරුදු ගණන් පරණ ගස් කපා බිම හෙළන්නේ නෑනේ. අනික මුදල් පස්සෙන් තමන්ගේ පෞද්ගලික, ආත්මාර්ථකාමී අරමුණු ඔස්සේත් යන අයට මේ කිසිම දෙයක් ගැන කල්පනාවක් නෑ. දරුවන්ටත් කියා දෙන්නේ විභාග පස්සේ දුවන විදිහයි තමන්ට දේවල් ලබා ගන්නා ආකාරයයි විතරයි. මේ සොබා දහම රැකගත්තේ නැත්නම් මුළු ලෝකයම විනාශ වී යන බව ඔවුන්ට කල්පනා වන්නේ නෑ. කරන්න වුවමනාවකුත් නැහැ. ඒ නිසා බලධාරීන් මේ දේවල් ගැන වඩාත් වගකීමෙන් කල්පනාවෙන් කටයුතු කරන්න වගේම කතා කරන්නත් අවශ්‍යයි කියන දේ මම විශ්වාස කරනවා.“අපි අපේ වැඩ සටහනින් උත්සාහ කරන්නෙත් මේ පණිවුඩය ජනතාවට ලබා දෙන්න. නමුත් එය කී දෙනකුගේ හදවතට ඇතුළු වනවා ද කියා අපි දන්නේ නෑ. ඒත් කොහොම හරි පුංචි දරුවන්ට ගුණාත්මක දේවල් ඉගැන්නුවොත් අපට අනාගතයක් තියේවි.”මෙසේ කියමින් ඔහු යළිත් වරක් තමන් වඩාත්ම කැමති ස්ථානය පිළිබඳ සැනසුම් සුසුමක් හෙළුවේ මෙසේ පවසමිනි.“පිහිටි කැලයේ වගේම සිංහරාජය පුරාම ලොකු සතුන් නැහැ. කුරුල්ලන් සමනලුන් මීවන ශාක වගේ දේවල් දැකලා ඒ පරිසරය විඳගන්න අපේ අය බහුතරයකට පුරුද්දකුත් නෑ. ඒ නිසා වෙන්නැති තවමත් පිහිටි කැලය රැකෙන්නේ. මොන හේතුවක් නිසා හරි අපේ සොබාදහම අපේ මුතුන් මිත්තන් රැකගත්තා. වැසි වනාන්තර ඒ විදිහටම තියලා වියළි කලාපයේ වැව් තනමින් වගා කළා. ඒ අවබෝධය අද අපට නැහැ.නමුත් නිවැරැදිව කල්පනා කළොත්, කටයුතු කළොත් අපට අපේ වටිනා වන සම්පත් රැකගන්න බැරිකමකුත් නැහැ.සටහන - අරුණි මුතුමලීඡායාරූප - විමුක්ති වීරතුංගකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>26</day>
    </date>
    <link>http://www.silumina.lk/2014/01/26/_art.asp?fn=ay1401263</link>
    <topic>ගාමිණීට ඕන වුණේ මහවැලි ලාංඡනයට අලියෙක් දාන්න</topic>
    <author>ඉනෝකා සමරවික්‍රම</author>
    <content>පියරත්න හේවාබටගේචිත්‍රය ඔහුගේ කලා මාධ්‍යයයි. තාක්ෂණය කොතරම් දියුණු වුවද ඒ තාක්ෂණයෙන් ප්‍රයෝජන ගත්ත ද අද ද ඔහු කැමැති පින්සලටය. පවතින සාම්ප්‍රදායානුකූල මෝස්තර නිර්මාණ තම නව අත්හදා බැලීම් ඔස්සේ ඉදිරියට ගෙන එන ඔහු මහවැලි ලාංඡනය නිර්මාණය ක‍ෙළ් ද එසේමය.වසර තිහක් පුරා ‍ෙනාමැකෙන ලාංඡනයක් බවට පත්ව ඇති එම නිර්මාණය වෙනුවෙන් එදා ඔහු ලද මුදල රුපියල් තුන්දාහකි. විරාගය චිත්‍රපටය වෙනුවෙන් ඇඳි පෝස්ටරය අද ද නිව්යෝර්ක් හි මොඩර්න් ආර්ට් ගැලරියේ ප්‍රදර්ශනයට තබා ඇත.චිත්‍ර ප්‍රදර්ශන කිහිපයක් ද පවත්වා ඇති ඔහු විසින් මේ වන විට තම ආයතනයෙන් ‘ට්‍රැවල්’ නමින් ඉංග්‍රිසි මාධ්‍ය සඟරාවක් ද ප්‍රකාශයට පත් කරයි. සිංගප්පූරුවේ බෞද්ධ මධ්‍යස්ථානයේ ‍පොත්පත් සැලසුම් කිරීම ද ඔහු අතින් සිදුවේ.බාල වියේ සිට පෝලියෝ රෝගය නිසා ආබාධිත තත්ත්වයට පත් ඔහු සියලු බාධක පසෙකලා අද ජීවිතය ජයගෙන ඇත්තේ දැන්වීම් ක්ෂේත්‍රයේ පියරත්න හේවාබටගේයන නාමය සනිටුහන් කරමිනි.අරනායක දෙමැදහිරියේ උපන් පියරත්න හේවාබටගේ එක්දහස් නවසිය හැට එක වසරේදී කොළඹට පැමිණියේය. ඔහු එසේ ආවේ රජයේ කලායතනයේ සය අවුරුදු ඩිප්ලෝමා පාඨමාලාවක් හැදෑරීම සඳහාය. රජයේ කලායතනයේ දී ඔහු චිත්‍ර ඇඳීම පින්තාරු කිරීම මෙන්ම මාධ්‍ය චිත්‍ර නිර්මාණ ශිල්පය ද ඉගෙනුම ලැබීය පාඨමාලාව අවසානයේ සියලු ශිෂ්‍ය ශිෂ්‍යාවන්ගේ නිර්මාණ ඇතුළත් ප්‍රදර්ශනයක් ද පැවැත්විණි. පියරත්නගේ ජීවිතයේ අලුත් පිටුවක් පෙරළෙන්නේ එම ප්‍රදර්ශනය නැරඹීමට පැමිණි ආරාධිතයකුගේ අවධානය ප්‍රදර්ශනයේ තිබූ නිර්මාණ කිහිපයකටම යොමුවීමත් සමඟය.“අපිට කලායතනයේ දී ස්ටැන්ලි අබේසිංහ, ඩේවිඩ් පේන්ටර්, මහාචාර්ය ඇල්බට් ධර්මසිරි යන ගුරුවරු තමයි ඉගැන්වීම් කළේ. එක්දහස් නවසිය හැට හයේ අපි කලායතනයෙන් පිටවෙද්දි චිත්‍ර මූර්ති ප්‍රදර්ශනයක් පැවැත්වුණා. මෙයට ග්‍රාන්ට් දැන්වීම් ආයතයේ සභාපති රෙජී කන්දප්පා මහත්තයා ආරාධිතයකු ලෙස සහභාගි වුණා.ඔහු මමත් තවත් දෙදෙනෙකු ඇඳි චිත්‍ර දැක අපි තුන්දෙනාව එහෙට එවන්න කියලා අපේ ගුරුවරයාට කීවා. කලායතනයෙන් පිටවූ දාට පහුවදාම අපිට රස්සාව ලැබුණා. මම එහි ආධුනිකයකු ලෙස චිත්‍ර ඇන්දා. අපි ආධුනික නිසා අපිට එතරම් වැඩ නැහැ. සමහර මාසවල සත 50ක් වත් නැහැ. ටික කලකින් මම එතැනින් අයින් වුණා.”මේ අතර කාලය තුළ ඔහු විටින් විට දැන්වීම් ආයතන හතක පමණ සේවය කළේය. ඉන්පසුව ඔහු දවස පුවත්‍පතේ චිත්‍ර ශිල්පියකු ලෙස වැඩ ඇරඹියේය. නමුත් ඒ රස්සාවට ද ඔහු ඉතා කෙටි කලකින් ආයුබෝවන් කීවේය. මේ කාලය වන විට ඔහුට තිස්ස අබේසේකර, විලි බ්ලේක්, ලෙස්ටර් ජේම්ස් පීරිස් යන මහත්වරු සමඟ වැඩ කිරීමට අවස්ථාව ලැබිණි. ඔහු ඔවුන්ගේ චිත්‍රපටවලට පෝස්ටර් ආදී බොහෝ නිර්මාණ කටයුතුවලට දායක වූයේය.එක්දහස්නවසිය හැත්තෑ එක වසරේදී පියරත්නට සංචාරක මණ්ඩලයේ සේවය කිරීමට ලැබුණේය. මේ අතර කාලයේ පියරත්න රජයේ කලායතනයේ බාහිර කථිකාචාර්යවරයෙකු ලෙසින් ද කටයුතු කළේය.ඔහුට ගෙවි ගිය කාල වකවානු තුළ බොහෝ අත්දැකීම් ඇත්තේය. ඔහු කලක් සිරිමාවෝ බණ්ඩාරනායක මැතිනියගේ ලාංඡන නිර්මාණය කිරීම පොත්පත් නිර්මාණ කිරීම ආදි කටයුතුවලට සම්බන්ධව වැඩ කළේය.“මට මතකයි එක්දහස් නවසිය හැත්තෑ හතරේ ජනරජයක් බවට පත්කළාට පස්සේ මැතිනියට ඕන වුණා ජනරජ ලාංඡනයක් නිර්මාණය කිරීමට. මැතිනිය මට ඒ බව කිව්වම මම කිව්වා ඔය තියන ලාංඡනය හොඳයි පොඩි වෙනස්කමක් කරලා ගමු කියලා. නමුත් මැතිනිය නිහඬ වුණා. ඇය ඒ ගැන එතරම් කැමැත්තක් දැක්වූයේ නැහැ. පසුව මැතිනිය බාලසුබ්‍රමනියම්ට කියලා තියෙනවා පියරත්න පණ්ඩිත වැඩියි ඒ නිසා ඔය වැඩේ විපුලසාර හාමුදුරුවන්ට දෙන්න කියලා. විපුලසාර හාමුදුරුවෝ තමයි පුරාවිද්‍යා දෙපාර්තමේන්තුවේ සැලසුම් ශිල්පියා ලෙස කටයුතු කළ එස්. එම්. සෙනෙවිරත්න ඒ කාර්යය බාර දීලා තිබුණේ.මැතිනිය භාර දුන් දවසේම ජනරජ ලාංඡනය නිර්මාණය කිරීමට එදා පියරත්න කැමති වූයේ නම් එහි නිමැවුම්කරු ඔහුය. එහෙත් ඔහු එය ඉවතලූයේය. එක්දහස් නවසිය අසූ තුනේදී ඔහුට මහවැලිය වෙනුවෙන් ලාංඡනයක් නිර්මාණ කිරීමට අවස්ථාව ලැබුණි.“ගාමිණි දිසානායක මහතාගේ ප්‍රවෘත්ති ලේකම් ලෙස කටයුතු කළේ ආනන්ද ධර්මප්‍රිය. ඔහු දවසක් මාව ගාමිණි දිසානායක මහත්තයා ළඟට එක්කගෙන ගියා. දිසානායක මහතා මට කිව්වා මහවැලි ව්‍යාපෘතිය වෙනුවෙන් ලාංඡනයක් හදන්න කියලා. ඒ සඳහා අලියෙක් යොදාගන්නත් කිව්වා.මම කිව්වා සර්ට අලියෙක් දාන්න ඕන නම් ඕක වෙන කෙනෙක්ට කියන්න. මහවැලියට ගැළපෙන්නෙ නාග ලාංඡනයක්” කියලා. ඊට පස්සේ මම නාග ලාංඡනය ගැන පැහැදිලි කළා.ඒ හැමදේම අහගෙන හිටපු දිසානායක මහත්තයා අන්තිමට කිව්වා පියරත්නට ඕන දෙයක් කරන්න කියලා. ඊට පස්සේ තමයි මම නාග ලාංඡනය නිර්මාණය කළේ. මෙය හින්දු සාහිත්‍යයේ අනන්ත ශීර්ෂ නාගරාජ සංකල්පයෙන් ආව එකක්. අනෙත් එක තමයි මේ ලාංඡනයෙන් පෙන්නුම් කරන්නේ දිය පහරක්.නාගයාගේ ගමන අනුව එය ජලයේ ගමන් මගත් නාග ශීර්ෂය ජලය එකට එකතු කළ ස්ථානය ලෙසත් සංකේතවත් කෙරෙනවා. කුට්ටම් පොකුණේ පෙන හයේ නාගරූපය තමයි මං යොදා ගත්තේ. අදටත් එම ලාංඡනය ඒ විදිහටම මහවැලිය සඳහා භාවිත කරනවා.මහවැලියට පමණක් නොව ඔහු ආරුගම්බේ සඳහා ද ලක්මැදුර සඳහා ද 2006 සාෆ් ක්‍රීඩා තරග සඳහා ද ලාංඡන නිර්මාණය කළේය. එමෙන් ‘ගසක් ඉන්දමු’ ලාංඡනය ද ඔහුගේය.ගංගාරාම වෘත්තිය පුහුණු මධ්‍යස්ථානයේ හා මිහිඳු සංස්කෘතික පදනමේ ලාංඡන නිර්මාණ කරුවා ද පියරත්න හේවාබට්ටගේය. මේ සියලු කටයුතු කරන අතරේ රට හෙබවූ ජනපතිවරුන්ගේ නිල ධජයන් ද නිර්මාණය කිරීමට ද ඔහුට අවස්ථාව ලැබු‍ෙණ්ය.“ජේ. ආර්. ජයවර්ධන මහතා අගමැති වශයෙන් කටයුතු කරද්දී තමයි එතුමාට නිල කොඩියක් අවශ්‍ය බව මට කිව්වේ. ඔහු මට යෝජනා කළා ධර්ම චක්‍රය පාවිච්චි කරලා ඒ මැදට ජය කියන අකුරු දෙක දාන්න කියලා.මම ඔහුට කිව්වා ඕක හරියන්නේ නැහැ කියලා. මම ගෙනාව යෝජනාව තමයි ධර්ම චක්‍රය මැදට යොදලා සිංහ කොඩියේ හතර පැත්තට බෝ කොළ තියෙනවා වගේ ජය ජය දාමු කියලා. ඒ ගමන සර් කිව්වා කැමති විදිහක් කරන්න කියලා.රතු පසුබිමේ කහ පාටින් ධර්ම චක්‍රයත් කොළපාට තීරුවකුත් වටේට යොදලා කොඩිය නිර්මාණය කළා. ජයවර්ධන මහත්තයට ඕන වුණා ඒ කොඩිය ඉතා සැහැල්ලුවෙන් සුළ‍ඟේ ලෙළදෙන රෙද්දකින් නිමවන්න. ඒ කාලේ ඒ වගේ රෙදි හොයන්න අමාරුයි. නමුත් චීන කොඩිය නිමවලා තිබුණේ එවැනි රෙද්දකින්. මම මැණික්දිවෙල මහත්තයාට ඒ කතාව කිව්වා.“එහෙනම් සිංගප්පූරුවට ගිහිල්ලා රෙදි ගේන්න ඕන” ඔහු කිව්වා.අද වගේ නෙමෙයි ඒ කාලේ සිංගප්පූරුවට යන්න සතියක්වත් යනවා. එතකොට කල් මදි. මම කිව්වා චීන කොඩි ගෙනැල්ලා මූට්ටු කරමු කියලා. අපිට චීන තානාපති කාර්යාලයෙන් කොඩි ලැබුණා. අපි ඒවා ගෙනැල්ලා අපිට අවශ්‍ය විදිහට නිර්මාණය කළා. එහෙම කරපු කොඩියක් තමයි ජේ. ආර්. ජයවර්ධන මහතා 1978 ජනාධිපති ලෙස අග්‍රවිනිශ්චයකාර නෙවිල් සමරකෝන් මහතා ඉදිරිපිට දිවුරුම් දෙද්දි එසෙව්වේ.”ඉන් කලකට පසුව ඔහුට ප්‍රේමදාස ජනාධිපතිවරයාගේ කොඩිය නිර්මාණය කිරීමට ද අවස්ථාව ලැබිණි. චන්ද්‍රිකා බණ්ඩාරනායක කුමාරතුංග ජනාධිපතිනියට ද කොඩියක් නිර්මාණය කිරීමට ආරාධනා ලැබී ඒ පිළිබඳව ඇයත් සමඟ සාකච්ඡා කළ ද එය සාර්ථක නොවිණි.මේ අතර එක්දහස් නවසිය අසූ තුනේදී සංචාරක මණ්ඩලයෙන් ඉවත්වූ පියරත්න ටික දිනක් තම නිවෙසට වී වැඩ කළේය. ගංගාරාමයේ පොඩි හාමුදුරුවෝ ගලබඩ ඥානිස්සර හිමි ඔහුට තම කටයුතු කරගෙන යාමට පුහුණු මධ්‍යස්ථානයේම කුඩා කාමරයක ඉඩ ලබා දුන්හ. හෙරිටේජ් දැන්වීම් ආයතනය පටන් ගනු ලැබුවේ එහිය.ඔහු ගංගාරාමයේ හිටියේ ද කෙටි කලක්ය. ඉන් පසුව තම ආයතනය වෙනත් තැනකට අරගෙන ආවේය. වර්තමානයේ ඔහුගේ හෙරිටේජ් දැන්වීම් ආයතනය, පියරත්න හේවාබට්ටගේ ඇසෝසියේටඩ්, පේස් පබ්ලිෂස් ආදි ආයතන ඇත්තේ මරදානේ පියදාස සිරිසේන මාවතේ එකම වහලක් යටය.“මම ඉගෙන ගත්තේ මාවතගොඩ මහා විද්‍යාලයේ. පොඩි කාලේ ඉඳලම මම චිත්‍රවලට දක්ෂයි. එදා මගේ ගුරුවරුන් මට මඟ පෙන්වූවා. ඔවුන් මාව අගය කළා. සමාජයේ අය මාව අගය කළා. මම අද මෙපමණ දුරක් ඇවිත් ඉන්නේ ඒ නිසයි.”පියරත්න තම අතීතය තුළින් අනාගතය දකින අයුරුය ඒ. ඔහුගෙන් ගුරුහරුකම් ලබා ඉදිරියට ආවෝ බොහෝය. දේශීය හා ජාත්‍යන්තර ප්‍රදර්ශනවලට තම නිර්මාණ ඉදිරිපත් කර ඇති ඔහු ආයතනයක හිමිකරු වූ ද අදටත් කැමති තමන් නිර්මාණකරුවකු චිත්‍ර ශිල්පියකු ලෙස හඳුන්වා ගැනීමටය.ඉනෝකා සමරවික්‍රමඡායාරූප - සුදම් ගුණසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>26</day>
    </date>
    <link>http://www.silumina.lk/2014/01/26/_art.asp?fn=ay1401264</link>
    <topic>දැනුවත් කිරීම් වැඩි වී වෙළෙඳ පොළ නඟී</topic>
    <author>තාරක වික්‍රමසේකර</author>
    <content>කොළඹ කොටස් වෙළෙඳ පොළ පසුගිය ජනවාරි 17,18,19 තෙදින කොළඹ සිරිමාවෝ බණ්ඩාරනායක ප්‍රදර්ශන මධ්‍යස්ථාන පරිශ්‍ර‍ෙය්දී පැවැති 2014 ප්‍රදර්ශනයේදී කොළඹ ව්‍යාපාර වස්තු හුවමාරු කුටිය සඳහා ඉහළම ප්‍රතිචාර ලැබී ඇති බව කොටස් වෙළෙද පොළ පවසයි.විශේෂයෙන්ම මෙම ප්‍රදර්ශනයේදී කොළඹ ව්‍යාපාර වස්තු හුවමාරුව විසින් පවත්වනු ලැබූ වැඩසටහන් සඳහා 800 කට අධික පිරිසක් ලියාපදිංචි වී ඇති බව ද කොළඹ කොටස් වෙළෙඳ පොළ පවසයි.එමඟින් මෙරට ප්‍රාග්ධන වෙළෙඳ පොළ පිළිබඳවත් එහි ක්‍රියාකාරීත්වය මෙන්ම ආයෝජන අවස්ථා පිළිබඳව තරුණ පිරිස් පිළිබඳව දැනුවත් කෙරුණ අතර 2000 කට අධික පිරිසක් කොළඹ කොටස් වෙළෙඳ පොළ ප්‍රදර්ශන කුටිය නරඹා තිබූ අතර මේ සියලු පිරිස් කොටස් වෙළෙඳ පොළ ආයෝජන ගැන දැනුවත් කර ඇත. එමෙන්ම වත්මන් ආයෝජකයන්ද තමන් ඉදිරියේදී කරනු ලබන ආයෝජන සම්බන්ධයෙන්ද මේ ප්‍රදර්ශනයේදී දැනුවත් වී ඇති බව වාර්තා වේ.එමෙන්ම කොළඹ ව්‍යපාර වස්තු හුවමාරුවේ පවතින රැකියා අවස්ථා 300 ක් සම්බන්ධව දැඩි විමසිලිමත්ව ඇති බව ද වාර්තා වේ.මේ සතියේ ආරම්භක සඳුදා වෙළෙඳ පොළ ගනුදෙනු 6672 ක් දක්වා අඩු වූයේ පෙර සතිය අවසානයේ දැක්වුණු ගනුදෙනු සංඛ්‍යාව වූ 8995 පහළ යමිනි. එසේ වුවත් මිලියනය ඉක්මවා කොටස් අලෙවි වූ සමාගම් ගණන 9 ක් බව පෙන්නුම් කරන ලදි. ලංකා සෙන්චුවරි (ඩබ්ලිව් සී 2014), 3291330, මුලර්ස් (1173588), නවලෝක (1250161), එස් එම් බී ලීසිං 2747688 එස් එම් බී ලීසිං (ඡන්ද බලය රහිත) - (1971394), සියෙරා (1731059), ද ෆිනෑන්ස් (ඡන්ද බලය රහිත) - 2878278 කොමර්ෂල් ලීසිං ඇන්ඩ් ෆිනෑන්ස් (2157936), ලංකා ඔරික්ස් ෆයිනෑන්ස් ( 23046905), ටච්වුඩ් (1364694) එම සමාගම් අතර විය. කොටස් 100ට වඩා අලෙවි වූ සමාගම්හි කැපී පෙනෙන මිල ඉහළ යාමක් සිදු වූයේ නැත.මිල පහළ යාම් අතුරින් කැපී පෙනුණේ ඒ අයි ඒ ඉන්ෂුවරන්ස් (10.00 ) සමාගමයි .පසු දින එනම් 21 වැනිදා ගනුදෙනු සංඛ්‍යාව 5581 ක් දක්වා ඉහළ ගොස් තිබුණි. මිල ඉහළ යාම් අතුරින් එදිනද සමාගම් කැපී පෙනුණේ නැත. මිල පහළ යාම් අතුරින් කැපී පෙනුණේ ඒ අයි ඒ ඉන්ෂුවරන්ස් (10.60 ) , ඉන්ඩස්ට්‍රියල් ඒඑස්පීඑච් (13.50) සමාගම් වේ. මිලියනය ඉක්මවා කොටස් අලෙවි වූ සමාගම් අතුරින් කැපී පෙනුණේ පෑන් ඒෂියන් පවර් (2395528), එස් එම් බී ලීසිං 7881175 එස් එම් බී ලීසිං (ඡන්ද බලය රහිත) 1048928 සොෆ්ට්ලොජික් (1738992), ද ෆිව්‍නෑන්ස් (ජන්ද බලය රහිත) - 1392405, කොමර්ෂල් ලීසිං ඇන්ඩ් ෆිනෑන්ස් ( 1032685), ඒෂියා ඇසට් (1961707), ටච්වුඩ් (1351910), සමාගම් ය.ජනවාරි 22 වැනිදා බදාදා ගනුදෙනු සංඛ්‍යාව 11228 ක් දක්වා සැලකිය යුතු ලෙසින් ඉහළ ගියේය. එසේ ගනුදෙනු සංඛ්‍යාව වැඩි වීමට හේතුව සම්මන්ත්‍රණ ඇරැඹීම විය හැකි බවද වෙළෙඳ පොළ ආරංචි මාර්ග පවසයි. එදින මිලියනය ඉක්මවා කොටස් අලෙවි වූ සමාගම් ගණන 14 ක් ලෙස දැක්වුණි. ඒ අතර ද එස් එම් බී ලීසිං ජන්ද බලය සහිත හා රහිත කොටස් අංශ දෙකම අයත් විය. එසේ මිලියනය ඉක්මවා කොටස් අලෙවි වූ සමාගම් අතර එක්ස්පෝ ලංකා - 9367242, ලංකා අයි ඕ සී (1486225), නේෂන් ලංකා (2292119), පැරගන් (2298275), පී ඩී එල් (1076118), පිරමල් ග්ලාස් (1587654), එස් එම් බී ලීසිං (22366996), එස් එම් බී ලීසිං (ඡන්ද බලය සහිත) - 14076818 සොෆ්ට්ලොජික් (2354904), ටෙක්ස්ටර්ඩ් ජර්සි (5121223), (22366996)ද ෆිනෑන්ස් (ඡන්ද බලය සහිත) - 4941472 පි සී එච් හෝල්ඩින්ග්ස් (2064935), ස්වර්ණමහල් ෆිනෑන්ස් (4878631), ටෙස් ඇග්‍රෝ - 1993151 ටෙස් ඇග්‍රෝ(ජන්ද බලය රහිත) -33399172 සමාගම් විය.දිනයේ මිල ඉහළ ගිය සමාගම් අතර සිලෝන් ටුබැකෝ සමාගම කැපී පෙනුණි. ඒ රුපියල් 24 කින් කොටසක මිල ඉහළ යාමෙනි.ඩිමෝ සමාගමේ මිල රුපියල් 20කින් ද හන්ටර්ස් සමාගමේ මිල රුපියල් 18.50 කින්ද පහළ ගියේය.තාරක වික්‍රමසේකරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>26</day>
    </date>
    <link>http://www.silumina.lk/2014/01/26/_art.asp?fn=aj1401261</link>
    <topic>සදාහරිත වැවිලි සමාගමෙන් අගාවුඩ් නිෂ්පාදන ව්‍යාපෘතියක්</topic>
    <author/>
    <content>සදාහරිත වැවිලි සමාගමෙන් අගාවුඩ් නිෂ්පාදන ව්‍යාපෘතියක්මිනිසුන්ගේ ආර්ථික සහ සමාජීය ක්‍රියාකාරීත්වය හේතුවෙන් මිහිතලය ගතවූ දශක පහ තුළ දැඩි පාරිසරික ව්‍යසනයකට ගොදුරු වූ අතර එහි බියකරු ප්‍රතිවිපාකයක් වූ දේශගුණික විපර්යාසයෙන් දැනටමත් මුළු ලොවම පීඩා විඳී.මේ තත්ත්වයෙන් මිදීම සඳහා සොබාදහම සමඟ එක්ව ගමන් කිරීම විනා අන් මඟක් නොවූයෙන් හරිත ආර්ථිකයක් තුළ ගොඩනැඟෙන්නට දැන් දැන් ලෝකයේ බොහෝ රටවල් උත්සාහ ගනිමින් සිටී.එම යථාර්ථය මීට වසර එකොළහකට පෙර අවබෝධ කර ගත් සදාහරිත වැවිලි සමාගම ගෙවුණු දශකය පුරාම වාණිජ වන වගා ව්‍යාපෘති හරහා හරිත ආර්ථිකයක අසිරිය ලාංකේය ජනතාව සමඟ බෙදා ගනිමින් අපනයන ආදායම සහ ග්‍රාමීය ආර්ථිකය ශක්තිමත් කරලීමේ දැවැන්ත කර්තව්‍යයකට උර දී සිටී.සදාහරිත වැවිලි සමාගම දෙස් විදෙස් වශයෙන් ඉහළ ඉල්ලුමක් සහිත ලංකාවේ දේශගුණික තත්ත්වයන්ට ගැළපෙන සහ ලංකාවේ පාරිසරික තත්ත්වයන්ට හානි ‍ෙනාකරන තිරසාර ලෙස පවත්වාගෙන යාමට හැකි වාණිජ වන වගාවන් සඳහා යොමු වී සිටින අතර මේ සියලු සාධකයන් ආරක්ෂා කර ගනිමින් ගනුදෙනුකරුට ඉහළම ප්‍රතිලාභයක් ලබාදෙමින් දශකයකට අධික කාලයක් ශක්තිමත්ව ලාංකේය වාණිජ වන වගා ක්ෂේත්‍රයේ රැඳී සිටින එකම සමාගම ද වේ.වන වගා ආයෝජන ව්‍යාපෘතියක් සඳහා ඉඩමක් තෝරා ගත් අවස්ථාවේ සිට වාණිජ පරමාර්ථ උදෙසා ශාකය සමාගමට විකිණීමේ අවස්ථාව දක්වා ඉහළ විනිවිද භාවයක් රඳවා ගන්නා සදාහරිත සමාගම වාණිජ වන වගාවේ ප්‍රතිලාභය ගනුදෙනුකරුට තීරණය කරන්නට අවස්ථාව ලබා දෙයි.සදාහරිත වැවිලි සමාගම මඟින් දැනටමත් සාර්ථක ලෙසින් ක්‍රියාත්මක කරන අගාවුඩ් නිෂ්පාදන ව්‍යාපෘතිය ග්‍රාමීය ආර්ථිකය ශක්තිමත් කරමින් රටට විදේශ විනිමය ආකර්ෂණය කර ගත හැකි සාර්ථක මාර්ගයක් ලෙස රජය විසින් හඳුනා ගෙන ඇති අතර සදාහරිත වැවිලි සමාගමේ ද සහාය ඇතිව දිවිනැඟුම ගෙවතු වගා සංකල්පය තුළ මෙම වගාව ප්‍රචලිත කළ හැකි ආකාරය පිළිබඳ මේ වන විට අධ්‍යයනය කරමින් සිටී.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>26</day>
    </date>
    <link>http://www.silumina.lk/2014/01/26/_art.asp?fn=aj1401262</link>
    <topic>On Three 20 නිවාස ඒකක 400 කට වඩා අලෙවි වෙයි</topic>
    <author/>
    <content>On Three 20 නිවාස ඒකක 400 කට වඩා අලෙවි වෙයිකොළඹ 02 යූනියන් පෙදෙසෙ හි ඉදිවෙමින් පවතින On Three 20 සුපිරි මහල් නිවාස සංකීර්ණයේ, නිවාස ඒකක 415 ක් මේ වන විට අලෙවි වී ඇති බව ජෝන් කීල්ස් ලෑන්ඩ් සමාගම කියයි. “අපට තවත් ඉතිරි වී ඇත්තේ නිවාස ඒකක 60 ක් පමණයි. කෙටි කලක් තුළ දී නිවාස ඒක 415 ක් අලෙවි කිරීමට හැකිවීම නිසා, ඉතිරි ඒකක ප්‍රමාණයත් ඉතා ඉක්මනින්ම අලෙවි වනු ඇතැයි දැඩි විශ්වාසයක් අප සතුව තිබෙනවා”, යැයි ජෝන් කීල්ස් හෝල්ඩිංග්ස් හි විධායක උපසභාපතිනි, ජෝන් කීල්ස් සමූ‍හයේ දේපළ වෙළෙඳාම් අංශයේ ප්‍රධාන අලෙවි නිලධාරිනී රොෂානි ජයසුන්දර මොරායස් මහත්මිය කීවාය.කුලුනු තුනකින් සමන්විත මෙම සංකීර්ණය මෙරට වානිජමය හදවත බඳුවූ කොළඹ නගරයේ යූනියන් පෙදෙසට මුහුණලා ඉදිකෙරෙනු ලබන අතර කොළඹ නගරය තුළ පිහිටි හෝටල්, සුපිරි වෙළෙඳසැල්, වෙළෙඳ සංකීර්ණ, පාසල්, ආරෝග්‍ය ශාලා ආදියට ඉතා සමීපයෙන් පිහිටා තිබේ. එක් එක් කුලුන මහල් 37 බැගින් යුක්ත වන අතර එහිදී එළි දැකීමට නියමිත මුළු මහල් නිවාස ඒකක ගණන 475 කි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>26</day>
    </date>
    <link>http://www.silumina.lk/2014/01/26/_art.asp?fn=aj1401263</link>
    <topic>වරලත් ගණකාධිකාරී ආයතනයේ 22 වැනි සභාපති අර්ජුන හේරත්</topic>
    <author/>
    <content>වරලත් ගණකාධිකාරී ආයතනයේ 22 වැනි සභාපති අර්ජුන හේරත්වරලත් ගණකාධිකාරීවරයකු වන අර්ජුන හේරත් මහතා ජාත්‍යන්තර සහ ශ්‍රී ලංකාවේ ප්‍රමුඛ ව්‍යාපාරික ප්‍රධානීන්ගෙන් සමන්විත සම්භාවනීය අමුත්තන් රැසක් ඉදිරියේ ශ්‍රී ලංකා වරලත් ගණකාධිකාරී ආයතනයේ 22 වන සභාපතිවරයා ලෙස වැඩ බාර ගත්තේය.කොළඹ පැවැති උත්සවයකදී හේරත් මහතා චාරිත්‍රානුකූලව වැඩ බාර ගත්තේ ශ්‍රී ලංකා මහ බැංකු අධිපති අජිත් නිවාඩ් කබ්රාල් සහ ජාත්‍යන්තර ගණකාධිකාරී සම්මේලනයේ සභාපති වොරන් ඇලන් යන මහත්වරුන් ඉදිරියේදීය.ආයතනික ලෝකයේ ප්‍රමුඛතම පුද්ගලයකු වන හේරත් මහතා ශ්‍රී ලංකා වරලත් ගණකාධිකාරී ආයතනයේ වසර 20ක අත්දැකීම් සහිත සාමාජිකයකු වන අතර ශ්‍රී ලංකාවේ අර්නස්ට් ඇන්ඩ් යං සමාගමෙ හවුල්කරුවෙක් ද වේ.ජාත්‍යන්තර ගිණුම්කරණ ක්ෂේත්‍රයේ ද සැලකිය යුතු භූමිකාවක නිරතවන හේරත් මහතා සාක් රටවල ප්‍රධානතම ගණකාධිකරණ ව්‍යූහය ලෙස සැලකෙන දකුණු ආසියානු ගණකාධිකාරී සම්මේලනයේ උප සභාපතිවරයා ලෙස කටයුතු කරයි.එසේම ඒ මහතා ලොව පුරා රටවල් 130ක ගණකාධිකාරිවරු මිලියන 2.5කට අධික සංඛ්‍යාවක් නි‍යෝජනය කරන ගණකාධිකාරී වෘත්තියේ ජාත්‍යන්තර ව්‍යූහය ලෙස සැලකෙන ජාත්‍යන්තර ගණකාධිකාරී සම්මේලනයේ වෘත්තීය ගණකාධිකාරී සංවර්ධන කමිටු සාමාජිකයකු ලෙස ද කටයුතු කරයි. ඡායා - සාලිය රූපසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>26</day>
    </date>
    <link>http://www.silumina.lk/2014/01/26/_art.asp?fn=aj1401264</link>
    <topic>වරලත් ගණකාධිකාරී ආයතනයේ 22 වැනි සභාපති අර්ජුන හේරත්</topic>
    <author>ඡායා - සාලිය රූපසිංහ</author>
    <content>වරලත් ගණකාධිකාරී ආයතනයේ 22 වැනි සභාපති අර්ජුන හේරත්වරලත් ගණකාධිකාරීවරයකු වන අර්ජුන හේරත් මහතා ජාත්‍යන්තර සහ ශ්‍රී ලංකාවේ ප්‍රමුඛ ව්‍යාපාරික ප්‍රධානීන්ගෙන් සමන්විත සම්භාවනීය අමුත්තන් රැසක් ඉදිරියේ ශ්‍රී ලංකා වරලත් ගණකාධිකාරී ආයතනයේ 22 වන සභාපතිවරයා ලෙස වැඩ බාර ගත්තේය.කොළඹ පැවැති උත්සවයකදී හේරත් මහතා චාරිත්‍රානුකූලව වැඩ බාර ගත්තේ ශ්‍රී ලංකා මහ බැංකු අධිපති අජිත් නිවාඩ් කබ්රාල් සහ ජාත්‍යන්තර ගණකාධිකාරී සම්මේලනයේ සභාපති වොරන් ඇලන් යන මහත්වරුන් ඉදිරියේදීය.ආයතනික ලෝකයේ ප්‍රමුඛතම පුද්ගලයකු වන හේරත් මහතා ශ්‍රී ලංකා වරලත් ගණකාධිකාරී ආයතනයේ වසර 20ක අත්දැකීම් සහිත සාමාජිකයකු වන අතර ශ්‍රී ලංකාවේ අර්නස්ට් ඇන්ඩ් යං සමාගමෙ හවුල්කරුවෙක් ද වේ.ජාත්‍යන්තර ගිණුම්කරණ ක්ෂේත්‍රයේ ද සැලකිය යුතු භූමිකාවක නිරතවන හේරත් මහතා සාක් රටවල ප්‍රධානතම ගණකාධිකරණ ව්‍යූහය ලෙස සැලකෙන දකුණු ආසියානු ගණකාධිකාරී සම්මේලනයේ උප සභාපතිවරයා ලෙස කටයුතු කරයි.එසේම ඒ මහතා ලොව පුරා රටවල් 130ක ගණකාධිකාරිවරු මිලියන 2.5කට අධික සංඛ්‍යාවක් නි‍යෝජනය කරන ගණකාධිකාරී වෘත්තියේ ජාත්‍යන්තර ව්‍යූහය ලෙස සැලකෙන ජාත්‍යන්තර ගණකාධිකාරී සම්මේලනයේ වෘත්තීය ගණකාධිකාරී සංවර්ධන කමිටු සාමාජිකයකු ලෙස ද කටයුතු කරයි.ඡායා - සාලිය රූපසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>26</day>
    </date>
    <link>http://www.silumina.lk/2014/01/26/_art.asp?fn=aj1401265</link>
    <topic>කොණ්ඩ මෝස්තර සහ රූපලාවණ්‍ය කර්මාන්තයෙන් Hair and Beauty International 2014</topic>
    <author/>
    <content>කොණ්ඩ මෝස්තර සහ රූපලාවණ්‍ය කර්මාන්තයෙන් Hair and Beauty International 201417 වන ජාතික සම්මාන සහ වෙළෙඳ ප්‍රදර්ශනයට සමගාමීව ශ්‍රී ලංකා කොණ්ඩ මෝස්තර සහ රූපලාවණ්‍ය කර්මාන්ත අංශය විසින් සංවිධානය කරනු ලබන ජාත්‍යන්තර තරගාවලිය සහ උලෙළ පෙබරවාරි මස 15, 16 සහ 17 යන දිනයන්හි දී කොළඹ ගලදාරි හෝටලයේ දී පැවැත්වීමට නියමිතය. කොණ්ඩ මෝස්තර සහ රූපලාවණ්‍ය පර්ෂදය සමඟින් මුදල් සහ ක්‍රමසම්පාදන අමාත්‍යාංශයේ ආර්ථික සංවර්ධනය සඳහා වූ ජාතික කවුන්සිලය හා එක්වී පවත්වනු ලබන මෙම තරගාවලියෙහි අරමුණ වන්නේ මෙරට කොණ්ඩ මෝස්තර සහ රූපලාවණ්‍ය කර්මාන්ත ක්ෂේත්‍රය ජාත්‍යන්තර තත්ත්වයන් හා සම මට්ටමකට ගෙන ඒමයි.ශ්‍රී ලංකා කොණ්ඩ මෝස්තර ශිල්පීන්ගේ සහ රූපලාවණ්‍ය ශිල්පීන්ගේ සංගමය, වෘත්තීය කොණ්ඩ මෝස්තර ශිල්පීන්ගේ සහ රූපලාවණ්‍ය ශිල්පීන්ගේ සංගමය, නවෝත්පාදන වෘත්තීය කොණ්ඩ මෝස්තර ශිල්පීන්ගේ සහ රූපලාවණ්‍ය ශිල්පීන්ගේ සංගමය සහ ශ්‍රී ලංකාවෙහි කොණ්ඩ මෝස්තර සහ රූපලාවණ්‍ය ක්ෂේත්‍රය තුළ නමක් දිනාගැන්මට සමත් වී ඇති අනෙකුත් පුද්ගලයින් අතරින් කොණ්ඩ මෝස්තර සහ රූපලාවණ්‍ය පර්ෂදය සමන්විත වී ඇත. එහි 17 දෙ‍නෙකුගෙන් යුතු සාමාජික මණ්ඩලය සමන්විත වන්නේ නයනා කරුණාරත්න, රම්සි රහමන්, ඩෝරා අත්තනායක, පේමසිරි හේවාවසම්, තිලක් ද සිල්වා, ක්‍රිසි රොසයිරෝ, හසිනි ගුණසේකර, ඉන්දු අත්තනායක, අසෝක තිලකරත්න, ශීලා ප්‍රනාන්දු, සුමුදු වසන්ත විතාන, සුවිනීතා ගුණවික්‍රම, චේතික මනම්පේරි, චම්පා හිල්, ජැකී අපොන්සු, ප්‍රසන්න කොළඹආරච්චි සහ L'Oreal (ශ්‍රී ලංකා) හි ශෙරාන් පීරිස් ගෙනි.දින තුනක් පුරාවට පැවැත්වෙන උලෙළ තරග, මෝස්තර දැක්ම, ප්‍රදර්ශන සහ වෙළෙඳ කුටි වලින් සමන්විත වන අතර අනෙකුත් විශේෂ අවස්ථාවන් සහිත අවසන් මහා තරගයේ දී සෑම තරගයකින්ම ජයග්‍රහණය කරන ලද පුද්ගලයින් තෝරා සම්මාන පිරිනැමීමට නියමිතය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>26</day>
    </date>
    <link>http://www.silumina.lk/2014/01/26/_art.asp?fn=aj1401266</link>
    <topic>මොබිල් ලුබ්රිකන්ට්ස් සමාගමෙන් මහනුවර ළමා දැඩි සත්කාර ඒකකයට පරිත්‍යාග</topic>
    <author/>
    <content>මොබිල් ලුබ්රිකන්ට්ස් සමාගමෙන් මහනුවර ළමා දැඩි සත්කාර ඒකකයට පරිත්‍යාගමොබිල් ලුබ්රිකන්ට්ස් සමාගමේ අධ්‍යක්ෂ, හේමන්ත වර්ණසූරිය මහතා විසින් මහනුවර මහා රෝහලේ වෛද්‍ය, සුසිල් සිරිවර්ධන මහතා හා වෛද්‍ය, කිරිවත්තුඩුව මහත්මියට යන්ත්‍ර දෙක පරිත්‍යාග කළ අවස්ථාව. මොබිල් ලුබ්රිකන්ට්ස් සමාගමේ සාමාන්‍යාධිකාරීවරුන් වන චමින්ද ගුණරත්න හා ලලිත් ද සිල්වා මහත්වරු ද මෙහි වෙති.මොබිල් ලුබ්රිකන්ට්ස් සමාගම මහනුවර මහ රෝහලේ ළමා දැඩි සත්කාර ඒකකයට අත්‍යවශ්‍යව තිබු Infusion pump යන්ත්‍ර දෙකක් පසුගියදා පරිත්‍යාග කෙළේය.මහනුවර මහ රෝහල් දැඩි සත්කාර ඒකකයෙහි ඇත්තේ රෝගී යහන් සතරක් පමණි. නමුත් එම දැඩි සත්කාර ඒකකයට දිවයිනේ සියලු පළාත් එනම් මධ්‍යම, උතුරුමැද, උතුරු හා නැගෙනහිර පළාත්වල අසාධ්‍ය රෝගී දරුවන් ඇතුළත් කෙරේ. එහෙයින් පවතින තත්ත්වය අධ්‍යයනය කළ මොබිල් ලුබ්රිකන්ට්ස් සමාගම මෙම වටිනා පරිත්‍යාගය සිදු කළේ තම ආයතනික සමාජ සත්කාරක වැඩසටහන යටතේය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>26</day>
    </date>
    <link>http://www.silumina.lk/2014/01/26/_art.asp?fn=aj1401267</link>
    <topic>හේමාස් පියවර පෙර පාසලට රොෂාන් මහානාමගේ අනුග්‍රහය</topic>
    <author/>
    <content>හේමාස් පියවර පෙර පාසලට රොෂාන් මහානාමගේ අනුග්‍රහයකීර්තිමත් ක්‍රිකට් ක්‍රීඩකයෙකු වන රොෂාන් මහානාම, පසුගිය දා හේමාස් හි 39 වැනි පියවර පෙර පාසල සඳහා මුල්ගල තැබීමේ අවස්ථාවට තම දායකත්වය ලබා දුන්නේය. එම අවස්ථාවට ළමා සංවර්ධන හා කාන්තා කටයුතු පිළිබඳ අමාත්‍ය තිස්ස කරලියද්ද, හේමාස් අවුට්රිච් පදනමේ විධායක අධ්‍යක්ෂිකා ශිරෝමි මාස්කෝරාල, වන්නි ආරක්ෂක බළකායේ අණදෙන නිලධාරී මේජර් ජනරාල් බොනිෆස් පෙරේරා, 62 වන බළසේනාවේ ප්‍රධාන අණදෙන නිලධාරී බ්‍රිගේඩියර් දේවින්ද පෙරේරා යන මහත්ම මහත්මීහු ද සහභාගි වූහ.කැබිතිගොල්ලෑවේ සිට කිලෝ මීටර 20 ක් පමණ ඇතුළට වන්නට පිහිටි නැවත පදිංචි කළ ගම්මානයක් වූ වෙහෙරතැන්නේ පිහිටි මෙම ප්‍රජා පෙර පාසල, කුඩා දරු දැරියන් 136 කගේ පමණ පෙර පාසල් අධ්‍යාපන අවශ්‍යතාවන් සපුරාලන්නකි. මෙය ශ්‍රී ලංකා යුද හමුදාවේ 62 වැනි බළකාය විසින් ස්වෙච්ඡාවෙන් ඉදිකරන ලද්දකි.ශිරෝමි මාස්කෝරාල මහත්මිය කියා සිටියේ, ශ්‍රී ලංකාවේ කුඩා දරු දැරියන්ගේ මුල් ඉගෙනුම් අවශ්‍යතාවයන් සපුරාලීම, පියවර පෙර පාසල් සංකල්පයේ අරමුණයි. ගඩොල් හා සිමෙන්ති හුණුවලින් ඔබ්බට යමින් ශ්‍රී ලංකාවේ පෙර පාසල් අධ්‍යාපනයට සාකල්‍ය ප්‍රවේශයක් ලබා දීම මෙම ව්‍යාපෘතියේ අරමුණයි” යනුවෙනි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>26</day>
    </date>
    <link>http://www.silumina.lk/2014/01/26/_art.asp?fn=aj1401268</link>
    <topic>Stone N String ප්‍රවර්ධන වැඩසටහන මේ 31 දක්වා</topic>
    <author/>
    <content>Stone N String ප්‍රවර්ධන වැඩසටහන මේ 31 දක්වාStone N String  හිදී දැන් වෙනස් ආරක නැවුම් අත්දැකීමක් විඳ ගැන්මට අවස්ථාව සලසා දී ඇත්තේ Go For It ප්‍රවර්ධන වැඩසටහනත් සමඟිනි. ඉහළ තත්ත්වයේ නිර්මාණශීලී ආභරණ නිපදවනා Stone N String විසින් මෙවන් ප්‍රවර්ධන වැඩසටහන් සෑම වසර 6-8 කට වරක් පවත්වන අතර මෙවර එය පැවැත්වෙන්නේ සාර්ථක තෙවන වතාවටය. මෙහි ඇති සුවිශේෂීත්වය වන්නේ විශේෂිත ආකාරයේ විලාසිතාවන්ට අනුව නිර්මාණය කරන ලද විවිධ මෝස්තරයෙන් යුත් ආභරණ පහසු මිලට මිලදී ගැන්මට ඉඩ සැලසීම සහ මේවායින් බොහොමයක් ඉතා දුර්ලභ ගණයේ නිර්මාණයන් වීමය.මෙම විශේෂ අවස්ථාව ආර්.ඒ. ද මෙල් මාවතේ අංක 275 දරන Stone N String අලෙවි මධ්‍යස්ථානය වෙත මේ 31 වැනිදා දක්වා පැමිණෙන ඕනෑම පාරිභෝගිකයෙක්ට හිමි වේ.අලෙවි කළමනාකාර සුමුදු ප්‍රනාන්දු මහතා ප්‍රකාශ කර සිටියේ “අපි කාලයක් පුරාවට අපනයන වෙළඳපොළට නිර්මාණය කළ දුර්ලභ ගණයේ නිර්මාණ එකතුවක් එක් රැස් කර මෙම Go For It සංවිධානය කරනවා. මෙහි පිරිනමා ඇති ආභරණ නිර්මාණයන් බොහොමයක්ගෙන් එක් වර්ගයකින් එකක් පමණක් පවතින නිසා සහ ඒවා පහසු මිලකට මිලදී ගත හැකි නිසා ඉක්මණින්ම පැමිණෙන තරමට හොඳයි. එය වටිනා මුදල් ආයෝජනයක් වන බව විශ්වාසයි.” යනුවෙනි.විවිධ ආකාරයේ මාල, අත් පළඳනා, හිස් පළඳනා, සාරි කටු ආදී ආභරණ වඩාත් සුවිශේෂී ලෙසින් නිර්මාණශීලීත්වයෙන් අනූනව ඉදිරිපත් කර ඇති මෙම විශේෂ අවස්ථාව සෑම පාරිභෝගිකයෙක් විසින්ම අනිවාර්යයෙන් අත්දැකිය යුතු යමක් වන්නේ මෙහි පවතින බොහෝ ආභරණ විශේෂිත සහ දුර්ලභ නිර්මාණයන් වන නිසාය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>26</day>
    </date>
    <link>http://www.silumina.lk/2014/01/26/_art.asp?fn=aj1401269</link>
    <topic>වින්ඩෝස් ජංගම දුරකථන සඳහා විශේෂ ආරක්ෂණ සැලසුමක්</topic>
    <author/>
    <content>වින්ඩෝස් ජංගම දුරකථන සඳහා විශේෂ ආරක්ෂණ සැලසුමක්මයික්‍රොසොෆ්ට් සමාගම විසින් ඉදිරිපත් කරන වින්ඩෝස් ජංගම දුරකථන ඉතා ඉහළ ආරක්ෂක උපාය මාර්ග අනුගමනය කරන නිසා එම දුරකථන දත්ත සොරකම්වලට බඳුන් වීමට ඇති ඉඩකඩ ඉතාම අවම බව මයික්‍රොසොෆ්ට් ශ්‍රී ලංකා සමාගම කියති.මයික්‍රොසොෆ්ට් ශ්‍රී ලංකා සමාගමේ OEM අධ්‍යක්ෂ පුජිත රාජපක්ෂ මහතා පැවසුවේ දත්ත සොරකම් කිරීමේ අවදානමට මුහුණ දෙන ව්‍යාපාර සහ සමාගම්වලට සම්බන්ධව කටයුතු කරන්නන්ට දැනට පවතින හොඳම විසඳුම වින්ඩෝස් ජංගම දුරකථනය බවයි.වයිරස සහ වෙනත් අහිතකර දේවලින් ද වින්ඩෝස් ජංගම දුරකථන ආරක්ෂා කොට ඇති නිසා එම දුරකථන භාවිත කරන්නන්ට බියකින් තොරව නිදහසේ සිය කටයුතු කරගෙන යාමට ඉඩ ලැබෙන බව ද රාජපක්ෂ මහතාගේ අදහසයි.මේ අතර ප්‍රීමා සමාගම මයික්‍රොසොෆ්ට් ශ්‍රී ලංකා සමාගම සමඟ එක්ව සිය මෙහෙයුම් කටයුතු පහසුවීම සඳහා වින්ඩෝස් දුරකථන ඔස්සේ පරිහරණය කළ හැකි විශේෂ ‘ඇප්’ එකක් නිර්මාණය කර ඇති බවද ඔහු වැඩිදුරටත් සඳහන් කළේය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>26</day>
    </date>
    <link>http://www.silumina.lk/2014/01/26/_art.asp?fn=aj14012610</link>
    <topic>මිලේනියම් හවුසින් ඩිවෙලොපර්ස් ප්‍රථම මහජන කොටස් නිකුතුව</topic>
    <author/>
    <content>මිලේනියම් හවුසින් ඩිවෙලොපර්ස් ප්‍රථම මහජන කොටස් නිකුතුවමිලේනියම් හවුසින් ඩිවෙලොපර්ස් සමාගමට දැන් කොළඹ කොටස් හුවමාරුවේ දිරි සවි පුවරුවේ ලැයිස්තුගත වීමේ අවස්ථාව හිමිවී ඇත. කොටසක් රු. 6/- බැගින් සාමාන්‍ය කොටස් මිලියන 16 ක් නිකුත් කිරීමත් සමඟ එය කොටස් මිලියන 32 දක්වා වැඩිකිරීමේ හැකියාව ඇත.2014 ජනවාරි 28 දා ඇරඹෙන මෙම ප්‍රථම මහජන කොටස් නිකුතුව වැඩකරන දින 14 ක කාලයක් විවෘතව පැවතීමට නියමිත ය. මෙමගින් උපයා ගැනීමට නියමිත රු. මිලියන 192 ක මුදල 2014-2015 කාල පරිච්ඡේදය තුළ හෝමාගම, ජාඇල, සීදූව සහ වත්තල යන ප්‍රදේශවල නිවාස ඒකක 180 කින් සමන්විත මහාපරිමාණ නව නිවාස ව්‍යාපෘති 4 ක් සඳහා ප්‍රථමයෙන් ආයෝජනය කෙරෙනු ඇත. ඊට අමතරව කොළඹ හා තදාසන්න ප්‍රදේශවල මධ්‍යම සහ ඉහළ මධ්‍යම පාන්තික නිවාස අවශ්‍යතා සපුරාලීම පිණිස මහ කොළඹ ප්‍රදේශයේ නිවාස ඒකක 150 කට ආසන්න ප්‍රමාණයක් සහිත ව්‍යාපෘති 3 ක් ආරම්භ කිරීම සඳහා ස්ථාන 3 ක් සමාගම හඳුනාගෙන තිබේ.දැනට මිලේනියම් හවුසින් ඩිවෙලොපර්ස් සමාගම දිවයිනේ ස්ථාන 5 ක ඉදිකෙරුණු, රු. මිලියන 2.5 සිට මිලියන 20 දක්වා මිල පරාසයක පැතිරුණු නිවාස තම ආදායමට සරිලන අයුරින් ලබාගැනීමට නිවාස ගැනුම්කරුවන්ට ඉදිරිපත් කර ඇති අතර ඔවුන්ට නිවාස සැලසුම් 42 ක් අතරින් කැමති සැලසුම තෝරාගත හැකි වේ. කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>26</day>
    </date>
    <link>http://www.silumina.lk/2014/01/26/_art.asp?fn=aj14012611</link>
    <topic>CDB සිසුදිරි ශිෂ්‍යත්ව වැඩසටහනේ 6 වන අදියරෙන් 57 කට ආධාර</topic>
    <author/>
    <content>CDB සිසුදිරි ශිෂ්‍යත්ව වැඩසටහනේ 6 වන අදියරෙන් 57 කට ආධාරසිටිසන්ස් ඩිවලොප්මන්ට් බිස්නස් ෆිනෑන්ස් (CDB ) තම ප්‍රමුඛතම ආයතනික සමාජ වගකීම් වැඩසටහන වන ‘සිසුදිරි ශිෂ්‍යත්ව වැඩසටහන’ යටතේ අඛණ්ඩව 6 වන වරටත් දක්ෂ සිසු දරුදැරියන් 57 දෙනකුට ශිෂ්‍යත්ව ප්‍රදානය කරනු ලැබීය. මෙම අවස්ථාවට සේව් ද චිල්ඩ්රන් හි ජාත්‍යන්තර ළමා ආරක්ෂණ අධ්‍යක්ෂිකා මේනකා කල්‍යාණරත්න මහත්මිය සහ CDB  සමාගමේ සභාපති හර්ෂල් ගුණවර්ධන මහතා ප්‍රධාන ආරාධිතයින් ලෙස එක්ව සිටියහ.CDB ‘සිසුදිරි ශිෂ්‍යත්ව වැඩසටහන’ සඳහා 2008 වසරේ සිට මේ දක්වා රුපියල් මිලියන 10 කට අධික ශිෂ්‍යත්ව ලබාදීමට සමාගම කටයුතු කර තිබෙන අතර ආරම්භයේ සිටම ත්‍රී රෝද රථ රියදුරන්ගේ 5 වසර ශිෂ්‍යත්ව සහ අ.පො.ස. (සා.පෙළ) විභාගයන්හිදී විශිෂ්ට සාමාර්ථ හිමිකර ගත් දක්ෂ සිසු දරුදැරියන්ට ශිෂ්‍යත්ව පිරිනමා ඇත. මේ ව්‍යාපෘතිය මඟින් ප්‍රදානය කර ඇති මුළු ශිෂ්‍යත්ව සංඛ්‍යාව 220 කි.පහ වසර ශිෂ්‍යත්වය සමත් සිසු දරු දැරියන් සඳහා එක් අයකුට අ.පො.ස. සා.පෙළ විභාගය නිම කරන තුරු වසර 5 ක කාලයකට රුපියල් 50,000 ක මුදලක් සහ සාමාන්‍ය පෙළ නිම කොට උසස් පෙළ නිම කිරීම සඳහා ගතවන වසර දෙකක කාලසීමාව තුළ රුපියල් 30,000 ක ශිෂ්‍යාධාරය බැගින් හිමිවේ. මෙම මුදල් දරුවන් ගේ ගිණුම්වලට බැර කිරීමකින් තොරව ඔවුන්ගේ දෙමාපියන්ට හෝ භාරකරුවන් වෙත ලබා දීමට CDB සමාගම කටයුතු කරයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>26</day>
    </date>
    <link>http://www.silumina.lk/2014/01/26/_art.asp?fn=aj14012613</link>
    <topic>වැලිබල් ෆිනෑන්ස් නව සේවා මධ්‍යස්ථානය පාණදුර</topic>
    <author/>
    <content>වැලිබල් ෆිනෑන්ස් නව සේවා මධ්‍යස්ථානය පාණදුරවැලිබල් ෆිනෑන්ස් සිය නවතම සේවා මධ්‍යස්ථානය පාණදුර නගරයේ දී පසුගියදා සුබ මොහොතින් කළමනාකාර අධ්‍යක්ෂ ජයන්ත රන්ගමුව මහතා අතින් විවෘත විය. නො.293A, ගාලු පාර, පාණදුර යන ස්ථානයේ පිහිටා ඇති මෙම නවතම සේවා මධ්‍යස්ථානය මඟින් පාරිභෝගික ජනතාවට සිය මූල්‍ය අවශ්‍යතා ඉටුකර ගත හැකිය.“පාණදුර නගරය ව්‍යාපාරික වශයෙන් සුවිසල් දියුණුවකට පත්වූ නගරයක් වන අතර විවිධ වූ ජනකොටස් එය සිය පදිංචිය සඳහා තෝරාගෙන ඇත. මෙම නවතම සේවා මධ්‍යස්ථානය මඟින් ඔවුන්ගේ මූල්‍ය අවශ්‍යතා ඉටුකරදීමට වැලිබල් ෆිනෑන්ස් කාර්ය මණ්ඩලය නිරන්තරයෙන් සූදානම්ය.” යනුවෙන් මෙම අවස්ථාවට සහභාගි වූ කළමනාකාර අධ්‍යක්ෂ වරයා කීය. පාණදුර ප්‍රදේශවාසීන් සඳහා ස්ථාවර තැන්පතු, ලීසිං, කුලී සින්නක්කර, සුළු ණය, රන් ණය යනාදිය ඇතුළු තවත් බොහෝ මූල්‍ය පහසුකම් මෙම නවතම සේවා මධ්‍යස්ථානයෙන් ලබාගත හැකිය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>26</day>
    </date>
    <link>http://www.silumina.lk/2014/01/26/_art.asp?fn=aj14012614</link>
    <topic>හොල්සිම්ලංකා නව සන්නාම ප්‍රවර්ධන වැඩසටහනක් අරඹයි</topic>
    <author/>
    <content>හොල්සිම්ලංකා නව සන්නාම ප්‍රවර්ධන වැඩසටහනක් අරඹයිසංස්ථා සිමෙන්ති නාමයේ සුවිශේෂත්වය සහ එහි ගුණාංග එම ක්ෂේත්‍රයේ විවිධ පාර්ශ්ව වෙත තවත් හොඳින් සන්නිවේදනය කරනු පිණිස නවතම බහුමාධ්‍ය ප්‍රචාරණ වැඩසටහනක් අරඹයි. දිවයින පුරාම සංවර්ධන කටයුතු පෙර නොවූවිරූ ලෙස සිදුවන මෙවන් කලෙක, දේශය ගොඩනැංවීම සඳහා තම දායකත්වය ලබාදෙන්නට ‍හොල්සිම් ලංකා සූදානමින් සිටී. “මේ ප්‍රචාරණ ව්‍යාපෘතිය සැලසුම් කිරීමේදී අපි පාරිභෝගිකයන්ගේ වැදගත් අදහස් හඳුනාගැනීමට ඉතාම විද්‍යානුකූල ප්‍රවේශයක් භාවිතා කළා. ඊට අමතරව වැඩසටහන දියත් කිරීමට පෙර, එමඟින් ලබාදීමට අවශ්‍ය පණිවිඩය අදාළ පාර්ශ්ව වෙත සන්නිවේදනය වනවාදැයි තහවුරු කරගැනීමට මුළු වැඩසටහනම පෙර පරීක්ෂාවකට ලක්කිරීමටත් අපි පියවර ගත්තා.” උප සභාපති අලෙවිකරණ සහ විකුණුම් නලින් කරුණාරත්න මහතා පැවසී ය.“දියුණු යටිතල පහසුකම් සහ වෙනත් වාණිජ හා පෞද්ගලික පහසුකම් සමගින් මෙරට ඉදිකිරීම් ක්ෂේත්‍රය මේ වනවිට නව ශ්‍රී ලංකාවක් ගොඩනැගීමේ මෙහෙවරෙහි නිරත වී සිටිනවා. එවන් මොහොතක, එම උත්සාහයේ පෙරමුණ ගැනීමට හොල්සිම් සමාගමට හැකියාව ලැබීම අපට ඉමහත් සතුටක්.” හොල්සිම් (ලංකා) සමාගමේ ප්‍රධාන විධායක නිලධාරී ෆිලිප් රිචර්ට් මහතා පැවසී ය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>26</day>
    </date>
    <link>http://www.silumina.lk/2014/01/26/_art.asp?fn=aw140126</link>
    <topic>පවුල් ජීවිතයේ අසරණවූ දියණියගේ පිහිටට මිය ගිය පියා එයි</topic>
    <author>මතුගම මහින්ද විජේතිලක</author>
    <content>“මගේ කෙල්ල අසරණ වෙලා. හොඳට ම අසරණ වෙලා. මට මගෙ දුව අතහැරලා යන්න බෑ. මට යන්න කියන්නත් එපා. මම යන්නෙත් නෑ.”“කවුද මේ ශරීරයට ඇතුල් වෙලා ඉන්නේ.”“මේ සමන්මලී දුවගේ තාත්තා. ජයසේන.”“හොඳයි අපි යන්න කියන්නේ නෑ. ඒ වුණත් සති දෙකකට තාවකාලිකව ඉවත් වෙලා කැලණියට යන්න. මම එහෙම යෝජනා කරන්නේ සමන්මලීගේ යහපතටමයි. දුවට ආදරයක් කරුණාවක් තියෙනවා නම්, මේ සති දෙක විතරක් ඉවත් වෙලා ඉන්න සති දෙකකින් ආයෙත් එන්නැ” යි සමන්මලීගේ ශරීරයට ආවිශ්ටව සිටින ඇගේ පියාගේ භූතාත්ම­‍ෙයන් ආධ්‍යාත්මීය උපදේශකවරයා කරුණාවෙන් ඉල්ලා සිටියේ ය. භූතාත්මය ඊට එකඟ විය.‍සමන්මලී කඩුවෙල ප්‍රදේශයේ පදිංචි තිස් පස් හැවිරිදි වැදගත් තරුණ කාන්තාවකි. එකොළොස් හැවිරිදි පුතෙකුගේ මවකි. ඇගේ සැමියා සමන් පෞද්ගලික අංශයේ රැකියාවක නිරත වන්නෙකි. සමන්මලී මුදල් හදල් යාන වාහන වස්තු සම්පත්වලින් අඩුවක් නැති මවුපිය උරුමයෙන් දේපළ හිමිකාරියක් වූවා ය.සමන්මලීට මේ වනවිට දිනපතා ම පාහේ මිය ගිය පියාගේ භූතාත්මය ආවිශ්ට වී කෑකෝ ගසන්නටත් වරෙක අඬන්නටත් විය. වරෙක ඇඳුම් ඉරාගෙන අඩ නිරුවතින් හැසිරෙන අවස්ථා ද විය. මේ හැම දේකට ම වඩා බරපතළ ව‍ූයේ හිටි හැටියේ පිහියක් රැගෙන සිය සැමියා කපා කොටා මරන්නට තැත් කිරීමයි. බොහෝ විට පිහියක් අමෝරා ගෙන මහ පාර දිගේ සැමියා පන්නා ගෙන එයි. ගමේ උදවිය ඇයට පිස්සු යැයි කීම පවුලේ අයටත් විශේෂයෙන් ම අධ්‍යාපනය ලබන දරුවාටත් ලැජ්ජාවට කාරණයක් විය. වෛද්‍ය ප්‍රතිකාර, මනෝ වෛද්‍ය ප්‍රතිකාර ලබාදුන් නමුත් සුවයක් නම් නොවී ය.“සිළුමිණ” පත්‍රයේ සිත්මල් යාය අති‍රේකයේ පළමුවන ‘පියවි ඇසින් ඔබ්බට’ විශේෂාංගය නොකඩවා කියවන පාඨකයෙක් වූ සමන් සිය බිරිය ඇතුල්කෝට්ටේ ගුප්ත ගවේෂණ මධ්‍යස්ථානය කරා ගෙන ගියේ ය.එහිදී ආධ්‍යාත්මීය උපදේශකවරයා ඉදිරියේ ඇය ප්‍රලය වී හ‍ූ කියන්නටත් කෑ ගසන්නටත් වූවා ය. ඇය තුළ අමනුෂ්‍ය දෝෂයක් නැති බවත්, මෙය පෞද්ගලික හේතුවක් මත සිදුවූ ප්‍රබල මානසික පීඩාවකින් මනස විකෘතිවීමක් බව ගවේෂකවරයා වටහා ගත්තේ ය. එහෙත් සමන්මලී තමන්ගේ ආරක්ෂාවට පැමිණ සිටින මිය ගිය පියාගේ භූතාත්මය තමන්ට ආවේශ වන බව තදින් පිළිගෙන තිබෙන නිසා එක්වරම මෙය භූත දෝෂයක් නොවේ යැයි කියන්නට ගවේෂකවරයා ඉක්මන් වූයේ නැත. ඇය පිළිගෙන සිටින ආකල්පය තුළින් ම ඇයට ප්‍රතිකාර කරන්නට තීරණය කළේ ය.ඇයට මස් මාළු කරවල බිත්තර සහ තෙල් බැදුම් ආහාරයට නොගන්නා ලෙස අවවාද කොට ගමේ පන්සලේ දී බෝධි පූජා විසි එකක් පවත්වා නැවත පැමිණෙන ලෙස උපදෙස් දුන්නේ ය. එසේ ම ඇයට ආවිශ්ට වන පියාගේ භූතාත්මය තාවකාලිකව සති දෙකකට කැලණියට යවන බව ද ඇයටත් පවුලේ අයටත් කීවේ ය.ඒ දෙසතිය තුළ සමන්මලීට පියා ආවිශ්ට වූයේ නැත. බෝධි පූජා අවසන් කොට ඇය නැවත පැමිණියාය. එදින සමන්මලී නැවත ප්‍රලය වූවා ය.“මම ඇවිත් ඉන්නේ මගේ දුවගේ ආරක්ෂාවට, මාව පන්නන්න කාටවත් බෑ. මම යන්නෙත් නෑ” යි භූතාත්මය තදින් ම කීවේ ය. භූතාත්මය ශරීරයෙන් ඉවත් කොට ඇය සමඟ සාකච්ඡා කළේ ය.සමන්මලීගේ මනසට මහත් පීඩාවක් දෙන සිදුවීමක් නිසා ඇගේ මළගිය පියා පැමිණ ඇති බවත් ඒ පෞද්ගලික සිදුවීම විස්තරාත්මකව ලියාගෙන තමන් සතියකින් පැමිණෙණ ලෙස නියම කළේ ය.සමන්මලී තමන්ට මානසිකව පීඩා දෙන පෞද්ගලික ප්‍රශ්නය ලියා ගෙනැවිත් ගවේෂකවරයා අතට දුන්නා ය.“මට හොඳට සල්ලි තියෙනවා. ඒ සල්ලිවලින් මගේ මහත්තයා හොඳට සැප විඳිනවා. ඒක‍ට කමක් නැහැ. මගේ සල්ලිවලින් මමත් , මහත්තයාත්, පුතාත් සැප විඳින්න ඕනෑ. එතැන ප්‍රශ්නයක් නෑ. ඒත් මගේ මහත්තයා හොර ගෑනියක් ළඟට යනවා. මට හොරෙන් මගේ ම සල්ලි වියදම් කරමින් මට වංචා කිරීම ගැන මහත්තයා එක්ක මගේ යටි සිතේ තරහක් තියෙනවා. මගේ තනි නොතනියට, මගේ උදව්වට මගේ ගෙදර ඉන්න මගේ අම්මාටත් මේ ප්‍රශ්නය කි‍ව්වේ නෑ. ලැජ්ජා නිසා.මේ අතරෙ දවසක් අර ගෑනිගෙ මිනිහා මාව හොයාගෙන ආවා. ඇවිත් මට කිව්වා අන්න අර අහවල් හෝටලයට මේ ජෝඩුව ගියා කියලා. මම ඒ වෙලාවෙම ඒ හෝටලයට ගියා. දෙන්නම මගේ අතට ම අහුවුණා. මම එතැන කලබල නොකර ගෙදර ආවා. සමන් එදා ගෙදර ආවේ බීලා. මම ඇහුවා මොකක්ද ඔය කරන ජරා වැඩේ කියලා. අහපු හැටියේ මේ මිනිහා මට ගැහැව්වා. මාව බේරගන්න ආපු මගේ අම්මවත් ඒ වෙලාවෙම ගෙදරින් එළෙව්වා. මට සිහිය නැතුව වැටෙනකම් ගැහැව්වා‍. මම රෝහල් ගත වෙලා ප්‍රතිකාර ගත්තා. ඉස්පිරිතාලෙට ඇවිත් මගෙන් සමාව අරගෙන අපි සමගියෙන් ජීවත් වෙමුයි කියලා ගෙදර ආවා. දැන් නම් මහත්තයා වෙනස් වෙලා ඉන්නේ. ඒත් එයාගෙ දැඩි නීති රීති පාලනයට මම කැමැති නැහැ.අපි හැම දෙයක් ම කරන්නේ මගේ තාත්තා මට හම්බ කරලා කියලා ගිය දේවලින්, තාත්තා මට හරිම ආදරෙයි. මම හැමදාම හැන්දෑවට මගේ දුක තාත්තට කියනවා. තාත්තා මගේ ඇඟට ඇවිත් පිහියක් අරගෙන මහත්තයාව කපන්න පන්නනවා. තාත්තා මගේ ඇඟට එනවා කියලා මට හිතෙනවා” යි ඇගේ ලිපියේ සඳහන් විය.ආධ්‍යාත්මීය උපදේශකවරයා බෞද්ධ මනෝ විද්‍යාවට අනුව සමන්මලීටත්, සැමියාටත්, දරුවාටත් සමබරව උපදෙස් දුන්නේය. ඒ වගේ ම බෞද්ධ පිළිවෙත් කරන අපි බුදුදහමට අනුව කටයුතු කළ යුතුයි, ‍ බුදුරජාණන් වහන්සේ දේශනා කළේ හේතූන් නිසා හට ගන්නා ඵල ක්‍රියාකාරිත්වයක් නිසා සියල්ල ඉපදීමත් පැවතීමත්, මරණයත් සිදුවන බවකි. එය පටිච්ච සමුප්පාදයෙන් පැහැදිලි වෙනවා.තමන්ගේ පෞරුෂය තමන්ම ගොඩ ගොඩ නගාගන්න ඕනෑ. තමන්ගේ පෞරුෂය, ආරක්ෂාව, දියුණු උදාකැර ගැනීම දෙවියන්ට, අමනුෂ්‍යයන්ට පවරන්න එපා. දැන් ඔබ ඔබේ ආරක්ෂාව මිය ගිය තාත්තාට පවරලා. භාරදීලා, තාත්තා ඔබට දැක්වූ ආදරය නිසයි ඒ. ඔබේ මනස ඊට අනුව සකස් වෙලා. ඔබ මේ නා විටත් මනෝ වෛද්‍ය ප්‍රතිකාර ලබනවා. ඒකට කමක් නැහැ. නුවණත් මෙහෙයවන්න.මනෝ විද්‍යාවේ චොයිස් තියරි (Choice Theory) යනුවෙන් හඳුන්වන තේරීමේ න්‍යාය අනුවත් ඔබ සිතිය යුතු යි. ඔබේ ප්‍රශ්නය ගැන පිටස්තර කෙනෙකුට කීවොත් ඔහු කියන්නේ “දරුවා වෙනුවෙන් අතීත සිද්ධිය අමතක කර (අතහැර) කටයුතු කරන්න” කියායි. ඔබේ මහත්තයාගෙන් ඇහුවොත් “දරුවා වෙනුවෙන් ඒ සිද්ධිය අමතක කර වැඩ කරමු” යි කියාවි, ඔබේ සමීප ඥාතියෙකුගෙන් ඇහුවොත් “දරුවා වෙනුවෙන් ඉවසා කටයුතු කරන්න” කියාවි, මේ හැම කෙනෙකුගේ ම විසඳුම එකයි. ඔබ ඒ පොදු සාධකය පිළිගන්න ඕනෑ. එයයි සාධාරණය. බෞද්ධ මනෝ විද්‍යාවේ තීරණයක් ඒකමයි.මම ඔබ දෙදෙනාට යෝජනා කරනවා දරුවාත් සමඟ අනුරාධපුර අටමස්ථානය වඳින්න, යන්න. ඔබතුන් දෙනා පමණයි යන්න ඕනෑ. ඒ සිද්ධස්ථාන නරඹා වන්දනා කරන්න‍. දින තුනක් හොඳ නිදහස් පිරිසිදු නවාතැනක නතර වී සතුටින්, සැහැල්ලුවෙන්, ශ්‍රද්ධාවෙන් ඇවිදලා එන්න” යි උපදෙස් දුන්නේ ය.ශ්‍රී මහා බෝධීන් වහන්සේට අටපිරිකරක් පූජාකොට තාත්තාට පින් අනුමෝදන් කොට එතුමාට සිටින තැනින් තවත් ඉහළට යන්න ප්‍රාර්ථනා කරන්නැයි ද කීවේ ය.සමන්මලී දැන් සතුටින් කල් ගෙවයි. බෙහෙත් නතර කොට ඇත.මතුගම මහින්ද විජේතිලක කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>02</day>
    </date>
    <link>http://www.silumina.lk/2014/02/02/_art.asp?fn=aa1402022</link>
    <topic>මිතුරු රටවල් දිනාගන්න මෙහෙයුමක් ඕනෑ</topic>
    <author/>
    <content>දයාන් ජයතිලකජිනීවා මානව හිමිකම් සමුළුවේ දී ද මාර්තුවේ පැවැත්වීමට යන්නේ ලංකාව සම්බන්ධ ඡන්දයක් බවත් මේ ඡන්දය ජයගැනීමට නම් අපේ රටේ මිත්‍රයන් වන එහි බහුතර ඡන්දය හිමි ආසියා, අප්‍රිකා හා ලතින් ඇමෙරිකානු රටවල් දිනාගැනීමට මෙහෙයුමක් දියත් කළ යුතු බවත් දේශපාලන විචාරකයකු හා ජිනීවාහි ශ්‍රී ලංකා නිත්‍ය නියෝජිතයා ලෙස ද වරක් කටයුතු කළ ආචාර්ය දයාන් ජයතිලක මහතා පවසයි. ජගත් මානව හිමිකම් සමුළුවේ සාමාජික සංඛ්‍යාවෙන් 34ක්ම මේ කලාප තුනට අයත් රටවල් බවත් ඔවුන් අපට දිනාගත හැකි බවත් ජයතිලක මහතා කීය. මෙහි සිටින බටහිර රටවල් සංඛ්‍යාව 13ක් පමණි.බටහිර රටවල සිටින කොටි සංවිධානයට හිතැති දෙමළ ඩයස් පෝරාවේ උදවිය එම රටවල නායකයන් අල්ලාගෙන ශ්‍රී ලංකාවට විරුද්ධව යුද අපරාධ චෝදනා ගේන්න උත්සාහ කරන බවත් අපට ලෙහෙසියෙන්ම දිනාගත හැක්කේ කලාප තුනේ මිත්‍රයන් බවත් ඒ සඳහා ඇත්තේ තව සති ගණනක් බවත් ආචාර්යවරයා පෙන්වා දෙයි.2009 උණුසුම් යුද්ධයේ දී ප්‍රභාකරන්‍ අවියෙන් පරාජය කළත් දැන් අපට විරුද්ධ මේ සීතල යුද්ධයේදී ජාත්‍යන්තර තලයේ මුහුණ දීමට සිදුව තිබෙන්නේ බාලසිංහම්ගේ හමුදාවට බවත් මේ හමුදාවත් පරාජය කිරීමට නම් රට තුළ මෙන්ම ජාත්‍යන්තරවත් වසන රට ගැන හිතන උගත් බුද්ධිමත් ශ්‍රී ලාංකික පිරිස් රාශිභූත කළ යුතු යැයි ද කීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>02</day>
    </date>
    <link>http://www.silumina.lk/2014/02/02/_art.asp?fn=aa1402023</link>
    <topic>ඡන්දය තිබෙනවා ද ‘1919’ අමතන්න</topic>
    <author>නිහාල් පී. අබේසිංහ</author>
    <content>නිහාල් පී. අබේසිංහඉදිරියේදී පැවැත්වීමට නියමිත පළාත් සභා මැතිවරණයේදී ඔබේ නම ඡන්ද ලේඛනයේ නියමිත පරිදි ලියාපදිංචි වී තිබේ දැයි සැකහැර දැන ගැනීමේ සේවාවක් දැන් 1919 රාජ්‍ය තොරතුරු කේන්ද්‍රය මගින් ක්‍රියාත්මක කර ඇත. ඒ අනුව තමන්ගේ සම්පූර්ණ නම හා හැඳුනුම්පත් අංකය 1919 සේවාවට ලබාදීමෙන් පසු තම නම ලියාපදිංචි වී ඇත්නම් ඒ බව හා තමන්ට හිමි ඡන්ද කොට්ඨාස අංකය හා ලියාපදිංචි අංකය දැනගත හැකි බව ශ්‍රී ලංකා තොරතුරු හා සන්නිවේදන තාක්ෂණ නියෝජිතායතනයේ (ICTA) ප්‍රධාන විධායක නිලධාරි රෙෂාන් දේවපුර මහතා පවසයි.විශේෂයෙන් තැපැල් ඡන්ද දායකයන්ට ද සිය අයදුම්පත සම්පූර්ණ කිරීම සඳහා අවශ්‍ය මූලික තොරතුරු ද මේ මගින් ලබාගත හැකි ය.සිංහල ඉංග්‍රීසි දෙමළ යන භාෂා තනෙන් ම ක්‍රියාත්මක මේ සමාජ සත්කාරය ශ්‍රී ලංකා තොරතුරු හා මැතිවරණ දෙපාර්තමේන්තුව ඒකාබද්ධව ක්‍රියාවට නංවන බව ද රෙෂාන් දේවපුර මහතා කීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>02</day>
    </date>
    <link>http://www.silumina.lk/2014/02/02/_art.asp?fn=aa1402024</link>
    <topic>නිදහස් උලෙළ කෑගල්ලේ දී</topic>
    <author>සුනිල් දයා අල්විස්</author>
    <content>සුනිල් දයා අල්විස්ලබන අඟහරුවාදාට (4) යෙදෙන ශ්‍රී ලංකාවේ හැටහය වැනි ජාතික නිදහස් දින සැමරුම් උත්සවය ‘එකමුතුව ගොඩනඟමු ලොව දිනන දේශයක්’ යන තේමාව යටතේ මහින්ද රාජපක්ෂ ජනාධිපතිතුමාගේ ප්‍රධානත්වයෙන් කෑගල්ල නගරයේදී අභිමානවත් ලෙසින් පැවැත්වෙයි.මේ සඳහා අවශ්‍ය සියලු විධි විධාන යොදා අවසාන බව රාජ්‍ය පරිපාලන සහ ස්වදේශ කටයුතු පිළිබඳ ඇමැති ඩබ්ලිව්. ඩී. ජේ. සෙනෙවිරත්න මහතා සිළුමිණට පැවැසීය.මහින්ද රාජපක්ෂ ජනාධිපතිතුමා මෙදින ජාතිය ඇමැතීමට නියමිතව ඇත්තේ පෙරවරු 9.15 ටය. එතුමාගේ ජාතිය ඇමැතීමෙන් අනතුරුව යුද හමුදාවේ 1400 ක්ද, නාවුක ගුවන් හමුදා සහ ශ්‍රී ලංකා පොලීසිය, සිවිල් ආරක්ෂක බළකාය යන අංශවල 1000 ක්ද ජාතික ශිෂ්‍යභට බළකායේ 325 ක් සහ යොවුන් සේනාංකයේ 300 යෞවන යෞවනියන් පිරිසක් ද ආචාර පෙළපාළියේ ගමන් කරනු ඇත.නිදහස් සැමරුම් උත්සවයේ ඊළඟ වැදගත් අංශය වනුයේ සංස්කෘතික සංදර්ශනයයි. මේ සංදර්ශනයට පාසල් හා සංස්කෘතික මධ්‍යස්ථානවල සිසුහු සහභාගි වෙති. විවිධ අංශ 16 කින් සමන්විත මේ සංස්කෘතික සංදර්ශනය සමන්විත වෙයි.මේ උත්සවයේ ජාතික ගීය ගායනා කිරීම කෑගල්ල දිස්ත්‍රික්කයේ පාසල් 12 ක සිසු සිසුවියන් 110 දෙනකු විසින් සිදු කරනු ලැබේ.මේ ජාතික දින නිදහස් උත්සවය ජනාධිපති ආර්යා ශිරන්ති රාජපක්ෂ මැතිනිය ද, කථානායක චමල් රාජපක්ෂ, අග්‍රාමාත්‍ය දි. මු. ජයරත්න, අගවිනිසුරු මොහාන් පීරිස්, සබරගමුව ආණ්ඩුකාර වි. ජ. මු. ලොකු බණ්ඩාර, සබරගමුව මහ ඇමැති මහීපාල හේරත් මහත්වරු ද මැති ඇමැතිවරු සෙසු පළාත් ආණ්ඩුකාරවරු මහ ඇමැතිවරු, තානාපතිවරු ඇතුළු ආරාධිත සම්භාවනීය අමුත්තන් රැසක් සහභාගි වෙති.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>02</day>
    </date>
    <link>http://www.silumina.lk/2014/02/02/_art.asp?fn=aa1402025</link>
    <topic>උතුරේ ඉඩම්  සංගණනයක්</topic>
    <author> සුභද්‍රා දේශප්‍රිය</author>
    <content> සුභද්‍රා දේශප්‍රියයාපනේ ඉඩම් ගැටලු විසඳීමට දිස්ත්‍රික්කයට අදාළව සෑම ප්‍රාදේශීය ලේකම් කොට්ඨාසයකම ඉඩම් අයිතිය සම්බන්ධ හිමිකම් පත්‍රයක් ලබාදීම සඳහා බිම්සවිය වැඩසටහන යටතේ මේ වන විට සංගණනයක් කිරීම ආරම්භ කර ඇති අතර මාර්තු මස දහවැනි දින යාපනය දිස්ත්‍රික් බිම්සවිය කාර්යාලයක් විවෘත කරන බව ඉඩම් හා ඉඩම් සංවර්ධන අමාත්‍ය ජනක බණ්ඩාර තෙන්නකෝන් මහතා පවසයි.ඒ අනුව සෑම ප්‍රාදේශීය ලේකම් කොට්ඨාසයකම ඉඩම් අයිතිය සම්බන්ධව ගැටලු හඳුනාගෙන ඒ අයිතිය තහවුරු කිරීම සඳහා අදාළ හිමිකරුවන්ට හිමිකම් සහතිකයක් ලබාදීමට කටයුතු යොදා ඇති බව ද ඇමැතිවරයා පැවැසීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>02</day>
    </date>
    <link>http://www.silumina.lk/2014/02/02/_art.asp?fn=aa1402026</link>
    <topic>අපේක්ෂකයන් 4000 ක් තරග බිමේ</topic>
    <author/>
    <content>බස්නාහිර හා දකුණු පළාත් සභා විමසීමට ඡන්ද අපේක්ෂකයන් 4000 කට ආසන්න අපේක්සක සංඛ්‍යාවක් තරග වැදීමට නාමයෝජනා පත්‍ර බාර දීමට සූදානම් බව වාර්තා වේ.එක්සත් ජනතා නිදහස් සන්ධානයෙන් හා ප්‍රධාන විපක්ෂය වන එක්සත් ජාතික පක්ෂය ද මුස්ලිම් හා දෙමළ දේශපාලන පක්ෂ කිහිපයක් ද හැර ස්වාධීන කණ්ඩායම් ද රාශියක්ම බස්නාහිර හා දකුණු පළාත් සභා ඡන්දය සඳහා නාමයෝජනා ඉදිරිපත් කිරීමට කටයුතු සිදු කරමින් සිටියි. මෙයින් බොහෝ දෙනා ලබන 5 - 6 දෙදින නාමයෝජනා බාරදීම සිදු කරනු ඇත.බස්නාහිර පළාත් සභාව වෙනුවෙන් කොළඹ දිස්ත්‍රික්කයට මන්ත්‍රී නියෝජිතයන් 40 ක්ද, ගම්පහ දිස්ත්‍රික්කයට ද මන්ත්‍රී නියෝජිතයන් 40 ක් සහ කළුතර දිස්ත්‍රික්කයට මන්ත්‍රී නියෝජිතයන් 22 ක්ද වශයෙන් මුළු මන්ත්‍රී සංඛ්‍යාව 102 ක්ද ගාල්ල දිස්ත්‍රික්කයට මන්ත්‍රීවරු 22 ක්ද මාතර දිස්ත්‍රික්කයට මන්ත්‍රීවරු 17 ක් සහ හම්බන්තොට දිස්ත්‍රික්කයට ද මන්ත්‍රීවරු 14 ක්ද බැගින් මන්ත්‍රී දකුණු පළාත් සභාවට මන්ත්‍රීවරු 53 ක්ද පත් වනු ඇත.කෙසේ නමුත් කොළඹ ගම්පහ කළුතර යන දිස්ත්‍රික්ක තුනට දේශපාලන පක්ෂයකින් හෝ ස්වාධීන කණ්ඩායමකින් ඉදිරිපත් වී තරග කරන්නේ නම් අපේක්ෂකයන් 111 දෙනා බැගින් බස්නාහිර පළාත් සභාවට ද ගාල්ල මාතර සහ හම්බන්තොට යන දිස්ත්‍රික්ක තුනෙන් දේශපාලන පක්ෂයකින් හා ස්වාධීන කණ්ඩායමකින් අපේක්ෂකයන් 62 බැගින් තරග කිරීමට ද නාම යෝජනා බාර දෙනු ඇත.බස්නාහිර හා දකුණු පළාත් සභා දෙක සඳහා නාමයෝජනා ලබන 6 වැනිදා මධ්‍යහ්න 12 න් අවසන් වේ. ඉකුත් 30 වැනිදා නාමයෝජනා භාර ගැනීම ආරම්භ කරන ලද අතර පසුගිය දින දෙකේ ස්වාධීන කණ්ඩායම් 10 ට වැඩි සංඛ්‍යාවක් ඇප මුදල් තැන්පත් කිරීම සිදුකර තිබේ.මෙම පළාත් සභා ඡන්ද විමසීමට ඡන්ද දායකයෝ හැට ලක්ෂයකට ආසන්න සංඛ්‍යාවක් ලියාපදිංචි වී සිටිති.මෙයින් ඡන්දදායකයන් 40 ලක්ෂයක් බස්නාහිර පළාත් සභාවට අයත් කොළඹ ගම්පහ සහ කළුතර යන දිස්ත්‍රික්කවලට අයත් වන අතර දකුණු පළාත් සභාවට අයත් ගාල්ල, මාතර, හම්බන්තොට යන දිස්ත්‍රික්ක තුනේ ඡන්දදායකයන් ලක්ෂ 20 ක් පමණ ද ලියාපදිංචි වී සිටිති.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>02</day>
    </date>
    <link>http://www.silumina.lk/2014/02/02/_art.asp?fn=aa1402027</link>
    <topic>වාහන පැවරුම් පැය 2 න්</topic>
    <author>තාරක වික්‍රමසේකර</author>
    <content>තාරක වික්‍රමසේකරමෝටර් රථ ඇතුළු සියලු වාහන පැය දෙකක කාලයක් ඇතුළත අයිතිය පැවරීමට පවරා ගැනීමට පහසුකම් සලසා ඇතැයි මෝටර් රථ ප්‍රවාහන කොමසාරිස් ජෙනරාල් එස්.එච්. හරිස්චන්ද්‍ර මහතා ‘සිළුමිණ’ ට කීය. වාහන පවරා ගැනීමේදී ිමිකරුවන්ට මුහුණ පාන්නට සිදුව ඇතැයි කියන දුෂ්කරතා සැලකිල්ලට ගෙන එක් දින සේවය අරඹා අති බවත් එය තවත් කාර්යක්ෂම කර මේ වනවිට පැය දෙකක පමණ කාලයකදී පැවරුම සිදු කිරීමට කටයුතු යොදා ඇතැයි කීය.මෙසේ එක් දින සේවාව යටතේ වාහන පවරා ගැනීමේදී නව හිමිකරු පැමිණීම අනිවාර්යය වන අතර පෙර අයිතිකරුගේ සහ නව අයිතිකරුගේ ජාතික හැඳුනුම්පත් ඡායා පිටපතක් සහ පැරැණි අයිතිකරුගේ වාහනය පැවරීමට විරුද්ධ නොමැති බවට ප්‍රකාශයක් ඉදිරිපත් කළ යුතු ය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>02</day>
    </date>
    <link>http://www.silumina.lk/2014/02/02/_art.asp?fn=aa1402028</link>
    <topic>දැයට කිරුළෙන් විනාඩියෙන් සහතික</topic>
    <author/>
    <content>මෙවර දැයට කිරුළ වෙනුවෙන් කුරුණෑගල කෑගල්ල පුත්තලම යන දිස්ත්‍රික්කවල සියලු ජනතාවට විනාඩියකින් උප්පැන්න විවාහ හා මරණ සහතික ලබාදීමේ වැඩ පිළිවෙළ දැන් ක්‍රියාත්මක බව රෙජිස්ට්‍රාර් ජනරාල් ඊ. එම්. ගුණසේකර මහතා පවසයි.ඒ අනුව ඉහත පුත්තලම කෑගල්ල දිස්ත්‍රික්ක දෙකේ මෙම නව තාක්ෂණයට අනුව විනාඩියක් තුළ උප්පැන්න මරණ විවාහ සහතික ලබාදීම දැනටම ආරම්භ කර තිබේ.කුරුණෑගල දිස්ත්‍රික්කයේ මේ ජනතාව සියලු දෙනා මාර්තු මාසය වන විට මෙම නව වැඩසටහනට එක්කිරීමට කටයුතු සූදානම් වෙමින් පවතින බව ද ගුණසේකර මහතා කීය.මේ අතර මෙවර දැයට කිරුළ ප්‍රදර්ශනයේදී පැවැත්වෙන රාජ්‍ය පරිපාලන අමාත්‍යාංශ ප්‍රදර්ශන කුටියේදී ඉහත දිස්ත්‍රික්කවල සැමට තම උප්පැන්න මරණ විවාහ සහතික ක්ෂණිකව ලබාගත හැකි බව ද ගුණසේකර මහතා කීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>02</day>
    </date>
    <link>http://www.silumina.lk/2014/02/02/_art.asp?fn=aa1402029</link>
    <topic>වසරකට ලාදුරු රෝගීන් 2000ක් හඳුනාගැනේ</topic>
    <author>සාගරිකා දිසානායක</author>
    <content>සාගරිකා දිසානායකමෙරට අලුතින් හඳුනාගනු ලබන ලාදුරු රෝගීන්ගේ සංඛ්‍යාව ක්‍රමයෙන් වර්ධනය වෙමින් පවතින බව ලාදුරු මර්දන ව්‍යාපාරයේ අධ්‍යක්ෂිකා වෛද්‍ය නිලන්ති ප්‍රනාන්දු මහත්මිය පවසයි. දැනට වසරකට අලුතින් හඳුනා ගනු ලබන ලාදුරු රෝගීන් ගේ සංඛ්‍යාව දෙදහසක් ඉක්මවයි. 2013 නොවැම්බර් මාසය වන විට හඳුනා ගත් නව ලාදුරු රෝගීන් ගේ සංඛ්‍යාව 2004කි. මොවුන්ගෙන් වැඩිම සංඛ්‍යාවක් වාර්තා වන්නේ බස්නාහිර පළාතෙනි.මොරටුව, දෙහිවල, මෝදර, මට්ටක්කුලිය, මරදාන, ග්‍රෑන්ඩ්පාස්, මාලිගාවත්ත, කොලොන්නාව හා කඩුවෙල වැනි තදාසන්න නගරවලින් මෙම රෝගීන් වැඩිපුර වාර්තා වී තිබේ. ලංකාවේ සියලු ප්‍රදේශවලින් රෝගීන් සම්බන්ධව වාර්තා වන අතර කල්මුණේ, අම්පාර, මඩකලපුව හා කළුතර දිස්ත්‍රික්කවලින් ද රෝගීන් හඳුනා ගෙන ඇත. තදබද නිවාසවල වැඩි ජනගහනයක් වෙසෙන ප්‍රදේශවලින් රෝගීන් වැඩි වශයෙන් හමුවන බව ද අධ්‍යක්ෂවරිය පවසයි.අතීතයේ මෙන් නොව ලාදුරු රෝගය නිට්ටාවට සුව කිරීම සඳහා වර්තමානයෙහි ස්ථිර ඖෂධ හා ප්‍රතිකාර තිබේ. සමෙහි ඇතිවන වේදනාවක් නොදැනෙන දිගු කාලීන සුදු ලප, ගැටිති හෝ, කල් පවතින හිරිවැටීම් ඇත්නම් වහාම ළඟම ඇති රෝහලේ චර්ම රෝග සායනය වෙත ගොස් පරීක්ෂා කරගෙන අවශ්‍ය ප්‍රතිකාර නොකඩවා ලබා ගැනීමෙන් ලාදුරු රෝගයෙන් මාස 6ක් වැනි කෙටි කාලයක් තුළ නිට්ටාවටම සුවය ලබා ගත හැකි බව ද වෛද්‍යතුමිය පවසයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>02</day>
    </date>
    <link>http://www.silumina.lk/2014/02/02/_art.asp?fn=aa14020210</link>
    <topic>ලොව හොඳම වින්නඹු සේවිකාවට රුපියල් මිලියන 10 ක් වටිනා නිවසක්</topic>
    <author/>
    <content>ජාත්‍යන්තර සම්මානයට පාත්‍ර වූ පවුල් සෞඛ්‍ය සේවා නිලධාරීනි පී. ඩී. ලලිතා පද්මිණි මහත්මියට රුපියල් මිලියන 10 කට අධික වටිනාකමකින් යුත් අංග සම්පූර්ණ පහසුකම් සහිත දෙමහල් නව නිවස ප්‍රදානය කිරීම ඉදිකිරීම්, ඉංජිනේරු සේවා, නිවාස හා පොදු පහසුකම් අමාත්‍ය විමල් වීරවංශ හා සෞඛ්‍ය අමාත්‍ය මෛත්‍රීපාල සිරිසේන යන මහත්වරුන්ගේ ප්‍රධානත්වයෙන් පොළොන්නරුව, අරලගංවිල නගරයේදී සිදු කෙරිණ.ජාත්‍යන්තර සම්මානයට පාත්‍ර වූ පවුල් සෞඛ්‍ය සේවා නිලධාරීනී පී. ඩී. ලලිතා පද්මිණි මහත්මිය පිළිබඳ තොරතුරු දැනගත් විමල් වීරවංශ අමාත්‍යවරයා ඇයගේ නිවස ඉදිකර ගැනීම සඳහා රුපියල් ලක්ෂ 15 නිවාස මූල්‍යාධාරයක් ප්‍රදානය කළේය. එම නිවාස මූල්‍යාධාරය සමඟ ලලිතා පද්මිණි මහත්මියගේ මුදල් යොදවා රුපියල් මිලියන 10 කට අධික වටිනාකමකින් යුත් මෙම නිවස ඉදිකර තිබේ.2010 වසරේ ඔක්තෝම්බර් මාසයේ පැවැති ආසියානු, ශාන්තිකර කලාපයේ හොඳම පවුල් සෞඛ්‍ය සේවා නිලධාරිනිය බවට ලලිතා පද්මිණි මහත්මිය තේරී පත්විය.ලලිතා පද්මිණි මහත්මිය ජීවත්වූයේ පොළොන්නරුව දිස්ත්‍රික්කයේ දිඹුලාගල ප්‍රාදේශීය ලේකම් කොට්ඨාසයේ අරලගංවිල තම පියා සතු කඩ කාමරය සහිත පිටුපස ඉදිකර තිබෙන කොටසකය. එම ස්ථානය ඇයට ජීවත්වීමට නුසුදුසු නිසාත් ඇය ශ්‍රී ලංකාවට කීර්තියක් ලබා දෙමින් කරන ලද මෙහෙවරට උපහාරයක් වශයෙනුත් “ජනසෙවණ කැපකරු” නිවාස වැඩසටහන යටතේ ඇයට නව නිවසක් ලබාදීමට විමල් වීරවංශ අමාත්‍යවරයා තීරණය කළේය. මෙම නව නිවස ඉදිකිරීම සඳහා රුපියල් ලක්ෂ 15 ක නිවාස ආධාර ලබාදීම සඳහා නිවාස හා ‍ඉදිකිරීම් අමාත්‍යාංශය යටතේ ක්‍රියාත්මක වන රජයට අනුබද්ධ සමාගමක් වන ඕෂන් විව් ආයතනය ඉදිරිපත් විය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>02</day>
    </date>
    <link>http://www.silumina.lk/2014/02/02/_art.asp?fn=aa14020211</link>
    <topic>ලෝක ජල දිනයට පාසල් තරගාවලියක්</topic>
    <author/>
    <content>ලෝක ජල දින වැඩසටහන මෙවරත් 2014 මාර්තු 22 පැවැත්වේ. ඒ වෙනුවෙන් ‍ පාසල් මට්ටමින් පවත්වන රචනා තරග, පෝස්ටර් තරග සහ සමූහ ගායනා තරග පැවැත්වීමට සංවිධානය කර ඇත.ඔබගේ නිර්මාණ යොමු කළ යුතු වන්නේ මහජන සම්බන්ධතා ඒකකය, ජාතික ජල සම්පාදන හා ජලාපවහන මණ්ඩලය, තැ.පෙ. 14, ගල්කිස්ස යන ලිපිනයට ය. වැඩි විස්තර සඳහා දුරකථන අංක 0112635254/ 0112626532 විමසීම් කළ හැක‍.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>02</day>
    </date>
    <link>http://www.silumina.lk/2014/02/02/_art.asp?fn=ab1402021</link>
    <topic>ඓතිහාසික රහසක රහස</topic>
    <author>අමරසිංහ කුඩගල්ආර</author>
    <content>2004 පාර්ලිමේන්තු මහ මැතිවරණය නිමාවට පත් විය. සුළු බහුතරයකින් ශ්‍රී ලංකා නිදහස් පක්ෂය ප්‍රමුඛ සන්ධානය ජයග්‍රහණය කළේය. සංධානගත වීමෙන් තරග කළ ද ජනතා විමුක්ති පෙරමුණ ආසන 39 ක් ජයග්‍රහණය කළ අතර ප්‍රසාද ආසන 02 ක් හිමි වීමෙන් ආසන 41 හිමිකම ඔවුන්ට ලැබුණි. අලුතෙන් පිහිටුවන්නට නියමිත ආණ්ඩුවේ පැවැත්ම තීරණය කිරීමේ ප්‍රධාන සාධක ඔවුන් සතු විය. අගමැතිවරයා තේරීම වැනි අතිශය වැදගත් අවස්ථාවලදී තීරණාත්මක බලය ද මේ නිසා ඔවුන් සතු විය.ජනතා විමුක්ති පෙරමුණ නොසලකා කටයුතු කිරීමට නොහැකි වූ නිසා අගමැති තනතුර හිමිවිය යුත්තේ කාටද යන්න තීරණය කිරීමට ද ඔවුන්ගේ කැමැත්ත අනිවාර්ය විය.අගමැති තනතුරට නම් කීපයක් යෝජනා කෙරුණු අතර ශ්‍රී ලංකා නිදහස් පක්ෂයේ බහුතරයේ ද අනෙකුත් සන්ධාන පක්ෂ කීපයක වැඩි කැමැත්ත ද පොදු ජනතාව අතර ප්‍රසාදය හිමි කරගෙන සිටි මහින්ද රාජපක්ෂ මන්ත්‍රීවරයා කෙරේ විය.හම්බන්තොට දිස්ත්‍රික්කයේ වැඩිම ඡන්ද හිමියා මෙන්ම ප්‍රතිශතය අනුව දිවයිනෙන්ම ප්‍රමුඛත්වය ද ඔහු හිමි කර ගෙන තිබුණි. එහෙත් ශ්‍රී ලංකා නිදහස් පක්ෂයේ නායිකාව වූ චන්ද්‍රිකා බණ්ඩාරනායක කුමාරතුංග ජනාධිපතිනිය මහින්ද රාජපක්ෂ මන්ත්‍රීවරයා කෙරෙහි වැඩි ප්‍රසාදයක් නොදැක්වූවාය. නොයෙකුත් පෞද්ගලික හේතු සාධක එයට හේතු වන්නට ඇත.ජාති ද්‍රෝහි ගිවිසුමඑමෙන්ම මහින්ද මැතිතුමා හා චන්ද්‍රිකා මැතිනිය අතර වූ ආකල්පමය පරස්පරයන් නිසා ද ඇය නියෝජනය කළ වෙනත් බලවේග නිසා ද තමා ජනාධිපතිව සිටියදීම බලයට පත් එක්සත් ජාතික පක්ෂ ආණ්ඩුව බල රහිත කොට එකී පීඩනයෙන් කෙටි කාලයක් තුළ බේරාගෙන ප්‍රබල මෙහෙයක් ඉටු කළ ජනතා විමුක්ති පෙරමුණ කෙරේ ඇයගේ තිබූ විශ්වාසය හා ගරුත්වය නිසා ද ඔවුන්ගේ කැමැත්තට එකඟව ඇයට මෙහෙය විය හැකි අගමැතිවරයකු පත් කර ගැනීමට ඇය කල්පනා කළා විය හැකිය.2001 දෙසැම්බර් මැතිවරණයෙන් පිහිටවූ එක්සත් ජාතික පක්ෂ ආණ්ඩුව 2002.02.22 ප්‍රභාකරන් සමඟ අස්සන් කළ ජාති ද්‍රෝහී ගිවිසුමට - රාජ්‍ය දේපළ කුණු කොල්ලයට විකිණීමට හා රට බෙදන වැඩ පිළිවෙළට විරුද්ධව ජ.වි.පෙ ගෙන ගිය මතවාදී අරගල නිසා ඔවුන් මේ වන විට ජනප්‍රිය බලවේගයක් බවට ජනතාව අතර පත්වී තිබුණි.වාම බලවේග සමඟ සමීප සහයෝගයක් සහිත වූ මහින්ද රාජපක්ෂ මන්ත්‍රීවරයා ගැමි මූලයකින් පැමිණ පොදු ජනතාව අතර ප්‍රසාදය හිමි කර ගත් කෙනකු වීමත් කම්කරු හා ධීවර වැනි සමාජ බලවේග වලට ඓතිහාසික මෙහෙයක් ඉටු කරමින් පහුගිය වක වානුවේ දැරූ ඇමැති තනතුරු වලින් ද මානව හිමිකම් ක්‍රියාකාරීකයකු නීතිඥයකු වශයෙන් දිනා සිටි සමාජ ප්‍රසාදය ද සතු වීමත් ජනතා විමුක්ති පෙරමුණේ දේශපාලන අභිප්‍රායන්ට එය බාධාවක් වීමත් නිසා ඔවුන් මහින්ද රාජපක්ෂ මන්ත්‍රීවරයා දුටුවේ තම දේශපාලන හතුරු බලවේගයක් ලෙස විය හැකිය.ජනතා කැමැත්තරටේ පැවති ජනවාර්ගික යුදමය පසුබිමත් බටහිර බලවේග විසින් මෙහෙය වනු ලැබූ පරිසරය නිසාත් එයට අනුගත වූ චරිතයක් අගමැති තනතුරට සොයමින් සිටි වකවානුවකි මේ. මහින්ද රාජපක්ෂ මන්ත්‍රීවරයගේ නම පොදු ජන පාර්ශ්වයෙන් යෝජනා වූ විට එයට එරෙහි වූ පිරිස් එතුමා ගේ සුදුසුකමට වඩා සෙවූයේ නුසුදුසු කම්ය.“මහින්ද යනු සිංහල බෞද්ධ නායකයකු පමණක් වන නිසා” ජනවාර්ගික ගැටලුව විසඳීමට ජාතික හා අන්තර්ජාතික සහයෝගය එතුමාට කිසි සේත් ලබාගත නොහැකි බවත් අන්තර්ජාතික ප්‍රතිරූපය මහින්ද මැතිතුමාට නොමැති බවත් ප්‍රකාශ කළ ජනතා විමුක්ති පෙරමුණ ඇතුළු පිරිස් විසින් ඉතාම ප්‍රාථමික තර්ක පවා යොදා ගැණුනි.මහින්ද මැතිතුමා අවතක්සේරුවට පත් කර හෑල්ලුවට ලක් කරමින් විරුද්ධකම් පාමින් අගමැතිකමට නියම සුදුස්සා හිටපු විදේශ අමාත්‍ය ලක්ෂ්මන් කදිර්ගාමර් මන්ත්‍රීතුමා බව ප්‍රකාශ කරමින් ඔහුට වැඩි සුදුසුකමක් ආරෝපණය කරන ලදී. ජනතා විමුක්ති පෙරමුණ තදින් දැරූ මෙම මතවාදයට ජනාධිපති චන්ද්‍රිකා මැතිනියගෙන් ද ආශීර්වාදය ලැබී තිබුණි.සංඝරත්නයේ සහ පොදු ජනතාවගේ වැඩි කැමැත්ත හා ආශීර්වාදය මහින්ද මන්ත්‍රීතුමාට තිබුණ ද එය යටපත් කරමින් මේ තීරණාත්මක අවස්ථාවේදී ප්‍රබලයින්ගේ ද සහාය සමග වැඩි වාසිය හිමි වී තිබුණේ කදිර්ගාමර් මන්ත්‍රීතුමාටය.මේ හේතුවෙන් මහින්ද රාජපක්ෂ මැතිතුමාට පක්ෂපාතී වූ එතුමාගේ සමීපතම පිරිස් අතිශය විස්සෝපයට පත්ව අකර්මණ්‍ය තත්වයට වැටෙන තත්ත්වයක පසු වූහ. කල්මැරීමට කාලයක් නොවීය. ඉතිරිව තිබූ නිමේෂයේදී මහා වැඩ කොටසක් ඉටුකර කදිර්ගාමර් මන්ත්‍රීතුමාට පක්ෂපාතී වූ මතවාදය මහින්ද මන්ත්‍රීතුමාගේ පැත්තට හරවා ගැනීමේ හදිසි මෙහෙයුමක් අවශ්‍ය විය.මොන බලවේගය දිනා ගත්තත් ජනතා විමුක්ති පෙරමුණ දරන මතය ප්‍රබල බව තේරුම් ගත් ඒ පිරිස් ඒ සඳහා මෙහෙයුම් ආරම්භ කළහ. ජනතා විමුක්ති පෙරමුණ සමඟ දේශපාලන හිතවත් කම් දක්වන කිසිවකු ඔවුන්ගේ මතවාදයට විරුද්ධ මතයක් ගැන යෝජනා කිරීමට වත් සොයා ගැනීමට නොහැකි විය.මම කිසිදාක ජනතා විමුක්ති පෙරමුණ සමඟ දේශපාලන සම්බන්ධකම් තිබූ අයකු නොවීමි. ඒ එසේ වුවත් කිසියම් දෛවෝපගත සිද්ධි දාමයක් නිසා 1971 දී ජනතා විමුක්ති පෙරමුණේ ක්‍රියාකාරිකයකු සේ සලකා පොලීසියෙන් අත්අඩංගුවට ගත් මා රඳවා ගැනීමේ කඳවුරකට ගාල් කෙරුණි.පක්ෂපාතී මතවාදයවසරකට ආසන්න කාලයක් රැඳවියකු සේ සිටියද අත්අඩංගුවට ගෙන පොලිසිය දස වධ දුන්න ද දන්නා තොරතුරු පවා වසන් කරමින් ජනතා විමුක්ති පෙරමුණේ ක්‍රියාකාරීන් එළි නොකිරීම නිසා එයට හිමි ගෞරවය සැබෑ ජනතා විමුක්ති පෙරමුණේ ක්‍රියාකාරීන් වෙතින් මට ලැබුණි. නිදහස් වී පැමිණිය ද එය එසේම විය.ජනතා විමුක්ති පෙරමුණේ තීරණාත්මක අවධි වලදීත් එම පක්ෂයේ නියෝජිතයින් රජයේ මැති ඇමැතිකම් දරද්දීත් ඒ පක්ෂයේ දේශපාලන මතවාදය සමඟ මම කිසි විටෙක එකඟ නොවූවත් මා සමඟ පෞද්ගලික හිතවත්කම් දැක් වූ ඉහළ නායකත්වයේ කිහිපදෙනකුගේ ඇසුර මට ලැබුණි.ඔවුන් පෞද්ගලිකව මුණ ගැසුණු මොනම මොහොතකදීවත් දේශපාලන කරුණු මත ගැටුම් හෝ වාද විවාද ඇති නොවීය. ඔවුන්ගේ මතය වෙනස් කිරීමට මටවත් මගේ මතය‍ වෙනස් කිරීමට ඔවුන්ටවත් නොහැකි වන බව සත්‍ය වශයෙන්ම තේරුම් ගෙන තිබීම නිසා දේශපාලන කතිකාවතක් අප අතර කවදාකවත් ඇති නොවීය.මේ නිසා අපේ දීර්ඝ කාලීන මිතුදමට අප දැරූ අදහස් හා මතවාද හානිකර නොවීය. පාර්ලිමේන්තුවේ වැඩිම මන්ත්‍රීවරුන් සිටි කාලයේදීත් අඩුම මන්ත්‍රීවරුන් සිටි කාලයේදීත් මා කිසියම් අවශ්‍යතාවකට පාර්ලිමේන්තුවට ගියේ නම් ජනතා විමුක්ති පෙරමුණේ හිතවතුන් කීපදෙනාගෙන් කවුරු හෝ සිටියහොත් කෑම බීම ගැනීමේ අවස්ථාවක් ලැබුණහොත් එවිට ඔවුන් සමඟ එක් වීම මගේ සාමාන්‍ය සිරිත විය.රාජපක්ෂ පවුල සමඟ මා අතිශය ගෞරවයක් සමඟ හිතවත්කම් දැක්වුව ද ජනතා විමුක්ති පෙරමුණේ ඔවුන්ට ද එය පුදුමයක් හෝ විශේෂත්වයක් හෝ නොවීය. මේ මිත්‍රකම හා දේශපාලනය පටලවා නොගෙන මගේ ජීවිතය ගත කෙරෙන ආකාරය පිළිබඳව මගේ සමීපතමයන් තේරුම් ගෙන තිබුණි. සමහරු මා වෙස් වලාගත් ජනතා විමුක්ති පෙරමුණේ ක්‍රියාකාරිකයකු වෙමින් එදා සිට අද දක්වාම කටයුතු කරන කෙනකු ලෙස සලකමින් ඔවුන් අවශ්‍ය වූ විට වැරදි අර්ථ කථන සපයන බව ද අපි දනිමු.සාධනීය යෝජනාවක්මේ මතවාදය නිසා මට පෞද්ගලිකව යම් යම් දුෂ්කරතා වලට මූණ දීමට සිදු වුව ද ජාතික හා අන්තර් ජාතික වශයෙන් මහා මෙහෙයක් ඉටු කිරීමට එය හේතුවූවා නේදැයි සිතමින් මම තනිවම සතුටු වන්නෙමි.පසුගිය කෙටි කාලීන එක්සත් ජාතික පක්ෂ ආණ්ඩුවේ නාගරික සංවර්ධන අමාත්‍යංශයේ හිටපු ලේකම් එස්. අමරසේකර මහතා මාගේ පාසලේ ඉහළ පංතියේ සිටිමින් ඉගෙනුම ලැබූ ගමේ ඥාති මිතුරෙකි. ඔහු ද ඩී.ඒ. රාජපක්ෂ පවුලේ සමීප හිතවතෙකි. මේ තීරණාත්මක සන්ධ්‍යාවේ මා සොයා පැමිණි ඔහු අගමැති අර්බුදයේ ජනතා විමුක්ති පෙරමුණු සාධකය සමහන් කර ගැනීමට මගේ මැදිහත් වීම අපේක්ෂා කරන බව දැන්වීය.ඔහු ඉදිරියේදීම මගේ දුරකථනයෙන් පැයකට ආසන්න කාලයක් ජනතා විමුක්ති පෙරමුණේ ඉහළ නායකත්වයට කිසියම් සාධනීය යෝජනාවක් ඉදිරිපත් කළ හැකි අය සමඟ සාකච්ඡා කළෙමි. ජීවිතයේ පළමු වතාවට දේශපාලනමය ඓතිහාසික තීන්දුවක් සඳහා එසේ සංවාදයක යෙදුණෙමි.දේශපාලනික කරුණු වලට අමතරව ප්‍රදේශවාදීව ද ගමේ කම ද තමන්ගේ කම ද අන්තිමට මගේ ජීවිත පැවැත්මට මේ තීන්දුවේ වැදගත්කම දක්වමින් බැගෑපත් වූයෙමි. අනෙක් කෙළවරේ සිටි මගේ මිත්‍රයින්ගේ අවසන් ප්‍රකාශය වූයේ “මචං උඹ දන්නවනෙ අපේ පක්ෂයේ සාමූහික තීරණය තනි පුද්ගලයකුට හෝ දෙන්නකුට හෝ වෙනස් කරන්න බලපෑම් කළ නොහැකි බව.ඒ වගේම මං ඒ තරම් ඉහළ කෙනෙකුත් නොවෙයිනේ. කෙසේ වුවත් මම මගේ අදහසක් හැටියට කරුණු දක්වමින් මහින්දට පක්ෂ වීමට බැරි නම් මින් ඉදිරියට මහින්දට විරුද්ධ නොවී නිහඬව සිටින මට්ටමට හරි ගේන්න උත්සාහ ගන්නම්” යැයි මගේ අතිශය කාරුණික වූත් බැගෑපත් වූත් ‍එමෙන්ම ස්ථිරසාර වූත් දැඩි වූත් ආයාචනයට ඔවුහු වෙන වෙනම පොරොන්දු වූහ.මගේ ඉල්ලීමට ඔවුන් කෙසේ කටයුතු කළා දැයි මම ඒ ගැන අද වන තුරුත් විමසා නැත්තෙමි. එහෙත් එදා මා සොයා පැමිණි එස්. අමරසේකර මහතාට මා විශ්වාසයෙන් යුතුව කියා සිටියේ ජනතා විමුක්ති පෙරමුණේ අගමැති විරෝධය මහින්ද මහතාට එරෙහිව මින් ඉදිරියට නොදැක්වීම ස්ථිරවම සිදුවන බවයි.මා ඇතුළු අපේ සමීපතමයන් ගේ හා පොදු ජනතාවගේ අපේක්ෂාවන් ඉටු කරමින් මහින්ද රාජපක්ෂ මන්ත්‍රීතුමා අගමැති තනතුරට පත් වූයේ මහාමාර්ග අමාත්‍ය තනතුර ද ලබමිනි. එස්. අමරසේකර මහතා අග්‍රාමාත්‍ය තුමාගේ මහාමාර්ග සංවර්ධන අමාත්‍යංශ ලේකම්වරයා ලෙස පත් විය.එයින් ද මගේ සතුට දෙගුණ තෙගුණ කරමින් වැඩී ගියේය. අගමැති තුමා වැඩ බාර ගැනීමේ උත්සවයේදීත් කොළඹ කොටුවේ සම්බුද්ධාලෝක විහාරයේ පැවති ආගමික ආශිර්වාදය ලැබීමේ පිංකමේදීත් එතුමා සමීපයේ සිටීමට හැකි වන පරිදි මට කැඳවීම ලැබුණි. මාගේ ජීවිතයේ පසුබෑමක් හෝ කලකිරීමක් හෝ හිත් වේදනාවක් ඇතිවූ විටෙකදී මේ සිදුවීම සිහිගැන්වීමෙන් මට නව ජීවයක් ලැබේ.සැබෑ මිතුරන්“ප්‍රජාතන්ත්‍රවාදී ප්‍රවාහයට ප්‍රවිෂ්ටව සිටින දේශපාලන ව්‍යාපාරයක් වූ ජනතා විමුක්ති පෙරමුණේ හිතවතුන් සමඟ පමණක් නොව උග්‍ර ත්‍රස්තවාදී ම්ලේච්ඡ දේශපාලන සංවිධානයක් වූ එල්.ටී.ටී.ඊ. කොටි සංවිධානයේ හෝ සැබෑ මිතුරන් සිටින්නේ නම් ඒවාද සාධනීය ලෙස පාවිච්චි කළ හැකි නොවන්නේ දැ” යි මම මගෙන්ම ප්‍රශ්න කර සිටිමි. දේශපාලනය හා දේශපාලන සම්බන්ධකම් පෞද්ගලික ජීවිතය හා මිතුරුකම් සමඟ පටලවා නොගැනීමේ වටිනාකම මම අත් විඳිමි. ඒත් මම ඒ කිසිවක් පෞද්ගලික සුඛ විහරණය සඳහා වෙන්දේසි නොකෙ‍ළෙමි.නායකත්වයමහින්ද රාජපක්ෂ මැතිතුමා අගමැති තනතුර බාරගත් පසු අරලියගහ මන්දිරයෙන් වෙනස්කම් ආරම්භ කෙරුණි. සුද්දගේ කාලයේ සිට පැවති මධ්‍යසාර උද්‍යාණ (බියර් ගාර්ඩන්) අහෝසි කෙරුණි. අමුත්තන්ට කෑම් බීම් දීමේදී - සංග්‍රහ කිරීමේදී අතිවිශේෂිත - විශේෂිත හා සාමාන්‍ය ආදී වශයෙන් තිබූ වර්ගීකරණය ඉවත් කෙරුණි. ආගමික හා දේශීය සංස්කෘතික පරිසරයක් ඇති කෙරුණි. ශ්‍රී මහා බෝධි අංකුරයක් රෝපණය කෙරුණි. සර්වඥ ධාතු මන්දිරයක් එක් විය. කෘත්‍රිම මල් වෙනුවට සැබෑ මල් වලින් අවශ්‍ය තැන් සැරසුණි. පසළොස්වක පෝදින අරලියගහමැදුර ධර්මශාලාවක් බවට පත් විය. ඒ සමඟම මැදමුලන නිවෙස මෙන් පොදු ජනයා ගැවසෙන තැනක් බවට පත් විය.ජනාධිපතිවරණය සමයේ මුළු බර දරමින් ප්‍රචාරක කටයුතු ඉටු කිරීමේ ප්‍රමුඛයා වූයේ ජනතා විමුක්ති පෙරමුණයි. අනෙකුත් සංවිධාන කටයුතු හා මූලික වියදම් අගමැතිතුමාගේ පෞද්ගලික හිතවතුන්ගෙන් හා සමීපතමයන්ගෙන් ඉටු විය.ජයග්‍රහණය කර සිටියදීත් සුබ පැතීමට දුරකථන ඇමතුමක් ගනිමින් ශ්‍රී ලංකා නිදහස් පක්ෂ නායිකා ජනපතිනි චන්ද්‍රිකා බණ්ඩාරනායක කුමාරතුංග මැතිනිය කියා සිටියේ “මහින්ද දිනාවි කියලා මම නම් හිතුවේ නෑ” කියාය.මහින්ද රාජපක්ෂයන්ගේ ජයග්‍රහණයෙන් ලද කම්පනය කොතරම් ප්‍රබල වී ද යත් එය පළමුවතාවට “හෘද සාක්ෂියට එකඟ වූ සත්‍යවාදිනියක” බවට ඇය පත් කර වූයේය.යුද ජයග්‍රහණයයුද ජයග්‍රහණයේදී ජනතාව ඒ සඳහා සූදානම් කරවීමටත් හමුදා කඳවුරුවලට ගොස් රණවිරුවන්ගේ චිත්ත ධෛර්යය ඉහළින් තබා ගැනීමටත් ජනතා විමුක්ති පෙරමුණ කළ මෙහෙය අගය කළ යුත්තේය. මා එය අගය කරන්නේ අනෙකුත් පැතිකඩ වලින් බැලීමට වඩා ජනාධිපතිතුමා වෙනුවෙන් ඉටු කරන ලද මෙහෙයක් සහ කැපකිරීමක් සේ එයට ප්‍රමුඛත්වයක් ලබා දෙමින්ය.ජනතා විමුක්ති පෙරමුණ හා එහි ක්‍රියාකාරීත්වය පිළිබඳව අප දන්නා තොරතුරු අනුව අපට බොහෝ විවේචන ඇත. නිදහස් මත ධාරියකු ලෙස ඒවා ප්‍රකාශ කළ හැකිය. අනාගතයේදී ඔවුන් මොන මතයක සිට කෙසේ ක්‍රියාකරන්නේදැයි අනාවැකි කීමට මම සමත් නොවෙමි.එහෙත් දැනට ඔවුන් දරන මතය වූ “මේ මොහොතේ ආණ්ඩු පෙරළියට නොයා යුතුය” යන මතය පිළිබඳව මා දකින්නේ සුබවාදී දැක්මකිනි. අගමැති කරවීමේ “අප්‍රසිද්ධ රහස” ද ජනාධිපති කරවීමේ ප්‍රසිද්ධ ක්‍රියාමාර්ගය ද නොවන්නේ නම් ලෝක නායකයකු වී මහින්ද රාජපක්ෂ මැතිතුමා ඉටු කළ හා ඉටු කරන ඓතිහාසික ජනතා මෙහෙවරට අවස්ථාව උදා නොවනු ඇත.ඉතිහාසය ලියැවෙද්දී මගහැරුණු හා අත්හැරුණු වටිනා බලවේග සහ චරිත කොපමණ තිබේද?අමරසිංහ කුඩගල්ආරසිංහල දෙමළලේඛක එකමුතුවේ උපදේශකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>02</day>
    </date>
    <link>http://www.silumina.lk/2014/02/02/_art.asp?fn=ab1402022</link>
    <topic>හොඳ සූදානමක් ඇති කර ගැනීමෙන් ජිනීවා අභියෝගය ජයගන්න අපට පුළුවන්</topic>
    <author>සංවාද සටහන</author>
    <content>-ආචාර්ය දයාන් ජයතිලක* මේ වන විට ඇමෙරිකාව ලෝක පොලිස් කාරයාගේ භූමිකාව රඟපාමින් සිටින්නේ. ලංකාවට විරුද්ධව ඇමෙරිකාව ගෙන එන්න හදන යෝජනාවල හැඩරුව එම කවුන්සිලය පිළිබඳ අත්දැකීම් ඇති එහි හිටපු ශ්‍රී ලංකා නියෝජිතයා ලෙස දකින්නේ කොහොමද?මෙවර මාර්තු මාසයේ ජිනීවාහි පැවැත්වෙන මේ මානව හිමිකම් සමුළුවේදී ඇමෙරිකාව හා බ්‍රිතාන්‍ය ගෙන එන්නට වෙරදරන යෝජනා 2012 හා 2013 ගෙන ආ යෝජනාවලට වඩා දරුණු හා තීරණාත්මක එකක් වන බව අපට අනුමාන කරන්න පුළුවන්.ඒ යෝජනාව සම්මත වී අන්තර්ජාතික පරීක්ෂණයක් ආරම්භ වන්නේ නම් එහි ඵලවිපාක අනතුරුදායක බවත් කිව යුතුයි. අන්තර්ජාතික පරීක්ෂණයක් සාධාරණ හා සමබර එකක් වන්නේ නැත. එවැනි පරීක්ෂණ බොහෝදුරට බටහිර බලවතුන්ට අවශ්‍ය ආකාරයට යම් යම් නිගමනයන් කරා ශීඝ්‍රගාමී දුම්රියක් සේ ගමන් ගනු ඇත. එවන් පරීක්ෂණයකින් ලංකා හමුදාව වරදකරුවන් වනු බවට තීන්දු කරනු ඇති බව නොඅනුමානය.එයින් සිදුවන්නේ අන්තර්ජාතික නීතියේ පුළුල් දැල ශ්‍රී ලංකා ත්‍රිවිධ හමුදාව මත පහත් කරනු ලැබීමයි.* මේ පරීක්ෂණ යෝජනා වැළැක්විය යුතු බවයි ඔබ කියන්නේ?ඔව්. අන්තර්ජාතික පරීක්ෂණයක ඒකපාර්ශ්වීය නිගමනවලින් සිදුවන්නේ ඉතිහාසය කණපිට පෙරළීමක්. රටේ විමුක්තිය හා එක්සත් බව සඳහා කෙරුණ මූලික වශයෙන් සාධාරණ වූ සංග්‍රාමයක් සුළු ජාතියක් සංහාරය කිරීමේ සංග්‍රාමයක් ලෙස කණපිට පෙරළා ලෝක ජන විඥානයට ඇතුළත් කිරීමයි.ඊළඟ උවදුර වන්නේ සාමාන්‍ය ජනතාවගේ ජීවන තත්ත්වයටයි. මන්දයත් මාර්තු මාසයේ ගෙනෙන්නට යෙදෙන යෝජනාව තුළ ආර්ථික තහංචි පිළිබඳ සඳහනක් නොවිය හැකි වුවත් අන්තර්ජාතික පර්යේෂණ යාන්ත්‍රණයකින් හෝ විශේෂ වාර්තාකරුවකුගේ අතින් නිපදවන වාර්තාවක ලංකාව වරදකරු ලෙස නම් කරනු ලැබුවොත් ඊළඟට විවිධ රටවල පාර්ලිමේන්තු හරහා ලංකාවට එරෙහිව යෝජනා සම්මත වීමේ අනතුරක් තියනවා. ඒ ‍යෝජනාවලින් සිද්ධවන්නේ ලංකාවට එරෙහිව විවිධාකාර ආර්ථික තහංචි පැනවීමේ අවදානමක් ඇතිවීමයි.මෙය මාර්තු මාසයේ නොවූවත් අවුරුද්දක් වැනි කාලයක් තුළ සිදුවීමට බෙහෙවින්ම ඉඩ කඩ තිබේ. අවසන් වශයෙන් කිව යුතු වන්නේ ලංකාවේ උතුරු දකුණු ගතිකයට ජිනීවා යෝජනාවක් ඉතා අහිතකර ආකාරයට බලපාන බවයි.දැනටමත් අන්තර්ජාතික පරීක්ෂණයක් අවශ්‍යයයි කියා උතුරු පළාත් සභාව යෝජනාවක් සම්මත කරගෙන ඇත. ඉතින් ජිනීවා මානව හිමිකම් සමුළුවේ එවැනි යෝජනාවක් සම්මත වෙතොත් දෙමළ ජාතික සන්ධානය හා පළාත් සභාව තුළ මධ්‍යස්ථ මතධාරීන්ට අභියෝගයක් කරන රැඩිකල් මතධාරීන්ට එය විශාල ජයග්‍රහණයක් වනු ඇත.ජිනීවා යෝජනාවකින් පසුව උතුරේ යම් යම් උද්ඝෝෂණ කෘත්‍රිම ආකාරයකට හෝ ආරම්භ කිරීමට මේ ආවේගවාදී දෙමළ දේශපාලන කොටස් උත්සාහ දැරීමට ඉඩකඩ තිබේ.එවැනි උත්සාහයන්ගෙන් ඔවුන් කරන්නට සූදානම් වන්නේ ලංකා රජය හා විශේෂයෙන්ම ත්‍රිවිධ හමුදාව ලවා ප්‍රචණ්ඩ ආකාරයකට හෝ මර්දනකාරී ආකාරයකට ප්‍රතිචාරයක් කැඳවීමයි. එවැනි ප්‍රතිචාරයක් තමිල්නාඩුවේ හා බටහිර රටවල සහයෝගය සහිතව එක්සත් ජාතීන්ගේ සංවිධානය පවා අපට එරෙහිව යොමු කිරීමට මේ අතිධාවනකාරී බලවේග සූදානම් වී සිටින බවක් අපට අනුමාන කළ හැකියි.* බැරි වෙලාවත් අන්තර්ජාතික පරීක්ෂණයකට ඉඩ දුන්නොත් ගැලවෙන්න බැරි බවයි ඔබ කියන්නේ?අනිවාර්යයෙන්ම. ඒක ලංකාව සම්බන්ධයෙන් පමණක් නෙවෙයි අපි මේ කවුන්සිලය විසින් කරනු ලැබූ පරීක්ෂණ දෙස බලන විට ඒ සියලුම පරීක්ෂණ අසාධාරණයි කියා අපට කියන්නට බැහැ. නමුත් ඒ පරීක්ෂණවලින් කිසිම රටක් නිදොස් කරලත් නැහැ.ඇත්තවශයෙන්ම ඒ පරීක්ෂණ ආරම්භ වුණාට පසුව ඒ රටවල් වරදකරුවන් කරමින් තමයි ඒ ක්‍රියාවලිය නතර වන්නේ. මේ පරීක්ෂණ වාර්තා අනුව යමින් ඒ ඒ ඉලක්ක කරගත් රටවලට දරුණු ඵලවිපාක වලට මුහුණ දෙන්න සිදුවෙලා තිබෙනවා.සූඩානය, ලිබියාව හා සිරියාව නිදසුන් තුනක් පමණි. අන්තර්ජාතික පරීක්ෂණයක් පැවැත්වීමට එක්සත් ජාතීන්ගේ ආරක්ෂක මණ්ඩලයෙන් අනුමැතියක් අවශ්‍ය වන්නේ නැත.*ඇයි නැත්තේ. ආරක්ෂක මණ්ඩලයට හැර එබඳු පරීක්ෂණයකට වරමක් ගන්න ඉඩක් නොමැතියි නේද?නැහැ.එක්සත් ජාතීන්ගේ වරමක් ලබා ගැනීමට මංමාවත් තුනක් ඇත. එකක් නිව්යෝර්ක් නුවර ආරක්ෂක මණ්ඩලයයි. අනෙක නිව්යෝර්ක් නගරයේ එක්සත් ජාතීන්ගේ මහා මණ්ඩලය හරහායි. නමුත් තුන්වන හා අවසාන මාවතක් ද ඇත. එනම් ජිනීවා නුවර එක්සත් ජාතීන්ගේ මානව හිමිකම් කවුන්සිලය හරහාය.ජිනීවා නුවර ලබන වරමක් අනිවාර්යයෙන්ම එක්සත් ජාතීන්ගේ වරමකි. ජිනීවා මානව හිමිකම් කවුන්සිලයේ කිසිම සාමාජික‍යකුට නිෂේධ බලයක් හිමිවන්නේ නැහැ.ඒ නිසා නිව්යෝර්ක් නුවර එක්සත් ජාතීන්ගේ ආරක්ෂක මණ්ඩ‍ලයේ මෙන් රුසියාවේ හා චීනයේ නිෂේධ බලය අපේ ආරක්ෂාවට ලැබෙන්නේ නැත.ජිනීවා මානව හිමිකම් කවුන්සිලයේ සෑම සාමාජික රටකටම ඇත්තේ එක ඡන්දයකි.* හොඳයි ඇමෙරිකාව ඇතුළු බටහිර රටවල අනතුර වළක්වන අප මේ අවස්ථාවේ ගත යුතු ක්‍රියාමාර්ගය කුමක් කියාද ඔබ සිතන්නේ?ඒ පිළිතුර බොහොම පැහැදිලියි. අප කළ යුත්තේ බටහිර බලවතුන් කියන තාලෙට නැටීම නොවෙයි. නමුත් කිසිවක් නොකර සිටීමත් නොවෙයි. අප විසින් කළ යුතු වන්නේ ජනාධිපතිතුමා විසින් පත්කරනු ලැබූ උගත් පාඩම් කොමිසමේ නි‍ර්දේශ ක්‍රියාත්මක කිරීමයි. උගත් පාඩම් කොමිසම මේ සම්බන්ධයෙන් පැහැදිලි නි‍ර්දේශයක් කර ඇත.ඒ කොමිසමට අනුව ශ්‍රී ලංකාවේ ත්‍රිවිධ හමුදාව විසින් කිසි අවස්ථාවක දී සාමාන්‍ය සිවිල් නිරායුද පුරවැසියන් දැනුවත්ව ඝාතනය කිරීමේ සැලැස්මක් හෝ ක්‍රියාමාර්ගයක් ගෙන නැත.එසේ වෙතත් ඕනෑම යුද්ධයක සිදුවන ආකාරයට යම් යම් පුද්ගලයන් විසින් වැරැදි හා අපරාධ ගණනාවක් සිදු කර ඇති බවට මතුපිට සාක්ෂි තිබේ. මේ නිශ්චිත ප්‍රමාණය උගත්පාඩම් කොමිසම් වාර්තාවේ ලැයිස්තුගත කර ඇත. කොමිසන් වාර්තාව නිර්දේශ කරන්නේ මේ නිශ්චිත සිද්ධීන් සම්බන්ධයෙන් අන්තර්ජාතික පිළිගැනීමක් සහිත ස්වාධීන පරීක්ෂණයක් පැවැත්විය යුතු බවයි.වෙනත් ආකාරයකට කියන්නේ නම් ශල්‍යකාර්මික පිළියමක් උගත් පාඩම් කොමිසමේ කොමසාරිස්වරු අපට ඉදිරි පත්කර ඇත. මේ සීමිත ශල්‍යකර්මය මාර්තු මසට කළින් අපට ආරම්භ කළ හැක්කේ නම් ත්‍රිවිධ හමුදාවේ ගෙල සිඳ දැමීමට බටහිර බලවතුන් හා දෙමළ ඩයස්පෝරාවේ බෙදුම්වාදී ජාලය ගන්නා උත්සාහය පරජය කළ හැකිය.* බටහිර රටවල් කරන බලපෑම යටපත් කළ හැකි පරීක්ෂණ ව්‍යූහයකටයි අපට යන්න සිදුවන්නේ..?උගත් පාඩම් කොමිසමෙන් කියන්නේ ජාත්‍යන්තරය පිළිගන්නා ස්වාධීන පරීක්ෂණයක් පැවැත්විය යුතු බවයි. එවැනි අන්තර්ජාතික වශයෙන් නමගිය ශ්‍රී ලාංකික පුද්ගලයන්ගෙන් සමන්විත කොමිසමක් හරහා යුද්ධයේ අවසන් කාලය ගැන නොව නමුත් නිශ්චිත සිද්ධීන් 10ක් 12ක් පිළිබඳ පරීක්ෂණ පවත්වා යුක්තිය ඉෂ්ට කළ යුතු බවයි.මේ ගැන අවශ්‍ය තරම් පූර්ව නිර්දර්ශන ලංකාවේ තිබෙන බවත් කිව යුතුයි. දැන් ක්‍රිසාන්තිකා කුමාරස්වාමි නැමැති පාසල් දැරිය දූෂණය කර ඝාතනය කිරීම සම්බන්ධයෙන් සොල්දාදුවන් කීපදෙනෙක් ජීවිතාන්තය දක්වා සිරගත කර ඇත්තේ වසර ගණනාවකට කලින්. ඉතින් මෙවැනි දේ මෑතකාලීන ලංකා ඉතිහාසයේ සිදුවූ දේවල්.අන්තර්ජාතික කීර්ති නාමයක් සහිත කොමසාරිස්වරු පත්කරන්නේ නම් එබඳු පරීක්ෂණයක් සඳහා අපට කරන බලපෑම සාර්ථකව ආපස්සට හැරවීමට අපට හොඳ අවස්ථාවක් ලැබෙනු ඇත.නමුත් එවැනි උපක්‍රමශීලී පියවරක් අප නොගන්නේ නම් සමස්ත යුද්ධය හා සමස්ත හමුදාව අවමානයට ලක් කරන ආකාරයේ අන්තර්ජාතික පරීක්ෂණයක් ඒකපාර්ශ්වීය කිරීමට බටහිර රටවල බලවතුන්ට ඉඩකඩ විවෘත වනු ඇත.එවැනි පරීක්ෂණයකට සාක්ෂි දෙන්නට ඔවුන් කැඳවනු ඇත්තේ එක පැත්තකින් ඩයස්පෝරාවේ සිටින යම් යම් කොටස් හා අනික් පැත්තෙන් ශ්‍රී ලංකා හමුදාවේ නිලධාරීන්වත්ය.ඒ ‍ෙකාමිසම හමුවට ශ්‍රී ලංකා හමුදා නිලධාරීන් හා රජයේ නිලධාරීන් නොගියහොත් ඔවුන් ඊළඟට කියා සිටිනු ඇත්තේ එක්සත් ජාතීන්ගේ යෝජනාවක් හා වරමක් සමඟ ලංකාව සහයෝගයෙන් කටයුතු නොකළ බවයි. එතැනදී නෛතික හා ආර්ථික තහංචි පැනවීමේ අදියරයට මේ ක්‍රියාවලිය පැමිණෙනු ඇත.* ඇයි අපි දැනටමත් අතුරුදන් වූවන් පිළිබඳව සොයන්නට ස්වාධීන කොමිසමක් පත්කිරීම මේ සම්බන්ධයෙන් සලකා බලන්න බැරි..?ගන්න පුළුවන්. නමුත් ඔවුන් කියන්නේ එය ප්‍රමාණවත් මදි කියලයි. ඔවුන් යුද්ධයේ අවසන් කාලයේ සිදුවූවා යයි කියන සිදුවීම් ගැන කතා කරනවා. සැබැවින්ම මේ කොමිසම හොඳ පියවරක්. නමුත් ඒකෙන් අවශ්‍ය තරම් පළිහක් නිර්මාණය වෙන්නේ නැහැ. මෙතන අපි තේරුම් ගන්න ඕන අපේ පැත්තට ඡන්ද බහුතරයක් දිනාගන්න පුළුවන් ආකාරයේ ප්‍රතිසංස්කරණයක් තමයි කරන්න වෙන්නේ.* ලංකාව ඇතුළත ඡන්දයකට වගේම ජිනීවා ඡන්දයකටත් අපට මාර්තුවේ මුහුණ දෙන්න වෙනවා?එතනත් ඇත්තවශයෙන්ම ඡන්ද ව්‍යාපාරයක් තමයි යන්න ඕන. 2009 ඒ ඡන්ද ව්‍යාපාරය අපි ජිනීවාවලදි ජයග්‍රහණය කළා. 2009 මේ නවි පිල්ලේම හා මේ බ්‍රිතාන්‍ය ආණ්ඩුව ඒ කාලේ කම්කරු පක්ෂ ආණ්ඩුවක් ඒ කාලේ ඇමෙරිකානු රාජ්‍ය ලේකම්වරිය වන හිලරි ක්ලින්ටන් ජිනීවාවලදී ලංකාව දඩයම් කරන්න උත්සාහ කරනු ලැබුවා.නමුත් 2009 මැයි මාසයේ ජිනීවා නුවර පැවැත්වුණ ඒ ඡන්දයේදී ලංකාවට පුළුවන් වුණා සියයට 62 ක ඡන්ද ප්‍රමාණයක් ලබාගන්න. සමස්ත ඡන්ද සංඛ්‍යාව 47 යි 29 ක් අපි ගත්තා. ඇත්ත වශයෙන්ම මේක ඡන්දයක්.ඡන්දයක් දිනන ආකාරයට තමයි මේක දිනන්න ඕන. ඒ කියන්නේ පුළුල් ම සහායක් ගොඩනඟන්න ඕන. ඒ පුළුල් සහායක් ගොඩනඟන්න බැහැ දේශීය හෝ බාහිර වශයෙන් යම්කිසි පොදු එකඟතාවකට නෑවිත්. පොදු එකඟතාවකට එන්න නම් යම් යම් අතරමඟ සමාදානයන් හා කැපවීම් කරන්න වෙනවා.මෙහිදී ලංකාවටත් යම් යම් ප්‍රතිසංස්කරණ කරන්න වෙනවා.බටහිර රටවල් කියන ආකාරයේ පරීක්ෂණයකටයි අපට යන්න වෙන්නෙ?ඒගොල්ලෝ පිළිගන්නේ නැහැ කියල ඒ ගොල්ලො පිළිගන්න දෙයක් කරන්න අවශ්‍ය නැහැ. කවුන්සිලයේ බහුතරය පිළිගන්න දෙයක් අපි කරන්න ඕනැ. ඒ කියන්නේ අතරමැදි විසඳුමකට අපි එන්න ඕන. බටහිර රටවල් කියන්නේ ඔය හතළිස් දාහක් මැරුණ ය ඒ ගැන හොයන්න අන්තර්ජාතික කොමිසමක් ඕන ය කියලා.අපි හතළිස් දාහ ගැන හොයන්න ඕන නැහැ. නමුත් අපේම වූ උගත් පාඩම් කොමිසමේ සටහන් කරල තියන සිදුවීම් මාලාවක් තියෙනවා. ඒ සිද්ධීන් මාලාව ගැන හොයන්න අන්තර්ජාතික වශයෙන් කීර්තිනාමයක් ති‍ෙයන ශ්‍රී ලාංකිකයන් පත් කළොත් හොඳටම ඇති.එතකොට බටහිර බලවතුන්ට කියන්න දෙයක් නැති වෙනවා. ඒ ගොල්ලන්ට කියන්න දෙයක් නැතත් එවැනි පියවරකින් ජිනීවා කවුන්සිලයේ බහුතර ඡන්ද ප්‍රමාණය අපේ පැත්තට හරවාගන්න පුළුවන් වෙනවා.ඔබ දිගටම කියන්නේ ජිනීවා අනතුර ආපසු හැරවිය හැකි බවයි?පරදවන්න පුළුවන්.2009 පැරැද්දුවා. ඇත්ත වශයෙන්ම 2009 අපි ලබාගත්ත ඡන්ද 29 ඇමෙරිකා එක්සත් ජනපදයට බැරිවෙලා ති‍ෙයනව ලංකාවට විරුද්ධව ගෙනාපු යෝජනාවලට අද වෙනකම් ලබා ගන්න. ඇමෙරිකාව 2012 ලබා ගත්තේ අපට විරුද්ධව ඡන්ද 24 ක්.2013 ඒ ගොල්ලෝ ඡන්ද 25 ක් ලබාගත්තා. ලෝකෙ තනි සුපිරි බලවතා වෙලා අපි 2009 ලබාගත් ඡන්ද 29 තවම ඒගොල්ලන්ට අපට විරුද්ධව ලබාගන්න බැරි වෙලා. ඉතින් මේක දිනන්න පුළුවන් ඡන්දයක්. ඇයි මම එහෙම කියන්නේ පදනම මොකක්ද.ඔය එක්සත් ජාතීන්ගේ මානව හිමිකම් කවුන්සිලය ගත්තහම ඒකෙ ප්‍රඥප්තිය ව්‍යවස්ථාව අනුව සියයට 72 ක් ඡන්ද තියෙන්නේ කලාප තුනකින්. ආසියා පැසිෆික්, ලතින් ඇමෙරිකා හා අප්‍රිකානු අපට මිත්‍ර කලාප තුනකින්. ඒ කලාප තුනෙන් පත්වන රටවල් වෙනස් වෙනවා.නමුත් ඒ කලාප තුනට තමයි ඡන්ද 47 ඡන්ද 34 ක්ම අයිති වෙන්නේ. සියයට 72 ක්. ඒක එහෙම සිදුවෙන්නේ එක්සත් ජාතීන්ගේ මානව හිමිකම් කවුන්සිලය හැදුවේ ලෝකයේ ජනගහන බෙදී ති‍ෙයන ආකාරය හරියට නියෝජනය වන ආකාරයට.ඒ කියන්නේ සමානුපාතික ක්‍රමයට. ඒ නිසා සමානුපාතික ඡන්ද ක්‍රමය සියයට 72 ක් මේ අපේ මිත්‍ර කලාප තුනෙන් එන්නේ. ඇත්ත වශයෙන් බටහිර රටවල්වලට තියෙන්නේ ඡන්ද 13 යි. බටහිර රටවල් පරද්දන්න පුළුවන් කියල මං කියන්නේ ඒ නිසයි.ඔබ මේ සඳහා යෝජනා කරන්නේ කුමන වැඩ පිළිවෙළක් ද?ඒ වැඩ පිළිවෙළ තමයි ඒ ඒ කලාප සමඟ සාකච්ඡා කර ලංකාව සම්බන්ධයෙන් ඔවුන් ඉල්ලා සිටින්නේ කුමක් ද කියන එක සොයා බලන්න ඕන. බටහිර රටවල් සමඟ නෙවේ. බටහිර රටවල් සමඟත් සාකච්ඡා කරන්න පුළුවන්. මගේ විරුද්ධත්වයක් නැහැ එහෙම සාකච්ඡා කිරීම ගැන. නමුත් ඒ රටවලට දෙමළ ඩයස්පෝරාවේ බලපෑම තියෙනවා.බටහිර රටවල් නොවන කවුන්සිලයේ බහුතර රටවල් සමඟ අපි නිතරම සාකච්ඡා කරල ඔවුන්ගේ අදහස් හා යෝජනා ගොනු කරල ඒවා අනුව අපේ චර්යාව හා අපේ ස්ථාවරය වෙනස් කරන්න සිදු වෙනවා. ඕනෑම ඡන්දයකදී ධීවර ජනතාවගේ නැතිනම් ගොවි ජනතාවගේ ඡන්දෙ ගන්න නම් අහවල් පළාතේ ඡන්ද ගන්න නම් ඒ විදියට යම් යම් පොරොන්දු දීල විශ්වසනීය ආකාරයට ඒවා ඉෂ්ට කරනව කියල පෙන්නන්නත් වෙනවා. ඒ වගේ තමයි මෙතනදීත්.ඉන්දියානු සාධකය ගැන කියන්නේ කුමක් ද?ඇත්ත වශයෙන් මෙතන දිනාගත යුතුම නැතිනම් අඩුමතරමින් වැට උඩ තබාගත යුතු ඡන්දයක් තමයි ඉන්දියාව. එය කිරීම එතරම් පහසුත් නැහැ. මොකද අප්‍රේල් මැයි ඉන්දියාවේ මැතිවරණ කාල පරිච්ඡේදයක්.එපමණක් නොවේ පසුගිය අවුරුදු දෙක ගත්තම තමිල්නාඩු සාධකය හුඟක් ප්‍රබල විදියට ලංකාවට විරුද්ධව මතුවී තියනවා. 2009 දිත් තමිල්නාඩු සාධකය ඡන්දයක් තිබුණා. නමුත් ලංකාවට ඒ අවස්ථාවේ පුළුවන් වුණා නවදිල්ලි සහයෝගය ලබාගෙන තමිල්නාඩුව තුලනය කරන්න. ඒ හැකියාව පසුගිය අවුරුදුවලදී තුනී වෙලා තිබෙන නිසා එයට නැවතත් උත්සාහ ගත යුතුයි.සංවාද සටහනසරත් පෙරේරාඡායාරූපය -විමල් කරුණාතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>02</day>
    </date>
    <link>http://www.silumina.lk/2014/02/02/_art.asp?fn=ab1402023</link>
    <topic>සංවාද මණ්ඩපය</topic>
    <author>එජාප හිටපු දකුණු පළාත් සභා මන්ත්‍රී</author>
    <content>එජාප හිටපු දකුණු පළාත් සභා මන්ත්‍රීනීතිඥ මෛත්‍රී ගුණරත්නමේ රටේ විපක්ෂය ඡන්ද වැඩිකර ගන්නවා වෙනුවට ඡන්දෙන් ඡන්දය තමන් ලබා ගන්නා ඡන්ද ප්‍රමාණය අඩුකර ගන්නා අරුම පුදුම විපක්ෂයක් බවත් රනිල් වෙනුවට සජිත් පත්කර ගත්තොත් එජාපයට බලය ලබා ගැනීමට වැඩි කලක් ගත නොවනු ඇති බවත් හිටපු එජාප දකුණු පළාත් සභා මන්ත්‍රී නීතිඥ මෛත්‍රී ගුණරත්න මහතා පවසයි.සිළුමිණ සමඟ සම්මුඛ සාකච්ඡාවකට එක්වෙමින් ගුණරත්න මහතා මේ ප්‍රකාශය කළේය.එහිදී ඇසූ ප්‍රශ්න කීපයක් හා ඒවාට හිටපු මන්ත්‍රීවරයා දුන් පිළිතුරු මෙසේ ය.ඔබ එජාපයෙන් නාමයෝජනා ගන්න ඉල්ලුම් කළා. දැන් ඔබට එජාපයෙන් නාමයෝජනා දෙන්න ද යන්නේ...?ඉල්ලීමක් කළා. දැනට තියන තත්ත්වය යටතේ නාමයෝජනා දීමක් පේන්න නැහැ.එතකොට ඡන්දෙට ඉල්ලන්නේ මොන පක්ෂයෙන් ද?යූඇන්පීයෙන් නාමයෝජනා දුන්නේ නැතිනම් වෙන පක්ෂයකින් ඉල්ලන්නේ නැහැ කියන ස්ථාවරයේ මම ඉන්නේ. අපි එජාපයට තියන කැපවීම මේ ස්ථාවරයෙන් පෙන්නුම් කරනවා.මාව පක්ෂයෙන් ඉවත් කළත් පක්ෂ සාමාජිකත්වය අහෝසි කළත් මම කියන්නේ අප එහෙම ඉවත් කරන්න බැහැ. අපි එජාප පාක්ෂිකයෝ කියලයි.ඔබ කියන්නේ අමුතු කතාවක්නේ. විපක්ෂයෙන් ආණ්ඩුවට යෑමනේ දිගටම වෙලා තියෙන්නේ?මම ආණ්ඩුවට යන්නේ නැහැ. එජාපයේ පාර්ලිමේන්තු මන්ත්‍රීවරු 65 ක් මේ වෙනකොට ආණ්ඩුවට ගිහින් තියෙනවා. පළාත් සභා මන්ත්‍රීවරු සිය ගණනක් ගිහිල්ල තියෙනවා. ප්‍රාදේශීය සභා මන්ත්‍රීවරු විශාල ගණනක් ගිහින් තියනවා විතරක් නෙවෙයි දිනපතා යනවා.එහෙම ආණ්ඩුවට මන්ත්‍රීවරු පක්ෂය හැර ගිය පක්ෂයක පක්ෂයෙන් ඉවත් කරලත් අපි අදත් කියන්නේ අපි අදත් යූඇන්පී කාරයෝ කියලයි.ගහන්න ගහන්න වඳින එකත් මෝඩයෙක් කියල නේද කියන්නෙ?ඒක හරි. අපිට අද ගුටි කන්න වෙලා තියෙන්නේ මංගල ස මරවීරගෙන්. අපිට මංගල සමරවීරගෙන් ගුටි කාල දුවන්න බැහැ.ඒ අභියෝගය සැබෑ යූඇන්පී කාරයෝ ලෙස අපි ජයගන්න ඕන. ඒක නිසා මම කියන්න කැමැතියි මේක තාවකාලික ගුටි කෑමක්. අපි හැමදාම ගුටි කන්නේ නෑ කියලත් කියන්න ඕන.අපි ගුටි කෑවත් ගුටි කන්නේ පක්ෂය ඉස්සරහට ගෙනියන්න කියන අදහසයි මේ කැපවීම තුළ අපි පෙන්වන්නේ.ඔබ ඔතරම් කැපවීමක් පක්ෂය වෙනුවෙන් පෙන්වලත් ජනප්‍රිය චරිතයක් වෙලත් ඇයි ඔබේ නම එජාප නාමයෝජනා ලැයිස්තුවට දාගන්න බැරි?ඒකම තමයි අපිත් අහන්නේ. හේතුව තමයි යූඇන්පී නායකයට මේ ඡන්දය දිනන්න වුවමනාවක් නැහැ. මොකද දිනන්න ඕන නම් මේ වෙලාවේ පක්ෂයේ සියලු බලවේග එකට එකතු කරගන්න හැකියාව තියෙන්න ඕනැ. දැන් බලන්න ඕකෙ අනෙක් පැත්තනේ ආණ්ඩුවට තියෙන්නේ.ආණ්ඩුවට නායකත්වය දෙන මහින්ද රාජපක්ෂ ජනාධිපතිවරයා මොන මොන පක්ෂවලින් ආවත් මොන මොන විදියේ අදහස් තිබ්බත් ඒ සියලු දෙනා ආණ්ඩුව ඇතුළේ තමන්ගේ දේශපාලන පැවැත්ම වෙනුවෙන් එකතු කරගෙන යන්න පුළුවන් හැකියාවක් එතුමට තියනවා.එජාපයත් දැන් කියන්නේ විපක්ෂ බලවේගයක් ගොඩනඟනව කියල නේද?පක්ෂයේ අයවත් එකට එකතු කරගන්නේ නැතිව විපක්ෂයේ අය එකතු කරන්නේ කොහොම ද කියලයි අහන්න ඕන.අද වෙනකොට එජාපය විපක්ෂයට වැටිල අවුරුදු දොළහ පිරිලා. මේ පක්ෂය විපක්ෂයේ ඉන්නකොට එන්න එන්නම ඡන්ද අඩු කරගන්න විපක්ෂයක් වෙලා. එජාපය මේ තියල තියෙන්නේ ලෝක වාර්තාවක්.ලෝකයේ ආණ්ඩුවක් ඡන්දයෙන් බලයට පත්වුණාම ආණ්ඩුවේ ඡන්ද අඩු වෙලා විපක්ෂයේ ඡන්ද වැඩි වෙනවා. ඒකේ අනික් පැත්තට තමයි අද එජාපයට මුහුණ දෙන්න වෙලා තියෙන්නේ.මේකට ප්‍රධාන හේතුව පක්ෂයේ සියලු දෙනා එකතු කරගන්න පුළුවන් නායකත්වයක් නැතිකමයි. අපි ප්‍රාර්ථනා කරන්නේ එජාපය තුළ සියලු දෙනා සියලු කණ්ඩායම් එකතු කරගෙන එක්සත් ජාතික පක්ෂය ඉදිරියට ගෙන යාමයි. එක්සත් ජාතික පක්ෂය මීට කලින් මේ රටේ දුප්පත් ජනතාව නඟා සිටුවන්නට විශාල ලෙස ඇප කැප වුණ පක්ෂයක්. අපිත් ඇප කැප වෙන්නෙ ඒ සේවය නැවත කරන්න එජාපයේ ආණ්ඩුවක් බලයට ගේන්න.දැන් තියන වාතාවරණය අනුව නම් එජාප ආණ්ඩුවක් ‍බලයට ගේන්න හුඟක් කාලයක් බලාගෙන ඉන්න වෙයි...?කවුරුත් හිතුවේ නැහැ 91/92 නැතිනම් 93/94 තිබුණ තත්ත්වය අනුව ශ්‍රීලනිපය ප්‍රමුඛ පෙරමුණේ ආණ්ඩුවක් බලයට එයි කියලා. නමුත් ඒක සිදුවුණා.පෙරමුණේ ආණ්ඩුවක් බලයට ආවා. බුදු හාමුදුරුවන්ගේ දේශනය තමයි මෙතනදි මතක් කරන්න ඕන. මේ ලෝකයේ සියලු දේ අවිනිශ්චිතයි. අපි කියන්නේ විපක්ෂයක් හැටියට අපි ලෑස්ති වෙලා ඉන්න ඕන ආණ්ඩුවට විකල්පයක් හැටියට අපි ආණ්ඩුව බාර අරන් පවතින ආණ්ඩුවට වඩා හොඳ වැඩ කොටසක් කරගෙන යන්න.දැන් තියන එජාපයට වඩා හොඳ වැඩපිළිවෙළක් තියනව කියල ඔබ විශ්වාස කරනව ද?දැන් එජාපයට වෙලා තියෙන්නේ එවැනි විකල්ප වැඩ පිළිවෙළකුත් නැහැ. ආණ්ඩු බලයක් ගන්න හැකියාවකුත් නැහැ. මේක කනගාටුදායක තත්ත්වයක්. රනිල් වික්‍රමසිංහ මහතාට ආණ්ඩු බලයක් ඕන නැහැ. ඕන කරල තියෙන්නේ විපක්ෂ නායක ධුරයේ සිටිමින් වරප්‍රසාද සහිත වගකීම් රහිත ජීවිතයක් ගත කිරීම.අරමුණක් නැති විපක්ෂයක්?අරමුණක් නැති අයාලේ යාමක් තමයි අපි විපක්ෂයෙන් දකින්නේ. මංගල වගේ අයගේ අයථා වැඩ නිසා අද එජාපය තවත් පරිහානියට පත්වෙමින් තිබෙන්නේ.අනික ලංකා ඉතිහාසයේ විපක්ෂ නායකයෙක් විපක්ෂ නායක නිල නි‍ෙවස හදල දෙන්න ඉල්ලපු මුල්ම අවස්ථාව මේක. මහින්ද රාජපක්ෂ මහත්තයත් විපක්ෂ නායක ලෙස හිටියත් විපක්ෂ නායක ධුරය නෙවෙයි ආණ්ඩුව ඊළඟ සතියේ, ඊළඟ මාසෙ ගන්නව කියලයි කටයුතු කරගෙන ගියේ.දැන් මේ විපක්ෂ නායකයා විපක්ෂ නායක නිල නි‍ෙවස සුඛෝපභෝගීව හදාගෙන සදාකාලිකව විපක්ෂ නායකයා වෙලා ඉන්නයි හදන්නේ.දැන් විපක්ෂ නායකයා පාරට බැහැල මේ ආණ්ඩුව ඉක්මනින්ම ගෙදර යවනවා කියල නේද කියන්නෙ?මීට අවුරුදු තුනකට ඉස්සෙල්ලත් රනිල් වික්‍රමසිංහ මහතා මෙහෙමම කියල පාරට බැස්සා. අද වෙලා තියෙන්නේ රනිල් පාරට බැස්සට ජනතාව එයා එක්ක බහින්නේ නැහැ.මේ රටේ මේ සිදුවන අපරාධ දූෂණ අයථා වැඩ එක්ක මහින්ද රාජපක්ෂ මහතා මේ වෙලාවේ විපක්ෂයේ හිටියනම් ජනතාව ලක්ෂ 10 ක්වත් පාරට බස්සලා.මේ ගොල්ලො අද නිකන් පාරට බැහැල රූපවාහිනියට මොනව හරි කියල වොයිස් කට් දේශපාලනයක් කරන්නේ.ඔබලාගේ ප්‍රශ්න රනිල් වික්‍රමසිංහ මහතා නායකත්ව මණ්ඩලයක් පත් කරලත් බේරුම් කරගන්න බැරි වුණා ද?ඇත්තටම මේක නායකත්ව මණ්ඩලයක් නෙවෙයි නායකයාගේ මණ්ඩලයක්. මේ නායකත්ව මණ්ඩලය කියල එකක් පත්කරල තියෙන්නේ රනිල්ගේ නායකත්වය ආරක්ෂා කරගන්න.ඔබ රනිල් වික්‍රමසිංහ මහතාට බැන්නත් අද එජාපය නේද පක්ෂයක් ලෙස අසාර්ථක වෙලා තියෙන්නේ. එජාපයට බලය අල්ලගන්න බැරි එකයි ලොකුම ප්‍රශ්නය?එජාපයට බලය ගන්න එක මහ ලොකු දෙයක් නෙවෙයි. මුල්ම කාරණාව තමයි රනිල් වික්‍රමසිංහ මහතා පක්ෂ නායකත්වයෙන් ඉවත් වෙලා සජිත් ප්‍රේමදාස මහතාට පක්ෂ නායකත්වය දුන්න නම් එජාපයට මාස දෙක තුනක් තුළ බලය ගන්න එක ප්‍රශ්නයක් නෙවෙයි.මේ රටේ පොදු ජනතාව විශ්වාස කරන නායකයෝ දෙන්නයි ඉන්නෙ. එක්කෙනෙක් මහින්ද රාජපක්ෂ මහත්මය. දැන් එතුමා විශ්වාස කරල එතුමාට බලය දීල තියනවා. අනෙක් කෙනා තමයි සජිත් ප්‍රේමදාස මහත්මයා. එතුමාව විශ්වාස කරන්න හේතුව එතුමාගේ පියා විතර මේ රටේ පොදු ජනතාවට වැඩ කරපු නායකයෙක් මේ රටේ බිහිවෙලා නැහැ.සජිත් මහතා ආණ්ඩු බලයක් නොතිබියදීත් විපක්ෂයේ ඉඳගෙනත් දුප්පත් ජනතාවගේ ජීවිත නඟාහිටුවන්න විශාල සේවයක් කරගෙන යනවා. අද ගම්බද ජනතාවගේ විශාල විශ්වාසයක් ඇතිවෙලා තියනවා සජිත් රටේ නායකත්වයට පත්වුණොත් රටේ පොදු අසරණ ජනතාවට ලොකු සේවයක් වෙයි කියලා.සජිත් ප්‍රේමදාස මහතාට පක්ෂයේ බලයවත් අල්ලගන්න බැරිව රටේ නායකත්වය අල්ලගන්නේ කොහොම ද කියල ප්‍රශ්න කළොත් ඔබ කියන්නේ කුමක් ද?මේක වෙලා තියෙන්නේ රනිල් වික්‍රමසිංහ මහතා තමන්ගේ වුවමනාවට පත්කරන පක්ෂ කෘත්‍යාධිකාරී මණ්ඩලය නිසයි. රනිල් කෘත්‍යාධිකාරී මණ්ඩලය පත් කරනවා.කෘත්‍යාධිකාරී මණ්ඩලය පක්ෂ නායකයා ලෙස රනිල් පත් කරනවා. පක්ෂයකට මෙහෙම යන්න බැහැ. කෘත්‍යාධිකාරී මණ්ඩලය පාක්ෂිකයාගේ හැඟීම් අදහස් උදහස් තේරුම් අරගෙනයි පක්ෂ නායකත්වයට කෙනකු පත්කළ යුත්තේ.හොඳයි ඉදිරි ඡන්ද දෙකෙන් එජාපය දිනනව ද?මේ ඡන්ද දෙක එජාපය අන්ත පරාජයට පත් වෙනවා. පළමු වරට ඇතැම් ආසනවල අපි තුන්වැනි තැනට එනවා විශාල සාමාජික සංඛ්‍යාවක් සිටි එජාපය අද බලය ලබාගන්න බැරි පක්ෂයක් ලෙස හංවඩු ගැසීම නිසා විශාල සාමාජික සංඛ්‍යාවක් පක්ෂය හැර ගිහිල්ලා ති‍ෙයනවා. වෙන පක්ෂවලට ගිහිල්ලත් ති‍ෙයනවා.ඒ නිසා මට පේනවා මේ ඡන්දෙදි අලුත් පක්ෂයකට දෙවැනි බලවේගය ලෙස මතුවෙන්න අද අවස්ථාව ලැබී ති‍ෙයනවා.මේ ඡන්ද දෙක ජනාධිපතිවරණයකට ඉස්සෙල්ල එන ඡන්ද දෙක නිසා මේ ඡන්දය පැරදුණොත් එජාපයට අනාගතයක් නැති වෙනවා. එහෙම නැතිව කොන්දේසි විරහිතව සියලු දෙනා එකතු කරගෙන මේ ඡන්ද දෙකෙන් වැඩි ඡන්ද අරන් පෙන්නුවොත් පක්ෂයකට යම් දුරකට ගමනක් යන්න පුළුවන් වෙනවා.මා, ශිරාල් ලක්තිලක ඇතුළු අපේ කණ්ඩායමට නාමයෝජනා දුන්නොත් කඩා වැටිලා තියන එජාපයේ තියන කඩා වැටීම තරමක් දුරටවත් නවත්වගන්න හැකි වේවි.කොහොමත් බෙදුණු පක්ෂයක් කවදාවත් ශක්තිමත් වෙන්නෙත් නැහැ.ඒක තමයි අපි පක්ෂය එකතු කරන්න හඬ නඟන්නේ. මේ රටේ ශක්තිමත් විපක්ෂයක් තිබිය යුතුයි. විපක්ෂයේ රාජකාරිය ආණ්ඩුවේ වැරැදි පෙන්වාදීම හා ආණ්ඩුවට විකල්ප බලවේගයක් ලෙස ක්‍රියා කිරීම. ශක්තිමත් විපක්ෂයක් ලෙස එජාපය කටයුතු කරන්නේ නැතිනම් එජාපයට ඡන්දෙ දෙන්නෙ නැහැ. ඒක තමා දැන් වෙලා තියෙන්නෙත්.ආණ්ඩුවට දැන් හොර ඡන්ද තියනව කියල චෝදනා කරන්නත් බැහැ. මොකද දෙමළ ජාතික සන්ධානය උතුරේ ඡන්දය දිනල පෙන්නල ති‍ෙයනවා. දැන් ඡන්ද පැරැදීම ගැන මැතිවරණ දෙපාර්තමේන්තුවට මැතිවරණ කොමසාරිස්වරයාට චෝදනා කරන්න අවස්ථාවක් නැහැ.සංවාද සටහනසරත් පෙරේරාජාතික නිදහස් පෙරමුණේ නායක සහඉදිකිරීම් ඉංජිනේරු සේවා හානිවාස ඇමැතිවිමල් වීරවංශබස්නාහිර සහ දකුණු පළාත් සභා මැතිවරණයේ ජයග්‍රහණය ගැන ආණ්ඩුවට තියෙන විශ්වාසය මොන වගේද?ඔය ප්‍රශ්නයම වයඹ සහ මධ්‍යම පළාත් සභා මැතිවරණය පැවැත්වෙනකොටත් මේ රටේ මාධ්‍යවේදීන් අපෙන් අහුවා. ඒ වෙලාවේ අපි කිව්ව උත්තරයම තමයි අද කියන්ඩ තියෙන්නෙත්. වයඹ සහ මධ්‍යම මැතවරණ දෙක ඉවර වුණේ තුනෙන් දෙකේ බලය නොතිබිච්ච තැනකත් තුනෙන් දෙකේ බලය හදලා දීලා. බස්නාහිර සහ දකුණ කියන්නෙත් ඒ හා සමාන ප්‍රතිඵලයක් එන තැනක්. ආණ්ඩුව ගැන මේ රටේ ජනතාව ඉතාම සුභවාදී ආකල්පයක ඉන්නවා.ඒ කියන්නේ ආණ්ඩුවට බය වෙන්ඩ කාරණා නැහැ.?බය වෙන්ඩ කාරණා තියෙනවා අනිත් අයට. විරුද්ධ පක්ෂයේ අයට බය වෙන්ඩ කාරණා තියෙනවා. ආණ්ඩුවට ඡන්ද ගැන බය වෙන්ඩ කාරණා නැහැ. ජනතාවට ඕනෑ මේ ආණ්ඩුව මීට වඩා පිරිසිදු කරලා ගන්ඩ. මිනිස්සුන්ගේ ආකල්ප තියෙනවා.ආණ්ඩුව මීට වඩා නිවැරැදි කර ගන්ඩ ඕනෑ කියලා. එහෙම නැතිව මේ රටට අහිතකර බලවේගවලට මේ රට ගිල ගන්ඩ දෙන්ඩ නෙමෙයි. ඒ නිසා කිසි ලෙසකටවත් මේ රටේ මහජනතාව අදුරදරශී තීරණයකට තල්ලු වෙන්නේ නෑ.දැන් මේ ර‍ටේ විපක්ෂය ශක්තිමත් වේගෙන එනවා නේද?දැන් විපක්ෂය හිතනවා ලබන වසර ජාතික මැතවරණ පැවැත්වෙන වසරක් වේවි කියලා. ඉතින් මේ අවරුද්දේ එයාලා එක එක සෙල්ලම් දානවා. ඔය එක එක නාට්‍ය පෙන්නුවා කියලා ඒක විරුද්ධ පක්ෂයේ බලවත් ගමනක් කියලා හිතන්ඩ ඕනේ නෑ.ෆොන්සේකා මහත්තයා බින්දුවේ ඉදගෙන දෙකක් තුනක් ගත්තාම ලොකු දෙයක් වගේ පේනවා. හැබැයි ඒක බින්දුවේ ඉදලා වෙන දෙයක්. වික්‍රමසිංහ මහත්තයා දැන් පළාත් සභා පරාජයේ කරුමයට කර ගහන්ඩ මණ්ඩලයක් හදා ගත්තා. ඊළඟ ජනාධිපතිවරණයට කර ගහන්ඩ සමහර විට චන්ද්‍රිකා හොයා ගනීවි. රනිල් කරන්නේ පරාජයට අයිතිකාරයෝ හොයන එකයි. ඒකෙන්ම පෙනෙනවා එයාලාට ඉදිරියට බලවත් ගමනක් නැහැ කියලා.ඔබ කියන්නේ පොදු විපක්ෂය ශක්තිමත් නැහැ කියලාද?මේ රටේ පොදු විපක්ෂයක් කියලා දෙයක් නැහැ. එක ‍එක වෙලාවට විපක්ෂයේ පක්ෂ එකතු වෙනවා. හැබැයි පොදු කියලා විපක්ෂයක් පෙන්ඩ නැහැ. විපක්ෂය ගැන කළකිරිලා තියෙන්නේ විපක්ෂයේ උදවියටමයි. අද ජනතා විමුක්ති පෙරමුණ ගැන මහජනතාවට විශ්වාසයක් නැහැ.එ.ජා.පය සටන් විරාම ගිවිසුමෙන් මේ රට පාවා දුන් හැටි ජනතාව දන්නවා. විදෙස් බලවේගවල තිත්පොළක් බවට මේ රට පත් වෙන්ඩ ගිය හැටි මේ රටේ මිනිස්සු දැක්කා. ආයෙත් කවදාවත් ඒකට ඉඩ දෙන්ඩ මේ රටේ ජනතාව සුදානම් නැහැ. ඉතින් විපක්ෂයේ බලවත් වීමක් ගැන අපට ඉදිරි දශකයේදීවත් අහන්ඩ ලැබෙන්නේ නැහැ.ආණ්ඩුව මේ වෙලාවේ ජිනීවා මානව හිමිකම් කවුන්සලය පෙන්වලා දකුණ බස්නාහිර පළාත් සභා දිනන්ඩද හදන්නේ?අපි වයඹ සහ මධ්‍යම පළාත් සභා මැතිවරණ වෙලාවේදීත් ජිනීවා පෙන්වලාද මැතවරණය දිනුවේ. ජිනීවා මානව හිමිකම් කවුන්සලය තියෙන වෙලාවට විතරද ඡන්ද තියෙන්නේ. ඡන්ද තියෙනකොට ජිනීවා මොනවාහරි තියෙනවා කියලා අපි ඡන්දය කල් දාන්නේ නැහැ. ඔය කියන දෙය හරිනම් අපි වයඹ සහ මධ්‍යම පළාත් සභා මැතිවරණය තියන්ඩ ඕනෑ ජිනිවා යෝජනාවක් ගේන වෙලාවක. එහෙම කළේ නැහැ. එහෙම නොකළයි කියලා අපිට පාඩු වෙලා තියෙනවාද ? ඡන්දය තියන්ඩ ඕනෑ වෙලාවට තියෙනවා. ජිනීවා ප්‍රශ්නය එතකොට ආවා. ඒකට මොනවා කරන්ඩද ? ඡන්දය තිබ්බත් නැතත් අපි ජිනීවා අභියෝගයට මුහුණ දෙන්ඩ ඕනෑ.හැබැයි මාර්තු 28 වෙනිදා ජිනීවා යෝජනාව ගෙන එනවා. 29 වෙනිදා පළාත් සභා ඡන්දය?29 වෙනිදා ඡන්දය තියෙනවාද කියලා අපි දන්නේ නැහැනේ. ඒක කියන්ඩ ඕනේ මැතිවරණ කොමසාරිස්තුමා. 28 වෙනිදා ජිනීවා යෝජනාව ගෙන එන බවනම් අපි දන්නවා. කවදා ඡන්දය තිබ්බත් අපිට ප්‍රශ්නයක් නැහැ. ඒක මැතිවරණ කොමසාරිස්තුමා තීරණය කරාවි.දැන් තියෙන චෝදනාවක් තමයි ජිනීවා නුවර ලංකාවට විරුද්ධව මොනවත් වෙන්නේ නැහැ නමුත් ආණ්ඩුව අනියත බියක් පතුරවනවා කියලායි?අනියත බිය කියන දෙය ඔය කට්ටිය හැමදාම කිව්වානේ. අපේ රටේ ඉන්නවා එක්සත් ජනපදයේ ලංකාවට එරෙහි හතුරු මෙහෙයුම පිළිබද එකේ තියෙන අවදානම අඩු කොට පෙන්වන එහි වගකීම රජයට පැවැරීමේ කොන්ත්‍රාත්තුව බාර ගත් පිරිසක්.ජනතා විමුක්ති පෙරමුණ ඉන්නෙත් ඒ න්‍යාය පත්‍රයේ. දැන් කියන්නේ මේ ආණ්ඩුව කරන වැරැදි නිසා තමයි ඇමෙරිකාව මෙහෙම චෝදනා කරන්නේ කියලා. එහෙම බැලුවොත් කියුබන් ආණ්ඩුවට සම්බාධක දාලා තියෙන්නෙත් කියුබන් ආණුඩුවේ වැරැදි නිසාද නැහැ.දැන් මේ විපක්ෂය සුද්ද කරන්නේ රටේ අධිරාජ්‍යවාදය. පැහැදිලිවම අද මේ අභියෝගය එන්නේ ජනාධිපතිතුමා යුද්ධය කරපු නිසායි. එල්.ටී.ටී.ඊ එක දින්නානම් ජිනිවා ප්‍රශ්නයක් අපිට නැහැ. එහෙනම් මේ රට දෙපලු වෙලා ඉවරයි. සුද්දෝ මේ කෑලි දෙකේම ඉන්නවා.අපි සුද්දානේ න්‍යාය පත්‍රය අපි යුධමය වශයෙන් පරාද කළා. ඔවුන්ට බැහැ මේ රටට නිදහස්ව සන්සුන්ව ගමනක් යන්ඩ දෙන්ඩ. විශ්වයේ තවත් ජීවීන් සිටිය හැකියි කියන එකම සාක්ෂිය වැටුනෙත් මේ පොළවට.නාසා ආයතනය කියනවා අභ්‍යවකාශ මධ්‍යස්ථානයක් හදන්ඩ ලෝකේ තියෙන හොඳම තැන ලංකාව කියලා. මේ රටේ තියෙනවා අපි කාටත් නොතේරෙන විශාල වැදගත්කමක්. බටහිරට ඉතා වැදගත් මේ රට දෙකඩ කරලා තිත්පොළවල් දෙකක් හදා ගන්න එක. ඒකටයි මේ මෙහෙයුම එන්නේ. දෙමළ ජාතික සන්ධානයට කප්පම් දෙන ආණ්ඩුවක් හදන්ඩ. එකට මේ ආණ්ඩුව ගෙදර යවන්ඩ ඕනෑ.විමල් වීරවංශනම් අන්තර් ජාතික ක්‍රමන්ත්‍රණ කියලා විපක්ෂය කියනවා?ඔව් ඉතින් අන්තර් ජාතික ක්‍රමන්ත්‍රණ තියෙනවානම් අපි කථා කරනවා. කුමන්ත්‍රණ නැතිනම් අපි කථා කරන්නේ නෑ. කවුරුහරි කියනවානම් අපි කුමන්ත්‍රණයක් කියන එක කුමන්ත්‍රණයක් නෙමෙයි කියලා අපිට පුළුවන් නම් පෙන්වන්ඩ. අපිට විනෝදාංශයක් නෑ කුමන්ත්‍රණ ගැන හීන බල බලා ඉන්ඩ. කුමන්ත්‍රණයක් තියෙනවා.දැන් යන්නේ රෙජීම වෙනසක් දිහා බලාගෙන. මඩකලපුවේ දෙමළ ජාතික සන්ධාන මන්ත්‍රීතුමා පාර්ලිමේන්තුවේ කියනවා අපි එනවා ‍දේශපාලන විසදුමක් ගැන සාකච්ඡාවට හැබැයි ඒ එන්නේ යුධ අපරාධ පිළිබද දඩුවම් කරන යෝජනාව ජිනීවාවල සම්මත වුණාට පස්සෙයි. අන්තර් ජාතික අපරාධ අධිකරණට ජනාධිපතිව අරගෙන ගියාට පස්සේ කියලා. ඒ කියන්නේ එයාලාට ඉල්ලන බලතල දෙන ආණඩුවක් පත් වුණාට පස්සේ කියන දෙයයි.මෙවර ජිනීවාවල මොනවා වේවිද?අපි කවුරුත් දන්න විදියට මෙවර එක්සත් ජනපදයේ මැදිහත්වීමෙන් යුධ අපරාධා චෝදනා ගොනු කරමින් අන්තර් ජාතික පරීක්ෂණ මණ්ඩලයක් පත් කර ගැනිම සඳහා වෙන යෝජනාවක් සම්මත කර ගන්ඩ තමයි උත්සාහ කරන්නේ. ඒක සම්මත වුණොත් ඒ පරීක්ෂණ කණ්ඩායම පත් වෙනවා.ඊට පස්සේ ඒ එන පරීක්ෂණ කණ්ඩායම දැන් මන්නාරම මීනී වළ ගැන හදන කතා වගේ තවත් මිනී වළවල් ටිකක් හාරලා ලෝකයේ ලංකාව ගැන ජන මතයක් හදනවා. ඒ ජනමතය තීව්‍රර තත්ත්වයට ගෙනත් ඊළඟ වසරේ ප්‍රධාන මැතවරණ එනවානම් ඊට කළින් මේ රටේ අමාරුකම් හදන්ඩ ඕනේ කියලා.මං විශ්වාස කරනවා. සමහරු කියයි ඒක එහෙම නෙමෙයි කියලා. ආණ්ඩුවේ හැමෝම ඒ මතයේ නැහැ. ඒ අය යම් යම් අපේ අපනයන ආර්ථිකයට බලපාන විදියට පීඩා කාරි බලපෑමක් එල්ල කරන්ඩ පුළුවන්.එතකොට පීඩා කාරි බලපෑමෙන් ආර්ථික දුෂ්කරතාවයක් කෘතිමව හදලා මහජනතාවතුළ ආණ්ඩුව යවා ගත්‍තොත් හොඳයි කියන මතයක් නිර්මාණය කරන්ඩ පුළුවන්. එතකොට ඊළඟ ජාතික මැතිවරණවලට අනුව ටී.එන්. ඒ එකට හරියන කෙනෙක් , එජාපයට සහ ෆොන්සේකාට හරියන කෙනෙක් පොදු අපේක්ෂකයෙක් දාලා බල පෙරළියක් කර ගන්ඩ හදන්නේ. ඒ නිසා මේක රටට එරෙහි මෙහෙයුමක්.එතකොට උගත් පාඩම් හා ප්‍රතිසංධාන කොමිසමේ යෝජනා ක්‍රියාත්මක නොකලා කියලා රජයට චෝදනාවක් තියෙනවා?එයාලා කියන්නේ නොකරපු කරුණු කිපයක් ගැනයි. එතකොට ආණ්ඩුව කරලා තියෙන සියයට අසු‍ වක විතර දේවල් ගැන කථා කරන්නේ නෑ. ඉතිරි සියයට විස්සෙන් යම් යම් කරුණු ඉටු කරන්ඩ කාලයක් ගත වෙනවා. දැන් බලන්ඩ ජන හා සංඛ්‍යා‍ලේඛන දෙපාර්තමේන්තුව ජන සංගණනයක් කරනවා.මුළු රටේම යුද්ධයෙන් අතුරුදන් වුවන් සහ මිය ගිය අය ගැන. එතකොට අපි ඒ ගැන මේ පාර මුළු ලෝකයටම කියනවා. දැන් වෙන්නේ යු. ඇන්.පීය , ජේ.වී.පී ය සහ දෙමළ සන්ධානය මගින් ජන සංඝණනය ගැන එහි සංඛ්‍යාලේඛන ගැන අවිශ්වාසය ඇති කරන්ඩ හදනවා. ඒ ගණන් බොරු කියන මතය හදනවා. එයාලා බොහොම සැලසුම් සහගතව ඒ මැදිහත් වීම කරනවා. අපි ඒකට හරියට මුහුණ දෙන්ඩ ඕනේ.ඔබතුමා හිතන විදියට ආණ්ඩුව සුදානම්ද මේ ජිනීවා මෙහෙයුමට මුහුණ දෙන්ඩ?ආණ්ඩුව යම් සැලකිය යුතු උත්සාහයක නියලෙනවා. නමුත් ඒකේ අඩුපාඩු තියෙනවා. ඇත්තටම යුද්ධය දිනන්ඩ බැහැ ආරක්ෂක ලේකම් ධු‍රයේ හිටියේ ඩබල්ගේම් කාරයෙක්නම්. නමුත් එහෙම නෙමෙයිනේ සෘජු පුද්ගලයෙක් වෙන ගෝඨාභය රාජපක්ෂ මහත්තයා එතැන හිටියා. නමුත් මේ රජයේ යම් යම් සැලකිය යුතු තනතුරුවල ඩබල්ගේම් කාරයෝ ඉන්නවා. .ඔබතුමාලා ඒ ගැන ආණුඩව ඇතුලේ හඩක් නැගලා නැද්ද?අපි හඩ නැගිය හැකි හැම තැනම ඒ ගැන හඩ නගලා තියෙනවා. අපි ඒවා සඟවා තබාගෙන නැහැ. කියන්ඩ බැරිකමකුත් අපිට නැහැ. ඒවාට ඇහුම්කම් දෙන අවස්ථා වගේම ඒ ගැන කල්බලන අවස්ථාත් තියෙනවා.හොඳයි දැන් ජාතික ව්‍යාපාරයේ වගකීම මොකක්ද?දැන් කාටත් තේරෙන්ඩ ඕනේ ජාතික ව්‍යාපාරයට දෙමළ ඊළාම් ජාතිවාදය නැමැති සතුරා නැවැත බලසම්පන්න කිරීමේ මෙහෙයුම්ක් දැන් ක්‍රියාත්මක වෙන්නේ. එහෙම නෙමෙයිනම් ඇයි ඇමෙරිකානු තානාපති කාර්යාලය ශ්‍රීලංකා රජයට යෝජනා කරන්නේ ඔයාලා උතුරේ හමුදා කඳවුරු ඉවත් කර ගන්ඩ.පොලිස් ඉඩම් බලතල නැවැත පළාත් සභාවලට දුන්නොත් , නැවැත සිංහල මුස්ලිම් අය උතුරු නැ‍ඟෙනහිර පදිංචි නොකරනවානම් අපි මේ යෝජනාව ගේනනේ නැහැ කියලා. ඒකෙන්ම පෙනෙනවා එයාලාට ඕනේ දෙමළ ඊළාම් බෙදුම්වාදී ජාතිවාදය ජයග්‍රහණය කරවන්ඩ.ඒ වගේම ඒකට ඉඩ දෙන බල පෙරළියක් ලංකාවේ කරන්ඩ. මේක තමයි ජාතික ව්‍යාපාරය ඉදිරියේ තියෙන සැබෑ අභියෝගය. අපිට හරක් මස් කඩ වටලා ගන්ඩ කවදාහරි පුළුවන්. මේ නිසා මේ සැබෑ වගකීම පරාජය කරන්ඩ පෙරමුණ ගැනීම ජාතික ව්‍යාපාරයේ ප්‍රමුඛ වගකිම වෙනවා.විග්නේෂ්වරන් මහ ඇමැතිවරයා ජනාධිපතිතුමා එක්ක හොඳන් ගනුදෙනු කරන බවක් පෙනෙනවා. ඔබතුමාලා වෙනත් මතයක් දරණවා?පිරබාහිරන් යුද්ධ කාලයට ගැලපෙන නායකයා. විග්නේෂ්වරන් අන්තර් ජාතික පීඩනයක් හරහා දෙමළ ඊළම දිනා දීමට ගැලපෙන නායකයා. ඉතින් මේ දෙන්නා කාලයක් දෙකක කාර්යභාරයන් දෙකක් ඉටු කරනවා. හැබැයි එක කොන්ත්‍රාත්තුවක් කරන්නේ.විග්නේෂ්වරන් දෙමළ ඊළාම් සංකල්පය අත හැරලාද, නිජ භුමි සංකල්පය අත හැරලාද?සිංහල ,දෙමළ සහ මුස්ලිම් ජනතාව සමගි වෙන රටක් ගැන සාකච්ඡාවක් තියෙනවාද? ජාතික ගීය සිංහළෙන් කියන්ඩ බැහැ කියනවා. ජාතික කොඩිය උසවන්ඩ බැහැ කියනවා. පිරභාහිරන් කළේත් ඒකමයි. වෙනස් කමක් තිබුණට ඒක ‍මුලික වෙනසක් නෙමෙයි.ඔබතුමා ඔහොම කියන එක ආණ්ඩුව සහ විග්නේෂ්වරන් අතර හොඳ හිත පළුදු වෙන්ඩ බලපාවි නේද?හොඳ හිතක් තිබුණත් නොතිබුණත් වෙන්නේ ඔවුන් එකම ඉලක්කයක් සපුරා ගැනීමට උත්සාහ ගැනිම විතරයි. ඒ ඉලක්කයට යන්ඩ හොඳ හිත යොදා ගන්ඩත් පුළුවන් නරක හිත යොදා ගන්ඩත් පුළුවන්. ඉතින් හොඳ හිතින් ආවත් නරක හිතින් ආවත් යන්නේ එකම තැනට. ඒ නිසා අපි ඒ ගැන සලකන්නේ නැහැ.මේ තත්ත්වය වෙනස් කරන්ඩ මොනවද කරන්ඩ වෙන්නේ?යුද්ධය ජය ගත්තාට බෙදුම්වාදී දෙමළ ඊළාම් ව්‍යාපාරය ජරාජය කිරීමේ මතවාදී සටනක් අපි කරගෙන ගියේ නැහැ. ඒ ගැන අපිත් ස්වං විවේචනාත්මකව දැකිය යුතුයි. දහතුන් වෙනි සංශෝධනයේ බෙදුම්වාදී බලතල ඉවත් කළ යුතුයි.බෙදුම්වාදය සහ ජාතිවාදය ගැන කට අරින්ඩ බැරි තත්ත්වයක් හදන්ඩ ඕනේ. අද දෙමළ පත්තර කියන්නේ තනිකරම දෙමළ ජාතිවාදය වපුරන්නේ. සමගිය ගැන එක වාක්‍යයක් ලියවෙන්නේ නෑ. වෙනස් කරන්ඩ අවශ්‍ය බලවත් තින්දු අපි ගන්ඩ ඕනේ.අවසාන වශයෙන් කියන්ඩ ජ.වි.පෙ නායකත්ව වෙනසක් ගැන කථා වෙනවා. නායකයා වෙනස් වුණොත් ජ.වි.පෙ නැගිටියිද?ජ.වි‍.පෙ උපාය මාර්ගිකව පීලි පැනලා තියෙන්නේ. මන්නාරම සමුහ මීනි වළට හමුදාව වග කියන්ඩ ඕනේ කියලා ජ.වි‍.පෙ ප්‍රචාරක ලේකම් දෙමළ මාධ්‍යයට කියලා තියෙනවා. ඊළගට එයාලා කියනවා මේ මිනී වළ ගැන වහාම හොයනු කියලා. හරියට යුද්ධය කරන්ඩ එපා කියපු ඉතිහාසයක් එයාලාට තියෙනවා වගේයි.ඒක එන්.ජී. ඕ කාරයෙක් කිව්වානම් අපිට කමක් නෑ. ජ.වි.පෙ එයාලගේම ඉතිහාසයට පස්ස හරවපු ගමනක් යන්නේ. අතීත දේශප්‍රේමී උරුමයට ගහගෙන එයාලා යන්නේ. සංඛ්‍යලේඛණ දෙපාර්තමේන්තුවට දෙමළ සන්ධානයට ගහන්ඩ ඕනේ වුණා. ජ.වි.පෙන් ගැහුවා.දැන් ජ.වි.පෙ යන්නේ දෙමළ බෙදුම්වාදයට සමපාත වෙන විදියටයි. එහෙම යන පක්ෂයකට කවුරු නායකයා වුණත් වැඩක් නෑ. ප්‍රේමකුමාර ගුණරත්නම් ඉතුරු කරලා ගිය ඔත්තු කාරයෙක් තවම ජ.වි.පෙ ඇතුළේ ඉන්නවා. ඒ ඔත්තු කාරයා ජ.වි.පෙ විනාශ කරනවා.කවුද ඒ ඔත්තු කාරයා?කවුරුත් ඒක දන්නවා. එයත් කුමාර කෙනෙක් ඔය ඔත්තුකාරයත් කුමාර කෙනෙක්.සංවාද සටහනචන්දන බණ්ඩාරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>02</day>
    </date>
    <link>http://www.silumina.lk/2014/02/02/_art.asp?fn=ab1402024</link>
    <topic>ජනතාවගේ ආදරය දැක්කාම හිත පිරෙනවා</topic>
    <author> චන්දන බණ්ඩාර</author>
    <content>ජනපතිජනාධිපතිතුමා පසුගිය ඉරුදා දින කෑගල්ල දිස්ත්‍රික්කයේ උත්සව රැසකටසහභාගී විය. මෙවර නිදහස් දින ජාතික උළෙල පැවැත්වෙන්නේ කෑගලු නගරයේ ය.ඊට අමතරව 2014 දැයට කිරුළ ක්‍රියාත්මක වන දිස්ත්‍රික් තුන අතරට කෑගල්ල දිස්ත්‍රික්කය ද අයත් වේ.26 වන දින උදෑසන ගලිගමුව මැතිවරණ කොට්ඨාශයේ ගලිගමුව මධ්‍ය මහා විද්‍යාලයේ මහින්දෝදය විද්‍යාගාරය ජනාධිපතිතුමා අතින් සිසු අයිතියට පත් කිරීම උත්ව මාලාවේ පළමු කාරිය විය.සිරිත් පරිදි උත්සවය ආරම්භ කිරීමට පැයකට පෙර ගලිගමුව විද්‍යාලයට පැමිණි මහ ඇමති මහීපාල හේරත් අනතුරුව එහි පැමිණි අධ්‍යාපන ඇමති බන්ධුල ගුණවර්ධන කථා බහ කරමින් සිටියේය. ගලිගමුව යටාලතිස්ස විද්‍යාලීය ක්‍රීඩාංගණයට ජනාධිපතිතුමා පැමිණියේ ගුවනින්ය.ජනාධිපතිතුමා දැක ගන්නට නුවර පාර දෙපස විශාල ජනතාවක් රැස්ව සිටියහ. ජනාධිපතිතුමා පිළිගැනීමට යටාලතිස්ස විද්‍යාලයට ගියේ ගලිගමුව ආසන සංවිධායක ඇමැති රංජිත් සියඹලාපිටියයි. ඉන් අනතුරුව ජනාධිපතිතුමා සහ ඇමැති රංජිත් සියඹලාපිටිය පැමිණියේ ගලිගමුව මධ්‍ය මහා විද්‍යාලටය.ඇමැති සියඹලාපිටිය ජනාධිපතිතුමා සමගම එතුමාගේ නිල රථයට ගොඩවුයේය. එහිදී පෙර මග රැස්ව සිටි ජනතාව ජනාධිපතිතුමාගේ වාහනයට අත වනමින් අචාර කළේ මහත් ලෙන්ගතුකමිනි. " රංජිත් මේ මිනිස්සුන්ගේ මුණේ තියෙන ආදරය , කරුණාව දැක්කම පුදුම සතුටක් දැනෙන්නේ." ජනාධිපතිතුමා ඇමැති සියඹලාපිටියට කීවේය." සර් තුන් කෝරළයේ සහ හතර කෝරළයේ ජනතාව කවදත් ඔබතුමාට ආදරෙයි. ඒකයි ඒ මිනිස්සුන්ගේ මේ උද්යෝගය" ඇමැති සියඹලාපිටිය ජනාධිපතිතුමාට කීවේය.එහිදි ජනාධිපතිතුමා පිළිගනු ලැබුයේ සබරගමු මහ ඇමති මහීපාල හේරත් විසිනි.දරුවන්ගේ ආචාර සමාචාර මැද මහින්දෝදය විද්‍යාගාරයේ ඵලකය නිරාවරණය කිරීමට මත්තෙන් ආපසු හැරී බැලූ ජනාධිපතිතුමා විමසා සිටියේ "කෝ මේ ඩග්ලස් දේවානන්ද ඇමැතිතුමා" කියාය.ඒ සමගම ඇමැති ඩග්ලස් දේවානන්ද ජනාධිපතිතුමා අසළට පැමිණියේය. දේවානන්ද ඇමතිවරයා කොළඹ සිට ගුවනින්ම ජනාධීපතිතුමා සමග කෑගල්ලට පැමිණ සිටියේය. මේ උත්සවය ආරම්භ වීමට පෙර පාර්ලිමේන්තු මන්ත්‍රී ජේ.ආර්.පී.සූරියප්පෙරුම ද ගලිගමුව විද්‍යාලීය භූමියට පැමිණ සිටියේය. මන්ත්‍රී සුරියප්පෙරුම විදුහලේ වැඩිහිටි දරු දැරියන් සමග ඔහුගේ සුපුරුදු කොස් පොළොස් සහ පළා වර්ග අනුභව කිරීමේ කථාවක් කියමින් සිටියේය.කළා විෂය ධාරාවෙන් උස්ස පෙළ හදාරන දැරියකට මුදල් පරිත්‍යාගයක් කළ මන්ත්‍රී සුරියප්පෙරුම ඉන් පසුව විමසා සිටියේ ශිෂ්‍යාවගේ ලග්නය කුමක්දැයි කියාය." මං කන්‍යා ලග්න කාරීයක් සර් " ශිෂ්‍යාව කියා සිටියාය. " ඔය ළමය දන්නවද සිරිමාවෝ බණ්ඩාරනායක මැතිනිය. වර්තමාන ජනාධිපතිතුමාත් කන්‍යා ලග්නයෙන් ජන්ම ලාභය ලැබූ පුණ්‍යවන්ත කෙනෙක්. සූරියප්පෙරුම ම්නත්‍රීවරයා දිගින් දිගටම ජෝතිෂ්‍ය විග්‍රයක යෙදෙන්නට වීය.ගලිගමුව ම.ම විද්‍යාලයේ මහින්දෝදය විද්‍යාගාරය විවෘත කළ ජනාධිපතිතුමා අනතුරුව අඹන්පිටිය නගරාසන්නයේ ඩෝසන් බංගලාව විවෘත කිරීමට ගියේය. ඩෝසන් බංගලාව යනු කොළඹ මහනුවර මහාමාර්ගය ඉදිකිරීමට මුල් වු වූ කැප්ටන් ඩෝසන් නැමති බ්‍රිතාන්‍ය ජාතික ඉංජිනේරුවා වාසය කළ නිවහනය. කැප්ටන් ඩෝසන් නමින් කඩුගන්නාවේ ඉදිවී ඇති දැවැන්ත කුළුන කොයි කවුරු අතර ප්‍රකට වුවද අඹන්පිටිය ඩෝසන් බංගලාව ගැන බොහෝ දෙනා දන්නේ නැත.අඩුම තරමින් ඩෝසන් බංගලාව විවෘත කිරීමේ උත්සවයට පැමිණ සිටි අමුත්තන් පවා ඒ ගැන දැන සිටියේ නැත. මේ නිසා මහ ඇමති මහීපාල හේරත්ට සිදු වූයේ ඩෝසන් බංගලාව පිළිබද පුරාවෘත්තය මෙන්ම කොළඹ මහනුවර මාර්ගය ඉදිකිරීමේ යටගියාව ද සිහිපත් කරමිනි."එදා සුද්දෝ කොළඹ මහනුවර ප්‍රධාන මාර්ගය ඉදිකළේ අපිට ආදරේට නෙමෙයි. අපේ අන්තිම රාජධානිය කන්ද උඩරට යටත් කර ගන්ඩ පෘතුගීසි ලන්දේසි හා ඉංග්‍රීසි යන තුන් වර්ගයාම නොකළ දෙයක් නෑ. හැබැයි අවි බලයෙන් ඒ බලවත් ජාතීන් තුනටම කන්ද උඩරට යටත් කර ගන්ඩ බැරි වූණා. ඒ මේ තුන් කෝරළයේ අපේ මුතුන් මිත්තන්ගේ දස්කම් නිසායි" මහ ඇමැති මහීපාල එසේ පැහැදිලි කළේය.මේ අතරතුර ජනාධිපතිතුමා ඇමතිවරුන්ට කීවේ මාසිකව අරලිය ගහ මන්දිරයේ සංවිධානය කරන පෝ දා ධර්ම දේශනාව ඉදිරි දිනෙක ඩෝසන් බංගලාවේ සංවිධානය කරන ලෙසටය.නවීකරණය කරන ලද කැප්ටන් ඩෝසන් බංගලාව විවෘත කිරීමෙන් අනතුරුව ජනාධිපතිතුමා ගියේ කෑගල්ල ශාන්ත ජෝෂප් බාලිකා විද්‍යාලීය පිහිනුම් තටාකය සහ කෑගලු බාලිකා විද්‍යාලීය ගෘහස්ථ ක්‍රීඩාගාරය සිසු අයිතියට පත්කිරීමේ උත්සවයටය."බාලිකාවකට එහෙමත් නැතිනම් දැරියකට තම මව තරම් වටිනා උතුම් විශ්වාසවන්ත තවත් මිතුරියක් නැහැ. හැබැයි ෆේස් බුක් මිතුරු මිතුරියන්ගෙන් ප්‍රවේශම් වෙන්න." ජනාධිපතිතුමා කීවේය.ඉන් අනතුරුව කෑගලු බාලිකා විද්‍යාලයට ගිය ජනාධිපතිතුමා එහි ගෘහස්ථ ක්‍රීඩාගාරය විවෘත කළේය. ඉන් අනතුරුව දැල්පන්දු පිත්ත අතට ගත් ජනාධිපතිතුමා එහි පැවති ආරම්භක ක්‍රීඩාවාරයකට එක් වූයේ ආරාධිතයින් පමණක් නොව පාසැල් දැරියන්ගේද අත්පොළසන් හඩ මැදය.මෙවර නිදහස් දින ජාතික උළෙල පැවැත්වෙන කැගලු නගර මධ්‍යයේ ආචාර පෙළපාලි ඇතුළු උත්සව කටයුතු සදහා අලුතින් ඉදිකරන ලද කෑගලු නිදහස් මාවත විවෘත කළ ජනාධිපතිතුමා දිවංගත පී.බී.ජී.කළුගල්ල මහතාගේ පිළිරුව නිරාවරණයට ද එක් විය. කළුගල්ල යනු ශ්‍රීලනිපයේ දැවැන්තයෙකි.එවක කෑගල්ල කී සැනින් කළුගල්ල සිහිපත් වන තරමටම කළුගල්ල මහතා කෑගල්ලට අමරණීය සේවාවක් ඉටුකළ අයෙකි.කළුගල්ල ඇමතිතුමා කෑගල්ලට නොගෙනාවේ වරායක් විතරයි.පී.බී.ජී.කළුගල්ල පිළීරුව ජනාධිපතිතුමා විසින් විවෘත කරන අතරතුරමහීපාල හේරත් සිය ඇමති මිතුරන්ට පැවසීය. ඒ වන විටත් මහා මාර්ග නියෝජ්‍ය අමාත්‍ය නිර්මල කොතලාවල කෑගල්ල නගරයේ වෙනත් කටයුත්තක නිමග්නව සිටියේය.ඒ කෑගල්ල විකල්ප මාර්ගය විවෘත කිරීම නිමිත්තෙන් කෑගල්ල මීපිටිය අසළ සූදානම් කරමින් පැවති කෙටි උත්සව සභාවේ අඩුපාඩු සොයා බලමිනි.කොළඹ -මහනුවර ප්‍රධාන මාර්ගය කෑගල්ල නගරය පසුකර යාමේදී දැඩි වාහන තදබදයක් නිතරම පවතී. එයට පිළියමක් ලෙස ඉදිවුයේ රංවල හා මීපිටිය විකල්ප මාර්ගයයි.මීපිටිය අසළ විකල්ප මාර්ගයේ ඵලකයද එදින ජනාධිපතිතුමා අතින් විවෘත වීය. එහිදී ජනාධිපතිතුමා ඩග්ලස් දේවානන්ද අමාත්‍යතුමා කොහිදැයි යළිත් විමසා බැලුවේය. ඉන් අනතුරුව ජනාධිපතිතුමා කෑගල්ල පරගම්මන සණස සංකීර්ණයේ පැවති උත්සවයකටද සහභාගී වුණේය. " අපේ රජය රටේ උතුරේ සිට දකුණ දක්වා වෙනසකින් තොරව දැවැන්ත සංවර්ධනයක් ගෙන ගියා. ඒ විතරක් නෙමෙයි. අපි දැන් බයක් සැකක් නැතිව උතුරේ සංචාරය කරනවා.ඒ විතරක් නෙමෙයි. ඩග්ලස් දේවානන්ද වගේ උතුරේ ඇමතිවරු සහ උතුරේ ජනතාවත් දකුණට ඇවිත් නිදහසේ ජීවත් වෙනවා.නිදසේ ගමන් බිමන් යනවා.නිදහසේ රැකී රක්ෂා කරනවා.මේකයි අපි උදාකර දුන් ජාතියේ සැබෑ නිදහස. හැබැයි එදා නිදහස උදුරාගත් උදවිය දැන් වෙනත් මුහුණූවරකින් අපේ නිදහස උදුරාගන්න හදනවා."ජනාධිපතිතුමා කීය.ඉන් පසුව ජනාධිපතිතුමා එදින කෑගල්ල නගරයේ වු උත්සව 09කට පමණ සහභාගී විය. ඒ සැම අවස්ථාවකටම දහස් සංඛ්‍යාත පිරිස් එක්ව සිටි අතර බොහෝ දෙනා උත්සාහ කළේ ජනාධිපතිතුමා සමීපයට යාමටයි.මුළු දවසම කෑගල්ලේ ගතකළ ජනාධිපතිතුමා ඇතුළු ආරාධිතයින්ට කෑගල්ල අඹන්පිටියේ ෆැන්සිස් සියඹලාපිටිය හිටපු ගලිගමුව ශ්‍රී.ල.නි.ප සංවිධායකවරයාගේ නිවසේ දිවා ආහාරය සූදානම් කර තිබිනි. ඔහු සබරගමුව පළාත් සභා මන්ත්‍රී හර්ෂ සියඹලාපිටිය‍ෙග් පියාණන් මෙන්ම අමාත්‍ය රංජිත් සියඹලාපිටියගේ ළඟම ඥාතියෙකි.ජාතික නිදහස් පෙරමුණේ දේශපාලන මණ්ඩලය ගිය සතියේ බත්තරමුල්ලේ පිහිටි එහි ප්‍රධාන කාර්යාලයේදී පක්‍ෂ නායක අමැති විමල් වීරවංශ සහ ප්‍රධාන ලේකම් ප්‍රියංජිත් විතාරණගේ ප්‍රධානත්වයෙන් රැස් වීය.එහිදී ජාතික නිදහස් පෙරමුණේ දේශපාලන මණ්ඩලයේ මූලික අවධානය යොමු වූයේ උතුරු පළාත් සභාව සම්මත කරගත් ශ්‍රී ලංකා රාජ්‍යයට එරෙහි යෝජනා ගැනය. ‘‘උතුරු පළාත් සභාව යෝජනා කිහිපයක් සම්මත කරගෙන තියෙනවා. ඒවා ඡන්ද විමසීමකින් තොරව ඒකමතිකව සම්මත වුණා කියලයි ඔවුන් කියන්නේ. යුද්ධයේ අවසන් දිනවල සිදු වූ ඊනියා දෙමළ ජන සංහාරය පිළිබඳව අන්තර්ජාතික පරීක්‍ෂණයක් මගින් තහවුරු කරගත යුතුයි." කියායි."උතුරු පළාත් සභා මැතිවරණය පැවැත්වීමට කලින් 13 වැනි ව්‍යවස්ථා සංශෝධනයේ ඇති ඉඩම් පොලිස් ඇතුළු බෙදුම්වාදී බලතල ඉවත් කළ යුතු බවට දැවැන්ත විරෝධතා ව්‍යාපාරයක් ගෙන ගියේ ඇයි කියා දැන්කාටත් තේරෙනවා ඇති. අපි කිව්වා. 13 හි තිබෙන බෙදුම්වාදී බලතල ඉවත් නොකර උතුරු පළාත් සභා මැතිවරණය පැවැත්වුවහොත් දෙමළ බෙදුම්වාදී ජාතිවාදය ශක්තිමත් වේවි කියලා. ඒ වගේම උතුරු පළාත අන්තර්ජාතික බලවේගවල තිප්පොළක් වේවි කියලා.දැන් ඒවා එකින් එක වෙනවා" ඇමැති විමල් අවධාරණය කළේය.මාර්තු මාසයේ අග පැවැත්වෙන ජිනීවා මානව හිමිකම් සමුළුව ඉලක්ක කරගත් ශ්‍රී ලංකාවට එරෙහි බලවත් සතුරු මෙහෙයුමක් දියත්ව තිබෙන මේ අවස්ථාවේ උතුරු පළාත් සභාවේ මේ යෝජනා අප හඳුනාගත යුත්තේ ඒවා ශ්‍රී ලංකා රාජ්‍යයට සතුරු යෝජනා ලෙසයි. සිදු වී නැති යුද අපරාධ සිදු වූ බවට උතුරේ ජනතා නියෝජිතයන්ගේ සහතිකය ලබා දීම තමයි මෙහිදී සිදුව ඇත්තේ.’’ විමල් වීරවංශ අමාත්‍යවරයා පෙන්වා දුන්නේය.‘‘මේ වන විට ජන හා සංඛ්‍යාලේඛන දෙපාර්තමේන්තුව විසින් රට පුරා සංගණනයක් පවත්වනවා. යුද්ධයේදී මියගිය හා අතුරුදහන් වූවන් පිළිබඳ නිවැරදි සංඛ්‍යාලේඛන මාර්තු ජිනීවා මානව හිමිකම් සමුළුවට ඉදිරිපත් කිරීමේ අරමුණින් තමයි මේ සංගණනය සිදු වන්නේ. එම සංගණනය අවසන් වෙන්ඩත් පෙර ආනන්දි සසිදරන් කියනවා දිස්ත‍්‍රික් ලේකම්ගේ සහ ආණ්ඩුවේ සංඛ්‍යා දත්ත වැරදියි කියලා." දැන් ජනතා විමුක්ති පෙරමුණේ පාර්ලිමේන්තු කණ්ඩායමේ නායක අනුර දිසානායක ආර්ථික දත්ත වෙනස් කළ බවට පාර්ලිමේන්තුවේදී ජන හා සංඛ්‍යාලේඛන දෙපාර්තමේන්තුවට චෝදනා කරනකොට මොකද වෙන්නේ. ඒ දෙපාර්තමේන්තුව පිළිබඳ විශ්වාසනීයත්වය බිඳ වැටෙනවා.එයා එහෙම විශ්වාසනීයත්වය බිඳ දමනකොට, දෙමළ ජාතික සන්ධානයේ පළාත් සභා මන්ත්‍රීනී සසිදරන් උතුරු පළාත් සභාවේ යෝජනා ඉදිරිපත් කරනවා. දිස්ත‍්‍රික් ලේකම්ගේ, ආණ්ඩුවේ සංඛ්‍යා දත්ත වැරදියි, අපි උතුරු පළාත් සභාව විදියට නිවැරදි දත්ත ජාත්‍යන්තරයට දිය යුතුයි කියලා.පළාත් සභාවකට සංගණනය පැවැත්වීමේ හැකියාවක් නැහැ. එම විෂය අයත් මධ්‍යම ආණ්ඩුවට. ඔවුන්ට අවශ්‍ය ජන හා සංඛ්‍යාලේඛන දෙපාර්තමේන්තුවේ විශ්වාසනීයත්වය බිඳ දැමීම." ඇමැති විමල් දේශපාලන මණ්ඩලයට පෙන්වා දුන්නේය.ජවිපෙ රජයට කියනවා මේ පිළිබඳව නිවැරදිව කටයුතු කරන්න කියලා. පසුදාම සසිදරන් මන්ත්‍රීවරිය මේ පිළිබඳව යෝජනාවක් ගෙන එනවා. මන්නාරම සමූහ මිනීවල පිළිබඳව ජාත්‍යන්තර පරීක්‍ෂණයක් ඕනා. එය එක්සත් ජාතීන්ගේ නිරීක්‍ෂණය යටතේ සිදු විය යුතුයි. බලන්න මේ දෙක අතර තිබෙන සම්බන්ධය. ශ්‍රී ලංකාව ජාත්‍යන්තරව වටලෑම සඳහා ලියැවුණු එකම තිර පිටපතක තමන්ට පැවරුණු චරිත තමයි. මේ සියලූ දෙනා රගපාමින් සිටින්නේ. මොහොමඞ් මුසම්මිල් මන්ත්‍රීවරයා කියා සිටියේය.’’ බස්නාහිර පළාත් සභා මැතිවරණයෙන් එක්සත් ජනතා නිදහස් සන්ධානය දිනවීම වෙනුවෙන් සංවිධානය කළ ආසන බල මණ්ඩල රැස්වීම් කිහිපයක් පසුගිය සතියේදී කෝට්ටේ, මොරටුව, කැස්බෑව, දෙහිවල-ගල්කිස්ස, කඩුවෙල ආදී ප්‍රදේශවලදී පැවැත්විණි.එක්සත් ජනතා නිදහස් සන්ධානයේ මහලේකම් අමාත්‍ය සුසිල්ප්‍රේමජයන්ත්, ශ්‍රී ලංකා නිදහස් පක්‍ෂයේ ජාතික සංවිධායක අමාත්‍ය බැසිල් රාජපක්‍ෂ, ජාතික නිදහස් පෙරමුණේ නායක, අමාත්‍ය විමල් වීරවංශ ඇතුළු සන්ධාන නායකයෝද මේ රැස්වීම්වලට විශේෂ ආරාධිතයෝ ලෙස එක්ව සිටියහ.කඩුවෙල ආසන බල මණ්ඩල රැස්වීමට පැමිණ සිටි, අමාත්‍ය සුසිල් ‍ෙප්‍ර්්‍රමජයන්ත සහ අමාත්‍ය විමල් වීරවංශ යන අසුන් ගෙන සිටියේ යාබද අසුන්වලය. කඩුවෙල මහ නගර සභාවේ නගරාධිපති ජී. එච්. බුද්ධදාස ද මෙම රැස්වීමට සහභාගීව සිටි හෙයින් මාධ්‍යවේදීන් ද මේ රැස්වීම කෙරෙහි දැඩි අවධානය යොමු කර තිබූ බවක් දැකගත හැකි විය.‘‘සිත් රිදීමක් ඇති වෙලා තියෙනවා නම් සමාව භජනය කරනවා. මා නම් පොඩි තැනක ඉඳලා ක්‍රම ක්‍රමයෙන් ඉහළටම ආවා. මට කඩුවෙල මහ නගර සභාවේ පුරපති වෙන්න පුළුවන් වුණා. ඒක මට හොඳටම ඇති. මට පාර්ලිමේන්තු යන්න ඕනෙ නැහැ. මගේ බල්ලාවත් පාර්ලිමේන්තු යන්නේ නැහැ. විශාල මුදලක් අපේ නගර සභාවට ලැබෙනවා. මගේ මන්ත්‍රීවරයකුට සංවර්ධන කටයුතු සඳහා ලක්‍ෂ 50 බැගින් දෙන්න පුළුවන් වෙලා තියෙනවා. තම බල්ලාවත් පාර්ලිමේන්තු නොයන බව පවසමින් කඩුවෙල නගරාධිපති ජී. එච්. බුද්ධදාස අදහස් දක්වන විට පාර්ලිමේන්තු ගොස් සිටින විමල් හා සුසිල් අමාත්‍යවරුන් මුහුණෙන් මුහුණ බලාගෙන සිනාසෙන ආකාරය දැක ගත හැකි විය.සිය කතාව ආරම්භයේදී කඩුවෙල නගරාධිපතිවරයා විමල් වීරවංශ ඇමතිවරයාගෙන් අවසර නොගත් අතර කතාව අවසානයේදී විමල් ඇමතිවරයාගේ නමද සඳහන් කරමින් වේදිකාවෙන් සමුගත්තේය. බුද්ධදාස මහතාගෙන් විමල් ඇමතිවරයාගේ නම කියැවෙන විට රැස්ව සිටි ජනතාවගෙන් විශාල අත්පොළසන් හඩක් ලැබිණි.රටේ යහ පාලනයට තිබෙන ලොකුම බාධාව වී ඇත්තේ දේශපාලකයින්ට මැතිවරණ ජයග්‍රහණය සඳහා දැවැන්ත මුදලක් වැය වීමයි. සමහරු තනතුරු දරණ සමයේ අරමුදල් රැස් කරන අතර තවත් සමහරු ව්‍යාපාරිකයින්ට තමන් වෙනුවෙන් ඉපැයීමට අවස්ථාව සලස්වති. පසුගිය බ්‍රහස්පතින්දා මාධ්‍ය හමුවක් පැවැත්වූ ගම්මන්පිල මේ බව පවසා අපූරු අරමුදල් රැස් කිරීමේ ක්‍රමයක් හඳුන්වා දුන්නේය. ඒ ජාති ආගම් පක්ෂ වගේම පළාත් භේදයකින් තොරව සෑම පුද්ගලයෙකුගෙන්ම සිය මැතිවරණ ව්‍යාපාරය සඳහා රුපියල් සීයක් ඉල්ලා සිටීමයි. මෙය මැතිවරණ ව්‍යාපාරයකට දෙන තෑග්ගකට වඩා යහ පාලනය වෙනුවෙන් කරන අයෝජනයක් ලෙස සලකන මෙන් ද ඔහු ඉල්ලා සිටියේය.මේ ඉල්ලීම පිළිබඳ ගම්මන්පිල විස්තර කරන අතරේ මාධ්‍ය හමුවේ සිටි මධු මාධව කලබල වී සිටිනු දක්නට ලැබිණි. ගම්මන්පිල නිහඬ වුණු පසු නැගී සිටි මධු ගම්පහ දිසාවේ ආසන 13 ජනතාව වෙනුවෙන් රුපියල් සීයේ කොල දහතුනක් ගම්මන්පිලට ලබා දුන්නේ “ප්‍රසිද්ධියේ දුන්නේ නැතිනම් මේක ගන්නේ නැති බව දන්නවා“ යැයි කියමිනි. මාධ්‍ය හමුව අවසන් වූ පසු මාධ්‍යවේදියෙක් ගම්මන්පිලට කිට්ටු වුණේය. මම ගුවන් විදුලි සංස්ථාවේ මාධ්‍යවේදියෙක් . “දුප්පත් මාධ්‍යවේදියෙකු වුණත් ඔබතුමාගේ වැඩපිලිවෙලට කැමති නිසා මගේ රුපියල් සීය දැන්මම දෙනවා“ යැයි පවසමින් මාධ්‍යවේදීයා ගම්මන්පිලට රුපියල් සීයක් ගම්මන්පිලට පිරිනැමීය.බස්නාහිර පළාත් සභාව සඳහා කළුතර දිසාවෙන් එ.ජා.ප නාමයෝජනා පිළිබදව ගැටළුවක් ඇති වීය. ඊට හේතු වුයේ දොඩංගොඩ ප්‍රාදේශීය සභාවේ විපක්ෂ නායක උදිත ඉලේපෙරුමට නාම යෝජනා ලබා දීමට මතුගම ආසන සංවිධායක පාර්ලිමේන්තු මන්ත්‍රී පාලිත තෙවරප්පෙරුම අකමැති වීමය.මේ නිසා මේ පිළිබදව අවසන් තීන්දුවක් ගැනීමට නොහැකි වීම නිසා එ.ජා.ප නායකයා විසින් කළුතර එ.ජා.ප නාමයෝජනා පිළිබද අවසන් තීන්දුවක් ගැනීමට එ.ජා.ප නායකත්ව මණ්ඩලයට වගකීම පැවැරුවේය.ඒ අනුව මේ ගැන සාකච්ඡා කිරීමට එ.ජා.ප නායකත්ව මණ්ඩලය රැස් වුයේ එ.ජා.ප නායකත්ව මණ්ඩල සභාපති පාර්ලිමේන්තු මන්ත්‍රී කරු ජයසුරියගේ ප්‍රධානත්වයෙනි. මංගල සමරවිර , තිස්ස අත්තනායක සහ කබීර් හෂීම් ඇතුළු නායකත්ව මණ්ඩලයේ නියෝජිතයෝ ඊට එක්ව සිටියහ.මේ අතරතුර එදින නායකත්ව මණ්ඩලය හමුවට කළුතර දිසාවේ දොඩම්ගොඩ සහ මතුගම ප්‍රාදේශීය සභාවන්හි එ.ජා.ප මන්ත්‍රී කණ්ඩායම් නායකයෝ එක්ව සිටියහ. මේ අතරතුර මතුගම ප්‍රාදේශීය සභාවේ විපක්ෂ නායක ජිනදාස සිරිවර්ධන කීවේ දොඩංගොඩ ප්‍රාදේශීය සභාවේ විපක්ෂ නායක උදිත ඉලේපෙරුමට නාමයෝජනා ලබා දෙමු කියාය.ඒ සමගම මතුගම එ.ජා.ප සංවිධායක පාර්ලිමේන්තු මන්ත්‍රී පාලිත තෙවරප්පෙරුම කීවේ තම පුත්‍රයාට නාමයෝජනා අවශ්‍ය බවයි. ඉන් අනතුරුව එ.ජා.ප සභාපති කබීර් හෂීම් විමසා සිටියේ " පාලිත මොකද කියන්නේ උදිතට නාමයෝජනා දෙමු නේදඃකියායි.ඒ වෙන විට පාර්ලිමේන්තු මන්ත්‍රී පාලිත තෙවරප්පෙරුමගේ මුහුණ රතු වී කේන්තියෙන් පිපිරෙමින් තිබෙනු කවුරුත් දුටුවේය. ඒ සමගම පාලිත තෙවරප්පෙරුම මන්ත්‍රීවරයා තමා ලඟ තිබු ප්ලාස්ටික් පුටුවක් ගෙන විපක්ෂ නායක උදිතට පහර දීමට උත්සාහ කළේය. ඒ සමගම එ.ජා.ප සභාපති කබීර් හෂීම් ප්ලාස්ටික් පුටුව අල්ලා ගත්තේය." මේ වගේ ප්‍රශ්න මෙහෙම විසදාගන්ඩ බැහැනේ. ඇයි මන්ත්‍රීතුමා මේ විදියට කේන්ති ගන්නේ. " එ.ජා.ප සභාපති කබීර් හෂීම් විමසා සිටියේය. ඒ සමගම පාලිත තෙවරප්පෙරුම මන්ත්‍රීවරයා දොඩං ගොඩ විපක්ෂ නායක උදිතට බැණ වදින්නට පටන් ගත්තේය. ඒ සමගම උදිතද පාලිත තෙවරප්පෙරුම මන්ත්‍රීවරයාට බැණ වදින්නට පටන් ගත්තේය." ඒ සමගම මන්ත්‍රී පාලිත තෙවරප්පෙරුම කියා සිටියේ උදිතට නාමයෝජනා ලබා දුන්නොත් තමන් මතුගම ආසන සංවිධායකකමින් ඉල්ලා අස් වෙන බවයි. චන්දන බණ්ඩාරchandananewspolitic@gmail.comකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>02</day>
    </date>
    <link>http://www.silumina.lk/2014/02/02/_art.asp?fn=ab1402025</link>
    <topic>තොරතුරු තාක්ෂණයේ පිම්මක්</topic>
    <author>රංජිත්</author>
    <content>යටිතල පහසුකම් කියූ විට ඉස්සර නම් අපට ප්‍රධාන වශයෙන් ම මතකයට එන්නේ මාර්ගය. ඊට පසුව ඒ දඬු, බෝක්කු, පාලම් ඊටත් පසුව ජලය, ඊටත් පසුව විදුලිය සිහියට න‍ැ‍ඟේ. තවත් පසු කාලයේදී එයට එකතු වූ අලුත් ම අංගය පණිවුඩ හුවමාරුවයි. එය දුරකථන සේවාව දක්වා පුළුල් වී ඇත. අන්තර්ජාලය හරහා අද කෙරෙන තොරතුරු තාක්ෂණය දක්වා වූ මුළු ලොවම ගෝලීයකරණය වූ ගම්මානය බවට පත් කිරීමට තරම් එය පුළුල් වී ඇත.රුවන්වැල්ල ප්‍රධාන නගරයක් ලෙස තුන් කෝරළයේ ඉතිහාසයට එක් කරන ප්‍රධාන අවස්ථාවක් වන්නේ සීතාවක රාජධානිය පැවති සමයයි. කිරි මවත් සමඟම යුද පිටියට ගියා යැයි කියන ටිකිරි කුමාරයා රාජසිංහ නමින් රජ වී රජ කළ කාලය පුරා ම කළේ යුද්ධ කිරීම ය. නිකම්ම යුද්ධයක් නොව ජාතීන් යටත් කර ගනිමින් එවකට දියුණු ජාතියක් වූ පෘතුගීසින් සමඟ ය.පෘතුගීසීන්ගේ ප්‍රධාන මූලස්ථානයත්, කොළඹ සහ සීතාවක රාජධානියත් අතර විවිධාකාරයේ පණිවුඩ හුවමාරු විය. පැය කීපයක ගමනකින් මෙම පණිවුඩ හුවමාරුව කර ගත හැකි විය. එහෙත් පණිවුඩ හුවමාරු කර ගැනීමේ වේගය වැඩි කර ගැනීම සඳහා අපේ මුතුන් මිත්තන් ද විවිධ උපක්‍රම භාවිතා කරන්නට පෙලඹිණි.ඒ නිසා ම රජ මාලිගය පේන මායිමේ පිහිටි විශාල පර්වතයට නැ‍ඟ වෙනත් කඳුවලින් පිහිටි සංඥා දක්වන්නන්ගෙන් පණිවුඩ ලබාගත්තේ ය. එම ස්ථානය ගල බලන කන්ද විය. අදටත් ඒ ඓතිහාසික ගම් ප්‍රදේශය ඒ නමින් ම හැඳින්වේ. එදා විවිධාකාරයෙන් දුම් වළලු යැවීමෙන්, සතුන්ගේ ආධාරයෙන් විවිධාකාරයට හූ හඬ ගැසීමෙන්, දුනු හී මුදුනෙහි දවටන ලද හසුන් පත් යැවීමෙන් ආදී ප්‍රාථමික ක්‍රමවලට මේ පණිවුඩ හුවමාරුව සිදු වන්නට ඇත.ඒ අවුරුදු තුන් හාරසියයට පෙරය. ඉන්පසු අඩියෙන් අඩිය හෙමින් හෙමින් ආ පණ්වුඩ හුවමාරුව අද මහින්ද චින්තනයේ ආනුභාවයෙන් ජව වේගයෙන් ඉදිරියට යමින් සිටී. පසුගියදා ශ්‍රී ලංකා ටෙලිකොම් සමාගම රුවන්වැල්ල මුල් කොට ගෙන රැහැන් රහිත අන්තර්ජාල සේවය සපයමින් 4G තාක්ෂණය මෙම ප්‍රදේශයටම ලබා දුන්නේ ය.ලොවක් සමඟ සන්සන්දනය කළත්, ලෝකයේ රටවල් 10 කට 15 කට වඩා වැඩි ප්‍රමාණයකට මෙම තාක්ෂණය නැත. එය තොරතුරු තාක්ෂණයේ විශාල ඉදිරි පිම්මකි. එය ආශ්චර්යටත් රටක් බිහි කිරීමට යන ගමනේ පැහැදිලි නිදර්ශනයන් ය.රංජිත්සියඹලාපිටියකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>02</day>
    </date>
    <link>http://www.silumina.lk/2014/02/02/_art.asp?fn=af1402021</link>
    <topic>අගමැතිවරුන් නවදෙනකු සඳහා නිදහස් දින කතා සැකසූ බ්‍රැඩ්මන් වීරකෝන්</topic>
    <author>පීටර් කැනියුට් පෙරේරා</author>
    <content>පළමුවැනි නිදහස් උත්සවය ආවර්ජනය කරයිවසර එකසිය තිස්තුනක පරාධීන කාලයකට පසු එක්දහස් නවසිය හතළිස් අටේ ලද නිදහස ඉතාමත් උත්කර්ෂවත් ලෙස සැමරීම අගමැති ඩී.එස්. සේනානායක මහතාගේ ප්‍රමුඛත්වයෙන් එවකට පැවැති රජයට අවශ්‍ය විය.උත්සවය පැවැත්වීමට තීරණය වූයේ දැනට නිදහස් මන්දිරය පිහිටි ස්ථානයේය. එවකට එය හිස් භූමියක් විය. තුරඟ තරග සමාජයට අයත්ව තිබූ එම බිම් කොටස රුපියල් පන් ලක්ෂයක මුදලට රජය මිලදී ගෙන තිබුණේ ඊට ඉතාමත් සමීප කාලයකදීය.පිට්ටනියක් වූ එම භූමියෙහි උත්සව සභාව පැවැත්වීම සඳහා තාවකාලික ගොඩනැඟිල්ලක් ඉඳිකිරීම අවශ්‍ය විය. එහි බාහිර සැරසිලි අපේ පුරාණ චිත්‍ර හා මූර්ති සම්ප්‍රදාය අනුව නිර්මාණය කළ යුතු විය.ඉඳිකිරීම් කටයුතු බාර වූයේ රජයේ වැඩ දෙපාර්තමේන්තුවටය. තාවකාලිකව ඉඳිකළ නිදහස් මන්දිරයේ සැරසිලි හා බාහිර අලංකරණ කටයුතු බාර වූයේ එකල ටෙක්නිකල් කොලිජිය යනුවෙන් හැඳින්වූ රජයේ කලායතනයේ චිත්‍ර උපදේශක ජේ.ඩී.ඒ. පෙරේරා මහතාටය.එකල ඔහුගේ ගෝලයකු වූ කලාසූරී එස්.පී. චාර්ල්ස් මහතා ඇතුළු කීපදෙනෙක් ම අලංකරණ කටයුතුවලට සහායවීම සඳහා පැමිණ සිටියහ. එම අවස්ථාවේ ලද අත්දැකීමක් පිළිබඳව ඔහු 1999 සැප්තැම්බර් මස 20 වැනි දින දිවයින පුවත්පතට මෙසේ පවසා තිබුණි.“මුල්ම නිදහස් සමරු උත්සවය තිබ්බේ අද ඔය නිදහස් චතුරශ්‍රයේ තියෙන තැනට ඉස්සරහ පිට්ටනියේ. නිදහස් උත්සවය තියන්න නිදහස් මන්දිරයක් එහෙමත් හැදුවා. නිදහස් මන්දිරයට ඉස්සරහ දෙපැත්තේ මකර තොරණ දෙකකුත් හරි ගැස්සුවා. ඔය නිදහස් මන්දිරයේ වැඩ කටයුතු බාරව හිටිය ප්‍රධාන ඉංජිනේරුවරයා දෙමළ කෙනෙක්.එච්.ආර්. ප්‍රේමරත්න තමයි දෙවැනියා විදියට හිටියෙ. ඉතින් අර මකර තොරණ ගෙනැල්ලා නිදහස් මන්දිරයේ හයි කළොත් ඒකෙ බරට නිදහස් මන්දිරය කඩන් වැටිලා රාජ්‍ය නායකයන්ටත් අනතුරු සිද්ධවෙයි කියලා ප්‍රධාන ඉංජිනේරුවා කිව්වා. ඒ නිසා එයා කිව්වා ඔය මකර තොරණ එතැන හයි කරන්න එපාය කියලා.ඔතැන ඔය වෙලාවෙ සෝලියස් මැන්දිස් එහෙමත් හිටියා. “ආ... ඕක ඉතින් මම පිදුරුවලින් හරි ගස්සලා දෙන්නම්කො” කියලා. මම නම් හිතන්නෙ එදා සෝලියස් මැන්දිස් කළේ ලොකුම උපහාසයක් කියලයි.කොහොම වුණත් අන්තිමට සෝලියස් මැන්දිස් පිදුරුවලින් හරිම අපූරුවට මකර තොරණ දෙකක් හැදුවා නෙවැ. පිදුරුවලින් හැදුවට ඕන කෙනෙකුට ඒ තොරනේ සියුම් වැඩ දැක්කම පේන්නේ සිමෙන්ති බදාමවලින් හදලා කියලයි. ඔන්න ඔහොමයි සෝලියස් මැන්දිස්ගෙ වැඩ. ඔය මකර තොරණ යට මුරගල් දෙකකුත් තිබුණා. අපි ඔය මුරගල්වල අච්චු ඒ විදියට ම ගන්න, අනුරාධපුරයට ගිහිල්ලා සතියක් විතර නැවතිලා හිටියා.”පාර්ලිමේන්තුවේ සෙංකෝලය, සෙනෙට් මංඩල ලාංඡනය, 1974 ආණ්ඩුක්‍රම ව්‍යවස්ථා අධිකරණයේ නිල මුද්‍රාව ආදි ඓතිහාසික නිර්මාණ රාශියක් බිහිකර ඇති කලාසූරී එස්.පී. චාර්ල්ස් මහතා වැඩිදුරටත් පවසා තිබුණේ, අනුරාධපුරය ථූපාරාමයේ මුරගල්වල අනුරූ එසේ පළමු නිදහස් දින උත්සවයේ ප්‍රෞඩත්වය වැඩි කර ගැනීම සඳහා එසේ එක්කරගත් බවය.එක්දහස් නවසිය පනස් හතරේ සිවිල් සේවයට එකතු වී 2004 අප්‍රියෙල් මාසයේ විශ්‍රාම යන විට ශ්‍රී ලංකාවේ අගමැතිවරුන් නව දෙනෙකුගේ ලේකම්වරයා වශයෙන් ඔවුන්ගේ ප්‍රධාන උපදේශකයා වශයෙන් කටයුතු කළ බ්‍රැඩ්මන් වීර‍කෝන් මහතා ලංකාවට නිදහස ලබන කාලයේ දහ අට හැවිරිදි තරුණයෙකි.“මට හොඳට මතකයි අපේ පළමු නිදහස් දින උත්සවය. ගල්කිස්ස සාන්ත තෝමස් විදුහලේ විශ්ව විද්‍යාල ප්‍රවේශ පන්තියෙයි මම එතකොට ඉගෙන ගනිමින් හිටියෙ. මගෙ පියා පොලිස් පරීක්ෂකවරයෙක්. ඒ කාලෙ අපි හිටියෙ ගල්කිස්සෙ හෝටලය පාරේ නිවසක” බ්‍රැඩ්මන් වීරකෝන් මහතා ප්‍රථම නිදහස් දින උත්සවයට සහභාගිවීම පිළිබඳව පැවසීමට වට පිටාව සකස්කර ගත්තේ එසේය.එකල ඔහු ඉගෙනුම ලැබූ විෂයන් අතරට දේශපාලන විද්‍යාව ද එක් විෂයක් විය.“දේශපාලන විද්‍යාව විෂයක් විදියට විශ්ව විද්‍යාල ප්‍රවේශයට ඉගන ගන්න ශිෂ්‍යයකුට තමන්ගෙ රටට නිදහස ලැබීම පිළිබඳ ප්‍රථම නිල උත්සවයේ වටිනාකම අමුතුවෙන් කියන්න ඕන නැහැනේ” බ්‍රැඩ්මන්ගේ එම සිතුවිල්ල නිසා තවත් යහළුවන් තිදෙනෙකු සමඟ ගල්කිස්සේ සිට ටොරින්ටන් චතුරස්‍රයට උදෑසන හතයි තිහට පමණ පැමිණියේය.උත්සවය සඳහා තාවකාලික ශාලාවක් ඉඳිකර තිබුණි.“එම ගොඩනැඟිල්ලෙ ඉස්සරහම තරමක උස වේදිකාවක් ඉඳිකරලා තිබුණා. වේදිකාවෙ කැපී පෙනෙන ස්ථාන දෙකක දැවැන්ත ඇත් දත් ජෝඩු තුනක් රඳවලා තිබුණා. මට මතක විදියට වේදිකාව සුදු පැහැති පලසක් අතුරලා තිබුණා. අමුත්තන් වේදිකාවට ගොඩවෙන පඩි පෙළට රතු පලසක් එළා තිබුණා” වසර හැටහයකට පෙර අතීත තොරතුරු බ්‍රැඩ්මන් වීරකෝන් මහතා එකින් එක මතකයට නඟා ගැනීමට උත්සහයක යෙදෙයි.ශ්‍රී ලංකාවට නිදහස ප්‍රදානය කිරීමේ උත්සවයට බ්‍රිතාන්‍ය කිරීටය නියෝජනය කිරීම සදහා පැමිණ සිටියේ ග්ලෝස්ටර්හි ආදිපාද හෙන්රි කුමරු සහ එම ආර්යාවය.බ්‍රැඩ්මන් වීරකෝන් මහතා පවසන ලෙස අග්‍රාමාත්‍ය ඩී.එස්. සේනානායක මහතා සම්පූර්ණ යුරෝපීය ඇඳුමෙන් සැරසී සිටියේය. “කළුපාට පසු බිමේ රත්තරන් පාට ඉරි තියෙන සූට් එක. ලෝන් ටේල් කෝට් එක ඇඳලා ටොප් හැට් එක දාල දි‍ලිසෙන සපත්තු දාලා සුද්දෙකුටත් වඩා සුද්දෙක්වගේ,’ බ්‍රැඩ්මන් වීරකෝන් මහතාගේ මුවඟට උපහාසාත්මක සිනහවක් නැඟුණාසේ විය.ලංකාවේ එවකට ආණ්ඩුකාරයාවූ සර් හෙන්රි මුවර් සහ ඔහුගේ බිරිය ද ප්‍රධාන ආරාධිතයෝ අතර වූහ. එතෙක් ආණ්ඩුකාරයා ලෙස හැඳින්වුණ සර් හෙන්රි මුවර් ගේ නිල නාමය නිදහස ලැබීමෙන් පසු අග්‍රාණ්ඩුකාරයා ලෙස වෙනස් විය.බ්‍රැඩ්මන් වීරකෝන් මහතා පවසන ලෙස එදින උත්සව සභාවේ ප්‍රධාන ආරාධිතයින් ශ්‍රී ලංකාවේ සියලුම ආගම්, ජාතීන්, සංස්කෘතීන් නියෝජනය කරන්නක් විය. උඩරට - පහතරට, සිංහල, ද්‍රවිඩ, බර්ගර්, මැලේ, බෞද්ධ, කතෝලික, හින්දු මහමත් සියලුම ආගමිකයන්ගේ නියෝජනයක් එම ප්‍රභූන් අතර විය. ජී.ජේ. පොන්නම්බලම්, අරුණාචලම් රාමනාදන් සහ ටී.බී. ජයා ඇතුළු විවිධ ජාතීන්ට අයත් ජන නායකයෝ ද එහි වූහ.“උත්සවය පවත්තපු මන්දිරයෙන් පිටත ස්ටෑන්ඩ් එකක බ්‍රිතාන්‍ය ජාතික කොඩිය ඔසවලා තිබුණා. ඒ අසලම අපේ සිංහ කොඩියත් තිබුණා. ග්ලෝස්ටර් ආදිපාදවරයා බ්‍රිතාන්‍ය ජාතික කොඩිය පහතට දැම්මා. ඩී.එස්. සේනානායක මහතා සිංහ කොඩිය එසෙව්වා.” නිදහස ලැබීම පිළිබඳව සංකේතාත්මක ක්‍රියාදාමය බ්‍රැඩ්මන් වීරකෝන් මහතා එසේ විස්තර කළේය.ප්‍රථම නිදහස් දින උත්සවයේදි බ්‍රිතාන්‍ය නියෝජනය කරමින් ග්ලෝස්ටර්හි ආදිපාදවරයා කථා කළේය.න්‍යාය පත්‍රය අනුව ඊළඟ කථාව යෙදී තිබුණේ රාජ්‍ය මන්ත්‍රණ සභාවේ සභානායක වරයාටය. ඔහු එස්.ඩබ්ලිව්.ආර්.ඩී. බණ්ඩාරනායක මහතාය. ඔහු එවකට ඩී.එස්. සේනානායක රජයේ නියෝජ්‍ය නායකයා මෙන් ම සෞඛ්‍ය හා පළාත් පාලන ඇමැතිවරයා ද විය.“ඉංග්‍රීසීන්ගෙන් අප ලබා ගත්තෙ ව්‍යවස්ථාදායක නිදහසක්. මේ අපිට ලැබුණු අලුත් නිදහස සාර්ථක වෙන්නෙ මහජනයාට නිදහස ලැබුණොත් විතරයි. කරුණු හතරක් පිළිබඳව මහජනයාට නිදහස ලැබෙන්න ඕනැ. එහෙම නැතිනම් නිදහස යන්න හුදු දේශපාලන සංකල්පයක් පමණක් වේවි.මහජනතාව සම්පූර්ණ නිදහස් සුවය ලබන්න නම් අවිද්‍යාවෙන් නිදහස් වෙන්න ඕන. අයහපත් සෞඛ්‍ය තත්වයෙන් නිදහස් වෙන්න ඕනෙ. දරිද්‍රතාවයෙන් නිදහස් වෙන්න ඕනෙ. බයෙන් නිදහස් වෙන්න ඕනෙ.” පළමු නිදහස් දින උත්සවයේ දී එස්.ඩබ්ලිව්.ආර්.ඩී. බංඩාරනායක මහතාගේ කථාවේ ඇතුළත් වූයේ එම අදහස්ය. එය විනාඩි දොළහක පමණ දීර්ඝ කතාවක් විය.බ්‍රැඩ්මන් වීරකෝන් මහතා පවසන්නේ බණ්ඩාරනායක මහතාගේ එම කථාව ජීවිත කාලය පුරාම රැව් පිළිරැව් දුන් බවය. රජයේ පරිපාලන සේවයට එකතු වූ පසු එය ඔහුගේ මූලික දර්ශනය බවට පත්කරගත් බවය.“කොහොම හරි අගමැතිවරුන් නම දෙනෙක් වෙනුවෙන් ඔවුන් නිදහස් දින කළ යුතු කථා සකස් කරන්න මට අවස්ථාව ලැබුණා. ඒ හැම අවස්ථාවකම එදා ප්‍රථම නිදහස් දිනය දා බණ්ඩාරනායක මහතා කළ කථාවේ දර්ශනය ඒ කතාවලට එකතු කළා.” අගමැතිවරුන් නම දෙනෙකුට ලේකම්වරයා පවසන්නේ එක්තරා තෘප්තිමත් වූ ආකාරයකිනි.හතළිස් අටේ පළමු නිදහස් දින උත්සවයේදී ගායනා වූයේ පී.බී. ඉලංගසිංහ විසින් රචනා කර ලයනල් එදිරිසිංහ සංගීතවත් කළ “ශ්‍රී ලංකා මාතෘ, පාලා යස මහිමා ජය ජය...” යන ජාතික ගීතය විය. නමුත් එම ජාතික ගීතය එදිනට පමණක් සීමා විය.ජාතික ගීතයක් තෝරා ගැනීම සඳහා පැවැත්වුණු තරගයේ පී.බී. ඉලංගසිංහ සහ ලයනල් එදිරිසිංහ විනිශ්චය මණ්ඩලයේ සිට එම ගීතය පළමු තැනට තේරීම බොහෝ දෙනෙකුගේ විවේචනයට ලක් විය.එනිසා ආනන්ද සමරකෝන් පද රචනා කර සංගීතවත් කර ස්වර්ණ ද සිල්වා ගායනා කර තිබූ දේශාභිමාන ගීතයක් වූ “නමෝ නමෝ මාතා” ජාතික ගීතය වශයෙන් පිළිගෙන 1949 දෙවැනි නිදහස් දින උත්සවයේ ගායනා විය.ප්‍රථම නිදහස් දින උත්සවයේ තවත් විශේෂාංගයක් වූයේ ඉංග්‍රීසීන්ට වසර 133 ක් යටත්ව සිට නිදහස ලැබීම සංකේතවත් කිරීමට පරවියන් 133 ක් නිදහස් කිරීමය. එසේම ලංකාවේ සතර දිග් භාගයෙන් තරුණයෝ සතර දෙනෙක් නිදහස් ලියවිල්ල ලියැවුණු පුස්කොළ හතරක් රැගෙන විත් උත්සව මන්දිරයේ මැද තිබූ පෙට්ටියක තැන්පත් කළෝය.මෙසේ පැමිණි එක් අයෙක් පසුකලෙක රටේ විදේශ ඇමැති වූ ලක්ෂ්මන් කදිර්ගාමර් මහතාය. එම පුස්කොළ හතර ඇතුළත් මංජුසාව පසු කාලයක ඉඳිකළ නිදහස් මන්දිරයේ තැන්පත් කරන ලදී. අදත් ඒවා එහි නිරුපද්‍රිතව ඇත.පීටර් කැනියුට් පෙරේරාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>02</day>
    </date>
    <link>http://www.silumina.lk/2014/02/02/_art.asp?fn=af1402022</link>
    <topic>අකුණු සැරෙන් ආ රූපවාහිනියේ මගුල් ගෙදර</topic>
    <author>ඉනෝකා සමරවික්‍රම</author>
    <content>අකුණු පහර වැද මවත් පියාත් මියගිය දා මෙලොව තනි වූ අට හැවිරිදි මලිතා දියණියට හා තුන් හැවිරිදි දමිත් පුතුට අම්මා වන්නට තාත්තා වන්නට බොහෝ අය ඉදිරිපත් වූහ. අවසන එක් අයකු නොව සියල්ලෝම එකට එක්කර ජාතික රූපවාහිනිය මලිතා දමිත් රූපවාහිනි භාරය පිහිට වූයේය. ගෙවී ගිය වසර එකොළහ තුළ සිදුවූ දෑ බොහෝය. එහි ලස්සන සොඳුරුම අවස්ථාව ඉකුත් දා ජාතික රූපවාහිනිසංස්ථා ආලින්දයේ දී සිදු කැරිණි. සියලු සම්භාවනීය අමුත්තන් හා මහා සංඝරත්නය ඉදිරියේ මලිතා හා ඇගේ පෙම්වතා රවිඳු යුග දිවියට පිවිසුණහ. සැබැවින්ම එය කාගේත් නෙතට සතුටු කඳුළු ගෙන ආ සොඳුරු දසුනක් වූයේය.“එයා මට ඉස්ස ඉස්සෙල්ලම හමුවුණේ ඇඟලුම් කම්හලේදී. අපි මුලින්ම හමුවුණු දවසේ මම බැලුවේ ඒ ඇස් දෙක දිහා. අපේ ඇස් එකට හමුවුණා. මට එයා ගැන පුදුම තරමේ ආදරයක් කරුණාවක් දැනුණා. මම එයාට කිව්වා එයා විවාහ කරගන්න කැමැතියි කියලා.ඒ වෙලාවේ මලිතා මට එයාගේ ජීවිත කතාව කිව්වා. ඒක ඇහුවා කියලා මගෙ තීරණය වෙනස් වුණේ නැහැ. මගේ හිතේ මතු වුණු ආදරේ තව තව වැඩි වුණා. මලිතා මට කිව්වා ආච්චි අම්මගෙනුයි ජාතික රූපවාහිනියෙනුයි අහන්න කියලා.ඊට පස්සෙ මම ආච්චි අම්මගෙනුයි ජාතික රූපවාහිනියෙනුයි ඇහුවා. ඊට පස්සේ තමයි... රවිඳුට ඉන් එහා වචන ගළපා ගැනීම අපහසුය. ඔහු දෑසේ කඳුළක් එකතු වෙයි. කටහඬ හැඬුම්බරය. මංගල පෝරුවෙන් බිමට බට ඇසිල්ලේ මා හා කතාවට එක්වූ රවිඳු තම මනාලිය වූ මලිතා පිළිබඳව ය එසේ පැවැසුවේය.ආච්චි අම්මාගෙන් සහ ජාතික රූපවාහිනියෙන් අවසර ගෙන පතිකුලයට යාමට මලිතාත් ජාතික රූපවාහිනියත් අතර ඇති සබඳතාව කුමක්දැයි කියා ඔබට සිතෙනු ඇත. මලිතා යනු ජාතික රූපවාහිනිය විසින් හැදු වැඩු දියණියයි.ඒ මලිතා ගැන කෙටියෙන්ම කීමට ඇති දෙයයි. ඉන් එහාට ගිය විට ඉකුත් දා ජාතික රූපවාහිනි ආලින්දයේ ඉතිහාසගත වන ලෙස පැවැත්වූ පළමු මංගල්‍යයේ අතීත කතාව හාත්පසින්ම දුක්බරය. එය ඇසුවන්ගේ මෙන්ම ඒ පිළිබඳව තොරතුරු දුටුවන්ගේ නෙත කඳුළින් බොඳ කරනු නිසැකය.මේ මලිතාගේ අතීත කතාවයි,දෙදහස් තුන වසරේ අප්‍රේල් මස අග දින කිහිපය වැලිවේරිය ප්‍රදේශයට මහ වැසි ඇද වැටුණේය. දනව්කන්ද ගම්මානයට තදින් වැසි වැටුණේය. මහ හෙණ ගෙඩි පාත් වූයේය. අකුණු සැර වැදුණේය. මේ එක් අකුණු සැරයක් වැදුණේ තිස් දෙහැවිරිදි අනුර ප්‍රියරත්න හා විසිහතර හැවිරිදි මල්ලිකා මල්කාන්ති තරුණ යුවළගේ නිවෙසටය.එම අවස්ථාවේ ඔවුන්ගේ අට හැවිරිදි දියණිය වූ මලිතා හා තුන් හැවිරිදි පුතු වූ දමිත් සිටියේ ඊට පහළින් පිහිටි තම ආච්චි අම්මාගේ නිවෙසේය. අකුණු සැර වැදීමෙන් යුවළ මිය ගියහ. ඉන් අසරණ භාවයට පත්වූයේ අහිංසක නොදරුවන්ය. මේ ප්‍රවෘත්තිය ගම්පහ ප්‍රාදේශීය වාර්තාකරු ලලිත් එදිරිසිංහ මහතා රූපවාහිනියට වාර්තා කළේය.එම ප්‍රවෘත්තිය විසිඅට වැනිදා රාත්‍රියේ රූපවාහිනී පුවත් සමඟ විකාශය විය. මේ සිදුවීම ඇසු කවුරුත් අනේ අපොයි කීහ. ජාතික රූපවාහිනියේ ද ඇසට කඳුළක් ඉනුවේය. එවකට ප්‍රවෘත්ති අංශයේ නිෂ්පාදක ලෙස කටයුතු කළ ලාල් හේමන්ත මාවලගේ මේ දෙදරුවන්ගේ මවුපියන්ගේ සිරුරු මිහිදන් කරන දා ප්‍රවෘත්තිය ආවරණය කිරීමට විශේෂ කැමරා කණ්ඩායමක් පිටත්කර හැරියේය.අවසානයේ අම්මාගේ හා තාත්තාගේ සිරුර මිහිදන් කළ වළ මත අත ගාමින් හඬා වැළපෙන දෙදරුවන්ගේ දසුන ප්‍රවෘත්ති විකාශනයේ දුටු ප්‍රේක්ෂකයෝ හඬා වැටුණාහ. ඔවුහු ජාතික රූපවාහිනිය ඇමතූහ. ‘ද නිව්ස් ස්ටේෂන්’ වැඩසටහන සඳහා ද මේ දෙදරුවන් රූපවාහිනි මැදිරියට කැඳවාගෙන ආහ.ඇතැම් ප්‍රේක්ෂකයෝ දරුවන්ගේ අයිතිය පැතූහ. තවත් අය දරුවන් පෝෂණය කිරිමට ඉදිරිපත් වූහ. මලිතා දමිත් රූපවාහිනී භාරය ආරම්භ වූයේ ඒ අයුරිනි.ප්‍රේක්ෂකයින්ගෙන් ලැබුණ රුපියල් ලක්ෂ හතරහමාර මහා බාරයේ තැන්පත් විණි. එහි මාසික පොලිය දරුවන් සඳහා වෙන් කෙරිණි. ඊට අමතරව ජාතික රූපවාහිනියෙන් ද මාසික මුදලක් වෙන් වූයේය.මේ සිදුවීම වන විට ජාතික රූපවාහිනියේ සභාපතිවරයා ලෙස මහාචාර්ය ධම්මික ගංගානාත් මහතා කටයුතු කළේය. දෙදරුවන්ගේ දුක දුටු ඉඩම් දේපළ වෙළෙඳාම් පවත්වාගෙන යන ඩබ්ලිව්. පී. රූපසිංහ මහතා ඔවුන් හට ඉඩමක් පරිත්‍යාග කළේය.හෙද සංගමයේ සභාපති මුරුත්තෙට්ටුවේ ආනන්ද හිමියන් විසින් හෙද සංගමයේ ද සහාය ඇතිව එම ඉඩමේ නව නිවෙසක් ඉදිකර දුන්නේය. මේරි නෝනා ආච්චි අම්මා මේ දරු දෙදෙනා ආදරයෙන් රැක බලාගත්තාය. වනසරණ ආයතනයෙන් මලිතා හා දමිත් නමින් පර්චස් පහළොවේ තේක්ක ඉඩම් කැබලි දෙකක් ද පරිත්‍යාග කළේය.කාටත් හොර රහසේ වසර එකොළහක්ම ගෙවී ගියේය. අද මලිතාගේ වයස අවුරුදු දහනවයකි. දමිත්ගේ වයස දාහතරකි. මලිතා පාසල් ගොස් අවසන්ය.ගෙවී ගිය වසර එකොළහ තුළ ජාතික රූපවාහිනියේ මුල් පුටුව වෙනස් වූයේය. එහෙත් මලිතා දමිත් රූපවාහිනි භාරය ගෙවී ගිය වසර එකොළහ තුළම පෙර සේම ක්‍රියාත්මක වූයේය.අවසානයේ මලිතා විවාහ දිවියට එළැඹීමට තීරණය කළාය. දෙමවුපියන් අහිමි වූ මලිතා ගේ හා දමිත්ගේ ජීවිතයේ ළඟින්ම සිටි මේරි නෝනා ආච්චි අම්මාගේ ද ආශිර්වාද මධ්‍යයේ මලිතා - රවිඳු යුවළ යුගදිවියට එළැඹෙන දා එහි සියලු බර කරට ගත්තේ ජාතික රූපවාහිනියයි.“මාධ්‍ය ආයතනයක් මෙවැනි වූ සමාජ සත්කාරයකට අත ගැසීම ඉතාම යහපත් කාර්යයක් ලෙසයි මම දකින්නේ. අද මට විශාල සතුටක් දැනෙනවා මේ ස්ථානයේ තිබෙන මංගල සිරිය වගේම මේ තුරුණු යුවළ දුටුවම. දෙමවුපියන් අහිමි වූ මලිතා - දමිත් දූ පුතුන්ට භාරකාර මවුපියන් වෙමින් ජාතික රූපවාහිනිය මලිතා දියණියගේ ජීවිතයේ සුන්දරම දවස වඩ වඩාත් සුන්දර කළ යුතු දවස මෙරට අනෙකුත් මාධ්‍ය ආයතනවලට ආදර්ශයක් ලෙසයි මම දකින්නේ.”මලිතා සහ මල්ලී කුඩාකළ ආච්චි අම්මා මේරි නෝනා සමගඑසේ පැවසුවේ ජාතික රූපවාහිනියේ සභාපති විමල් රූබසිංහ මහතාය.“අද මලිතා ලස්සන මනාලියක වෙලා හැඩවෙලා ඉන්නවා දුටුවම මට දැනෙන්නේ පුදුමාකාර සතුටක්. මට මතක් වෙනවා එදා මේ පුංචි දරුවෝ ‘ද නිව්ස් ස්ටේෂන්’ වැඩසටහනට සහභාගි වූ හැටි. ඔවුන්ට පුටුවල වාඩිවෙන්න තරම්වත් උස තිබුණේ නැහැ. එදා එම වැඩසටහන ඉදිරිපත් කළේ සඳමාලි හේවාවසම්. අද ඔවුන්ගේ මංගල්‍ය ගැන වැඩසටහන ඉදිරිපත් කරන්නෙත් ඇයයි.අපේ ප්‍රාදේශීය ප්‍රවෘත්ති වාර්තාකරු ගෙනැත් දුන්න ප්‍රවෘත්තියට අපි තවත් එකතු කිරීම් කළා. අපේ ප්‍රේක්ෂකයෝ අප වටා එකතු වුණා. එවකට හිටපු සභාපතිවරයා රැයක් එළිවෙද්දී මේ වෙනුවෙන් කමිටුවකුත් පත්කර අවසානයි.එම කමිටුවේ සිටි එක් අයෙක් තමයි සංස්ථාවේ හිටපු ලේකම් මාලති කොඩිතුවක්කු මහත්මිය. ඇය තමයි දරුවන් වෙනුවෙන් එක්තරා මහත්මයෙක් ප්‍රදානය කළ කිරිපිටි ආහාර අරගෙන හැම මසකම වැලිවේරියට ගියේ.මුරුත්තෙට්ටුවේ හාමුදුරුවෝ අපේ ආරාධනය පිළිගෙන ඒ නිවෙස ඉදිකළා. එදා සිට අද දක්වා සිදු කෙරුණ මේ සියල්ල අපි එක්කෙනෙකුගේ දෙන්නෙකුගේ කාර්යයක් නොවෙයි. මේ සඳහා දායක වූ පිරිස විශාලයි. ඒ හැමෝම එදා මේ පුංචි උන් දෙන්නට අම්මා තාත්තා වුණා.විශේෂයෙන්ම රූපවාහිනි සංස්ථාව තමයි මේ දරුවෝ රැකබලා ගත්තේ. මං හිතනවා විද්යුත් මාධ්‍ය ඉතිහාසයේ විශේෂයෙන්ම ජාතික රූපවාහිනියෙන් සිදු කැරුණ ප්‍රථම විවාහ මංගල උත්සවය මෙයයි කියලා. අද ජාතික රූපවාහිනියේ සේවය නොකළ ද එදා ප්‍රවෘත්ති අංශයේ නිෂ්පාදකයකු ලෙස කටයුතු කළ ලාල් හේමන්ත මාවලගේ පවසන්නේ එසේය.ජාතික රූපවාහිනියේ සියලු දෙනාගේම ආශිර්වාද මධ්‍යයේ, එදා සිට අද දක්වා මලිතා දමිත් භාරයට උදව් උපකාර කළ අය මෙන්ම බොහේ සම්භාවනීය අමුත්තෝ දෙපාර්ශ්වයේ ඥාතින් මේ අවස්ථාවට සහභාගි වූහ. මනාලියගේ පාර්ශ්වය වෙනුවෙන් රූපවාහිනි සංස්ථාවේ අධ්‍යක්ෂ ජෙනරාල් චන්ද්‍රපාල ලියනගේ මහතා හා මනාලයාගේ පාර්ශ්වය වෙනුවෙන් මහාභාරකාරවරයා අස්සන් තැබූහ.සභාපතිවරයා ඇතුළු සම්භාවනීය අමුත්තන්මංගල පෝරුව, මංගල කේක් නිර්මාණය මෙන්ම සියලු හැඩවැඩ කිරීම් සියලු විවාහ චාරිත්‍ර මධ්‍යයේ මලිතා - රවිඳු යුග දිවියට එළැඹුණහ. එදා පුංචි කෙල්ලකව සිටි අද දහනව හැවිරිදි මලිතා මනාලියක ලෙස හැඩ ගන්වා තිබුණේ ප්‍රවීණ රූපලාවන්‍ය ශිල්පී ප්‍රේමසිරි කාරියවසම් මහතාය.“මට මේ දේවල් අදහා ගන්නත් බැහැ. මගෙ අම්මයි තාත්තයි අකුණු ගහලා මැරුණම හිතාගන්න බැරි වුණා මල්ලිටයි මටයි මොනවා වේවි ද කියලා. මගේ මල්ලි තාම ඉස්කෝලේ යනවා. රවිඳු මාව බඳින්න ද කියලා ඇහුවම මම පුදුම වුණා. මගෙ ආච්චි අම්මා තමයි අපි හදා ගත්තේ.අද මට හරි සතුටුයි. මං හිතුවේ නැහැ කවදාවත් මට මේ තරම් ලස්සනට මනාලියක් විදිහට හැඩවෙලා මංගල උත්සවයක් ගන්න ලැබේවි කියලා. ඒත් මගේ හීනයක් සැබෑ වුණා වගේ දැනෙන්නේ. මං හැමදාම ජාතික රූපවාහිනියේ නැන්දලා මාමලාට ආදරෙයි.” මලිතාට තවත් බොහෝ දේ කීමට අවශ්‍යය. එහෙත් දෙතොල වෙව්ලයි. දෙනෙත කඳුළින් පිරී යයි. මේ සියලු කඳුළු ඈ එදා මෙදාතුර විඳි දුක සතුට වෙනුවෙනි.ඉනෝකා සමරවික්‍රමඡායාරූප- චමින්ද නිරෝෂණකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>02</day>
    </date>
    <link>http://www.silumina.lk/2014/02/02/_art.asp?fn=af1402024</link>
    <topic>සුදු කැස්බෑවා ලෙඩෙක් තඹ සතේක වටිනාකමක් නෑ</topic>
    <author>සාකච්ඡා කළේ</author>
    <content>කැස්බෑ පිළිබඳ විශේෂඥ ආචාර්ය ලලිත් ඒකනායකරටේ සංචාරක ව්‍යාපාරය පවත්වාගෙන යෑම පිණිස කැස්බෑ සංරක්ෂණ මධ්‍යස්ථාන අවශ්‍ය බව පරිසරවේදීන් ද පිළිගන්නා සත්‍යයකි. ඊට අවැසි වන්නේ පැහැදිලි සැලැස්මක්  යාවත්කාලීන යාමනයක් සහිත ක්‍රමවේදයකි. එය අපහසු නැත. කැස්බෑ සංරක්ෂණ මධ්‍යස්ථාන හරහා සිදු කළ යුත්තේ කැස්බෑ ජීවිත ගලවා ගැනීම පමණක් නොව වඳවී යාමේ තර්ජනයෙන් ද ගලවා ගැනීමය.කොස්ගොඩ කැස්බෑ සංරක්ෂණ මධ්‍යස්ථානයේ සුදු කැස්බෑ සොරකම සමඟම රට පුරාම කැස්බෑවට වටිනාකමක් ඇති වූයේ කිසිවෙක් හෝ නොදැනමය.සුදු කැස්බෑවා නො‍හොත් ඇලි කැස්බෑවකු අතුරුදන් වීම රුපියල් කෝටි හතරකට වැඩි වංචාවක් ලෙස හංවඩු ගැසෙමින්, පොලිස් පරීක්ෂණ ජාත්‍යන්තර පොලීසිය තෙක් ගෙන ගිය බවත් වනජීවී අමාත්‍යවරයා ද ප්‍රකාශ කැර තිබිණි.තත්ත්වය එන්න එන්නම උග්‍ර අතට හැරෙද්දී කැස්බෑවාට මෙපමණ වටිනාකමක් හිමි වන්නේ ඇයිද යන්න පිළිබඳවත් සුදු හෙවත් ඇලි කැස්බෑවා දුර්ලභ කැස්බෑවකු වන්නේ ඇයිද යන්න පිළිබඳවත් සොයා බැලීමට රටේ ජනතාව යුහුසුලු වූහ.මුහුදු කැස්බෑවන් පිළිබඳව ප්‍රායෝගික පරීක්ෂණ සිදු කරමින් ආචාර්ය උපාධියක් ලැබූ එකම ශ්‍රී ලාංකිකයා සොයා යෑමේ අවස්ථාව උදා වූයේ ඒ හරහාය. ඒ මුහුදු කැස්බෑ විශේෂඥ ආචාර්ය ලලිත් ඒකනායක මහතාය. වසර විස්සක් පුරා වූ ඔහුගේ ප්‍රායෝගික අත්දැකීම්, පර්යේෂණ වාර්තා, සොයාගැනීම්, සමඟ ඇලි කැස්බෑවා ඇතුළු කැස්බෑ සංහතියම අඳුනා ගැනීමට උදව් විය.ඇලි කැස්බෑවා හරියටම වර්ණ දේහවල අවම වර්ණක සහිතව උපදින සාමාන්‍ය මිනිසකු සේය. සාමාන්‍ය මිනිසුන් අතර ගැවසෙන සම සුදු කෙස් සුදු නිල් වර්ණයෙන් යුත් දෑස සහිත මිනිසකු පෙනුමෙන් විශේෂත්වයක් දැක්වුවද එම දුර්ලභ මිනිසාට වටිනාකමක් ‍ෙකාහිද? ඇලි කැස්බෑවා ද එපරිදිමය.ඇල්බිනෝ වර්ගයේ කැස්බෑවකු ලෙස හඳුන්වන Albino turtle හෙවත් ඇලි කැස්බෑවා දුර්ලභ වන්නේ කැස්බෑවන් දසදහසකට එක් අයෙකු ජනිත වන නිසාය. Albino turtle යනු වර්ණ දේහවල වර්ණක අඩුවීම මත සමේ හා දෑසේ වර්ණය සුදු පැහැ වීමය. පර්යේෂකයින් පවසන පරිදි, අතිශය දුර්ලභ තත්ත්වය නම්; ජාන විකෘතිතාවයන් මත සම සුදු පැහැ ගැන්වී සමාන්‍ය වර්ණයෙන් යුත් දෑස් සහිත කැස්බෑවකු බිහිවීමය.කැස්බෑ ජීවන රටාව විමසන කල, සුදු කැස්බෑවකුව උත්පත්තිය ලැබීම, අඩු ආයු කාලය හිමිවීමක් වැනිය. ඒ සොබාදහම තුළ ඉස්මතු වන වර්ණයකින් හෙබි සත්ත්වයා සැනින් ගොදුරක් බවට පත්වන නිසාය. මේ අය‍ට ලොකු වටිනාකමක් දීම අන්ධ විශ්වාසයකි. මිථ්‍යාවට අනුබල දීමකි. මහා බොරු වැඩකි.තමා පිළිබඳව ආත්ම විශ්වාසයක් නොමැති මිනිසුන් ‘ඇලි කැස්බෑවා'ට කෝටි ප්‍රකෝටි ගණනින් වටිනාකම් දී ඇත්තේ එනිසාවෙන්ම නොවේදැයි සැක කළ හැකි සාක්ෂි සමාජයේ ඇතුවාසේය.තමාට එරෙහිව එන තමාට අභියෝගයක්ව එන එදිරිවාදියාගේ ජීවිතයට නපුරක් ගෙන එන රුදුරු සැහැසිකම් සිදු කිරීමට ඇලි කැස්බෑවා නොසරුප් ලෙස යොදා ගන්නා බව අසන්නට දකින්නට ලැබෙයි.දෙලොවක අතරමං වූ අන්ධ භක්තිකයෝ, තමාගේ විරුද්ධවාදියාගේ නාමය ඇලි කැස්බෑ කටුව මත ලියා කැස්බෑවා මුහුදට දමනු ලබයි. කෙටි කලකින්ම ‍ෙගාදුරක් බවට පත්ව ඇලි කැස්බෑවාගේ ජීවිතය නැසෙන මොහොතේ තම සතුරාගේ ප්‍රාණය ද නිරුද්ධ වේවා! යැයි මෘග ජාතීන් ප්‍රාර්ථනා කරයි. මිනිසත්කමට ද නිගා ගෙන එන මොවුහු වැනි පිරිස් නිසාවෙන් ඇලි කැස්බෑවා අමිල සත්ත්වයෙකු ලෙස හංවඩු ගැසී ඇත්ද යන්න සැක කරති.සියල්ල හමුවේ, අභියෝගයන්ට නතුව ඇත්තේ අසිරිමත් සොබා සමතුලිතතාවක, දායකත්වය සපයන සැබෑම සොබාදම් ජීවියකු වන කැස්බෑ පරපුරය.ලොව පුරා කැස්බෑ විශේෂ හතක් වෙයි. ගල් කැස්බෑවා, බටු කැස්බෑවා, ධාර කැස්බෑවා, පොතු කැස්බෑවා, ඔලුගෙඩි කැස්බෑවා, පැතලි කැස්බෑවා, කෙම්ස්ප්ගේ බටු කැස්බෑවා යනු එම විශේෂ හතය.ඒ අතරින් පැතලි කැස්බෑවා ඔස්ට්‍රේලියාවේ මහා බාධක පර්යය ආසන්නයේ වෙසෙන අතර කෙමප්ස්ප්ගේ බටු කැස්බෑවා මෙක්සිකානු බොක්ක ආශ්‍රිතව පමණක් ජීවත්වෙයි. සෙසු කැස්බෑ විශේෂ පහම ශ්‍රී ලංකාව ආශ්‍රිත මුහුදේ වෙසෙන අතරම ලංකා වෙරළ තීරයේ බිත්තර හෙළයි. ගල්කිස්ස සිට ආරුගම්බේ දක්වා වූ දකුණු වෙරළබඩ තීරයේ, ඉඳුරුව, කොස්ගොඩ, බෙන්තොට, බලපිටිය, උණවටුන, තංගල්ල, රැකව, කහන්දමෝදර, කළමැටිය, බූන්දල ඇතුළු ප්‍රදේශ තිස්පහක් පුරා කැස්බෑ ව්‍යාප්තිය සරුවට දැකගත හැකිවේ.වරලක පෙනුම සහිත අවල්පත් ලෙස හඳුන්වන සිව්පාදයන් සහිත වුවද කැස්බෑවා උරගයෙකි. පෙනහලු හරහා හුස්ම ගන්නා කැස්බෑවන් වරින් වර ජලය මතුපිටට එන්නේ හුස්ම ගැනීමේ පහසුව පිණිසය.මෑත අතීතයේ වුවද ශ්‍රී ලංකා වෙරළ තීරයේ බහුලව දක්නට ලැබුණු ගල් කැස්බෑවා වුවද දැන් දැන් වඳවී යාමේ තර්ජනයට ලක්ව සිටී. ගල් කැස්බෑවා පරිණත වූ කල බර කි‍ලෝග්‍රෑම් දෙසිය පනහකි. දිග මීටරයකි. මුහුදු තෘණ ආහාරයට ගන්නා ගල් කැස්බෑවා කොළ පැහැති පේශිවලින් සමන්විතය. වෙරළ බඩ කූට ව්‍යාපාරිකයෝ ගල් කැස්බෑවන් චීන ජාතිකයින්ට වෙළෙඳාම් කරන්නේ චීන ආහාරවේලහි රසවත් ආහාරයක් බව දන්නා නිසාය.කිලෝ ග්‍රෑම් හතළිහක් බර කැස්බෑවා සෙන්ටිමීටර 60ක් 70ක් පමණ දිගය. සර්ව භක්ෂිකය. කුඩා හොටක් වැනි කටක් හිමිව ඇත්තේ පොතු කැස්බෑවාටය. ඉතා දැකුම්කළු කැස්බෑවකු ලෙස සොබාදම් මාතාව තුරුලේ යෙහෙන් වැජඹුණු පොතු කැස්බෑවා දරුණු ලෙස වඳවී යාමේ තර්ජනයට ලක්වූයේ කැස්බෑ ලෙලි පනා, ආභරණ මංජුසා ඇතුළු පොතු කැස්බෑ කටුව අමුද්‍රව්‍යයක් කොට පතළ වූ කුඩා කර්මාන්ත නිසාය.ඔලුගෙඩි කැස්බෑවා වචනයේ පරසමාප්තියෙන්ම ඔලුව ලොකු කැස්බෑවෙකි. මීටරයක් දිග කිලෝග්‍රෑම් 200ක් බර කට්ට තද ඔලුගෙඩි කැස්බෑවාටද හොටක් වැනි කටක් ඇත.ධාර කැස්බෑවා සුවිශේෂී ගණයේලා සැලකීම වටිනුයේ, කිලෝමීටරයක් තරම් මුහුදු පතුලට කිමිදීමේ හැකියාව ඇති බැවිනි. කුඩා අස්ථිකාවලින් අනූන ක‍බොලක් ඇති ධාර කැස්බෑවා මීටර තුනක් පමණ දිග කිලෝග්‍රෑම් හයසියයක් පමණ බර ධාර සතෙකි.ජෙලි මත්ස්‍යයින් ආහාරයට ගනිමින් වැඩෙන ධාර කැස්බෑවා සොබාදම් සමතුලිතතාව රැක දෙන්නට සිය උපරිම දායකත්වය ලබා දෙයි. ධාර කැස්බෑවා වඳ වී ගිය කළ අපට කුඩා මත්ස්‍ය සම්පත් නැත. ඒ ජෙලි මත්ස්‍යයින් අසීමිත ලෙස කුඩා මත්ස්‍යයින් ආහාරයට ගන්නා නිසාය.සෞම්‍ය ‍මොලොක් බිත්තරයක් තුළ දින පනහක් ගතකරන ළදරු කැස්බෑවා එළියට අවුත් වෙරළේ බඩගාමින් මුහුද සොයා යයි. උප්පත්තිය ලබා පළමු පැය 48 කාලය තුළ නව ජන්මලාභියාගේ ආහාරය ‘බීජ අනින මඩිය’ (කහමදයේ) තැන්පත්ව තිබීම මත ඔවුන්ගේ ළදරු උන්මාදය සොබාදම් මාතාව විසින් ආරක්ෂා කැර දී තිබෙන්නේ හාස්කමකට මෙනි.කැස්බෑ පැටවා මුහුදේ ඇල්ගී තට්ටු සොයා පිහිනා ගොස් එහි සිට ක්‍රම ක්‍රමයෙන් වැඩේ. කාලයේ විකසනය සමඟ මුහුදු ජලයේ සිතිජ ඉම දෙසට කිලෝමීටර දහසක් දෙදහසක් පමණ ‍ගොස් භෝජන කලාපයක් සොයා ගන්නා කැස්බෑවා වසර තිහක් පමණ කලක් පරිණත වෙයි.කැස්බෑවා සොබාදම් මවට සිය යුතුකම ඉෂ්ට කිරීම අරඹන්නේ එතැනදීය. සිය කෘතවේදීත්වය පිරිනමනු වස් සිය මුල් අවධිය සිහිකරනු වස් තමාගේ වර්ගයා බෝ කිරීම පිණිස තමා උපන් බිම සොයා යන්නේය. කැස්බෑවා සිය ළදරු කල බිජුවෙන් ගිලී බඩගා පැමිණි වෙරළ තීරය සොයා යන්නේ මිනිසාට ද පාඩම් මතක් කර දෙමිනි.ඔවුන්ගේ මෙම ක්‍රමවේදය සත්ත්ව විද්‍යාඥයින්ගේ පර්යේෂණයන්ට බඳුන් කොට ඇති අතර, උපකල්පනය කරනුයේ, කිසියම් උත්තේජනයක් මත චුම්බක ක්ෂේත්‍රය හරහා ඇදී යනු ඇති බවය. කැස්බෑවා වෙතට දක්වන සාධන කවරක්ද යන්න සොයා බලමින් සිටිති.පිරිමි කැස්බෑවා වෙරළ සීමාවට පමණක් පැමිණෙන අතර ගැබ්බර කැස්බෑවන් වෙරළට පැමිණ වළවල් හාරා වරකට බිත්තර සියයක් එකසිය විස්සක් අතර ප්‍රමාණයක් දමයි. ඇය මවක වුවද, බිත්තර රැකගැනීමට හෝ වැටෙන බිත්තරයට කුමක් වන්නේද යන්නෙන් හෝ වගේ වගක් නොගෙන යළි මුහුදටම යන්නීය.බීජානුහරණය කරන කාලසීමාව තුළදී ඇය වාර හතරකදී හෝ හයකදී බිත්තර දමනු ලබයි. පර්යේෂකයන්ට නතු වූ සාධක මත ඇතැම් කැස්බෑවන් වාර දොළහකදී බිත්තර දැමූ බවට ද සාක්ෂි ඇත. ගණනින් සසඳන කල එක් කැස්බෑවෙක් එක් බීජානුහරණ සමයක බිජු එක්දහස් හත්සියයක් දමා තිබේ.ඇය මෙලොවට උපද්ද වූ ගෞරවයට ඇය සොබාදහමට සිය සුතුකම ඉටු කොට තිබෙන්නේ එසේය. මිනිසුන් වන අප අපගේ යුතුකම ද ඉටුකරනු තබා කැස්බෑවාගේ ජීවත්වීමේ අයිතිය රැකදීමේ යුතුකමවත් ඉටු කරන්නේද?කැස්බෑ බිත්තර ආහාරයට ගැනීමට නම් බිත්තර දමා දින තුනක් ඇතුළත දී පමණක් ඒවා භාවිත කළ යුතුය. එහෙත් වෙරළ තීරයේ සිටින ඇතැම් පුද්ගලයින් දින තුන ඉක්ම වූ කැස්බෑ බිත්තර වෙළඳාම් කරනු දක්නා ලැබෙයි. එය මිනිසාට ද අයහපතක් ගෙන දෙන්නකි.කැස්බෑවා සාමාන්‍ය උෂ්ණත්වය පිළිබඳ හොඳින් දනී. වෙරළ තීරයේ පවතින සෙල්සියස් අංශක 30 - 31 උෂ්ණත්වය මත, සෙන්ටිමීටර 70ක් පමණ ගැඹුරෙහි බිත්තර දමයි. කැස්බෑ විශේෂ අනුව එම ගැඹුර වෙනස් වේ.අරුමය නම්; සත්ත්ව ලෝකයේ සෙසු සියලු සත්ත්වයන්ගෙන් වෙනස් වූ සුවිශේෂී කරුණ නම්, කැස්බෑ පැටවුන්ගේ ස්ත්‍රී පුරුෂ භාවය තීරණය කරනුයේ පරිසර උෂ්ණත්වය මත වීමයි. වෙරළ උෂ්ණත්වය සෙල්සියස් අංශක 29 හෝ ඊට වැඩි වූයේ නම් එම බිජු ස්ත්‍රී ලිංග වන අතර උෂ්ණත්වය සෙල්සියස් අංශක 29ට අඩු වූයේ නම් එම බිජු පිරිමි ලිංග සහිත ඒවා වෙයි.බිත්තර දැමූ පසු පැත්තවත් නොබලන අම්මා තබා වෙනත් කිසිදු පිළිසරණක් නොමැතිව හුදකලා වන කැස්බෑ ළදරුවන්ට විරුද්ධවාදීන් එමටය. ඉතිහාසගත හා පර්යේෂණ සංඛ්‍යා දත්ත සලකා බලන කල කැස්බෑ බිත්තර දහසකින් ඉපදෙන පැටවුන් අතරින් අනාදිමත් කලක් ජීවන හුස්ම ලද හැක්කේ එක් කැස්බෑවෙකුට පමණි.බිත්තර කුණු වීම, වල් ඌරන්, කබරගොයි තර්ජන මධ්‍යයේ රැකෙමින් මුහුදට බට කැස්බෑ ළදරුවන් ගල්මාලු මෝරු ආදී මත්ස්‍ය අහරක් ද වන්නේය. එපමණක් ද? සිහිමොළ යෙහෙන් ඇති මිනිසුන්ගෙන් කැස්බෑවන්ට කොපමණ තර්ජන ගර්ජන සේම අකටයුතුකම් වන්නේද?ඇතැම් වෙරළ තීරයන්හි නොමිනිසුන්, කැස්බෑවන් හෙළන සියලුම බිත්තර තමන් සතුකොට ගනිමින් මුදලට විකුණයි. තවත් විටෙක කැස්බෑ සංරක්ෂණ මධ්‍යස්ථාන වෙත ගෙන ගොස් කැස්බෑවන් බෝ කර ගනී.එහෙත් දැනට වෙරළ තීර පුරා පවත්වාගෙන යනු ලබන කැස්බෑ සංරක්ෂණ මධ්‍යස්ථාන එකොළහක් හෝ දොළහක් නීත්‍යානුකූල රාමුවක් තුළම ඇද්ද යන්න ඇත්තේ බරපතළ ගැටලුවකි.රටේ සංචාරක ව්‍යාපාරය පවත්වාගෙන යෑම පිණිස කැස්බෑ සංරක්ෂණ මධ්‍යස්ථාන අවශ්‍ය බව පරිසරවේදීන් ද පිළිගන්නා සත්‍යයකි. ඊට අවැසි වන්නේ පැහැදිලි සැලැස්මක් යාවත්කාලීන යාමනයක් සහිත ක්‍රමවේදයකි. එය අපහසු නැත. කැස්බෑ සංරක්ෂණ මධ්‍යස්ථාන හරහා සිදු කළ යුත්තේ කැස්බෑ ජීවිත ගලවා ගැනීම පමණක් නොව වඳවී යාමේ තර්ජනයෙන් ද ගලවා ගැනීමය.වසරකට ලංකා වෙරළ තීරයේ කැස්බෑවන් පන්දහසක් පමණ බිත්තර දමයි. පර්යේෂකයින්ගේ සංඛ්‍යා දත්ත අනුව හත්ලක්ෂ පනස්දහසක් පමණ කැස්බෑ බිජු වෙරළ තීරයට දායාද වුවද ඉන් මෙලොව එළිය දැක ජීවත්වීමේ වරම් ලබන්නේ හත්සිය පනහකටත් අඩු සංඛ්‍යාවක් නිසා, කැස්බෑවන් සුරැකීම සම්බන්ධයෙන් සැලසුම් කිරීමට තවත් කණ කැස්බෑවකු විය සිදුරෙන් අහස දකින්නට තරම් කාලයක් බලා සිටිය යුතුද?සාකච්ඡා කළේසමන්තී වීරසේකරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>02</day>
    </date>
    <link>http://www.silumina.lk/2014/02/02/_art.asp?fn=af1402025</link>
    <topic>දම්මි පුංචිගේ මළගමට ආවේ ධර්මසිරි බණ්ඩාරනායක විතරයි</topic>
    <author>උපාලි සමරසිංහ</author>
    <content>දම්මිගේ ඥාති පුතා ලෙන්ටිලාල් කියයිවසන්ත ඔබේසේකරයන්ගේ ‘පළගැටියෝ’ චිත්‍රපටයෙන් අතිශය ජනප්‍රියත්වයට පත් එහි ප්‍රධාන නිළි දම්මි ෆොන්සේකා දූෂ්‍ය කැර මරා දැමූ පුවත එදා ලැව් ගින්නක් මෙන් රට පුරා පැතිර ගියේය.  දම්මි එම චිත්‍රපටයේදි රඟන‍්නේ දඟකාර යෞවනියකගේ භූමිකාවකි. ගිනි සිළුවක ආලෝකය වටා ආසාවෙන් රොද බඳින ‘පළගැටියෝ’  අවසානයේ එම ගින්නෙන් ම මිය යති. එමෙන් ම ඒ දඟකාර යෞවනය විසින් ම ඒ චිත්‍රපටයේ ඇගේ චරිතය ද විනාශ කරනු ලබයි. සැබෑ ජීවිතයේදි ද දම්මි පළගැටියක ම වූවාය.එය මැනැවින් ඔප්පු වන්නේ ඇගේ අද කතාව ‍සොයමින් අප ඒ ගම් පෙදෙස පීරන විටය. දම්මි සැබෑ ජීවිතයේ ද දඟකාරියකි. ඉංගිරිසි, හින්දි, ජර්මන් හා වෙනත් භාෂාවන් කීපයක්ද හොඳින් දැන සිටි ඇය කලක් ජර්මානු මහ කොමසාරිස් කාර්යාලයේ සේවය කළාය. එමතු ද නොව ජර්මනියේ ද කලක් ජීවත් වූ මේ නිළිය ‘පළගැටියෝ’, ‘පෙම්බර මධූ” වැනි චිත්‍රපටවල රඟපෑ චරිත ප්‍රේක්ෂක මනසේසදාතනික සටහන් මැවූ ඒවා ය.ගෝනපොළ කුඹුක පෙදෙසේ අක්කර හතරක පමණ පොල්, රබර් හා වෙනත් වගා බෝගයන් ද සහිත ඉඩමක පිහිටි විශාල නිවෙසක ඇය අවසාන කාලයේ හුදෙකලාව ජීවත් වූවාය.ඒ හුදෙකලා දඟකාර ජීවිතය ම ඇය ගිනි ගොඩකට ඇද දැමූ බව ගැමියෝ කියති. ජන්තු නම් කුලීකරුවා මේ පෙදෙසට ආවේ කුලී වැඩක් සොයමිනි. දම්මි මරා දැමීමට පෙර ඔහු පෙර වැරැදි දෙකකට ඇප පිට සිටියේය.ඒවාත් මිනීමැරුම් චෝදනාය. ස්ත්‍රීන් දූෂ්‍ය කැර ඔවුන් සතු දේ කොල්ලකමින් ගිය ජන්තු දම්මිගේ හුදෙකලා නිවෙස දෙසටත් ඇදී ගිය බව දුටු දෑස් පොලිස් ප්‍රශ්න කිරීම්වලදි අන්ධව තිබුණේය. ඒ හඬ සියල්ල ගොළුවී ගියේය.ඇගේ නිසල ඉදිමී ගිය මළ සිරුර හමුවුණේ 1996 වසරේ අගෝස්තු මස 28 වැනි දා ඒ මහා නිවෙසේ නාන කාමරයේ බේසමක තිබියදීය. ඒ වන විටත් අඩුම තරමේ ඇය මරා දින හතරක්වත් ගතවී තිබුණැයි මරණ පරීක්ෂණ වාර්තාවේ සටහන් විය.දම්මිගේ මව කරලයින් ෆොන‍්සේකා මහත්මියයි. ඇය පළමුවරට විවාහව සිටියේ කුඹුක පෙදෙසේ ජනප්‍රියව සිටි ගෙඩි වෙද මහත්තයා සමඟය. ඔහුට දාව කරලයින් මාතාවට කුසුමා නම් දුවක් වූවාය. ඔහුගේ මරණයෙන් පසුව කරලයින් මාතාව දෙවැනි වරට විවාහ ප්‍රාප්ත වූයේ ගමගේ නම් විදුහල්පතිවරයෙකු සමඟය.දම්මි ෆොන්සේකා ඒ විදුහල්පතිගේ දියණියයි. ඇය කරලයින් ෆොන්සේකාගේ දෙවැනි විවාහයේ එකම දරුවාය. තම දේපළ සියල්ල කරලයින් මාතාව ප්‍රාණ භුක්තිය පිට ලියා තිබුණේ දම්මිගේ නමටය.මේ අතීත අහුමුලුත් සමඟ අපි වත්මන් කතාව සොයා දම්මිගේ මවගේ පළමු විවාහයේ දරුවාගේ වැඩිමල් දරුවා වන ලෙන්ටිලාල් හමුවීමු.දම්මි කියන්නෙ මගෙ පුංචි අම්මා. මගෙ අම්මගෙ නම කුසුමා ඉන්ද්‍රානි ලියනගේ. අපේ ආච්චි තමයි කරලයින් කියන්නේ. මගෙ අම්මත් දම්මි පුංචි අම්මත් එකම තාත්තගෙ නොවුණත් සහෝදරියො. ඔය මහ විශාල ගෙදර ආතා නැති වුණාට පස්සෙ මාත් ආච්චිත් දම්මි පුංචි අම්මත් එකට ජීවත් වුණා.වත්තෙ පොල් හා රබර් තියෙනවා. ඒවායින් ආදායමක් ලැබුණා. දම්මි පුංචි දඟකාරයි. හිතුවක්කාරයි. ආතාගේ ඔස්ටින් කාරය මාරුවෙන් මාරුවට පාවිච්චි කළේ අපි දෙන්නා. ඉංගිරිසි ප්‍රංශ ජර්මන් භාෂා ඇය හොඳින් දැන සිටියා. හිතුණාම රාත්‍රි අවසාන බස් එකේ හරි එයා ගෙදර එනවා.නාගරික ගති පැවතුම් තිබුණෙ. එයා ආච්චිත් එක්කත් ගොඩාක් ප්‍රශ්නවලට පැටලුණ ඒ ගති පැවතුම් නිසා ම. ඒ නිසාම ආච්චි ඒ මහ ගෙදරින් පිටවෙලා මාත් අම්මත් එක්ක වෙනම ජීවත් වුණා. දම්මි පුංචි අර මහා නිවෙස තනිවම ගත කළා. එයා ගමේ මිනිස්සු එක්කත් එච්චර කිට්ටු නෑ, එයා මරලා දාලා කියලා පොලිසියෙන් දැනුම් දුන්නා ම අපි ඒ නිවෙසට ගියා.නරක් වෙච්ච සිරුර හමුවෙලා තිබුණෙත් දවස් 4 කට විතර පස්සෙ. එයා කලාකරුවො විතරක් නොවෙයි පොලිසියෙ ලොක්කොත් ආශ්‍රය කළා. සමහරුනට ඒ ඉඩම හා ගෙය බාර දෙන්න අන්තිම කැමැති පත්‍ර පවා ලියලා තිබුණා.අපි වියදම් කරලා රෝහලේ ඉඳන් කෙළින් ම කනත්තට මිනිය ගෙනැත් ඒ කටයුතු කළේ. කොච්චර ලොකු ලොක්කො ආශ්‍රය කළත් අන්තිමට කනත්තට හරි ආවෙ ධර්මසිරි බණ්ඩාරනායක මහත්මයා විතරයි.අපට ආරංචි වුණා මේ මිනීමැරුම කළේ කවුද කියලා. ඒ මිනිහා ජන්තු. එයා ඊට කලිනුත් මිනී මරලා තිබුණු බව කියනවා. අන්තිමට දම්මි පුංචි අම්මාගේ මිනීමැරුමට ඇප පිට ඉන්න ගමන් ඔහු ගමේ පදිංචි තැපැල් මහත්මයාගේ බිරියත් මරා දාලා අහුවුණා. දැන් එයා ඇවිදගන්ඩ බැරිව අතපය කැඩිලා බන්ධනාගාරයෙ ඉන්නවා.ඒ සොල්දර ගෙදර උඩ තට්ටුවෙ තිබිලා කසිප්පු වැනි දේ අන්තිම පරීක්ෂණවලදි අහුවුණා. ජන්තුවා ඒ ගෙදර සොල්දරේ උඩ හිටිය බවයි අපි නම් හිතන්නෙ. ඌ දවස් ගණනක් ඒ ගෙදර හැංගිලා ඉඳලා තියෙනවා. කුඩු ගහන තැනින් තැන ගිහින් කුලී වැඩ කළ මිනිහෙක් ජන්තු කියන්නෙ. එයා පුංචිගෙන් ගත්තු රත්තරන් බඩු උකස් තැබූ රිසිට් පවා එදා පොලිසියට අහුවුණා.ජන්තුවා තැපැල් මහත්තයාගේ නෝනා මරපු වෙලාවෙ දම්මිගේ කතාවත් එළියට ආවා.- ඥානසේන රාළහාමිආත්තම්මා ආතා වෙනුවෙන් විතරක් නොවෙයි දම්මි පුංචි වෙනුවෙනුත් අපි ගොඩාක් පින්කම් කරනවා- ධම්මිකාපුංචි අම්මාව මරලා තියෙන්නෙ දූෂ්‍ය කරලා බව කියැවුණා. ඒවා ඒ මරණ පරීක්ෂණවල වාර්තාවල තියෙනවා. පුංචි අම්මා හදිසියේ නැතිවුණාම දේපළ අයිතිය නැවත ප්‍රාණ භුක්තිය පිට ලියලා තිබූ නිසා ආච්චි කරලැයින්ට ගියා. ඊළඟට ආච්චි ඒ දේපළ ලියුවෙ මට. මං අවුරුදු 8 ක් නඩු කියලා මේ දේපළ බේරගත්තෙ. මොකද? අන්තිම කැමැති පත්‍රයකින් ලොක්කෙකුට දේපළ ලියලා පුංචි මැරිලා තිබුණු හින්ඳා.ඒ දේපළවත් ඒ නිවෙසවත් අද නෑ. අද ඒවා සියල්ල ‘ඩෝසර්’ කරලා මම කීමි.ඔව්, අපි ඒ දේපළ විකුණුවා. ඒත් අපි ආතාටත් ආච්චිටත් දම්මි පුංචිටත් පින්කම් කරනවා.ධම්මිකා රාජපක්ෂ යනු ලෙන්ටිලාල්ගේ බිරිඳ ය. ඇය රත්නපුර කලවානේ සිට මෙහි පැමිණ පදිංචි වූ තැනැත්තියකි. ඇය ද අප හා කතාවට එක්වූවාය.මා ප්‍රාදේශීය සංවර්ධන බැංකුවේ වැඩ කරන්නේ. ආත්තම්මා හා ආතා වෙනුවෙන් විතරක් නොවෙයි දම්මි පුංචි වෙනුවෙනුත් අපි ගොඩාක් පින්කම් කරනවා. ගිය අවුරුද්දේ මාර්තු මාසෙ අපි රුපියල් 3500 ක් වටිනා සහන මලු (හාල්, පොල්, පරිප්පු) වැනි දේ ඇතුළත් වියළි ආහාර 30 දෙනෙකුට දුන්නා.දුප්පත් දරුවන්ට පොත්පත් අරන් දුන්නා. ඊට පස්සෙ හාල් මිටි 10 ක බත් හදලා ඒ දිනවලට ‘ෆ්‍රයිඩ්රයිස්’ දන්සල් පවා දුන්නා. ඒ වතාවෙත් ළමයි 393 කට පොත් අරන් දුන්නා. ලෙන්ටිලාල්ගේත් ධම්මිකාගේත් කතාව පමණක් අසා අපට මේ තොරතුරු ගවේෂණය නවතා දැමිය නොහැකිය. අපි ඒ ගමේ වැඩිහිටියන් සොයා තවදුරටත් ගමන් කළෙමු. ඔව්හු නම හා ලිපින හෙළි කිරීමට මහත් අකමැත්තක් දැක්වූහ. නම හෙළි නොකළ වැඩිහිටියන් කීප දෙනෙකු මට හමුවිය.මහත්තයො, අපි මේ ගමේ වැඩිහිටියො. ඉර හඳ දිවුරලා හරි අපට කියන්ඩ ඇත්තක් තියෙනවා. ඔය කලවානෙන් ආපු කාන්තාව තමයි සේරටම මුල. ලෙන්ටිලාල් එතරම් ම නරක මිනිහෙක් නොවේ. දම්මි ගමේ දුප්පත් මිනිසුන්ට හිතයි.එයා දඟකාර සෙල්ලක්කාර වුණාට ලොකු ලොක්කන් දැන සිටියාට ගමේ අහිංසකයනට හිරිහැර කළේ නෑ. ගමේ දුප්පතුන්ට උදව් කළ අවස්ථා තිබුණා. එයා ජීවත්ව ඉන්දැද්දිත් ලෙන්ටිලාල්ලා එයා එක්න ජන්මන්තරයි. ඔක්කොම දේපළ ප්‍රශ්න. ඔය කාන්තාව බැංකුවක වැඩකරනවා කියන්නෙ පුරා‍ජේරුවට. එයා ඒ බැංකුවට සම්බන්ධ ණය ලබා දෙන බාහිර සමිතියක ඉන්නෙ.දම්මිගෙ ආතාට ආත්තම්මාලා වෙනුවෙන් ඔය අය දෙන දාන මානයක් නෑ. ඒ ‍ඔක්කොම බොරු. ළඟදිත් ගමේ තවත් අහිංසක පවුලක් අතරමං කරලා ඒ දේපළත් කොල්ල කෑවා. ඒ ආබාධිත ගෙදර අයිතිකාර මනුස්සයා මහ පාරේ ඇවිද ඇවිද වතුර ටිකක් නැතිව මැරුණා.මේ අයට ඉන්නෙත් ගැහැනු දරුවො දෙන්නෙක්. ඒ අහිංසක දරුවනට අපි කිසිවක් කියන්නෙ නෑ. ඒත් මෙහෙම ඉර හඳ නොඉවසන අපරාධ කරන්ඩ හොඳ නෑ. ලෙන්ටිලාල්ගෙ තව සහෝදරයො හිටියත් ඒ අයටවත් මේ අය මුකුත්ම දුන්නෙත් නෑ. දිවුරලා කියන්නම් මේ කිව්වෙ සහතික ඇත්ත. ඒ දරුවන්ට මොකුත් වෙන්ඩ එපා. ඒත් දෙමවුපියො ඇඹුල් කනකොට දරුවන්ගෙ දත් හිරි වැටෙනවයි කතාවක් අප අහලා තියෙනවා.ඔව්හු එසේ කීහ. අපට කිසිම පාර්ශ්වයක් වෙනුවෙන් පෙනී සිටීමට අවශ්‍ය නැත. මධ්‍යස්ථව මේ කරුණු තව තවත් දැන ගැනීමට අපි 1996 දි ඒ පළාතේ ග්‍රාමසේවකව හිටි දැනට කෑම්ප් පාරේ පදිංචි ඥානසේන රාළහාමි හමුවීමට ද ගියෙමු.රාළහාමි කරුණු පැහැදිලි කළේ අරපරෙස්සමිනි. එහෙත් ඔහු තුළ යම්බඳු ශෝකයක් මෙන් ම ආවේගයක් ද ඇති බව මට දැනිණී. ඒ මා වෙනත් පාර්ශ්වයන්ගේ කියැවුණු දේ ද ප්‍රශ්න කරන විටය.මං දැන් විශ්‍රාමිකයි. මං ‘කුඹුක උතුර’ ග්‍රාම සේවක වශයෙන් කාලයක්ම වැඩ කළා. දම්මි ෆොන්සේකා හා ඒ පවු‍ලේ අය මා හොඳින් දන්නවා. කාටත් කරදරයක් නැති අය. මේ මරණය සිදුවෙච්ච වෙලාවෙ පරීක්ෂණ ආදියට ගියා. දුෂ්‍ය කිරීමක් සිදුවී තිබුණා.ගෙදර නාන බේසමේ ඉදිමුණු සිරුර දැක්කම මට විශාල කම්පාවක් ඇති වුණා. මුලින් ම අපි මේකට සැක කළේ වෙනත් පුද්ගලයෙක්. පොලිසිය කතරගමට ගිහින් ඒ පුද්ගලයා ගෙනැත් ප්‍රශ්න කළා. ඒ අතර කිසියම් පුද්ගලයෙක් ගැන කියලා මට නිර්නාමිකව ලියුම් ආවා.ඒ පුද්ගලයා තමයි අද හිරේ ඉන්නෙ. ජන්තුවා එදා මේ පාරේ ඒ ගෙදර පැත්තට යනවා දුටු අය ගමේ ඉන්නවා. ඒත් කවුරුවත් පරීක්ෂණවලදි ඉදිරිපත් වුණෙ නෑ. ඒ නිසා තරමක් පරීක්ෂණ යට ගියත් ඊළඟට ජන්තුවා තැපැල් මහත්තයාගේ නෝනා මරපු වෙලාවෙ දම්මිගේ කතාවත් එළියට ආවා.ඔය ලෙන්ටිලාල් හා එයාගෙ බිරිඳ කියන කතා ගැන ලොකුවට හිතන්ඩ එපා. දාන මාන දෙන බවක් නම් මාත් දන්නෙ නෑ, ඉන්නකොටත් ඒ අය දම්මි සමඟ ජන්මාන්තරයි. ඒ දේපළ සියල්ල ඒ ගොල්ලො නැවත ලියාගත්තෙ ප්‍රාදේශීය මන්ත්‍රිවරයෙක් හා පොලිසියේ ලොක්කොත් අල්ලගෙන.ඒ දේපළවල සල්ලි ඒ විදියට කට්ටියට බෙදිලා ගියා. රත්නපුරෙන් ආපු ඒ කාන්තාව බැංකුවෙ නිලධාරිනියක් නොවෙයි. ඒ බැංකුවෙ බාහිර කටයුතුවලට සම්බන්ධ කෙනෙක්. කාටවත් අසාධාරණයක් කරන්ඩ මා කැමැති නෑ, ඒත් මාධ්‍යයට බොරු කියන්ඩ හොඳ නෑ.දම්මි කවරදාවත් රත්තරන් බඩු පාවිච්චි කළේ නෑ. එයා පාවිච්චි කළේ රෝල්ගෝල්ඩ් බඩු. රත්තරන් බඩු රිසිට් හම්බවෙච්ච කතාව බොරුවක්. ‍මැරිලා ‘ටබ්’ එකේ හිටියෙත් රතුපාට රෝල්ගෝල්ඩ් කරාබු දෙකත් එක්ක. දම්මි මට හමුවන්නේ වසන්ත ඔබේසේකරගේ ‘පළගැටියෝ’ චිත්‍රපටයෙන්. ඇත්තටම එයාව වසන්තට හඳුන්වා දී තිබුණේ ඇන්ඩෲ ජයමාන්නයි. වසන්ත මේ චිත්‍රපටයේ සරත් කියන චරිතය මට ප්‍රදානය කරලා ඒකට ගැළපෙන ගැහැනු ළමයාව සොයමින් සිටියෙ.මේ නිළිය හොයාගන්ඩ බැරිවුණොත් රවීන්ද්‍රවයි ගීතාවයි දාලා චිත්‍රපටය හදනවා කියලා වසන්ත දවසක් මට කියලත් තිබුණා. ඒ අතර දම්මි හමුවෙනවා. ඇය ඉතාම වැදගත් පවුලක ඉහළ අගැයුම් තිබුණු ළමයෙක්. ඒ වන විට ස්විස්ටර්ලන්තෙ ඉඳන් මෙහි පැමිණිලා සිටියා.ඒ චිත්‍රපටයේ තිබු‍ණ ලිංගික ජවනිකා 2 ක්. ඒ දෙකම චිත්‍රපටයට අලුතින් එබ්බ වූ දේ නොව පිටපත විසින් ඉල්ලා සිටි ජවනිකා. ඉහළ සමාජය හා ජීවිතය ගැන ගැඹුරින් දැන සිටි දම්මි මේ ජවනිකා රඟපාන්න එකතු වුණේ කලාවට ඇති ලැදිකම නිසා හා ඇය තුළ වූ ගැඹුරු ජීවන පරිඥානය නිසයි.අපේ රට මහා පුදුම රටක්. ඉන්දියානුවො හැමදාම තමන් යමක් කරනකොට තමන් ‘කාමසූත්‍ර’ වැනි ඉතිහාසගත විශිෂ්ට දේවලට උරුම ජාතියක් ගැන හිතාගෙන ඒ දේ කරන්නෙ. ඒ ඇරෙන්ඩ වෙනත් කුහක කල්පනා නෑ. ඒත් අපේ රටේ ඊනියා කුහක සුචරිතවාදියො ඒවා ගැන බලන්නෙ අමුතු විදියට. කවරදාවත් ඒ චරිත රඟපෑවා කියලා ප්‍රේක්ෂකයන්ගෙන් එයාට විරෝධතා ආවෙ නෑ.ඒත් මේ රටේ ඇතැම් සුචරිතවාදින් ඇයට එරෙහිව නැඟුණා. ඇය කළේ රංගනයක්. එදා මාත් රන්ජන් මෙන්ඩිස් ආදින් ද ඒ චිත්‍රපටයේ රඟපෑවා. මේ රටේ කුහක ඇතැමුන් විසින් ඇයට ඉතාම නරක විදියට අපහාස කළා. ඇය උගත් එඩිතර ඒ වගේම දක්ෂ නිළියක්. ඇය මගේ හොඳම මිතුරියක්.ඒ කුඹුක ගෙදර අන්තිම කාලේ ඇය හිටියෙ තනිවම. ඇයට අයිති තුවක්කුවක් ගෙදර තිබුණා. ඇය හිතුවා ඒ තුවක්කුව තිබෙන තුරු කාටවත් ඇයට කිසිවක් කරන්ඩ බෑ කියලා. මා දවසක් කීවා දම්මි ඔය තුවක්කුවම ඔබේ විනාශය වෙන්ඩ පුළුවන් කියලා.තුවක්කු ආදිය එකතු කරන කල්ලියක් ඒ කාලෙ රටේ තිබුණු නිසා මා එසේ කීවෙ. ඇය මරණය තෙක්ම මා ළඟින් ඇසුරු කළා. එය අනියම් සබඳකමක් හැටියට ගන්ඩ එපා. දැඩි මිතුරුකමක්. ඇය අනාරක්ෂිත නිසා උසස් හමුදා නිලධාරින් පොලිස් නිලධාරින් ළඟින් ඇසුරු කළා. ඒ අය නිතර එහි යන එන එක තමාගේ ආරක්ෂාවට හේතුවක් වේවි කියලයි ඇය කල්පනා කළේ.මේ අතර දවසක් තිස්සමහාරාමෙ ‘යක්ෂාගමනය’ නාට්‍ය පෙන්වන්ඩ යන්ඩ සූදානම් වෙද්දි මට දීපිකා ප්‍රියදර්ශනි නංගි කියනවා. අන්න! ඔයාත් එක්ක රඟපෑ දම්මි මරලා දාලා මිනිය හමුවෙලා කියලා. මා ඩබ්ලිව් ජයසිරි ඇතුළු පිරිසට නාට්‍ය පෙන්වන්ඩ එහි යන්ඩ බාර දීලා කෙළින්ම ආවෙ කුඹුකෙ ඇගෙ ගෙදරට.ඒ වෙලාවෙ අම්මා හිටියෙ හොරණ පැත්තෙ ගෙදරක. මං ඒ අම්මත් තවත් නෑයකුත් වාහනයේ දාගෙන මිනිය තිබුණු කළුබෝවිල ඉස්පිරිතාලෙට ගියා. ගියාට ඇතුළු වෙන්ඩ බෑ මිනිය බලන්ඩ. කැස්බෑව මහේස්ත්‍රාත් තුමා පරීක්ෂණය කරමින් හිටියේ.ඒ වෙලාවෙ එතැන හිටපු උසස් පොලිස් නිලධාරියෙක් කිව්වා කවුරු ආවෙ නැතත් ධර්මසිරි එනවා කියලා කියලා අපි ඔට්ටුත් ඇල්ලුවා කියලා. මා මහේස්ත්‍රාත් තුමාගෙන් අවසර පැතුවා මිනිය බලන්ඩ. එතුමා මට අවසර දෙන ගමන් කීවෙ. බලන්ඩ මිනියක් නෑ. ඉදිමිලා සිරුර. දවස් 4 ක් විතර වෙනවා. ඔයා අපිට උදව් කරන්න. ඉඩම් ආරවුල් එහෙම මෙයාට තිබුණද? කියලා. මං කීවා මා එයාගෙ පෞද්ගලික දේවල් දන්නෙ නෑ කියලා.ඒ වෙලාවෙ තීන්දු කරලා තිබුණෙ රජයෙ වියදමින් ඇගේ මිනිය පෝර උරයක දාලා වළදාන්ඩ. ඒත් ඒ අම්මයි මමයි ඉල්ලලා මිනිය බාර ගත්තා. අපි පොල්ගස්ඕවිටින් පෙට්ටියක් අරන් මතක වස්ත්‍ර පූජා කරන්ඩ අවශ්‍ය දේ අරන් මිනිය කුඹුක කනත්තට ගෙනාවා.හොරණ විද්‍යාරත්නයේ මා දන්න හාමුදුරුනමක් වඩමවාගෙන අවසන් කටයුතු කළා. ඒ වෙලාවෙ ගමේ අය කනත්තේ හිටියා. අපිට දක්ෂ නිළියක් නැති වුණා. ඇය කාටවත් වරදක් කළේ නෑ. බොරු සුචරිතවාදීන් ඇය ඝාතනය දක්වා ගෙන ගියා.උපාලි සමරසිංහඡායා - දුෂ්මන්ත මායාදුන්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>02</day>
    </date>
    <link>http://www.silumina.lk/2014/02/02/_art.asp?fn=af1402026</link>
    <topic>කන්ද උඩරට ගොවි රජා වුණු කුලියාපිටියේ දොස්තර</topic>
    <author>සටහන හා ඡායාරූප</author>
    <content>අතීතයේ ඒ රෝහල් නිල නිවසේ ගෙවත්ත පුරාම මානා කැලයකි. නමුත් දැන් ඒ ගෙවත්තේ මහා ගොවිපළකි. ඒ පරිවර්තනය කළේ ගොවියන් පිරිසක් නොවේ. මාතලේ රෝහලේ වෛද්‍ය අධිකාරී එච්. එම්. අර්ජුන තිලකරත්න මහතා හා ඔහුගේ ආදරණීය භාර්යාවයි. ඒ පරිවර්තනය නිසා මධ්‍යම පළාතේ ගොවි රජා ලෙස සම්මානයක් මාතලේ දිස්ත්‍රික් නාගරික ගොවියා සම්මානයත් ඒ යුවළට හිමි විය.රජයේ දිස්ත්‍රික් මහ රෝහලක ප්‍රධාන වෛද්‍ය අධිකාරීවරයා යනු රාජකාරී බහුල වගකීම් රැසක් හිස මත දරාගත් අයෙකි. එවන් නිලධාරියකු තමන්ගේ එදිනෙදා පෞද්ගලික පරිභෝජනය සඳහා අවශ්‍ය එළවළු වැනි දෑ වස විසෙන් තොරව සකසා ගන්නට දවසේ පැය කීපයක් වෙන්කරගෙන සාදාගත් ගෙවත්ත, මධ්‍යම පළාතේ රාජ්‍ය නිලධාරීන්ගේ හොඳම ගෙවත්ත ලෙස තේරී ප්‍රථම ස්ථානය සඳහා වූ කුසලානය හා සහතික පත හිමිකර ගැනීම ඓතිහාසික වැඩකි. මේ හදන්නේ ඒ වැඩේ ගැන ඔබට කියන්නයි.රාජකාරීමය වශයෙන් වගකීම් සියල්ල ඉටුකරමින් තම ආයතනයේ කාර්ය මණ්ඩලයේ අවශ්‍යතා ඉටුකරමින් තමන් වෙසෙන නිල නිවස වටා වූ අක්කර 1/2 ක් පමණ ඉඩම් කොටස සරුසාර ගෙවත්තක් බවට පත්කර ගත් මාතලේ දිස්ත්‍රික් මහ රෝහලේ ප්‍රධාන වෛද්‍ය අධිකාරී එච්. එම්. අර්ජුන තිලකරත්න මහතා මේ කතාවේ ඒ සුවිශේෂී පුද්ගලයාය.“මගේ ගෙවත්තේ පමණක් නොව මුළු රෝහලේම කිසිඳු කසළ වර්ගයක් පිට යවන්නේ නැහැ. දිනකට කිලෝ 5000 ක් පමණ වූ කසළ වලින් දිරන වර්ග ජීව වායු ඒකකයට දමා එම වායුවෙන් කුස්සියේ වැඩ කටයුතු කරගෙන යනවා. නොදිරන දෑ සියල්ල තෝරා බේරා පුලුස්සා දමනවා. ඒ නිසා අපේ කසළ පිටට යන්නේ නැහැ. තිලකරත්න මහතා පවසයි.“අපි තරගයකට කියලා වගා වැඩ කළේ නැහැ. මුල සිටම වගා කටයුතු කළේ අපිට පරිභෝජනයට අවශ්‍ය දේ ලබාගන්නයි. ඒ අතරතුරේදී තමයි මේ තරගය ගැන දැනගත්තේ. ඉතින් අපේ ගෙවත්ත ගැනත් ඔවුන්ට දැන්වූවා. එහෙම තමා අපි තරගයට යොමු කළේ. ඒ අධිෂ්ඨානශීලී හඬ මාතලේ මහ රෝහලේ ප්‍රධාන වෛද්‍ය නිලධාරී අර්ජුන තිලකරත්නයන්ගේය.ආණ්ඩුව කියනවා තමන්ට අවශ්‍ය දේ තමන්ම නිපදවා ගන්නවා නම් හොඳයි කියලා. ඉතින් ඒවාට කොහේද වෙලාවක් උදේ 8 ට වැඩට ඇවිත් සවස 4 ට යන්නෙ හොඳටම හෙම්බත් වෙලා. ඉතින් කඩෙන් නොගෙන කොහොම හදන්න ද? මෙහෙම කියන බොහෝ දෙනෙක් සමාජයේ ඉන්නවා. දිනකට පැයක් හමාරක් ඒ සඳහා වැය කර ගන්නට වෙලාවක් නැහැ කියන්න බැහැ. ඒ අය මේ ගෙවත්ත ඇවිත් බලන්න. ඒ එතුමන්ගේ අදහසයි.අර්ජුන තිලකරත්න මහතා කුලියාපිටියේ නක්කාවත්තේ ජන්ම ලාභය ලබා ඇති අතර එතුමන්ගේ පියාණන් විදුහල්පතිවරයකු ලෙස සේවය කොට විශ්‍රාම ලැබුවෙකි. මහනුවර ධර්මරාජ විද්‍යාලයේ ඉගෙනුම ලැබු කාලයේ සිටම නිවාඩුවට නිවසට ගිය අවස්ථාවලදී ඔහු තම ගෙවත්තේ වැඩවලට සහාය වෙමින් කෘෂි ව්‍යාපාරයට බරව කටයුතු කොට ඇත.ඒ මහතා මාතලේ මහ රෝහලට පත්ව එන්නට පෙර සේවය කළ ස්ථානවලත් තම නිල නිවස වටා තමන්ට අවශ්‍ය එළවළු බෝග වර්ග සිටුවා ඒවායින් ප්‍රයෝජන ගෙන ඇත. 2010 වසරේදී මාතලේට පැමිණි කාලයේ එම නිල නිවස වටා මහා කැලයක් බිහිවී තිබු බව ඔහු පැවසුවේය.තම ගෙවතු වගා වැඩ පිළිවෙළට නිරතුරුවම සහාය ලබා දෙන බිරිය සංජීවිකා හේරත් මහත්මිය මාතලේ යටවත්තේ කෘෂි ව්‍යාප්ති නිලධාරී යුවළකගේ දියණියකි. ඇය ද ජාඩියට මූඩිය ගැළපෙන්නා සේ කුඩා කාලයේ සිටම වගා කටයුතුවලට කැමැත්තක් දැක්වූ තැනැත්තියකි.“අපි කලින් හිටියේ පිළිමතලාවේ ඒ නිල නිවස වටාත් අපි අපිට අවශ්‍ය දෑ සිටුවා ප්‍රයෝජනයට ගත්තා. මාතලේ එන විට මේ නිල නිවස වටා තිබුණේ මහා කැලයක්. මුල් දවස්වල ඉස්සරහ ‍දොර වහලමයි තිබුණේ.සර්පයින් වැනි සතුන් නිතර එන නිසා. පස්සේ ටිකින් ටික මානා ගලවලා දමලා අපිට ඕන එළවළු ටික හදාගත්තේ කැලෑව ඉවත් කර දැමීමේ පරමාර්ථයෙන්. ඇය පැවසුවේ මහත් සතුටකින්.තිලකරත්න මහතා මාතලේ වැඩ බාර ගැනීමෙන් පසුව තම ගෙවත්ත පමණක් නොව මුළු රෝහල් බිමේ ඉඩකඩ ඇති සෑම තැනකම එළවළු වර්ග මල් වර්ග සිටුවීමට කටයුතු කළේය.මේ අතරේදී 2011 වසරේදී මධ්‍යම පළාත් කෘෂිකර්ම අමාත්‍යාංශය මඟින් පැවැත්වූ ගෙවතු වගා තරගයට ඉදිරිපත් වූ මාතලේ රෝහලට මාතලේ දිස්ත්‍රික්කය රෝහල් අතරින් හොඳම රෝහල ලෙස තේරී එක්වරක් පමණක් හිමිකර ගත හැකි ආණ්ඩුකාර කුසලානය හිමිකර ගත්තේය.ඉන්පසුව 2013 වසරේදී ද මාතලේ රෝහල ගෙවතු වගා තරගයට ඉදිරිපත්වූ අතර එහිදී ද මාතලේ දිස්ත්‍රික්කයේ හොඳම රෝහල ලෙස ප්‍රථම ස්ථානය දිනා ගත්තේය.ඒ ගෙවත්තේ බටු මිරිස් වැනි එළවළු වර්ගවලට වැඩි යමක් තිබීම විශේෂයකි. මිරිස් වර්ගවලින් කෝටු මිරිස්, මාළු මිරිස්, කොච්චි මිරිස්, කැවුම් මිරිස් වැනි විවිධ මිරිස් වර්ග ද පලා වර්ගවලින් විවිධත්වය පෙන්වනු ලබයි. දිය ගොටුකොළ, වෙල් ‍ගොටුකොළ, කොරියන් ගොටුකොළ වැනි විවිධ වර්ග ගෙවත්තේ ඇත. විවිධ අල වර්ග බතල මඤ්ඤොක්කා වැනි අල වර්ග ද ඇත.නුවරඑළිය වැනි ශීත ප්‍රදේශවල සැදෙන එළවළු වර්ග ද මේ ගෙවත්තේ තැනින් තැන ඇත. කෙසෙල්, කතුරු මුරුංගාවලට අමතරව ආයුර්වේද ඖෂධ වර්ග ද රාශියකි.එම ගෙවත්තේ මීමැසි ජනපදයන් ද ඇති නිසා එයින් ද ලැබෙන ප්‍රයෝජනය ගැන තිලකරත්න මහතා විටින් විට පැවැසීය. වගා කුලුන මෙන්ම කාබනික පොහොර සකස් කරගැනීමට අවශ්‍ය ක්‍රමයට සැකසීම ද මෙහිදී සිදුවෙයි.රෝහලේ ජීව වායු ඒකකයක් පවත්වාගෙන යන අතර එයින් ලැබෙන දියර පොහොර, පොහොරක් ලෙස පමණක් නොව පළිබෝධ නාශකයක් ලෙස මෙහි භාවිතයට ගැනේ. මීට අමතර අළු, සබන් වතුර, කොහොඹ ඇට ඉස්ම ද මෙහිදී ප්‍රයෝජනය ගනී.සටහන හා ඡායාරූපදයා අබේවීර (මාතලේ සමූහ)කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>02</day>
    </date>
    <link>http://www.silumina.lk/2014/02/02/_art.asp?fn=af1402027</link>
    <topic>හිරේ සිට මෙහෙයවූ ඝාතන කොන්ත්‍රාත්තුව</topic>
    <author>කීර්ති මෙන්ඩිස්</author>
    <content>මාතර තුඩාවේ පදිංචි මංජු ලක්ෂාන් කලක් නරක මිතුරු ඇසුරට යොමුව පසුකාලීනව තමන්ගේ පාඩුවේ ගොවිපොළක් පවත්වාගෙන ගියේය. දැල්කඩයා ද එම පළාතේ පදිංචිකරුවකු වූ අතර මත්කුඩු ජාවාරමට ද සම්බන්ධ වූ අයෙකි. ගාල්ල බන්ධනාගාරයේ සිර දඬුවම් විඳින මධුෂ් නමැත්තාගේ අනුදැනුම මත මත්කුඩු අලෙවි කිරීමේ යෙදෙන දැල්කඩයා මංජු ද හොඳින් දන්නා කියන පුද්ගලයෙකි.මධුෂ්ගේ මත්කුඩු ජාවාරමට මංජු සම්බන්ධ කරගන්නට දැල්කඩයා මහත් වෙහෙසක් ගත්ත ද එය ඉටු නොවීය. මංජු කිරි හරක් ඇති කරමින් සිය මස්සිනා ද සමඟ ගොවිපොළ පවත්වාගෙන ගියේය.දිනක් මංජුගේ ගෙදරට වහළෙන් බැසීමට උත්සාහ ගත් දැල්කඩයා මංජුගේ අතටම හසුවී බඩකට පුරා ගුටි කෑවේ හොඳ පාඩමක් ද ඉගෙන ගනිමිනි. මංජු හොඳ කරාටිකාරයෙක් වීම නිසා දැල්කඩයාට මංජුගෙන් බේරීමක් නොවීය.මේ නිසා දැල්කඩයා මංජු සමඟ තද වෛරයක් ඇතිකර ගත්තේය. ගුටි කා දින කිහිපයකට පසුව දැල්කඩයා පොලීසියට කොටු විය. ඒ ඊසී කෑෂ් ක්‍රමයට තවත් කූඨ ජාවාරමක යෙදී සිටියදීය. දැල්කඩයා ගාල්ල බන්ධනාගාරයට යවනු ලැබීය.ගාල්ල රිමාන්ඩ් හිරගෙදරට ගිය දැල්කඩයා තමාට මංජු පහර දුන් හැටි මධුෂ් ඉදිරියේ වමාරන්නට විය. මධුෂ් මින් කෝපයට පත්ව හිරගෙදර ඇතුළේ සිටම ජංගම දුරකථනයක් ඔස්සේ මංජු ඇමතුවේය.“දැල්කඩයා මගේ එකෙක්... ඌට පාඩුවේ ඉන්න දීපන්...”මධුෂ්ගේ කතාවට මංජුගේ ද රතු කට්ට පැන්නේය.“නැහැ ඌට මේ පැත්ත පළාතේ එන්න බැහැ... ඕකට මම මේ පැත්තේ ආයෙත් කුඩු විකුණන්න දෙන්නේ නැහැ...”“ආ උඹ එහෙම ද?”“ඔව්. ඇයි උඹ මොනවා කරන්න ද?”“මං තෝ මරනවා.”දෙදෙනා අතර වාග් සංග්‍රාමය දරුණු විය. දෙදෙනාම එකිනෙකාට මරණ තර්ජන එල්ල කර ගත්හ. මධුෂ් මින් දැඩි ලෙස කෝපයට පත්විය. මංජු අනිවාර්යෙන්ම මරා දැමිය යුතු බවට මධුෂ් තීරණය කළේය.චමින්ද ගාල්ල පදිංචිකරුවෙකි. මධුෂ්ගේ ‘කුඩු’ ජාවාරමට ද චමින්ද සම්බන්ධ වී සිටියේය. මධුෂ් කෙළින්ම චමින්ද ඇමතුවේය. ඒ ගාල්ල හිරගෙදර සිටය. මධුෂ් චමින්දට කියන්නේ මංජු මරා දැමිය යුතු බවය.“උඹ කොළඹ පලයන්... මම කියන විදියට වැඩ කරපන්”“මගේ අතේ සල්ලි නැහැ...”“උඹ පිටකොටුවට පලයන්... එතැනට ගිහින් මට කෝල් කරපන්...”මධුෂ් හිරගෙදර සිටිමින් මංජු ඝාතන සැලැස්ම මෙහෙයවන්නේය. කොළඹට යන චමින්ද මධුෂ්ගේ කීම පරිදි කැබ් රියක් ගෙන මීගමුවට ගියේය. එතැනදී තවත් දෙදෙනෙක් වාහනයට ගොඩ වූහ. පෑලියගොඩ පාලම ළඟදී තවකෙක් පාර්සලයක් ගෙනැවිත් චමින්දට දුන්නේය. ඒ සියල්ල ද සමඟින් මාතරට එන චමින්ද රුපියල් දොළොස් දාහක් ගෙවා කැබ් රිය යවා මංජු ඝාතනයට ඔත්තු බැලුවේය. අතරමඟදී දුන් පාර්සලයේ ගිනිඅවි දෙකක් විය.මංජු කවුදැයි හරිහැටි නොදත් චමින්ද ගමේ මිතුරෙකු වන නාලකගෙන් මංජු පිළිබඳ විමසා මංජුගේ ගොවිපළට ගියේ මස් මිලදී ගැනීමේ මුවාවෙනි.“අපිට ඌරු මස් කිලෝ විස්සක් විතර ඕන මඟුල් ගෙදරකට...”“හවසට එන්න... මම ගෙනත් තියන්නම්...”කිසිවක් නොදත් මංජු සිය මරණ වරෙන්තුව රැගෙන ආ චමින්දට කියන්නේ පිටට තට්ටුවක් ද දමමිනි. මංජු කවුදැයි හඳුනාගත් චමින්ද යළි පිටව ගොස් හතර වටින් අඳුරු වැටෙද්දී මංජු සොයා ආවේ ත්‍රිඑයිට් රිවෝල්වරය ද ඉනේ සඟවාගෙනය.“ගාත් තුනක්ම තියෙනවා... ඉන්න මං පැක් කරලා දෙන්නම්...”මංජුට පවසන්නට ලැබෙන්නේ එපමණකි. ඉණේ සඟවාගෙන සිටි පිස්තෝලය අතට ගත් චමින්ද මංජු වෙතට එය එල්ල කර වෙඩි තැබුවේය. මංජු වෙඩි පහර කා බිම ඇද වටෙද්දී චමින්ද යළිත් පිස්තෝලය ඔහු දෙසට එල්ල කොට වෙඩි තබන්නට උත්සාහ කළ ද එය පත්තු වූයේ නැත.මේ සියල්ල දුටු මංජුගේ මස්සිනා එතැන තිබු කිතුල් පොල්ල ගෙන චමින්දගේ හිසට පහර දුන්නේය. චමින්ද බිම ඇද වැටෙද්දී චමින්ද සමඟ පැමිණි අනෙකා ඔහු අත තිබු රිවෝල්වරයෙන් මස්සිනාට වෙඩි තැබුව ද උණ්ඩය ගියේ ඉවතටය. ඒ සැණින් ඔහුට ද කිතුල් පොලු පහර එල්ල විය.මේ අතර රැස්වූ පිරිස තුවාල ලත් මංජු රෝහල කරා රැගෙන ගිය ද මංජුගේ ජීවිතය බේරා ගැනීමට නොහැකි විය. මහත් පරිශ්‍රමයෙන් බිම හෙළා ගත් දෙදෙනාගෙන් එකෙකු සමඟ පොර බඳින මංජුගේ මස්සිනා එකෙකු අල්ලා ගස් බඳිද්දි හිසට වැදුණු පහරෙන් අන්දමන්ද වූ චමින්ද එතැන තිබු ඇළකට පැන පිහිනා පළා ගියේ සිය මිතුරා අතහැර දමාය.පසුව මාතර පොලීසියට මේ බව දැනුම් දීමත් සමඟ චමින්ද සමඟ පැමිණි අනෙකා වන ජානක නමැත්තා පොලිස් බාරයට ගෙන ප්‍රශ්න කිරීම සිදුවිය. ඒ වන විටත් පහරකෑම නිසා ජානකගේ අත කැඩී තිබිණි.ජ්‍යෙෂ්ඨ නියෝජ්‍ය පොලිස්පති චන්දන වික්‍රමරත්නජ්‍යෙෂ්ඨ පොලිස් අධිකාරී දේශබන්දු තෙන්නකෝන්පොලිස් ස්ථානාධිපති රුක්මන් කෝට්ටගේදකුණු දිසාව බාර ජ්‍යෙෂ්ඨ නියෝජ්‍ය පොලිස්පති චන්දන වික්‍රමරත්න මහතා මේ පිළිබඳව දැනුම්වත් වීමත් සමඟ මාතර කොට්ඨාස බාර ජ්‍යෙෂ්ඨ පොලිස් අධිකාරී දේශබන්දු තෙන්නකෝන් මහතාට පරීක්ෂණ සඳහා උපදෙස් ලැබිණි. ඒ අනුව තුවාල ලත් තුවක්කුකරුගෙන් ප්‍රශ්න කිරීමට තිහගොඩ වැඩ බලන පොලිස් ස්ථානාධිපති රුක්මන් කෝට්ටගේ මහතා වෙත ඉදිරිපත් කරනු ලැබීය.ජානකගෙන් දීර්ඝ ලෙස ප්‍රශ්න කිරීමට කෝට්ටගේ මහතාට නොහැකි වූයේ තුවාලලත් ඔහු පැය විසිහතරක් තුළ බන්ධනාගාර ගත කළ යුතුව තිබූ නිසාය. පොලීසිය ඒ වන විට චමින්ද ගැන දැන සිටියේ නැත. ජනක ද එදා‍ වෙඩි තබන්නට ගිය මිතුරා ගැන විමසද්දී බොරු බේගල් ඇද බෑව ද චමින්ද ගැන වචනයක් හෙළි කළේ ද නැත.“එයාගේ නම සුජීව සර්... මට කතරගම ගිහින් එනකොට මෙහෙ මුහුදේ නාන්න ආවා... එත‍කොට තමයි සර් එයා මම හඳුනාගත්තේ. ඉන් පස්සේ අපි කතාබහ කළා. මට දවසක් වැඩක් තියෙනවා මෙහෙ එන්න කිව්වා. මම ආවා. මම එතනට යනකම් දන්නේ නැහැ මේ කාවහරි මරන්නයි යන්නේ කියලා.”තුවාල ලත් ජනක පොලිස් පරීක්ෂකවරයා ඉදිරියේ බොරු බේගල් ඇද බෑවේය. වැඩිදුරට තබාගත නොහැකිව ජානක බන්ධනාගාර ගත කරන්නට පොලීසියට සිදුවිය. දක්ෂ විමර්ශනයක යෙදුණු පොලිස් පරීක්ෂක කෝට්ටගේ සිද්ධිය වූ ස්ථානයේ තිබූ ජංගම දුරකථනයක් ඔස්සේ ඊට ආගිය ඇමතුම් විශ්ලේෂණය කරමින් ජනක සමඟ මංජු ඝාතනය කරන්නට පැමිණියේ චමින්ද බව අනාවරණය කරගත්තේය.කොට්ටාව ගාල්ල අධිවේගී මාර්ගය ඔස්සේ ඇති දුරකථන කුළුණු ඔස්සේ හබරාදුවට පැමිණි මොවුන් හබරාදුවේ අවන්හලක උදේ කෑම ගත් හෝටලයක් ආසන්නයේ තිබු CCTV කැමරාවක සටහන් වූ රූප රාමු ද මෙම විමර්ශනයට පොලිස් පරීක්ෂක රුක්මන්ට මහත් පිටුවහලක් විය.ඒ ඔස්සේ දීර්ඝ ලෙස පරීක්ෂණ පවත්වමින් චමින්ද අත්අඩංගුවට ගත් ඔහු ඉන් පසුව චමින්දගෙන් ප්‍රශ්න කිරීමේදී මංජු ඝාතනය සිදුකළ හැටිත් ඊට මධුෂ් දුන් කොන්ත්‍රාත්තුවත් වමාරන්නට විය. ඒ අනුව මංජුගේ ඝාතනයට සම්බන්ධ තව කිහිප දෙනකුම අත්අඩංගුවට ගැනීමට පොලීසියට හැකි විය.ගාල්ල හිරගෙදර සිට ක්‍රියාත්මක වූ මරණ වරෙන්තුව අනුව මංජු ඝාතනය කළ හැටිත් මීට වසර හතරකට කලියෙන් එලෙසම වෙඩි තබා මාතර නාඳුගල වේල්ල අසලදී නවීන් ජයවික්‍රම මරා දැමු අයුරුත් චමින්ද පොලිස් පරීක්ෂක රුක්මන් ඉදිරියේ පාපොච්චාරණය කළේය.නවීන් මරා දැමු කොන්ත්‍රාත්තුව තමාට ලැබුණේ ද ගාල්ල හිරගෙදරින් බව ඔහු කීවේය. තමා නවීන් මරා දැමු මොහොතට සම්බන්ධ වුවද නවීන්ට වෙඩි තැබුවේ තමා නොවන බව ද ඔහු කියා සිටියේය.උණාකූරුවේ පදිංචි අයකු විසින් දුන් කොන්ත්‍රාත්තුවක් මත නවීන් මරා දැමු බව ද හෙතෙම කීවේය. නවීන් විසින් ලබාගත් මත්කුඩු වෙනුවෙන් රුපියල් ලක්ෂ දොළහක් උණාකූරුවේ පුද්ගලයාට දිය යුතු වුවත් එය නොගෙවීම මත නවීන් ඝාතනය කරන්නට සිදුවූ බවත් ඔහු කීවේය.“සල්ලි එපා... ඒව අමතක කරපන්... උඹට තව බඩු වගයක් දෙන්නම්... ඒක විකුණලා සල්ලි දීපන්...”එලෙස කියමින් නාඳුගල වේල්ල ළඟට ගෙන්වන ලද නවීන්ගේ හිසට වෙඩි තබා මරා දැමූයේ 2010 වසරේ ඔක්තෝම්බර් මස 15 වැනිදාය.හිරගෙදර සිට ලැබෙන කොන්ත්‍රාත් ඉටුකරමින් මිනිස් ජීවිත නැති කරමින් සිටි චමින්ද ඉන්පසු අධිකරණයට ඉදිරිපත් කොට රිමාන්ඩ් බන්ධනාගාර ගත කරනු ලැබීය.නොයෙකුත් වරදවලට බන්ධනාගාර ගතවන මොවුන් බන්ධනාගාරය තුළදී හඳුනාගත් පාතාල කෙරුමන්ගේ ගෝලයන් වී ඔවුන් විසින් මෙහෙයවන ලද මත්කුඩු ජාවාරමට හා මනුෂ්‍ය ඝතනවලට සම්බන්ධ සුළු මුදලකට ඕනෑම දෙයක් කරන බව පොලිස් පරීක්ෂණවලදී හෙළි විය.කෙසේ වෙතත් රක්ෂිත බන්ධනාගාර ගත කරනු ලැබ සිටි චමින්ද නමැත්තාට බන්ධනාගාරය තුළදී උණ රෝගය වැලඳි ඇත. 29 වැනිදා රෝගීව ප්‍රතිකාර සඳහා රෝහල් ගත කළ ඔහු 30 වැනිදා මියගොස් ඇත.මිනිස් ඝාතන දෙකකට සම්බන්ධව සිටි චමින්දගේ මරණය පිළිබඳ පශ්චාත් මරණ පරීක්ෂණය මාතර දී පවත්වනු ලැබීය. මිනිස් ඝාතන සිදු කරමින් සිටි ඔහුට අවසානයේ කිසිදා නොසිතූ ඉරණමකට ගොදුරු වීමට සිදුවූයේ මෙලෙසය.දකුණු දිසාව බාර ජ්‍යෙෂ්ඨ නියෝජ්‍ය පොලිස්පති චන්දන වික්‍රමරත්න මහතාගේ අධීක්ෂණය මත මාතර කොට්ඨාස බාර ජ්‍යෙෂ්ඨ පොලිස් අධිකාරී දේශබන්දු තෙන්නකෝන් මහතාගේ මෙහෙයවීමෙන් තිහගොඩ වැඩ බලන පොලිස් ස්ථානාධිපති රුක්මන් කෝට්ටගේ ප්‍රමුඛ සැරයන් ෂෙල්ටන් (55870), හා කොස්තාපල්වරුන් වූ සරත්චන්ද්‍ර (32026), කුලතුංග (36024), චතුරංග (82554), හා කුමානායක (82056) යන නිලධාරීහු මේ පිළිබඳ පරීක්ෂණ පැවැත්වූහ.පොලිස් පරීක්ෂණ ඇසුරෙන් ලිපිය සකස් විය.කීර්ති මෙන්ඩිස්(ඉකුත් 19 වැනි දින පබළු ඇටයේ මතු වූ ඝාතකයා යන විශේෂාංගයේ මියගිය සමන් නමැත්තා සිද්ධිය වන අවස්ථාවේ බීමතින් සිටි බවට සඳහන් විය. අප එම විශේෂාංගය පළ කළේ පොලීසිය මඟින් ලබාදුන් තොරතුරු පදනම් කරගෙනය.)කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>02</day>
    </date>
    <link>http://www.silumina.lk/2014/02/02/_art.asp?fn=af1402028</link>
    <topic>ආත්මීය බැඳීම් සහ මාධ්‍ය කර්මාන්තය</topic>
    <author/>
    <content>පොදු ඉල්ලුම සහ ආත්මීය සංවේදනා අතර ඇති පරස්පරය අප කී දෙනකුට අවබෝධ කරගත හැකි වී තිබේදැයි කියා මම නොදනිමි. මසිතෙහි මේ සටහන මෙසේ පෙළගැසෙන්නේ එවන් පරස්පරයක් මට දැනෙන බැවිනි.මේ විදියට “මසිත” සටහන පටන්ගෙන ලියාගෙන ගියහොත් ඒ ලියවිල්ල එක්තරා ආකාරයක අපබ්‍රංශයක් වන බව ද මම දනිමි. එහෙයින් කෙළින්ම එනම් අමු අමුවේ ම මෙය ලියන්නැයි මසිත මට නියෝග කරයි. මසිතෙහි නියෝග නොපිළිපැද සිටීමට මට හැකියාවක් නැත.මගේ ජීවිතයේ මා තුළ මහත් කම්පනයක් ඇතිකළ සිද්ධීන් අතර රංග ගේ වියෝව මුල් තැනක ඇත. මෙලොව හැර යන විට ඔහුගේ වයස අවුරුදු දාහතරක් පමණ වන්නට ඇතැයි මම සිතමි. ඔහු අකල්හි වියෝ වූයේ තැලසීමියා රෝගයට ගොදුරු වීමෙනි.රංග මගේ මල්ලිගේ බාල පුත්‍රයාය.රංග වැඩිහිටියන්ට සමීප වීමට මහත් දක්ෂතාවක් මෙන්ම ආසාවක් දැක්වූ දරුවෙකි. බොහෝ කුඩා දරුවන් මට එතරම් ප්‍රියමනාප බවක් නොදැක්වූයේ මා අඩුවෙන් කතා කරන බැවින් විය යුතු යැයි පසු කාලයකදී මම දැන ගතිමි. අනෙක් අතට ඒ කතා කරන වචන කිහිපය ද ඔවුන්ගේ ලෝකයට ගැළපෙන පරිදි හඬ නඟා පිටවූයේ නැත. “මුනු... මුනු” ගෑමකි.එහෙත් “මහප්පා” යැයි කියමින් රංග මට සමීප වූයේය. අපේ ගෙදර කුඩා පොකුණක් සාදා එයට තිත්ත පැටවුන් සහ පෙතියන් කිහිප දෙනකු දැමු විට රංග ඒ දැක මහ හඬින් සිනාසී ඒ වන විට ඔහුගේ මාළු ටැංකියේ සිටි තෙප්පලි පැටියෙක් මට ගෙනැවිත් දුන්නේය.රංග වියෝ විය. එහෙත් ඔහු දුන් තෙප්පෙලියා ඊටත් පසු වසර ගණනාවක් ජීවත් වූයේය. මින් වසරකට හෝ එකහමාරකට පෙර තෙප්පෙළියා මිය ගියේය. ඒ වන විට ඌ කොළ පොතක් තරමට විශාල වී සිටියේය.ඒ තෙප්පෙළියා මියගිය පසු මම පොකුණ ද වසා දැමීමි.රංග නිතර නිතර මා සොයා ආවේය. ඔහු එක එක දේවල් ගැන මා සමඟ කතා කළේය. ඒ වයසේ දරුවන් සමඟ මට කතා කරන්නට එතරම් දේ නොමැති වුවද රංග සමඟ කතා කරන්නට මට බොහෝ දේ තිබුණේය.ඔහු දුර්වලව... රෝගය උත්සන්නව... සිටි අවදියේ රාගම රෝහලට මම නොගියෙමි. සුරතල් කටකාර වචන ද දඟලන සිනාව ද නොමැති රංග දෙස බලා සිටීමට මට නොහැකි විය.ඔහුගේ ප්‍රාණය නිරුද්ධ සිරුර අපේ මහගෙදර සාලයේ තිබුණු දවස් දෙක තුන පුරා සාලය හරහා මම ගමන් නොකළෙමි. නිසල දේහයක් ලෙස රංග මගේ මතකයෙහි තබා ගන්නට මට නොහැකිය.අදටත් ඔහු මගේ මතකයෙහි රැඳී සිටින්නේ “මහප්පා” යැයි හඬ නගා කෑ ගසමින් මා සොයා දිව ආ දඟකාරයාගේ ස්වරූපයෙනි. එහෙත් යථාර්ථය නම් දඟකාරයා පසුව නිසල දේහයක් බවට පත්වූ බවය. එහෙත් ඒ යථාර්ථය පිළිගැනීමට මම අකමැත්තෙමි.ආත්මිය බැඳීම්වල ස්වභාවය එයයි.මසිතෙහි මේ සටහන තබන්නට මට සිත් වූයේ කොළඹ ආනන්දයේ සෙනිත් දරුවා අවාසනාවන්ත ලෙස වියෝ වීමෙන් පසු සියලුම මාධ්‍යයන් ඒ පිළිබඳව දැක්වූ ආකල්පය ශෝචනීය වූ බැවිනි.සෙනිත් දරුවාගේ ඛේදනීය ඉරණම මාධ්‍යයන්ට හොඳ ප්‍රවෘත්තියක් වූ බව ඇත්තය. ඔහුගේ ඡායාරූපය එහි අත්‍යවශ්‍ය අංගයක් වූ බව ද ඇත්තය. එහෙත් ඔහුගේ නිසල දේහයේ ඡායාරූප පළ කිරීම කෙතරම් සාධාරණදැයි යළි ආපසු හැරී කල්පනා කිරීමට අපට නොසිතෙන්නේ ද?ඔහුගේ දේහයේ ඡායාරූපය පුවත්පත් මුල් පිටුවල පළවී තිබෙනු දුටු විට මසිත මගෙන් ඇසූ ප්‍රශ්නය නම් ඒ ඡායාරූපය ඒ අම්මාගේ තාත්තාගේ සහෝදරියන්ගේ සිත් කෙතරම් නම් රිදවන්නට ඇද්ද? යන්නයි. එය එසේ පළ කිරීම කෙතරම් නම් අසාධාරණ ද යන්නයි.ඒ ඡායාරූපය දැකීමට... එසේ දැක කඳුළක් හෙළන්නට රටේ මිනිසුන් ද කැමැත්තකින් සිටින්නට ඇත. ඒ අපේ මිනිසුන්ගේ හොඳකමය. සංවේදීකමය. එබැවින් ඒ පැත්තෙන් කල්පනා කළහොත් ඒ වැනි ඡායාරූප පළ කිරීම ගැන දෙසක් කිව නොහැකිය.එහෙත් ආත්මීය බැඳීම් ඇත්තවුන්ට එය දරාගත හැක්කක් ද? පොදු ඉල්ලුම සහ ආත්මීය සංවේදිතාව අතර ඇති පරස්පරයක් ගැන සටහන් කරමින් මෙවර “මසිත” පෙළ ගැස්වූයේ එබැවිනි.මේ ආත්මීය බැඳීම් පිළිබඳව මට ද එතරම් හැඟීමක් නොතිබුණු කාලයක් ද වීය.දිවයින ඉරිදා සංග්‍රහයට මාත් සමඟම එක්වූ ජයනාත් ගුණවර්ධන සුමිතුරා බොහෝ තරුණ වියේදී වියෝ වූ අයුරු මට තවමත් මතකය. ඒ රුධිරයේ අසාමාන්‍ය රෝගයකිනි. ගාල්ලේ උළුවිටිකේ ඔහුගේ නිවෙසේ පැවැත්වූ අවමඟුලේදී ‘දිවයින’ පුවත්පතේ මිතුරන් වෙනුවෙන් මම කතා කළෙමි.මා කතා කළේ අවමංගල්‍යය වෙනුවෙන් රැස්ව සිටි ඥාති මිත්‍රාදින්ට නොවේ. නිසලව සිටි ජයනාත්ටය.“ජයනාත් උඹත් මමත් දිවයිනේ සම්මුඛ පරීක්ෂණයට ආවෙ එකට... උඹට ඉස්සෙල්ල මං කාමරේට ගියා... ඒත් උඹ මට ඉස්සෙල්ල මේ ගමන ගියා...”මා එසේ කතාව ආරම්භ කොට දිගින් දිගටම ජයනාත්ගේ දේහයට කතා කළ අයුරු මට අද වගේ මතකය. කතාව අවසාන වීමත් සමඟම මගේ අතින් අල්ලාගත් කපිල කුමාර කාලිංග කිසියම් වාහනයකට මා කැඳවාගෙන ගොස් මධුවිතක් මට දී “ඇයි මචං උඹ අපිව ඇ‍ඬෙව්වෙ?” කියා ඇසූ අයුරු ද මට මතකය.ඉන් වසර ගණනාවකට පසු ජයනාත්ගේ බාල සොහොයුරු ප්‍රේමනාත් කිසියම් අවස්ථාවකදී මට හමු විය.“කසුරි අයියගෙ කතාව අපි ටේප් කරලා තිබුණේ. පස්සෙ අපි දැනගත්ත අපි කවුරුත් නැති වෙලාවට අම්ම ඒක දාගෙන අඬනව කියල. පස්සෙ අපි ඒක වීසි කළා.”ආත්මීය බැඳීම්වල තියුණු ස්වභාවය එයයි. සෙනිත් දරුවාගේ දෙමවුපියන්ට මේ බොහෝ දේවල් ඉතිරි නොකළානම් කෙතරම් හොඳදැයි මසිත මගෙන් ප්‍රශ්න කරන්නේ එබැවිනි.මම ආත්මීය සංවේදීතාවත් පුවත්පත් කර්මාන්තයත් අතර ඇති පරස්පරයට මැදිවී අන්දමන්ද වී සිටින්නෙමි.“අපි යන්නේ කොහේ ද?කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>02</day>
    </date>
    <link>http://www.silumina.lk/2014/02/02/_art.asp?fn=af1402029</link>
    <topic>ආදි නාලන්දීය 63 - 65 කණ්ඩායමෙන් සිසුන් 66 දෙනකුට ශිෂ්‍යත්ව</topic>
    <author>සටහන - සුනිල් දයා අල්විස්</author>
    <content>නාලන්දා විදුහල්පති කර්නල් රංජිත් ජයසුන්දර මහතා අතින් සිසුවෙක් තම ශිෂ්‍යත්වය ලබාගනිමින් .උත්සව සභාවට සහභාගී වූ ශිෂ්‍යත්වලාභී පිරිස.කොළඹ නාලන්දා විද්‍යාලයීය ආදි ශිෂ්‍ය සංගමයේ 1963/ 65 කණ්ඩායම 2014 වසර වෙනුවෙන් නාලන්දාවේ ශිල්ප හදාරන සිසුන් 66 දෙනෙකුට අධ්‍යාපන කටයුතු සිදු කරගෙන යාමට මූල්‍ය ආධාර ලබාදෙන ශිෂ්‍යත්ව ප්‍රදානය කරන ලදී.වසරේ මාස‍ දොළහ කාර්තු වශයෙන් බෙදා ‍මෙම ශිෂ්‍යත්ව සඳහා මුදල් පිරිනැමීම ඉකුත් දා සිදු කරන ලදී.විදුහල්පති කර්නල් රං‍ජිත් ජයසුන්දර මහතාගේ ප්‍රධානත්වයෙන් මේ ශිෂ්‍යත්ව ප්‍රදාන උත්සවය පැවැත්විණ.ශිෂ්‍යත්වලාභී සිසුන් ඔවුන්ගේ පන්ති භාර ගුරු පියවරුන් ම‍‍‍ෑණිවරුන් මවුපියන් හා අදාළ පන්තිවල සිසුහු ද ශිෂ්‍යත්ව සඳහා දායකත්වය ලබාදුන් ආදී සිසුන් පිරිසක් ද මේ අවස්ථාවට සහභාගි වූහ.ආදි ශිෂ්‍ය සංගමයේ වාර්ෂිකව සිදුකරන මෙම ප්‍රදානයන් ආර්ථික අපහසුතා ඇති දරුවන්ගේ අධ්‍යාපනයට විශාල රුකුලක් වන බව විදුහල්පතිවරයා කීය.ශිෂ්‍යත්ව ප්‍රදානයට මුල් වූ පසුබිම 63/ 65 නාලන්දා ආදි ශිෂ්‍ය සංගමයේ සභාපති ඩොල්ටන් වක්වැල්ල මහතා සඳහන් කර සිටියේ මෙසේ ය.සිය කණ්ඩායම 1994 දී සිසුන් 7 ‍දෙනකුට ශිෂ්‍යත්ව ප්‍රදානය කළ බවත් මෙය වසරින් වසර මෙම සංඛ්‍යාව වැඩි කොට මෙවර ශිෂ්‍යත්ව 66 ක් ප්‍රදානය කිරීමට හැකි වී තිබෙන බවත් කීය.ශිෂ්‍යත්වලාභී උසස් පෙළ දරුවෙක් මෙවර උසස් පෙළ විභාගයේදී ජීව විද්‍යා අංශයෙන් විශිෂ්ට ලෙස සමත් ව පේරාදෙණිය විශ්වවිද්‍යාලයට ඇතුළත් වීමට වරම් ලබා ඇත.උසස් පෙළ ඉගෙනුම ලබන ශිෂ්‍යත්ව ලාභී කුපුන් කුෂාන්ත මලල ක්‍රීඩා ක්ෂේත්‍රයෙන් නාලන්දාවට ගෞරව රැසක් ලබාදීමට සමත් වී සිටී.63/ 65 නාලන්දා විද්‍යාලයීය ආදි ශිෂ්‍ය සංගමය යටතේ ශිෂ්‍යත්ව ලබා සිය අධ්‍යාපන කටයුතු සාර්ථකත්වයට පත්කර ගත් සිසුහු රාශියක් වෛද්‍යවරු ඉංජිනේරුවන් හා වෙනත් ක්ෂේත්‍රවල සුදුස්සන් බවට පත්ව ස්වකීය ජීවිත සාර්ථකත්වයට පත් කරගෙන ඇත.63/ 65 ආදි සිසුහු වැඩි දෙනා අද සීයලා ය. නමුත් මේ බොහෝ දෙනා තවමත් ක්‍රියා කරන්නේ වයසට නොගිය තරුණයන් පිරිසක් ලෙස ය. ඔවුහු නාලන්දාවට ජීවිතය තිබෙන තුරු යමක් කරන්නට සැදී පෑදී සිටින්නේ නාලන්දා මෑණියන්ගේ සෙවණ ඔවුන්ට තවමත් සැනසිල්ලක් ගෙන දෙන නිසා ය. ඒ සැනසිල්ල ඔවුන්ට අත්වී තිබෙන්නේ අද ඔවුන් සියලු දෙනා යම්කිසි තැනක සිටිනවා නම් ඒ තැන හිමි වී තිබෙන්නේ නාලන්දා මෑණියන් වන නිසා ය.(විස්තර හා ඡායාරූප ලබාගැනීමට සහාය දුන් 63/ 65 ආදි සිසු සංගමයේ සභාපති ඩෝල්ටන් වක්වැල්ල මහතාට විශේෂ ස්තුතිය පිරිනමමි.)සටහන - සුනිල් දයා අල්විස්ඡායාරූප - විමල් කරුණාතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>02</day>
    </date>
    <link>http://www.silumina.lk/2014/02/02/_art.asp?fn=af14020210</link>
    <topic>කොටි විනාශ කළ සිංහල ගමක දුක හිතෙන කතාව</topic>
    <author>චන්ද්‍රා අත්තනගොඩ</author>
    <content>තිස් වසරකට අධික කාලයක් රට වෙළාගත් බෙදුම්වාදී යුද සමයේ දී එදිනෙදා භාෂා ව්‍යවහාරයට එක්වූ ‘මායිම් ගම්මාන’ යන වදන යුද ජයග්‍රහණයත් සමඟ සමාජ ව්‍යවහාරයෙන් අමතකව ගොස් ඇත. මායිම් ගම්මාන ලෙස හඳුන්වන ගම්මාන දැන් රට තුළ නොමැති බව රජය අවධාරණය කරයි.එහෙත් එකල එල් ටී ටී ඊ ය සලකුණු කළ ඊලාම් සීමාවේ හෝ එහි අභ්‍යන්තරයේ පිහිටි සිංහල සහ මුස්ලිම් ගම්මානවලට පැන ගම්වාසීන් අමානුෂික ලෙස කපා කොටා මරා දමා හෝ බියවද්දා පළවා හැර ඒ ගම් අයිති කරගත් පුවත් ජන සමාජයෙන් අමතකව ගොස් නැත.කල්කුඩා මැතිවරණ කොට්ඨාසයේ පිහිටි සිප්පිමඩුව එවැනි ශෝචනීය තත්ත්වයකට මුහුණ පෑ පාරම්පරික සිංහල ගමකි. 1985 දී මේ ගමට කඩා වැදුණ ත්‍රස්තවාදීහු වෙඩි තබා, බියවද්දා එහි ජීවත් වූ පවුල් 64 ක් පළවා හැරියෝය. ත්‍රස්තවාදීන්ට අවනත නොවී තම ගමත්, නිවෙසත් හැර යාමට එරෙහි වූ සිරිදේව මහතා නිවෙස තුළ වළක් හාරා එහි දමා වෙඩි තබා මරා දැමු බව එම ගමේ රූපසිංහ මහතා පවසයි.මඩකලපුව සිට එරාවූර් - මහඔය මාර්ගයේ එරාවූර් සිට මහඔය දෙසට කිලෝමීටර් 38 ක් දුරින් පිහිටි කරදියන්ආරු තුංමංහන්දියෙන් හැරී උන්නිච්චිය දෙසට කිලෝමීටර් 18 ක් පමණ දුරින් සිප්පිමඩුව ගම්මානය පිහිටා ඇත. මහියංගණ පදියතලාව මහඔය මාර්ගයේ කරදියන්ආරු තුංමංහන්දිය පසුකර සිප්පිමඩුවට පිවිසිය හැකි තවත් මාර්ගයකි. මාර්ග හා යටිතල පහසුකම් අවම වුවද මේ ගම සොබාදහමේ අපූර්ව දායාදයකි.හාත්පස පුරා විහිදුණු තොප්පිගල කඳු පන්තිය ගමේ සෞන්දර්ය අලංකාරවත් කර ඇත. තෙරක් නොපෙනෙන වෙල්යාය සශ්‍රීකත්වය නිහඬව පවසයි. උන්නිච්චිය වැවෙන් දියවර සපයන ඇළ මාර්ග කීපය ගොවිතැනට උචිත පරිසරයත් කර්කෂ බවට සිසිලත් ගෙන එයි.1815 ඌව කැරැල්ලේ දී පසුබැස මේ ප්‍රදේශයේ සැඟවුණු සිංහල හේවායෙකු වූ බඩපිහප්පු ගෙන් සිප්පිමඩුව ගමත්, එහි පරපුරත් ආරම්භ වූ බව ගම්වාසීන්ගේ මතයයි. සිංහල, මුස්ලිම් හා ද්‍රවිඩ ජනවර්ග නියෝජනය කරන මිනිසුන් මේ ප්‍රදේශයේ ජීවත්වන බැවින් සිප්පිමඩුවේ ගම්වාසීන්ට මේ භාෂා දෙකම මැනැවින් හැසිරවිය හැක.1985 පෙර සිප්පිමඩුව සශ්‍රීක ගමකි. පවුල් 64 ක් ජීවත් වූහ. ඔවුන් ස්ථිර නිවාසවල ජීවත් වූ බවට සාක්ෂි අදටත් තිබේ. බුදු මැදුරක් හා ආවාසයක් ද අනුරාධපුරයෙන් ගෙන ආ බෝධියක් ද තිබූ බව ගම්වාසීහු සඳහන් කරති. මෙම ප්‍රදේශයට තිබූ එකම විදුහල සිප්පිමඩුවේ දේශප්‍රේමි කනිටු විදුහලයි.1985 දී එල් ටී ටී ඊ ත්‍රස්තවාදීහු ගමේ සියලු ගෙවල් කඩා ගිනි තබා විනාශ කළහ. ආවාස ගෙයත්, බුදු මැදුරත් විනාශ කළ ත්‍රස්තවාදීහු බෝධිය කපා දමා ගිනි තැබු බව ගම්මු පවසති. දේශප්‍රේමී විදුහල විනාශ කළ ත්‍රස්තවාදීන් එහි තිබූ ලී හා උළු, යකඩ ආදිය රැගෙන ගොස් ඇත.අද මේ විදුහල තිබූ බවට ඇති සාක්ෂිය නම් ළිඳ හා වැසිකිළි වළත්, ප්‍රධාන ගොඩනැඟිල්ලේ ගුරු කාමරයේ කොන්ක්‍රීට් අල්මාරියේ කොටසකුත් පමණි. මෙම විදුහලේ ආරම්භක විදුහල්පතිවරයා වශයෙන් කටයුතු කළේ ජ්‍යෙෂ්ඨ මාධ්‍යවේදී සීලරත්න සෙනරත් මහතා බව ගම්වාසීහු පවසති. ඒ මහතා සඳහන් කළේ තමා අම්පාර සියඹලාවැව විද්‍යාලයේ විදුහල්පතිවරයා ලෙස සේවය කරමින් සිටියදී 1977 වසරේදී දේශපාලන පළිගැනීමකට ලක්ව මඩකලපුව දිස්ත්‍රික්කයට මාරු කළ බවත්, එකල සිප්පිමඩුව කනිටු විදුහල ආරම්භ කර එහි විදුහල්පතිවරයා වශයෙන් වසර 05 ක් පමණ සේවය කළ බවත් ය.සිප්පිමඩුව ප්‍රදේශයට විදුහලක් නොතිබූ හෙයින් මඩකලපුවේ දේශප්‍රේමී සිංහල වෙළෙඳ සංගමයේ ධන පරිත්‍යාගයෙන් එම විදුහල් ගොඩනැඟිල්ල ඉදිකළ නිසා ඊට සිප්පිමඩුව දේශප්‍රේමී කනිටු විදුහල ලෙස නම් තබා ඇත. එකල ළමුන් 550 ක් පමණ අධ්‍යාපනයේ නිරතව සිට ඇති අතර, 1 සිට 5 දක්වා පන්ති පවත්වා ඇත. ගැලිසන් හෙට්ටිආරච්චි නම් උප ගුරුවරයකු විදුහල්පතිවරයාට සහාය වී ඇතැයි වාර්තා වේ.එකල සිප්පිමඩුවේ ගම්වැසියෝ කිසිවකුට අත නොපා හේන් ගොවිතැනෙන් සශ්‍රීක ජීවිත ගත කළහ. සිප්පිමඩුවේ ගම්වැසියන් බොහෝ දෙනකුගේ නම් සම්පූර්ණ සිංහල නම් වන අතර, සමහරකුගේ නම් හේරත් මුදියන්සේලාගේ ලෙච්චමි සහ ඩිංගිරි බණ්ඩා පෙරියසාමි වශයෙන් පරිසරයට උචිත වන ලෙස හෝ නම් තැබූ අයගේ අනුදැනුම මත සිදුව ඇත.විදුහල ආරම්භ කරන තෙක් ඔවුන්ගේ විවාහ ලියාපදිංචි කර නොතිබූ අතර, දරුවන්ට උප්පැන්න සහතික ද නොවිණි. පාසලට බඳවා ගැනීමට උප්පැන්න සහතික අවශ්‍ය වූ හෙයින් පරම්පරා දෙකක් හෝ තුනක් එකවර විවාහ කරවීමේ උත්සවයක් පවත්වා ඇති අතර, එම අවස්ථාවට එකල මඩකලපුවේ දිසාපති වශයෙන් කටයුතු කළ ඩික්සන් නිලවීර මහතා සහභාගි වී ඇත. සිප්පිමඩුව ගමේ පැවැති ඒ ඓතිහාසික සිදුවීම එහි ගොස් තම පුවත්පතට වාර්තා කර ඇත්තේ ජ්‍යෙෂ්ඨ මාධ්‍යවේදී කරුණාදාස සූරියආරච්චි මහතාය.ත්‍රස්තවාදී තර්ජන නිසා සිය ඇඳිවත පමණක් රැගෙන ජීවිත ආරක්ෂාවට මහඔය ප්‍රදේශයට ගිය මෙම පිරිසට වසර විස්සකට අධික කාලයක් තම ගම්බිම් තිබූ ප්‍රදේශයට පැමිණීමට නොහැකි තත්ත්වයක් තිබිණි.යුද ජයග්‍රහණයෙන් පසුව තම උපන් ගමට ආ සිප්පිමඩුවේ වැසියන්ට දැක ගත හැකි වූයේ මහ කැලෑවෙන් යට වූ ගමයි. සමහර ඉඩම් කොටස් එල් ටී ටී ඊ අනුගාමිකයන්ට පවරා දී තිබිණි. එසේම ඔවුන් වගා කළ කුඹුරු ඔවුන්ට අවනත පිරිස් යොදා වගා කර අස්වැන්න ලබාගෙන ඇති බව ගම්මුන්ට දැකගත හැකි විය.වසර 22 ක ඇවෑමෙන් තම පාරම්පරික අයිතියට උරුමකම් කියන තවත් පිරිසක් බිහි වී තිබුණි. එනම් ගම්වාසීන් පළවා හැරීමෙන් පසු එම ඉඩම්වල වගා කටයුතු සඳහා එල් ටී ටී ඊ ය විසින් ඔප්පු ලබාදුන් පිරිසයි.එකම භූමියකට හිමිකම් කියන මේ දෙපිරිසකගේ අරගලයට මඩකලපුව කච්චේරිය යෝජනා කළ අපූරු විසඳුම පරම්පරාගතව සිටි එක් පවුලකට බලපත්‍රයෙන් හිමි ප්‍රමාණයෙන් දෙකෙන් එක් පංගුවක් එල් ටී ටී ඊ ය ඔප්පු හිමියන්ට ලබා දෙන ලෙසයි.සිප්පිමඩුවේ පාරම්පරික ගම්වාසීන් පවසන්නේ දෙමළ සිංහල පවුල් දිගු කලක් සමගියෙන් ජීවත් වුවද වර්තමානයේදී ඒ යෝජනාව ක්‍රියාත්මක වුවහොත් ගැටලු රැසක් ඇතිවිය හැකි බවයි. ත්‍රස්තවාදීන්ගේ අණසකට යටත්ව තිබූ සමයේ මඩකලපුව කච්චේරියේ තිබූ පාරම්පරික සිංහල ගම්වල අයිතිය සඳහන් පිඹුරු හා ලිපි ගොනු එල් ටී ටී ඊ ය විසින් ගිනිතබා විනාශ කර, ඔවුන්ට වාසි සහගත වන ලිපි ලේඛන පමණක් ආරක්ෂා සහිතව තබාගෙන ඇති බව ගම්මු පවසති.එසේම තම ගම වන සිප්පිමඩුව නම ඉවත් වන පරිදි ඊට විශාල ප්‍රදේශයක් ආදේශ කොට ගාන්ධිපුරම් ලෙස නම් තබා ඇතැයි ද එම නිසා තම ගමේ අයිතිය කියා පෑම අපහසු වී ඇතැයි ද ඔවුහු කියති. තම දුක්ගැනවිලි ගැන විමසා බලන්නට හෝ පිළිසරණක් වන්නට මඩකලපුව කච්චේරියේ එකම සිංහල බලධාරියෙකු හෝ නොමැති වීම ගැන මැසිවිලි නඟන සිප්පිමඩුවේ වැසියෝ වසර 30 ක් දුක්විඳි තමන්ට පිහිට වන මෙන් ඉල්ලා සිටිති.පරම්පරා ගණනක් කිසිවකුට අත නොපා ස්වශක්තියෙන් ජීවත්වූ සිංහල ගොවි පවුල් 64 කට ත්‍රස්තවාදය ජය ගැනීමෙන් පසුව නිශ්චිත පසු විපරමක් නොමැති වූ නිසා අද සිදුව ඇත්තේ ජීවිත සරිකර ගැනීමට පරිත්‍යාගශීලීන්ගේ පිහිට යැදීමටය.ඔවුන් ජීවත්වූ නිවාස නැත. නිශ්චිත ආදායම් මාර්ග ද නැත. දරුවන්ට පාසලක් නැත. දරුවෝ මහඔය ප්‍රදේශයේ අධ්‍යාපනය ලබති. වැඩිහිටියෝ සිප්පිමඩුවේ පාරම්පරික අයිතිය වෙනුවෙන් සුසුම් හෙළති. ඉඩම්වල අයිතිය තවමත් නිරවුල් වී නොමැත.මඩකලපුව මංගලාරාමාධිපති පූජ්‍ය අම්පිටියේ සුමනාරාම නාහිමියන්ට නිවාස 30 ක් තනා දී ඇති අතර, ඊට ඇවැසි සෙවිලි තහඩු ලබා දී ඇත්තේ මැදගොඩ සුමනතිස්ස නාහිමියන්ය. එල් ටී ටී ඊ ය විනාශ කළ ආරාමය හා බුදු මැදුර යළි සකස් කිරීමට පියවර ගෙන ඇත.යුද වාතාවරණය පහව ගොස් ඇතත්, 83 ට පෙර ජීවත් වූ නිදහස් පරිසරය හා ඉඩම් අයිතිය තවමත් ගැටලු සහගතය. යළි පදිංචි කරවීමේදී ඇතිවූ මෙවැනි ගැටලු සිප්පිමඩුවට පමණක් නොව උතුරු නැ‍ඟෙනහිර පළාත්වල ද ඇති බව වාර්තා වුවද සිප්පිමඩුවේ සිංහල ගමේ කතාව ඊට හාත්පසින් වෙනස් වන්නේ ඔවුන් පාරම්පරික සිංහල ගම්වාසීන් වීමත්, ඒ බව සනාථ කිරීමට පැහැදිලි සාක්ෂි තිබීමත් නිසාය.සිප්පිමඩුව ගම්වාසීන්ගේ එකම ඉල්ලීම වන්නේ තම ගොඩ මඩ ඉඩම් නිරවුල් කරගැනීමත් ගමට තිබූ පාසලත්, පන්සලත් ගොඩනැඟීමට උපකාර ලබාගැනීමත්ය. මාපිය පරම්පරාව ජීවත්වූ සිප්පිමඩුව අසූ තුනට පෙර තිබූ ගම යළි උදාවන තෙක් ඔවුහු බලා සිටිති.චන්ද්‍රා අත්තනගොඩ කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>02</day>
    </date>
    <link>http://www.silumina.lk/2014/02/02/_art.asp?fn=af14020211</link>
    <topic>කෞෂාල් ගේ සොරු ආඥාදායකයා</topic>
    <author>නිශ්මං රණසිංහ</author>
    <content>ශ්‍රී ලංකා කණ්ඩායමේ අලුත්ම බලාපොරොත්තුව බවට කෞෂාල් සිල්වා පත් වී තිබෙනවා.ආසන්න ඉතිහාසය තුළ ශ්රීං ලංකාව වෙනුවෙන් ශතකයක් සහ අර්ධ ශතක හයක් මේ සටහන ලියැවෙන විට ඔහුගේ නමට ලියැවී තිබෙනවා.විශේෂත්වය ඒ ශතකය සහ අර්ධ ශතක ඔහුගේ පිත්තෙන් වාර්තා වී තිබෙන්නේ ඔහු ක්රීතඩා කළ අවසන් ඉණිම හත තුළ වීමයි.කෞෂාල්ගේ ක්‍රිකට් ජීවිතයේ පීතෘත්වය මෙන්ම ඔහුගේ පීතෘත්වය හිමිවන්නේත් ප්‍රේමදාස සිල්වාටයි.සීමාසහිත එක්සත් ප්‍රවෘත්ති පත්‍ර සමාගමේ මුද්‍රණාල සුපරීක්ෂකවරයෙක් ලෙස සේවය කර විශ්‍රාම ගෙන සිටින ප්‍රේමදාස මහතා ඔහුගේ පුතාට පමණක් සිමා නොවුණ ප්‍රකට ක්‍රිකට් පුහුණුකරුවෙක්.ආදරණිය පියා සහ දැඩි අවවාදාත්මක පුහුණුකරුවා අතර දෝලනය වන ඔහු සහ කෞෂාල් අතර ඇති සබැදියාවකියාපාන්නෙ සොදුරු ආඥාදායකත්වයකින් ජාතියට හිමි කර දුන් ක්‍රිකට් සම්පතක් පිළිබදවයි.කෞෂාල්ගේ පුහුණුකරුවා වීම ගැන ඔබ මොකද හිතන්නෙපුහුණුකරුවා හැටියට වගේම තාත්තා හැටියටත් සංතෝශයි. නමුත් මම ඔහුගේ නිල පුහුණුකරුවා වූයේ ඔහු පානදුර සුමංගලයට ක්‍රීඩා කරන තෙක් පමණයි. ඔහු හය වසරෙදි ගල්කිස්ස ශාන්ත තෝමස් විද්යානලයට ගියාට පස්සෙ එහිදි චිත්‍රාල් මෙණ්ඩිස්,දිනේෂ් කුමාරසිංහ,රනිල් අබේනායක වැනි පුහුණුකරුවන් යටතේ පුහුණුව ලැබුවා.එස්එස්සී ක්රීිඩා සමාජයෙදි ඔහු අවිශ්ක ගුණවර්ධන යටතේ පුහුණුව ලබනවා.ඔවුන්ටත් මේගෞරවය ලැබිය යුතුයි.කෞෂාල් ගේ ක්‍රිකට් ජීවිතය සහ ඔබේ ක්‍රීඩක ජීවිතය සංසන්දනය කළොත් වෙනස තියෙන්නෙ කොතැනද?මමත් පානදුර සුමංගලය වෙනුවෙන් හොදට සෙල්ලම් කරපු තුන් ඉරියව් ක්‍රීඩකයෙක්.පළමුපෙල කණ්ඩායමේ නායකත්වයත් දැරුවා.එක් වරක් ජාතික පාසල් කණ්ඩායම එක්ක ඕස්ට්‍රේලියාවට යන්න තේරුණත් අපේ අම්මල තාත්තල කැමති වුණේ නැහැ.ඒ වෙලාවෙ අපේ ඉස්කොලෙන් ඒ සංචාරයට තේරුණ කෙනා තමයි ‍අද වෛද්‍යවරයෙක් වන ගාමිණිරත්න.ඒ කාලෙ ක්‍රිකට් වලට සමාජ ආකර්ශනයක් වානිජමය වශයෙන් විශාල පදනමක් ඇති කර ගන්න පුළුවන් තත්ත්වයක් තිබුණෙ නැහැ.කෞෂාල් ක්‍රිකට් පටන් ගන්නෙ ඊට වඩා හාත්පසින් වෙනස් පරිසරයක.ඒ නිසා ක්‍රිකට් ක්‍රීඩාවෙන් හොද තැනකට එන්න පුළුවන් නම් බය වෙන්න දෙයක් නැහැ.ඒ සමාජමය වාතාවරනය වෙනස් වී තිබීම වගේම මම ක්රි්කට් ක්රීවඩකයෙක් වීම සහ ඉන් උපරිමයට යන්න නොලැබීමේ කම්පාවත් කෞෂාල්ගේ දක්ෂතාවයත් නිසා මම එයාව ක්රිරකට් වලින් අයින් කරන්න උත්සාහ කරනවා වෙනුවට ඔහුව තව තවත් ඒ සදහා නැඹුරු කිරීමට වෙහෙසුනා.මේක පරම්පරා දෙකක වෙනස්කම මතු කරන කතාවක්කෞෂාල් සුමංගලයෙන් ශාන්ත තෝමස් දක්වා එන්නෙත් ක්‍රිකට් හරහාද?ඔව් මම ශාන්ත තෝමස් එකෙත් පොඩි ටීම් කෝච් කළා.ඒ වගේම මගේ ක්‍රිකට් ස්කූල් එකේ කෞෂාල් සෙල්ලම් කරන නිසාත් එයාව දැනං හිටියා.සුමංගලයෙ අවුරුදු 11 න් පහළ ඉද්දිම 13 න පහළත් ප්ලේ කළා.ඒ සියළුම කාරනා නිසා ශාන්ත තෝමස් එකෙන් එයාව ගත්තා.සුමංගලයට වඩා හාත්පසින් වෙනස් පසුබිමක් ශාන්ත තෝමස් එකේ තියෙන්නෙ.පංතිමය වශයෙන් ගත්තමත් සෑහෙන්න වෙනස්.මේ තත්ත්වය කෞෂාල්ට පීඩාවක් වුණේ නැද්ද?නෑ.කෞෂාල්ව ඉතාමත් ඉහළින් පිළිගත්තා.එයා පොඩි කාලෙ ලකුණු 50 හෙම ගහල ඉද්දි ලොකු ළමයි එයාව උස්සන් ආවා.ඒ වගේ වුණ එක එයාට ලොකු මානසික උත්තේජනයක් හදන්නත් එයා පිළිබද ආත්ම විශ්වාසය වැඩි කර ගන්නත් හේතු වුණා කියලයි මම දකින්නෙ.කෞෂාල්ට ශාන්ත තෝමස් එකෙන් ලැබුණු සහය හරි විශාලයි.හොදට සැළකුවා.හැම වයස් කාණ්ඩයෙදිම එයා කණ්ඩායම් නායකත්වය පවා දැරුවා.තුන් ඉරියව් ක්‍රීඩක ප්‍රේමදාස සිල්වාගේ පුතා කඩුළු රකින්නෙක් වුණේ කොහොමද?ඒක අහම්බයක්.මම ‍වමත් දග පන්දු යවන්නෙක්.පුතා දකුණින් පන්දු යැව්වෙ.එයා පිට දග පන්දු වගේම පා දග පන්දුත් යැව්වා.සුමංගලේ ඉන්න කාලෙ හොදට බෝල් කරා.ඒ වගේම තමයි පොඩි කාලෙ ඉදලම හොද ෆීල්ඩර්.ක්‍රිකට් වලදි අදටත් පුදුම කැපවීමක් තියෙන්නෙ.ඒ නිසා බෝලයක් කොහොම හරි අල්ලන්න තමයි එයා ට්‍රයි කරේ.ශාන්ත තෝමස් එකේදි මේ නිසා කීප් කරන කෙනා ඉන්ජර්ඩ් වෙච්චි වෙලාවක කෝච් කරපු චිත්‍රාල් මෙණ්ඩිස් කියනවා පුතාට කීප් කරන්න කියලා.එයා ඒ මැච් එකේ ස්ටම්ප් කිරීම් එක්ක හය දෙනෙක් අවුට් කරන්න සහය වෙනවා.ඊට පස්සෙ එයා දිගටම කීප් කරන්න තෝරා ගන්නවා.කඩුල්ල පිටුපස ඉදල හොදින් පන්දුව දැකීම කෞෂාල්ට හොද පිතිකරුවෙක් වෙන්න හේතු වුණාද?ඒක බලපාන්න ඇති.හැබැයි කීපර් කෙනෙක් හැම වෙලේම නැමෙන්න ඉස්සෙන්න ඕනි.ඒක පහසු වැඩක් නෙමෙයි.එහෙම කරල ඇවිත් ඕපනින් බැට් කරනව කියන එක මම හිතන්නෙ අපහසු කාරියක්.ක්ලබ් ක්‍රිකට් වලදි ඒ දේ කරන්න පුළුවන් වුණාට අන්තර්ජාතික තරගයකදි දැන් ඉන්න විදිහ හොදයි.මම කැමති කීප් නොකර ඕෆන් කරන එකට.කෞෂාල් ජාතික කණ්ඩායමේ හොදින්ම ක්‍රී්ඩා කරමින් ඉන්න මොහොතක් මේ.නමුත් ඔහුට අවස්ථා දෙකකදීම ශතකය ආසන්නයේදී මානසික ඒකාග්‍ර‍තාවය බිදී ගිහින් දැවී යනවා.මොකද්ද මේකට හේතුව?කොච්චර සෙල්ලම් කරල තිබුණත් ඉන්ටර්නැෂනල් මැච් එකක් කියන්නෙ වෙනම අත්දැකීමක්.ඒ අත්දැකීම් මදි කම නිසා ඒ වෙලාවෙ ඇති වෙන පීඩනය නැති කරගන්න එක එක දේවල් කරන්න හිතනවා.රිදම් එකෙන් ඈත් වෙනවා.අර අනූ ගාණක් ගහපු මැච් එකේදී ගහපු මෝඩ පාර බලන්න.මම කතා කරල බැන්න ඒකට.හරියට එක පාරට ලේ කෝප වුණා වගේ පාරක්නෙ ගැහැව්වෙ.ඒත් සීය ගහපු එකේ වුණත් අනූවට ආවම එයා එක්සයිට් වෙලා වගේ ගැහැව්වෙ.කොහොමහරි දැන් ඒ දේ කළානෙ.දැන් ශතකය ගැන අත්දැකීමක් තියෙනවා.මම හිතන්නෙ දැන් වෙනද වගේ නුහුරු හැගීමක් ඇති වෙන එකක් නැහැ.ඒ බැරියර් එක දැන් පැන්නා.කෞෂාල් ගේ මල්ලිගෙ ක්‍රිකට් ජීවිතයට මොකද වුණේ?එයා ඩිල්ෂාන් සිල්වා,කෞෂාල්ට වඩා වෙනස්.රිදෙන්න ගහන කෙනෙක්.හරියට ජයසූරිය වගේ.සුමංගලෙන් ආනන්දයට ගිහිං බිග් මැච් එක හිටන් ගැහැව්වා.ඩිවිසන් ත්රීහ ගහනවා.වෙළද සේවා ගහනවා කොමර්ෂල් බෑන්ක් එකට.ඒත් පළමු පෙළ ගහන අයට විතරයි නිවාඩු ලැබෙන්නෙ.ඒ නිසා එයා දැන් ඈත් වෙලා ඉන්නෙ.කෞෂාල්ටනම් සම්පත් බැංකුවෙන් ලොකු සහයෝගයක් ලැබෙනවා.කෞෂාල් ජාතික කණ්ඩායමට ඇතුළත් විය යුතු ක්‍රීඩකයෙක් බව ජනමාධ්‍යයක නිතර පෙන්නා දුන්නා.ඒ ගැන ඔබට මොකද හිතෙන්නෙ?ඇත්තටම ජනමාධ්‍ය කෞෂාල්ව මෙතනට ගේන්න ලොකු දෙයක් කළා.මම ඒකට සෑහෙන්න ගරු කරනවා.ඔහු ඉතාම හොදින් ඉද්දි සමහර වෙලාවට ‘ඒ’ ටීම් එකෙත් නැතිව හිටියා.මේ වගේ අවස්ථාවල ජනමාධ්‍ය සැහෙන්න කෞෂාල් ගැන කතා කළා.ඒක නිසා ඔහුට හිමි තැන ලබා ගන්න පහසු වුණා.මෙහෙම හිමිතැනයි ඔහුට නොලැබෙන්නෙ කියලා දැණුනම කෞෂාල් සහ ඔබ ගත් පියවර මොකද්ද?මොනව කරන්නද? මම කිව්ව කපන්න පොඩි හේතුවක්වත් කියන්න බැරි වෙන්න හොදට සෙල්ලම් කරන්න කියලා.කෞෂාල් කොහොමත් හාඩ් වර්කර් කෙනෙක්.එයාට පුදුම විදිහට කැප වෙන කෙනෙක්.තමන්ගෙ අරමුණට යන්න සෑහෙන්න මහන්සි වෙනවා.එයා ඒකෙන් පොඩ්ඩක්වත් අයිං වුණේ නැහැ.කාමරේ පුරාම එයාට පේන්න ලියා ගත්ත I DO WILL, I COME BACK AGAIN වගෙ වැකි.ඒ හැරෙන්න ඔබත් ක්ෂේත්‍රයට සම්බන්ධ කෙනෙක් නිසා...අනේ නැහැ.දන්න කිසි කෙනෙක්ට කිව්වෙ නැහැ.මට ඒ වගේ යෝජනා ආවා.සමහරු කෞෂාල්ටත් කියලා තිබුණා.මොකද එයාගෙ සමකාලීනයෙක් නාමල් රාජපක්ෂ මංත්‍රීතුමා.ඒ නිසා එයාට කියන්න කියලා යෝජනා ඇවිත් තිබුණා.කෞෂාල් වුණත් ඒවා ප්‍රතික්ෂේප කරල තිබුණා.අද කෞෂාල් හොදින්ම ක්‍රීඩා කරන කාලෙ,මොනවද ඔහු විසින් මෙතැනට ඒම සදහා මග හැරගත් දුර්වලකම්?මම කියන්නෙ ඔහු තවත් හොදින් ක්‍රීඩා කළ යුතුයි.හැබැයි ඒ ටීම් හෙම කැප්ටන් කරාට පස්සෙ මනුස්සය විශ්වාසය වැඩි කර ගත්තද කියල මට හිතුණ අවස්ථා තිබුණා.සමහර වෙලාවට පිස්සු පාරවල් ගහල විකට් එක වීසි කරා.මම ඒ වෙලාවට පිස්සෙක් වගේ වැඩ කරන්න එපා කියලා දොස් කියනවා.ඔබ කියන විදිහට කෞෂාල් කැමතිද?සමහර වෙලාවට කැමති නැහැ.ඒත් මම පුහුණුකරුවෙක් විදිහට කෞෂාල්ව දකින හැටියි ඔහුට පුතා විදිහට සළකන හැටියි දෙකක්.පුහුණුකරුවෙක් විදිහට ගත්තම මම ටිකක් තදින් ඉන්නවා.මේ වගේ ගිනි නිවන්න ඉදිරිපත් වෙන්නෙ අම්මල...ඔව් එහෙම තියෙනවා.ඒත් ක්‍රිුකට් ගැන ගෙදර අයට තේරෙනවා.අම්මට මල්ලිට විතරක් නෙමෙයි ආච්චිට වුණත් වැරැද්දක් වුණහම ඒක වැරද්දක් කියල දැනෙනවා.කෞෂාල්ගෙ අම්ම විශ්රාඅමික ගුරුවරියක්.එයා දන්නවා දරුවෙක්ට අවවාද කරන්න ඕනි හැටි.ඒ නිසා එයත් වැරදිද නිවැරදි කර ගත්තම කෞෂාල්ට ඒකෙන් ලැබෙන ප්‍රතිපලය හොදින් කියා දෙනවා.කෞෂාල්ට දැන් 28 ක්.ඔහුගේ සමකාලීනයන් හුගක් විවාහකයි. කේෂාල්ගේ බිරිද කොයි වගේ වෙයිද?ක්‍රිකටර් කෙනෙක්ගෙ බිරිද අනිවාර්යෙන්ම ක්‍රිකට් තේරුම් ගත යුතුයි.ක්‍රිිකට් වලට ආදරේ කළ යුතුයි.පවුලම රැදිල තියෙන්නෙ ක්‍රිකට් නිසා කියන එක තේරුම් ගත යුතුයි.අපේ ගෙදර පරිසරයෙ කෞෂාල්ට ඒ නිදහස තියෙනවා.පවුලෙ අය එයාට කිසි ප්‍රශ්නයක් දැනෙන්න දෙන්නෙ නැහැ.කෞෂාල් තෝරගෙන ඉන්න කෙනත් ඒ වගේ කියල අපිට හිතෙනවා.එයා ‍එළැඹෙන ජූනි මාසෙ විවාහ දිවියට ඇතුළත් වෙයි.කෞෂාල්ගේ මේ සාර්ථකත්වය කා අතර බෙදී යා යුතුයි කියලද ඔබ හිතන්නෙ?ඔහුට උදව් කළ හැමෝමටම.විවේචනය කියන්නෙත් උදව්වක්.ඒ නිසා ඔහුව විවේචනය කළ අයට.විශේෂයෙන්ම ඔහු සුමංගලයෙ ඉද්දි මගේ ඇසිස්ටන් කොච් හැටියට වැඩ කළ සුරේෂ් ගෙ ඉදල එයාට ක්‍රි කට් කෝච් කරපු හැමෝටමත් ඒ ගෞරවය අයිති විය යුතුයි.නිශ්මං රණසිංහකර්තෘට ලියන්න | මුද්‍රණය සඳහා</content>
  </post></root>