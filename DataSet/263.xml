<?xml version="1.0" encoding="UTF-8" standalone="no"?><root><post>
    <category>NEWSPAPER</category>
    <date>
      <year>2013</year>
      <month>01</month>
      <day>13</day>
    </date>
    <link>http://www.silumina.lk/2013/01/13/_art.asp?fn=av13011320</link>
    <topic>ආතක් පාතක් නැති උදවියගේ හමුවීමක්</topic>
    <author/>
    <content>ආතක් පාතක් නැති උදවියගේ හමුවීමක්චින්තන ජයසේන ගැන බුද්ධි අයියා (බුද්ධදාස ගලප්පත්ති) ‘දිනමිණ’ ‘බද්දර මල්ල’ තීරු ලිපි සංග්‍රහයට ලියු තීරු ලිපිය නිසා චින්තන ගැන නැවතත් කතාබහ කරන්න පටන් අරන්. එය වඩාත් ප්‍රත්‍යක්ෂ වුණේ ‘රාවය’ පත්තරේත් චින්තන සමඟ සම්මුඛ සාකච්ඡාත්මක ලිපියක් පළව තිබෙනු දැකීමෙන්.චින්තන මට මුලින්ම හඳුනා ගන්ට ලැබුණේ මා මිත්‍ර ගුණසිරි සිල්වාගේ මාර්ගයෙන් යැයි මගේ මතකය කියනවා. චින්තන ආතක් - පාතක් නැතුව හිටපු කාලයක සංස්කරණය කරපු ‘හෙට’ පත්තරේට එවක ආතක් - පාතක් නැතුව හිටපු ගුණේත් මමත් ලිව්වා. එක ලිපියකට රුපියල් සීයක් ලැබුණු වග මතකයි.ඒ කාලේ චින්තන හිටියේ තිඹිරිගස්යාය පැත්තේ ගෙදරක. අපේ බොහෝ හැන්දැවරු ගත වෙන්නේ ඔහුගේ ගෙදර. සිරිලාල් කොඩිකාර මහත්තයත් එහිදි අපිත් එක්ක එකතු වෙනවා. (ඔහුත් ‘හෙට’ පත්තරේට කිසියම් විශේෂාංගයක් ලිව්වා)චින්තන ‘හෙට’ පත්තරේ (හෝ වෙනත් පත්තරේක) පළ කරපු ඡායාරූප කැප්ෂනයක් මට ජීවිතේට අමතක වෙන්නෙ නැහැ. ඒ පින්තූරේ ඉන්නේ බණ්ඩාරනායක මැතිනියයි; ඇගේ දරුවෝ තුන්දෙනයි. ඒකට චින්තන යොදපු කැප්ෂන් එක තමයි‘මං නැතිදා මේ රට ඔබටයි. ඔබේ යහළුවන්ටයි යෙහෙළියන්ටයි’ යන්න.ඒක අබේවර්ධන බාලසූරිය ගයන ගීතයක මුල් පද පේළිය. මේ පදවලින් ධ්වනිත වන දේ තුළින් මොන තරම් උත්ප්‍රාසයක් මතු වෙනව ද කියලා හිතා ගැනීම ඔබටම භාරයි.චින්තන පුවත්පත් කලාවේදියකු විදියට මතු වුණේ ඔහු සංස්කරණය කරපු ‘කොලම’ තීරු ලිපි පත්තරෙන්. එය මුල් වරට පළ වුණේ 1973 දී. එය වීදි නාට්‍ය, කවි කොළ වගේම විකල්ප ප්‍රකාශන සංග්‍රහයක් වුණා.චින්තන සිනමා විචාරකයෙක් විදියට ජනපි‍්‍රය වුණෙත් ‘කොලමෙන්.’ සිනමා විචාරකයකු විදියට ඔහු පිළිබඳ ඉහළම තක්සේරුවක් මගේ නොතිබුණාට ඔහුගේ භාෂාව, නිර්දයභාවය හා උත්ප්‍රාසය මගේ නිසි ඇගැයීමට ලක් වෙනවා. චින්තන සිනමා විචාර ලිව්වේ ජයවිලාල් විලේගොඩගෙන් කිසියම් ආභාසයක් ලබාගෙන යැයි සිතිය හැකි වුණත් ජයවිලාල්, චින්තන තරම්ම අව්‍යක්ත භාෂාවක් පාවිච්චි කළේ නැති බව කියන්න ඕනෑ.චින්තන ගේ සිනමා විචාර කියවා නැති අයගේ දැන ගැනීම සඳහා ඔහු චිත්‍රපට දෙකකට ලියු විචාරවලින් කොටස් කීපයක් මා මෙහිලා දක්වනවා.(1) “ලෙස්ටර්ගේ සිනමා ජීවිතයේ පරිහානිය දැන් පටන් ගෙන තිබේ. ‘දෑස නිසා’ චිත්‍රපටයෙන් කියැවෙන්නේ එක පැත්තකින් ‘නාග චම්පා’ වැනි කසිකබල් මළ දස ජරාවකින් කියැවෙන පුවතක සමාන දෙයකි. විරූපි මිනිහෙක්, අන්ධ ගැහැනියක්, ගල් ගුහාවක්, වතුර වළක්, කුරුඳුවත්තේ බතික් අමුඩ ටිකක් සහ පූසාරියකු පෙළගැස්වුවාට හොඳ චිත්‍රපටයක් බිහි වන්නේ නැත. ලෙස්ටර් නොව ඇරිස්ටෝටල් කළත් මෙවැන්නකින් ඇති සේවයක් නැත.” (දෑස නිසා)(2) “සිංහල සිනමාවේ කාලකණ්ණි දෘෂ්ටිය මැනවින් විදහාපාන චිත්‍රපටයක් ලෙස ‘කුණ්ඩලකේශි’ මුලින්ම හඳුන්වා දිය යුතුය. නිෂ්පාදකවරුන් සහ අධ්‍යක්ෂවරුන් නරඹන්නන් ගැන තවමත් බබාහුකුං සයිස් එකෙන් සිතාගෙන සිටින බව ‘කුණ්ඩලකේශි’ දෙස බැලීමෙන් පෙනී යයි. බුද්ධාගමේ නම විකිණීමෙන් ඕනෑම ජරා වැඩක් මේ රට තුළ කළ හැකි බව ඇත්තකි. සියල්ල දත් බුදුරජාණන් වහන්සේ ‘කුණ්ඩලකේශී’ වැනි චිත්‍රපටයක් නිපදවන බව දන්නවා නම් බුද්ධාගම අත්හැර වෙනත් ආගමකට යන බව සිකුරුය.” (කුණ්ඩලකේශී)චින්තන ලියු කතා ‘චින්තන කතා’ නමින් පොතකට එක්ව තිබෙනවා. ඒ වගේම චින්තනගේ මේ සිනමා විචාරත් පොතක් ලෙස පළ කිරීම වටිනවා. (මෙරිල් පෙරේරා ලියු විචාරත් එසේම පළ කරනු වටිනවා)චින්තන ගෙන් මෙරට මුද්‍රිත මාධ්‍ය ක්ෂේත්‍රයට වූ දායකත්වය ඇගැයීම ද වැදගත්. මා දන්නා තරමින් ඔහු සම්බන්ධයෙන් එබඳු ඇගැයීමක් කර තිබෙන්නේ අජිත් සමරනායක, ගුණසිරි සිල්වා හා කිත්සිරි නිමල් ශාන්ත යන තිදෙනා පමණයි.චින්තන ගැන විවිධ කතා තියෙනවා. එයින් එක් කතාවකින් මේ තීරුව අවසන් කරන්න මා කැමැතියි.දවසක් චින්තනත් ප්‍රවීණ නාට්‍ය ශිල්පී ආර්. ආර්. සමරකෝනුත් හිටපු තැනකට ආ චින්තන දන්නා හඳුනන ඉංජිනේරුවකුට සමරකෝන්ව හඳුන්වල දුන්නලු.‘මෙයා තමයි කැලණි පාලම හැදුවේ. දන්නවනේ!’ඉංජිනේරුවා උඩබිම බැලුවලු. මොකද, එයා තමයි නව කැලණි පාලමේ ඉදිකිරීම් කටයුතු කරපු ඉංජිනේරුවන්ගෙන් කෙනෙක් වෙලා තියෙන්නේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>01</month>
      <day>13</day>
    </date>
    <link>http://www.silumina.lk/2013/01/13/_art.asp?fn=av13011321</link>
    <topic>එදා ‘පරමාදර්ශි’ චරිත වූ කලාකරුවන් අද දියවෙලා - කුණුවෙලා ගිහින්</topic>
    <author>පි‍්‍රයාන් ආර්. විජේබණ්ඩාර</author>
    <content>එදා ‘පරමාදර්ශි’ චරිත වූ කලාකරුවන් අද දියවෙලා - කුණුවෙලා ගිහින්පි‍්‍රයාන් ආර්. විජේබණ්ඩාරපි‍්‍රයන් ආර්. විජේබණ්ඩාරලියු ‘මහේශාක්‍ය සිනමාව මහපාරට කැඳවීමක්’ කෘතිය පසුගියදා දොරට වැඩියේය. මෙය හඳුන්වා ඇත්තේ ‘සිනමාත්මක වියමන් සංග්‍රහයක්’ ලෙසිනි. මෙය නුගේගොඩ ‘නැණිල’ ප්‍රකාශනයකි.මේක ඔබේ මුල්ම සිනමා පොත?ඔව්. මං මීට ඉහත කවි, කෙටිකතා, යොවුන් නවකතා පොත් ලිව්වට ‘සිනමාව‘ අළලා පොතක් ලියා තිබුණේ නැහැ.මං සිනමා විචාරයට ප්‍රවිෂ්ට වෙන්නේ අනෝමා රාජකරුණා සංස්කරණය කරපු ‘චිත්‍රපට’ සඟරාවෙන්.ඊට පස්සේ මට 2012 සිග්නීස් සම්මාන උලෙළේදී ආධුනික සිනමා විචාරය සඳහා වූ ජයවිලාල් විලේගොඩ අනුස්මරණ සම්මානය ලැබෙනවා. ඒ විචාර ලිපියත් තවත් ලිපි කීපයකුත් එකතු කරලයි මේ පොත පළ කරල තියෙන්නේ.‘මහේශාක්‍ය’ කියන වචනයෙන් ඔබ අදහස් කරන්නේ මොකද්ද? (මං හිතන විදියට මේක සිනමා විචාරයට මුලින්ම එකතු කරන්නේ ඔබ) ඉන් අදහස් කළේ ‘අධිපති’ සිනමාව එසේත් නැත්නම් ප්‍රධාන ප්‍රවාහයේ සිනමාව යන්නයි. පසුගිය අවදියේදී අපේ රටේ ඓතිහාසික (ඓතිහාසික යැයි කියන) චිත්‍රපට රැල්ලකුත් පශ්චාත් යුද චිත්‍රපට රැල්ලකුත් බිහි වුණා. මා ඒ චිත්‍රපට, ‘මහේශාක්‍ය’ සිනමාව යටතට ගෙන කතා කරනවා.ඔබ චිත්‍රපටයක් විචාරය කරන්නෙ කොයි විදියට ද? ඔබ ඒක ‘කියවන්නේ’ (‘රිඩ්’ කරන්නේ) කොහොම ද? මං හිතන විදියට ඔබට යථාර්ථවාදි සිනමා විචාරයෙන් ඔබ්බට ගිය වෙනමම විචාර ක්‍රමවේදයක් තිබෙන බව පෙනෙනවා.මම ‘සිනමාව‘ යන්නෙන් අදහස් කරන්නේ අපි තිරයේ දකින ‘චිත්‍රපටය’ විතරක් නෙමෙයි. ඒ ‘තිරය’ට හා ‘චිත්‍රපටය’ට ඔබ්බෙන් ඇති ප්‍රාග්ධනය, ශ්‍රමය, ඒ චිත්‍රපටය සේවය කරන්නේ කාට ද යන මේ කරුණු කෙරෙහි මා සැලකිලිමත් වෙනවා. ඒක තමයි මගේ කියැවීම. මම හිතන විදියට මට පෙර පරපුරේ හිටපු සිනමා විචාරකයන් මේවා ගැන කතා කළේ නැහැ. ඔවුන් කතා කළේ ඒ චිත්‍රපටය යථාර්ථවාදී ද? නැද්ද? යන්න ගැන පමණයි.ඔබට පෙර පරපුරේ සිටින සිනමා විචාරකයන් (ගුණසිරි සිල්වා, ගාමිණි වේරගම... වැනි) දැන් යල් පැනලා කියල ද ඔබ කියන්නේ?හැම විචාරකයකුටම ඓතිහාසික යුග කාර්යභාරයක් පැවරෙනවා. ජයවිලාල් විලේගොඩටත් ඒ කාර්යභාරය පැවරී තිබුණා. ඒ තමයි දකුණු ඉන්දීය රීතියෙන් මුදවගෙන අපේ සිනමාවට දේශීය මුහුණුවරක් දීම. ජයවිලාල් ඒ ඓතිහාසික යුග කාර්යභාරය මනාව ඉටුකළා.ඒත් ඒ සිනමා විචාරය අදට වලංගු නැහැ. එහිම වර්ධනීය අවස්ථාවක් විදියට තමයි යථාර්ථවාදි සිනමා විචාරය එන්නේ. ගුණසිරි, වේරගම එතකොට ඔබ නියෝජනය කරන්නේ ඒ විචාර ක්‍රමවේදය. ඒත් අද පැහැදිලිවම පේනවා යථාර්ථවාදී සීමාවේ ඉඳගෙන ඇතැම් චිත්‍රපට තේරුම් ගන්න බැහැ. ඒකට ‘මනෝ විශ්ලේෂණය’ වගේ නව විචාර වේදයක් අවශ්‍ය වෙනවා.යථාර්ථවාදී විචාර ක්‍රමවේදය බරපතළ අර්බුදයට ගිය වග පෙනුණු පැහැදිලි අවස්ථාවක් තමයි ගාමිණි වේරගමගේ ‘ගාමනි’ චිත්‍රපට විචාරය. ඔහු එහිලා ‘ගාමනි’ හඳුන්වන්නේ ‘නැරැඹිය යුතුම චිත්‍රපටයක්’ ලෙසින්.ඔව්. මේ චිත්‍රපටය එහි අධ්‍යක්ෂවරයාගේ පෞද්ගලික ව්‍යාපෘතියක් බව වේරගම තේරුම් ගත්තේ නැහැ. මොකද්ද, ඒ පෞද්ගලික ව්‍යාපෘතිය? පැහැදිලිවම කියනව නම් සිවිල් ආරක්ෂක බළකාය ප්‍රමෝට් කිරීම.ඕකට චිත්‍රපටයක් හදන්න ඕනැ නැහැනේ. එයින් වෙච්ච සේවය විස්තර කරලා ජනාධිපතිට වාර්තාවක් ඉදිරිපත් කළානම් ඉවරයිනේ.‘මහේශාක්‍ය’ සිනමාව ඔබ ඔබේ පොතෙන් හොඳහැටි විග්‍රහ කරලා තිබෙනවා. හැබැයි ඔබ ඔය කියන චිත්‍රපට හදලා තියෙන්නෙ සනත් අබේසේකරලා, සංජය ලීලාරත්නලා විතරක් නෙමෙයි මහාචාර්ය සුනිල් ආරියරත්නලා, විශ්වනාත් බුද්ධික කීර්තිසේනලා වගේ සංකේතීය වටිනාකමක් තියෙන ප්‍රබුද්ධයෝ පවා ඒ චිත්‍රපට හදලා තියෙනවා කියලා කෙනකුට මෙතැනදි කියන්න පුළුවන්?ඕක සිනමාවේ විතරක් නෙමෙයි සාහිත්‍යයේත් තියෙනවා. ‘ශාන්තිනි’, ‘සිංහල සින්දු කියන’ වගේ ගීත රචනා කරපු රත්න ශ්‍රීලා අද ප්‍රශස්ති ගී ලියන තත්ත්වයට වැටිලා.ඒක නින්දිතයි. එක්තරා කාලයක අපේ පරමාදර්ශි චරිත වුණු කලාකරුවන් අද දියවෙලා ගිහිං; කුණුවෙලා ගිහිං.මේ ‘මහේශාක්‍ය’ සිනමාවට එරෙහිව ඩිජිටල් කැරැල්ලක් මතුවේගෙන එන ආකාරයකුත් පෙනෙන්ට තිබෙනවා.ඔව්. ඒක ආස්වාදජනක සංසිද්ධියක්. ඒත් අර හඳගම කිව්ව වගේ ඔවුන් තවම කැරැල්ල ගහලා නැහැ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>01</month>
      <day>13</day>
    </date>
    <link>http://www.silumina.lk/2013/01/13/_art.asp?fn=av13011322</link>
    <topic>චොප්රා පවුලේ බාලයාට මංගල සීනු</topic>
    <author>සුජීව තේවහෙට්ටිගේ</author>
    <content>චොප්රා පවුලේ බාලයාට මංගල සීනු2011 දී තිරගත වුණු බොලිවුඩ් චිත්‍රපටයක්තමයි, ‘රොක් ස්ටාර්’. එහි ප්‍රධාන චරිතයක් රඟපෑ නාගීස් ෆාක්රි නම් වූ රූපවන්තිය පේ‍්‍රක්ෂක සිත් ආකර්ෂණය කර ගන්නට සමත් වුණා. ඇය, උපන්නේ ඇමරිකාවේ නිව්යෝක් නගරයේයි. අම්මා, චෙක් ජාතික කාන්තාවක් වුණත්, තාත්තා පාකිස්තානු ජාතිකයෙකු වුණත් නාගීස් බොලිවුඩ්පුරයට හොඳටම ගැළපෙනවා.නාගීස් සමඟ ‘රොක් ස්ටාර්’ චිත්‍රපටයේ රඟපෑවේ රන්බීර් කපූර්. චිත්‍රපටය තිරගත වෙන දවස්වලදී කට කතාවක් හැදුණා. රන්බීර් සහ නාගීස් සැබෑ ලොව පෙම්වතුන් බවයි ඒ කතාවෙන් කියවුණේ. කතාව පැතරී ගොස් ටික දිනකින්ම කාටත් වැටහුණේ එය කට කතාවක් නොවේය කියලයි.ඇත්තටම නාගීස් සහ රන්බීර් පෙම්වතුන් ලෙස සැහැල්ලුවෙන් කාලය ගතකළා. චිත්‍රපටවල රඟපෑවා. නමුත් දෙදෙනාගේ පේ‍්‍රමය කෙටි කාලයකින් නිමාවට පත්වුණා. රන්බීර් සහ නාගීස් වෙන්වුණා. ඉන් පසුව ඇයගේ නම, ජනපි‍්‍රය තරුණ නළුවන් කිහිපදෙනෙකුගේ නම් සමඟ පැටලුණා. ඒ නම් පටලැවිලිවල ඇත්තක් තිබුණේ නැහැ.තවත් ටික කාලයක් ගතවෙද්දී නාගීස් සහ උදේ චොප්රා අතර පෙම් සබඳකමක් දළුලමින් වැඩෙන බවට ආරංචි එහෙන් මෙහෙන් ඇහෙන්නට පටන්ගත්තා. නමුත් මේ කතාව කිසිවෙකු විශ්වාස කළේ නැහැ. කලින් පැතිරුණු කටකතාවලට සිදුවූ දේම මේ කතාවටත් සිදුවේයැයි බොහෝ දෙනා සිතුවා.ඒත් ඒ බොහෝ දෙනා ගේ සිතුවිලි උඩුයටි කරමින් උදේ චොප්රා සහ නාගීස් ෆාක්රි ළඟදීම විවාහ වෙන්නට යන බවට ආරංචියක් බොලිවුඩ්පුරයෙන් මතු වුණා. එය නම් බොරුවක් නොවෙයි. මේ අතිනත ගැන්මට දෙපාර්ශවයේම දෙමව්පියන්ගේ ද එකඟත්වයත්, ආශිර්වාදයත් දැන් ලැබිලා.කරුණු දන්නා උදවිය පවසන්නේ උදේ සහ නාගීස් ගේ සම්බන්ධයට දෙපාර්ශ්වයේම දෙමව්පියන්ගේ එකඟත්වය ලැබුණේ ප්‍රවීණ සිනමාකරු යාෂ් චොප්රාගේ අභාවයටත් කලින් බවයි.යාෂ් චොප්රා ගේ බාල පුතු තමයි, උදේ. අනෙත් පුත්‍රයා තමයි ප්‍රවීණ චිත්‍රපට අධ්‍යක්ෂ ආදිත්‍ය චොප්රා. උදේ සහ නාගීස් මුලින්ම මුණ ගැසී ඇත්තේ යාෂ් ගේ උපන් දින උත්සවයක් පැවැත්වුණු දවසකදීයි. මේ සම්බන්ධයට උදේ ගේ මවත් පියාත් කැමැත්ත ප්‍රකාශ කළා.චොප්රා යුවළට ඕනෑකර තිබුණේ හැකි ඉක්මනින් ආදිත්‍ය සහ උදේ මනාලියන් දෙදෙනකු තම නිවෙසට කැඳවාගෙන එන අයුරු දකින්නටයි. වැඩිමහලු සහෝදරයා, ආදිත්‍ය නැවතත් විවාහ වනු ඇතැයි ඔවුන් බලාපොරොත්තු වුණා. ඒ, ඔහු සහ රාණි මුඛර්ජි පෙමින් වෙලී සිටිය නිසයි. කොහොම වෙතත් මව්පිය පැතුම් ඉටු කළේ උදේයි.මේ වන විට උදේ සහ නාගීස් ගේ විවාහ මංගල උත්සවයට දිනත් තීරණය කරගෙන හමාරයි. ලබන මාර්තු මාසයේ දී මේ මංගල උත්සවය පැවැත්වේවි යැයි බොහෝ දෙනා විශ්වාස කරනවා. මංගල්‍යය පැවැත්වීමට අදහස් කර තිබුණේ මීට කලින් දිනයකදීයි.නමුත්, යාෂ් චොප්රාගේ අභාවය නිසා ඒ දිනය කල් දැමුණා. මීට කලින් උදේ සමීප වී සිටියේ ටනීෂා මුඛර්ජිටයි. ඇය, ජනපි‍්‍රය නිළි කාජල්ගේ බාල සොහොයුරියක්. පසු කාලයේ දී උදේ ගේ නම පරිනීති චොප්රාගේ නමත් සමඟ ද පටලැවී තිබුණා. ඒවා දැන් පැරණි රසකතා බවට පත්වෙලා. දැන් උදේගේ හදවතෙහි නාගීස් ස්ථිරවම පදිංචි වී හමාරයි. දෙදෙනාගේ විවාහ මංගල උත්සවය මාර්තු මාසයේ දිනයකදී විචිත්‍රවත්ව පැවැත්වෙනු ඇතැයි පැවසෙනවා.  මේ වන විට බොලිවුඩ් සිනමාවට නවක තරු රැසක් ම එක්වී සිටිනවා. මේ යොවුන් තරු අතරින් වැඩි දෙනෙක් බොලිවුඩයේ ජනපි‍්‍රයව සිටි ප්‍රවීණ නළු නිළියන්ගේ දූපුතුන් වීම විශේෂත්වයක්. 2013 වසරේ දී දොරට වඩින ඔවුන් කවුරුන්දැයි අපි බලමු.ජුනයිඩ් ඛාන් - මේ යොවුන් නළුවා, අමීර් ඛාන්ගේ පළමු විවාහයේ පුත්‍රයායි. බොලිවුඩ් සිනමාවට එක්වුවද ඔහු තවමත් උසස් අධ්‍යාපන කටයුතුවල නියැළී සිටිනවා. ජුනයිඩ් ළඟදීම රංගනයට පිවිසෙන්නේ නැහැ. චිත්‍රපට කිහිපයක සහාය අධ්‍යක්ෂවරයකු ලෙස කටයුතු කර, පසුව රංගනයට එක් වන්නටයි ඔහු බලාපොරොත්තු වන්නේ.කරන් ඩියොල් - මේ, ප්‍රවීණ නළු ධර්මේන්ද්‍රගේ මුණුුපුරායි. සනි ඩියොල්ගේ පුත්‍රයායි. කරන් ද සහාය අධ්‍යක්ෂණයට යොමු වී සිටියා. මේ වසරේ දී රූපගත කෙරෙන ක්‍රියාදාම චිත්‍රපටයක රඟමින් බොලිවුඩ්පුරයට එක්වන්නටයි ඔහු ලක ලැහැස්ති වන්නේ.සාරා අලි ඛාන් - සායිෆ් අලි ඛාන්ගේ පළමු විවාහයේ වැඩිමහලු දියණිය ඇයයි. සාරාගේ මව තමයි, ජනපි‍්‍රය නිළි අම්රිතා සිං. ලන්ඩන් හි අධ්‍යාපනය ලබමින් සිටින ඇය, මේ වසරේ දී සිනමාවට එක්වේවි.ජාන්වි කපූර් - ශ්‍රී දේවි ගේ වැඩිමලී තමයි, ජාන්වි. ලබන වසරේ දී උසස් අධ්‍යාපනය ලබන්නට විදෙස්ගත වීමේ අපේක්ෂාවෙන් සිටියත් 2013 දී ඇයගේ රංගනයන් බොලිවුඩ් සිනමාවට එක් වේවි.හර්ෂ්වර්ධන් කපූර් - මේ, අනිල් කපූර්ගේ පුත්‍රයායි. යොවුන් පරපුරේ හදවත් දිනාගත් සෝනම් ගේ සොහොයුරායි. හර්ෂ්වර්ධන් මේ වන විට කෙටි චිත්‍රපටයක රඟපා තිබෙනවා. ‘කමින් හෝම්’ නම් වූ එහි, ඔහු සමඟ කට්රිනා කායිෆ්ගේ නැගණිය, ඉසබල් ද රඟපෑවා. ඔහු, සහාය අධ්‍යක්ෂවරයකු ලෙසින් ද තම හැකියාවන් පෙන්වා තිබෙනවා.සිද්ධාන්ත් කපූර් - මේ යෞවනයා ගේ පියා, ශක්ති කපූර්. සිද්ධාන්ත් මේ වන විටත් චිත්‍රපටයක රඟපා තිබෙනවා. ඒ, සන්ජේ ගුප්තා ගේ ‘ෂූට් අවුට් ඇට් වාඩලා’ චිත්‍රපටයේයි. එම චිත්‍රපටයේ ඔහු ජෝන් ඒබ්‍රහම් සහ අනිල් කපූර් සමඟ දර්ශන කිහිපයක රඟපෑවා.ආතියා ෂෙට්ටි - මේ යොවුන් නිළිය, සුනිල් ෂෙට්ටිගේ දියණියයි. ඇය මේ වසරේ දී තම කුලුඳුල් රංගනය ඉදිරිපත් කිරීමට බලාපොරොත්තු වෙනවා. ඒ, සායිෆ් අලි ඛාන් නිෂ්පාදනය කරන චිත්‍රපටයකින්. මෙහි ඇය ආර්මාන් ජායින් නම් වූ තවත් නවකයෙකු සමඟ රඟපාන්න බලාපොරොත්තුව සිටිනවා. ඔහු, කරීනා කපූර් ගේ ඥාති සොහොයුරෙක්.සුජීව තේවහෙට්ටිගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>01</month>
      <day>13</day>
    </date>
    <link>http://www.silumina.lk/2013/01/13/_art.asp?fn=av13011323</link>
    <topic>‘මහසමයම’ පෙබ. 1-2-3 නෙළුම් පොකුණේ දී</topic>
    <author/>
    <content>‘මහසමයම’ පෙබ. 1-2-3 නෙළුම් පොකුණේ දීමහාචාර්ය, ආරියරත්න ඇතුගල නවතම වේදිකා නාට්‍ය නිෂ්පාදනය වන ‘මහසමයම’ මංගල දර්ශනය පෙබරවාරි මස 01, 02 සහ 03 යන දිනවල කොළඹ නෙළුම් පොකුණ රංග පීඨයේ දී පැවැත්වෙයි.ජැක්සන් ඇන්තනී, රවිබන්ධු විද්‍යාපති, චන්න විජේවර්ධන, ශ්‍රියන්ත මෙන්ඩිස්, නිශ්ශංක දිද්දෙණිය, චතුරිකා පීරිස්, ඉන්දිකා උපමාලි, මාදනී මල්වත්ත හා සඳුන් විජේසිරි ‘මහසමයම’ නාට්‍යයේ රගපාති.’මහසමයමේ’ රංග වින්‍යාසය චන්න විජේවර්ධන, රවිබන්ධු විද්‍යාපති සහ දර්ශන පියරත්නගෙනි.සංගීත අධ්‍යක්ෂණය සමන්ත පෙරේරා, පසුතල නිර්මාණ ලලිත් ජයශාන්ත, රංග වස්ත්‍ර නිර්මාණය සම්පත් සංජීව, අංග රචනය බුද්ධදාස ගලප්පත්ති.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>01</month>
      <day>13</day>
    </date>
    <link>http://www.silumina.lk/2013/01/13/_art.asp?fn=av13011324</link>
    <topic>‘ප්‍රේම මායාවෙ’න් බිහිවූ ‘බෝඩිංකාරයා’</topic>
    <author/>
    <content>‘ප්‍රේම මායාවෙ’න් බිහිවූ ‘බෝඩිංකාරයා’සුගතපාල ද සිල්වා උපන්නේ අම්බලන්ගොඩ වුව ද පසු කලෙක ගම්පළ ගිය ඔහු ජිනරාජ විද්‍යාලයෙන් අධ්‍යාපනය ලැබුවේය. ජිනරාජයේ දෙටුපෙළ සිටියදි ඔහු තම ප්‍රථම නාට්‍යය වූ “ප්‍රේම මායා” ලිවීය. ඒ කාලයේ සුගතපාලගේ වයස 17 කි. ‘ප්‍රේම මායාවේ’ කතාව පිරිමින් පස් දෙනෙකුට පෙම් කළ තරුණියක වටා ගෙතුණකි!භාග්‍යයකට මෙන් ජිනරාජයේ ගුරුවරයෙකු වූ කේ.ජී. පෙරේරා මහතා සුගතපාල ශිෂ්‍යයාට සිය සහයෝගය ලබා දුන්නේය. විදුහල්පතිවරයාගේ අවසරය ද ලැබුණි.ජිනරාජ වේදිකාවෙන් පසු, ‘ප්‍රේම මායාව‘ පේරාදෙණියේ රජයේ පාසලට ද ගියේය. ඒ සඳහා උදව් කළේ එවකට ගම්පොළ තැපැල් ස්ථානාධිපතිව සිටි මුල්ලපිටියේ කේ.එච්. ද සිල්වා නමැති ප්‍රකට කවියාය. පේරාදෙණි පාසල් දර්ශනයෙන් ජිනරාජයට රුපියල් 100 ක ලාභයක් ද ලැබුණි.’ප්‍රේම මායා’ නාට්‍යය ජවනිකා දා හතරකින් යුක්ත විය. එහි විකට චරිතයක් රඟ පෑ සුගතපාල, ජවනිකා දාහතරේම පෙනී සිටියේය.පේරාදෙණිය පාසලේ නාට්‍ය රඟ දැක්වෙන අතරේ පිටතින් ආ විශේෂ ප්‍රවෘත්තියක් සුගතපාලගේ සවන් වැකුණි. එනම්, දෙවැනි ලෝක යුද්ධය නිමාවට පත්ව ඇති බවයි. (1945 අගෝස්තු 15 හෝ සැප්තැම්බර් 2 විය හැකිය.)අද මෙන් එසැණ පුවත් නැති එදවස මේ උණුසුම් පුවත ප්‍රේක්ෂකයන්ට දැන්වීමට සිතාගත් සුගත් දෙබසක් තුළට රිංගවා යුද්ධය හමාර වූ බවද කිව්වේය.’ප්‍රේම මායාවෙන්’ පසු සුගතපාල නළුකමේ යෙදුණු බවක් දැනගන්නට නැත. එහෙත් ඔහු තම ‘දුන්න දුනු ගමුවේ’ නාට්‍යයේදි නම් වේදිකාව පිටුපසින් ඒ මේ අත ඇවිදින වැඩවර්ජකයන් අතරට එක්වීම දිගටම කළේය.කටුගස්තොට ශාන්ත අන්තෝනි රඟහලේ පැවති ‘දුන්න’ දර්ශනයකදි මම වේදිකාවට වී සුගත් සමඟ කතා කරමින් සිටියෙමි.වැඩවර්ජකයන් අත් ඔසවමින් පිකට් පුවරු රැගෙන වේදිකාව හරහා යන අවස්ථාව එළැඹුණි. සුගත් වහාම එම ‘රඟපෑම’ සඳහා සැරසුණි.”උඹත් වරෙන්”ඔහු මට ද කතා කළේය. දෙවරක් නොසිතාම මම ද සුගත් පිටුපස වේදිකාවේ දෙවරක් ඒ මේ අත ගියෙමි. එකම එක වතාවක් හෝ “දුන්න දුනු ගමුවේ” නාට්‍යයේ “රඟපා” ඇතැයි කීමේ ආඩම්බරය මා සතු වූයේ එසේ අහම්බෙනි.සුගත් ලියූ දෙවැනි නාට්‍යය ‘එක වල්ලේ පොල්’ ය.1948 දි ලංකා කලා මණ්ඩලය මඟින් පැවැත්වූ නාට්‍ය රචනා තරගයෙන් එය දෙවැනි තැනට තේරුණේය. පළමු ස්ථානය දිනා ගත්තේ හෙන්රි ජයසේනගේ “පව්කාරයෝ” නම් නාට්‍ය පිටපතය.’සිංහල ජාතිය’ පුවත්පතේ උපකතුවරයෙකු වශයෙන් වැඩ කිරීමට කොළඹ එන සුගතපාල නාට්‍ය හා චිත්‍රපට බැලීම ජීවිතයේ කොටසක් කර ගත්තේය. 1954 දි වේදිකාගත වූ හෙන්රි ජයසේනගේ “මනමාලයෝ” නාට්‍යයේ විචාරයක් ද ලියූ සුගතපාල එය “සිංහල ජාතිය” පත්‍රයේ පළ කළේය.බලන බලන නාට්‍ය විවේචනය කරන සුගත්ට තම මිතුරන්ගෙන් අභියෝගයක් ලැබුණි.”පුළුවන් නම් තමුසෙ හොඳ නාට්‍යයක් ලියලා පෙන්නනවකො.”එම අභියෝගයට පිළිතුරක් වශයෙන් සුගත් ලියූ “බෝඩිංකාරයෝ” 1962 දි ලංකා කලා මණ්ඩලය පැවැත්වූ, ප්‍රථම නාට්‍ය උලෙළේදි, තාත්වික අංශයේ හොඳම රචනය හා නිෂ්පාදනය වශයෙන් සම්මානයට පාත්‍ර විය. හොඳම “තාත්වික” නළුවා වූයේ ‘බෝඩිංකාරයෝ’ හි, ජී.ඩබ්ලිව්. සුරේන්ද්‍රය.සිංහල වේදිකාවේ ඈතට විසිවී තිබූ සංවාද නාටකය, යළි හිස ඔසවන්නට පටන් ගත්තේ ද ‘බෝඩිංකාරයෝ’ සමඟිනි.සුගත්, සංවාද භාවිතයෙහි අති ශූරයෙකි. ඔහුට අනුව මාධ්‍යකරුවා ස්වකීය සංවාද, දිවත් කනත් දෙකම පිනවන සේ “ප්‍රස්ථාර” කරයි. සිය චරිතවල කතා රිද්මය පිළිබඳ අවබෝධයක් නාට්‍යකරුවට තිබේ.සුගතපාලට, ගුවන්විදුලි නාට්‍ය නිෂ්පාදකයෙකු වශයෙන් ද උසස් තලයකට ඒමට ඔහුගේ ‘දෙබස් විශේෂඥ’ භාවයද උපකාරී විය.සුගත්ගේ නාට්‍ය අද නතරව සිටින්නේ මුද්‍රිත පෙළ තුළය. ඔහුගේ නාට්‍යයක නව නිෂ්පාදනයක් දක්නට නොලැබීම කනගාටුවට කාරණයකි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>01</month>
      <day>13</day>
    </date>
    <link>http://www.silumina.lk/2013/01/13/_art.asp?fn=av13011325</link>
    <topic>මම දැන් මට ආදරේ කරනවා</topic>
    <author>වසන්ත ජයසිංහ ආරච්චිගේ</author>
    <content>මම දැන් මට ආදරේ කරනවානිනෝ අරලියතාරුණ්‍යයේ රංගන ශිල්පියකු ලෙස නිනෝ අරලිය බොහෝ දෙනකු දැන හඳුනාගත්තේ සිරස ටී. වී. නාළිකාව ඔස්සේ විකාශය වූ ‘රුවන් මාලිගා’ ටෙලි නාට්‍යයෙන්.නිරූපණ ශිල්පියකු ලෙස ක්ෂේත්‍රයට අවතීර්ණ වුණ නිනෝ රංගන ශිල්පයට මෙන්ම ගායනයටත් නර්තනයටත් හැකියාවෙන් පිරිපුන් යෞවනයෙක්.මේ දිනවල හිරු ටී. වී. නාළිකාවේ ‘වැහිලිහිණි’ ටෙලි නාට්‍යයෙන් ඔබ හමුවන නිනෝ තවත් නොබෝ දිනකින් රියැලිටි නර්තන තරගයකින් ඔබ හමුවන්නත් සූදානම්.මේ සියල්ලත් සමඟ පසුගිය දිනෙක නිනෝ අරලිය හා ආගිය තැන් අප කතාබහ කළා.නිනෝ කොහොමද මේ අවුරුද්ද?වරදක් නෑ හොඳින් අවුරුද්ද බාරගත්තා. අවුරුද්ද ආරම්භයත් එක්ක වැඩ කීපයකම නියැළිලා ඉන්නේ. විශේෂයෙන් ‘වැහිලිහිණි’ ටෙලි නාට්‍යයේ අවසන් රූගත කිරීම් මේ දිනවල සිදු කෙරෙනවා. ඒ වගේම තිස්ස විජේකෝන් අධ්‍යක්ෂණය කරන ‘ඉතිං ඊට පස්සේ’ ටෙලි නාට්‍යයේ දෙවැනි කොටස ‘ඉතිං ඊළඟට’ ටෙලි නාට්‍යයේ කුරුණෑගල ප්‍රදේශයේ පැවැති රූගත කිරීම්වලටත් එකතු වුණා. ඒ අතර දෙරණ ටී. වී. නාළිකාව ගෙන එන නවතම රියැලිටි තරගයකට මට ආරාධනා ලැබිලා තියෙනවා. ඒ සඳහා එකතු වෙන්නත් බලාපොරොත්තුවෙන් ඉන්නේ.පසුගිය කාලයේ සංගීත කණ්ඩායමක් පටන් ගත්තා කියලා ආරංචි වුණා.ඔව් ඇත්තටම. ඒක මගේ හිතේ තිබුණ ලොකු සිහිනයක්. ඒ සිහිනය සැබෑ කරගන්න අපි මිත්‍රයින් කිහිප දෙනකුට පුළුවන් වුණා. ‘ස්පාක්’(Spark) කියන සංගීත කණ්ඩායමට අලුත් බලාපොරොත්තු ඇතුව යන ගමනක් තියෙන්නේ.රංගන ශිල්පියෙක් විදිහට රියැලිටි තරගයකට යන්න තීරණය කළ එක ගැන දෙපාරක් හිතුවේ නැද්ද?මෙහෙමයි. මගේ ජීවිතේ මම කොටුවෙලා හිටියේ අවුරුදු 12 ක් විතර. නමුත් දැන් මම ඒ කොටුවීමෙන් නිදහස්. හැබැයි නිදහස් කුරුල්ලෙක් නෙමෙයි. දැන් මම මට ආදරේ කරන්න පටන් අරන්.මොකක්ද ඒ කතාවේ තේරුම.පසුගිය කාලයේ තාරුණ්‍යයත් එක්ක ජීවිතයට මම විවිධ අත්හදා බැලීම් කළා. ඒ සමහර දේවල් මගේ ජීවිතේට අනවශ්‍ය නිසා අතැරලා දැම්මා. මගේ තාත්තා කිසිම දෙයක් පාවිච්චි කළ කෙනෙක් නෙමෙයි. ඒ නිසා ජීවත්වෙලා ඉන්දෙද්දි ඒ අයට දෙන්න පුළුවන් සැනසීම සතුට අපි යහපත් මිනිස්සු වෙන එක. ඒ නිසා දැන් මම මට ආදරේ කරන්න පටන් ගත්තා. දෙමව්පියන්ට, පවුලට, සොබාදහමට ආදරේ කරන්න පටන් ගත්තා.මම අහපු දේට පිළිතුරක් ලැබුණේ නෑ.ඔව්. නර්තන හැකියාව ගායන හැකියාව මට කුඩා කාලයේ ඉඳලම තියෙන දෙයක්. ඒ දෙයින් ප්‍රයෝජනයක් ගන්න ඕන කියලා මට හිතුණා. ඒ නිසා නොසිතූ මොහොතක මට ආරාධනාවක් ලැබුණා දෙරණෙන්. ඉතිං මම හිතුවා ඒ අත්දැකීම ලබන්න.කොහොමද ඔබ රංගනයට එන්නෙ.මාතලේ ඉඳන් මේ ගමන මම ආරම්භ කරන්නේ 2002 අවුරුද්දේ. ඊට පස්සේ මහේන්ද්‍ර පෙරේරාගේ වැඩමුළුව හරහා මම බොහෝ දේ ඉගෙන ගත්තා. ඊට කලින් මම නිරූපණ ක්ෂේත්‍රයට ආවා. නමුත් යම් යම් දේ ගැන කලකිරිලා මම ආපහු ගෙදර ගියා. ඒත් ආයෙමත් මම හිතේ තිබුණු ආශාවට ආවා.හොඳයි ඒ හැරුණු ගමන ආපසු ආවේ නැත්නම්.එහෙමනම් මම ලංකාවේ ඉන්න එකක් නෑ. වෙනත් රටක ඉඳියි. මොකද මගේ ඇල්ම පොඩි කාලේ ඉඳන්ම විද්‍යාව, පුරාවිද්‍යාව, ඉතිහාසය වැනි විෂයයන්වලට තිබුණේ. ඒ නිසා ඒ පැත්තෙන් ඉහළට යන්න තිබුණා.නිනෝ අරලිය කියන්නේ කොයි වගේ කෙනෙක් ද?මම මාව දකින්නේ එක පැත්තකට කොටු නොවුණු චරිතයක් විදිහට. යම් කුතුහලයක් මට ඇතිවුණොත් ඒක විසඳගන්න උත්සාහ කරන කෙනෙක්. අනෙක් දේ ප්‍රචණ්ඩත්වය කියන දේ මම දකින්න මුහුණ දෙන්න අකැමැති කෙනෙක්. පැහැදිලිවම පොළවේ පය ගහලා සරලව ජීවත්වෙන්නයි නිනෝ කැමැති.ඒ දේවල් ඔබේ විදිහ ද නැත්නම් විලාසිතාවක් ද?නෑ මේ මගේ උපන් හැටි. මවාගත්ත දේවල් මගේ ජීවිතයේ නැහැ.අද වෙනකොට මොනවද ඔබේ බලාපොරොත්තු.මූලිකම දේ තිබුණේ සංගීත කණ්ඩායම පටන් ගන්න. මොකද ඒ දේට මගේ අම්මයි තාත්තයි මම පුංචි කාලේ ඉඳන්ම කැමැත්තෙන් හිටියා. අපේ ගෙදර පුදුම රසවින්දනයක් තිබුණේ. ඒක මම කුඩා කාලයේ ඉඳන්ම දැක්කා. එදා අපේ ගෙදර අපි කුඩා කාලයේ ඇහුණු සින්දු අද අපි ‘ප්ලේ’ කරනවා. අනෙක් දේ රංගන ශිල්පියෙක් විදිහට ස්ථාවරයක් හදාගන්නයි මට ඕන.රංගනය කියන දේ වෘත්තියක් විදිහට කරගෙන යන්න තරුණයෙක් විදිහට පුළුවන් කියලා ඔබ හිතනව ද?අනෙක් අයට කොහොම ද කියන්න මම දන්නේ නැහැ. නමුත් මට පුළුවන්. මට මම ගැන විශ්වාසයක් තියෙනවා. ඒ නිසා කලාවට මම හරි ආදරෙයි. කරන වැඩේ හරියට කරන්නයි හැම මොහොතකම මම බලාපොරොත්තු වෙන්නේ.අද ඔබේ වෘත්තිය රංගනය නිසා රංගනයේ සීමා ඔබ ළඟ තියෙනව ද?මෙහෙම දෙයක් තියෙනවා. රංගනයේ මගේ ළඟ ප්‍රතිපත්ති තියෙනවා සමහර කාරණාවන්ට. මම කැමැති නැහැ සමලිංගික චරිතවලට. මොකද මට ඒ දේවල් කරන්න සිතුවිල්ලක්වත් පහළ වෙන්නෙ නැහැ.ඒ කියන්නේ විරුද්ධ ලිංගික දේවල් කරන්න වුණොත් ඔබ කරනවා එහෙම ද?ඔව් මම පිරිමියෙක් නේ.නිරුවත කියන දේ තිරයේ පෙන්නන්න ඕන වුණොත් ඔබ ඒ දේවල් කරනවා.අවශ්‍යය වුණොත් මම ඒ දේ කරනවා. මොකද ඒ දේවල් මගෙනේ.ජනපි‍්‍රය වෙන්න ද ඔබ මේවා කියන්නෙ.අපෝ නැහැ. ඔය ජනපි‍්‍රයත්වය කියන දේ මම සීමාවක තියාගෙන ඉන්න කෙනෙක්. මොකද ජනපි‍්‍රයත්වය කියන දේ ඔළුවට ගත්තම අපිට අපි අමතක වෙනවා. ඒ නිසා ආදර්ශවත්ව ඉන්නයි මට ඕන.ආදරයේ අමිහිරි පැත්ත ඉවරයි කියමුකෝ. දැන් මිහිරි පැත්ත කතා කරන්න අපිට පුළුවන් ද?කෙටිම උත්තරයක් මම දෙන්නම්. මම තාම තනිකඩ චරිතයක්. විශ්වාස කරන්න මගේ අම්මවත් ඒ දේ විශ්වාස කරන්නෙ නැහැ. ඒත් ආදරය මගේ ජීවිතේට ඕන. ඒක වෙලාවට ලැබෙයි. නමුත් අද මම ඒ හැඟීම ගායනයෙන් නර්තනයෙන් මේ වාතලයට මුදා හරිනවා.වසන්ත ජයසිංහ ආරච්චිගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>01</month>
      <day>13</day>
    </date>
    <link>http://www.silumina.lk/2013/01/13/_art.asp?fn=am1301131</link>
    <topic>මිල වැඩි වූ පමණින් බෙහෙතේ ගුණය වැඩි වෙන්නේ නෑ</topic>
    <author>සාගරිකා දිසානායක ජයසිංහ</author>
    <content>මිල වැඩි වූ පමණින් බෙහෙතේ ගුණය වැඩි වෙන්නේ නෑකොළඹ විශ්ව විද්‍යාලයේ වෛද්‍ය පීඨයේඖෂධ වෛද්‍ය විද්‍යා අංශයේ අංශාධිපතිනි, කායික රෝග පිළිබඳ විශේෂඥ වෛද්‍යමහාචාර්ය පි‍්‍රයදර්ශනී ගලප්පත්තිලෙඩ රෝගවලට ප්‍රතිකාර වශයෙන් ඖෂධ ලබා ගත්තාට ඖෂධ නිසියාකාරයෙන් භාවිත නොකිරීමෙන් නොසිතූ ලෙස රෝගාබාධවලට ගොදුරු වෙන්නට ඉඩ ඇති බව ඔබ දන්නවා ද? බේත් ගැනීමත් හොඳින් දැන අවබෝධයෙන් යුතුව කළ යුතු කාරියක්. නොසැලකිල්ලෙන් යුතුව හිතුමතේට බේත් ගැනීමෙන් එම බෙහෙත්වලින් ලැබිය හැකි සාර්ථක ප්‍රතිඵල අහිමි කරවන අතරම අහිතකර ඵල විපාක ගෙන දෙන්නටත් පුළුවන්.බටහිර ඖෂධ නිවැරැදි ලෙස භාවිත කරන්නේ කෙසේ ද යන කරුණ පිළිබඳව ජනතාව තුළ පවතින දැනුම ප්‍රමාණවත් නෑ. ඖෂධ විෂ වීමෙන්, වැරැදි ඖෂධ මාත්‍රාව ලබා ගැනීමෙන් හෝ වැරදි ඖෂධ ශරීරගත වීමෙන් විවිධ අතුරු ආබාධවලට ලක් වෙන හෝ මරණයට පත්වන්නන්ගේ සංඛ්‍යාව දිනෙන් දින ඉහළ යාමෙන් ඒ බව සනාථ වෙනවා.ලෙඩ රෝගවලට ඖෂධ ලබා ගන්නා විට ඒ පිළිබඳ එම රෝගියා තුළ මෙන්ම රෝගියාට සාත්තු කරන්නන් වෙත හරි අවබෝධයක් ඇත්නම් එවැනි අහිතකර ප්‍රතිඵල වළක්වා ගන්නට පුළුවන්.බටහිර ඖෂධ නියමාකාරයෙන් භාවිතා කරන්නේ කෙසේ ද? නිසි දැනුමෙන් තොරව ඖෂධ භාවිත කිරීමෙන් සිදුවිය හැකි ඵල විපාක මොනවා ද යන කරුණු පිළිබඳ සාකච්ඡා කිරීමට අප කොළඹ වෛද්‍ය පීඨයේ ඖෂධ වෛද්‍ය විද්‍යා අංශයේ අංශාධිපතිනි, කායික රෝග පිළිබඳ විශේෂඥ වෛද්‍ය මහාචාර්ය පි‍්‍රයදර්ශනී ගලප්පත්ති මහත්මිය හමුවුණා.බටහිර ඖෂධ භාවිතයට පෙර ඒ ගැන සරල අවබෝධයක් හෝ තිබිය යුතුයි. පළමුවෙන්ම රෝගීන් හා ඔවුන්ට සාත්තු කරන්නන් ඖෂධයක් යනු කුමක්දැයි දැන සිටීම වැදගත්. බටහිර ඖෂධයක් යනු කිසියම් ප්‍රමිතියකට අනුව නිපදවන ලද රසායනික හෝ ජෛව විද්‍යාත්මක ද්‍රව්‍යයක්. රසායනික ද්‍රව්‍යයක් හෝ ජීව විද්‍යාත්මක ද්‍රව්‍යයක් ඖෂධයක් වන්නේ එය පිළිබඳව හා භාවිත කළ යුතු ආකාරය පිළිබඳ නිසි දත්ත හා තොරතුරු පිළිබඳව දැනුවත් වී ලබාගතහොත් පමණයි.එසේ නැතහොත් එය වසක් වී ශරීරයට හානිකර වීමට ද ඉඩ තිබෙනවා. එහෙයින් ඕනෑම ඖෂධයක් භාවිත කිරීමට පෙර ඒ පිළිබඳව හොඳින් දැනුවත් වී සිටීම වැදගත්.රෝගීන් හා ඔවුන්ට සාත්තු කරන පිරිස ඖෂධ පිළිබඳ දැන සිටිය යුතු කරුණු කිහිපයක් තිබෙනවා. එයින් පළමුවැනි සහ වැදගත්ම කරුණ වන්නේ තමා ලබා ගන්නා ඖෂධය කුමක් ද යන්න දැන සිටීමයි. හදිසි ආබාධයකදී හෝ අසාධ්‍ය රෝගීන් හැර, දිගු කාලීනව ඖෂධ ලබාගන්නා රෝගීන් මෙන්ම සාමාන්‍යයෙන් උණ, කැස්ස, වමනය වැනි රෝග ලක්ෂණ සඳහා වුවත් තමා ලබා ගන්නා ඖෂධය කුමක් ද යන්න දැන සිටීම වැදගත්.තමා ගන්නා ඖෂධය හඳුනා ගැනීමට ඇති හොඳම ක්‍රමය එහි ඖෂධීය නාමය දැන ගැනීමයි. ඕනෑම ඖෂධයක් සඳහා ජාත්‍යන්තරව පිළිගත් ඖෂධීය නාමයක් තිබෙනවා. නිදසුන් ලෙස පැරසිටමෝල්, ඇමොක්සසලින්, ඇටෝවස්ටටින් යනු එවැනි ඖෂධීය නාමික ඖෂධයි. තමා ලබා ගන්නා ඖෂධවල ඖෂධීය නාමය වෛද්‍යවරයාගෙන් හෝ ඖෂධවේදියාගෙන් අසා දැන ගන්නට ඔබට අයිතියක් තිබෙනවා. එමෙන්ම රෝගීනට තමා විසින් නියම කරන ලද ඖෂධ මොනවා ද? ඒවායෙන් ලැබෙන ප්‍රතිඵල කුමක් ද? එමෙන්ම ඒවායෙන් ඇතිවිය හැකි අතුරු ඵල වේ නම් ඒ මොනවා ද යන කරුණු පිළිබඳ රෝගීන් දැනුවත් කරන්නට වෛද්‍යවරයාට මෙන්ම ඖෂධවේදියා සතු වගකීමක් තිබෙනවා.ඖෂධීය නාමය වෙනුවට එකී ඖෂධ නිපදවූ සමාගම විසින් ලබා දුන් වෙළෙඳ නාම බොහොමයක් තිබෙනවා. එකම ඖෂධය වුවත් විවිධ නාමයෙන් හා වර්ගවලින් වෙළෙඳපොළට නිකුත් කරනවා. මේවායෙහි මිල ගණන් ද එකිනෙකට වෙනස්. නිදසුනක් ලෙස ඇතැම් ඖෂධයක පෙත්තක් ශත දෙකේ සිට රුපියල් 20 හෝ ඊටත් වැඩි මිලක් වන විවිධ නාමවලින් වෙළෙඳ පොළෙහි තිබෙනවා. එහෙත් බොහෝ විට එම බෙහෙතෙහි අඩංගු ඖෂධීය ගුණය එක සමානයි.බෙහෙත්වල ඖෂධීය නාමය නොදැන එකම ඖෂධයක් වෙළෙඳ නාම දෙකකින් ලබා ගත් විට ඒවා අධි මාත්‍රාවක් ගැනීමෙන් ඖෂධ විෂවීමක් හෝ වෙනත් අතුරු ඵලයක් ලැබෙන්නට පුළුවන්. ජනතාව තුළ ඖෂධ පිළිබඳ විශාල මිථ්‍යාවක් තිබෙනවා. ඇතැමුන් සිතන්නේ මිලෙන් අධික වූ තරමට බෙහෙතෙහි ගුණය වැඩි බවයි. එහෙත් සත්‍ය එය නොවෙයි. මිල අඩු වුවත් නිසි ප්‍රමිතියෙන් යුතු නම් එම ඖෂධයෙන් ලැබිය හැකි ප්‍රතිඵලය එකමයි. ප්‍රමිතියෙන් ඉහළ විශ්වාසයෙන් යුතුව සාධාරණ මිලකට ඖෂධ ලබා ගන්නට වෛද්‍යවරුන් බොහෝ විට නිර්දේශ කරන්නේ රාජ්‍ය ඖෂධ නීතිගත සංස්ථාවෙහි ඔසුසලකින් ඖෂධ ලබා ගන්නා ලෙසයි.ඇතැම් ඖෂධ එහි නැතිනම් පිටින් ලබා ගන්නට නිර්දේශ කරනවා. තත්ත්වයෙන් උසස් ඖෂධ මිලෙන් ඉහළ ය යන මතය මිථ්‍යාවක් වුවත් මිලෙන් අඩු යැයි සිතා බාල බෙහෙත් වර්ග නිර්දේශ කිරීමත් සුදුසු නොවේ.දිගු කාලීනව බෙහෙත් ලබා ගන්නා රෝගීන් තමා ලබා ගන්නා ඖෂධයේ ඖෂධීය නාමය දැන සිටීම ඉතා වැදගත්ය. එවිට එම ඖෂධීය නාමයෙන් යුතු ඖෂධය හෝ තමා දිගටම ගන්නා බෙහෙත් වර්ගය වෙළෙඳ පොළේ නැති වූ අවස්ථාවක වෛද්‍යවරයාගේ උපදෙස් මත එම ඖෂධයේම වෙනත් වෙළෙඳ නාමයකින් යුතු වර්ගයක් තෝරා ගැනීමට පහසු වෙයි.එමෙන්ම ඔබ යළිත් වෛද්‍යවරයා වෙත යන විට ඔබ ගන්නා බෙහෙත්වල ඖෂධීය නාමය දැන සිටීම ඔබගේ වෛද්‍යවරයාට ඖෂධ නියම කිරීමේදී වඩාත් පහසුවක් වෙයි. එමෙන්ම එම බෙහෙත් හා අලුතින් ඔබට ලබා දෙන බෙහෙත් අතර කිසියම් ප්‍රතිරෝධයක් ඇති වේ නම් එසේ නොවන පරිදි බෙහෙත් නියම කිරීමට වෛද්‍යවරයාට හැකි වෙයි.ඔබ ලබා ගන්නා බෙහෙත් මොනවාදැයි වෛද්‍යවරයා ඇසූ විට දියවැඩියාව, අධික රුධිර පීඩනය, ඇදුම, හතිය, හෝ වලිප්පුව වැනි දිගුකාලීන ලෙඩ රෝග සඳහා බෙහෙත් ගන්නා රෝගීන් පවා පවසන්නේ “සුදු පාට පොඩි පෙත්ත”, “හෝ රෝස පාට පෙත්ත” ආදි වශයෙනි. එසේ පෙති හෝ සිරප් වර්ගවල පැහැයෙන් ප්‍රමාණයෙන් හෝ හැඩයෙන් බෙහෙත් හඳුනා ගැනීමේ හැකියාවක් වෛද්‍යවරුනට හෝ ඖෂධවේදිනට නැත.එම තොරතුරු අනුව අනුමාන වශයෙන් සිතා බෙහෙත් ගැනීමෙන් ඉතා භයානක ප්‍රතිඵල ලැබිය හැකිය. තමා ගන්නා බෙහෙත්වල නම් මතක තබා ගැනීමේ හැකියාවක් රෝගියනට නැතිනම් රෝගියාගේ ළඟම ඥාතියකු හෝ ඔහුට හෝ ඇයට සාත්තු කරන්නා තුළ ඒ පිළිබඳ අවබෝධයක් තිබිය යුතුය.ඖෂධයේ නම පමණක් දැන සිටීම ප්‍රමාණවත් නොවේ. ඖෂධය ලබා ගත යුතු ආකාරය පිළිබඳ උපදෙස් ද දැන අවබෝධයෙන් යුතුව බෙහෙත් බීමෙන් එයින් අපේක්ෂිත ප්‍රතිඵලය ලබා ගත හැකිය. ඖෂධය ලබා ගත යුතු මාත්‍රාව හා ලබාගත යුතු පිළිවෙළ දැන සිටීම වැදගත්ය. නිදසුනක් ලෙස ඖෂධ ගත යුත්තේ “මිලි ග්‍රෑ. 500 ක් පැය 8 කට වරක්” යනාදී වශයෙන් දී ඇති වෛද්‍ය උපදෙස් ඒ ආකාරයෙන්ම පිළි පැද්දේ නැති නම් එම බෙහෙතෙන් අපේක්ෂිත ප්‍රතිඵලය ඒ ආකාරයෙන්ම නොලැබෙයි.රෝගියා දැන සිටි අනෙක් වැදගත් කරුණ වන්නේ තමන් එම ඖෂධ ලබා ගන්නේ කුමක් සඳහා ද යන්නයි. එම ඖෂධ ලබා දෙන්නේ කවර රෝගයක් හෝ රෝග ලක්ෂණය සුවපත් කිරීම සඳහා ද යන්න ඉන් අදහස් කැරේ. නිදසුන් ලෙස මෙට්ෆෝර්මින් දියවැඩියාවට, ඇටෙනනෝල් අධික රුධිර පීඩනයට, ඩොම්පෙරිඩෝන් වමනයට, පැරසිටමෝල් වේදනාව සහ උණට ආදි වශයෙන්.ඖෂධය ගැනීමේ දී දී ඇති උපදෙස් ඒ අයුරින් ම පිළිපැදීම ද බෙහෙත්වලින් ඉක්මන් සුවය ලැබීමට හේතු වෙයි. එම උපදෙස් වන්නේ කෑමට පෙර ද පසු ද යන වග, උදේට හෝ රාත්‍රියට පමණක් ද යන වග, ඖෂධය ගැනීමෙන් පසු පැයක් හාන්සි වී සිටින්න, ලොකු වතුර වීදුරුවක් සමඟ බෙහෙත ගත යුතුයි හෝ ඉන්හේලරය භාවිත කරන පිළිවෙළ යනාදී උපදෙස් ඒ ආකාරයෙන්ම පිළිපැදිය යුතුය.ඖෂධවලින් ලැබිය හැකි අතුරු ඵල මෙන්ම සංකූලතා පිළිබඳව රෝගියා දැනුවත් කිරීම වෛද්‍යවරයාගේ යුතුකමකි. තමා ගන්නා ඖෂධවලින් ඇතිවිය හැකි අතුරු ඵල හෝ සංකූලතා පිළිබඳව වෛද්‍යවරයාගෙන් හෝ ඖෂධවේදියා ගෙන් අසා දැන ගැනීමේ අයිතිය රෝගියා සතුය.නිදසුනක් ලෙස දියවැඩියා රෝගීන්ගේ ඉන්සියුලින් ශ්‍රාවය වර්ධනය හෝ රුධිරයේ සීනි මට්ටම පාලනය සඳහා ලබා දෙන ඩයමයක්‍රෝන් පෙත්ත ලබා ගත යුත්තේ කෑමට පෙරය. කෑමට පෙර එය ගත් විට ආහාරයෙන් සිරුරට උරා ගන්නා සීනි ප්‍රමාණය අඩු කිරීමට එය ඉවහල් වේ. එවැනි පෙත්තක් ගත් විට හෝ ඉන්සියුලින් ලබා ගත් විගස කෑම ලබා ගත යුතුය.නැතහොත් රුධිරයේ සීනි මට්ටමේ පහත වැටීමෙන් ‘හයිපෝග්ලයිසීමියා’ තත්ත්වයට පත් විය හැකිය. එවිට ක්ලාන්ත ගතිය දෑස් නොපෙනී යාම දහදිය දැමීම හෝ කරකැවිල්ල ඇති විය හැකිය. එම තත්ත්වය උත්සන්න වුව හොත් කෝමා තත්ත්වයක් ඇතිවී රෝගියාට මිය යන්නට වුවත් ඉඩ තිබේ.ඖෂධයේ නම පමණක් දැන සිටීමප්‍රමාණවත් නොවේ. ඖෂධය ලබා ගත යුතුආකාරය පිළිබඳ උපදෙස් ද දැනඅවබෝධයෙන් යුතුව බෙහෙත් බීමෙන් එයින්අපේක්ෂිත ප්‍රතිඵලය ලබා ගත හැකිය. ඖෂධයලබා ගත යුතු මාත්‍රාව හා ලබාගත යුතු පිළිවෙළදැන සිටීම වැදගත්ය. නිදසුනක් ලෙස ඖෂධ ගත යුත්තේ “මිලි ග්‍රෑ. 500 ක් පැය 8 කට වරක්” යනාදීවශයෙන් දී ඇති වෛද්‍ය උපදෙස් ඒ ආකාරයෙන්මපිළි පැද්දේ නැති නම් එම බෙහෙතෙන් අපේක්ෂිතප්‍රතිඵලය ඒ ආකාරයෙන්ම නොලැබෙයි.ඖෂධ ගබඩා කිරීම ද දී ඇති උපදෙස් අනුවම කළ යුතුය. උදාහරණ ලෙස ඉන්සියුලින් ඖෂධය ශීතකරණයෙහි සෙල්සියස් අංශක 2 - 8 දක්වා සිසිලස ඇති රාක්කයක තැන්පත් කළ යුතුය. නියමිත ශීතදාමයට වඩා අඩු හෝ වැඩි වීමෙන් එහි ගුණය හීන වේ.හෘද රෝගීනට දිව යට තබා ගැනීම සඳහා ලබා දෙන ටී එන් ටී ඖෂධය ගබඩා කර තැබිය යුත්තේ දුඹුරු පැහැති හොඳින් වැසිය හැකි මූඩි සහිත වීදුරු බෝතල තුළය. ගබඩා කරන විට ඒ ඒ ඖෂධය සඳහා වෙන් වෙන් අසුරනවල ඖෂධයේ නම හා මිලි ග්‍රෑම් ප්‍රමාණය ද සඳහන් කළ හැකි නම් වඩා සුදුසුය. බෙහෙත් ගබඩා කිරීමේ දී කුඩා ළමයිනට ඒවා අතපත ගෑමට හැකි වන සේ නො තැබිය යුතුය.ඖෂධ එහි සඳහන් කාලය ඉකුත් වූ පසුව ඵලදායී නොවේ. ඇතැම් ඖෂධ දින හතක් හෝ පහකින් ලබාගෙන ඉවර විය යුතු යැයි සඳහන් වේ නම් එම උපදෙස් දී ඇති ආකාරයෙන්ම පිළිපැදීම අවශ්‍ය වේ.මෙම උපදෙස් පිළිපැදීමෙන් රෝගීන්ට අත්වන වාසි වන්නේ එම ඖෂධවලින් ඉක්මන් හා නියම ගුණය ලැබීම, අතුරු ආබාධ ඇති නොවීම මෙන්ම බෙහෙත් නිසා ඇතිවන අන්තර් ක්‍රියා හෝ ඖෂධ ප්‍රතිරෝධතා වැළැකීමය. ඖෂධ පිළිබඳ නිවැරැදි තොරතුරු ඔබේ වෛද්‍යවරයාගෙන් හෝ ඖෂධවේදියාගෙන් ලබාගත හැකිය.ඒ පිළිබඳ වැඩි විස්තර අවශ්‍ය වේ නම් කොළඹ වෛද්‍ය පීඨයේ ඖෂධ වෛද්‍ය විද්‍යා අංශය, කින්සි පාර, කොළඹ 08 යන ලිපිනයට ඔබේ ලිපිනය සහිතව ලියා දැන්වීමෙන් ලබා ගත හැකිය. ඒ සඳහා පුහුණු වෛද්‍යවරුන් ඔබට අවශ්‍ය තොරතුරු ලබා දෙනු ඇත.බෙහෙත් බොන්නේ රෝගවලින් සුවය ලබාගැනීමටය. බෙහෙත් පිළිබඳ අවබෝධයෙන් යුතුව ඒවා භාවිත කිරීමෙන් ඉක්මන් හා ස්ථිර සුවයක් ලබා ගත හැකිය. දැන බේත් බීම නොදැන බෙහෙත් බීමට වඩා ඵලදායි වෙයි.සාගරිකා දිසානායක ජයසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>01</month>
      <day>13</day>
    </date>
    <link>http://www.silumina.lk/2013/01/13/_art.asp?fn=am1301132</link>
    <topic>ක්ෂණික ආහාර ගැනීමෙන් හෘදයටත් වකුගඩුවලටත් වැඩ වැඩි වෙනවා</topic>
    <author>සැපත සඟරාව ඇසුරෙනි</author>
    <content>ක්ෂණික ආහාර ගැනීමෙන් හෘදයටත් වකුගඩුවලටත් වැඩ වැඩි වෙනවාසෞඛ්‍ය අධ්‍යාපන කාර්යාංශයේ වැඩ බලන අධ්‍යක්ෂවෛද්‍ය ශාන්ති ගුණවර්ධනක්ෂණික ආහාර වශයෙන් හඳුන්වන්නේ අවශ්‍ය පමණට පෝෂ්‍ය පදාර්ථ නොලැබෙන, ශරීරයට අහිතකර සංඝටක බහුලව අඩංගු, පිළියෙල කර ඇති ආහාරයි. කාර්ය බහුලත්වය, මාධ්‍ය මඟින් කරනු ලබන ප්‍රචාරණය මෙන්ම පහසුව සලකා වෙළෙඳපොළේ බහුලව ඇති ආහාර ලබා ගැනීමට බොහෝ දෙනා පෙලඹී සිටිති.පේස්ට්‍රීස්, රෝල්ස්, පීට්සා, ඩෝනට්, බර්ගර්ස් වැනි ආහාරවල තෙල් ලුණු, සීනි අධිකව ඇති අතර, විටමින් ඛණිජ ලවණ හා කෙඳි අඩුය. ඒ නිසා ක්ෂණික ආහාර වලින් ලැබෙන්නේ අසමතුලිත පෝෂණයකි. එමගින් සිරුර තුළ විවිධ වෙනස්වීම් ඇතිවන අතර පරිවෘත්තිය ක්‍රියාවලීන් ද වෙනස්වීම්වලට භාජනය වෙයි.අවසාන ප්‍රතිඵලය වන්නේ සිරුරේ බර වැඩිවීමත් විවිධ රෝගී තත්ත්වයන්ට ගොදුරු වීමත්ය.තෙල්, ලුණු, සීනි, කෘතිම රසකාරක, රසායනිකයන් සිරුරට අහිතකරව බලපවත්වන ආකාරය පිළිබඳව විමසා බැලීම සියල්ලන්ගේ සෞඛ්‍යයට හිතකරය.පිට්සා වර්ග, සෝස් වර්ග ආහාරයට එකතු කර ගැනීමෙන් දිනකට නිර්දේශිත ලුණු ප්‍රමාණය වූ ග්‍රෑම් 6 කට වඩා වැඩි ප්‍රමාණයක් ශරීරයට එකතු වේ. ලුණු වැඩියෙන් ශරීරයට ලැබෙන විට, ඒ අනුව ශරීරයේ ජලය ප්‍රමාණය ද වැඩිවෙයි. එහි ප්‍රතිඵලයක් ලෙස රුධිර පරිමාව වැඩිවන අතර වැඩිවන පරිමාව පාලනය කර සමතුලිතතාව රැකගැනීමට සිරුර තුළ විවිධ ක්‍රියාදාමයන් ක්‍රියාත්මක වෙයි.එහි දී හෘදයට, වකුගඩුවලට පැවරෙන්නේ අනවශ්‍ය, අමතර වැඩ කොටසකි. ඉඳහිට එවැන්නක් සිදුවීම අනුමත කළ හැකි වුවත් හැම විට එලෙස සිදුවීම හෘදයට මෙන්ම වකුගඩුවලට දැඩි වෙහෙසකර තත්ත්වයකි.ඒ අනුව මෙම ඉන්ද්‍රියයන් ඉතා ඉක්මනින් දුර්වල වෙයි. එමෙන්ම අධි රුධිර පීඩනය ඇති වීමට ද එය හේතුවකි. ඇදුම වැනි අසාත්මිකතා ඇති වීමට ද ගැස්ට්‍රයිටිස් වැනි අමාශගත රෝග තත්ත්වයන්ට ගොදුරු වීමට ද ඇති ප්‍රවණතාව එවැනි තත්ත්වයන්හි දී ඉහළ යන ආකාරය පැහැදිලිය.වඩාත් පිරිපහදු කරන ලද පිටි සහිත ආහාර වර්ග මෙන්ම අධික තෙල් යොදා පිළියෙල කළ ආහාර ද ශරීරයේ බර වැඩිවීමට හේතු වේ. පිරිපහදු කළ පිටි සහිත ආහාරවල කෙඳි අඩංගු වන්නේ අල්ප වශයෙනි. එහෙයින් එවැනි ආහාරයක් ඉතා ඉක්මනින් ජීර්ණය වී රුධිරයට එකතු වන සීනි ප්‍රමාණය සැණෙකින් ඉහළ නංවයි.ආහාරයේ කෙඳි සහිත එළවළු, පලා වර්ග, පලතුරු ඇතුළත් වී නම් ඒවා දිරවා සීනි රුධිරයට එක්වන්නේ ක්‍රමානුකූලවය. නමුත් ඉහත තත්ත්වය අනුව සීනි අධිකව රුධිරයට එක්වන විට සීනි මට්ටම පාලනය කිරීම සඳහා අපගේ ශරීරයේ ඇති අග්න්‍යාශය නම් ඉන්ද්‍රියට ඉන්සියුලින් නම් හෝර්මෝනය ස්‍රාවය කිරීමට සිදු වේ.කලාතුරකින් එවැනි තත්ත්වයක් ඇතිවීම ශරීරයට එතරම් බලපෑමක් නොකළත් නිතරම එලෙස ආහාර ගැනීමෙන් රුධිරයේ සීනි මට්ටම ඉහළ යාම පාලනය කිරීමට සිදුවීම ඉතා වෙහෙසකර තත්ත්වයකි.එමඟින් අග්න්‍යාශය දුර්වල වන අතර, ඉන්සියුලින් ස්‍රාවය වන ප්‍රමාණය ද අඩු වේ. එවිට රුධිර සීනි මට්ටම පාලනය කරගත නොහැකි වීමෙන්, දියවැඩියාව ඇතිවීමට මග පාදයි. දියවැඩියාව ඇති වූ කල එය නිට්ටාවට සුව කළ නොහැකි අතර, කළ හැක්කේ, ආහාර හා ඖෂධ මගින් පාලනය කිරීම පමණි.එය ස්නායු පද්ධතියට, ඇසට, වකුගඩු, හෘදයට ආදි සියලු ඉන්ද්‍රිය පද්ධතීන්ට හානි කර ලෙස බලපෑම් කරයි. මේ සියල්ල නිවැරැදි ආහාර රටාවක් තුළ පාලනය කළ හැකි හෝ වළක්වා ගත හැකි රෝග තත්ත්වයන්ය. ඉක්මනින් කුසගිනි ඇතිවීම නිසා යළිත් ආහාර ගැනීමට පෙලඹීමෙන් ශරීරයට එකතු වන අමතර සීනි, තෙල් ලෙස උදරයේ ආමාශයට පිටින් තැන්පත් වනු ඇත.එවිට පුරුෂයන්ගේ උදරය ඇපල් ගෙඩියක හැඩයට දිස් වේ. එවැනි පුද්ගලයන් අධික රුධිර පීඩනය, හෘදයාබාධ දියවැඩියාව සඳහා වැඩි ප්‍රවණතාවක් පෙන්නුම් කරයි. කාන්තාවන්ගේ එලෙස තෙල් තැන්පත් වීම බොහෝ විට සිදුවන්නේ උකුල පෙදෙසේ වන අතර, අදාළ ප්‍රතිඵලය පෙයාර්ස් ගෙඩියක හැඩයක් ඇතිවීම විය හැකිය.වැඩිපුර තෙල් සහ සීනි අධික ආහාර ගැනීමෙන් රුධිර කොලෙස්ටරෝල් ප්‍රමාණය ඉහළ යන අතර රුධිරවාහිනී අභ්‍යන්තරයේ ඒවා තැන්පත් වීමෙන් රුධිරවාහිනි බිත්ති ගනවීමෙන් අධි රුධිර පීඩනය ඇති වේ. එලෙස තැන්පත් වන කොලෙස්ටරෝල් කොටස් ගැලවී ගොස් හෘදයට රුධිරය සපයන රුධිර නාළයක් අවහිර වීමත් හෘදයාබාධයකට හේතු විය හැකිය.එමෙන්ම ආහාරයෙන් ලැබෙන කොලෙස්ටරෝල් ප්‍රමාණය ඉහළ යාම ඇතැම් පිළිකා ඇතිවීමට ද හේතු වනු ඇත. දරුවන් නිතර ගැනීමට හුරු වී ඇති පැණි බීම, කෝලා බීම වර්ග නිසා දත් දිරා යාම වේගවත් වන අතර එහි අඩංගු යම් යම් රසායනික ද්‍රව්‍ය, වකුගඩුවලට හානිකර බලපෑම් ඇති කරයි.කෘතිමව පිළියෙල කරගත් ආහාර නිතර අනුභව කිරීමට පුරුදු වීමෙන් ශරීරයේ අභ්‍යන්තර පරිවෘත්තිය ක්‍රියාදාමයන් පවා වෙනස් විය හැකිය.ක්ෂණික ආහාර බොහෝමයක ඇත්තේ ලුණු, සීනි සහ තෙල් වන අතර ඒවායේ ඇති විටමින් වර්ග, (ඒ, බී, සී, ඩී, ඊ සහ කේ වැනි) සහ ඛනිජ වර්ග වන යකඩ, අයඩීන්, කැල්සියම්, සින්ක්, බෙහෙවින් අඩුය. මෙම විටමින සහ ඛනිජ හෙවත් ක්ෂුද්‍ර, පෝෂක, ඉතාමත් සුළු ප්‍රමාණයන්ගෙන් අවශ්‍ය වන අතර, අප සිරුරේ ආරක්ෂාවට රෝග මර්දන ශක්තිය නිසි ලෙස පවත්වා ගැනීම සඳහා අවශ්‍යය.ආහාර වේලක එවැනි පෝෂක වර්ග නිසි ප්‍රමාණයෙන් නොතිබීම සිරුරේ ක්‍රියාකාරිත්වයට විශාල බලපෑමක් ඇති කරයි.විවිධ වයස් කාණ්ඩ අනුව මෙම බලපෑම විවිධ වනු ඇත. දරු පිළිසිඳ ගැනීමක් සිදුවන අවස්ථාවක මව මන්ද පෝෂණයෙන්, ලේ අඩුකමෙන් (නීරක්තියෙන්) පෙළෙයි නම් එය කුස තුළ වැඩෙන දරුවාගේ වර්ධනයට මෙන්ම අනාගතයේ දී ඔහු / ඇය ගොදුරු විය හැකි අධි රුධිර පීඩනය, දියවැඩියාව, හෘද රෝග පිළිකා වැනි බෝ නොවන රෝග සඳහා හේතුකාරක වන බව වෛද්‍ය විද්‍යාත්මකව තහවුරු වී ඇත.පිට්සා වර්ග, සෝස් වර්ග ආහාරයට එකතු කර ගැනීමෙන් ලුණුවඩා වැඩි ප්‍රමාණයක් ශරීරයට එකතු වේ. ලුණු වැඩියෙන් ශරීරයට ලැබෙන විට, ඒ අනුව ශරීරයේ ජලය ප්‍රමාණය ද වැඩිවෙයි. එහි ප්‍රතිඵලයක් ලෙස රුධිර පරිමාව වැඩිවන අතර වැඩිවන පරිමාව පාලනය කර සමතුලිතතාව රැකගැනීමට සිරුර තුළ විවිධ ක්‍රියාදාමයන් ක්‍රියාත්මක වෙයි. එහි දීහෘදයට, වකුගඩුවලට පැවරෙන්නේ අනවශ්‍ය, අමතර වැඩ කොටසකි.හැම විට එලෙස සිදුවීම හෘදයට මෙන්ම වකුගඩුවලට දැඩි වෙහෙසකර තත්ත්වයකි. ඒ අනුව එම ඉන්ද්‍රියයන් ඉතා ඉක්මනින් දුර්වල වෙයි.එමෙන්ම යකඩ, කැල්සියම්, සින්ක්, අයඩීන් වැනි ඛනිජ ලවණ හා විටමින් ඒ ඌනතාවෙන් ළමා සිරුරේ, විශේෂයෙන්ම මොළයේ වර්ධනය හීන කරන අතර මේ නිසා දරුවාගේ අධ්‍යාපනය සම්බන්ධව ද ගැටලු ඇති කරයි.යෞවන, යෞවනියන්ගේ නිවැරැදි පෝෂණය නිසි ඵලදායිතාවකින් යුත් පුරවැසියන් බිහිවීම සඳහා අවශ්‍ය ය. ක්ෂණික ආහාර නිවැරැදි පෝෂණයට පටහැනි වන හෙයින් රටේ අනාගතයට ඉන් සිදුවන හානිය ද සුළු පටු නැත.පෝෂණයේ අහිතකර තත්ත්වයන් මඟ හරවා ගැනීමට, අප සමබර ආහාර වේලක් ගත යුතු අතර එයට ශක්තිය ලබාදෙන ආහාර උදා: ධාන්‍ය (බත්, බඩ ඉරිගු, කුරක්කන්, තිරිගු) අල, බතල, කොස් දෙල් අඩංගු විය යුතුය.එමෙන්ම ශරීර වර්ධනය කරන ආහාර වන මාළු, මස්, හාල්මැස්සන්, කරවල, බිත්තර, කිරි සහ කව්පි, කඩල, මුංඇට, සෝයා වැනි ඇට වර්ග ද ශරීරය ආරක්ෂා කරන ආහාර වන විටමින් හා ඛනිජ අඩංගු එළවළු, පලතුරු සහ පලා වර්ග ද ඇතුළත් විය යුතුය.සැපත සඟරාව ඇසුරෙනිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>01</month>
      <day>13</day>
    </date>
    <link>http://www.silumina.lk/2013/01/13/_art.asp?fn=am1301133</link>
    <topic>කෑම කන හෝටලයේ කුස්සියට ගිහින් බලන්න ඔබට අයිතියක් තිබෙනවා</topic>
    <author>සුනිල් දයා අල්විස්</author>
    <content>කෑම කන හෝටලයේ කුස්සියට ගිහින් බලන්න ඔබට අයිතියක් තිබෙනවාරජයේ වෛද්‍ය පර්යේෂණ ආයතනයේජ්‍යෙෂ්ඨ වෛද්‍ය පර්යේෂණාගාර තාක්ෂණ විද්‍යාඥකීර්ති වික්‍රමරත්නහෝටල් ආපනශාලා සහ ආහාර අලෙවි සල්වලින් ආහාර මිලදී ගැනීමේ දී එම ආහාරවල පිරිසුදුකම ගැන සැලකිලිමත් වීම අවශ්‍යය.එසේම එලෙස ගන්නා ආහාර වගේම බීමට ගන්නා ජලයේ පිරිසුදුකම ගැන ද නිතරම සැලකිලිමත් වීම ද වැදගත්ය.ඒ කරුණු ගැන සැලකිලිමත් නොවීමෙන් කන බොන දේ මඟින් ශරීරයට අහිතකර බැක්ටීරියා ඇතුළුවීම නිසා ශරීරය රෝගි වෙයි.බොහෝ දෙනා ගත කරන්නේ කාර්ය බහුල ජීවිතයකි. ඔවුන්ගෙන් බහුතරයකට නිවසේ ආහාර සකස් කර ගැනීමට වේලාවක් නැත. ඒ නිසා කඩ කෑම ලෙසින් හැඳින්වෙන ආපන ශාලා සහ ආහාර විකුණන ස්ථානවලින් උදේ දවල් රාත්‍රී වශයෙන් සකස් කර ඇති ආහාර මිලදී ගැනීම බහුලව සිදු කරති.නාගරික ජනතාවගෙන් බහුතරයක් පුරුදු වී සිටින්නේ ද එලෙස ගන්නා ආහාරවලින් සප්පායම් වීමටය.තෙල් වැඩි, රසකාරක වැඩි, ලුණු වැඩි, එම ආහාර බොහෝ විට සකස් කිරීම සිදු වන්නේ ද පිරිසුදුකම පවතින ස්ථානවලට වඩා අපිරිසුදුකමින් යුත් වටාපිටාවකය. එවැනි ස්ථානවල සිට සකස් කරන ආහාරවලට විසබීජ ඇතුළුවීම ද පුදුමයක් නොවේ. ආහාර සකස් කිරීමේ යෙදී සිටින අය ද පිරිසුදුව එම කටයුතුවල නිරත විය යුතු නමුත් බොහෝ ස්ථානවල එම තත්ත්වය නිරතුරුව දක්නට නැත.අප බොහෝ දෙනා ආහාරයක් මිලදී ගෙන අනුභව කිරීම හැර ආහාරය සකස් කරන මුළුතැන්ගෙය හෝ එම ආහාරය පිරිසුදුව සකස් වී ඇද්දැයි සොයා බලන්නේ ද නැත. මෙය පාරිභෝගික අයිතියක් වුවත් ජනතාවට ඒ ගැන වැඩි තැකීමක් හෝ දැනුවත් බවක් නැති බව සෞඛ්‍ය අංශය මේ අතර පෙන්වා දෙයි.කොළඹ මහ නගර සභාවේ සෞඛ්‍ය අංශය මඟින් තරු පන්තියේ හෝටල් ද කොළඹ නගරයේ සෙසු හෝටල් භෝජනාගාර සහ අනෙකුත් කෑම අලෙවිසල් ද ජංගම කෑම අලෙවි කරන්නන් පිළිබඳව සිදුකරන ලද පරීක්ෂණවලදී මුළුතැන්ගෙයි පිරිසුදුකම හා අලෙවි කරන කෑම වර්ගවල අපිරිසුදුකම් හා අඩුපාඩු ගණනාවක් පිළිබඳ කරුණු සොයා ගෙන තිබේ.පිරිසුදු කිරීම් පැත්තට අමතරව ආහාරවල දිලීර බැක්ටීරියා සහ වෛරස් වැනි තත්ත්වයන් තිබෙනවා ද කියා පරීක්ෂා කර බැලීමට ආහාර පරීක්ෂා කරන්න තිබෙන පරීක්ෂණාගාර වෙත යොමු කළ හැකිය.තමන්ගේ ආහාරපානාදිය ගැන මෙවැනි පරීක්ෂාවක් සිදුකර ගුණාත්මක බවට සහතිකයක් කෑම වේල් සම්බන්ධයෙන් හෝටල් සහ භෝජනාගාර ඇතුළු ආහාර සපයන අංශයේ නියැළී සිටින අයට කැමැත්තෙන්ම ඉදිරිපත් වී සිදු කළ හැකිය.හෝටල් භෝජනාගාර සහ ආහාර අලෙවි කරන අනිකුත් අංශවල පිරිසුදුතාව මුළුතැන්ගෙය පිළිබඳ විමසිලිමත්වීම වගේම මෙම අංශවල සේවයේ නියුතු සේවක පිරිස්වල සෞඛය තත්ත්වය ද පරීක්ෂා කිරීමට යොමු කිරීම වැදගත්ය.එවැනි සේවක පිරිස් වෛද්‍ය පරීක්ෂණවලට යොමු කිරීමේ දී ඔවුන්ගේ අසූචි සාම්පල, රුධිර සාම්පල, සෙංගමාලය හා උණ සන්නිපාතය තිබුණ ද කියා දැන ගැනීමේ පරීක්ෂණ වාර්තා ලබා ගනු ඇත.හෝටල් භෝජනාගාරවල කෑම පිසීමට ගන්නා මස් මාළු සමඟ වෙනත් දේ එකට තැබීමෙන් වැළකී සිටිය යුතුය. මස් මාළු කැපීමේ දී වෙන වෙනම පිහි පාවිච්චි කළ යුතුය.රටේ පාචන තත්ත්වයන් ඇතිවූ විට හෝ වෙනත් වසංගත රෝගයක් පැතිර යන අවස්ථාවකදීත් ජල අපවිත්‍ර වීම් පිළිබඳ කරුණුවලදීත් රටේ ඕනෑම ප්‍රදේශයකින් කොළඹ බොරැල්ලේ රජයේ වෛද්‍ය පර්යේෂණායතනයට යොමු කෙරෙන සාම්පල පරීක්ෂා කර බැලීමට කිසිදු මුදලක් අය නොකෙරේ.ටින් ලෙස ඇසුරුම් කර එවන ‘කෑන්වල’ ඇති ආහාර සහ බීමවල ද බැක්ටීරියා තිබේදැයි පරීක්ෂාවට ලක්කිරීම ද සිදු කරයි.කවර රෝග තත්ත්වයක වුවද රෝග විසබීජය වෛරසය බැක්ටීරියාව හඳුනා ගැනීමට සියලුම පහසුකම් සහිතව ඇති ස්ථානය වෛද්‍ය පර්යේෂණායතනයයි.මෙම ආයතනය හැරුණු විට කළුතර ජාතික සෞඛ්‍ය ආයතනය අනුරාධපුර, රත්නපුර, ඇතුළු රජයේ ප්‍රධාන රෝහල් ආශි‍්‍රතවත් එවැනි රසායනාගාර පහසුකම් පවතී.මේ හැරුණු කොට කොළඹ මහ නගර සභාවේ ද එවැනි පරීක්ෂණ පහසුකම් පවතී.පානීය ජලය පිළිබඳ පරීක්ෂාවට ද පහසුකම් හා ක්‍රම සලසා ඇත. ජල සම්පාදන දෙපාර්තමේන්තුව ද කොළඹ නගර සභාව ද ජල සම්පත් මණ්ඩලය ද පානීය ජලය බෙදා හැරීමේ දී එහි සුදුසු බව නිරන්තරයෙන් පරීක්ෂාවට ලක් කරයි.කෙසේ නමුත් නළ ජලය පානය කිරීමේ දී උතුරා නිවාගෙන එම ජලය පානය කිරීම සෞඛ්‍යාරක්ෂිත බව තහවුරු කරයි. ජලය උණු කිරීමේ ක්‍රමයේ දී සමහරු ජලය යම්කිසි ප්‍රමාණයකට පමණක් රත්කර පානය කිරීම සිදු කළත් එහි කිසියම් හෝ විසබීජයක් තිබුණේ නම් නියමිත උෂ්ණත්වයට රත් නොවීම නිසා එම අපද්‍රව්‍ය ශරීරයට ලෙඩ රෝග ඇති කරවන්නට පුළුවනි.බෝතල් වතුර පාවිච්චියේ දී එහි ප්‍රමිතිය ගැන සැලකිලිමත් වන්න. එය සෞඛ්‍ය ආරක්ෂාවට වඩාත් හිතකරය.සුනිල් දයා අල්විස්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>01</month>
      <day>13</day>
    </date>
    <link>http://www.silumina.lk/2013/01/13/_art.asp?fn=am1301134</link>
    <topic>ගුණයහපත් සැමියා හැරදමා බිරිය මහගෙදර ගියාය</topic>
    <author/>
    <content>ගුණයහපත් සැමියා හැරදමා බිරිය මහගෙදර ගියායමනෝ විද්‍යා උපදේශක(විශ්‍රාමික) මේජර් සුසන්ත ද සිල්වාමා හමුවීමට පැමිණියේ තරුණ ගුරුවරයෙකි. ඔහු නමින් සමන් ය. සමන් ඉතා ගුණ යහපත් හොඳින් රාජකාරිය ඉටුකරන ප්‍රසන්න පුද්ගලයෙකි. මෑතකදී ගුරු වෘත්තියේම නියැළෙන අයෙකු සමඟ ඔහු විවාහ වී ඇත්තේ මවුපිය ආශිර්වාදය මැදය.විවාහ වීමෙන් ටික දිනකට පසු සමන්ගේ හැසිරීම ටිකෙන් ටික වෙනස් විය. සතුටින් සිටි ඔහු කලකිරුණු ස්වභාවයක් පෙන්නුම් කොට ඇත. රාජකාරි කටයුතු ද අතපසුවී ඇත. විවාහයෙන් තුන්මසක් ගෙවෙද්දී එම පාසලේම සේවය කළ සමන්ගේ බිරිය වෙනත් පාසලකට මාරුවක් ලබාගෙන ගොස් ඇගේ මහගෙදර පදිංචි වූවාය.සමන්ගේ මිතුරන් ඒ වෙනසට හේතුව විමසුව ද තමාට කිසිදු දෙයක් කිරීමට සිත එකඟ කරගත නොහැකි බවක් ඔහු පවසා ඇත.සමන් සමඟ කතාබහ කිරීමේදී ඔහු ඉතා හොඳ යහපත් පුද්ගලයකු බව වැටහිණි. ඔහු සමඟ දීර්ඝව කතබහ කිරීමේදී හෙළිවූයේ, ඔහු ලිංගික බෙලහීනතාවයෙන් පෙළෙන බවයි.විවාහ වූ දිනයේ පටන්ම ලිංගික ක්‍රියාවලියේ යෙදීමට උත්සාහ කළ ද එය අසාර්ථක වූ බව ද, ටික දිනකින් බිරිය සමඟ බහින්බස් වීම් ඇරඹි බව ද ඔහු පැවසිය. මෙම තත්ත්වය දිගින් දිගටම පැවතීම නිසා ඇතිවූ මානසික පීඩනය මත රාජකාරි කටයුතු මෙන්ම එදිනෙදා කටයුතු ද මඟ හැරී ඇත.මෙය සමහර පුරුෂයන්ට ඇතිවන දුර්වලතාවකි. මෙම තත්ත්වය කායික රෝගී තත්ත්වයන් නිසා ද ඇතිවිය හැකි අතර බොහෝවිට මානසික තත්ත්වයන් නිසා ඇතිවන රෝගයකි.මෙය ඉතා පහසුවෙන් සුවකළ හැකි රෝගී තත්ත්වයක් බව දැනුවත් වීම ඉතා වැදගත්ය. බිරියත් සැමියාත් ඒ පිළිබඳව දැනුවත්ව නිසි ප්‍රතිකාර හා මනෝවිද්‍යා උපදේශනයන් ලබාගතහොත් ඉතා පහසුවෙන් මෙම තත්ත්වයෙන් අත්මිදී සැපවත් පවුල් ජීවිතයක් ගතකළ හැකි වේ.ලිංගික අප්‍රාණිකත්වය ඇතිවීමට බලපාන ශාරීරික හේතු ලෙස දියවැඩියාව, අධිරුධිර පීඩනය, ස්නායු දුර්වලතා හා හෝමෝන ක්‍රියාකාරිත්වය දැක්විය හැකිය. මානසිකව මෙයට බලපානු ලබන්නේ මිථ්‍යා මත, අධික ලෙස මානසිකව දුර්වලවීම, අවිවේකී බව, මානසික රෝගී තත්ත්වයන්, කුඩා කල ලද අමිහිරි අත්දැකීම් හෝ අවවාද යටි සිතේ තැන්පත් වීම වැනි කරුණුය.බටහිර මනෝවිද්‍යාවට අනුව පුරුෂයා සඳහා ඉඩිපස් සංකීර්ණය යන සංකල්පය මේ සඳහා බලපාන ප්‍රධාන කරුණකි. එනම්, ඉතා කුඩා කලදී පිරිමි දරුවෙකු වඩාත් ආදරය කරන්නේ හා ඇලුම් කරන්නේ විරුද්ධ ලිංගිකයෙකු වන මවටය.එය එක් කලකදී ලිංගිකත්වයට යොමුවූ ආදරයක් බවට පත්වේ. එවිට තම පියාව දකින්නේ තම මවගේ ආදරය ලබාගැනීමට පැමිණෙන තරගකරුවෙකු ලෙසිනි. පියාට සමහරවිට මව ළඟින් අසුන් ගැනීමට පවා දරුවා ඉඩ නොදෙයි.නමුත් ක්‍රම ක්‍රමයෙන් වැඩෙන විට පිරිමි දරුවා මවගෙන් ඈත්වී පියාව අනුකරණය කරමින් තම පෞරුෂත්වය ගොඩනඟා ගනියි. එනමුත් සමහර දරුවන් එම තත්ත්වය දිගටම මානසිකව පවත්වා ගැනීම නිසා මනස ව්‍යාකූල තත්ත්වයට පත්වෙයි. වැඩිවියට පත්වූ පසුව ද තම මව කෙරෙහි ඇතිවූ ලිංගික හැඟීම ගැන පසුතැවිලි වෙමින් ජීවත්වෙයි.එවැනි තත්ත්වයක සිටින තරුණයෙකු විවාහ වූ විට ද තම බිරිය, පෙම්වතිය දෙස බලන්නේ මවට තිබූ ගෞරවය සමඟය. එවිට ලිංගික කාර්යය ඉතා නරක, නොහොබිනා දෙයක් ලෙස සිතේ තැන්පත් වී ඇති අදහස ඉස්මතු වී ලිංගික බෙලහීනතාවය ඇතිකරයි.තවද කුඩා කල ඇතිවූ යම් සිදුවීම් මත කාන්තාවන් අප්‍රිය කරන පුද්ගලයන්ට ද මෙවැනි තත්ත්වයකට බොහෝවිට මුහුණ දීමට සිදුවේ. බිරියගේ ඇති අපිරිසුදුකම හා වෙනත් නොගැළපීම් මත ද පුරුෂයාට මෙවැනි තත්ත්වයකට මුහුණ දීමට සිදුවන අවස්ථා ද ඇත. නමුත් මේ සියල්ල දෙදෙනාගේ දැනුවත්වීම මත හා සහයෝගය මත ඉතා පහසුවෙන් මඟහරවා ගත හැකි බව පැහැදිලිය.සමන්ට ද පැවතියේ මෙවැනි ඉඩිපස් සංකීර්ණයේ බලපෑමක් මත ඇතිවූ තත්ත්වයකි. පසුව බිරිය ද උපදේශන කටයුතු සඳහා සහභාගි වූවාය. මනෝ විද්‍යාත්මක උපදේශනය හා සමන් සඳහා මෝහන ප්‍රතිකාර ද ලබාදෙන ලදී.මේ වන විට සමන් හා සමන්ති ඉතා සතුටින් එකට වාසය කරන කුලුඳුල් පුතුගේ සුරතල් බලන ප්‍රීතිමත් යුවළකි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>01</month>
      <day>13</day>
    </date>
    <link>http://www.silumina.lk/2013/01/13/_art.asp?fn=ay130113</link>
    <topic>හිරිමල් හිරු</topic>
    <author/>
    <content>සංස්කාරක, හිරිමල් හිරු, සිළුමිණ, ලේක්හවුස්, කොළඹ 10 ලිපිනයට ඔබේ නිර්මාණ එවන්න. එහිදී අපට ඔබ හා සම්බන්ධ විය හැකි දුරකතන අංකයක් ද ලියා එවන්නට අමතක නොකරන්න.සිත හැමවිටම සක්මන් කරයි මේ සක්මනින් විටෙක මම හති වැටෙමි. ඇලුම් කළ - ඇලුම් කරන සියලු දේ ගැන මම කලකිරී ඇත්තෙමි ජීවිතයේ යථාර්ථය කලකිරීම නොවන බව ඇත්තකි.... විශ්වාස කරන්න මම දැන් මගේ කියන්නට යමක් සොයමි... ඒත් මා මටවත් අයිති නැති ලෝකයක මගේ කරගන්නේ මොනවාද?රත්මලානේ නිවර්ථනා  රෑ අහස ලස්සන කරන පුංචි පුංචි තරු පොකුරුවලින් එකම එක තරුවක් හරි කඩාගෙන වැටුණොත්.තරුවලට වඩා දුක හිතෙන්නෙ අහසට. සුමිහිරි සුවඳ විහිදුවන ලස්සන මල් කිනිත්තකින්, එකම එක මලක් හරි බිමට වැටුණොත් මල්වලට වඩා රිදෙන්නෙ ගසට. ඒ වගේම තමයි, නීල මහ සයුරෙන් දිය බිඳක් හරි, රිවිගේ උණුහුමට අහසට නැඟුණම නිල් දියට වඩා පසු තැවෙන්නෙ මහ සයුර. ආදරණීය හිතක් තියෙන කෙනකුගේ ලස්සන තරු ඇස් දෙකෙන් පුංචි ම පුංචි කඳුළක් හරි වැටුණොත් ඒ කඳුළුවලට වඩා රිදෙන්නෙ කඳුළු ගෙනා කෙනාගේ හිත බව. ඔයාගේ ඇස්වලට කඳුළු මිතුරු කරන්න තව කෙනකුට බැහැ. ඒ නිසා කවදාවත් ඔය ඇස් කඳුළු වලින් තෙමන්න එපා.ලස්සන ඔය ඇස් කවදාවත්ම රිදවන්නත් එපා. එහෙම කළොත් ඒ වේදනාව අනෙකාට දරා ගන්න බැරි වෙයි.බදුල්ලේ සජිනි දිල්ෂිකා  එකම දිනයක – එකම මොහොතක ලොව විනාශ වේ යැයි සමහරු සිතුවෝය.දිනෙන් දිනම - මොහොතින් මොහොතම මේ සෑම දෙයක්මවෙනස් වෙවී නාශ වන බවඔවුහු නොදනිති.අරණායක ගුණපාල කරුණාතිලක  දෙරණක සිරස මත මුකුලිත සිහින තරු කැට බැස යන අරුමැසිය ටෙලිවිෂන් අම්බරය අතහැර ... ගසා කටවුට් තැන තැන මනාපය හිඟ හිඟා කැන්වසින් යන කල මඟ වැටුණු - අතහැරුණු මතකය... සරස්වතියත් ඇවිත් ලැගුම් ගෙන ලක්ෂ්මි ගේ නවාතැන ඉතින්, යල් පැන ගොසිනි ලංසුව... සළු පිලි සේරි වාණිජ සරිගම රැ¼ගුම මැද්දේ අලෙවි කළ ඇඳීවත ද අවසන් පැයේ දී ගලවගෙන... වේදිකාවෙන් බසින්නට පෙර වඳින්නම් මහතුනේ එපා විකුණං කන්න කඳුළු ටිකවත් දියව් ගෙදර අරගෙන යන්නකොළඹ ප්‍රභාත් කුමාර දේශප්‍රිය  ඇගෙ මුව කමල සිනහව නෙතු යුග වරලස දෙඅත් දෙපා ගමන බිමන සුන්දරයි. සුකොමලයි. සුලලිතයි.නොදැනීම දෙහිතක හටගත් ප්‍රේමය අතුරිකිලි දා වැඩෙන්නට වුණා.ඒත් කල්යල් ගත වෙනකොට ඇගෙ රූසිරියට වැඩි සුරඟනක් වැනි ළඳක් නෙත ගැටුණෙ අහම්බෙන්.කලින් ඕනැවුණ දේ ක්ෂණයකින් එපා වුණා.එහෙම වුණේ වඩා ලස්සන ළඳක් හමුවුණ නිසයි.ඕනෑ වීම එපා වීම හටගන්නෙ එකම තැනකින්.ඕනෑවුණ දේ එපා වෙන්නෙ ඊට වැඩි දෙයක් බලාපොරොත්තුවෙන් අසුරු සැණින් සැණට සියල්ල වෙනස්වන ලෝකයක ඕනෑවීම සමීපයේම එපාවීම ලැගුම් අරන් ඉන්නවා.පරගම්මන නන්ද  සොයා යස ඉසුරු... අවි දරා... පැමිණි උන් නපුරු කළා සිදුරු... හදවත ... මපුත නොමසුරු...වත්තල වින්ධ්‍යා  ප්‍රේමය... ආලය... ආදරය ... සෙනෙහස ... එක් වූ තැන සතුට ... වෙන් වූ තැන ... දුක ... කඳුළ ... සුසුම ... වේදනාව ... දරාගන්නට බැරි විට ... තරහව ... ක්‍රෝධය ... වෛරය ... ඊර්ෂ්‍යාව...නිසංසලා ද මැල්  සුන්දර සිනහවකින් මුව සරසා ගොඩ වී ගෙට බෙදයි සැමටම මලුවල රැගෙන ආ පොරොන්දු ඉල්ලයි ඔබේ මනාපයඉංගිරිය ලසන්ත දසනායක  අඳුරු නුබ ගැබ එකලු කෙරුවද ස රා සඳවත අඳුරු වී.... නෙක රටා මැවු පුංචි තරුමල් දෙනෙත් අබියස නිවි නිවී.... දේවතා එළියක් වෙලා නුඹ සසර ගමනට පණ දිදී සාදුකාරය ලැබුව සැනෙකින් පෙනී නොපෙනී ගිය හැටිනදීරා රෝෂිණී නල්ලපෙරුම  ගීතයක් වෙන්න, උතුරා යන ආදරය ඔබට තනුවක් වේවි. සදා මල් පිපෙන ගසක් වෙන්න, බලාපොරොත්තුවත් සිනහවත් ඔබේ හද එළිය කරාවි. සුරඟනාවක් වෙන්න, අපේ ආදරණීය මිතුදම සුරඟන කතාවක් වේවි. ආදරණීය සිහිනයක් වෙන්න, ප්‍රීතිය සතුට ඔබ වෙත ගලාගෙන ඒවි.මාතලේ ශානු තරුෂිකා  කල්පාන්තය උදාවෙන කොට ඉරවල් හතක රශ්මිය දැනෙනවා කියලයි මම අහලා තිබුණේ. ඒ වාගෙ ගිනියම් දැඩි හිරු රැස් මහපොළොව දවමින් තිබුණ. ඒ ගිනි මද්ද- හනෙ මම සුපුරුදු මාර ගහේ සිසිලැල් සෙවණට වෙලා පාර දිහා බලාගෙන හිටියා. දුර්වර්ණ කමිස කොලරය යටින් ගලන දහදිය බිඳු නවත්වන්න ගස් සෙවණට පුළු- වන්කමක් තිබුණෙ නෑ. රෝහල් ගත වී සිටි මව බලන්නට යාමට අවශ්‍ය බස් රථයේ පමාව නිසා හිතට නිවනක් තිබුණෙත් නෑ.නොඑක් විදිහේ නොඑක් පුද්ගලයන් ගස් සෙවණේ හිටියා. පෙම්වතුන් යුවළක් ඔවුන්ගේම ලෝකයක තනිවෙලා ලොකු කතාවක්. මාරගහ නිහඬවම ඒ සියල්ලම බලාගෙන සුපුරුදු සේවයම සලසනවා. ඒ ගහට ගැහැනු පිරිමි, දුප්පත් පෝසත් කිසිම බේදයක් නැහැ. මම දන්නා කුඩා කාලයේ පටන්ම මේ ජනාකීර්ණ හන්දියේ මිනිසුන්ටත් සතුන්ටත් එකසේම දයාබරිතව අව්වෙන් වැස්සෙන් රැකවරණය සලස්වනවා.විදුලි වේගයෙන් මෝටර් සයිකලයක් ඇස් මානයෙන් ඇදිලා ගියා. එක්වරම එයින් පාරට වැටුණේ රෝසපාට පුංචි සපත්තුවක්. බයිසිකලය ටිකක් ඈතට ගිහින් නැවතුණා. දරු පැටියෙක් වඩාගෙන හිටිය මවට ඉන් බැහැලා එන්න අපහසුයි. අනෙක් මිනිසුන් ඔවුන්ගේ ලෝකවල.වැඩිදුර නොහිතපු මම ඒ රෝසපාට පුංචි සපත්තුව අහුලාගෙන ඒ මව අසලට ගියේ ඔවුන් ඒ අපහසුතාවෙන් මුදාගන්න. ඒත් දෙවියනේ මගෙ හිත හත්කඩකට පැළිලා ගියා වගේ. ඒ තරුණ මවගේ දෙනෙත් අබියස සසල වෙලා ගියා. ඒ පුංචි සිඟිත්තිය දරාගෙන හිටිය ඒ සුපුරුදු ඇස්දෙක අවුරුදු ගාණකට පස්සෙ දැක්කත් මට අමතක වෙලා තිබුණෙ නෑ. මගේ අතැඟිලි වෙව්ලුවා. සිඟිත්තිය හිනාවුණා. සිඟිත්තියගෙ මව මවිත වුණා.”තෑන්ක් යූ’ කියද්දි ඔයාගේ තොල්පට සැලෙනවා මම දැක්කා. නිල්පාට ඇස්දෙක තුනී පොලිතින් පටලයකින් වැහුණා වගේ තෙමිල යනවා මම දැක්කා. හම ගැහිච්ච ඩෙනිම් කලිසමකුයි සායම් ගිය කමිසයකිනුයි සැරසිලා හිටිය මාව අසරණ බවේ පත්ලටම වැටුණ. මෝටර් සයිකලය ඉගිල්ලුණා.මම ආයෙත් මාරගහේ සෙවණට ආවා. මේ අතුපතර විදහාගන බලාගෙන ඉන්න මේ දැවැන්ත මාරගහ අපේ මුළු පෙම් කතාවම දන්නවා. අපි වෙන්වුණු හැටි, මගෙ ඇස්වල කඳුළු වැටුණු හැටි මේ ගහ එදා නිශ්ශබ්දව බලා හිටියා. අදත් එහෙමයි. මහා උපේක්ෂාවකින් සියලු දේ දරාගෙන හිටියත් පුංචි සුළඟකින් අතු ඉති සෙලෙව්වේ මගෙ දුකට හවුල් වෙනවා වගේ. හිතක් පපුවක් නැති මේ ගහට දැනෙන දුක එදා ඇයට දැනුණේ නෑ. එදත් අදත් මේ මහා කාලය පුරාවටම මගෙ දුක බෙදාගත් ගස් සෙවණෙම මම හෙමින් මගෙ කඳුළු පිහදා ගත්තා.ඇහැලියගොඩ පී.එච්.එස්.පද්මසේන  තේනුක වැඩට ගියාට පස්සෙ සුලෝචනා ගෙදර හිටියෙ හරිම පාළුවෙන්.අම්මගේ අගේ වැඩියෙන් ම දැනෙන්නෙ තමනුත් අම්මෙක් වෙන්න ඉද්දියි කියන කතාව සැබෑවක් බව මේ වෙනකොටත් සුලෝචනාටත් හිතුණ නිතරම. දවල්ට පාළුවේ ඉන්නවට වඩා අම්මව බලල එන්න යන්න ඕන කියලා හිතුණෙ මෙහෙම පාළුවෙ ගෙදර ඉන්න වේලාවක.සැමියාට අධික ලෙස රාජකාරි තිබෙන බව දත් නිසාත් ඔහු වෙහෙසෙන්නෙ තමාත් ලැබෙන්න ඉන්න දරුපැටියා වෙනුවෙන් බවත් දන්න නිසාත් ඔහුට කරදර නොකරම බස් එකේ යන්න තීරණය කළා.ඇය කුස හොත් දරු පැටියා නිසා බස් රථයට නැඟගත්තේ අමාරුවෙන්. ඇය බසයට ගොඩවූ විට බොහෝ දෙනා ඇය නුදුටුවා සේ ඉවත බලාගෙන. තවත් අය මවාගත් සුව නින්දක. යන්තම් ඉඩක් ඇති තැනක සිටගත් ඇය සිටියේ වාඩිවීමට තැනක් නැති දැයි බලමිනි. මේ තෙරපෙන සෙනඟ මැද්දේ ඇගේ ඇඟට ද ඇලී ගැලී යාමට දඟලන පිරිමින්ගෙන් ඇය මෑත් වී සිටියේ ඉතා අසීරුවෙනි.කොන්දොස්තර හා රියදුරු ද කෑගසමින් අසුනක් දෙන්නැයි කීවත් එය ඇසෙන පෙනෙන කිසිවෙක් මේ බස් රථය තුළ නැත. බසයට නඟින විට අවදිව හුන් සියලු දෙනා තද නින්දේය. ගර්භණී මාතාවන්ට වෙන්වූ අසුනේ අම්මෙකුයි දුවෙකුයි බර කතාවක. අම්මෙකු වූ ඇය මතු දිනයක තම දියණියත් මවක වන බව දැන දැනම ඉවත බලාගත් අයුරු සුලෝචනා බලා සිටියේ පුදුමයෙනි.ඇගේ අම්මා ඇයට කුඩා කල සිටම ගර්භණී මවක දුටු විට අසුන පිරිනැමීමට පුරුදු කර තුබූ බව ඇගේ මතකයට නැඟිණි. ඉදිරි අසුනේ හුන් හිමි නමක් නැඟී සිට ‘වාඩිවෙන්න අම්මේ’ පැවසීය. සුලෝචනාට කරගත හැකි යමක් නොවීය. හිමිනමට සිටගෙන යා දිය නොහැක. උන්වහන්සේ තමාට පෙර බසයට ගොඩවී සිටිය ද ටිකට් ගත්තේ ඇය නඟින විටයි. උන්වහන්සේ ටිකට් ගත්තේ මහරගමට බැව් ඇයට ඒ මොහොතේ ඇසුණු බව මතකයට නැඟිණි. ඇගේ අදහස් වටහාගත් උන්වහන්සේ “නෑ අම්මේ මම ඉස්සරහින් බහිනවා” කියා බසයෙන් බැසගත්තේ සුලෝචනාගේ “පින්සිද්ධ වෙනවා හාමුදුරුවනේ” කියපු වචන ටිකවත් අසන්න නොසිටිමිනි. අසුනේ වාඩි වූ සුලෝචනා කවුළුවෙන් පිටත බලද්දී දුටුවේ ඒ හිමිනම වෙනත් මහරගම බසයකට ගොඩවෙන අයුරුය.ඉබ්බාගමුවේ නිසංසලා බණ්ඩාරනායක  “කෑම” “නෑමට” වඩා වෙනස් ය. නෑමෙන් පසු කෑම සමහරුන්ගේ පුරුද්දය. කෑම නෑමට පෙර පිළියෙල කිරීම, පිළිවෙළට ඇතැම් ගැහැනුන්ගේ පුරුද්දය. ‘කෑම’ ගැන වේලාවකට මට පුදුම සිතේය. ‘කෑම වේලක්’ වේලාවක් හෝ අවේලාවක් නැතිව විටෙක වටනා බව පෙනෙන්නේය.කෑම ‘බඩ කට’ පිරෙන්නට ම කෑ යුතුදැයි සිතිය යුතුය. ‘බඩ පිරුණ ද’ ඇතැමුන්ගේ සිත පිරෙන්නේ නැත. ඇතැමුන්ට සිත පිරුණාම ‘බඩ කට’ දෙකම පිරෙන්නේය. හරියට හිත පුරා කෑම ලැබිලා වගේය - යාදින්නෙකුට. එයත් හරි පුදුමය. ‘කෑම ගැන මට තැකීමක් නැතැයි කීම මුසාවකි. ‘රහට මෙන්ම ගුණට ද’ කෑම බොහෝ අයට රුචිය.කෑමක් සෑදු පමණින් ‘කෑමට රුචියක්’ ඇති නොවන්නේය. හැඩය කෙසේ වෙතත් කෑමේ ඇති ‘පැහැය’ වටනේය. ඇතැම් විට ලොව ඇති ‘අගුණම’ කෑම ‘ඉල්ලං’ කෑමය. ‘අනාගෙන කෑම ඉල්ලං කෑමෙන් වෙනස් වන්නේ කෙසේ දැයි සිතන්නට වුවමනාය.‘බෙදා හදාගෙන කෑම’ ඔය ලොව ඇති කොයි කෑමටත් ‘නොදෙවෙනිය’. මිල අධිකම වටිනාම කෑම මෙන්ම එකම ‘අමිල’ කෑම ද බෙදා හදාගෙන කෑමය. පුදුමය. ‘සිඟමන් කෑම’ ගැන මට ඇත්තේ නොමනාපයකි. ඇතැම් විටෙක ඔය කොයි ඉල්ලං කෑමත් අතරේ ‘සිඟමන් කෑමත්’ හැංගිලා තියේ යැයි හිතෙන්නේ හිතලා බැලුවාමය. ‘සිඟා කෑම’ වන්නේ පාරක් අයිනේ, හෝටලයක් අයිනේ පමණක්ම නොවේය. ‘සිඟා කෑම’ විවිධය. පාට පාට පැණි රස කෑම වගේය. කෑමෙන් පසු ඇඟට හිතට ඒ තරම්ම හොඳ නැතිය.සමහරු ‘කෑමකට’ ‘ආරාධනා’ කරති. සිත යටින් ‘අනේ නාවට කමක් නැතැයි’ සිතන්නට ද බැරි නැතිය. තවත් විටෙක ‘අනේ හොඳට බඩ පිරෙන්න රසටම කෑවයි’ කියා ගෙදර එති. ගෙදර ඇවිත් ‘අනේ උන්දැගේ කෑම’, ‘ඕවත් කෑම දැයි’ අසති. අනේ හැමෝම නම් එහෙම නොවේය. හිත රිදුණ නම් ‘සමාවෙන්න’.මිනිස්සු පුදුමය ‘මම හැම හැම විටම සිතන්නේ එහෙමය. සමහරු සමහර කෑම වලට ‘පුදුම කෑමක්’ යැයි කියති. අම්මෝ එහෙමත් හෝ මෙහෙමත් කෑමක් යැයි කියති.කෑම රුචිය ‘කෑම අරුචියෙන් වෙනස්ය, ප්‍රති විරුද්ධය. ‘අන්දරේ කෑවා යැයි කියන සීනි ගැන හිතන විට ‘ලෙඩක් නොවී හිටියාදැයි ‘ඉන්නේ කොහොමදැයි හිටියානම් අසන්නට තිබුණේය. එය බඩජාරි කෑමක් යැයි මා සිතන්නේ නැත.කෑම ගැන, කෑමවල පාට ගැන, ඒ වගේ ‘ගුණ සුවඳ’ ගැන ඔහේ ‘නොනවත්වා ඕනේ නම් කතා කළ හැකිය.කෑම ගැන මීට වඩා කතාවට යෑම ‘කෑමට’ ඇති රුචිය ‘නිමා කරවන්නක් යැයි සිතන්නට මා කැමති නැත. කෑම ඇත්තේ කෑමට මිස ‘කතාවට’ යාමෙන් ‘නාස්ති’ කර ගැනීමට නොවේය.මා එහෙම සටහන් තැබුවාට අනේ! නොකා නොබී එහෙම ඉන්නට එපාය. ‘වේලාවට කා බී’ වෙලාවට වැඩ කරන්නට යාම හොඳය. අවේලාවේ නෑම හොඳ නැතැයි ‘වැඩි හිටියෝ’ කියන්නෝය. ‘අවේලාවේ කෑමත් එහෙමය. ඇති හොඳක් නම් නැත්තේය.‘වේලාවට කා බී’ ‘වේලාවට වැඩ අහවර කරල ‘නොනගතයට’ පන්සලට යන්ටත් මහ කාලයක් නැත්තේය. එහෙව් දවසට අප කන්නේ ‘නැකතටය’.සන්දිකා නුගේගොඩකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>01</month>
      <day>13</day>
    </date>
    <link>http://www.silumina.lk/2013/01/13/_art.asp?fn=aj1301131</link>
    <topic>සෑම රියදුරු බලපත්‍රයකටම ශ්‍රී ලංකා ඉන්ෂුවරන්ස් රැකවරණය</topic>
    <author/>
    <content>සෑම රියදුරු බලපත්‍රයකටම ශ්‍රී ලංකා ඉන්ෂුවරන්ස් රැකවරණයශ්‍රී ලංකාවේ රිය පදවන සෑම සැහැල්ලු සහ බර වාහන රියදුරන් හට 2013 නව වසරේ සිට ශ්‍රී ලංකා ඉන්ෂුවරන්ස් ආයතනයත් මෝටර් රථ ප්‍රවාහන කොමසාරිස් කාර්යාලයත් ඒකාබද්ධව සහනදායි රක්ෂණ ආවරණයක් ලබා දීමට විධි විධාන යොදා ඇත. එම රියදුරු ආරක්ෂණ ඔප්පුව මුල් වරට හඳුන්වා දීම පසුගියදා මෝටර් රථ ප්‍රවාහන කොමසාරිස් ප්‍රධාන කාර්යාලයේ දී පැවැත්විණි.එම අවස්ථාවට ප්‍රවාහන අමාත්‍ය කුමාර වෙල්ගම, ශ්‍රී ලංකා ඉන්ෂුවරන්ස් කළමනාකාර අධ්‍යක්ෂ හා ප්‍රධාන විධායක නිලධාරී මොහාන්ද අල්විස්, මෝටර් රථ කොමසාරිස් ජනරාල් එස්. එච්. හරිස්චන්ද්‍ර මහත්වරු ද සහභාගි වූහ. එම වැඩසටහන යටතේ අලුතින් මෝටර් රථ වාහන කොමසාරිස් කාර්යාලය මඟින් නිකුත් කරන සෑම රියදුරු බලපත්‍රයක් සමඟම රු. 250000 වටිනා පුද්ගල හදිසි අනතුරු ආවරණයක් ලබා දෙනු ඇත.මෙම රක්ෂණාවරණය සැහැල්ලු වාහන රියදුරන් හට වසර 08 ක කාලයක වලංගු වන අතර බර වාහන රියදුරන් හට වසර 04 ක කාලයකට වලංගු වේ. මෙම ආරක්ෂණය සඳහා සැහැල්ලු වාහන රියදුරන්ගෙන් වසර 08 කටම රුපියල් 500 ක් වැනි ඉතා අඩු වාරිකයක් අය කරන අතර බර වාහන පදවන අය වෙනුවෙන් වසර 04 ටම රුපියල් 250 ක වාරිකයක් අය කෙරේ. රියැදුරු බලපත්‍ර අලුත් කරන අවස්ථාවේදී එම රක්ෂණාවරණය ද අලුත් කිරීමට නියමිතයි.මෙම පුද්ගල හදිසි අනතුරු රක්ෂණාවරණය යටතේ හදිසි අනතුරකින් මරණයට පත්වන රියදුරකු හට සම්පූර්ණ රක්ෂිත මුදලම ගෙවන අතරම පූර්ණ කාලීන ආබාධ තත්ත්වයකදී ද මුළු රක්ෂිත මුදල වන්දි වශයෙන් ලැබෙනු ඇත. එසේම අර්ධ අකර්මණ්‍යතාවකදී රක්ෂිත මුදලින් 50% කොටසක් වන්දි වශයෙන් ලැබේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>01</month>
      <day>13</day>
    </date>
    <link>http://www.silumina.lk/2013/01/13/_art.asp?fn=aj1301132</link>
    <topic>බජට් ටැක්සි සේවාව සී ප්ලේන් දක්වා</topic>
    <author/>
    <content>බජට් ටැක්සි සේවාව සී ප්ලේන් දක්වාකුලී ගමන් සේවා සපයන ආයතන අතර අංක 1 හිමිකර ගත් සන්නාම නාමය වන “Budget Taxi” (ත්‍රී වීල් ලංකා පුද්ගලික සමාගම යටතේ ලියාපදිංචි) ආයතනයේ කළමනාකරණ අධ්‍යක්ෂ කැළුම් ජයසුමන මහතා වසර 3 ක පමණ කෙටි කලක දී කුලී ප්‍රවාහන සේවා සපයන්නන් තුළ ප්‍රමුඛයා වීම දක්වා තම ව්‍යාපාරික ජීවිතය හා එහි ඉදිරි ඉලක්ක සම්බන්ධව කරුණු පැහැදිලි කළේය.අප ආයතනයේ ඇති ප්‍රධාන වෙනස නම් රියදුරන් ලෙස සේවකයින් බඳවා නොගන්නා අතර, වාහන අයිතිකරුවන් ලෙස ඔවුන් අප ආයතනයෙන් සේවා විමසන පාරිභෝගිකයින්ට සේවය ලබා දීම සඳහා සමාගම සමඟ එකතු වීමයි. මෝටර් කාර් රථයකින් රු. 200 සහ ත්‍රීවීලර් රථයකින් රු. 100 වැනි අඩු මුදලක් අප දිනකට අය කරනුයේ පාරිභෝගිකයාට අඩු මුදලකට ගුණාත්මක සේවයක් ලබා දෙන අතරම වාහන හිමිකරුවන්ගේ ජීවන තත්ත්වය නංවාලීම අප ආයතනයේ මූලික දැක්මක් නිසාය.අප ආයතනයේ සේවා සපයන්නට බැඳෙන්නන්ට මුල්ම අවස්ථාවේදීම විශේෂ පුහුණුවක් ලැබෙන අතර, මාස 03 කට වරක්වත්, වැඩමුළු පවත්වා මූල්‍ය කළමනාකරණය, පාරිභෝගික සම්බන්ධතා සහ සේවා පිළිබඳව නිරන්තර අවධානය යොමු කරනු ලබයි. මේ නිසා අඩුම වශයෙන් මිනිත්තු 30 කට අඩු කාලයකදී කුලී රථයක් පාරිභෝගිකයාට ලබා දෙන්නට අප ඇප කැපවී සිටින්නෙමු.උසස් ප්‍රමිතියෙන් යුතු පාරිභෝගික සේවාවක් හිමි, ඉතාම සාධාරණ මුදලකට ප්‍රවාහන සේවා සපයන්නට හැකි වීමෙන් ලංකාවේ අංක 01 කුලී රථ සේවා සපයන සමාගම බවට පත් වන්නට Budget Taxi නාමයට හැකි වී තිබේ. එහි නිර්මාතෘ ලලිත් ධර්මසේකර මහතා කළ කැපවීම එහිලා සුවිශේෂ ලෙස සිහි කළ යුතුය. පූර්ණ ප්‍රවාහන විසඳුමක් යන තේමාව යටතේ යතුරු පැදියේ සිට සී ප්ලේන් දක්වා ප්‍රවාහන සේවා පහසුකම් ලබාදීමට ද සමාගම අරමුණු කරගෙන සිටී.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>01</month>
      <day>13</day>
    </date>
    <link>http://www.silumina.lk/2013/01/13/_art.asp?fn=aj1301133</link>
    <topic>ANC සමඟ වෛද්‍යවරයකු වීමේ මුල්ම පියවර</topic>
    <author/>
    <content>ANC සමඟ වෛද්‍යවරයකු වීමේ මුල්ම පියවරවෛද්‍යවරයකු බවට පත් වීමේ අපේක්ෂාවන් මල්ඵල ගැන්වෙන අවස්ථාවක් දිවයිනේ ප්‍රමුඛතම ජාත්‍යන්තර උසස් අධ්‍යාපන ආයතනයක් වන ANC අධ්‍යාපන ආයතනය වෙතින් දැන් ලබා දේ. මෙම වෛද්‍ය විද්‍යා සුදුසුකම, සිසුන් වෙත මෙම සුදුසුකම ලබා දීම සඳහා ANC අධ්‍යාපන ආයතනය, පිලිපීනයේ Angeles University Foundation (AUF)  සමඟ අත්වැල් බැඳ ගෙන ඇත. එසේම මෙහිදී පිරිනැමෙනා වෛද්‍ය විද්‍යා සුදුසුකම ශ්‍රී ලංකා වෛද්‍ය කවුන්සිලය ඇතුළුව ලෝක සෞඛ්‍ය සංවිධානය Education Commission for Foreign Medical Graduates, General Medical Council සහ Australian Medical Council ආදි ලොව ප්‍රමුඛ පෙළේ වෛද්‍ය කවුන්සිලයන් හරහා ද පිළිගැනීමට ලක්ව ඇත.ANC අධ්‍යාපන ආයතනය සහ AUF අතර සබඳතාව ස්ථාපිත කිරීම සඳහා AUF හි ජ්‍යෙෂ්ඨ කළමනාකරුවෝ පිරිසක් පසුගියදා ශ්‍රී ලංකාවට සැපත් වූහ. ඉතා සාර්ථකව පැවැත්වුණු මෙයට සහභාගි වූ AUF නියෝජිතයින් වූයේ එහි සභාපති ජෝෂප් ඒන්ජල්ස්, කලා සහ විද්‍යා පීඨයේ වැඩ බලන කුලපති ඔල්ගා ටුලබුට්, වෛද්‍ය පීඨයේ කුලපති එව්ලින් බී. යුමිකෝ, පශ්චාත් උපාධි පීඨයේ සහ කලා හා විද්‍යා පීඨයේ මහාචාර්ය ආර්කිමිඩිස් ඩේවිඩ් ය.AUF වෙතින් පිදෙනා මෙම වෛද්‍ය උපාධි පාඨමාලාව පදනම් වී ඇත්තේ ඇමෙරිකානු අධ්‍යාපන රටාව මතය. එහිදී වෛද්‍ය උපාධිය පශ්චාත් උපාධියක් ලෙසින් සැලකෙන අතර එය හැදෑරීමට පෙර සිසුන් විසින් සාමාන්‍ය උපාධියක් සම්පූර්ණ කර තිබිය යුතුය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>01</month>
      <day>13</day>
    </date>
    <link>http://www.silumina.lk/2013/01/13/_art.asp?fn=aj1301134</link>
    <topic>සිඬාලේප ශ්‍රී පාද ප්‍රජා සත්කාර කටයුතු මෙවරත්</topic>
    <author/>
    <content>සිඬාලේප ශ්‍රී පාද ප්‍රජා සත්කාර කටයුතු මෙවරත්නොකඩවා වසර 34 ක් සිඬාලේප ආයතනය සිරිපා කරුණාකරන බැතිමතුන්ගේ පහසුව උදෙසා නල්ලතන්නියේ සිට මහ මළුව දක්වා විවිධ ස්ථානවල පවත්වාගෙන යන සමාජ සත්කාර හා සුබ සාධන කටයුතු මෙවරත් සාර්ථකව සිදු කරයි.හැටන්, නල්ලතන්නි මාර්ගය ඔස්සේ සිරිපා කරුණා කරන සියලුම බැතිමතුන් හට දිවා රාත්‍රි සීතලට, කකුල් කැක්කුමට සිඬාලේප නොමිලේ ආලේප කිරීම හා උණු උණු “ලක්පේයාව“ නොමිලේ පානය කිරීමට ලබාදීම නොකඩවා මාස 06 ක් පවත්වාගෙන යයි. බැතිමතුන් 200කට විවේක ගැනීම පිණිස ගඟුලතැන්න සිඬාලේප ප්‍රථමාධාර කඳවුරේ සුව පහසු පුටු තබා ඇති අතර, කසළ බිම දැමීමෙන් පරිසරයට වන හානිය වළක්වාලීම සඳහා නල්ලතන්නියේ සිට මහමළුව දක්වා විදුලි පහන් කණුවල ආදර්ශ පුවරු ප්‍රදර්ශනය කර ජනතාව දැනුවත් කර ඇත.මාර්ගය දෙපස ඉහළ සහ පහළ විදුලි පහන් කණුවල කසළ බඳුන් 480 ක් සවි කිරීමට ද, ගඟුලතැන්නේ සිට ශ්‍රී පාද මළුව දක්වා බැතිමතුන්ගේ බුද්ධාලම්භන පී‍්‍රතිය වැඩි වන අයුරින් තුන් සරණේ කවි පුවරු 132 ක් ප්‍රදර්ශනය කිරීමට ද සිඬාලේප ආයතනය ක්‍රියාකර ඇත.පාසල් අධ්‍යාපන ක්‍ෂේත්‍රයට අලුතින් එක්වූ ආයතනය වන නෝත්වුඩ් ග්ලෝබල් කොලේජ් බස්නාහිර පළාත් ඇමැති උදය ගම්මන්පිල මහතා අතින් විවෘත විය. එම සමාරම්භක අවස්ථාවට එක්වූ උදය ගම්මන්පිල, BVM ග්ලෝබල් හි සභාපති රමන ප්‍රසාද් , ආරම්භක අධ්‍යක්ෂ හුසේන් සිද්දික් මහත්වරු ව්‍යාපෘතියේ අනෙකුත් සාමාජිකයින් සමඟ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>01</month>
      <day>13</day>
    </date>
    <link>http://www.silumina.lk/2013/01/13/_art.asp?fn=aj1301135</link>
    <topic>ඇනවුම් ආයතනයෙන් ඩොලර් බිලියන 2.7ක්</topic>
    <author/>
    <content>ඇනවුම් ආයතනයෙන් ඩොලර් බිලියන 2.7ක්ජනවාරි සිට සැප්තැම්බර් තෙක් අපගේ ඇඟලුම් අපනයනවල අගය ඩොලර් බිලියන 2.7 ක් වූ අතර ආර්ථික සංවර්ධන අමාත්‍ය බැසිල් රාජපක්ෂ මහතාගේ උත්සාහයක ප්‍රතිඵලයක් ලෙස ශ්‍රී ලංකාවෙන් ඉන්දියාවට අපනයනය කරන ඇඟලුම් පංගු මිලියන 8 දක්වා වැඩි කර තිබෙනවා.පළමු වරට රන් සළු වාර්ෂික ප්‍රදර්ශනය අත්යන්ත්‍ර නිෂ්පාදනවලට පමණක් සීමා නොවී අනෙකුත් පේෂකර්ම හා ඇඟලුම් නිෂ්පාදන ද ඇතුළත් කරමින් පුළුල් ලෙස ක්‍රියාත්මක වූ පළමු අවස්ථාව මෙයයි. අනාගතයේ දී මෙම ජාතික ප්‍රදර්ශනය ජාත්‍යන්තර ප්‍රදර්ශනයක් බවට පත්කිරීම අපගේ අභිලාෂයයි” යනුවෙන් කර්මාන්ත හා වාණිජ අමාත්‍ය රිෂාද් බදියුදීන් මහතා ප්‍රකාශ කළේ එදින ආර්ථික සංවර්ධන අමාත්‍ය බැසිල් රාජපක්ෂ මහතාගේ ප්‍රධානත්වයෙන් බණ්ඩරනායක ජාත්‍යන්තර ප්‍රදර්ශන ශාලාවේ ආරම්භ කළ 22 වැනි රන්සළු වාර්ෂික ප්‍රදර්ශනයේ ආරම්භක අවස්ථාව අමතමිනි.එහිදී තවදුරටත් කතා කළ අමාත්‍යවරයා මෙසේද කීය.”2008 සිට මේ වන විට අපගේ ඇඟලුම් අපනයන 14% කින් වර්ධනය වී ඇත. එමෙන්ම ලෝකයේ තුන්වන විශාලතම සුපිරි වෙළෙඳසල් සමාගම වන ටෙස්කෝ සමාගම අපගෙන් වාර්ෂිකව ඩොලර් මිලියන 100ක ඇඟලුම් සෘජුවම මිලදී ගන්නා බව ද මට දැනුම් දී ඇත. මින් පෙනී යන්නේ ජාත්‍යන්තර වෙළෙඳපළේ ශ්‍රී ලංකා ඇඟලුම්වලට ඇති ඉහළ මට්ටමේ පිළිගැනීමයි. එමෙන්ම අපගේ ඇඟලුම් පමණක් නොව අත්යන්ත්‍ර රෙදිපිළි පවා ජාත්‍යන්තර මට්ටමෙන් විශේෂ වෙළෙඳ නාමයක් අත්පත් කර ගනිමින් සිටී. ඉතාලිය, ජර්මනිය, ප්‍රංශය, බ්‍රිතාන්‍ය, නෝර්වේ යන රටවලට අපගේ ඇඟලුම් දැන් අපනයනය කෙරේ. තවද මේ වසරේ ජනවාරිවල ස්ථාපිත කරන ලද අත්යන්ත්‍ර කාර්ය සාධන බළකාය තම සැලසුම් ක්‍රියාත්මක කිරීම ද දැන් ආරම්භ කර ඇති අතර රාජ්‍ය හා පෞද්ගලික අංශය ඒකාබද්ධව අපගේ අත්යන්ත්‍ර පේෂකර්මාන්තය වැඩි දියුණු කිරීම එහි එක් පරමාර්ථයකි.”කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>01</month>
      <day>13</day>
    </date>
    <link>http://www.silumina.lk/2013/01/13/_art.asp?fn=aj1301136</link>
    <topic>සේනානි හෝල්ඩින්ග්ස් රන් සම්මාන දිනයි</topic>
    <author/>
    <content>සේනානි හෝල්ඩින්ග්ස් රන් සම්මාන දිනයිශ්‍රී ලංකා ව්‍යවසායක 2012 සම්මාන උත්සවයේ දී Extra Largeකොටසේ ස්වර්ණ සම්මානය සේනානි හෝල්ඩින්ග්ස් අධිපති සුජීව සේනානි පල්ලියගුරු මහතා දිනාගත්තේය. ඌව මහ ඇමැති ශෂින්ද්‍ර රාජපක්ෂ මහතා අතින් එම සම්මානය ලබාගත් අවස්ථාව.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>01</month>
      <day>13</day>
    </date>
    <link>http://www.silumina.lk/2013/01/13/_art.asp?fn=aj1301137</link>
    <topic>මැලේසියා අධ්‍යාපන ප්‍රදර්ශනය කොළඹ දී</topic>
    <author/>
    <content>මැලේසියා අධ්‍යාපන ප්‍රදර්ශනය කොළඹ දීඒ එන් සී අධ්‍යාපන ආයතනය විසින් 2013 වසර සඳහා මැලේසියානු අධ්‍යාපන ප්‍රදර්ශනය පැවැත්වීමට කටයුතු සංවිධානය කරයි. එය අද 13 වැනි දින උදෑසන 10 සිට පස්වරු 4 දක්වා සිනමන් ලේක්සයිඩ් හෝටලයේ දී පැවැත්වීමට නියමිතය.මේ අධ්‍යාපන ප්‍රදර්ශනයේ දී විදේශගත අධ්‍යාපනය ලැබීම සඳහා කැමැත්ත දක්වන සිසුන් හට මැලේසියාවේ විශ්ව විද්‍යාලයන්හි සහ අධ්‍යාපන ආයතනයන්හි නියෝජිතයින් හමුවීමට අවස්ථාව හිමි වනු ඇත. එපමණක් නොව, මැලේසියානු විශ්ව විද්‍යාල හා එක්ව සිය අධ්‍යාපන වැඩසටහන් පිරිනමනා එක්සත් රාජධානි විශ්ව විද්‍යාලයන් වන University of Bradford, University of Sunderland, University of Greenwich, Sheffield Hallam University, Nottingham Trent University, Anglia Ruskin University, සහ ඔස්ට්‍රේලියානු විශ්ව විද්‍යාලයක් වන University of Wollongong, මෙන්ම ඇමරිකානු විශ්ව විද්‍යාලයන් වන Northwood University සහ Upper Iowa University ආදි විශ්ව විද්‍යාලයන්ගේ නියෝජිතයින් ද මෙයට සහභාගි වන හෙයින් ඒවායෙහි අධ්‍යාපන වැඩසටහන්, ගාස්තු සහ වෙනත් අවශ්‍ය කරුණු විමසීමේ අවකාශය ද මෙහිදී සැලැසේ.මෙම අධ්‍යාපන ප්‍රදර්ශනය නිර්මාණය කර ඇත්තේ එහි අධ්‍යාපන ක්‍රමය, පන්ති ගාස්තු, මූල්‍ය පාලනය, නවාතැන් සහ ලොව නවතම සහ ප්‍රධාන පෙළේ අධ්‍යාපනික තෝතැන්නක් ලෙසින් සැලකෙන මැලේසියාවෙහි සිය ජීවිකාව ගතකිරීම සඳහා වැදගත් වන කරුණු රාශියක් තුළින් සිසුන් දැනුවත් කිරීම සඳහා වේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>01</month>
      <day>13</day>
    </date>
    <link>http://www.silumina.lk/2013/01/13/_art.asp?fn=aj1301138</link>
    <topic>රිජ්වේ ළමා රෝහලට ඩෙංගු අධි සත්කාර ඒකකයක්</topic>
    <author/>
    <content>රිජ්වේ ළමා රෝහලට ඩෙංගු අධි සත්කාර ඒකකයක්ඩෙංගු රෝගී දරුවන්ට පමණක් ප්‍රතිකාර කිරීමට අත්‍යවශ්‍ය අති නවීන අංග සම්පූර්ණ අධි සත්කාර ඒකකයක් රුපියල් මිලියන 10.5ක වියදමින් සෙලින්කෝ ලයිෆ් සමාගම සහ අනුග්‍රාහකයින් එක්ව රිජ්වේ ආර්යා ළමා රෝහලට පරිත්‍යාග කර ඇත.සෙලින්කෝ ලයිෆ් සමාගමේ කළමනාකාර අධ්‍යක්ෂ සහ ප්‍රධාන විධායක, ආර්.රෙන්ගනාතන් මහතා ප්‍රතිකාර ඒකකය විවෘත කරමින්. සෞඛ්‍ය අමාත්‍යාංශයේ ලේකම් වෛද්‍ය වයි.ඩී.නිහාල් ජයතිලක සහ සෞඛ්‍ය සේවා අධ්‍යක්ෂ ජනරාල් වෛද්‍ය පාලිත මහීපාල යන මහත්වරු ද මෙහි වෙති.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>01</month>
      <day>13</day>
    </date>
    <link>http://www.silumina.lk/2013/01/13/_art.asp?fn=aj1301139</link>
    <topic>ආපදාවට පත් ජනතාවට කොමර්ෂල් බැංකුවෙන් සහන</topic>
    <author/>
    <content>ආපදාවට පත් ජනතාවට කොමර්ෂල් බැංකුවෙන් සහනගංවතුර හේතුවෙන් ආපදාවට පත්ව ජනතාවට හදිසි ආධාර සැපයීමට කොමර්ෂල් බැංකුවේ ප්‍රාදේශීය ශාඛා කිහිපයක් ඉදිරිපත් විය.කොමර්ෂල් බැංකුවේ ආයතනික සමාජ වගකීම් භාරයේ උපදෙස් මත ක්‍රියාත්මක වූ හලාවත, අම්බලන්තොට, කුරුණෑගල, අනුරාධපුරය සහ නිකවැරටිය යන කොමර්ෂල් බැංකු ශාඛා එම ප්‍රදේශවල ජලගැලීම් වලින් ආපදාවට පත්වූ ජනතාවගේ අවශ්‍යතා සලකා බලා ආධාර ලබාදුන් බව බැංකුව පවසයි. බැංකුව ඉතාමත් ඉක්මනින් ක්‍රියාත්මක වී දියත් කළ මෙම ආධාර වැඩසටහන තුළින් අදාළ ප්‍රදේශවල ආපදාවට ලක්වූ දහස් ගණනක ජනතාවට සෙත සැලසිණි.මේ අතර මාතලේ, නුවරඑළිය, මඩකළපුව සහ කදුරුවෙල කොමර්ෂල් බැංකු ශාඛා ද අදාළ ප්‍රදේශවල ආපදාවට ලක්වූ ජනතාවගේ අවශ්‍යතා පිළිබඳව අදාළ දිස්ත්‍රික් ලේකම් කාර්යාලවලින් විමසා ආධාර වැඩසටහන් ක්‍රියාත්මක කිරීමට සූදානමින් සිටියි.කොමර්ෂල් බැංකු නිලධාරීන් නිකවැරටිය ප්‍රාදේශීය ලේකම්, පී.සුසන්ත ජයතිලක මහතාට ආධාර බාරදුන් අවස්ථාවකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>01</month>
      <day>13</day>
    </date>
    <link>http://www.silumina.lk/2013/01/13/_art.asp?fn=aj13011310</link>
    <topic>ගනුදෙනු අඩු වුවත් සමාගම් රැසක කොටස් මිලියනය ඉක්මවා අලෙවි වෙයි</topic>
    <author>තාරක වික්‍රමසේකර</author>
    <content>ගනුදෙනු අඩු වුවත් සමාගම් රැසක කොටස් මිලියනය ඉක්මවා අලෙවි වෙයිසතිය ආරම්භයේ දී වෙළෙඳ පොළ ගනුදෙනු අඩු විය. ඒ පෙර සතියේ 6230 ක් වූ ගනුදෙනු සංඛ්‍යාව 4973 ක් දක්වා අඩු වෙමිනි.පෑන් ඒෂියන් පවර් සමාගම සතිය ආරම්භක සඳුදා කැපී පෙනුණ අතර අලෙවි වූ කොටස් ගණන 7713538 කි. මිල ඉහළ යාම් අතුරින් කැපී පෙනුණේ මර්චන්ට් ෂිපින්ග් සමාගමයි. පෙර දින රුපියල් 170.50 ක් වූ කොටසක මිල එදින රුපියල් 198 ක් දක්වා රුපියල් 27.50 කින් ඉහළ ගියේය.එන් ඩී බී කැපිටල් කොටසක මිල ද පෙර දිනට වඩා රුපියල් 13.70 කින් ඉහළ ගියේය.ෂෙව්රොන් සමාගමේ කොටසක මිල රුපියල් 6.80 කින් ඉහළ ගියේය.මිල පහළ යාම් අතුරින් එලායන්ස් සමාගම කැපී පෙනුණි. ඒ පෙර දිනට වඩා රුපියල් 28.40 කින් පහළ යමිනි. පෙර සතිය අවසානයේ රුපියල් 740.00 ක් වූ සමාගමේ කොටසක මිල එදින රුපියල් 711.60 ක් දක්වා පහළ ගියේය. කොලොනියල් මෝටර්ස් (RIGHTS) කොටසක මිල රුපියල් 21.70 කින් පහළ ගියේය.හේලිස් කොටසක මිල රුපියල් 20 කින් ද සතොස මෝටර්ස් රුපියල් 20 කින් ද ඉන්ෆ‍්‍රැක්චර්ස් කොටසක මිල රුපියල් 22.80 කින් ද පහළ ගියේය. 8 වැනිදා ගනුදෙනු තවත් පහළ ගියේය. ඒ ගනුදෙනු 4537 ක් දක්වා අඩු වෙමිනි.කොමර්ෂල් බැංකුවේ කොටස් 2431676 ක් අලෙවි විය. එල් ඕ එල් සී කොටස් 1499348 ක් ද මුලර්ස් කොටස් 1104143 ක් ද පෑන් ඒෂියන් පවර් කොටස් 1234255 ක් ද ආසිරි සෙන්ට්‍රල් කොටස් 2250020 ක් ද අලෙවි විය.ආසිරි සෙන්ට්‍රල් කොටසක මිල රුපියල් 22.00 කින් ඉහළ ගියේය.මිල පහළ යාම් අතුරින් කැපී පෙනුණේ කළම්ඹු ෆාමසි සමාගමයි. පෙර දින රුපියල් 532.80 ක් වූ සමාගමේ කොටසක මිල එදින රුපියල් 507.00 ක් දක්වා අඩු විය. ඒ පෙර දිනට සාපේක්ෂව රුපියල් 25.80 ක මිල පහළ යාමකි. මුලර්ස් කොටසක මිල ද පෙර දිනට සාපේක්ෂව රුපියල් 21.90 කින් පහළ ගියේය. පෙර දින රුපියල් 521.90 ක් වූ කොටසක මිල එදින රුපියල් 500 ක් දක්වා අඩු විය.සඳුදා සමස්ත කොටස් මිල දර්ශකය ඒකක 5746.09 ක් වූ අතර අඟහරුවාදා එය ඒකක 5757.93 ක් ලෙස දැක්වුණි.මිලංකා මිල දර්ශකය වෙනුවට හඳුන්වා දුන් එස් ඇන්ඩ් පී එස් එල් 20 දර්ශකය පෙර සතියේ ඒකක 3120.04 ක් ලෙස දැක්වුණ අතර එය 8 වැනිදා අඟහරුවාදා ඒකක 3123.97 ක් ලෙස දැක්වුණි.වෙළෙඳ පොළ ගනුදෙනු මෙසේ පහළ ගිය අතර ම ශ්‍රී ලංකා මහ බැංකුවේ නියමය පරිදි ස්ථාවර තැන්පතු පොලිය ද අඩුකර ඇත. ඉදිරියේ දී වෙළෙඳ පොළ මිල ඉහළ යාමට එය බලපානු ඇතැයි තැරැව්කාර සමාගම් පෙන්වා දෙයි.තාරක වික්‍රමසේකරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>01</month>
      <day>20</day>
    </date>
    <link>http://www.silumina.lk/2013/01/20/_art.asp?fn=aa1301202</link>
    <topic>දැයට කිරුළෙන් අලුත් සරසවියක්</topic>
    <author>නිහාල් පී. අබේසිංහ</author>
    <content>නිහාල් පී. අබේසිංහමෙවර දැයට කිරුළ ප්‍රදර්ශනය වෙනුවෙන් අම්පාර හාඩි උසස් තාක්ෂණ විද්‍යාලය, තාක්ෂණික විශ්ව විද්‍යාලයක් බවට පත් කෙරේ.එය මෙරට ප්‍රථම තාක්ෂණික විශ්වවිද්‍යාලය වන බවත් ඒ සඳහා රුපියල් මිලියන 1075 ක් පමණ වැයකරන බවත් දැයට කිරුළ සංවිධායක කමිටු සභාපති ඇමැති රංජිත් සියඹලාපිටිය මහතා පවසයි.පසුගිය දිනවල පැවැති ගංවතුර නිසා අම්පාර, පොළොන්නරුව, ත්‍රිකුණාමලය, මඩකලපුව යන දිස්ත්‍රික්ක හතරේ සංවර්ධන වැඩ කටයුතු සිදු කිරීමට අපහසු වූ බැවින් හා ඒවා ඉහළම ප්‍රමිතියෙන් යුක්තව කිරීමට අවශ්‍ය බැවින් දැයට කිරුළ ජාතික ප්‍රදර්ශනය මාර්තු 23 වැනිදා දක්වා කල් දමා ඇත. කෙසේ වුවත් ඉහත දිස්ත්‍රික්ක හතර තුළ නියමිත සංවර්ධන කටයුතු ඉහළම ප්‍රමිතියෙන් යුක්තව ඉදිකරන බවත්, ප්‍රදර්ශන භූමියේ ඉදිකිරීම් ද විධිමත් ලෙස කරන බවත් සියඹලාපිටිය මහතා පවසයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>01</month>
      <day>20</day>
    </date>
    <link>http://www.silumina.lk/2013/01/20/_art.asp?fn=aa1301203</link>
    <topic>දූෂිත පුද්ගලයන්ට දඬුවම් දීමේදී තරාතිරම බලන්නේ නැහැ</topic>
    <author/>
    <content>- ජනපතිමේ රජය ප්‍රජාතන්ත්‍රවාදයට මෙන්ම රටේ නීතියට ගරු කරන බවත් රජය ක්‍රියාත්මක වන්නේ ව්‍යවස්ථාව අනුකූලව බවත් සඳහන් කරන මහින්ද රාජපක්ෂ ජනාධිපතිතුමා ව්‍යවස්ථාව අනුව දූෂිත පුද්ගලයා කුමන තරාතිරමක අයකු වුවත් තරාතිරම නොබලා දඬුවම් ලබාදීමට පසුබට නොවන බවත් දූෂණය පිටුදැකීම රජයේ අරමුණබවත් අවධාරණය කෙළේය. ජනාධිපතිතුමා ඒ බව සඳහන් කෙළේ හැඳල දික්ඕවිට ධීවර වරාය ගිය සිකුරාදා විවෘත කිරීමෙන් පසුව පැවැති උත්සව සභාව අමතමිනි.වැඩිදුරටත් කතා කළ ජනාධිපතිතුමා මෙසේ ද කීය.”සමහරුන් මේ රටට අරාබි වසන්තය ගේන්න, ලිබියාවේ සහ සිරියාවේ වුණ දේ නැත්නම් වෙනත් රටක ඇතිවුණ සිද්ධීන් විදිහට රටේ ජනතාව මේ වෙලාවේදී පාරට ඇවිත් ආණ්ඩුව විසිකරලා දානවා ඇතැයි කියා. නමුත් මේ පිරිස්වලට වඩා දහස් ගණනින් ජනතාව පාරට බැහැලා ඒවාට පිළිතුරු ලබාදුන්නා.ලෝකයේ අර්බුද හමුවේ අපි ඒවාට මුහුණ දුන්නා. නියඟය පැවැති කාලවලදී සාගතවලට මුහුණ දුන්නා. මේ හැම කරුණකදීම අපි අපේ ජනතාව කුසගින්නේ තැබුවේ නැහැ.සියලු බාධක මැද අපි අපේ ජනතාවට සහන සලසනවා. රජයක් ලෙස දිනෙන් දින ඉදිරියට යන්න අපට පුළුවන්කම ලැබී තිබෙනවා.මේ රජය හැම ප්‍රශ්නයකටම මෙතෙක් සාර්ථකව මුහුණ දී තිබෙනවා. අපේ නිෂ්පාදන විකුණා ගන්න වෙළෙඳපොළක් අපට අහිමිවී නැහැ. අපි මේවාට සාර්ථකව මුහුණ දී ක්‍රියාකර තිබෙනවා. දැන් එදාටත් වඩා වැඩි නිෂ්පාදනයක් අපි සිදුකරනවා. ඒ නිසා එදාටත් වඩා හොඳ වෙළෙඳපොළක් හොයාගන්න අපේ නිෂ්පාදකයන්ට හැකිවී තිබෙනවා. සහනාධාර අවශ්‍ය හැම අංශයකටම සහනාධාර ලබා දෙන බවත් ධීවර ජනතාවට පහසුකම් රැසක් ලබා දී ධීවර පවුල්වල දරුවන්ට සුදුසුකම් ලබාගෙන විශ්වවිද්‍යාල අධ්‍යාපනයක් ලබා දෙන්නට සාගර විශ්වවිද්‍යාලයක් පවා ආරම්භ කර තිබෙනවා යයි ද ජනාධිපතිතුමා කීය.ආර්ථික සංවර්ධන ඇමැති බැසිල් රාජපක්ෂ, ධීවර හා ජලජ සම්පත් ඇමැති රාජිත සේනාරත්න, සමාජ සේවා ඇමැති ෆීලික්ස් පෙරේරා, ධීවර හා ජලජ සම්පත් නියෝජ්‍ය ඇමැති සුසන්ත පුංචිනිලමේ, රාජ්‍ය සම්පත් හා ව්‍යවසාය නියෝජ්‍ය ඇමැති සරත් කුමාර ගුණරත්න, යන මහත්වරු ද පාර්ලිමේන්තු මන්ත්‍රීනී සුදර්ශනී ප්‍රනාන්දු පුල්ලේ මහත්මිය ද මේ අවස්ථාවට සහභාගි වූහ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>01</month>
      <day>20</day>
    </date>
    <link>http://www.silumina.lk/2013/01/20/_art.asp?fn=aa1301204</link>
    <topic>2016 දී ඒකපුද්ගල ආදායම ඩොලර් 4000යි</topic>
    <author/>
    <content>ඉලක්කම්වලින් මෙන්ම ඇස්වලින් ද දැකිය හැකි සංවර්ධනයක් අද රට පුරාම සිදුවේගෙන යන බැවින් 2016 ඒකපුද්ගල ආදායම ඩොලර් 4000 මට්ටමට ළඟා වීම අසීරු කරුණක් නොවන බව කොළඹ විශ්වවිද්‍යාලයේ ආර්ථික විද්‍යා අධ්‍යයන අංශයේ මහාචාර්ය රංජිත් බණ්ඩාර මහතා පැවැසීය.රට පුරාම සිදුවන මාර්ග සංවර්ධනයත් සමඟ රටම වැළඳගන්නා සංවර්ධනයක් දියත් කිරීමට රජය සමත්ව තිබෙන බව ද මහාචාර්යවරයා පෙන්වා දුන්නේය.සංචාරක කර්මාන්තයේ සිට මේ සිදුවන සංවර්ධනයේ ප්‍රතිලාභ ගමේ සාමාන්‍ය ජනතාව අතටත් පත්වන බවට වගබලා ගත යුතු යැයි ද කී මහාචාර්යවරයා එම සංවර්ධනය සීමිත පොහොසතුන් පිරිසක් අතට සීමා නොවිය යුතු බව ද කියා සිටියේය. කටුනායක - කොළඹ අධිවේගී මාර්ගයේ වැඩ අවසන් වේගන යන මේ අවස්ථාවේ රටට අලුත් පෙනුමක් අලුත් මුහුණුවරක් ලැබෙන අයුරු කටුනායක ගුවන් තොටුපොළින් මේ රටට පා තබන ඕනෑම කෙනෙකුට දැන් බලාගත හැකිව තිබෙන බව ද මහාචාර්යවරයා කීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>01</month>
      <day>20</day>
    </date>
    <link>http://www.silumina.lk/2013/01/20/_art.asp?fn=aa1301205</link>
    <topic>පිළිකා සුවයට කෝටි 150 යි</topic>
    <author>සුනිල් දයා අල්විස්</author>
    <content>සුනිල් දයා අල්විස්පිළිකා රෝගයෙන් පෙළෙන 5000 ක් පමණ රෝගීන්ට ප්‍රතිකාර කිරීම සඳහා අවශ්‍ය ඖෂධ සඳහා සෞඛ්‍ය අමාත්‍යාංශය ඉකුත් වසරේ රුපියල් කෝටි 150 ක මුදලක් වැයකර ඇත.නමුත් මේ රෝගීන් ගේ සෞඛ්‍ය තත්ත්වය ගැන කරන ලද සොයා බැලීම් වලදී අනාවරණය වී ඇත්තේ මෙයින් බහුතරයක් මිය ගොස් ඇති බව ය.සෞඛ්‍ය ඇමැති මෛත්‍රීපාල සිරිසේන මහතා පිළිකා රෝගීන්ට අවශ්‍ය ඖෂධ ලබාදෙන ලෙස කරන විශේෂ ඉල්ලීම් මත මෙසේ ඖෂධ ලබාදී ඇත. රෝගීන්ගෙන් බහුතරයකට අවශ්‍ය ප්‍රතිකාර ලබා දුන්නත් පිළිකා රෝගය වැළඳී ඇති බව අවසාන අදියරේ දී දැනගන්නා විට ඔවුන්ගෙන් වැඩි දෙනෙක් මරණයට පත්ව ඇත.මින් මතුවට පිළිකා රෝගීන් වෙනුවෙන් ඖෂධ ප්‍රතිකාර ලබාගැනීම සඳහා කරන විශේෂ ඉල්ලීම්වලදී එම ලිපි ගොනු විද්වත් මණ්ඩලයකට යොමු කොට එම මණ්ඩලය මඟින් අනුමත කරන රෝගීන් සඳහා පමණක් විශේෂ ප්‍රතිකාර ඖෂධ ලබාදීමට ඇමැතිවරයා තීරණය කර ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>01</month>
      <day>20</day>
    </date>
    <link>http://www.silumina.lk/2013/01/20/_art.asp?fn=aa1301206</link>
    <topic>අධ්‍යාපන ක්‍රමය යළි සකස් කළ යුතුයි</topic>
    <author>- ඇමැති අමුණුගම</author>
    <content>- ඇමැති අමුණුගමශිෂ්‍යත්ව සමත්ව උසස් පාසල් වලට ගොස් විශ්වවිද්‍යාල අධ්‍යාපනය නිම කළ ද නූතන අධ්‍යාපන රටාව තුළ රැකියා විරහිත වූවන්ගේ සංඛ්‍යාවේ වර්ධනයක් තිබෙන බවත් මීට හේතුව වත්මන් අධ්‍යාපන ක්‍රමය නූතන අවශ්‍යතා වලට අනුකූලව සකස් වී නොතිබීම බවත් අන්තර්ජාතික මූල්‍ය සහයෝගිතාව පිළිබඳ ජ්‍යෙෂ්ඨ අමාත්‍ය නියෝජ්‍ය මුදල් අමාත්‍ය ආචාර්ය සරත් අමුණුගම මහතා පවසයි.විශ්ව විද්‍යාල අධ්‍යාපනය නිමවීමෙන් පසු තම දරුවන්ට රැකියාවක් ලැබේ දැයි මවුපියන් වික්ෂිප්තව සිටින බවත් යථාර්ථවාදීව කල්පනා කළහොත් නූතන අධ්‍යාපන ක්‍රමය අදට ගැළපෙන ආකාරයට සකස් නොකළහොත් අනාගතයේ උපාධිධාරීන්ට රැකියා විරහිතව අසහනකාරී ජීවිත ගත කිරීමට සිදුවන බවත් හෙතෙම පෙන්වා දෙයි. ප්‍රාථමික හා උසස් අධ්‍යාපනයේ ප්‍රතිසංස්කරණ කටයුතු නොකිරීමෙන් සිදුවනුයේ රැකියා විරහිතයන් නිර්මාණය කිරීම පමණකැයි සඳහන් කරන අමුණුගම මහතා යුද්ධය ජයගත්තා සේ අධ්‍යාපන යුද්ධයට ද සූදානම් විය යුතු බව සඳහන් කරයි.අධ්‍යාපන යුද්ධය යනු නව ලෝකයට සරිලන අධ්‍යාපන ක්‍රමයක් නිර්මාණය කිරීම බව දක්වන ඇමැතිවරයා නිදහස් අධ්‍යාපනය ඉතා නිවැරැදි සංකල්පයක් වුවත් අධ්‍යාපනයේ විෂය මාලාව, ස්වරූපය වෙනස් කිරීමෙන් යථාර්ථයට මුහුණදිය හැකි යැයි දක්වයි.එකම පන්තියේ අධ්‍යාපනය ලැබ පන්තියේ පළමුවැනියා වූ දරුවා මෙරට විශ්ව විද්‍යාලයකට ගොස් උපාධි ලබා රැකියා විරහිතව සිටිය දී එම පන්තියේ ම අධ්‍යාපනය ලැබූ සිසුවකුට විදේශ රටකට ගොස් වෛද්‍ය විද්‍යාව හෝ තාක්ෂණික විෂය හදාරා හොඳ රැකියාවක් කිරීමට ඇති ඉඩකඩ ගැන සලකා බලන විට මේ අධ්‍යාපන ක්‍රමයේ ඇති අසමතුලිත බව ගැන හොඳ වැටහීමක් ලබාගත හැකි බව කියයි. අධ්‍යාපනයේ වත්මන් ස්වරූපය සම්පූර්ණයෙන් වෙනස් වී ඇති බව පෙන්වා දෙන ඇමැතිවරයා දියුණු රටවල උසස් අධ්‍යාපනය යනු විශ්වවිද්‍යාලවලට ඇතුළත්ව උපාධි ලබා රැකියාවක් ලබාගැනීම නොව රැකියා මං පෙත් විවර කරවන තාක්ෂණික ආයතනවල ඉගෙනීම බව පෙන්වා දෙයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>01</month>
      <day>20</day>
    </date>
    <link>http://www.silumina.lk/2013/01/20/_art.asp?fn=aa1301207</link>
    <topic>තිස් වසරකට පසු මඩු යන්න දුම්රිය</topic>
    <author>තාරක වික්‍රමසේකර</author>
    <content>තාරක වික්‍රමසේකරමෙවර මඩු වන්දනා සමය ආරම්භයට පෙර මඩු දක්වා දුම්රිය මාර්ගයේ වැඩ කටයුතු නිම කිරීමට බලාපොරොත්තු වන බව දුම්රිය සැලසුම් අධ්‍යක්ෂ විජය සමරසිංහ මහතා පවසයි. අදියර දෙකක් යටතේ දුම්රිය මඟ යළි ඉදිවන අතර මෙකී ව්‍යාපෘතියේ සම්පූර්ණ වටිනාකම ඇමෙරිකන් ඩොලර් මිලියන 230.84 කි.මැදවච්චිය මඩු අදියර සඳහා ඇමෙරිකන් ඩොලර් මිලියන 81.3 ක් වැය වන අතර ඉදිකෙරෙන දුම්රිය ස්ථාන 3 කි. නේරියකුලම්, චෙඩ්ඩිකුලම් හා මඩු පාර දුම්රිය ස්ථාන මේ යටතේ ඉදි කෙරේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>01</month>
      <day>20</day>
    </date>
    <link>http://www.silumina.lk/2013/01/20/_art.asp?fn=aa1301208</link>
    <topic>නව දත්ත බැංකුවෙන් එතෙර යන අයට සෙත</topic>
    <author>රමණී සුබසිංහ</author>
    <content>රමණී සුබසිංහශ්‍රී ලාංකේය ජනතාව අතර විදේශ රැකියා ප්‍රවර්ධනය කිරීම සඳහා නව දත්ත බැංකුවක් ආරම්භ කර ඇතැයි ශ්‍රී ලංකා විදේශ රැකියා ඒජන්සි සමාගමේ සභාපති සේනක අබේගුණසේකර මහතා පවසයි. විදේශ රැකියා සඳහා මානව සම්පත හඳුනාගැනීම සහ ඒකරාශි කිරීම මේ දත්ත බැංකුව ඔස්සේ සිදු කෙරෙන අතර වයස අවුරුදු 21 ට වැඩි හා 50 ට අඩු අයට එහි ලියාපදිංචි විය හැක.සුදුසුකම් දක්වන රැකියා අවස්ථා පිළිබඳව එහිදී වෙන් වෙන් වශයෙන් විමර්ශනය කැරෙන අතර විදේශ රැකියා ඉල්ලුම් අවස්ථා ඉදිරිපත් වූ වහාම ඒ සඳහා අදාළ ශ්‍රමිකයින් යොමු කෙරෙන බව ද සභාපතිවරයා කීය. මේ ආයතනය යටතේ රැකියා සඳහා විදේශගත වන සියලුම ශ්‍රමිකයින් ගේ සුරක්ෂිත බව තහවුරු කැරේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>01</month>
      <day>20</day>
    </date>
    <link>http://www.silumina.lk/2013/01/20/_art.asp?fn=aa1301209</link>
    <topic>දිවි නැඟුමේ ඉලක්ක පස් ගුණයකින් ඉහළට</topic>
    <author>නිහාල් පී. අබේසිංහ</author>
    <content>නිහාල් පී. අබේසිංහමීට මාස 22 කට පෙර ආරම්භ වූ දිවි නැඟුම ජාතික වැඩ සටහන සිය ඉලක්ක පස් ගුණයකින් වැඩි කර සපුරා ඇතැයි ආර්ථික සංවර්ධන අමාත්‍යාංශයේ දිවි නැඟුම ජාතික සංවර්ධන ව්‍යාපෘතිය පෙන්වා දෙයි. දිවි නැඟුම මුල් අදියරේ ආර්ථික ඒකක ලක්ෂ 10 ක් නැංවීමට ඉලක්ක කරගත් දිවි නැඟුම සිව්වැනි අදියර වන විට දැනට මෙරට පවුල් ලක්ෂ 50 කට ඉන් සෙත සැලසී තිබේ.2011 මාර්තු 12 වැනිදා ආරම්භ කළ දිවි නැඟුම ජාතික වැඩ සටහනේ ප්‍රතිලාභ දැන් මෙරට සියලු දෙනාට ලැබෙන බව ද දිවි නැඟුම ව්‍යාපෘතිය පවසයි.ඒ අනුව මෙවර දිවි නැඟුම 4 වැනි අදියර යටතේ රටේ පවුල් ලක්ෂ 50 කට එනම් මුළු ජනගහනයටම සෙත සැලැසෙන බව ආර්ථික සංවර්ධන අමාත්‍යාංශය සිය සංඛ්‍යා ලේඛන අනුව පෙන්වා දෙයි.මේ යටතේ පොල් පැළ ලක්ෂ 17 ක්ද, බීජ කට්ටල ලක්ෂ 111 ක්ද, සුළු අපනයන බෝග පැළ ලක්ෂ 19 ක්ද බෙදා දී තිබේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>01</month>
      <day>20</day>
    </date>
    <link>http://www.silumina.lk/2013/01/20/_art.asp?fn=aa13012010</link>
    <topic>ජනගහන වර්ධනය සංවර්ධනයට</topic>
    <author>රමණී සුබසිංහ</author>
    <content>රමණී සුබසිංහආසියා සහ අප්‍රිකානු රටවල සංවර්ධනයට බාධාවක් වී ඇති ජනගහන වර්ධනය සංවර්ධනය සඳහා යොදා ගන්නා ආකාරය පිළිබඳව කාම්බෝජයේ දී පැවැත්වෙන ආසියා ශාන්තිකර පාර්ලිමේන්තු මන්ත්‍රීවරුන්ගේ සංසදයේ ජනගහනය හා සංවර්ධනය පිළිබඳ වූ සමුළුවේ දී සාකච්ඡාවට භාජනය කරනු ලබන බව ළමා සංවර්ධන හා කාන්තා කටයුතු අමාත්‍යාංශය පවසයි.ආසියා ශාන්තිකර පාර්ලිමේන්තු මන්ත්‍රීවරුන් ගේ ස්ථාවර කමිටුවේ සභාපතිවරයා වන ළමා සංවර්ධන හා කාන්තා කටයුතු අමාත්‍ය තිස්ස කරල්ලියද්ද මහතා මේ සමුළුවේ දී දිවි නැ¼ගුම සම්බන්ධ විශේෂ දේශනයක් පවත්වන බව ද අමාත්‍යාංශය පවසයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>01</month>
      <day>20</day>
    </date>
    <link>http://www.silumina.lk/2013/01/20/_art.asp?fn=aa13012011</link>
    <topic>වලානේ දූෂණ මර්දන ඒකකයෙන් රුපියල් ලක්ෂ 360ක දඩ මුදලක්</topic>
    <author>අමල් යශෝමන් ජයසිංහ</author>
    <content>අමල් යශෝමන් ජයසිංහපාණදුර වලාන මධ්‍යම දූෂණ මර්දන ඒකකය මඟින් ඉකුත් වසරේ කළ වැටලීම්වලට අනුව රුපියල් තුන්කෝටි හැට දෙලක්ෂයකට වැඩි මුදලක් දඩ මුදල් වශයෙන් අයකැර ගැනීමට හැකිවී තිබේ.මේ වැටලීම්වලදී නීති විරෝධී මත්පැන් අලෙවිය, බලපත්‍ර රහිතව මත්පැන් අලෙවිය, මත්ද්‍රව්‍ය ළඟ තබාගැනීම, ගණිකා නිවාස පවත්වාගෙන යාම වැනි චෝදනා යටතේ නඩු 4597ක් පවරා ඇති බව පාණදුර වලාන මධ්‍යම දූෂණ මර්දන ඒකකයේ ස්ථානාධිපති පො.ප. දුමින්ද බාලසූරිය මහතා සිළුමිණට කීය.පාණදුර වලාන දූෂණ මර්දන අංශයේ අධ්‍යක්ෂ ජ්‍යෙෂ්ඨ පොලිස් අධිකාරි පාලිත ප්‍රනාන්දු, මාණ්ඩලික නියෝජ්‍ය පොලිස්පති අජිත් වික්‍රමසේකර මහත්වරුන්ගේ උපදෙස් මත ස්ථානාධිපති පොලිස් පරීක්ෂක දුමින්ද බාලසූරිය මහතාගේ මෙහෙයවීම මත නිලධාරීන් 66 දෙනකු මෙම වැටලීම් සිදුකොට තිබේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>01</month>
      <day>20</day>
    </date>
    <link>http://www.silumina.lk/2013/01/20/_art.asp?fn=aa13012012</link>
    <topic>පසුගිය වසරේ විදුලි හොරුන්ගෙන් දස ලක්ෂ 212 ක් දඩ</topic>
    <author/>
    <content>ලංවිම විශේෂ විමර්ශන ඒකකය 2012 දී දීප ව්‍යාප්තව සිදුකළ වැටලීම්වල ප්‍රතිඵලයක් වශයෙන් විදුලි හොරු 3569 ක් නීතියේ රැහැනට හසුකරගෙන ඇතැයි විදුලිබල මණ්ඩලය පවසයි.ඒ අනුව ලබාගත් දඩ ආදායම රුපියල් දස ලක්ෂ 212 කි. ඉන් මිලියන 1738 ක් ලංවිම අලාභය ලෙස ද මිලියන 38.1 ක් උසාවි ගාස්තු ලෙස අයකර ගෙන තිබේ.2011 වසරට සාපේක්ෂව 2012 වසරේදී අයථා විදුලි පරිහරණයේ අඩුවීමක් පෙන්නුම් කරන බව අමාත්‍යාංශය පවසයි. 2011 වසරේදී අයථා විදුලි පරිහරණය සම්බන්ධයෙන් උසාවියෙන් වැරදිකරුවන් බවට පත්වූ සංඛ්‍යාව 8558 කි. ඉන් ලද අලාභ ආවරණය රු. මිලියන 246.8 කි. 2012 වසරේදී එම ප්‍රමාණය 50% කටත් වඩා අඩුවී ඇතැයි අමාත්‍යාංශය පෙන්වා දෙයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>01</month>
      <day>20</day>
    </date>
    <link>http://www.silumina.lk/2013/01/20/_art.asp?fn=ab1301204</link>
    <topic>එස්. බී. ගේ ඇක්ටිං එස්. එෆ් ගේ ඇක්ටිං වගේමයි</topic>
    <author>චන්දන බණ්ඩාර</author>
    <content>ශ්‍රීලංකා නීතිඥ සංගමයේ සභාපති ජනාධිපති නීතිඥ විජේදාස රාජපක්ෂ ඇතුළු නීතිඥවරු පිරිසක් ගිය සතියේ අරලියගහ මැදුරේ දී ජනාධිපතිතුමා හමුවී සාකච්ඡාවක නිරත වූහ. එහිදී ශ්‍රී ලංකා නීතිඥ සංගමයේ සාමාජිකයන් ජනාධිපතිතුමා හමුවේ කියා සිටියේ පසුගිය කාලයේ නීති ක්ෂේත්‍රයේ සිදුවූ සිදුවීම්වලට තම සංගමයේ කිසිදු සබඳතාවක් නැති බවය.“ඇතැම් කණ්ඩායම් පසුගිය කාලයේ අපේ සංගමයට මුවා වෙලා දේශපාලන වාසි ලබා ගැනීමට උත්සාහ කළා.” ශ්‍රී ලංකා නීතිඥ සංගමයේ නිලධාරීහු ජනාධිපතිතුමා හමුවේ කියා සිටියහ.“රටක නීතිය හෑල්ලු කරලා දේශපාලන වාසි ලබා ගැනීමට මාන බලන කණ්ඩායම් හඳුනා ගැනීම රටට ආදරය කරන සියලු වෘත්තිකයන්ගේ වගකීම වෙනවා” ජනාධිපතිතුමා එහිදී ශ්‍රී ලංකා නීතිඥ සංගමයේ නිලධාරීන් හමුවේ අවධාරණය කළේය.“තුණ්ඩු කැබැල්ලෙන් රට පාලනය කරන යුගයකට නැවත මේ රට ඇද දැමීමට කිසිම අවස්ථාවක මා ඉඩ තබන්නේ නැහැ.” ජනාධිපතිතුමා ශ්‍රී ලංකා නීතිඥ සංගමයේ නිලධාරීන් හමුවේ කියා සිටියේය.ගිය සතියේ බ්‍රහස්පතින්දා උදේ වරුවේ සුපුරුදු පරිදි ජනාධිපතිතුමාගේ ප්‍රධානත්වයෙන් කැබිනට් මණ්ඩල රැස්වීම පැවැත්විණි. කැබිනට් මණ්ඩල රැස්වීමෙන් අනතුරුව ජනාධිපතිතුමා සමඟ මැති ඇමැතිවරු රැසක් කතාබහ කරමින් සිටියහ.ඇමැතිවරුන් වන ජොන්ස්ටන් ප්‍රනාන්දු, එස්. බී. දිසානායක, නිමල් සිරිපාල ද සිල්වා, ලක්ෂ්මන් සෙනෙවිරත්න, මෛත්‍රිපාල සිරිසේන, දයාශි‍්‍රත තිසේරා, කුමාර වෙල්ගම සහ පාර්ලිමේන්තු මන්ත්‍රී නීතිඥ නාමල් රාජපක්ෂ ද ඒ අතර සිටියහ.එහිදී මැති ඇමැතිවරුන් අතර කතාබහට ලක්වූයේ හිටපු අගවිනිසුරුවරියගේ හැසිරීම් සහ මාධ්‍ය සමඟ කටයුතු කළ ආකාරය ගැනය.“එයාගේ ඇක්ටින් හරියටම සරත් ෆොන්සේකාගේ ඇක්ටින්වලට බොහොම සමීපයි. නෝනා ගෙදරින් එළියට ගියේත් පොලිටිකල් ඇක්ෂන් දාගෙන. එන් ජී ඕ කාට කාටත් හොඳ පුහුණුවීම් ලබා දෙනවා ඇතිනේ” ඇමැතිවරයෙක් කියා සිටියේය.“ඔය සේරම එන් ජී ඕ පුහුණුවීම් තමයි.” ලක්ෂ්මන් සෙනෙවිරත්න ඇමැතිවරයා කියා සිටියේය. ඒ සමඟම තවත් ඇමැතිවරයකු කියා සිටියේ “හිටපු නායිකාවක් පත්තරේකට ලිපියක් ලියලා තියෙනවා කාන්තාවන් ඉදිරියට එන්ඩ ඕනේ කියලා.” ඇමැතිවරයා කියා සිටියේ උපහාසයෙන් යුතුවය. ඊට පිළිතුරු බැන්දේ ජොන්ස්ටන් ප්‍රනාන්දු ඇමැතිවරයාය.“ඔය කියන කාන්තාවන්ගේ වැඩ චෞර රැජින පොත කියෙව්වානම් හොඳට තේරුම් ගන්ඩ පුළුවන්. එයා බලයේ ඉන්නකොට කරපු කියපු දේවල් දන්නවානේ” ඇමැති ජොන්ස්ටන් ප්‍රනාන්දු කියා සිටියේය.“ඒ විතරක් නෙමෙයි ඔය කියන නායිකාව රට පාලනය කළාට අඩුම ගාණේ බෝක්කුවක්වත් හරියට හදා ගත්තේ නෑ” ඇමැති ජෝන්ස්ටන් කියා සිටියේය.ගම්පහ දිසා පාර්ලිමේන්තු මන්ත්‍රී වසන්ත සේනානායක හදිසියේ අසනීප වීම නිසා පසුගියදා ශ්‍රී ජයවර්ධනපුර රෝහලට ඇතුළත් කරනු ලැබීය. ඔහුගේ සුවදුක් බැලීම සඳහා ගිය සතියේ දී කුරුණෑගල දිසා පාර්ලිමේන්තු මන්ත්‍රී ශාන්ත බණ්ඩාර සහ පාර්ලිමේන්තු මන්ත්‍රී නීතිඥ නාමල් රාජපක්ෂ ජයවර්ධනපුර රෝහලට ගියහ. මේ අතරතුර මන්ත්‍රී නාමල් සහ ශාන්ත බණ්ඩාර රෝහලේ සිටින විට ඇමැති ජොන්ස්ටන් ප්‍රනාන්දු ද එතැනට පැමිණියේය.රෝහල පුරා ආරංචි පැතිර ගොස් තිබුණේ මන්ත්‍රී නාමල් රාජපක්ෂ රෝහලට පැමිණ ඇති බවය. ඒ සමඟම මන්ත්‍රී නාමල් දැක බලාගැනීමට රෝහලට පැමිණි බොහෝ දෙනා මඟ දෙපස රැඳී සිටිනු දක්නට ලැබිණි.මන්ත්‍රී නාමල්, මන්ත්‍රී ශාන්ත සහ ඇමැති ජොන්ස්ටන් ඉන් අනතුරුව ගියේ ජයවර්ධනපුර රෝහලේ ප්‍රතිකාර ලැබූ බෙලිඅත්ත ප්‍රදේශයේ ස්වාමීන් වහන්සේ නමක් සහ අලව්ව නුගවෙල විහාරස්ථානයේ ස්වාමීන් වහන්සේ නමකගේ සුවදුක් බැලීමටය. ඉන් අනතුරුව ඇමැති ජොන්ස්ටන් සහ නාමල් සහ ශාන්ත යන මන්ත්‍රී දෙපළ එකම වාහනයක නැඟී පාර්ලිමේන්තුවට පැමිණියහ.මෙරට විශ්වවිද්‍යාලයකට යන දේශපාලනඥයන්ට අත් විඳින්නට ලැබෙන්නේ එතරම් සුන්දර අත්දැකීම් නොවේ. එහෙත්, පසුගිය දා සබරගමු විශ්වවිද්‍යාලයේ පැවැති විශ්ව හින්දි භාෂා දිනයේ ප්‍රධාන ආරාධිතයා වශයෙන් සහභාගි වූූ සබරගමු ආණ්ඩුකාර වි.ජ.මු. ලොකුබණ්ඩාර එහි ගතකළ පැය කිහිපය තුළ එම අවස්ථාවට සහභාගි වූ ඉන්දීය ආරාධිතයන් පමණක් නොව, මෙරට විශ්වවිද්‍යාල ප්‍රජාව ද වසඟ කර ගැනීමට සමත් විය.ඒ ඔහු සතු අපූර්ව වාග් චාතුර්ය නිසාය. වි.ජ.මු. ඉංග්‍රීසි බසින් සිය දේශනය සිදු කළ ද වරින් වර පාලි සංස්කෲත පමණක් නොව, දේවනාගර භාෂා සාහිත්‍යයෙන් ද උදාහරණ ගෙනහැර දැක්වීය. ඔහු කථාව ආරම්භ කළේ එහි එක් පුවරුවක සඳහන් කර තිබූ දේවනාගර අක්ෂර මාලාව සභාවට හඳුන්වා දෙමිනි.”හින්දි භාෂාව ඉංග්‍රීසි භාෂාව ලොව පුරා ව්‍යාප්ත වූවත්, ඔවුන්ට ඔවුන්ගේම හෝඩියක් නැහැ. හින්දි භාෂාව, අදටත් භාවිතා කරන්නේ දේවනාගර අක්ෂර. ඒත් සිංහල භාෂාවට ඔවුන්ගේම හෝඩියක් \;බනවා. සිංහලත්, හින්දි භාෂාවත් සංස්කෘත භාෂාව පදනම් කරගෙනයි බිහිවූයේ. හැබැයි සිංහල භාෂාව සංස්කෘත භාෂාව මත්තේම යැපෙන්නේ නැතුව ස්වාධීනව වැඩුණු භාෂාවක්. ඒකයි අපි සංස්කෘත භාෂාවෙන් ‘හරිත කී’ ලෙස හඳුන්වන අරළු ගෙඩියට අරළු ගෙඩිය යැයි අපේම වහරින් හඳුන්වන්නේ.ඒ වගේම මහින්ද, මිහිඳු වුණෙත් සූර්යා සහ චන්ද්‍රයා හිරු සඳු වුණෙත් හෙළයට ආවේණික එම අනන්‍යතාවය නිසයි. වි.ජ.මු. ගේ එම හරබර දේශනය කෙතරම් සභාව වසඟ කළේ ද යත්, සිය දේශනය නිමවා අසුන වෙත පැමිණි ඔහුට ගරු කරනු වස් එම අවස්ථාවට සහභාගි වූ ශ්‍රී ලංකාවේ ඉන්දීය නියෝජ්‍ය මහ කොමසාරිස් ඒ.නඩරාජා ඇතුළු ඉන්දීය පිරිස පෙර ගමන් ගොස් වි.ජ.මු. උණුසුම් අයුරින් පිළිගැනීමෙන්ම පෙනීගියේය.දකුණු ඉන්දියාවේ බැංගලෝරයේ මෙරට දේශපාලනඥයකුගේ නම සහ තනතුරු සහිත නාම පුවරු දැක බලා ගත හැකි ස්ථානයකි එම නගරයේ බී.ජී.එස්.අධ්‍යාපන සහ සෞඛ්‍ය සංකීර්ණය. මීට වසරකට පෙර එම සංකීර්ණයේ දැවැන්ත ඉදිකිරීම් කිහිපයක් විවෘත වූයේ සබරගමු මහ ඇමැති මහීපාල හේරත් අතිනි. ශිෂ්‍යයන් ලක්ෂයකට ආසන්න පිරිසක් ශාඛා ආයතන 470ක ඉගෙනුම ලබන එකී ආයතනයේ විද්‍යාගාරය, පුස්තකාලය සහ තොරතුරු තාක්ෂණ ඒකකය එදා විවෘත වූයේ සබරගමු මහ ඇමැති මහීපාල හේරත් අතිනි.එම ආයතනයේ නිර්මාතෘ ආචාර්ය ශ්‍රී බාල ගංගාදරනාථ ස්වාමි ස්වර්ගස්ථ වූයේ පසුගිය තෛපොංගල් දිනයේය. එම අභාවය සැල වූ සැනින් මහ ඇමැති, මහීපාල හේරත් එදිනම රාත්‍රියේ බැංගලෝරය බලා ගොස් තමන්ට අතිශය හිතෛශී වූ ස්වාමිජී ගේ දේහයට ගෞරව දැක්වීය. බැංගලෝරයේ පැය කිහිපයක් ගත කළ සබරගමු මහ ඇමැතිවරයා පසුදා හිමිදිරියේ කටුනායකට පැමිණි සැනින් යළි අනුරාධපුරය බලා පිටව ගියේ එහි උත්සව කිහිපයකට සහභාගි වීම සඳහාය. සබරගමු පළාතේ ප්‍රමුඛතම ව්‍යාපාරිකයකු අනුරාධපුරයේ ආරම්භ කළ සේවා ස්ථානයක් විවෘත කිරීම සඳහා සබරගමු මහ ඇමැතිවරයාගේ ඇරයුමින් එස්.එම්.චන්ද්‍රසේන සහ එස්.එම්.රංජිත් සහෝදර දේශපාලනඥයෝ ද එම අවස්ථාවට පැමිණ සිටියහ.දෝෂාභියෝග විවාදයේ දෙවන දිනය මුල් දිනයටත් වඩා බෙහෙවින් උණුසුම්කාරී වීය. එදින විවාදයට එක්වූවන් අතර අනුර පි‍්‍රයදර්ශන යාපා, මෛත්‍රීපාල සිරිසේන, රාවුෆ් හකීම්, විමල් වීරවංශ යන අමාත්‍යවරු මෙන්ම තිස්ස අත්තනායක, ලක්ෂ්මන් කිරිඇල්ල යන මන්ත්‍රීවරු ද වූහ.“ඉදිරියේදී නීති ශිෂ්‍යයන්ට උගන්වන්න වෙන්නේ සර්ටියෝරාරි ආඥාව පිළිබඳව නොවෙයි, මේ ‘ශිරාටියෝරාරි ආඥාව‘ පිළිබඳවයි. මේ ‘ශිරාටියෝරාරි’ කියන්නේ තමන්ගේ නඩුව තමුන්ම අහලා නඩු තීන්දුව දීමයි. මේ ආඥාව පිළිගන්න අය තමයි විපක්ෂයේ සිට කෑගහන්නේ, ලජ්ජා නැද්ද? අගවිනිසුරුවරියක් කුඩා ළමයෙක් වාගේ කටයුතු කිරීම සුදුසු නැහැ. අභියාචනාධිකරණයට ගිය අයගෙන් සාක්ෂි විමසුවා ද? මහත්තයාගේ නඩුව අහද්දී ඉහළ පුටුවේ ඉඳීම වගේම අහිංසක ගෝල්ඩන් කී තැන්පත්කරුවන් අසරණ කිරීම සාධාරණයි කියලා ද විපක්ෂය කියන්නේ. මේ පාර්ලිමේන්තුවට අභියෝග කරලා අධිකරණ ඉතිහාසය කෙලෙසා අගවිනිසුරුවරිය බේරාගන්න ඔබලා ඉදිරියට එනවා ද?පාර්ලිමේන්තු බලයට අත තියන්න ජනතාව වෙනුවෙන් අපි ඉඩ දෙන්නේ නැහැ. පාර්ලිමේන්තු බලය යකාට ගියත් බලයට එන්න දඟලන විපක්ෂයට මෙහෙම ගියොත් ලැබෙන්නේ බලය නොවෙයි අලය” විමල් වීරවංශ ඇමැතිවරයා සිය කතාව අවසන් කරමින් පැවසුවේය. මේ කතාවට බොහෝ දෙනකුගේ අවධානය යොමු වූ අතර, විපක්ෂයේ දැඩි බාධා කිරීම්වලට ද ලක්විය. මහින්දානන්ද අලුත්ගමගේ, රෝහිත අබේගුණවර්ධන ඇතුළු ආණ්ඩු පක්ෂයේ මැති ඇමැතිවරු විමල් වීරවංශ ඇමැතිවරයාගේ දීර්ඝ කතාවට අවශ්‍ය කාලය තමනට වෙන්වූ කාලයෙන් ලබා දීමට ඒ මොහොතේදී ම කටයුතු කිරීම විශේෂයක් විය.තම කතාවෙන් අනතුරුව සභා ගර්භයෙන් පිටතට ආ විමල් වීරවංශ ඇමැතිවරයා පාර්ලිමේන්තුවේ පිහිටි ජනාධිපති කාර්යාලය වෙත ගියේය. එහි සිටි ජනාධිපති පාර්ලිමේන්තු කටයුතු ලේකම් කුමාරසිරි හෙට්ටිගේ පවසා සිටියේ, ඇමැතිවරයා ඉතාමත් අනගි කතාවක් සිදු කළ බවයි. එහි පැමිණි බැසිල් රාජපක්ෂ ඇමැතිවරයා විමල් වීරවංශ ඇමැතිවරයා වැලඳගනිමින් සුබ පැතුවේය.“අලුත් අදහස් රැසකින් පෝෂණය වුණු සිදු වූ දේ ජනතාවට නිවැරැදිව වටහා දුන් කතාවක්” එහිදී බැසිල් රාජපක්ෂ ඇමැතිවරයා පැවසුවේය.ගෝඨාභය රාජපක්ෂ ආරක්ෂක ලේකම්වරයා ද එහිදී විමල් වීරවංශ ඇමැතිවරයා වැලඳ ගනිමින් සුබ පැතුවේ “ඉතා හොඳ කතාවක්” යනුවෙන් පවසමිනි.මාධ්‍යවේදී සහෘදයන්, රජයේ නිලධාරීන් ඇතුළු පිරිස් ද විමල් වීරවංශ ඇමැතිවරයාගේ කතාව අගයමින් සුබ පතනු දැක ගත හැකි විය.දෝෂාභියෝග විවාදයේ අවසන් දිනයේ දී විනාඩි 30 ක පමණ කාලයක් පාර්ලිමේන්තුව කල් තැබිණි. ඒ මොහොතේ ආණ්ඩු පක්ෂයේ ඉදිරි පෙළ අසුන් ගෙන සිටි පිරිස් සමඟ විපක්ෂයේ මන්ත්‍රීවරුන් කතාබස් කරනු දැක ගත හැකි විය. සභා ගර්භය මැදට පැමිණි ඔවුන් සිනහ වෙමින්, සාමකාමි ලෙස කතාබස් කරනු දැක ගත හැකි විය.රනිල් වික්‍රමසිංහ, දයාසිරි ජයසේකර, තිස්ස අත්තනායක ඇතුළු විපක්ෂ මන්ත්‍රීවරු ද මහින්දානන්ද අලුත්ගමගේ, විමල් වීරවංශ, එස්. බී. දිසානායක යන ඇමැතිවරු ද ඒ අතර වූහ.රනිල් වික්‍රමසිංහ විපක්ෂ නායක විමල් වීරවංශ ඇමැතිවරයාට යම් විහිළුවක් කර සිනාසෙනු දැක ගත හැකි විය. එහෙත් සමීපයේම සිටි කිහිප දෙනකුට හැර ඒ පිළිබඳව අන් අයට ඇසුණේ නැත. ඒ විහිළුව “ශිරාටියෝරාරි ආඥාව“ පිළිබඳව විය නොහැකි ද?විමල් වීරවංශ ඇමැතිවරයාට පසුගියදා විශේෂ ඇරැයුමක් ලැබිණි. ඒ පශු සම්පත් සංවර්ධන ඇමැති ආරුමුගම් තොන්ඩමන් ගෙනි. ඒ පශු සම්පත් සංවර්ධන මණ්ඩලයේ කොටගල පිහිටි ගොවිපළේ පැවැත්වෙන “මාත්තු පෝන්ගල” උත්සවයේ ප්‍රධාන ආරාධිතයා ලෙස සහභාගි වන ලෙසය. තෛපොන්ගල් දිනයට පසුදා (15) කෘෂිකර්මාන්තයේ දී උපකාර කළ ගවයන්ට කෘතවේදීත්වය පළ කිරීම අරමුණු කරගත් මේ උත්සවයේ දී සාම්ප්‍රදායික හින්දු චාරිත්‍ර රැසක් සිදු කෙරිණි.“විමල් ඇමැතිතුමා සෑම විටම කටයුතු කරන්නේ ජාතික සමගිය රැකගෙන රටට එන අනතුරුවලින් ජනතාව බේරා ගැනීමට. ජාතික සමගිය වෙනුවෙන් කැප වී කටයුතු කරනවාට වතුකරයේ දෙමළ ජනතාවගේ ස්තුතිය පුද කරන්නයි, අපි මේ ඇරයුම කළේ.” තොණ්ඩමන් ඇමැතිවරයා එම උත්සව සභාවේ දී පැවසුවේය.උත්සවයෙන් අනතුරුව ඒ අසල නිවෙසක ගීත ප්‍රසංගයක් ද සංවිධානය කොට තිබූ අතර සංගීතය සැපයූවේ දෙමළ ශිල්පීන්ගෙන් සැදුම්ලත් කණ්ඩායමකි. විමල් වීරවංශ අමාත්‍යවරයා ද එහිදී සේනානායක වේරලියද්ද ශිල්පියාගේ ගීත 02 ක් ගායනා කළේය.“සාගරය බඳු වේදනාවෝ...” හා “කොහේ කොතැනක තැනේවිදෝ...” යන ඒ ගීත දෙකටම ඉතාමත් අපූරු ලෙස සංගීතය සැපයීමට ඉහත ගායක කණ්ඩායම සමත්වීම විශේෂයෙන් කැපී පෙනිණි.ජාතික නිදහස් පෙරමුණ පසුගිය 16 වැනිදා ශ්‍රී ලංකා පදනම් ආයතනයේ දී විශේෂ සම්මන්ත්‍රණයක් සංවිධානය කොට තිබිණි. එහි ප්‍රධාන දේශනය සිදු කළ ජානිපෙ නායක, අමාත්‍ය විමල් වීරවංශ කීවේය.“සටන අතහැර නැහැ. බටහිර අධිරාජ්‍යවාදය ශ්‍රී ලංකාව බෙදා වෙන් කිරීමේ තම සටන අතහැර නැහැ. කොටි හරහා ඒ සටන ජයගන්න බැරි වුණාම, පසුව හිටපු හමුදාපති සරත් ෆොන්සේකා යොදාගෙන තම සටන ඉදිරියට ගෙන යන්න උත්සාහ කළා. ඒකත් අසාර්ථක වුණාම, ශිරානි බණ්ඩාරනායක යොදා ගත්තා. අද වන විට එයත් අසාර්ථකයි. 2014 අග භාගයේ හෝ 2015 මුලදී පැවැත්වීමට නියමිත මැතිවරණයේ දී ආණ්ඩුව බිඳ වැට්ටවීම අරමුණු කරගත් මේ බටහිර මෙහෙයුම ඉදිරියට යනවා. රණවිරුවන් යුද අපරාධ අධිකරණයට දක්කන මෙහෙයුමත් මේ හා සමගාමීව ඉදිරියට යනවා. රටට ආදරය කරන බලවේග විදිහට අපි ඉදිරි කාලය තුළ ඉතාමත් විමසිලිමත් විය යුතුයි.” යනුවෙන් එහිදී පෙන්වා දුන්නේය.දේශ හිතෛෂි ජාතික ව්‍යාපාරයේ සභාපති ආචාර්ය ගුණදාස අමරසේකර, මහලේකම් වෛද්‍ය වසන්ත බණ්ඩාර, මහාචාර්ය මාලිනී ඇඳගම, ආචාර්ය පණ්ඩුල ඇඳගම විශේෂඥ වෛද්‍ය අතුල සුමතිපාල ඇතුළු අමුත්තන් රැසක් මේ අවස්ථාවට එක්ව සිටියහ.ගිය සතියේ සෙනසුරාදා දිනයේ සිට තෛපොංගල් උත්සවය පැවැති දින දක්වා දින කීපයක්ම පාර්ලිමේන්තු මන්ත්‍රී නාමල් රාජපක්ෂ සිටියේ උතුරු පළාතේය. කිලිනොච්චිය, මුලතිව් මැදවච්චිය සහ වැලිඔය ඇතුළු ප්‍රදේශ රැසක පැවැති විශේෂ තෛපොංගල් උත්සව සඳහා එහිදී මන්ත්‍රී නාමල් සහභාගි විය.පසුගිය 14 වැනිදා තෛපොංගල් දිනයේ විශේෂ උත්සවයක් කිලිනොච්චිය මුරුගන් දේවාලයේදී පැවැත්විණි. එම උත්සවයේ ප්‍රධාන ආරාධිතයා ලෙස මන්ත්‍රී නාමල් ඊට සහභාගි විය. එම උත්සවයේ ප්‍රධාන ආරාධිතයා ලෙස මන්ත්‍රී නාමල් කැඳවා තිබුණේ යුද්ධයට පසුව 2009 වසරේ සිට මේ දක්වා කිලිනොච්චි සහ මුලතිව් යන ප්‍රදේශවල සංවර්ධන කටයුතු ගැන සොයා බැලීම නිසාය.මේ අතරතුර තෛපොංගල් විශේෂ උත්සවයක් අලිමංකඩ ප්‍රදේශයේ දී ද පැවැත්විණි. එම උත්සවයේ ප්‍රධාන ආරාධිතයා ලෙස සහභාගිවී සිටියේ මන්ත්‍රී නාමල් රාජපක්ෂ සහ හමුදාපතිවරයාය. තෛපොංගල් දිනයට සමගාමීව ගිය සතියේ දී කිලිනොච්චි ප්‍රදේශයේ තරුණ තරුණියන්හට ක්‍රීඩා උපකරණ බෙදා දීමේ උත්සවයක් පැවැත්විණි. එය සංවිධානය කොට තිබුණේ ජාතික තරුණ සේවා සභාවේ සභාපති නීතිඥ ලලිත් පියුම් පෙරේරා සහ ජාතික තරුණ සේවා සභාව විසිනි.එමෙන්ම මුලතිව්, කිලිනොච්චි සහ ඔඩ්ඩුසුඩාන් යන ප්‍රදේශවල පාසල් සඳහා අභ්‍යාස පොත් බෙදා දීමේ උත්සවයක් තාරුණ්‍යට හෙටක් සංවිධානය විසින් සංවිධානය කොට තිබිණි.මේ අතරතුර කිලිනොච්චිය ශාන්තිපුරම් මධ්‍ය මහා විද්‍යාලයේ විශේෂ උත්සවයකට ද මන්ත්‍රී නාමල් සහභාගි වී සිටියේය. එහිදී එම විද්‍යාලයේ ගුරුදෙගුරු සංගමය විසින් මන්ත්‍රී නාමල්ගෙන් විශේෂ ඉල්ලීමක් කළේය. එනම් ශාන්තිපුරම් විද්‍යාලයේ ක්‍රීඩා පිටියේ ඉදිකොට ඇති රා තැබෑරුම ඉවත්කොට දෙන ලෙසටය.දෙමළ ජාතික සන්ධානයට බලය හිමි කරච්චි ප්‍රාදේශීය සභාවට මවුපියන් ඒ සම්බන්ධයෙන් පැමිණිලි කළ ද එම ප්‍රාදේශීය සභාව විසින් ශාන්තිපුරම් විද්‍යාලයේ ක්‍රීඩාපිටියට යාබදව ඇති රා තැබෑරුම ඉවත් කොට තිබුණේ නැත. මේ පැමිණිල්ල මන්ත්‍රී නාමල්ට යොමු කළ පසුව මන්ත්‍රී නාමල් ඒ මොහොතේම එම ප්‍රදේශය අයත් ප්‍රාදේශීය ලේකම්වරයාට කතාකොට කීවේ වහාම එම රා තැබෑරුම ඉවත් කිරීමට පියවර ගන්නා ලෙසටය.එම රා තැබෑරුමට බලපත්‍රයක් ද හිමිව තිබිණි. “දකුණේ පාසල් පන්සල් ආසන්නයේ රා අරක්කු තැබෑරුම් පවත්වාගෙන යාම තහනම්. ඒ නීතිය උතුරටත් එහෙම වෙන්ඩ ඕනේ. දකුණේ ජනතාවට තිබෙන අයිතිවාසිකම් උතුරේ ජනතාවටත් ලැබිය යුතුයි” මන්ත්‍රී නාමල් එහිදී කියා සිටියේය. මේ අතරතුර එම රා තැබෑරුම පසු දිනයේම ඉවත්කොට තිබිණි.මන්ත්‍රී නාමල් උතුරු පළාතේ රැඳී සිටි කාලය තුළදී යුද්ධයේ අවසන් සටන පැවැති පුදුකුඩිඉරිප්පු ප්‍රදේශයේ පිහිටි පුදුකුඩිඉරිප්පු මධ්‍ය මහා විද්‍යාලයේ පැවැති තෛපොංගල් උත්සවයට ද සහභාගි විය. එම පාසලේ දී මන්ත්‍රී නාමල් පාසල් සිසුන් සහ ගුරු මවුපියන් විසින් කැඳවාගෙන ගියේ පෙරහරකිනි. ඉන් අනතුරුව මන්ත්‍රී නාමල් කැඳවාගෙන ගියේ එම විද්‍යාලයේ ශ්‍රවණාගාරය වෙතය. එම සුවිසල් ශ්‍රවණාගාරය එල්.ටී.ටී.ඊ. ත්‍රස්තවාදීන්ගේ ප්‍රහාර නිසා අබලන් වී තිබිණි. ඒ අවස්ථාවට උතුරු පළාත් ආණ්ඩුකාරවරයා ද පැමිණ සිටියේය.කොටි ප්‍රහාර නිසා අබලන්ව ගිය පුදුකුඩුඉරිප්පු විද්‍යාලයේ ශ්‍රවණගාරය යළිත් පිළිසකර කොට දෙන ලෙස එහිදී විද්‍යාලයේ සිසු දරු දැරියන් මන්ත්‍රී නාමල්ගෙන් ඉල්ලා සිටියහ. “හොඳයි මං මේ ශ්‍රවණාගාරය ගොඩනඟන්න උදව් කරන්නම්” මන්ත්‍රී නාමල් එම විද්‍යාලයේ සිසු දරු දැරියන්ට කියා සිටියේය.මේ අතරතුර වැලිඔය මහවැලි ශ්‍රවණාගාරයේ දී වැලිඔය ප්‍රදේශයේ ජනතාවගේ ගැටලු විසඳීමේ රැස්වීමක් ගිය සතියේ දී පැවැත්විණි. ඒ මහවැලි අධිකාරියේ නිලධාරීන් සහ මන්ත්‍රී නාමල් රාපක්ෂගේ ප්‍රධානත්වයෙනි. එහිදී මහවැලි ප්‍රදේශයේ ජනතාවගේ ප්‍රශ්න විමසා බැලීම සිදුවිය.මේ රැස්වීම පැවැත්වෙන අතුරතුර එක්වරටම “දඩ බඩාස්” ගා ශබ්දයක් ඇසුණි. ඒ ශබ්දය ආවේ නිලධාරියකු අසුන්ගෙන සිටි පුටුවක් කඩා වැටීමෙනි. තවත් ටික වේලාවක් යන විට තවත් පුටුවක් කඩාගෙන වැටුණේ නිලධාරියෙකු වාඩිගෙන සිටියදීය.”මේ ජනතාවගේ ප්‍රශ්න විසඳන්ඩ ඉස්සරවෙලා මේ නිලධාරීන්ට ඉඳගන්ඩ හොඳ පුටු ටිකක් ගෙන්වලා ලබා දෙන්ඩ” මන්ත්‍රී නාමල් මහවැලි අධිකාරියේ නිලධාරීන්ට උපදෙස් ලබා දුන්නේය.මේ අතරතුර කිලිනොච්චියේ දී ජාතික තරුණ සේවා සභාව සංවිධානය කළ උත්සවයක් පැවැත්විණි. එහිදී නැඟෙනහිර පළාතේ තරුණ සේවා අධ්‍යක්ෂිකා විමලේෂ්වරී විශේෂ කතාවක් සිදුකළේය. මේ උත්සවයේ ද ප්‍රධාන ආරාධිතයා ලෙස සහභාගි වී සිටියේ මන්ත්‍රී නාමල් රාජපක්ෂය.”මෙතෙක් කාලයක් ජාතික තරුණ සේවා සභාවේ සභාපතිවරයකු අපේ ප්‍රදේශවලට ආවේ නැහැ. අපට ක්‍රීඩාපිටි තිබුණේ නැහැ. කිසිම ජනාධිපතිවරයෙක් මේ පළාතට ඇවිත් තිබුණේ නෑ. ඒත් මහින්ද රාජපක්ෂ අපේ ජනාධිපතිතුමා තමයි මේ ප්‍රදේශයට ශක්තියක් වුණේ. මීට පෙර සිටි ජනාධිපතිවරුන්ගේ පුතුන් හිටියාට මේ පළාතට ඇවිත් තිබුණේ නෑ. ඒත් නාමල් මන්ත්‍රීතුමා නිතර මේ පළාතට ඇවිත් අපේ ජනතාව ගැන සොයා බලනවා” නැඟෙනහිර පළාත් තරුණ සේවා අධ්‍යක්ෂවරිය කියා සිටියාය.එම උත්සවයට පුදුකුඩුඉරිප්පු මධ්‍ය මහා විද්‍යාලයේ විදුහල්පති සුවනේෂ්වරන් ද සභභාගි වී සිටි අතර ඔහු ද රැස්ව සිටි ජනතාව ඇමතීමට අමතක නොකළේය.”අපි දැන් අඳුරෙන් එළියට ඇවිත් සිටින්නේ. අපි අපායෙන් දිව්‍යලෝකයට ඇවිත් සිටිනවා. ඒ ගැන ජනාධිපතිතුමාට සහ මන්ත්‍රී නාමල් රාජපක්ෂ මහතාට ස්තුති කරනවා. මේ පළාතට නාමල් මන්ත්‍රීතුමා උදව් උපකාර කළත් අපි එතුමාට ඡන්දයක්වත් දීලා නැහැ. ඇත්තටම නාමල් මන්ත්‍රීතුමාත් මේ ජනාධිපතිතුමාත් ජාතියට වාසනාවක්” විදුහල්පති සුවනේෂ්වරම් කියා සිටියේය.රටේ දේශපාලන, ආර්ථික හා සමාජයීය තත්ත්වය පිළිබඳව වරින් වර කොළඹ සිටින විදේශ තානාපතිවරුන් දැනුවත් කිරීමේ සාකච්ඡා මාලාවක් විදේශ අමාත්‍ය ජී.එල්.පීරිස් විසින් කැඳවනු ලැබේ.ඒ අනුව ආසන්නතම රැස්වීම පසුගිය බදාදා (16) විදේශ කටයුතු අමාත්‍යාංශයේ දී අමාත්‍ය ජී.එල්.පීරිස් ගේ ප්‍රධානත්වයෙන් හා ජනාධිපති ලේකම් ලලිත් වීරතුංග, අධීක්ෂණ මන්ත්‍රී සජින් ද වාස් ගුණවර්ධන සහභාගිත්වයෙන් පැවැත්විණි.රැස්වීම ආරම්භයේ දී උගත් පාඩම් හා ප්‍රතිසන්ධාන කොමිෂන් සභා වාර්තාවේ අඩංගු නිර්දේශ ක්‍රියාත්මක කිරීමේ දී රජය විසින් මෙතෙක් ගනු ලැබ ඇති පියවර හා එහි ප්‍රගතිය පිළිබඳ වාර්තාවක් ජනාධිපති ලේකම් ලලිත් වීරතුංග විසින් පොරොන්දු වූ පරිදි තානාපතිවරුන් හට ඉදිරිපත් කළ අතර, මෙතෙක් ලබා ඇති ප්‍රගතිය ඔවුන්ගේ පැසසුමට ලක්විණි.අගවිනිසුරුවරියට එරෙහි දෝෂාභියෝගය, නව අගවිනිසුරුවරයෙකු පත්කිරීම හා රජයේ ඉදිරි ක්‍රියාමාර්ග පිළිබඳව රජයේ පාර්ශ්වයේ අදහස් සම්බන්ධයෙන් ජී.එල්.පීරිස් ඇමැතිවරයා තානාපති ප්‍රජාවට කරුණු පැහැදිලි කළේය. දෝෂාභියෝගය පිළිබඳව සඳහන් කළ පීරිස් තානාපති ප්‍රජාවට කියා සිටියේ නීතිය හා ස්ථාවර නියෝග යනුවෙන් ශ්‍රී ලංකා ආණ්ඩුක්‍රම ව්‍යවස්ථාවේ වගන්ති දෙකක් අඩංගු අතර මෙහිදී පාර්ලිමේන්තුව කටයුතු කරන ලද්දේ ස්ථාවර නියෝග යටතේ බවයි.අතුරුදන් වූවන් සම්බන්ධයෙන් මෙහිදී ඇමෙරිකානු තානාපතිවරිය නැඟූ ප්‍රශ්නයකට පිළිතුරු දුන් අමාත්‍යවරයා කියා සිටියේ ඔවුන්ගේ ලැයිස්තුවක් ඉදිරිපත් කරන්නට කටයුතු කරන බවයි. ඒ සම්බන්ධයෙන් වන රජයේ ක්‍රියාමාර්ගය ගැන සතුට පළ කළ ඇමෙරිකානු තානාපතිවරිය රජයට සිය ස්තුතිය පළ කළේය. බ්‍රිතාන්‍ය මහකොමසාරිස්වරිය ප්‍රශ්න කළේ යුද අපරාධ ගැනයි. සිදුවූයේ යැයි කියනු ලබන යුද අපරාධ පිළිබඳ විමර්ශනයක් සිදුකොට එහි වාර්තාව නීතිපතිවරයාට ඉදිරිපත් කොට ඔහුගේ අනුමැතියෙන් පසු වාර්තාව ප්‍රසිද්ධියට පත්කරන බවට, ඇයගේ ප්‍රශ්නයට පිළිතුරු දෙමින් ජී.එල්.පීරිස් ඇමැතිවරයා කියා සිටියේය.ගාල්ල අධිකරණ සංකීර්ණයට මුල්ගල තැබීම ගිය සෙනසුරාදා සිදු විය. ඒ කථානායක චමල් රාජපක්ෂගේ ප්‍රධානත්වයෙනි. රුපියල් මිලියන 875 ක වියදමින් ඉදි කෙරෙන මේ අධිකරණ සංකීර්ණයට මුල්ගල තැබීමේ නැකත යෙදී තිබුණේ එදින පෙරවරු 10.37 ට පමණ ය. කථානායක චමල් රාජපක්ෂ මහතා උත්සව භූමියට පැමිණියේ පෙරවරු 10.30 ට පමණ ය. කථානායකතුමාගේ අතින් මුල්ගල තැබීමෙන් අනතුරුව කථානායකතුමා, නියෝජ්‍ය කථානායක චන්දිම වීරක්කොඩි, පාර්ලිමේන්තු මන්ත්‍රී රමේෂ් පතිරණ සහ පාර්ලිමේන්තු මන්ත්‍රී මොහාන් පෙරේරා ගියේ තේ පැන් සංග්‍රහයකට සහභාගි වීමට ය.තේ පැන් සංග්‍රහය අතරතුර මැති ඇමැතිවරුන් අතර දෝෂාභියෝගයේ ඇතැම් කරුණු කාරණා ගැන ද අවධානයට යොමු වීය. එහිදී පාර්ලිමේන්තු මන්ත්‍රී මොහාන් පෙරේරා කථානායකතුමාට කීවේ සර් පසුගිය දවස්වල පත්තර හා රූපවාහිනි නාළිකාවල ප්‍රධාන නළුවා වෙලා හිටියේ අපේ නියෝජ්‍ය කථානායක චන්දිම වීරක්කොඩි කියා ය.“අපි මොන නළුවෝ වුණත් අන්තිමට ජනතාව අපිව ප්‍රතික්ෂේප කළ දවසට අපට කීයක් හරි හොයා ගන්න යන්න වෙන්නේ උසාවියට තමයි. මං නීතිඥයෙක් හැටියට සතුටු වෙනවා. මේ අධිකරණ සංකීර්ණය ගාල්ලට ලැබීම ගැන. ඒ වගේ ම ගාල්ල බස් නැවතුම්පළ ඉදි කරන්න මුල් ගල තැබුවෙත් චමල් රාජපක්ෂ මැතිතුමා ඒ නිසා ඉතා ඉක්මනට ඒකේ වැඩ අවසන් වුණා. ඒ වගේ ම මේ අධිකරණ සංකීර්ණයෙත් වැඩ ඉක්මනින් ම අවසන් වේවි කියලා මං හිතනවා.” නියෝජ්‍ය කථානායක චන්දිම වීරක්කොඩි එම උත්සවයේ දී කියා සිටියේ ය.“මං මුල්ගල් තියපුවා කොහොමත් ඉක්මනට වෙනවා” කථානායකතුමා නියෝජ්‍ය කථානායකතුමා ඇතුළු පිරිසට කීවේ සිනා සෙමිනි. එම උත්සවයේ දී කථානායකතුමා උත්සව සභාව ඇමැතීමට ද අමතක නොකළේ ය. “ඉතාම ඉක්මනට ව්‍යවස්ථා සංශෝධනයක් විය යුතුයි කියලා මා හිතනවා. දෝෂාභියෝග ක්‍රියාවලියේදී අධිකරණය වගේ ම ව්‍යවස්ථාදායක සභාවක් ඉක්මනට වැඩ කටයුතු කළා. ඒ වගේ ම ජනතාවගේ ප්‍රශ්න විසඳීමටත් අධිකරණය සහ ව්‍යවස්ථාදායක සභාව ඉක්මනටම වැඩ කරාවි කියලා මා හිතනවා.” කථානායකතුමා එම උත්සවයේ දී කියා සිටියේ ය.ඉන් අනතුරුව නියෝජ්‍ය කථානායක චන්දිම වීරක්කොඩි ද සභාව ඇමැතුවේ ය. “අධිකරණයේ ස්වාධීනත්වය කියන්නේ නීතියේ දෙවඟන ඇස් දෙක වහගෙන ඉන්නේ. එතකොට මේ දෝෂාභියෝග ක්‍රියාවලියේ දී සමහරුන් ගේ ඇස් නිවැරැදි දේ දැක්කේ නැහැ. ඒ අයගේ ඇස් ඇරේවා කියන්ඩ බැහැ. නමුත් සත්‍ය දකින අයගේ ඇස් ඇරේවා කියා මා ප්‍රාර්ථනය කරනවා” නියෝජ්‍ය කථානායක නීතිඥ චන්දිම වීරක්කොඩි කියා සිටියේ ය.එම උත්සවය අවසාන වී කථානායක තුමා ඇතුළු මැති ඇමැතිවරු ගියේ ගාලු කොටුවේ පිහිටි චන්දිම වීරක්කොඩි නියෝජ්‍ය කථානායකවරයාගේ මුස්ලිම් ජාතික හිතවතකු ගේ නිවෙසකට ය. ඒ දිවා ආහාරය ගැනීමටයි. සෑහෙන කාලයකින් මුස්ලිම් අයගේ ආහාරයක රස බලන්නේ” කථානායකතුමා කියා සිටියේ ය.චන්දන බණ්ඩාරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>01</month>
      <day>20</day>
    </date>
    <link>http://www.silumina.lk/2013/01/20/_art.asp?fn=ab1301201</link>
    <topic>මාධ්‍ය එක පැත්තකට බරවෙන විට කටකතාවලට ඉඩක් ලැබෙනවා</topic>
    <author>සංවාද සටහන චන්දන බණ්ඩාර</author>
    <content>පරිසර ඇමැති අනුර පි‍්‍රයදර්ශන යාපාදෝෂාභියෝගයේ සියලුම කටයුතු දැන් අවසන් ද?ඔව් ඉතින් පාර්ලිමේන්තු තේරීම් කාරක සභාවේ වාර්තාව පාර්ලිමේන්තුවට ඉදිරිපත් කළා. ඊළඟට දෝෂාභියෝග යෝජනාව තුනෙන් දෙකේ ඡන්දයෙන් සම්මත වුණා. ඒ වාර්තාව ජනාධිපතිතුමාට බාර දුන්නා. නව අගවිනිසුරුවරයෙක් පත් වුණා. ඒ නිසා දැන් දෝෂාභියෝග ක්‍රියාවලිය ගැන කථා කිරීමට දෙයක් නැහැ.මෙතැනින් එහාට මේ ප්‍රශ්නය දුරදිගට ඇදී යන එකක් නැද්ද?මා හැමදාම කිව්වේ මේ දෝෂාභියෝගය ක්‍රියාවලිය අපේ අභ්‍යන්තර ක්‍රියාවලියක්. මගේ අදහස නම් අපේ රටේ ව්‍යවස්ථාවේ ඉතාම පැහැදිලිව මේ ක්‍රියාවලිය දක්වා තිබෙනවා. විශේෂයෙන්ම සෑම විනිශ්චයකාරයෙක්ම ඉතා හොඳ පැවැත්මකින් යුතු අය විය යුතුයි. එනම් යථා පැවැත්මකින් සිටිය යුතුයි. එලෙස යථා පැවැත්මෙන් සිටින තාක් විනිශ්චයකාර ධුරයේ කටයුතු කළ හැකි බවත් ව්‍යවස්ථාවේ සඳහන් වෙනවා. එතකොට ව්‍යවස්ථා සම්ප්‍රදායෙන් කුමන අදහසකින් මෙය කළා ද කියා අප කල්පනා කළ යුතුයි. අගවිනිසුරු සහ ශ්‍රේෂ්ඨාධිකරණ සහ අභියාචනාධිතරණ විනිසුරුවන් සම්බන්ධයෙන් කටයුතු කිරීමේ බලය පාර්ලිමේන්තුවට පවරා තිබෙනවා.එවැනි අවස්ථාවක පාර්ලිමේන්තුව කටයුතු කළ යුතු ආකාරය ආණ්ඩුක්‍රම ව්‍යවස්ථාවේ 107 වගන්තියේ දක්වා තිබෙනවා. ඒ අනුව ස්ථාවර නියෝග පාර්ලිමේන්තුවේ සම්මත කොට තිබෙනවා. මේ ගැන විවිධ මත තිබෙනවා. මේ ස්ථාවර නියෝගවල බලය මදි මේ ගැන වෙනම පරීක්ෂණ පැවැත්විය යුතුයි කියා තර්ක තිබෙනවා. නමුත් අපි කටයුතු කර තිබෙන්නේ අද තත්ත්වය අනුවයි. හෙට තත්ත්වය මීට වඩා වෙනස් වේවිදැයි කියන්න මා දන්නේ නැහැ.මගේ පෞද්ගලික මතය අගවිනිසුරුවරයෙක් ඉවත් කිරීමට ආණ්ඩුක්‍රම ව්‍යවස්ථාවේ තිබෙන බලය ප්‍රමාණවත් කියලා. ඇමෙරිකානු දෝෂාභියෝග යෝජනා ගණනාවක් මා කියවා තිබෙනවා. ඒ හැම එකකම තියෙන්නේ ඉහළ අධිකරණ විනිසුරුවරුන්ට උත්තරීතර භාවයක් ආරෝපණය කොටගෙන ක්‍රියා කළ නොහැකි නම් වෙනත් චෝදනා කර වැඩක් නැහැ, කළ යුත්තේ ඉවත් කිරීම පමණයි කියලයි. ඒ නිසා මේ දෝෂාභියෝගයේ ප්‍රශ්නය මෙතනින් නිම වේවි.දැන් නව අගවිනිසුරුවරයා පිළිනොගන්නා බව විපක්ෂයේ ඇතැමුන් සහ ඇතැම් නීතිඥවරු කියා සිටිනවා. එහෙම කියන්න අයිතියක් තිබෙනවා ද?එහෙම දෙයක් වෙන්නෙ නැහැ. දැන් නීතිඥ වෘත්තිය අරගෙන බැලුවොත් ඔවුන් වෘත්තිකයෝ. හරියට දොස්තර මහත්තයෙක් කීවොත් මම අද සිට රෝගීන් බලන්නෙ නෑ කීවොත් ඔහුගේ ආදායම නැති වෙනවා. එතකොට නීතිඥ වෘත්තියේ යෙදෙන කෙනෙකුත් කීවොත් මා අද සිට අගවිනිසුරුවරයා පිළිගන්නෙ නෑ කියා ඒක ඔහු හෝ ඇයගේ පෞද්ගලික තීන්දුවක්. එහෙම කළ හැකි අය ඉන්නේ ඉතා අතළොස්සයි. අනෙත් බහුතර නීතිඥවරු නව අගවිනිසුරු තුමා පිළිගෙන අවසානයි. අධිකරණයට නීතිඥවරු සහාය දැක්විය යුතුයි. ඒක තමයි ඔවුන් කරන්නේ. නඩු කථා කරනවා. මා හිතන්නේ නෑ කිසිදු විනිසුරුවරයෙක් නඩු කථා නොකර සිටිවී කියලා.විපක්ෂය කියනවා දැන් මේ රටේ ආණ්ඩුක්‍රම ව්‍යවස්ථාවක් නැහැ කියලා?නැහැ මා හිතන්නේ විපක්ෂයේ ඒ මතය වැරැදියි. බොහොම පැහැදිලිව එජාපය පිළි ගන්නවා රනිල් වික්‍රමසිංහ මහත්මයා පිළි ගන්නවා මොන්ටෙස්කි්‍යුගේ බලය බෙදීමේ ක්‍රමවේදය මේ ව්‍යවස්ථාවේ ක්‍රියාත්මක වෙන විදිය වෙනස් කියලා. ඔහු කීවා මේ ව්‍යවස්ථාව ජේ. ආර්. ජයවර්ධන මහතාගේ ව්‍යවස්ථාව කියලා. පාර්ලිමේන්තු ක්‍රියාවලියට බලපෑම් කළ හැකි අධිකරණ ක්‍රියාවලියක් පිළිනොගන්නා බව එජාප නායකතුමා කීවා.නමුත් දැන් එජාප මහලේකම්තුමා කියන කථාව පරස්පර විරෝධියි. එජාපය නොතිසි බාර ගත්තෙත් නැහැ උසාවියට ගියෙත් නැහැ. දැන් එයාලට පරණ තැනින් අනිත් පැත්තට යන්න බැහැ. මා හිතන්නේ එය සාර්ථක නැහැ. ඔවුන් දේශපාලන වශයෙන් සටනේ රැඳී සිටීමට තමයි එජාප මහලේකම්තුමා විවිධ ප්‍රකාශ කරන්නේ. එය එතනින් එහාට ගිය ස්ථාවර ප්‍රකාශයක් නෙමෙයි.මේ දෝෂාභියෝග ක්‍රියාවලිය ඇතැම් රාජ්‍ය නොවන සංවිධානවලටත් ප්‍රශ්නයක් වී තිබෙන බව පෙනෙනවා?ඔය රාජ්‍ය නොවන සංවිධාන නැතිනම් ඇතැම් එන් ජී ඕ වල ක්‍රියාකලාපය වත්මන් රජයට එරෙහිව සිදුවෙන බවක් පෙනෙනවා. එල් ටී ටී ඊ යට එරෙහි යුද්ධයේ අවසන් කාල වකවානුවේත් ඔය එන් ජී ඕ සංවිධාන රජයට එරෙහි පාර්ශ්ව සමඟ සිටියේ. ඒ සියලු දෙනාටම අවශ්‍ය වී තිබුණේ මේ රජය පෙරළා දැමීමටයි. ඒ නිසා මේ රජය පෙරළා දැමීමට තිබෙන හැම අවස්ථාවකම ඊට උත්සාහ කිරීමට ඒ සංවිධාන පසුබට වෙන්නෙ නැහැ. රාජ්‍ය නොවන සංවිධාන කියන්නේ ඒ අය රටකට පැමිණ උදව් කිරීමයි කළ යුත්තේ.රටක යහ පාලනය ඇති කිරීමට, රටක දුප්පත්කම නැති කිරීමට, රටක සාමකාමී තත්ත්වයක් ඇති කිරීමට උදව් කළ යුතුයි. නමුත් ඒ එකක්වත් නෙමෙයි අපේ රටට එන රාජ්‍ය නොවන සංවිධාන සිදු කරන්නේ. ඒ අය කරන්නේ මේ රටේ රජය පෙරළිම සඳහා උදව් වෙන ක්‍රියාවන් සිදු කිරීමයි. ඒ නිසා ඔවුන්ගේ අරමුණ එන් ජී ඕ නෙමෙයි. ඒක වෙනම සතුරු ආකල්පයක්.දැන් අප දුටුවා පිලිපීනයේත් අපේ රටේ වගේම දෝෂාභියෝග ක්‍රියාවලියකින් අගවිනිසුරුවරයකු ඉවත් කළා. නමුත් අපේ රටේ අගවිනිසුරු ඉවත් කළ පසුව වගේ විවිධ රටවල් ප්‍රකාශ නිකුත් කළේ නැහැ. මොකක්ද මේ වෙනස?සාමාන්‍යයෙන් යම් රටක් ස්වදේශීය ජනතාවගේ අරමුණු ඉටු කිරීම සඳහා නැතිනම් ජාතික වගකීම් කරට ගෙන ඉටු කිරීම සඳහා වෙන රාජ්‍යයක් නැතිනම් රජයක් පිහිට වූ සෑම අවස්ථාවකම අධිරාජ්‍යවාදීන් විරුද්ධ වෙනවා. අපේ රටට වෙලා තියෙන්නේ ඒකයි. මේ වත්මන් රජය රට ගැන සිතා ස්වදේශික ජනතාව නගා සිටුවීම උදෙසා රට ආසියාවේ ආශ්චර්ය කරා ගෙන යාමට කටයුතු කරන්නේ. ඒ බව ඇතැම් රටවල් දන්නවා. අධිරාජ්‍යවාදී රටවල් විසින් ගොඩනඟපු රටක් නැහැ. අධිරාජ්‍යවාදීන් රටවල් විනාශ කරපු එකයි කළේ. ඒ නිසා අපේ රටේ ජනතාව මේ තත්ත්වය තේරුම් ගත යුතුයි.මේ රටේ යුද්ධය නිමා කෙරෙන අවසන් මොහොතේ රටට එරෙහිව සිටි පිරිස් මේ දෝෂාභියෝගය මොහොතේදීත් විදෙස් රටවලට ලංකාව ගැන වැරැදි ප්‍රතිරූපයක් මවා පෙන්වූවා. මොකක්ද මේ සමානකම?අනිවාර්යයෙන්ම මේ රටේ කුරිරු එල් ටී ටී ඊ සංවිධානය යුදමය ලෙස පරාජය කරන අවසන් මොහොතේ රටට එරෙහිව විදෙස් රටවලට ගතු කී අයම තමයි දෝෂාභියෝගය වෙලාවේත් විදෙස් රටවලට මේ රට ගැන අසත්‍ය තොරතුරු බෙදා හැරියේ. ඒ අය තමයි පුවත්පත්වලට, රූපවාහිනී නාළිකාවලට, අන්තර්ජාලයට සහ විදෙස් රටවලට තොරතුරු දෙන්නේ. ඒ අයම තමයි මාධ්‍ය රටට එරෙහිව හසුරවන්නේ. ඒ සියලුම වාර්තා රටට එරෙහි රජයට එරෙහි වෙනත් පාර්ශ්වවලට පක්ෂග්‍රාහී වාර්තායි. මා හිතන්නේ අපේ රටේ විදේශ අමාත්‍යාංශයට පුළුවන් වේවි විදෙස් රටවල් සමඟ කථා කොට ලංකාවේ සැබෑ තත්ත්වය පැහැදිලි කොට දෙන්න. බොහොම පැහැදිලියි මේ රට ගැන විදෙස් රටවලට අසත්‍ය තොරතුරු දෙන්නේ රටට සතුරු කණ්ඩායමක්.වත්මන් රජය ගැන විදෙස් රටවලට අසත්‍ය තොරතුරු ලබා දෙන කණ්ඩායම්වල අවසාන අරමුණ කුමක් කියා ද ඔබ හිතන්නෙ?රජය විදෙස් රටවල් හමුවේ අපහසුතාවට පත් කිරීම තමයි එකම අරමුණ වී තිබෙන්නේ.අගවිනිසුරුවරිය ඉවත් කිරීමෙන් පසුව රටේ දේශපාලන ස්ථාවරත්වයට හානියක් වෙලා තිබෙනවා ද?නැහැ කිසිසේත්ම නැහැ. මේ වෙනකොට ශ්‍රේෂ්ඨාධිකරණය සහ අභියාචනාධිකරණය ආදි සියලු ආයතන එකට වැඩ කිරීමට එකඟ වී සිටින බව මා පුවත්පතක දුටුවා. මේ සියලුම දේ සාමාන්‍ය තත්ත්වයට පත් වෙනවා. හැමදාම එකම තත්ත්වයේ තියෙන්නේ නැහැ. අනිත් දෙය තමයි අධිකරණය සහ ව්‍යවස්ථාදායක සභාව අතර ගැටුමක් තිබුණේ නැහැ. තිබුණේ අගවිනිසුරුවරියට එරෙහි දෝෂාභියෝගය පමණයි. දෝෂාභියෝගය අවසන් වුණාට පසුව කිසිම ප්‍රශ්නයක් නැහැ.පසුගිය කාලයේ සරත් ෆොන්සේකා පිටුපස සිටි කණ්ඩායම නේද හිටපු අගවිනිසුරුවරිය පිටුපස සිටියේ. මොකද්ද මේ සම්බන්ධය?ඒ කණ්ඩායමම තමයි ඇත්තටම එල් ටී ටී ඊ ය පිටුපස සිටියේ. ඒ පිරිසම තමයි සරත් ෆොන්සේකා පිටුපස සිටියේත්. නමුත් සමහරුන්ට මේක තේරුම් ගන්න බැරිවෙලා තියෙනවා. හිටපු අගවිනිසුරුවරිය පිටුපස සිටියේත් මේ එල් ටී ටී ඊ ය පිටුපස සිටිය පිරිසම තමයි. ඉතින් අපි කවුරුත් තේරුම්ගත යුතුයි විවිධ කණ්ඩායම්වල අරමුණු මොනවා ද කියලා. ඉතින් සමහරු තේරුම් නොගැනීමෙන් විශාල හානියක් කර ගන්නවා.එක්සත් ජාතීන්ගේ සංවිධානයේ මානව හිමිකම් කවුන්සලයේ දී මේ දෝෂාභියෝගය අපේ රටට බලපෑමක් කරයි ද?නෑ මේ දෝෂාභියෝග ක්‍රියාවලිය මේ රටේ අභ්‍යන්තර ක්‍රියාවලියක්. ඒ වගේ ම එය මේ රටේ ව්‍යවස්ථානුකූල ක්‍රියාවලියක්. ඒ නිසා මේ ප්‍රශ්නය මානව හිමිකම් කවුන්සලයේ දී ගැටලුවක් වෙන්ඩ බෑ.මානව හිමිකම් කවුන්සලයේ දී ආණ්ඩුව අපහසුතාවට පත් වේවි ද?නැහැ. එහෙම වෙන්ඩ බැහැ. මොකද මෙතනදී ආණ්ඩුව වැරැද්දක් හෝ අසාධාරණයක් කරලා නැහැ. ඒ නිසා ආණ්ඩුවට දෝෂාභියෝග ක්‍රියාවලිය ගැන පැහැදිලි කර දිය හැකියි.ආණ්ඩුව උත්තර දීමට සූදානම් ද?පැහැදිලිවම. ආණ්ඩුව දෝෂාභියෝග ක්‍රියාවලිය නිත්‍යානුකූලව සිදු කොට තිබෙනවා. සෑම රටකටම ස්වාධීනත්වයක් තිබිය යුතුයි.ඒ වගේම තමයි මේ වෙනකොට රජයට එරෙහි කටකථා පැතිර යනවා?කට කථාවලට ලංකාවේ ලොකු ඉඩක් තිබෙනවා. ලංකාවේ තියෙන ලොකුම ප්‍රශ්නයක් සහ දුර්වලතාවක් තමයි ලංකාවේ මාධ්‍යවල ගවේෂණාත්මක වාර්තාකරණය බොහොම අඩුයි. ඒක පාර්ශ්වීය තොරතුරු පමණයි බොහෝ දෙනා ලියන්නේ. ඒ නිසා තමයි මේ කටකථාවලට ලංකාවේ ලොකු ඉඩක් තියෙන්නේ.මා හිතන්නේ ලංකාවේ විද්‍යුත් සහ මුද්‍රිත මාධ්‍යය ගවේෂණාත්මක වාර්තාකරණය පටන් ගත යුතුයි. අපි ගත්තොත් ව්‍යවස්ථා සම්පාදන නීතිය ගැන මේ රටේ කිසිම පුවත්පතක ලියවුණේ නෑ. පාර්ලිමේන්තු බලය සහ අධිකරණ බලය ගැන පුවත්පත්වල ලියවුණේ නෑ. කවුරුන් හෝ කියන කථාවක් පමණයි ලියවුණේ. පුවත්පත් සූදානම් විය යුතුයි මහජනතාව දැනුම්වත් කරන්ඩ. ඒ දැනුම්වත්වීම අසාර්ථක වුණාම තමයි කටකථා පැතිර යන්නේ.කවුද මේ කටකථා පතුරවන්නෙ?රටට එරෙහි මේ රජය පෙරලීමට මාන බලන උදවිය තමයි ඔය එකම කණ්ඩායමක් තමයි කටකථා පතුරවන්නේ.දෝෂාභියෝග ක්‍රියාවලියෙන් පසුව රටේ ජනතාව කොතන ද ඉන්නෙ?රටේ ජනතාව මේ රජය සමඟ සිටින්නේ. ජනතාව ආණ්ඩුව සමඟ සිටි නිසා තමයි දෝෂාභියෝග ක්‍රියාවලිය ගැන අසත්‍ය මත ජනතාව අතරට ගෙන යන්ඩ බැරි වුණේ. සමහරුන්ට අවශ්‍ය වුණේ පාකිස්ථානයේ අගවිනිසුරු ඉවත් කිරීමෙන් පසුව උදාවුණ තත්ත්වය මේ රටේ ඇති කරන්ඩ. නමුත් ඒක කරගන්ඩ බැරි වුණේ ජනතාව රජය සමඟ සිටි නිසායි.රජයට එරෙහිව ජනතාව පෙළ ගැස්වීමට නොහැකි බව රජයට විශ්වාස ද?ජනතාව රජයට එරෙහිව පෙළ ගැහෙන්ඩ හේතුවක් නෑ. ජනතාව දිනෙන් දින රජය වෙත ළං වෙනවා. රජය වටා ජනතාව පෙළ ගැහෙනවා. ඒ නිසා රටේ බහුතරය රජය සමඟ සිටිනවා.අපේ මතය රටට කියන්ඩ ඔබතුමාලා විශාල මෙහෙයක් කළා. ඒ ගැන ඔබතුමාලාට ස්තුති කරන්ඩ කැමැතියි.සංවාද සටහන චන්දන බණ්ඩාරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>01</month>
      <day>20</day>
    </date>
    <link>http://www.silumina.lk/2013/01/20/_art.asp?fn=ab1301202</link>
    <topic>ජිනීවා සමුළුවේ මහ මෙහෙයක් කළ අපේ 44 වැනි අග විනිසුරු</topic>
    <author>සටහනදයා ඩී. ෆොන්සේකා</author>
    <content>මොහාන් පීරිස්ශ්‍රී ලංකාවේ 44 වැනි අගවිනිසුරුවරයා ලෙස පසුගිය අඟහරුවාදා 12.30 ට මහින්ද රාජපක්ෂ ජනාධිපතිවරයා ඉදිරියේ දිවුරුම් දුන් හිටපු නීතිපති මොහාන් පීරිස් මහතා අගවිනිසුරු පදවියේ වැඩ බාරගත්තේ එදිනම පස්වරු 1.48 ට යෙදුණු සුබ මොහොතෙනි.“මමත් ඔබලාගෙන් කෙනෙක්. මම වැඩ කරන්නේ මගේ රට වෙනුවෙන්” දිවුරුම් දීමේදී එසේ ප්‍රකාශ කළ නව අගවිනිසුරු මොහාන් පීරිස් මහතා නීති ක්ෂේත්‍රයේ වසර 37 ක අත්දැකීම් ඇති ප්‍රවීණ නීති විශාරදයෙකි.පසුගිය වසරේ ශ්‍රී ලංකාවට එරෙහිව ජිනීවා මානව හිමිකම් සමුළුවේදී නැඟුණු හඬට එරෙහිව හඬ නගන්නට ගිය මොහාන් පීරිස් මහතා ඇත්තටම රට වෙනුවෙන් විශාල මෙහෙවරක් ඉටු කළ බව ප්‍රකට රහසකි.එහිදී ජිනීවා හි ඇමෙරිකා තානාපති අයිරින් ඩොනගෝ සමඟ සාකච්ඡා කරමින් ශ්‍රී ලංකාවේ නිර්දෝෂී බව සනාථ කිරීමට මොහාන් පීරිස් මහතා දැඩි ආයාසයක් ගත්තේ ය.කොළඹ ශාන්ත ජෝෂප් සහ රාජකීය විද්‍යාලයන්හි ආදි ශිෂ්‍යයෙක් වන මොහාන් පීරිස් මහතා පාසල් සමයේ ද දක්ෂ වර්ණලාභී ක්‍රිකට් ක්‍රීඩකයකු වූ බව ද බොහෝ දෙනා නොදන්නේ ය.පාසල් අධ්‍යාපනයෙන් පසු නීති විද්‍යාලයට ප්‍රවිෂ්ට වූ ඒ මහතා නීති අධ්‍යාපනය හදාරා 1975 දී නීතිඥවරයකු වශයෙන් දිවුරුම් දුන්නේ ය. අනතුරුව ප්‍රසිද්ධ නීතිඥවරුන් වන ඩී.ආර්.පී. ගුණතිලක හා ජනාධිපති නීතිඥ දයා පෙරේරා යන මහතුන් යටතේ නීති වෘත්තියට එළැඹි ඒ මහතා ඒ සමයෙහි දක්ෂ නීතිවේදියෙක් විය. පසුව 1981 දී රජයේ නීතිඥයකු වශයෙන් නීතිපති දෙපාර්තමේන්තුවට බැදුණු ඒ මහතා රජයේ සේවයෙන් විශ්‍රාම ගියේ 1995 දී ය. හාර්වඩ් නීති විද්‍යාලයේ නීතිය පිළිබඳ පුහුණුවක් ද කේම්බ්‍රිජ් ජීසස් කොලෙජ් හා ඇමෙරිකාවේ ජෝර්ජ් වොෂින්ටන් විශ්වවිද්‍යාලයේ පොලිස් සහ අපරාධ විනිශ්චය පිළිබඳ අධ්‍යයනය ද ලබාගත් ඒ මහතා නීතිපති දෙපාර්තමේන්තුවෙන් ඉවත්ව පෞද්ගලිකව නීති වෘත්තියේ යෙදුණේ ය.නීතිය පිළිබඳව විශාරදයෙකු වන මොහාන් පීරිස් මහතා පරිපාලන නීතිය අපරාධ නීතිය වාණිජ නීතිය පරිසර නීතිඥ මුදල් විශුද්ධකරණය පිළිබඳ නීතිය, මූල්‍ය ගනුදෙනු, තොරතුරු තාක්ෂණ නීතිය, ජාත්‍යන්තර සමථකරණ නීතිය දුෂණ විරෝධී නීතිය සහ මානව අයිතිවාසිකම් පිළිබඳව ප්‍රවීණයෙකි.2004 දී ජනාධිපති නීතිඥයකු වශයෙන් දිවුරුම් දුන් මොහාන් පීරිස් මහතා නීති විද්‍යාලයේ මධ්‍යම විභාග පරීක්ෂක මණ්ඩලයේ සභාපතිවරයා ලෙස ද ඊට අමතරව නීති විද්‍යාලයේ බාහිර කථිකාචාර්යවරයෙකු ලෙස ද සේවය කළේ ය.කලක් ඒ මහතා ශ්‍රී ලංකා නීතිඥ සංගමයේ නියෝජ්‍ය සභාපතිවරයාැ ලෙසද කටයුතු කළේ ය.2008 දෙසැම්බර් මාසයේ ශ්‍රී ලංකාවේ 25 වැනි නීතිපතිවරයා ලෙස කටයුතු කළ මොහාන් පීරිස් මහතා එයින් විශ්‍රාම ලැබුවේ 2011 අගෝස්තු 31 දින දීය.උගත් පාඩම් හා ප්‍රතිසංවිධාන පරීක්ෂණ කොමිසමේ නිර්දේශ අධීක්ෂණ කිරීමේ යෙදී සිටින ඒ මහතා 2012 වසරේ ජිනීවාහි මානව හිමිකම් මණ්ඩලයට සහභාගි වූ ශ්‍රී ලංකා දූත පිරිසේ සාමාජිකයෙක් ද විය.නීතිපති ධූරයෙන් විශ්‍රාම ලැබූ මොහාන් පීරිස් මහතා කැබිනට් මණ්ඩලයේ ජ්‍යෙෂ්ඨ නීති උපදේශකවරයා ලෙස පත් කරන ලද්දේ ද මහින්ද රාජපක්ෂ ජනාධිපති තුමා විසිනි.ඒ මහතා අගවිනිසුරු වශයෙන් පත්වන තුරුම එම ධූරයේ රැඳී සිටියේ ය.එමෙන් ම මොහාන් පීරිස් මහතා ආරක්ෂක අමාත්‍යාංශයේ හා ශ්‍රී ලංකා මහ බැංකුවේ ද නීති උපදේශක වරයෙකි.ජනාධිපතිතුමා විසින් ඒ මහතා අගවිනිසුරුවරයා වශයෙන් පත් කිරීමට ජනාධිපතිතුමා තීරණය කළේ පාර්ලිමේන්තු මණ්ඩලයේ අනුමැතිය පරිදි ය.පසුගිය 15 දා වැඩබාරගත් ඒ මහතාට මහා සංඝරත්නයේ මෙන් ම සර්ව ආගමික නායකයන්ගේ ද ආශිර්වාදය ලැබී ඉන් පසුව අගවිනිසුරු කාර්යාලයේ සේවකයන්ගේ ද පිළිගැනීම මැද වැඩ බාරගත් ඒ මහතා දිගටම රට වෙනුවෙන් සේවය කරන බව ප්‍රකාශ කළේ ඉන් පසුව ය.සටහනදයා ඩී. ෆොන්සේකාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>01</month>
      <day>20</day>
    </date>
    <link>http://www.silumina.lk/2013/01/20/_art.asp?fn=ab1301203</link>
    <topic>දේශපාලන වපර ඇසින් බලන අය හැර අන් සියලු දෙනාම රටේ සංවර්ධනය දකිනවා</topic>
    <author>සංවාද සටහනසරත් පෙරේරා</author>
    <content>කොළඹ විශ්ව විද්‍යාලයේ ආර්ථික විද්‍යා අධ්‍යයන අංශයේමහාචාර්ය රංජිත් බණ්ඩාරතනිකරම දේශපාලන ඇසකින් බලා රජය විවේචනය කරන්නට හදන කීපදෙනකු ඇරෙන්නට පක්ෂ විපක්ෂ සියලු දෙනාටම අද මේ රට වෙන කවරදාකවත් නොතිබුණ සංවර්ධනයක් අත්කර ගනිමින් සිටින බව පිළිගන්නට සිදුව ඇතැයි කොළඹ විශ්ව විද්‍යාලයේ ආර්ථික විද්‍යා අධ්‍යයන අංශයේ මහාචාර්ය රංජිත් බණ්ඩාර මහතා පවසයි.සිළුමිණ සමඟ විශේෂ සම්මුඛ සාකච්ඡාවකට එක්වෙමින් මහාචාර්යවරයා මේ ප්‍රකාශය කළේය. අපේ ආර්ථිකයේ නව ප්‍රවණතා ගැන එහිදී මහාචාර්යවරයා අදහස් දක්වා සිටියේ මෙසේ ය.යටිතල පහසුකම් සංවර්ධනය තුළින් රටේම මාර්ග පද්ධතිය රටේ ඕනෑම තැනකට පැය දෙක තුනකින් යන්නට පුළුවන් වන පරිදි දියුණු කෙරෙමින් තිබෙනවා. දැනටමත් සිදුව ඇති මාර්ග සංවර්ධනය අනුව අම්පාර, මොනරාගල වැනි ඈත ප්‍රදේශවලටත් කලින්ට වඩා පැය දෙක තුනක් ඉක්මනින් ළඟාවීමට අවස්ථාව ලැබී තිබෙනවා.රටක සංවර්ධනයේ දී පුද්ගලයන් එහා මෙහා යාමට හා ශ්‍රමිකයන්ට ඉක්මනින් ගමනාන්තයට ළඟාවීමට අවස්ථාව සැලසීම සංවර්ධනය වේගයත් කිරීමට අත්‍යවශ්‍ය කරුණක් වෙනවා. නගර අලංකරණය දැන් කොළඹින් පිටතටත් ගෙනැවිත් තිබෙනවා.ගහකොළ සමඟ බැඳුණ ජීවිතය මිනිසාගේ මානසික සෞඛ්‍ය සංවර්ධනයටත් ඉහළින්ම ඉවහල් වෙනවා වගේම මෙය සංචාරක කර්මාන්තයේ වර්ධනයටත් හේතු සාධක වෙනවා.කටුනායක ගුවන් තොටුපොළින් එන කෙනෙකුට කොළඹ දක්වා අධිවේග මාර්ගය වේගයෙන් ඉදිවන අයුරු බලාගත හැකියි. දකුණු අධිවේග මාර්ගය දැන් සම්පූර්ණ වෙමින් තිබෙනවා.පශ්චාත් යුද ආර්ථික සංවර්ධන ක්‍රියාවලිය පරීක්ෂා කිරීමේ දී පසුගිය වසර තුනක කාලසීමාව තුළ ශ්‍රී ලංකාව අනභිබවනීය ජයග්‍රහණ ගණනාවක් ලබා ගැනීමට සමත් වුණා.මේවා අතරින් 2010 සහ 2011 වසර දෙක තුළ ඉතිහාසයේ පළමු වතාවට රටේ ආර්ථික වෘද්ධි වේගය සීයට 8 සීමාවෙන් ඉහළට ඔසවා තැබුවා.රටේ ආයෝජනය සීයට 29 ක සීමාවට ගෙනැවිත් තිබෙනවා. වාර්ෂික සාමාන්‍ය උද්ධමනය සීයට 6.7 ක මට්ටමට ගෙනල්ලා තිබෙනවා. විදේශ පේ‍්‍රෂණ සීයට 25 කින් වර්ධනය වෙලා තියනවා. සෘජු විදේශ ආයෝජන ඇමරිකා ඩොලර් මිලියන 1066 ක මට්ටමට පැමිණ තිබෙනවා. විදේශ සංචිත ඩොලර් බිලියන 6 ක මට්ටමේ තියනවා. අයවැය හිඟය දළ දේශීය නිෂ්පාදිතයට අනුපාතික සීයට 6.9 ක මට්ටමකට ගෙනැවිත් තියනවා.රාජ්‍ය ණය සේවාකරණය සීයට 77 - 80 මට්ටමට ගෙනැවිත් තිබෙනවා. දිළිඳුකම සීයට 8 ක මට්ටමේ තිබෙනවා. සේවා වියුක්තිය සීයට 4.5 ක පහළ මට්ටමක තිබෙනවා.රාජ්‍ය සේවයේ සේවා නියුක්තිය මිලියන 1.4 ක මට්ටමකට ඉහළ ගිහිල්ලා තිබෙනවා.තවදුරටත් අධ්‍යාපනය, සෞඛ්‍යය ඇතුළු සුවිශාල සේවාවක් නොමිලේ ලබා දෙනවා. රටේ රාජ්‍ය අයවැයෙන් විශාල කොටසක් මේ සඳහා වාර්ෂිකව වෙන් කරනවා.මෙම කොටස කොතරම් විශාල ද කියනවා නම් රජයේ ආදායමට සමාන මුදලක් මේ සඳහා වියදම් කරනවා.2013 න් පසු කාල සීමාව රජය අරමුණු කරන්නේ මෙම ලබාගත් ජයග්‍රහණ අබිබවා යන ඉහළ ආර්ථික සංවර්ධන ඉලක්කයක්. මේ ආර්ථික සංවර්ධන ඉලක්ක අතරට ප්‍රධාන ස්ථානයක් ගන්නේ 2016 ඒක පුද්ගල ජාතික නිෂ්පාදිතය ඇමෙරිකා ඩොලර් 4000 ට ගෙන ඒමෙන් පසු කාලවකවානුව තුළ ඊට වඩා ඉහළ ඉලක්කයන් වෙත ළඟාවෙන්නේ කෙසේ ද යන්න පිළිබඳව උපාය මාර්ග සකසා ගැනීමයි.මේ සඳහා වන උපාය මාර්ග පද්ධතියක්, පසුගිය 2 වැනිදා මහ බැංකු අධිපති තුමා විසින් රෝඩ් මැප් 2013 ‘ROAD MAP 2013’’ මඟින් අනාවරණය කළා.ශ්‍රී ලංකාව 2016 වන විට ඇමෙරිකානු ඩොලර් 4000 සීමාවට ළඟා වෙනවා. මේ වන විටත් ඇමරිකානු ඩොලර් 2000 ඒක පුද්ගල ආදායම් සීමාව අප පසු කර තිබෙනවා. එම නිසා ආයාසයකින් තොරව ඇමරිකානු ඩොලර් 4000 ක ඒක පුද්ගල ආදායම් ඉලක්කය වෙත ළඟා විය හැකිය. මේ සඳහා වන පසුබිම අංශ ගණනාවකින් නිර්මාණය වෙලා තිබෙනවා. එක පැත්තකින් රටේ පිස්කල් හා මූල්‍ය ප්‍රතිපත්තිය වඩා හිතකර ආකාරයකට කළමනාකරණය කිරීමේ ක්‍රමෝපායන් හඳුනාගෙන තිබෙනවා.නිදසුනක් විදියට පසුගිය වසරේ වෙළෙඳ ශේෂයේ හිඟය පුළුල් වීම කළමනාකරණය කිරීම සඳහා ක්ෂණිකව ප්‍රධාන උපාය මාර්ග තුනක් අනුගමනය කළා.එනම් විදේශ විනිමය අනුපාතිකය රටට ගැළපෙන පරිදි පාලනය කිරීම, බැංකු ණය මැවීම සීයට 18 ක සීමාව දක්වා සීමා කිරීම සහ අත්‍යවශ්‍ය නොවන ආනයන සඳහා ඉහළ ආනයන බද්දක් පැනවීම. මෙම ක්‍රියාමාර්ගවල ප්‍රතිඵලයක් ලෙස අද වන විට ගෙවුම් ශේෂ අර්බුදය සමනය වී තිබෙනවා.අනෙක් අතට රාජ්‍ය ආයෝජන, මහ පරිමාණ යටිතල පහසුකම් සංවර්ධන ව්‍යාපෘතීන් පහක් මත ආයෝජනය කොට තිබෙනවා.එනම් මාර්ග සංවර්ධනය, බලශක්ති ව්‍යාපෘතීන්, වරාය සංවර්ධනය, ගුවන් තොටුපොළ සංවර්ධනය හා ග්‍රාමීය යටිතල පහසුකම් සංවර්ධනය මේ සියල්ලේ ප්‍රතිඵල ලෙස තමයි 2016 න් පසු කාලසීමාවේ මේ රටේ ඉහළ සංවර්ධන වේගයක් වාර්තා කරනු ඇත්තේ.මීට අතිරේකව මහින්ද චින්තනය මඟින් හඳුනාගත් වෘද්ධි ජනන බලවේගයන් පහට අතිරේකව අද වන විට සංචාරක කර්මාන්තයත් රටේ ආර්ථික සංවර්ධන ඉලක්ක ජයග්‍රහණ කිරීම සඳහා අවශ්‍ය පසුබිම නිර්මාණය කරමින් පවතිනවා. මේ යටතේ 2016 වන විට සංචාරකයන් මිලියන 2.6 ක් ගෙන්වා ගැනීමට අපේක්ෂා කරනවා.මේ යටතේ අලුත් රැකියා අවස්ථාවන් අවම වශයෙන් ලක්ෂ පහක් නිර්මාණය වීමට අවස්ථාව ලැබෙනවා. මෙය පහසුවෙන් ජයග්‍රහණය කළ හැකි ඉලක්කයක්.මක් නිසාද ශ්‍රී ලංකාව දකුණු ආසියාවේ ඉහළම මානව සම්පත් සංවර්ධන දර්ශකාංශය සහිත රට වීමත් ලෝකයේ රටවල් 187 ක් අතරින් ශ්‍රී ලංකාව 97 වැනි ඉලක්කය ළඟාවී තිබීමත් සලකා බලන්න පුළුවන්. සංචාරක ප්‍රවර්ධනය සඳහා අවශ්‍ය ආයෝජන විවිධ මූලාශ්‍ර යටතේ රට තුළට ගලා ඒමේ හැකියාව තිබෙනවා. ලංකාවේ ව්‍යාපාර කිරීමට ඇති පහසුව පිළිබඳ දර්ශකාංශය 81 මට්ටමට පැමිණ තිබෙනවා. දකුණු ආසියාතික රටවල් අතරින් ශ්‍රී ලංකාව ඉහළම අගය වාර්තා කරනවා. මෙය සතුටට කරුණක්. ශ්‍රී ලංකාවේ ආර්ථිකයට ඇති අන්තර්ජාතික අගැයීම් දර්ශක පරීක්ෂා කළ විට එය ඉහළට පැමිණ තිබෙනවා.Fitch Ratings - BB - Standard and Poor’s - B + Moody’s - B  - ලෙස 2012 වසර සඳහා වාර්තා කර තිබෙනවා.මෙය ශ්‍රී ලංකාව ලබාගත් ජයග්‍රහණයක් ලෙසයි අප සැලකිය යුත්තේ.මීට අතිරේකව ශ්‍රී ලංකාව මූල්‍ය අවදානම් රහිත රටක් ලෙස අන්තර්ජාතික ඇගැයුම් නිර්නායක ගණනාවකට අනුව හඳුනාගෙන තිබෙනවා. මේ නිසාම 2013 වසරේ දී ශ්‍රී ලංකාව අපේක්ෂා කරන ඇමරිකා ඩොලර් බිලියන 100 ආර්ථික ඉලක්කය වෙත ළඟාවීමේ හැකියාව අපට තිබෙනවා.සංවාද සටහනසරත් පෙරේරාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>01</month>
      <day>20</day>
    </date>
    <link>http://www.silumina.lk/2013/01/20/_art.asp?fn=ab13012010</link>
    <topic>පොලිටිකල් විස්සයි විස්ස</topic>
    <author>සුභද්‍රා දේශපි‍්‍රය</author>
    <content>කුරුණෑගල දිස්ත්‍රික් එජනිස පාර්ලිමේන්තු මන්ත්‍රී ශාන්ත බණ්ඩාර’අගවිනිසුරුවරිය ඉවත් කිරීමත් නව අගවිනිසුරුවරයකු පත් කිරීමත් නීති විරෝධියි.’ටිල්වින්ලංකාදීප 14 වැනි බදාදා’මම අහන්න කැමැතියි නීත්‍යානුකූල ක්‍රමය කුමක් ද කියලා. ආණ්ඩුක්‍රම ව්‍යවස්ථාවේ 107/02 ව්‍යවස්ථාවට අනුකූලව නිත්‍යානුකූලව අගවිනිසුරුවරිය ඉවත් කිරීම සිදු කළේ. අපේ උත්තරීතර ජනතා පරමාධිපත්‍ය ක්‍රියාත්මක වන පාර්ලිමේන්තුවේ මන්ත්‍රිවරුන් 225 දෙනාගෙන් 155 දෙනකු අගවිනිසුරුවරිය ඉවත් කළ යුතුයි කියන තැන හිටියා. පාර්ලිමේන්තුවේ කටයුතු සිදු කරනු ලබන ස්ථාවර නියෝගවලට සහ ආණ්ඩුක්‍රම ව්‍යවස්ථාවට අනුකූලවමයි අපි කටයුතු කළේ. යම් කෙනෙක් එයට චෝදනා කරනවා නම් එය මේ රටේ ජනතා පරමාධිපත්‍යයට පටහැනිවීමක්.’ශාන්ත බණ්ඩාර’2013 ජනවාරි 11 දා ඉතිහාසයට එක්වන්නේ අධිකරණය කෙලෙසූ කළු සිකුරාදා හැටියටයි.’බුද්ධිකමව්බිම 15 වැනි අඟහරුවාදා’මේ රටේ ජනතාවගේ පරමාධිපත්‍ය බලය ආරක්‍ෂා කර දුන් දිනය ලෙසයි 2013 ජනවාරි 11 වැනිදා ඉතිහාසයට එකතු වන්නේ.’ශාන්ත බණ්ඩාර’දෝෂාභියෝගයෙන් ආණ්ඩුව ජයගත්තේ නැහැ. රාජපක්‍ෂ පාලනය මරණීය තුවාල ලැබුවා.’ටිල්වින්ලක්බිම 14 වැනි සඳුදා’මරණීය තුවාල ලබා ඉන්නේ ටිල්වින් මහත්තයාලගේ පක්‍ෂය. ආයේ ගොඩගන්න බැරි තරම් විනාශවෙලා. මේ රටේ නීති විශාරදයන් පිළි අරගෙන තියනවා මේ දෝෂාභියෝගය ආණ්ඩුක්‍රම ව්‍යවස්ථාවට අනුකූලයි. උත්තරීතර පාර්ලිමේන්තුවේ මන්ත්‍රිවරු 225 දෙනාගෙන් 155 දෙනකුගේ ඡන්දයෙන් මේ දෝෂාභියෝගය ජයග්‍රහණය කළා. මෙය රාජපක්‍ෂ පාලනයක් නොවෙයි. ජනතාවාදි පාලනයක්.’ශාන්ත බණ්ඩාර’සෞදි රජු රිසානාගේ ගෙල කපා දමන විට අපේ ආණ්ඩුව ව්‍යවස්ථාවේ ගෙල කැපුවා.’රනිල්රිවිර – 14 වැනි සඳුදා’රනිල් මහත්තයාගේ අනිත් කතා වගේ මේ කතාවත් හතර බීරි කතාවක්. ඒ රටේ නීතිය අනුව රිසානාට ඒ දේ සිදුවුණා. ඒ සිදුවීමේදීත් අපේ ජනපතිතුමා ඒ රජුගෙන් රිසානාගේ මරණ දඬුවම ලිහිල් කරන මෙන් ඉල්ලීම් කළා. ඒ රටවල නීතිය ක්‍රියාත්මක වන්නේ කොහොමද කියලා ඔය කතා කියන උදවියටත් දැනගන්න පුළුවන්. ව්‍යවස්ථාවේ ගෙල රැකගන්නයි උත්තරීතර ජනතා පරමාධිපත්‍ය රැකගන්නයි දෝෂාභියෝගයෙන් ශිරානි බණ්ඩාරනායක මහත්මිය ධුරයෙන් ඉවත් කළේ.’අධිකරණයට මින් පසු ස්වාධීන තීන්දු තීරණ දෙන්න බැරි තත්ත්වයක් උදාවෙලා.’සජිත්මව්බිම 15 වැනි අඟහරුවාදා’අධිකරණයේ ස්වාධීනත්වය රැක ගැනීමටත් ස්වාධීනව තීන්දු තීරණ ලබාදීමටත් හැකියාව ඇති කරන්නයි මේ දෝෂාභියෝගය ගෙන ආවේ. තමන්ට අවශ්‍ය පෞද්ගලික හේතුවලට විනිසුරුවරුන් මාරුකරන්න බැහැ. මේ රටේ ජනතාවගේ නීතිය ආරක්‍ෂා කරන්නයි අපිට අවශ්‍ය.’ශාන්ත බණ්ඩාර’අගවිනිසුරුවරියට එරෙහි දෝෂාභියෝගය ශ්‍රී ලංකාවේ ප්‍රජාතන්ත්‍රවාදය නැතැයි ඔප්පු කළා.’රනිල්රිවිර – 15 වැනි අඟහරුවාදා’ශ්‍රී ලංකාවේ ප්‍රජාතන්ත්‍රවාදය ඇති බව ඔප්පු කළා. ජනතා පරමාධිපත්‍යයට ගරු කරන බව ඔප්පු කළා.’ශාන්ත බණ්ඩාර’පත්වීම් ගන්න කොළඹට ආ උපාධිධාරීන් නැවත ගෙදර ගියේ හිස් අතින්’සජිත්රිවිර – 15 වැනි අඟහරුවාදා’ඊරිසියාවට කියන කතාවලට අපි කලබල විය යුතු නැහැ. උපාධිධාරින් 50 000 කට එකවර රැකියා ලබා දුන් ආණ්ඩුවක් ඉතිහාසයේ ම නැහැ. උපාධිධාරින්ට පත්වීම් ලබාදීලා ඉවරයි. ස්ථිර කිරීම පමණයි තියෙන්නේ. අපේ රටේ උපාධිධාරින් බත්, බුලත් කන උදවිය. ඒ නිසා ඔවුන් කොළඹට ආවේ ජනාධිපතිතුමාට කෘතවේදීත්වය පළ කරන්නයි. එතුමන්ලා ස්තුති කරන්න ජනාධිපතිතුමා මුණ ගැහෙන්න ඉල්ලීමක් කරලයි තිබුණේ. ඒ අවස්ථාව ඔවුන්ට ලබා දෙන්න ජනාධිපතිතුමා කටයුතු කළා.’ශාන්ත බණ්ඩාර’ප්‍රභාකරන්ගේ කොටි න්‍යාය නැවතත් ක්‍රියාත්මක වෙමින් අධිකරණයේ ස්වාධීනත්වය අහිමි කර තිබෙනවා.’රනිල්ලංකාදීප / 15 වැනි අඟහරුවාදා’කොටින්ට උඩගෙඩි දීලා කොටින් සමඟ හොර ගිවිසුම් ඇතිකරගෙන ප්‍රජාතන්ත්‍රවාදය වළපල්ලට යැවීමට උත්සහ කළේ කවුද කියලා ජනතාව දන්නවා. ප්‍රජාතන්ත්‍රවාදය ආරක්‍ෂා කිරීමට අධිකරණයේ ස්වාධීනත්වය රැක ගැනීමටයි ජනතාව වෙනුවෙන් මේ දෝෂාභියෝගය ගෙන ආවේ. ඒක මේ රටේ බහුතර ජනතාව දන්නවා. මේ රටේ අතිබහුතරයක් ජනතාව මේ ආණ්ඩුවේ ක්‍රියාකාරිත්වය පිළිගන්නවා.’ශාන්ත බණ්ඩාර’මගේ එකම අරමුණ වන්නේ මේ රටේ ජනතා විරෝධි ආණ්ඩුව පන්නා දැමීමයි.’රනිල්ලක්බිම – 15 වැනි අඟහරුවාදා’පැහැදිලිවම ආණ්ඩුක්‍රම ව්‍යවස්ථාවට අනුකූලව දෝෂාභියෝගයත් පාර්ලිමේන්තු මන්ත්‍රීවරුන්ගේ වැඩි ඡන්දයෙන් සම්මත වුණා. 18 වැනි ව්‍යවස්ථා සංශෝධනයේ බලතල අනුව විධායක ජනපතිට එය කළ හැකියි. ඒත් ජනාධිපතිතුමා එසේ කළේ නැහැ. ආණ්ඩුක්‍රම ව්‍යවස්ථාවට අනුකූලවයි එය සිදුකළේ.’ශාන්ත බණ්ඩාර’ඒකාධිපති පවුල් වාදය නැති කිරීමේ මහා වැඩවර්ජනයක් අරඹනවා.’ලාල්කාන්තමව්බිම – 15 වැනි අඟහරුවාදා’අද ඊයේ ඉඳලා නෙමෙයි 2005 ඉඳලම කියනවා මේ ආණ්ඩුව පන්නලා දාන්න ඕන කියලා. ඒත් ඒක කරන්න එතුමාට බැහැ. අඩුම තරමේ පක්‍ෂයේ පක්‍ෂ සාමාජිකයෝ රැකගන්නවත් එතුමට බැරිවෙලා තියනවා. මේ දවස්වල පච බලකායක් හදාගෙන ගම් මට්ටමෙන් පච වපුරන්න අවශ්‍ය වැඩපිළිවෙළක් ගෙන යනවා. මේ ජනතා හිතවාදි ආණ්ඩුව සොලවන්වත් ඔය පච කිය කිය හැමදාම මැතිවරණ පරාද වෙන උදවියට බැහැ.’ශාන්ත බණ්ඩාර’නීත්‍යානුකූල බලයක් නැතුව අගවිනිසුරුවරිය ඉවත් කිරීමෙන් ජනපති ආණ්ඩුක්‍රම ව්‍යවස්ථාව උල්ලංඝනය කරලා.’තිස්සලක්බිම – 14 වැනි සඳුදා’ඒක අමූලික බොරුවක්. ආණ්ඩුක්‍රම ව්‍යවස්ථාව උල්ලංඝනය වන කිසිම දෙයක් රජය සිදුකර නැහැ. ජනතා පරමාධිපත්‍ය වෙනුවෙන් ආණ්ඩුක්‍රම ව්‍යවස්ථානුකූලවයි කටයුතු කෙළේ.’ශාන්ත බණ්ඩාරසුභද්‍රා දේශපි‍්‍රයකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>01</month>
      <day>20</day>
    </date>
    <link>http://www.silumina.lk/2013/01/20/_art.asp?fn=ab1301206</link>
    <topic>ජනතාව වෙනුවෙන් දැයට කිරුළ</topic>
    <author>රංජිත් සියඹලාපිටිය</author>
    <content>2013 දැයට කිරුළෙන් දස ලක්ෂ 60,000ක දේ අම්පාර, ත්‍රිකුණාමලය, මඩකළපුව, පොළොන්නරුවට ගෙන යාමට සූදානම් බව අප කීපවරක්ම කියා ඇත. ඊටත් අමතරව ප්‍රදර්ශන භූමියේ මහාමාර්ග හා ගොඩනැඟිලි සංවර්ධනයට මිලියන 2,000කට ආසන්න වැඩ කොටසක් ඇත.මින් 40%කට වඩා වැඩි කොටසක් ප්‍රදර්ශනයට පෙර නිමා කළ යුතුය. ඉනුත් 90%ක් ම මහා මාර්ග හා මාර්ගය. එය ප්‍රදර්ශන භූමිය අභ්‍යන්තර මාර්ග, භූමියට පිවිසුම් මාර්ග, ප්‍රදර්ශනය සඳහා ඉදිවන අතුරු මාර්ග, අම්පාරට පිවිසෙන ප්‍රධාන මාර්ග ආදී වශයෙන් කොටස් කිහිපයකි.මේ සෑම කටයුත්තකම වැඩි වැඩ කොටසක් සිදුවන්නේ ප්‍රදර්ශනයට ආසන්න මාස 02 තුළදීය. අභාග්‍යට මෙන් ඒ මාස 2 පුරාම දිස්ත්‍රික්ක 04ටම අනෝරා වැසිය. ඒ මදිවාට ගංවතුරය. වැව් වාන් දාලාය. මේ ස්වාභාවික තත්ත්වයන්ට විසඳුමක් නැත. වර්ෂාව නිසා විශේෂයෙන්ම මාර්ග ඉදි කිරීමට පැන නැෙඟන්නේ මහත් බාධාවකි. පොළොව මඩ වී කිරිබත් වෙලාය. පාර තලා සකස් කිරීම කිසිසේත් කළ නොහැක. තාර දැමුවත් නියම උණුසුම නොමැති නිසා පැවැත්මක් නැත. ප්‍රදර්ශන කමිටුව මුහුණ දුන්නේ උභතෝකෝටික ප්‍රශ්නයකටය.මා කල්පනා කරමින් සිටියේ 17 වැනි දා රැස්වීමක් තියා ජනාධිපතිතුමාට පූර්ණ වාර්තාවක් ඉදිරිපත් කර අවසරයක් ලබා ගැනීමටයි. නායකත්වය ඊට වඩා අඩි කිහිපයක් ඉදිරියෙන්ය. 14 වැනි දින රාත්‍රියේ ජනාධිපතිතුමාගෙන් දුරකථන ඇමතුමකි.”කොහොමද රංජිත් දැයට කිරුළ තත්ත්වෙ?”මා උත්තර දෙන්නට පෙර නැවතත්,”වර්ෂාවෙන් හරි ප්‍රශ්න නේද? පාරවල්වල එහෙම ප්‍රමිතිය ඔක්කොටම වඩා වැදගත්. ඒ නිසා ප්‍රදර්ශනය අවශ්‍ය කාලයක් කල් අරගෙන කරන්න.”එතුමා සියල්ල සොයා බලා අප මුහුණදුන් ගැටලුවලට විසඳුම් යොදලාය. ජනතාවගේ පැත්තේ සිටගෙන ජනතා මුදල්වල පිරිමැසුම්දායක බව අංක 01ට තබාගෙන සංවර්ධනයේ පැවැත්ම නැත්නම් ගුණාත්මක ප්‍රමිතියට අනුකූල නිමවීම් පිළිබඳ ගත් තීන්දු ඉතාම වැදගත්ය.එතුමා එම තීන්දුව නොදුන්නේ නම්, අපට සිදු වන්නේ කාලගුණික අභියෝගයන්ට මුහුණ දෙමින් රෑ දහවල් නොමැතිව පෙබරවාරි 04 වැනිදාට වැඩ නිම කිරීමටයි. එවිට නිමවුම්වල ප්‍රමිතිය හා ගුණාත්මක භාවය පිළිබඳව සිතන්නට වෙන්නේ දෙවනුවය. සමහර විට සිතන්නට වන්නේම නැත. එවැනි අනවශ්‍ය හදිසි තත්ත්වයන් උද්ගත වූ විට එයින් ප්‍රයෝජන ගන්නා සමහර කොන්ත්‍රාත් කරුවන් ද සිටින්නට පුළුවන. මේ සියල්ලටම විසඳුමක් ලැබී තිබේ.පෞද්ගලික නිමිති ජාතික උත්සව බවට පත් කර ගනිමින් කළ සමහර උත්සව සහ දැයට කිරුළ අතර වෙනස කුමක්දැයි අසන සමහරුන් අප අතර සිටී. මෙන්න ඒ වෙනසට පැහැදිලි නිදර්ශනයක්. දැයට කිරුළ යනු ජාතියේ කිරුළය. ඒ සඳහා ගන්නා තීන්දු තීරණ ජනතාව වෙනුවෙන් සැමවිටම නම්‍යශීලී වේ.ඒ අනුව වඩාත් හොඳ ප්‍රමිතියකින් යුත් ඉදිකිරීම් සමඟ දැයට කිරුළ 2013 මාර්තු මස 23 වැනි සෙනසුරාදා මහින්ද රාජපක්ෂ ජනාධිපතිතුමාගේ සුරතින් ඇරඹෙනු ඇත. එය බොහෝ නායකයන්ගෙන් දක්නට නොලැබෙන ජනතාවගේ පැත්තේ සිට ගත් දුර්ලභ තීන්දුවක් බව සටහන් කළ යුතුය.රංජිත් සියඹලාපිටියකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>01</month>
      <day>20</day>
    </date>
    <link>http://www.silumina.lk/2013/01/20/_art.asp?fn=af1301201</link>
    <topic> “අනිත් අය අල්ලන මාළු මැරෙන්න පෙර සබ්බ පාපස්ස අකරණං කියලා මුහුදට දැමීමා”</topic>
    <author>විස්තර හා ඡායාරූපදයා විජේරත්නදොඩන්ගොඩ විශේෂ</author>
    <content>සෝමාලියානු කොල්ලකරුවන්ගෙන්බේරුණු ශ්‍රී ලාංකික ඉංජිනේරුවා කියයිමහගොඩ දොඩන්ගොඩ තෙලර්ටන් වත්ත නිවාස සංකීර්ණයේ පදිංචි සරත්චන්ද්‍ර සූරසේන මහතා (58) විදුලි ඉංජිනේරුවරයෙකු වශයෙන් සේවය කළ එක්සත් අරාබි එමීර් රාජ්‍යයට අයත් බඩු නැව දකුණු අප්‍රිකාවේ ඩර්බන් වරායේ සිට ඉන්දියාවේ ඔතානා වරාය දක්වා ගමන් කරමින් තිබියදී සෝමාලියානු මුහුදු කොල්ලකරුවන් අතට පත්වූයේ 2010 දෙසැම්බර් මස 20 වෙනිදා ය.ඒ වනවිට නැවේ කාර්ය මණ්ඩලය 19 දෙනෙකු වූ අතර එහි සිටි එකම ශ්‍රී ලාංකිකයකු වූයේ සරත්චන්ද්‍ර සූරසේන මහතා ය. සෙසු 18 දෙනාම සිරියානු ජාතිකයන් විය. සෝමාලියානු මුහුදු කොල්ලකරුවන් අතට නෞකාව පත්වන විට එහි ගල් අගුරු ටොන් 30000 ක් තිබුණි.වසර දෙකකට වැඩි කාලයක් කොල්ලකරුවන්ගේ අත්අඩංගුවේ සිටි සරත්චන්ද්‍ර සූරසේන මහතා නිදහස ලබා යළි දිවයිනට පැමිණියේ මෙම මස 13 වෙනිදා ය.හෙතෙම මෙම වසර දෙකකට අධික කාලයක් තිස්සේ සෝමාලියානු මුහුදු කොල්ලකරුවන් ගේ ග්‍රහණයට හසුව ගෙවූ ජීවිතයේ ත්‍රාසජනක අත්දැකීම් ‘සිළුමිණ’ ට මෙසේ විස්තර කළේ ය.අපේ ගමන අවසන් කරන්න දින තුනක් තිබියදී තමයි අපිත් සමඟ නැව සෝමාලියානු මුහුදු කොල්ලකරුවන් අතට පත්වුණේ.ආයුධ සන්නද්ධ කොල්ලකරුවන් පිරිස අපේ නැව රසාවත් වරායට ගෙන යාමට කටයුතු කළා. එම වරාය තිබුණේ සැතපුම් 900 ක් පමණ දුරින් ය.රසාවත් වරාය කරා ගමන් කිරීමේදී අග්‍රාස් නැව් තොටේ ඔවුන් අල්ලා ගත් නැව් 16 ක් තිබුණා. ඊළඟට නෝබියෝ නැව් තොටේ නැව් 10 ක් තිබුණා.රසාවත් වලට ළඟාවන විට අපේ නැව ඇතුළු නැව් 9 ක් තිබුණා. මේ සියල්ල ඔවුන්ගේ අත්අඩංගුවට පත්වූ ඒවායි.අපිව නිදහස් කිරීමට මේ කොල්ලකරුවන් ඇමෙරිකානු ඩොලර් මිලියන 10 ක් ඉල්ලා සිටියා.ඔවුන් අපේ කාර්ය මණ්ඩලයට දුරකථන පහසුකම් ලබාදී ඒ බව නැව අයිතිකරුවන්ට දැනුම් දෙන ලෙස කීවා.සෝමාලියානු මුහුදු කොල්ලකරුවන් ගේ ග්‍රහණයට අපේ නැව හසුවී ඇති බව මා ඒ අවස්ථාවේ ගෙදරට දැනුම් දුන්නා.කොල්ලකෑ නැව (හොඳ තත්ත්වයෙන් තිබියදී)අපේ කෑමට කොල්ලකරුවන් විසින් හාල්, පිටි, සීනි, ගෝනි ගෙනත් දැම්මා. ඔවුන්ගේ පිරිස 40 දෙනෙක් පමණ අපේ නැවට නැග්ගා.මේ අතරතුර අපේ නැව යොදා ගනිමින් යාත්‍රා කරමින් තිබෙන වෙනත් නැව් කොල්ලකෑම සඳහා කටයුතු කළත් එය සාර්ථක වූයේ නැහැ. ඉන්දීය නාවික හමුදාවෙන් එම කටයුතු ව්‍යර්ථ කළා.2011 ජූනි 13 වැනිදා අපේ නැවේ ඉන්දන අවසන් වීමත් සමඟ ජූනි 14 වැනිදා වනවිට නැව මුළුමනින් ම අන්ධකාරයේ තිබුණේ. එදිනම සවස් භාගයේ දී අපේ නැව ගිනි ගත්තා. නැව ගිනි ගැනීමත් සමඟ අපට යන එන මං නැති වුණා. ඉන්න තැනක් නැහැ ජීවිතේ අන්ත අසරණ බවට පත්වුණා.මෙසේ ගිනිගත් නැව රසාවන් වරායේ නැංගුරම් දැමුවා. ඔවුන් හාල් හා පිටි මිටි කීපයක් නැවට දැම්මත් ඒවා උයාගෙන කෑමට උපකරණ කිසිවක් තිබුණේ නැහැ. පිච්චී ගිය වළං ආදිය තලලා සකස් කර ගෙන උයාගැනීමට කටයුතු කළා. උයන්න තිබුණේ මුහුදු වතුරෙන් විතරයි. අපේ පරිහරණයට දවසට වතුර ලීටර් 1/2 යි දුන්නේ. ඉතාම දුෂ්කර දිවි පෙවෙතක් ගත කිරීමට අපට සිදුවුණා.මේ අතර මා සමඟ නැවේ කපිතාන් ඇතුළු පස් දෙනෙක් හා ඉංජිනේරුවාත් කැලේට ගෙන ගියා. සර්පයින්ගෙන් හා කටු පඳුරුවලින් මේ කැලය සමන්විතව තිබුණා. අපේ අත් පිටුපසට තබා බැඳ කටු සහිත පොලු වලින් පහර දුන්නා. නිදා ගත්තේ කටු පඳුරු අතරෙහි. අර්තාපල් ගෙඩි කීපයක් සමහර දිනවල අපට කෑමට ලැබුණා. අපි වටේට මුර දාල තිබුණා.අපි කැලේ සිටින විට නැවේ හිටපු එක් සිරියානු ජාතිකයෙකුට වෙඩි තියා තිබුණා. ඔහුවත් අපි ගාවට ගෙනාව.මේ කටයුතු මෙසේ සිදුවෙමින් තිබියදී කොල්ලකරුවන් අතර ගැටුම් ඇති වුණා. ඇතුළේ පැවති මෙම අරගල නිසා අපේ තිදෙනෙක් එක නායකයෙක් යටතටත් අනිත් අය තව නායකයෙක් යටතටත් පත් කළා.මේ අතරේ කොල්ලකරුවන් හා ඇතිවූ එකඟත්වයක් මත නැවේ සිටි 13 දෙනෙකු සමඟ නැව අයිතිකරු රැගෙන ගොස් තිබුණා. අපිට කැලේ සිටි නිසා නිදහස් වීමට තිබූ එම අවස්ථාව අහිමි වුණා.නැවේ සිටි 19 දෙනාගෙන් 18 දෙනෙක්ම සිරියානු ජාතිකයින් වූ හෙයින් ඔවුන් මුස්ලිම් බැතිමතුන් වුණා. මා පමණක් ශ්‍රී ලාංකික බෞද්ධයෙක් ලෙස සිටියා. ඔවුන් මා මුස්ලිම් ආගමිකයෙකු ලෙසට හැඳින්වීමට උත්සාහ කළා. මට අහමඩ් යන මුස්ලිම් නම ද පට බැන්දා. නමුත් මා බෞද්ධයෙකු ලෙස මේ සියල්ල ප්‍රතික්ෂේප කළා. ඒ නිසාම මා බුද්ධාගම ගැන විශ්වාස කළා. මට කිසි අනතුරක් සිදු නොවන බවට මගේ ලොකු විශ්වාසයක් තිබුණා.හැමදාම උදේ 4.00 ට මා පිරිත් කියනවා. මම කවදාවත් එක මාළුවෙකුවත් අල්ලලා නැහැ. නැවේ අනිත් අය අල්ලන මාළු මැරෙන්න පෙර අරගෙන මා සබ්බ පාපස්ස අකරණං යන ගාථාව කියල යළි මුහුදට දානවා.කැලේට අපිව අරන් ගොස් පස්සේ දිනපතාම කොල්ලකරුවන් අපිට මුදල් ඉල්ලා බල කරනවා. මුලින් ඩොලර් ලක්ෂයක් ඉල්ලා සිටියා. පසුව ක්‍රම ක්‍රමයෙන් එම මුදල ඩොලර් තිස් දහස දක්වා අඩු කළා. එහෙත් අපිට ඒ මුදල ගෙවා ගන්න බැරි බව අපි ඔවුන්ට කීවා. කාලය මෙසේ ගෙවී ගියා දින මාස ගෙවී ගොස් වසර දෙකකුත් අවසන් වුණා. මේ අතරේ නැවේ කපිතාන් ඉබ්රාහිම් හා ප්‍රධාන ඉන්ජිනේරු අබ්දුල්ලා සහ මාව නිදහස් කරන්න තීරණය කළ බව අපගේ ආරක්ෂාවට යොදා සිටි සෝමාලියානු කොල්ලකරුවන් පැවසුවා.නිදහස් වී නිවසට පැමිණි පසු තම බිරිඳ සහ දරු දෙදෙනා සමඟසෝමාලියානු මුහුදු කොල්ලකරුවෙකු රාජකාරියේ යෙදී සිටි අයුරුමේ අතරේ කොල්ලකරුවන් අපිව නිදහස් කරන බව කීවා. උඹලව අපි නිදහස් කළත් යන්න වෙන්නේ අල්කයිඩා සංවිධානයේ අය ඉන්න ප්‍රදේශ මග හැරලා. ඒ සඳහා එක් අයෙකුට ලංකා මුදලින් රුපියල් දහතුන් ලක්ෂයක් ගෙවන්න වෙන බව කීවා. මගේ සල්ලි ගෙව්වේ උන් දුන්නු බැංකු ගිණුමකට. ලන්ඩනයේ සිටි පුතා ඒ සල්ලි බැර කළා.අල්කයිඩා හා අල් සබා ත්‍රස්තවාදීන් කාන්තාරයේ සිටින නිසා උන්ගෙන් බේරී ඒමට අපිව ප්‍රාඩෝ ජීප් රථ දෙකකින් රැගෙන ආ ආරක්ෂකයින්ට ඒ ගාස්තුව ගෙව්වා. අපි තිදෙනාව ඩොගාපුඩ්වලට ගෙනාවා. කිලෝ මීටර් 600 විතර අපි ආවා. ඩොගාපුඩ්වල ඉදල එක්සත් ජාතීන්ගේ සංවිධානයේ නයිරෝබි ශ්‍රී ලංකා තානාපති කාර්යාලය අපට උදව් කළා. සෝමාලියානු රජයේ අගමැතිවරයා අපි තිදෙනා නිදහස් වීමත් සමඟ ප්‍රවෘත්ති සාකච්ඡාවක් පැවැත් වූවා.මම 13 වෙනිදා උදේ ලංකාවට ආවා. මට නැවත මව්බිමට ඒමට උදව් උපකාර කළ අය අතරින් මහින්ද රාජපක්ෂ ජනාධිපතිතුමාට ගෞරවණීය ස්තුතිය හා ප්‍රණාමය පුද කරනවා. ඒ වගේ ම විදේශ කටයුතු ඇමැතිතුමාට හා නියෝජ්‍ය ඇමැතිතුමා ඇතුළු කාර්ය මණ්ඩලයට මා වෙනුවෙන් කිසියම් හෝ උදව්වක් උපකාරයක් කළ හැමටම ස්තුතිය පුද කරනවා.විශේෂයෙන් නයිරෝබි ශ්‍රී ලංකා තානාපති කාර්යාලය, එක්සත් ජාතීන්ගේ සංවිධානය, අබුඩාබි ශ්‍රී ලංකා තානාපති කාර්යාලය ඇතුළු සියලුදෙනාට තම ස්තුතිය ප්‍රකාශ කරමින් ඔහු කථාව අවසන් කළේ ය.සරත් චන්ද්‍ර සූරසේන මහතාගේ දයාබර බිරිය වන කුසුම් නිල්මිණි මහත්මිය අදහස් දක්වමින් අපි මේ වත්තට ඇවිත් වසර 15 පමණ වෙනවා. මගේ මහත්තයාගේ මුල් ගම දොඩන්ගොඩ රෙජිනවත්ත. මගේ මුල් ගම මාතර. අපි දෙදෙනා හා දරු තිදෙනා සමඟ මේ වත්තේ ජීවත්ව සිටිය දී මගේ මහත්තයා විදේශ රටක නැවකට රැකියාව සඳහා පිටත් වුණේ මීට වසර දෙකකට පෙර.මගේ මහත්තයා 2010 දෙසැම්බර් මස 20 වෙනි දින දුරකථනයෙන් කථා කොට ඒ අය ගමන් ගත් නැව සෝමාලියානු කොල්ල කරුවන්ගේ ග්‍රහණයට පත්වූ බව කීවා. ඒ සිද්ධිය දැනගත් මොහොතේ සිට මා මගේ ඥාතීන්ට හා මහත්තයාගේ ඥාතීන්ට මේ දුක්බර පුවත කීවා. ඒ සියලු දෙනා එකාවන්ව මටත් දරු තිදෙනාට උදව් උපකාර කළා. දරු තිදෙනාගෙන් එක් පුතෙක් වැඩිදුර අධ්‍යාපනය සඳහා එංගලන්තයට ගියා. එහිදී ඉගෙනුම ලබන ගමන් විවේකී හැම මොහොතකම විවිධ රැකියා කර අපට මුදල් එව්වා.අපි සියලු දෙනා ජයසිරි මහ බෝසමිදුන්ගේ පිහිට පැතුවා. දින ගණන් සති ගණන් බෝධි පූජා පැවැත්තුවා. පසුව මා මේ සම්බන්ධයෙන් ජනාධිපතිතුමාට ලිපි ලිව්වා. ඒවායේ ප්‍රතිඵලයක් ලෙස විදේශ අමාත්‍යතුමා හා නියෝජ්‍ය අමාත්‍යතුමා විශාල මෙහෙවරක් කළා.අපි ජීවත්වෙන ගමේ අය සහ දොඩන්ගොඩ ප්‍රදේශයේ ජනතාව තරාතිරම නොබලා අපිට උදව් කළා. අපි මහත්තයාව බේරාගන්න ටිකට්පොත් මුද්‍රණය කර මුදල් එකතු කළා. ඒ සෑම දෙයකදීම අපිට උදව් උපකාර කළ සියලු දෙනාට සිය ස්තුතිය පුදකරනවා.තම පියා රැකියාව කළ නැව සෝමාලියානු කොල්ලකරුවන්ගේ ග්‍රහණයට හසුවූ පුවත අසා දැඩි කම්පාවට පත් නාලක ප්‍රසන්න සූරසේන ශිෂ්‍යයා මෙසේ කීය. මගේ පියා අපේ අනාගතය වෙනුවෙන් රැකියාව කිරීමට විදේශ රටක නැවකට යන බව අපි සමඟ කීවා. අපි තාත්තාට ලංකාවේ රැකියාවක් කරන්න කියා ඉල්ලීමක් කළා. තාත්තාගේ සුදුසුකම්වලට සරිලන රැකියාවක් කරන්න ලංකාවේ නැති බව කී තාත්තා අපේ ආශිර්වාදයෙන් රැකියාව සඳහා විදේශගත වුණා.රැකියාව සඳහා ගොස් ටික දිනකින් තාත්තා අපිට දුරකථනයෙන් කථා කර කී සිදුවීමෙන් මා දැඩි ලෙස කම්පාවට හා බියට පත් වුණා. අපි බෞද්ධයෝ වශයෙන් කරන්න තිබුණ හැම ආගමික කටයුත්තක් ම කළා. අපේ වාසනාවට තාත්තාට නිදහස ලැබුණා. අපිට දැන් ගොඩක් සතුටුයි.විස්තර හා ඡායාරූපදයා විජේරත්නදොඩන්ගොඩ විශේෂකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>01</month>
      <day>20</day>
    </date>
    <link>http://www.silumina.lk/2013/01/20/_art.asp?fn=af1301205</link>
    <topic>දළ හොරුන්ට මෙල්ල නොවූ ‘සද්දන්තයා’ අවසන් ගමනේ</topic>
    <author>සටහන හා ඡායාරූපඔස්වල්ඩ් ගොඩකුඹුරරඹුක්කන විශේෂ</author>
    <content>අලි - මිනිස් ගැටුම් පිළිබඳ තොරතුරු නිරන්තරයෙන් ම අසන්නට දකින්නට ලැබෙයි. අලි ඇතුන් සඳහා තිබූ කැලෑ බිම් එළි පෙහෙළි කරමින් ජනාවාස ඉදිවීමත් සමඟ මෙම ගැටුම උග්‍ර වූ බව සමහරු පවසති.ඇතුන්ගේ දළ කපා ගැනීම සඳහා අලි ඇතුන් සංහාරයක යෙදුණු විදේශිකයන් පිළිබඳ තොරතුරු අපගේ ඉතිහාසයේ සඳහන් වෙයි. තම අලි රැළ වෙනුවෙන් දිවිදුන් “පණාමුරේ ඇත්රාජා” වෙනුවෙන් අදත් සමරු සටහන් ලියැවෙයි.දඩයක්කරුවන්ගේ වෙඩි පහරට ලක්ව තම දළ යුගලය වෙනුවෙන් ජීවිතය පුද දුන් ලෝකයේ ඇතුන් සංඛ්‍යාව ගිණිය නොහැකි තරම් ය. ඇත් දළ වෙළෙඳාම ජාත්‍යන්තර ජාවාරමක් බවට පත්වූයේ අද ඊයේ නොවේ.අදින් වසර දහ අටකට පෙර දිනයක අනුරාධපුර ගලෙන්බිඳුණුවැව ප්‍රදේශයේ දී ද එවන් සද්දන්තයකු වෙඩික්කරුවන්ගේ ඉලක්කයට ගොදුරු විය. අඩි හතකට වඩා දිගින් යුතු දළ යුගලය කපා ගැනීම සඳහා මෙම හස්තියාට වෙඩි වර්ෂාවක් එල්ල කර තිබුණි. බෙහෙත් කොටන තුවක්කුවකින් එල්ල වූ මෙම වෙඩි ප්‍රහාරවලින් ඇතාගේ දෑසම අන්ධ විණි. සිරුර පුරා ඇති වූ තුවාලවලින් මෙම ඇතා අඩපණ වුව ද දළ යුගලය කපා ගනිමින් ඇතා මරණයට පත්කිරීමට දඩයක්කරුවෝ අසමත් වූහ. වෙඩි වැදී තුවාල ලබා සිටි මෙම සද්දන්තයා වනජීවී නිලධාරීන්ගේ නෙත ගැටුණේ අහම්බෙන් මෙනි. ඇතාට කඩිනම් ප්‍රතිකාර යුහුසුලුව ලබාදුන් වනජීවී නිලධාරීහු ඇතා වැඩි දුර ප්‍රතිකාර සඳහා පින්නවල අලි අනාථාගාරයට ගෙන යනු ලැබූහ.එදා සිට මේ වනතුරු ඇතාගේ රැකවලා මෙන් ම සමීපත ම මිතුරා බවට පත්වූ පින්නවල අලි අනාථාගාරයේ ආරක්ෂක සත්ව එස්.එස්.එම්. සීලරත්න මහතා ඇතා පිළිබඳ මතකය මෙසේ අවදි කළේ ය.“වනජීවී දෙපාර්තමේන්තුවේ නිලධාරීන් මේ සද්දන්ත හස්තියා දින කීපයක් එකම තැන සිටින බව දැක තිබෙනවා. අලියෙක් සාමාන්‍යයෙන් තනි තනිව හෝ රංචු වශයෙන් සිටියත් සැතපුම් දහයක් පහළොවක් විතර ආහාර සොයා ඇවිදිනවා. මේ ඇතා එකම තැන සිටින්නේ ආබාධයක් හෝ අනතුරක් නිසා විය හැකි යැයි ඔවුන් අනුමාන කර වඩාත් පරීක්ෂාකාරී වෙලා. අඩි හතක් පමණ දිගැති දළ යුගලය කපා ගැනීමට ඇතාට වෙඩි තබා ඇති බව ඔවුන් දැක තිබෙනවා.වනජීවී නිලධාරීන් විසින් අල්ලා ගත් ඇතා ප්‍රතිකාර සඳහා අපට ලබාදුන්නා. ඒ 1994 මාර්තු 29 වැනිදා මේ ඇතා පින්නවලට ගෙන එන විට වයස අවුරුදු හතළිස් පහක් විතර ඇති. දඩයක්කරුවන් ඇතාගේ සිරුරටත්, ඇස්වලටත් වෙඩි තබා තිබුණා. ඇතාට වෙඩි තබා තිබුණේ බරපතළ අවිවලින් නොවේ.බයිසිකල් බෝල එක් කළ පිරවූ උණ්ඩ යෙදූ ගල්කටස් හෝ එවැනි ආයුධවලින්. ඇතා මරණයට පත් කිරීමට කඩින් කඩ, නිතර නිතර දින කීපයක් ම ඇතාට වෙඩි තබා තිබෙනවා. ඇතාගේ සිරුර පුරා ම වෙඩි වැදුණු තුවාල තිබුණා. ඒ අතරම ඇතාගේ බෙල්ල ආසන්නයේ දරුණු කැපුම් තුවාලයක් ද තිබුණා. ඇතාගේ වලිගයෙන් තුනෙන් දෙකක් පමණ තිබුණේ නැහැ. ඇස් දෙක නැවත යථා තත්ත්වයට පත් කිරීමට නොහැකි තරමට හානි වී තිබුණා.”“එවකට පින්නවල අලි අනාථාගාරයට අනුයුක්තව පශු වෛද්‍ය නිලධාරිවරයකු සිටියේ නැහැ. පින්නවල ස්ථානභාර නිලධාරි ලෙස එවක සිටි ආරක්ෂක සත්ව ආර්.බී. රන්බණ්ඩා හා මම, වනජීවී දෙපාර්තමේන්තුවේ පශු වෛද්‍යවරුන්ගේ ද සහයෙන් මෙම අඳ ඇතා හීලෑකර ගැනීමටත්, සුවකර ගැනීමටත් කටයුතු කළා. මෙම ඇතාගේ දේහ ලක්ෂණ අනුව සද්දන්ත ඇතකු වූ බැවින් අපි එයාට ‘රාජා’ ලෙසින් නම් තැබුවා.පින්නවල අලි අනාථාගාරයට ඒ වනවිට සීමිත සේවක සංඛ්‍යාවක් හා සීමිත සම්පත් ප්‍රමාණයක් තිබුණා. මෙම ඇතා හීලෑ කරගැනීමට ප්‍රදේශවාසීන්ගේ සහයෝගයත් නොඅඩුවම ලැබුණා. දෙහිවල ජාතික සත්වෝද්‍යානයේ පශු වෛද්‍ය ජයන්ති අලහකෝන් මහත්මියත් පැමිණ ප්‍රතිකාර කටයුතු සිදු කළා. මාස දෙක තුනක් යනවිට මෙම ඇතා හීලෑකර ගැනීමට අපට හැකි වුණා.”“ඇතා තරමක් සුවය ලබන විට අපි එයාව මාඔයට දිය නෑමට ගෙන ගියා. අලි බලන්නන් දෙදෙනෙක් වාහනයක් හසුරුවන ආකාරයෙන් රියැදුරු හා සහායක මෙන් ඉදිරිපසින් හා පිටුපසින් ඒ අසලම සිට ප්‍රධාන මාර්ගය ඔස්සේ ඇතා ඔයට ගෙන ගියා. ඇතාට දිය නෑමට වෙනමම ස්ථානයක් සකස්කර ඇතාට දම්වැල් දමලා, තිරිංග ක්‍රමයක් ක්‍රියාත්මක කරලා, ඇතා වතුරේ නිදි කරවූ අයුරු මට අද වගේ මතකයි. හැබැයි දෙවන දවසේ “හිඳ” කීවාම අපිට නාවන්න ඉඩ දීලා ඇතා වතුරේ නිදාගත්තා. ඇතාගේ පිට පොල් ලෙලිවලින් අතුල්ලා නෑව්වා. ඇතා එලෙස අතුල්ලන විට හමේ තිබූ තුවාලවලින් සැරව සමඟ යකඩ බෝල එළියට ආවා. මම එවැනි බයිසිකල් බෝල පනස් හයක් එකතු කළා.”“අලි අනාථාගාරය නැරඹීමට පැමිණෙන දේශීය හා විදේශීය සංචාරකයන් මෙම අඳ ඇතා බලන්න එනවා. දෑස් අඳ මෙම ‘රාජා” ඇතාත් බිම් බෝම්බයකට හසුවී පාදයක් අහිමිව මෙහි වෙසෙන ‘සාමා’ ඇතින්නත් සංචාරකයන්ගේ විශේෂ අවධානය දිනාගත්තා. මේ ඇතා ළඟ ඉඳලා ඡායාරූපයක් ගැනීමට බොහෝ දෙනා කැමැතියි. ඇතා ඒ කිසිවකුටත් හිරිහැර කළේ නැහැ. අලි අනාථාගාරයේ සිටින කුඩා අලි පැටවුන් ඇතාගේ ආහාරවලින් කොටසක් කෑමට ඒ අසලට ආවා - ගියා. ‘රාජා’ ඉව කරලා බලලා සතුටු වූවා හැර කලබල කළේ නැහැ.”“ඇතා දුර්වල වන විට ඇතිවන අපහසුතා කලින් ම හඳුනාගෙන 2006 අවුරුද්දේදී පමණ අධ්‍යක්ෂ ජනරාල්ව සිටි දුමින්ද ජයරත්න මහතා ඇතාට වතුර ගැලුම් විසි පන්දහසකට වඩා අල්ලන තටාකයක් ඉදි කළා. මාඔයට දිය නෑමට ගෙන යාමට අපහසුවූ කාලයේදී ඇතා වෙනුවෙන් එම තටාකය භාවිතා කළා.පින්නවල අලි අනාථාගාරයේ අලි ඇතුන්ට සෑම අලුත් අවුරුද්දකදීම හිස තෙල් ගෑමේ චාරිත්‍රය අපි නොකඩවා සිදු කරනවා. හැම අවුරුද්දකම රාජා ඇතාගේත් අපි හිස තෙල් ගෑවා. ඇතාට ඒ කටයුතු හොඳට පුරුදුයි. අමුත්තන් ළඟට ආවාම කලබල කළේ නැහැ.”“මීට අවුරුදු දෙකකට පමණ පෙර ඇතාට ආහාර ගැනීමේ අපහසුතාවයක් ඇති වුණා. වයසත් සමඟ දත් හැලීයාමෙන් ඒ තත්ත්වය උදා වුණා. එයින් ඇතා ක්‍රමයෙන් දුර්වල වුණා. ඒ සමඟ මසත්ව ආරක්ෂක එස්.එස්.එම්. සීලරත්න ඇතාට පැපිලෝමා වෛරස් රෝගයකින් ඉදිරි පාදවල නියපොතු අසලින් වණවීමක් සිදුවූවා. වයසත් සමඟ ශරීරයේ දෛනික කටයුතු කර ගැනීමේ අපහසුතාවයට ලක් වූවා. කලින් තිබූ පෘෂ්ඨිමත් දේහ ලක්ෂණ හා ඇතාගේ ගම්භීර බව ක්‍රමයෙන් නැති වී ගියා. ඇතාට සිටගෙන සිටීම අපහසු බැවින් ආධාරක ඇඳි පොල් කඳන් යොදා සවි කළා. සත්වෝද්‍යානයේ හිටපු අධ්‍යක්ෂ ජනරාල් භාෂ්වර සේනාංක ගුණරත්න මහතාගේ උපදෙස් මත ආහාර සැපීම අපහසු බැවින් විශේෂ ආහාර, තෝරාගත් නොමේරූ කොළ අතු සහ පලතුරු ආහාරයට ලබාදුන්නා.රාජකාරි කටයුත්තකට දිවයිනෙන් බැහැරව සිටියදී ඇතා මිය ගිය බව මට දැනගන්න ලැබුණා. ඇතාගේ මිය යාම අලි අනාථාගාරයට විශාල පාඩුවක් මෙවැනි සද්දන්ත ඇතෙකු ජනතාවට දැකගන්න ලැබෙන්නේ කලාතුරකින්.”පින්නවල අලි අනාථාගාරයේ ආරක්ෂක සත්ව සංජීව රත්නායක මහතා ද මෙහිදී අදහස් දැක්වීය.“ජාතික සත්වෝද්‍යානයේ වත්මන් අධ්‍යක්ෂ ජනරාල් අනුර ද සිල්වා මහතාගේ උපදෙස් මත පසුගිය දෙසැම්බර් විසි නව වැනිදා ඇතාට සෙත්පතා පිරිත් දේශනයක් පවත්වා අපි පිරිකර පූජාකර ජීව පිංකමක් සිදු කළා.පසුගිය සිකුරාදා (11) පෙරවරුවේ නවයයි හතළිස් පහට පමණ ඇතා මිය ගියා. ඇතා වෙනුවෙන් සංඝයා වහන්සේ වැඩම කරවා, පැන් වඩා, මතක වස්ත්‍ර පූජා කර, පිං පැමිණවූවා. ඇතාගේ හම පුළුන් පුරවා ප්‍රදර්ශනයට තබන ලෙස යෝජනා වුවත් හමේ තුවාල අධික බැවින් ඒ යෝජනාව ප්‍රතික්ෂේප වුණා. ඒ අනුව එදිනම හවස අලි අනාථාගාර භූමියේ ඇතාගේ සිරුර මිහිදන් කළා.“රාජා” ඇතාගේ මිය යාමෙන් පින්නවල අලි අනාථාගාරයට ඇති වූ හිඩැස පුරවන්න බැහැ. ඇතාගේ ඇට කටු රැගෙන සංචාරකයන් සඳහා ඇට සැකිල්ල ප්‍රදර්ශනය කිරීමට ජාතික සතුන් වත්තේ අවධානය යොමු වී තිබෙනවා.”සටහන හා ඡායාරූපඔස්වල්ඩ් ගොඩකුඹුරරඹුක්කන විශේෂ කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>01</month>
      <day>20</day>
    </date>
    <link>http://www.silumina.lk/2013/01/20/_art.asp?fn=af1301202</link>
    <topic>උපාධි අපේක්ෂිකාවගේ රුපියල් 2,80,000ක් අහුලා දුන් පොලිස් සැරයන්</topic>
    <author>සටහන සහ ඡායාරූපඅමිල ප්‍රභාත් වනසිංහ</author>
    <content>පොලිසියපොලිෂ් කරපුවැඩක්පොලිස් සැරයන් (11133) පී.ජී.ආර්.ඩී.වනසිංහ මහතානැතිවූ අත්බෑගය සමගපොලිස් දෙපාර්තමේන්තුවටත් වර්තමාන සමස්ත සමාජයටත් ආදර්ශවත් සත් ක්‍රියාවක් සිදුකළ පොලිස් නිලධාරියකු පිළිබඳ පුවතක් රජරටින් වාර්තා වෙයි.ගල්කිරියාගම පොලිසියට අනුයුක්තව සේවය කරන පොලිස් සැරයන් (11133) පී.ජී.ආර්.ඩී.වනසිංහ නම් මෙම පොලිස් නිලධාරිවරයා හට ඉකුත් (10) වැනිදා මාර්ගයක වැටී තිබූ රුපියල් දෙලක්ෂ අසූදහසක් (280000) මුදල් සමඟ අත්බෑගය එහි හිමිකරු සොයා භාරදීම එම සත්ක්‍රියාවයි. එය මෑත කාලයේදී හමුවී තිබි ප්‍රදානය කළ වැඩිම මුදල් ප්‍රමාණය ද වේ.ගල්කිරියාගම පොලිස් වසමේ පදිංචි පොලිස් සැරයන් (11133) පී.ජී.ආර්.ඩී.වනසිංහ මහතා ඉකුත් (10) වැනිදා සිය රාජකාරිය නිමකර නිවසට ගොස් අතිරේක පන්තියකට සහභාගි වී සිටි සිය පුතා රැගෙන ඒමට ගලේවෙල ප්‍රදේශයට ගියේය. පසුව පුතා සමඟ යළි නිවස කරා පස්වරු 5.30ට පමණ ගලේවෙල – කලාවැව මාර්ගයේ පැමිණෙමින් සිට ඇත. එහිදී එම මාර්ගයේ බෙලියකන්ද 4 කණුව ප්‍රදේශයේ කිසියම් අත් බෑගයක් වැටී තිබෙන අයුරු දැක තිබේ.පසුව එම මාර්ගයේ වෙනත් කිසිවෙකු නොසිටි අතර අත්බෑගය සිය නිවසට ගෙන ගොස් පරීක්ෂාවට ලක්කර ඇත. එම අත්බෑගය තුළ ඇඳුම් සහ රුපියල් දෙලක්ෂ අසූදහසක (280000) මුදලක් තිබී හමුවී තිබේ. එසේම එම බෑගයේ තිබූ ජංගම දුරකථන අංක සහ හැඳුනුම්පත් අනුව එහි අයිතිකරු සොයා එය භාරදීමට සිතූ පොලිස් සැරයන් පී.ජී.ආර්.ඩී.වනසිංහ මහතා එම දුරකථන අංකයන්ට අමතා හිමිකරු සොයා ගන්නා ලදී.එහි හිමිකරු වූයේ කොළඹ විශ්වවිද්‍යාලයේ කලා පීඨයේ උපාධි අපේක්ෂිකාවක් වන දිවුල්ලෑව, දිවුල්ලෑගොඩ, නිකවැරටිය ප්‍රදේශයේ පදිංචි ජේ.එම්.එන්.එම්.ජයසුන්දර (24) තරුණියයි. ඇය එම මුදල් හිමි කාන්තාවයි. එම තරුණිය නිකවැරටිය ප්‍රදේශයේ සිට ගල්කිරියාගම පොලිස් වසමේ කළුගල, බඹරගස්වැව ප්‍රදේශයේ ඇය විවාහ වීමට සිටින යුද හමුදා සෙබළාගේ නිවසට පැමිණීම සඳහා ගලේවෙල සිට ත්‍රිරෝද රථයකින් ගමන් කරමින් සිටිය දී මෙම අත්බෑගය වැටී ඇත. ඒ තරුණිය විවාහවීමට සිටින යුද හමුදා සෙබළාගේ පියා මියගොස් වසර දහතුනක් (13) පිරීම නිමිත්තෙන් එහි දානමය පින්කම සඳහා අටපිරිකර ආදිය රැගෙන යන විට ත්‍රිරෝද රථයෙන් බෑගය වැටී ඇතැයි තරුණිය පැවසුවාය.ජේ.එම්.එන්.එම්.ජයසුන්දර (24) තරුණියබෑගය වැටී මඳ දුරක් යන විට ත්‍රිරෝද රථය පිටුපසින් පැමිණි අයෙකු අත්බෑගයක් මාර්ගයේ වැටී තිබෙන බව පැවසීමෙන් පසුව සොයා බැලූවද බෑගය තිබී නොමැත.පොලිස්සැරයන් (11133) පී.ජී.ආර්.ඩී.වනසිංහ මහතා තරුණියටමුදල් ප්‍රදානය කළ අවස්ථාව.සිය මව සෞදි අරාබියේ සේවය කර මෙම තරුණියට නිවසක් ඉදිකර ගැනීමට අත්තිවාරම් දැමීම සඳහා රුපියල් දෙලක්ෂ අසූ දහසක මුදල එවා තිබිණ. ඒ මුදල් විවාහ වීමට සිටින යුද හමුදා සෙබළාට දීමට රැගෙන යන විට වැටී ඇත. එම නිසා දැඩි වේදනාවෙන් පසුවූ බව එම තරුණිය සඳහන් කළාය.පසුව පොලිස් සැරයන්වරයා ගල්කිරියාගම පොලිස් ස්ථානාධිපති පොලිස් පරීක්ෂක වැලිකල මහතාගේ මැදිහත්වීම මත අනුරාධපුර කොට්ඨාස භාර පොලිස් අධිකාරි මහේෂ් සේනාරත්න, සහකාර පොලිස් අධිකාරි සේනාරත්න යන මහත්වරුන් ඉදිරිපිටදී එම මුදල් තරුණියට ඉකුත් (11) වැනිදා සවස භාර දෙනු ලැබීය.විවිධ වංචා දූෂණ සිදුවන මෙවැනි සමාජයක මෙවැනි නිලධාරීන් සිටීම පොලිසියට මෙන් ම සමාජයට ද ගෞරවයක් බව ජේ.එම්.එන්.එම්.ජයසුන්දර තරුණිය පවසා සිටියාය.මේ සම්බන්ධයෙන් අදහස් දැක්වූ පොලිස් සැරයන් (11133) පී.ජී.ආර්.ඩී.වනසිංහ මහතා,“තමන්ට අයිති නැති දෙයක් තමන් ළඟ තබා ගැනීම හොඳ නෑ. අපට දෙමාපියන් පුරුදු කර තිබෙන්නේ අන්සතු දේ ගන්න එපා කියා. ඒ නිසාත් පොලිස් නිලධාරියකු වශයෙන් මගෙන් සිදුවිය යුතු සේවාව මම සිදුකළා” යනුවෙනි.සටහන සහ ඡායාරූපඅමිල ප්‍රභාත් වනසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>01</month>
      <day>20</day>
    </date>
    <link>http://www.silumina.lk/2013/01/20/_art.asp?fn=af1301204</link>
    <topic>නිසරු ඉඩමෙන් ඉසුරු ලබන මොනරාගල දිරිය ගොවියා</topic>
    <author>කතාව හා ඡායාරූප කේ.බී. රත්නායකමොනරාගල සමූහ</author>
    <content>මිනිසා ඇතුළු සෙසු ජීවීන්ගේ පැවැත්මට බලපාන ජෛවීය හා අජෛවීය වටපිටාව පරිසරය නමින් හැඳින්වේ. එය භෞතික, ජීව විද්‍යාත්මක, මෙන් සමාජ, සංස්කෘතික හා මානව යනුවෙන් වර්ග රාශියකට බෙදා ඇත්තේ අවබෝධය ලබා ගැනීමේ පහසුව උදෙසා ය.පෘථිවියේ ආරම්භයේ සිට මැ එහි වැදගත් මෙන් මැ විශාලතම සම්පත වී ඇත්තේ වනාන්තර වේ. එහි පරිසර විද්‍යාත්මක වටිනාකම ආර්ථික, සමාජීය, සංස්කෘතික වටිනාකමට වඩා සිය දහස් ගුණයකින් අධික වේ. 1956 වන විට ශ්‍රී ලංකාවේ මුළු භූමි ප්‍රමාණයෙන් සියයට හතළිස් හතරක් (44%) වනාන්තරවලින් ආවරණය වී තිබිණි. එහෙත් 1981 වනවිට එය සියයට විසි හතරයි දශම නවය (24.9) දක්වා පහත බැස ඇතැයි සංඛ්‍යා ලේඛන සඳහන් කරයි. අවිධිමත් මානව ක්‍රියාකාරකම් නිසා මෙම තත්ත්වයට පත්වී ඇතැයි පරිසරවේදීහු පෙන්වා දෙති.1981 වනවිට මොනරාගල දිස්ත්‍රික්කයේ මුළු බිම් ප්‍රමාණය වන හෙක්ටයාර් 5660 න් සියයට තිස් එකයි දශම තුනක (31.3%) වනාන්තරවලින් ආවරණය වී තිබිණි. එය හෙක්ටයාර්වලින් නම් 2054 කි. එහෙත් 1996 වනවිට එම ප්‍රමාණය සියයට විස්ස (20%) දක්වා පහත බැස ඇත. විවිධ සංවර්ධන ව්‍යාපෘති සඳහා වනාන්තර විශාල වශයෙන් එළි කිරීම හා ජීවන වෘත්තිය සම්බන්ධ මානව ක්‍රියාකාරකම් අධික වීම නිසා මේ තත්ත්වය උදා වී තිබේ.මෙසේ වනාන්තර හිඟවීමෙන් මානව හා සත්ව ප්‍රජාවට බලපාන්නා වූ දුෂ්කරතා අපමණ ය. ජලය රඳා පැවැත්ම හා පොළොවට ජලය බැස යාම අඩුවීමෙන් ජල මාර්ග හා උල්පත් වියළි යාමත් ජල විද්‍යාත්මක වෙනස්කම් ඇතිවීමත් එයින් මුල්තැනෙහි ලා සැලකිය හැකි දුෂ්කරතාවයකි.ජල මාර්ග වේගයෙන් ගලා බසින සැඬ පහරවල් බවට පරිවර්තනය වී හදිසි ගංවතුර ඇතිවීම ද තවත් සාධකයකි. නිරාවරණය වී ඇති පසට වේගයෙන් පතිත වන වැසි බිංදු නිසා පාංශු අංශු අතර ඇති ඒකාග්‍ර සබැඳියාව බිඳීයාමෙන් ඛාදනය ශීඝ්‍ර වීමෙන් කාන්තාරකරණයට භූමිය ගොදුරුවීම ද එයින් සිදුවෙන තවත් බලවත් හානියක් වේ. දේශගුණික වෙනස්කම් ඇතිවීම, වනජීවීන්ගේ නිවහන් අහිමි වීම, ජනක ශාඛ සම්පත් තුරන්වීම ආදී තවත් විනාශයන් රැසක් වනාන්තර එළිවීම නිසා සිදුවේ.මොනරාගල දිස්ත්‍රික්කයට දැනට බලපාන්නා වූ වන අලින් ගම්වැදීම, වියළි සමයේ ඇතිවෙන දැඩි නියඟය, වැසි සමයේ නොසිතන පරිදි සිදුවෙන අධික ජල ගැලීම, ආදී විපත් මෙහි ප්‍රතිඵලයක් සේ දැක්විය හැකි ය. වනාන්තර තුළ පවත්නා අධික හරිත පැහැය නෙතට රසාංජලියක් වන අතර සිතට ද ගෙන දෙන්නේ සැනසුම් සුවයකි. රටක නිරෝගීමත් හා විනෝදාත්මක ජනතාවක් බිහි කිරීමට පරිසරයේ මෙම සෞන්දර්යාත්මක භාවය මහත් සේ ඉවහල් වේ. එබැවින් වනාන්තර විනාශවීමෙන් වළක්වා ගැනීම සෑම පුරවැසියකුගේ මැ පරම යුතුකමකි.ශ්‍රී ලංකාවේ වන විනාශයට මූලික වෙන කරුණු කීපයක් ඇත. ජනගහන වර්ධනය ශීඝ්‍රයෙන් වැඩිවෙන බැවින් නව කාර්මික බිම් පෙදෙස් හා ජනාවාස උදෙසා දැඩි ඉල්ලුමක් පවතී. මෙම මානව අවශ්‍යතාවයන් සපුරාලීම සඳහා වනාන්තර නිතර නිතර එයට ගොදුරු වේ.හේන් ගොවිතැන වැනි අවිධිමත් නොදියුණු කෘෂිකාර්මික පිළිවෙත් තවමත් අප රටේ බහුලව පවතී. මොනරාගල දිස්ත්‍රික්කයේ පමණක් වසරකට අක්කර පන් දහසකට වැඩි බිම් ප්‍රමාණයක් හේන් වගාවට ගොදුරු වේ. ජීවන මාර්ගයක් ලෙස ඇතැමෙකු මේ නොදියුණු ගොවිතැන් ක්‍රමය අනුගමනය කරන නමුදු ධනය බලය ඇති ඇතමෙකු ආර්ථික ලාභය උදෙසා මහා පරිමාණයෙන් කිරීම නිසා ඇතිවන්නේ මහා වන විනාශයකි. එමඟින් මිනිස් හා සත්ව ප්‍රජාවගේ පැවැත්මට විශාල පාරිසරික ගැටලු සමුදායක් ඇති වී මහත් දුෂ්කරතා රැසකට මුහුණ පෑමට සිදුවී ඇත. මේ තත්ත්වයෙන් මිනිස් හා සත්ව සම්පත් රැක ගැනීමට නම් දැනට ශේෂ වී ඇති අල්ප ස්වභාවික වනාන්තර සියල්ල ම රැකගත යුතුවේ. ඒ සඳහා විධිමත් ආරක්ෂක සැලැස්මක් ක්‍රියාත්මක කිරීමේ කාලය එළඹ ඇත.මේ සඳහා පහසුවෙන් ම කළහැකි පිළියමක් වන්නේ ප්‍රජාවට කෘෂි වන වගාව පිළිබඳ අවබෝධයක් ලබාදී එය නිසි පරිදි ක්‍රියාත්මක කිරීම ය. කෘෂි වන වගාව යනු කෘෂිකර්මය (බෝග වගාව) සමඟ වන වගාව මිශ්‍රව සිදු කරන වගා ක්‍රමයකි. මේ තුළින් දැනට හේන් වගා කර අත්හැර දමා ඇති නිසරු මුඩුබිම් විශාල ප්‍රමාණයක් නැවත ඵලදායිතා ඉඩම් ලෙස දියුණු කැර ප්‍රයෝජනයට ගත හැකි වේ. එබැවින් මෙවැනි ඉඩම්වල බහුවාර්ෂික ගස් වර්ග වගා කර ඒවා උපයෝගි කර ගෙන විවිධාකාර ප්‍රයෝජනවත් බෝග වර්ග වගා කරමින් ඵලවත් ආර්ථිකයක් ගොඩනඟා ගත හැකි බව ජනතාවට අවබෝධයක් ලබාදිය යුතු ය. ගස් වර්ග වැඩි ප්‍රමාණයක් ඉඩමේ සිටුවා ඒ මගින් ඍජුව ලබාගත හැකි ආර්ථික ප්‍රයෝජන ලබා ගැනීමත් ඉඩම්වල ආර්ථික ඵලදායිතාව වැඩි කරගැනීමත් මේ තුළින් ලබාගත හැකි තවත් අපේක්ෂාවන් කීපයකි.කෘෂි වනවගාව සෑම ඉඩමකට මැ යෝග්‍ය නොවේ. සාරවත් පසක් සහිත තැනිතලා ඉඩම්වල කෘෂිකාර්මික බෝග වගා කළ හැකි ය. එහෙත් නිසරු ඉඩම්වල බෝග වගාව පමණක් කළ නොහැකි ය. එවැනි ඉඩම්වල පස සාරවත් කිරීමට වන වගාව කර පස සරුවීමෙන් පසු බෝග වගාවන් කළ හැකි ය. ඒ අනුව කෘෂි වන වගාව තුළින් කෘෂිකර්මය (බෝග වගාව) නංවාලිය හැකි අතර පසේ සාරවත් බව ආරක්ෂා කර ගැනීම ද පහසුවේ.බබාසිඤ්ඤෝ මහතා පදිංචි වී සිටින නිවස ඉදිරිපිට දීඑම්.ජී. බබාසිඤ්ඤෝ මහතාකෘෂි වන වගාව බොහෝ කොට බෑවුම් සහිත නිසරු ඉඩම්වලට වඩා යෝග්‍ය වන ක්‍රමයකි. මෙවැනි ඉඩම් නිරන්තරයෙන් ම සෝදාපාලුවට ගොදුරු වන හෙයින් එහි පස නිසරු ය. නොගැඹුරු ය. අභ්‍යන්තර ගල් තට්ටුව මතු වී බෝග මූල මණ්ඩලයේ වර්ධනය හීන කරයි. එබැවින් එවැනි ඉඩම්වල පළමු වෙන් පස ආරක්ෂා කර ගැනීම සඳහා වන වගාව කළ හැක. ගස් ක්‍රමයෙන් වැඩෙන විට එයින් බැහැර වන විශාල අපද්‍රව්‍ය පසට එකතු වී කාබනික ද්‍රව්‍ය නිපදවයි. එයින් පස නිරායාසයෙන් ම සාරවත් වේ. ඉන්පසු එම ගස් උපයෝගි කරගෙන කෘෂි බෝග වගාවන් ආරම්භ කළ හැකි ය.සෙවණ ආශ්‍රිතව වැඩෙන බෝග වර්ග මේ සඳහා වඩාත් මැ යෝග්‍ය වේ. එසේ වගා කළ යුතු බෝග වර්ග අතර සුළු අපනයන බෝග වශයෙන් හැඳින්වෙන කෝපි, ගම්මිරිස්, කරඳමුංගු, වැනි වර්ග මුල් තැනක් ගනී. නිරන්තරයෙන් සෙවණ ප්‍රිය කරන මෙම බෝග වර්ධනයට මධ්‍යස්ථ සාරවත් පසක් සෑහේ. එබැවින් බෑවුම හා නිසරු පස් සහිත ඉඩම්වල වන වගා අතර ගම්මිරිස් හෝ කෝපි හෝ සිටුවීමෙන් සාර්ථක අස්වැන්නක් ලබාගත හැකි වේ.මේ ලිපියේ අන්තර්ගතය වන්නේ දැන හෝ නොදැන හෝ එවැනි පරිසර හිතකාමී විද්‍යාත්මක ගොවිතැන් ක්‍රමයට අනුගත වී ඵලදායිතාවය ලබන ගොවි මහතෙකු පිළිබඳව ඔබට අවබෝධයක් ලබා දීම ය.වත්මන් ගොවීන් බොහෝ දෙනෙක් වගා කිරීමේ දී භූමියේ පිහිටීම ගැන නොසිතා කැලෑව එළිකරති. එහි වැවී ඇති ගස් වැල් සියල්ල කපා ගිනි ලා පස නිරාවරණය කැර ගනිති. බෑවුම් සහිත ඉඩමක් වුව ද ඒ පිළිවෙත නොසිඳ අනුගමනය කිරීම ඔවුන්ගේ සිරිත වී ඇත. බෑවුම් සහිත ඉඩම් වල එසේ කැලෑව එළි කළපසු එහි ඇති සරු පස ශීඝ්‍රයෙන් සෝදා ගොස් නිසරු පස ශේෂ වෙන බව ඔවුහු නොදනිති. ටික කලක දී එම ඉඩමේ භූමිය අභ්‍යන්තරයේ ඇති ගල් තට්ටුව මතු වී බෝග වගා කළ නොහැකි මුඩු බිමක් වන බව ඔවුන්ට අවබෝධයක් නැත.එහෙත් අප සොයා ගිය ගොවි මහතා ඒ ගොවීන්ගේ ගණයට අයත් නොවේ. හේ ගස් වැල්වලට, හරිත පරිසරයට, මහත් රුචියක්, සෙනෙහසක් දක්වයි. ඇළේ දොළේ සිහින් දිය දහරේ මුනුමුනුවට ඇල්ම කරයි. ඒ හඬට සවන්දෙයි. එබැවින් හේ ඉඩමේ ගස් වැල් කපා දැමීමට මනාප නැත.ඇළ දොළ සිදී යනවාට රුචි නැත. ඔහු සතුව ඇත්තේ තද බෑවුම් සහිත ඉඩමකි. එහි පිහිටීම ගැන මනා දැනුමක් ඇති හේ එය කළමනාකරණය කර ගැනීමට ද සමත් වී සිටී. එවැනි ඉඩමක ගස් වැල් කපා දැමීම පස නිසරු වීමට හේතුවක් බව ඔහු පසක් කර ගෙන ඇත්තේ දිගු කලක් එහි ගොවිතැන් කිරීමෙන් ලද අත්දැකීම් තුළිණි. එබැවින් ඔහු තම ඉඩම පුරා ගස් වර්ග සිටුවීමටත් ඒවා රැකගෙන පෝෂණය කිරීමටත් කාලය හා ශ්‍රමය වැය කර ඇත.අද ඔහුගේ බෑවුම් සහිත ඉඩම විවිධ ගස් වලින් පිරී ගිය මහ මූකලානකි. ගම්මාලු, බුරුත, කළුවර, දමුණු, කෝන්, මොර, කැටකෑල, හුලන්හික්, කුඩුදවුලා, අරළු, බුළු, නෙල්ලි, මිල්ල ආදී විවිධ වටිනා ගස් එහි අහස් කුස සොයමින් විරාජමානව වැඩෙමින් තිබේ. වසර දශකයකට වැඩි වයසැති මේ ගස්වලින් වැඩි සංඛ්‍යාවක් තුරුණු විය මෝදු වෙමින් එයට එළඹීමට ආසන්නව සිටින තුරුණුවන් කැළක් බඳු ය. ඒවා වට අඟල් අටක් දහයක් තරම් ය. වට ප්‍රමාණය අඟල් තිහ හතළිහක් ඉක්මවූ මැදි වියට ආසන්න ගස් ද නැත්තේ නොවේ.විවිධ වර්ගයේ ගස් දෙසිය ගණනකට වැඩි සංඛ්‍යාවක් මෙහි දක්නට හැකි ය. මේ ගස් සියල්ලේ ම තනිකම ද ඔහු විසින් තුරන් කර ඇත. සිය පතියා වැලඳ ගත් පතිනියක සේ මේ සෑම ගසක මැ වෙලී ගිය ගම් මිරිස් වැලකි. ඒ දැනට ඔහු කරන ප්‍රධාන වගාව වේ. මෙහි ඇතැම් ගම්මිරිස් වැල් තුරුණුවිය ඉක්මවා දරු සම්පත් ලබන ළඳුන් සේ ඵලදාව ලබා දේ. ඇතැම් ඒවා තුරුණු වියට මෝදු වෙමින් පවතී.බෑවුම් සහිත ඉඩමේ නිසරු පස සරු පසක් බවට පත් කිරීමට හේ පළමුව ගස් වැවී ය. ඒවා වැඩුණු පසු ආධාරකයන් සේ භාවිතා කරමින් ආර්ථික බෝගයක් වන ගම්මිරිස් වගා කළේ ය. “කෘෂි වන වගාව“ යනුවෙන් අප ඉහත සඳහන් කෙළේ මේ වගා ක්‍රමයයි.ක්ෂණික ආර්ථික වාසි තකා ගස් වැල් පස ආදී භෞතික සම්පත් විනාශ කරන නාස්තිකාර වගා ක්‍රමයන් අනුගමනය කරන ගොවි ජනතාවක් වෙසෙන අප රටේ මෙවැනි විද්‍යාත්මක පරිසර හිතකාමී වගා ක්‍රමයක් අනුගමනය කරන ගොවි මහතෙකු දැකීම ද කන කැසුබුවෙකු විය සිදුරෙන් අහස දුටුවක් බඳු දුලබ සිද්ධියෙකි. අප ඔහු සොයා ගියේ ඔබේ අභිමුවට ද ඔහු රැගෙන එන අභිලාශයෙනි.හේ නමින් එච්.ජී. බබාසිඤ්ඤෝ වෙයි. මොනරාගල හිඳිකිවුල කරපිංචාගලයාය නම් අති දුෂ්කර ගම්මානයේ ඔහුගේ විද්‍යාත්මක කෘෂි වන වගාව පිහිටා ඇත. මොනරාගල සිට බිබිල මාර්ගයේ හිඳීකිවුල විදුහල පසු කර මීටර් පන්සියයක පමණ දුරක් ගිය පසු මෙම ගම්මානයට යන අතුරු මඟ හමුවේ. මහා මාර්ගයට සබැඳි තැන සිට ම මේ මගෙහි ගමන අති දුෂ්කර එකක් විය. තැනින් තැන ඇති මඩ වගුරුවලින් අප ගිය යතුරු පැදිය එතෙර කිරීමට ගම්වැසියන්ගේ පිළිසරණ පැතීමට ද සිදුවිය.මහ වැස්ස නිසා සෝදාපාලුවට ;ගාදුරු වූ බෑවුම්වල මතු වී තිබුණු ගල් පර මතින් යතුරු පැදිය එතෙර කළේ අත්වාරුවෙනි. මොනරාගල පහළඌව ජනමාධ්‍යවේදීන්ගේ සංගමයේ ලේකම් විමල් දිසානායක මහතා ද මා සමඟ ගියේ ඔහුගේ දක්ෂතා දැක ගැනීමේ රිසියෙනි. අප යන විටත් බබාසිඤ්ඤෝ මහතා සිය වගාවේ වල් මර්දන කටයුතුවල යෙදී සිටියේ ය. කුඩා නිවසේ මිදුල හැර සෙසු බිම්කඩ ම තුරු ගොන්නේ අඳුරෙන් වැසී තිබිණි. ඒ තුළින් හැමූ සිහින් මදනල අපේ ගතේ වෙහෙස නිවාලමින් දැඩි සිහිලක් දැනවීය. යතුරු පැදියේ හඬ සවන් වැකුණු සැණින් වැඩ නතර කළ හේ අප සමීපයට පැමිණියේ සිනාවකින් මුව සරසා ගෙන ය.“මහත්තයලා... ලා... ලා” ඔහු අප කවරෙක් දැයි වෙල්ලස්සේ පැරණි බසින් ම දීර්ගස්වරයෙන් ප්‍රශ්නාර්ථයක් නැඟුªවේ කුතුහලය පිරි අවිනිශ්චිත හැඟීමෙනි.“අපි පත්තරෙන්... ඔබේ වගාව ගැන අසන්නට ලැබුණා. ඒ පිළිබඳ විස්තරයක් දැනගන්නට ආවේ.” මා සමඟ ගිය විමල් මුලින් ම හඬ අවදි කෙළේ ඔහුගේ අවිනිශ්චිත හැඟීම දුරලමිනි. හේ අප සමඟ දොඩමලු වූයේ ය. ඒ විස්තර ඔහුගේ මැ වදන්වලින් අසමු.“මගේ ගම නක්කල අමුණුදෝවයි. මා රැකියාව වශයෙන් ගොවිතැන් කරන්නේ. අපේ ගමේ ගොවිතැන් කිරීමට අලුත් ඉඩම් නෑ. ඒ නිසා මීට අවුරුදු දහයකට ඉස්සෙල්ල කරපිංචාගලයායේ මේ ඉඩමට ආවා. මා එනවිට මේක මුඩු බිමක්. බෝග හැදෙන්නේ නෑ. ගල් ගොඩ කියලා කවුරුත් අත්හැර දාලා තිබුණේ. මට කලින් වැඩ කළ අය සියලුම ගස් කපා දමලා තිබුණේ. ඒ නිසා පස සෝදා ගිහින් ගල්තලාව බේරිලා තිබුණා.”“මං ඒ කන්නයේ සුද්ද කරලා බටු මිරිස් වගා කළා. ඒවා සාර්ථක වුණේ නෑ. මහන්සියේ හැටියට ආදායමක් ලැබුණේ නෑ. වරක් දෙකක් ඒ බෝග වගා කළත් ප්‍රතිඵලයක් ලැබුණේ නෑ. මේ ගැන කල්පනා කරමින් සිටින විට මට මේ ගස් වැවීමේ අදහස ආවා. එදා ඉඳලා මං බෝග වගා කිරීම නතර කළා.වත්ත සුද්ද කරන එකත් නතර කළා. වැවිලා තිබුණ පැළ වර්ග කපන් නැතුව වැඩෙන්න ඇරියා. ගම්මාලු, කැටකෑලා, හුලං හික්, බුරුත, කළුවර, කුඩුදෙවුලා, මොර, කෝන්, අරළු, බුළු, නෙල්ලි, මිල්ල ආදී වර්ග වල පැළ වැවී තිබුණා. ඉන්පස්සේ මං අනෙක් ඉඩම් කට්ටිවල කපා දැමීමට තිබුණ පැළ උගුල්ලා ගෙනැවිත් වත්තේ හිටෙව්වා. වසරෙන් වසර මේ පැළ වර්ග වටේ ශුද්ධ කර පස් දමා පෝෂණය කළා. ගම්මාලු පැළ තමයි වැඩිපුර තිබෙන්නේ. බුරුත කැටකෑලා අරළු බුළු නෙල්ලි ආදී ගස් වර්ග ද ටික ටික තියෙනවා.”“අවුරුදු හත අටක් යන කොට ගස් ගොන්නක් මගේ ඉඩමේ වැවුණා. මේ ගස් දිහා බලා ඉන්න කොට මට හරි සතුටක් දැනෙනවා. ඒ අතර ගස්වලට ගම්මිරිස් වැල් හිටවන්න හිතුණා. ගමෙන් වැල් කෑලි කපා ගෙන විත් ගස් කීපයකට හිටෙව්වා. ඒක සාර්ථක වුණා. හැම ගසක ම දැන් ගම්මිරිස් වැලක් තියෙනවා. සමහර ගස්වල වැල්වල ගෙඩි හැදෙනවා. මේ කන්නයේ ගම්මිරිස්වලින් රුපියල් 4000 ක් විතර ආදායමක් ගත්තා.”“මොනරාගල ප්‍රාදේශීය ලේකම් කාර්යාලයෙන් ඉඩමට මට අවසර පත්‍රයක් දුන්නා. ඒ නිසා මේ අවුරුද්දේ මගේ ඉඩමක් රබර් වගාවට තෝරා ගත්තා. පැළත් දෙනවා කීවා. නමුත් මං කැමැති වුණේ නෑ. පැළ හිටුවලා දරුවන් වගේ ලොකු කර ගත්තු ගස් කපා දමන්න මට හරි දුකයි. ලෝබයි. ඒක මහා අපරාධයක් කියලා මට හිතෙන්නේ. ඒ නිසා මං රබර් වගා කරන්න කැමැති වුණේ නෑ.”“මගේ වත්තේ ගස් දැන් ටිකක් ලොකුයි. මගේ අදහස මේ හැම ගහකට ම ගම්මිරිස් වැල් හිටුවලා එයින් මට ජීවත්වෙන්න ආදායම් මාර්ගයක් හදා ගන්නයි. මගේ දරුවන් හය දෙනෙකු සිටිනවා. ඔවුන්ගේ අනාගතයට මේ ගස් විශාල සෙතක් වේවි. ඒක තමයි මගේ එකම බලාපොරොත්තුව.”“ඔබේ වගාව ගැන රටට කියන්න තිබෙන්නේ කුමක් දැයි මා අවසානයට ඇසූ ප්‍රශ්නයට පිළිතුරු දුන් බබාසිඤ්ඤෝ මහතා “නිසරුයි කියලා කිසිම ඉඩමක් අත් හරින්න එපා. අපේ උවමනාවත් උනන්දුවත් තිබෙනවා නම් ඕනෑම නිසරු ඉඩමක් සරුසාර ඉඩමක් බවට පත් කරගන්න පුළුවන් කියලයි මට කියන්න තියෙන්නේ.”නිසරු පසක් සහිත ඉඩමක් සරුසාර පසක් සහිත ඉඩමක් බවට ස්වෝත්සාහයෙන් පෙරළා ගෙන පරිසර හිතකාමී ස්ථිරසාර වගාවන් කර සිය ජීවන මාර්ගය ඇති කර ගනිමින් රටට ම ආදර්ශයක් දුන් බබාසිඤ්ඤෝ ගොවි මහතාට දීර්ඝායුෂ පතා අප සමු ගත්තේ මුදුන් වූ හිරු අවරට බර වී මද්දහන ගෙවී යන මොහොතේ ය.කතාව හා ඡායාරූප කේ.බී. රත්නායකමොනරාගල සමූහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>01</month>
      <day>20</day>
    </date>
    <link>http://www.silumina.lk/2013/01/20/_art.asp?fn=af1301203</link>
    <topic>නිසරු ඉඩමෙන් ඉසුරු ලබන මොනරාගල දිරිය ගොවියා</topic>
    <author>දෙනියායේ සංචාරයකින් පසු අමල් යශෝමන් ජයසිංහපින්තූර – වාසිත පටබැඳිගේ</author>
    <content>හාත්පස ලිහිල්ව ඇදී යන සිහිල් සුළඟට සිත ද ඇලී ඇදී යන්නාක් මෙනි. හීන් පිනිපොද සිරි සිරි වැසිපොද සමානය. ගතට මහත් ප්‍රබෝධයක් දැනේ. ඇස යන යන තැන සිත් ඇදගන්නා සුලු අනේක විධ සොබාදහමේ අපූර්වත්වයම කියාපානා සොබා සොඳුරු දසුන් ය.දකුණු පළාත් සංචාරක අමාත්‍යාංශයේ සහ රුහුණු සංචාරක කාර්යාංශයේ මෙහෙයවීම යටතේ ආර්ථික ප්‍රවර්ධන අමාත්‍යාංශයේ හා ශ්‍රී ලංකා සංචාරක ප්‍රවර්ධන අධිකාරියේ අනුග්‍රහය මත ‘සංචාරක කලාපයකට’ හැඩ වැඩ වෙන දෙස් විදෙස් සංචාරකයින් සඳහා වඩාත් ප්‍රචලිත ගමනාන්තයක් ලෙස මේ ප්‍රවර්ධනය කැරෙන්නේ දෙනියාය ප්‍රදේශයයි.මොරවක් කෝරළේ බටහිර නමින් හැඳින් වූ කොටසට අයත් කොටපොළ ප්‍රාදේශීය ලේකම් කොට්ඨාසයට අයත් ඓතිහාසික අගයකින් ද අතිශය වැදගත් බවක් උසුලන මේ ප්‍රදේශය උස් කඳුවලින් ද අනේක වෘක්ෂ තුරුලතාවන් ගෙන් ද ගහණය. මේ කොට්ඨාසය හරහා ගලා බස්නා ගිං, නිල්වලා නිම්නවල කෘෂිකාර්මික කටයුතුවල යෙදෙමින් ආදිවාසීන් ජීවත්වූ බවට ද ප්‍රමාණවත් සාක්ෂි ලැබී තිබේ.සුන්දරනීය දැකුම්කළු පරිසරයක පිහිටි කඳුකර විෂමතා ලක්ෂණ රැසකින් සමන්විත මේ සුන්දර දෙනියාය මනස්කාන්ත දියඇලි හා සෞඛ්‍ය සම්පන්න ආකර්ෂණීය පරිසරය මේ වන විට ද දෙස් විදෙස් සංචාරකයින් ගේ සිත් ඇදගන්නා සුලු තැනක් බවට ක්‍රමයෙන් පත්වෙමින් පවතී. ඔබ මා හා දැන් මේ පිවිසෙන්නේ එවන් සොබා සුන්දර බවින් පිරිපුන් පරිසරයකට හිමිකම් කියනා ‘දෙනියාය’ටය. දෙනියාය නගරය කේන්ද්‍ර කොටගත් ඇසි දිසි මානයේ පිහිටි කඳුවළලු නෙත්-සිත් පැහැර ගනී. තවමත් බොහෝ දෙනකුට හඳුනා ගැන්මට පමා වූ මේ සොබාසිරි නුටුදු දෑස කුමකටදැයි මට සිතෙයි.රට අභ්‍යන්තරයෙහි මධ්‍යම කඳුකරයට ආසන්නව එයට නිරිත දෙසින් දෙනවක මිටියාවතින් වෙන් වූ රක්වාන බුලුතොට කඳු පන්තියට කොටපොළ ප්‍රාදේශීය ලේකම් කොට්ඨාසයේ හරි අඩක් නතුවී තිබේ. දළ බෑවුම් මඳ බෑවුම් වැනි කඳුකර විෂමතා ලක්ෂණ රැසකින් මේ දෙනියාය ප්‍රදේශය වසා පැතිර පවතී. මේ භූමියේ පහත්ම ප්‍රදේශය මුහුදු මට්ටමේ සිට අඩි 1000ක් පමණ උසකින් යුක්තය. ඉහළම ප්‍රදේශය මුහුදු මට්ටමේ සිට අඩි 3900ක් පමණ උසැතිය. බැලූ බැල්මට ම සිංහරාජ කඳුපන්තිය හා අවට උස් කඳු මුදුන් පිහිටා ඇති මාතර දිස්ත්‍රිකය තුළ ඇති උසම කන්ද ද මෙය බව ඔබ දන්නේද? සුන්දර දෙනියාය අවට පිහිටි අනින්කන්ද මුහුදු මට්ටමේ සිට අඩි 2655ක් ද තිබ්බටුගල අඩි 2065ක් හා කුරුලුගල අඩි 3880ක් ද ගොන්ගල අඩි 3900ක උසකින් ද පිහිටා තිබේ.දළ බෑවුම්වලින් යුත් උස් කඳුවැටි අතරින් මඳ බෑවුමින් යුත් කඳුවැටි අතරින් පිහිටි ද්‍රෝනි සමූහය ප්‍රදේශයේ භූ විෂමතාවයේ සුවිශේෂි ලක්ෂණයකි.මෙහි පැමිණි ඔබට දැකුම්කලු ජලාශ්‍රිත හමුවේ. ප්‍රධාන ගංගා වූ ගිං හා නිල්වලා හි ජල පෝෂණය වන ගොන්ගල කඳුකර ප්‍රදේශය උතුරු දෙසින් පිහිටීම ජලවහනය සම්බන්ධ සුවිශේෂී ලක්ෂණයකි. ජලාකාර ජලවහන රටාවකින් යුත් ගිංගඟ ශාකීය ජලවහන රටාවකින් යුත් මාතොටින් මුහුදට යාවේ. කඳුකර ප්‍රදේශයේ කඳු අතර ඇති දෙනිබිම් හරහා ගලාවිත් ප්‍රධාන ගංගා ප්‍රදේශයේ දෙකට යාවෙයි. පල්ලෙගම ප්‍රදේශයේ පිහිටි ‘සත්මාල’ දියඇල්ල පෙළින් පෙළ පිහිටි පියගැට පෙළෙහි මෙන් බිඳී පහළට සැඬව යන අයුරු සැබැවින්ම සුන්දර දසුන් පෙළකි. එයම ගිංගඟෙහි අතරමැද පිහිටි තවත් දියඇල්ලකි. තෙත් කලාපයට අයත් ජලපෝෂිත ප්‍රදේශයකින් යුතු නිසා මේ ගංගා වසර මුළුල්ලේදීම ජලයෙන් හිඟපාඩු නැතිවම ගලා බසී.තෙත් කලාපයට අයත් වන මෙම බල ප්‍රදේශ දේශගුණික තත්ත්වයෙන් මධ්‍යස්ථ වේ. රක්වාන කඳුවැටියත්, සිංහරාජ වන ආවරණයත් මේ ප්‍රදේශයේ විශේෂයෙන් දෙනියාය අවට ප්‍රදේශයේ දේශගුණික තත්ත්වයට බලපා තිබේ. මෙය වසරේ මාස අනුව විචල්‍යනට ලක්වේ. පෙබරවාරිය උෂ්ණත්වයේ කිසියම් වැඩිවීමක් ඇති මාසයක් ලෙසින් හැඳින්වේ.තෙත් කලාපීය සදාහරිත වනාන්තර කලාපයකට අයත් කොටපොළ ප්‍රාදේශීය ලේකම් කොට්ඨාසය ශ්‍රී ලාංකේය වෘක්ෂලතා කලාප අතුරින් ප්‍රධාන තැනක් ගනී. ලෝක උරුමයක් වූ සිංහරාජ රක්ෂිත වනාන්තරයේ කොටසක් හා දියදාව රක්ෂිතය මෙයට අයත්වීම සුවිශේෂී වේ. ජෛව විවිධත්වය ද ඉතා ඉහළය. ඒ නිසාම දෙනියාය මැදිකොට නැඟී සිටිනා රක්ෂිත වනාන්තරවලට වැඩි වටිනාකමක් ලැබී තිබේ. මෙහි වර්ෂාපතනය මිලිමීටර 2400 ඉක්මවයි. නිරිත දිග මෝසම් සුළං මඟින් මේ ප්‍රදේශයට අධික වර්ෂාපතනයක් ලැබේ. වාර්ෂික වර්ෂාපතනය අඟල් 100 – 150ත් අතර වේ. සිංහරාජ වන ආවරණත් සෘජු බලපෑමට ලක්වන මේ ප්‍රදේශවලට අඟල් 100-175 පමණ වැඩි වර්ෂාපතනයක් ලැබේ.නියෝජ්‍ය ඇමැති ලක්ෂ්මන් යාපා අබේවර්ධන මහතා සංචාරයට එක්වෙමින්ඓතිහාසික වටිනාකමින් හෙබි ගැටබරුව රජමහා විහාරය ද දේවාලය ද කොළවෙනිගම රජමහා විහාරය ද බැතිමතුන්ගේ සිත් නිවා සනසවා ලයි. සොළීන්ගෙන් පරාජය වූ වලගම්බා රජු මෙහි සැඟව සිටි නිසා ඊට ගරු පුද ලෙසින් රජු මේ ගැටබරු විහාරය හා දේවාලය ඉදිකොට දී තිබේ. රජ්ජුරුබණ්ඩාර දෙවියන් කෙරෙහි ද මෙහි ජනයා තුළ පවතින්නේ දැඩි විශ්වාසයකි. ගැටබරු විහාරයේ වාර්ෂික පෙරහර ද ඉතාමත් අලංකාරය. එය ජූලි හා අගෝස්තුවලදී සිදුකැරේ. ශ්‍රී දන්ත ධාතූන් වහන්සේ සතුරන්ගෙන් ආරක්ෂාව පතා බුවනෙකබාහු රජු විසින් වසර 5ක් තිස්සේ සඟවා තබන ලද්දේ කොළවෙනිගම රජමහා විහාරයේය. ඊට සැලකීමක් ලෙසින් මේ රජමහා විහාරයට අක්කර 1798ක් හා ගම්වරයක් ද රජු විසින් පූජා කර ඇති අතර අද දවස ද මෙම ගම්වරයේ ඉඩම් විහාරය විසින් පාලනය කෙරේ.”ගාල්ලට පමණක් සංචාරකයන් දෙලක්ෂ දසදහසක් දෙනා එනවා. අධිවේගී මාර්ගයේ සංචාරකයින් 100%ක් උණවටුනට එනවා. එහෙත් මේ දෙස් විදෙස් සංචාරක පිරිස ගම ඇතුළට කැඳවා ගැනීමට හැකිවිය යුතුයි. ඔවුන්ගේ සිත් ඇදගන්නා බොහෝ දේ මෙහි ඇති බව කියාදිය යුතුයි.” ආර්ථික සංවර්ධන නියෝජ්‍ය ඇමැති ලක්ෂ්මන් යාපා අබේවර්ධන මහතාගේ අදහස එයය. සංස්කෘතියට බාධා නොවූ අපේ මෙම සුන්දර පරිසරය ලෝකයට පෙන්වාදීමට දකුණට ගෙන එන සංවර්ධනය දෙනියායට ගෙන ඒමටත්, මෙය සංචාරක කලාපයක් බවට පත් කිරීමටත් සියලු දෙනා කටයුතු කළ යුතුයි.මේ වන විට ඌරුබොක්ක නගරය ජනීජනයාට සුවපහසුව ළඟා කරදෙන අංගෝපාංගයන්ගෙන් සමන්විත පහසුකම් සපිරි නගරයක් බවට කඩිනමින් පත්කැරෙමින් පවතී. 2016 වන විටදී විසිපන්ලක්ෂයක සංචාරක පිරිසක් ආගමනය කැරෙන බවට ද විශ්වාසය පළවේ. දකුණින් ගම ඇතුළට පැමිණ මෙහි සුන්දර තැන් නරඹන සංචාරකයිනට නවාතැන් පහසුකම් සැලසීම සඳහා ගම තුළ වෙසෙන අයවලුන් හට අඩුතරමේ පහසුකම් ඇති කාමර දෙකක් ඇති නිවාස තනා සිය ආර්ථිකය යහපත් කරගැනීමට මින් අවකාශ සැලසෙන බවට ද ඇමැතිවරයා සඳහන් කළේය.ඔබට යමක් පැවසිය යුතුය. ඔබේ විවේකය නුවරඑළියේ ගෙවා දැමීමට අදහස් කරන්නේ ද? දකුණට පැමිණ නන් විසිතුරු තැන් නැරඹීමට සිතා එන්නේ නම් එසේ පැමිණි විට දෙනියායටත් එන්න. එහි සිහිලස නුවරඑළියට සමානය. සිසිල් පවන පරිසරයේ සුන්දරත්වය විවේකය සොයන ඔබේ ගත සිත චමත්කාරයෙන් ප්‍රබෝධවත් කරවනු ඇත. සුන්දර දිය ඇලි ස්වභාවික වනාන්තර මෙන්ම ප්‍රදේශය පුරා විසිරුණු තේ වතු ඔබේ නෙතට රසඳුනක් ම වනු ඇත. සොබා සොඳුරු බවේ නවාතැන දෙනියාය නොවේදැයි වරක් නොව කිහිප වාරයක් ඔබ මුවින් කියැවෙනු ඇත.දෙනියායේ සංචාරයකින් පසු අමල් යශෝමන් ජයසිංහපින්තූර – වාසිත පටබැඳිගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>01</month>
      <day>20</day>
    </date>
    <link>http://www.silumina.lk/2013/01/20/_art.asp?fn=af1301206</link>
    <topic> අපි සන්තෝසෙන් ඉන්නේ දුක ශෝකේ නෑ දන්නේ අයියා මල්ලී වාගේ අයියා මල්ලී..</topic>
    <author>ඉනෝකා සමරවික්‍රමඡායාරූප දයාරත්න බණ්ඩාරකෑගල්ල දිස්ත්‍රික් සමූහ</author>
    <content>‘වයිරා’ නම ඇහුවම කාටත් හිතේවි මං ගවයෙක් කියලා. ඒත් මං ගවයෙක් නෙමෙයි. ඌරෙක්. නිකම්ම නිකම් ඌරෙක් නෙමෙයි. වල් ඌරෙක්. සමහරු නම් නහය හකුළුවා ගනීවි. කැලේට උරුම වෙලා හිටපු මම ගමට ආවේ කොහොමද කියල ඔහේලට හිතෙනවා ඇති. ඒ වගේම අවුරුදු ගාණක් තිස්සේ පියදාස අයියගේ ළඟ හිටපු මම එකපාරටම මෙච්චර ප්‍රසිද්ධ වෙච්ච එක ගැන පුංචි සතුටකුත් තියෙනවා. ඒත් ඉතිං ඔය ප්‍රසිද්ධිය හරහා මොන මොන ප්‍රශ්න ඒවිද කියලා කාටද කියන්න පුළුවන්.කෑගල්ල අලපලාවෙල ගමේ එච්.පී. පියදාස අයියගෙ ගෙදර ආපු මුල්ම දවස මතක නැති වුණත් එයැයිගේ පපුවට තුරුලු වෙලා ඒ උණුසුමත් එක්ක ආව ගමන නම් හිතේ යාන්තමට තියෙනවා. පියදාස අයියා ළඟට මං එන්න කලිනුත් ඌරෙක් හිටියලු. එළදෙනක් හිටියලු. කොහොම හරි මම මාස හතේ ඉඳලම බිව්වේ පියදාස අයියා හදලා දුන්න පිටිකිරි. පියදාස අයියා කියන්නේ හරි පුදුම මනුස්සයෙක්. සමහරු අපේ පරපුරේ ඈයොන්ගෙ මස් විවිධ ක්‍රමයට උයලා බැදලා රස කර කර බුදින කොට පියදාස අයියා මට අභය දානය දුන්නා. ඒ විතරක් නෙමෙයි ආදරයෙන් දයාවෙන් කරුණාවෙන් මාව බලාගන්නවා.පියදාස අයියා දරුවෝ පස්දෙනකුගේ තාත්තා කෙනෙක්. ඔහු ඉස්සර වැඩ කළේ ජනවසමට අයිති තලමල්ගම වත්තේ මුරකාරයා හැටියට. පියදාස අයියා කියන්නේ කම්මැලිකමක් නැති මනුස්සය. වයස අවුරුදු හැත්තෑ දෙකක් වුණත් තාම වත්තපිටියේ වැඩ කරනවා. දරු මුනුපුරන්ගේ සුරතල් බලන අතරේ පියදාස අයියා මට සලකන්නෙත් දරුවෙක් වාගේ.ගවයෝ, එළුවෝ, බල්ලෝ, කුරුල්ලෝ, පූසෝ, ලේන්නු වගේ සත්තු ආදරයෙන් හදාගත්තත් මං වගේ වල් ඌරෙක්ව ආදරයෙන් බලාගන්නේ කවුද? පියදාස අයියට මගෙන් කිසිම ආර්ථික වාසියක් ඇත්තෙත් නැහැ. මට පියදාස අයියා වෙනුවෙන් කරන්න පුළුවන් දෙයකුත් නැහැ. එහෙමත් තියෙද්දි මට මෙච්චර ආදරයෙන් කරුණාවෙන් සලකන එක අදහාගන්නත් බැහැ.කැලේ හිටියා නම් මෙලහකට මං කාගේ හරි ගොදුරක් වෙලා. ඒත් මේ ජීවිතේ කොච්චර සැපවත්ද? උදේ පාන්දරම මට කිරි එකක් ලැබෙනවා. ඊට පස්සේ හාල් හුණ්ඩු දෙකක විතර බත් ලැබෙනවා. එළවුළුත් එක්ක. දවල්ටත් බත්, රෑටත් හොඳට බත් ලැබෙනවා. අපේ පරපුරේ අනිත් අය නම් අල ජාති හාරගෙන කනකොට මට තුන්වේලටම කන්න ළඟටම ලැබෙනවා. පියදාස අයියා මාව හොඳට නාවනවා. සබන් පුසුඹ දැනෙනකොට මට උදේට කැලේ පැත්තට ගියත් මඩ නාන්න හිතෙන්නේ නැහැ.ඒ නිසා මං හරි පිරිසුදුයි. මං රාත්‍රියට ටිකක් වෙලා පියදාස අයියගේ ඇඳේ පැත්තකම නිදියනවා. ආයිෂ්! අප්පා! එතැන මාර සනීපයි. මදුරුවෝ කන්නෙත් නැහැ මදුරු දැලක් තියෙන නිසා. ඒත් ඒ මනුස්සයට හිරිහැරයක් කියල හිතෙනකොට ඒ පුංචි ගෙයි මට වෙන්වෙලා තියෙන කෑල්ලේ මං නිදිය ගන්නවා. සමහර වෙලාවට මං පියදාස අයියගේ දෙපා ළඟ ඉන්නේ. කතාකරන්න පුළුවන් වුණා නම් මං පියදාස අයියට මේ හැම දේටම පින් දෙනවා. ඒත් මගේ මේ ළෙන්ගතුකම ඔහු හොඳහැටි හඳුනනවා.පහුගිය දවස්වල නම් පියදාස අයියා හිටියේ හරිම හිතේ අමාරුවෙන්. මං මේ ගෙදර ජීවත් වෙන්න ආවට පස්සේ කවදාවත් කාටවත්ම හිරිහැරයක් කරලා නෑ.පියදාස වෙසෙන නිවෙසකොහොම හරි පත්තරවල මං ගැන ගිය සමහර තොරතුරුත් එක්ක පියදාස අයියට තමයි හිත් අමාරුකම් ඇතිවුණේ. පහුගිය දවසක පියදාස අයියට පොලිසියට එන්න කියලා තිබුණා. මං හිතුවා මට ගම දාලා යන්න වේවි කියලා. පියදාස අයියත් හිටියේ හැඬූ කඳුළින්.“පුංචි කාලේ ඉඳලා හදාගත්ත වයිරව මම කොහොමද මගෙන් වෙන් කරන්නේ. අපි අපෙන් වෙන්වුණොත් දෙන්නටම පිස්සු හැදේවි. ඒ පියදාස අයියගෙ වචන.වයිරා කාටවත් වරදක් නැති එකා. කමක් නැහැ වයිරො මං හෙට පොලිසියට යනවා. උඹව මං කාටවත් දෙන්නේ නැහැ.”පියදාස අයියා මගෙ ඔළුව අතගාමින් ඇඬුවා.සජීව චාමිකරඅධ්‍යක්ෂ (පරිසර සංරක්ෂණ භාරය)”පියදාස අයියට මොනවා හරි වේවිද?” මං හිටියේ හිතේ දෙගිඩියාවෙන්. මෙන්න බොලේ අඬ අඬා පොලිසි ගිය පියදාස අයියා හිනාවෙවී ගෙදර එනවා.”මං හිතුවෙ වයිරො උඹව මට නැති වේවි කියලා.. පොලිසියට යනකොට මොනවා වේවිද කියලා හිතාගන්න බැරි වුණා. ඒත් ඒ මහත්තුරු මට සැරවුණේ නැහැ. පුටුවක් දීලා වාඩිවෙන්න කිව්වා. මමත් ඉතිං වාඩි වුණා.”ලොකු උන්නැහැ අපි මේ සතාව සත්තු වත්තට දාමු”එක මහත්තයෙක් කිව්වා. මට නිකම් හුස්ම හිරවුණා වගේ. ඇත්තමයි වයිරො මට ඇඬුණා. මං ඒ අයට කිව්වා මං උඹව හදාගත්ත හැටි. උඹ කාටවත් කරදරයක් නැති සතා කියලා කිව්වා.”එහෙනම් ලොකු උන්නැහේ සතාට වෙනම කූඩුවක් හදලා ඇතිකරන්න” කියලා ඒ මහත්තුරු මාව ගෙදර එව්වා.”පියදාස අයියා මගෙ හිස අතගාලා කිව්වා. ඒ මුහුණේ තිබුණේ පුදුම සතුටක්. මං හිතුවේ මට පියදාස අයියා දාලා යන්න වේවි කියලා. එහෙම ගියා නම් මං කොහොමද ඒ අලුත් ජීවිතේට හුරුවෙන්නේ. බත්, එළවුළු කන්න, කිරි බොන්න පුරුදු වෙච්ච මං තව පොඩ්ඩෙන් අලි අමාරුවක වැටෙනවා. ඊටත් වඩා පියදාස අයියගෙ ආදරේ නොලැබී මාව මැරිලා යනවා.මට ආයෙත් මේ ගෙදර දුවලා පැනලා සතුටින් ඉන්න පුළුවන්. මං වැරැද්දකට කළ දෙයක් නම් හිතාගන්නටම බෑ. මං යම් විදියකින් එහෙම දෙයක් කළොත් අමාරුවේ වැටෙන්නේ පියදාස අයියා කියලා මං දන්නවා. දැන් ඉතිං පියදාස අයියටයි මටයි සතුටෙන් ඉන්න පුළුවන්.එක අතකට බැලුවම මසට මරන්න ඌරෝ හදන්න පුළුවන් නම් ආදරෙන් දයාවෙන් මං වගේ වල් ඌරෙක් හැදුවම ඇති වැරැද්ද මොකක්ද?අනිත් එක ඉතිං ඌරෝ මරලා සල්ලි හම්බ කරන රටේ වල් ඌරෙක් වන මාව නඩත්තු කරන්න මාසෙකට රුපියල් දහදාහක් වියදම් කරන මිනිහෙකුට ඉන්නව ඇත්තෙත් පියදාස අයියම විතරක් වෙන්නැති.ඉනෝකා සමරවික්‍රමඡායාරූප දයාරත්න බණ්ඩාරකෑගල්ල දිස්ත්‍රික් සමූහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>01</month>
      <day>20</day>
    </date>
    <link>http://www.silumina.lk/2013/01/20/_art.asp?fn=af1301207</link>
    <topic>කොළඹ රාජකීය විදුහලේ EDEX සිහිනයට  ජීවයක්</topic>
    <author>ටෙක්ලා පද්මිණි කාරියවසම්</author>
    <content>ශ්‍රී ලංකාව ලොවට බුද්ධිමතුන් තිළිණ කරන රටකි. එසේ වන්නේ ලාංකිකයෝ නිදහස් අධ්‍යාපනයෙහි ප්‍රතිඵල භුක්ති විඳින්නෝ වන බැවිනි. නිදහස් අධ්‍යාපනයෙහි ප්‍රතිඵල භුක්ති විඳමින් ලෝකය දකින ශ්‍රී ලාංකිකයෝ ගමෙන් රටට ද රටින් ලොවට ද තිළිණ වුවද කිසිදාක තම රට ද පාසල ද අමතක කර නොදමති. එසේ වන්නේ තමන් සිප් ලබන පාසලින් අධ්‍යාපනය, හික්මීම සමඟ යුතුකම් වගකීම් පිළිබඳ ද අවබෝධයක් ලාංකේය දරුවා ලබන බැවිනි.තමන් සිප් ලද පාසල් මාතාවට සේවය කිරීමේ අරමුණ ඇතිව ආරම්භ වූ කොළඹ රාජකීය විද්‍යාලයීය සංගමය 2004 වසරේ සිට නව ක්‍රියාමාර්ගයක් අනුගමනය කළේය. ඒ රට පුරා සිටින දහස් ගණනක් තරුණයන්ගේ සිහින සැබෑ කරගැනීමට මඟපෙන්වීමයි. EDEX  ලෙස නම් කළ මෙම ව්‍යාපෘතිය ඔස්සේ කොළඹ රාජකීය විද්‍යාලයයේ දරුවන් පමණක් නොව දේශය පුරා තරුණ පරපුරට ප්‍රතිලාභ ලබාදීම කොළඹ රාජකීය විද්‍යාලයීය සංගමයේ අරමුණු විය.ඒ අරමුණු ඉටුකර ගැනීමෙහිලා ඔවුහු දේශයේ දරුවන්ගේ අවශ්‍යතා හඳුනාගෙන ඊට විසඳුම් ලෙස විකල්ප තෝරා ගැනීම් හඳුන්වා දී ඇත. රට තුළ වර්ධනය විය යුතු පශ්චාත් අධ්‍යාපන වෘත්තිය ප්‍රවණතා හා කුසලතා සංවර්ධනයට හා පාසල් පද්ධතියේ අඩු ලුහුඬුකම් මඟහරවා ගැනීමට උපකාරී කිරීමට ද EDEX  ඉදිරිපත්ව සිටී.ජගත් තරගකාරිත්වය සඳහා ශ්‍රී ලාංකේය තාරුණ්‍ය සවිබල ගැන්වීම අරමුණු කොට ක්‍රියාත්මක වන EDEX  යන ආකල්ප හා බහුවිධ කුසලතා හා තිරසාර දිවි පැවැත්මක් ඇති ශ්‍රී ලාංකේය ප්‍රජාවක් බිහි කිරීම අරමුණු කොට ගෙන සිටී.එම අරමුණු ජය ගැනීම අරබයා 2004 වසරේ බී එම් අයි සී එච් හිදී ජාතික මට්ටමේ ප්‍රදර්ශනයක් පවත්වන්නට යෙදිණ. විශේෂිත වෘත්තිය කෙරෙහිම ඇල්ම දක්වමින් සිටි ලාංකික තරුණයාට ද තම දරුවන් විශේෂිත වෘත්තින් කරා යොමු කිරීමේ අරමුණු ඇතිව සිටින මාපියනට ද තම දරුවන්ගේ කැමැත්ත පරිදි වෘත්තිය අධ්‍යාපනයට යොමු වීමට අවශ්‍ය මාර්ගෝපදේශනය EDEX  මඟින් ලබා දිණි.දේශීය විදේශීය විශ්ව විද්‍යාල ලෝ ප්‍රකට වෘත්තීය පුහුණු ආයතන පිළිබඳ දැනුම තොරතුරු EDEX  ඔස්සේ ලබා දුන් රාජකීය විද්‍යාලයීය සංගමය මේ වන විට තම කාර්යයේ සාර්ථක දසවැනි සංවත්සරය සැමරීමට සූදානම් වෙමින් සිටී. තම දසවන සංවත්සරය EDEX  සිහිනයට ජීවයක් ලෙස රාජකීය විද්‍යාලයීය සංගමය නම් කර ඇත. එම සිහිනයට ජීවය ලබාදීමේ සමාජ සද්කාර්ය සඳහා EDEX  සමඟ ශ්‍රී ලංකා පොත් ප්‍රකාශකයන් ගේ සංගමය සිළුමිණ පුවත්පත හා බී එම් අයි සී එච් යන ආයතන එක්ව සිටී.පසුගිය වසර කිහිපය පුරාම පාසල් දරුවන් අතර චිත්‍ර තරග පැවැත්වීම මඟින් දරුවන්ගේ කුසලතා වර්ධනයට කටයුතු කළ EDEX  රාජකීය විද්‍යාලයේ මෙන්ම රට වටා පාසල්හි ආර්ථික දුෂ්කරතා ඇති දරුවන්ට අනුග්‍රහය දැක්වීමට ද යොමු වී ඇත.පාසල් පද්ධතියට ඇතුළත් වන දරුවන් අතරින් විශ්ව විද්‍යාලයයට ඇතුළත් වන්නේ අල්ප තරයක වන අතර ඉතිරි පිරිස උසස් අධ්‍යාපනයේ දී හෝ ප්‍රාථමික අධ්‍යාපන මට්ටමේ දී පාසල හැර යයි. එසේ වසරකට පාසල් පද්ධතියෙන් පිටවන ලක්ෂ 3 කට වැඩි පිරිසක වෘත්තිය මාර්ගෝපදේශනය සඳහා නිසි ක්‍රමවේදයක් සැකසීම කළ යුතු විය. EDEX  තම කාර්යය ආරම්භ කරද්දී ශ්‍රී ලංකාව තුළ එවන් ක්‍රියාවලියක ප්‍රගතියක් දක්නට නොතිබිණි.ඒ වෙනුවෙන් රාජකීය සංගමය සාර්ථක උත්සාහයක් ගෙන තිබේ.පාසල් අධ්‍යාපනයෙන් මහා සමාජයට යොමු වන දරුවන් අතරමං නොවන සේ පුළුල් වෘත්තිය අධ්‍යන ක්‍රමයක් අධ්‍යාපන ක්‍රමවේදය තුළ ම බිහිකළ යුතුය. එමඟින් කුසලතා පූර්ණ දරුවෝ ම පාසල් පද්ධතියෙන් සමාජගත වෙති.ඒ සඳහා තරුණයන් දිරිගැන්වූ EDEX  දේශීය විදේශීය වෘත්තිය මාධ්‍ය ප්‍රදර්ශනයක් පවත්වා තරුණයාගේ ආකල්ප වෙනස් කිරීමට ද තරුණයා දැනුමෙන් වෘත්තිය නිපුණත්වයෙන් පරිපූර්ණ කිරීමට උත්සාහ දැරු අතර රැකියා අපේක්ෂකයා ගේ ජීව දත්ත ආයතන වෙත යොමු කිරීමට ද කටයුතු යෙදිණ.ඊට අමතරව වෘත්තිය මාර්ගෝපදේශකත්වය පිළිබඳ තෛ‍්‍රමාසික සඟරාවක් පාසල් හා පුස්තකාල වෙත නොමිලයේ බෙදා හරින්නට ද EDEX  කටයුතු කැර ඇත.රාජකීය විද්‍යාලයයේ අවශ්‍යතා කෙරෙහි අවධානය යොමු කළ රාජකීය සංගමය තම විද්‍යාලයට අමතරව රටෙහි ඈත දුර බැහැර ප්‍රදේශයන් හි පාසල් හි දරුවන්ගේ අවශ්‍යතා සපුරා දීමට ද උත්සුක විය.ඒ යටතේ පාසල් සඳහා පුස්තකාල ඉදිකර දීම පාසල් සඳහා ගොඩනැඟිලි ඉදිකර දීම, මෙන්ම පාසල් දරුවන්ගේ අධ්‍යාපන අවශ්‍යතා සපුරා දීමට ද කටයුතු කර තිබේ. දුෂ්කර පාසල්හි දක්ෂ දරුවන් කෙරෙහි විශේෂ අවධානය යොමු කළ රාජකීය විද්‍යාලයීය සංගමය පදවිය ශ්‍රී ජයන්තිපුර විද්‍යාලයේ උසස් පෙළ හදාරණ දරුවන් දෙදෙනෙකු සඳහා පාපැදි ලබා දී ඇත්තේ පාසලට දිනකට සැතපුම් 15 දුර ගෙවා ඒමට ඇති දුෂ්කරතාව හඳුනා ගනිමිනි. ඉන් ඒ දක්ෂ දරුවන්ගේ අධ්‍යාපනයට දිරියක් ලැබිණි.මේ සියලු ව්‍යාපෘති සඳහා EDEX  ප්‍රදර්ශනයෙන් ලබන ආදායම ආයෝජනය කරන රාජකීය විද්‍යාලයීය සංගමය සමාජ මෙහෙවරෙහි යෙදේ.ප්‍රධාන නගරයන්ගෙන් බැහැරව අධ්‍යාපනයෙහි යෙදෙන දරුවන් දක්ෂයන් වුවද ඔවුන්ගේ දක්ෂතාවයන් ගෙන් ප්‍රයෝජනයක් රටට ලබා ගැනීමට නොහැකි වන්නේ ඔවුන්ට අවශ්‍ය අධ්‍යයන අවස්ථා සැලැසී නැති බැවිනි.මේ තත්ත්වය තේරුම් ගත් රාජකීය විද්‍යාලීය සංගමය පාසල් සඳහා ක්‍රීඩා උපකරණ, පරිගණක විද්‍යාගාර හා විද්‍යාගාර සඳහා රසායන ද්‍රව්‍ය ආදිය ලබා දෙමින් මහරු මෙහෙයක යෙදේ.තම දස වසරක මෙහෙවරෙහි අනාගත සුබ සිහින දකින EDEX  දැයේ දරුවන්ගේ සිහින සැබෑ කර දීමට සමාජ වගකීම් හඳුනන්නන් හා අත්වැල් බැඳ ගැනීමට ඉදිරිපත්ව සිටී.ඕනෑම ආයතනයක් සමාජ සුබසාධනය සඳහා වාර්ෂිකව වෙන්කරන මුදලින් කොටසක් දේශයේ අධ්‍යාපනයේ අභිවෘද්ධිය වෙනුවෙන් වැය කළ යුතු බව රාජකීය විද්‍යාලීය සංගමයේ සභාපති කමල් අබේසිංහ පවසයි.“පරිසර සංරක්ෂණ පරිසර සංවර්ධන පරිගණක තාක්ෂණ ව්‍යාපෘති ඔස්සේ මෙන් ම දරුවන්ගේ නිපුණතා වර්ධනය, යහ ආකල්ප ගොඩනැඟීම, වෘතිය මාර්ගෝපදේශනය ඔස්සේ අනාගතයට සුදුසු ප්‍රායෝගික අධ්‍යාපනයක් ලබා දෙමින් ශ්‍රී ලාංකීය තරුණයා බලගැන්වීමට කිරීමට ව්‍යාපාරික ආයතනයන්ට EDEX  සමඟ අත්වැල් බැඳ ගැනීමට ආරාධනා කරන රාජකීය විද්‍යාලයීය සංගමය ඉන් ඔවුන්ගේ අරමුණු සාක්ෂාත් කරගැනීමට හැකි වන බව පවසයි.EDEX  වෘත්තිය අධ්‍යාපනික හා මාර්ගෝපදේශන ප්‍රදර්ශනය මේ මස 18, 19, 20 තෙදින කොළඹ දී ද 25, 26 දෙදින නුවර දී ද පැවැත්වීමට කටයුතු සූදානම් කර තිබේ. EDEX  සිහිනයට ජීවය ලැබීම දේශීය තාරුණ්‍යයේ අභිප්‍රායයන් සාර්ථක වීමට අත්වැලක් වනු ඇත.ටෙක්ලා පද්මිණි කාරියවසම්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>01</month>
      <day>20</day>
    </date>
    <link>http://www.silumina.lk/2013/01/20/_art.asp?fn=af1301208</link>
    <topic>නියම පත්තර කාරයාගේ හැටි කොහොම ද?</topic>
    <author>මහින්ද අබේසුන්දර</author>
    <content>පෝක් සමුද්‍රයේ සිට වැල්වෙටිතුරෙයි දක්වා පිහිනීමට ඇස්ලින් ඩයස් සූදානම්ය. ඇයගේ සහායට තවත් තරුණයෙක් දියට බැස තිබේ. මුහුද හරි චණ්ඩය. රළ ගෙඩි කපාගෙන පිහිනිය යුතුය. මෙහිදී තවත් එක් කරුණක් කිව යුතුමය. වැල්වෙටිතුරෙන් බෝට්ටුවලට ගොඩ වූ පිරිස හතළිස් පහකි. පෝක් සමුද්‍රයෙන් බැස්සේ ද එම පිරිස බව අපටත් වඩා රේගු පරීක්ෂකයෝ දනිති. එහෙත් ෆෝක් සමුද්‍රයේ සිට වැල්වෙටිතුරේ දක්වා එන්නට ගොඩ වූ පිරිස හතළිස් හතකි. දෙකක් වැඩි වූ බව අපටත් වඩා හොඳින් දන්නේ රේගු පරීක්ෂකවරුන්ය.පිහිනන අයට දියර ආහාර දෙන්නට ගමන සංවිධාන කළ දෙමළ ව්‍යාපාරිකයන් සූදානම්ය. බෝට්ටුවේ සිටින මටත් සුගතදාසටත් දැන් තරමක බයක් තිබේ.“මචං මගේ බඩ දඟලනවා” සුගතේ කෙඳිරි ගායි.“යකෝ පින්තූර ගනින්. බඩේ දැඟලිල්ලට යාපනයට ගිහින් බෙහෙතක් කර ගනිමු” මම කීවෙමි.දැන් සුගතේ පින්තූර ගනී. ඇස්ලින් ඩයස් පිහිනයි. සහයකයා ද එසේමය. ටික දුරක් පිහිනද්දි ඔවුන් දෙදෙනාම දියවැල් සමඟ මාරක සටනක් කරන බව පෙනේ. බෝට්ටු යන ගමන් මඟ කෙළින් නොව වටයක් බව පෙනේ. පෝක් සමුද්‍රයේ පිහිනුම් වාර්තාව පිහිටුවා සිටින නවරත්නම් දෙමළ ජාතිකයෙකි. මේ ගමන සංවිධාන කර ඇත්තේ ද දෙමළ ව්‍යාපාරිකයෝය. එහෙත් එම වාර්තාව බිඳින්නට පෝක් සමුද්‍රයේ සිට වැල්වෙටිතුරේට පිහිනීම ආරම්භ කළේ සිංහල කාන්තාවකි. එහෙම නම් මේ පිහිනුමට සහායක් ලැබේ ද යන සැකය අප තුළ හටගෙන තිබේ.“මොන බම්බුවද මචං මේ ගෑනිට පීනන්න බෑ. මුහුද හරි සැරයි. බලහන් කො අරුන් රවුමේ යන්නෙ. කෑම ටිකවත් දෙයි ද දන්නෙ නෑ” සුගතේ කියන්නට පටන් ගත්තේය.ඇස්ලින් ඩයස් පිහිනුවේ සැතපුම් පහකටත් අඩු ප්‍රමාණයකි. කාගේත් බලවත් ඉල්ලීම පිට ඇය බෝට්ටුවට ගොඩ වූවාය. ඇයගේ පෙරැත්තය වූයේ අමාරුවෙන් හෝ පිහීනමය. දෙමළ ව්‍යාපාරිකයන්ගේ අරමුණ පිහිනීම නොව ලංකාවෙන් රත්රන් ගෙනත් ඉන්දියාවට විකුණා ඉන්දියාවෙන් කල්ලතෝනීන් හෙවත් හොර වැසියන් ලංකාවට ගෙන ඒමය. බෝට්ටුවෙන් ගිය 45 දෙනා ආපසු එන ගමනේ දී 47 ක් වූයේ ඒ නිසාය.දැන් ඉතින් පිහිනීම නතර කිරීම ඉතාමත් හොඳ යයි මට හිතුණේ පින්තූර ගන්නට කෙනකු නැති නිසාය. සුගතදාස බෝට්ටුවේ වැතිරී වමනේ දමන්නේය. ඒ Sea Silences ද නැතිනම් අබිං මිශ්‍ර තේ එක ද යන්න නොදනිමි.සුගතදාස පමණක් නොව බෝට්ටුවේ එන්ජින් රියැදුරු සහ තවත් කිහිප දෙනකු වමනේ දමනවා මම දුටුවෙමි.දැන් ඉතින් කාගෙත් බලාපොරොත්තු සුන්වී හමාරය. පිහිනීම නැත. සුගතදාස වමනේ දමා ඉවර නැත. දැන් අප සියලු දෙනා හිස් අහස දෙස බලා දෙවියන් සිහි කරමින් ඉන්නේ ගොඩබිමක් පේන තුරුය. වේලාව සවස පහට පමණ ඇත. දැන් ඈතින් පොල් කරටි පෙනේ. සිතට පුංචි සතුටක් දැනේ. සුගතේ නැගිට්ටේය.“මචං දැන්නම් ඉතින් ළඟයි” මම කීවෙමි.“ඇයි මැරෙන්න ද” සුගතේ ඇසුවේ කේන්තියෙනි.“නැහැ යකෝ බෝට්ටුවෙන් බහින්න” මා එසේ කී විට සුගතේද ගොඩබිම දෙස බැලුවේය.අප දෙන්නාගේ කලිසම් කමීස තෙමිලාය. කලිසම් කකුල් දණහිසට නමාගෙනය. කමීස කෙර්ය. වැලිවෙටිතුරේට ආවේය. රේගු නිලධාරීහු සියලු දෙනා පරීක්ෂා කොට ගණන් කළහ. හතළිස් හතක් නැත. මෙහෙන් ගිය හතළිස් පහම සිටිති. එතකොට පෝක් සමුද්‍රයෙන් නැගපු දෙන්නාට මොකද වුණේ.ඒ දෙදෙනා ගොඩබිම පෙනි පෙනී මුහුදට පැන්නාහ. ඔවුහු පීනා සයුර තරණය කළහ. හොරවැසියන් දෙදෙනා පිළිගන්නට පිරිසක් සිටිති. ඔවුන් දෙදෙනාගේ කූපන් පොත් හැඳුනුම් පත් සියලු දේ සූදානම්ය. ඒ තොරතුරු අප දැනගත්තේ කොළඹ ආ පසුවය.“මචං අපට බෑ මුන් එක්ක ඉන්න අපි යං යාපනයේ රෙස්ට් හවුස් එකට. හරි ද” සුගතේ යෝජනා කළේය. අපි රෙස්ට් හවුස් එකට ගොස් කාමරයක් ඉල්ලා සිටියෙමු.තානායමේ කළමනාකරු අපේ හිසේ සිට දෙපතුල දක්වා බැලුවේය. දෙන්නාම තෙත බරියම් වෙලාය. කලිසම් කකුල් නවාගෙනය.“මේ තානායමේ කාමර දෙන්නේ වැදගත් අයට” මැනේජර් කෙළින්ම කීවේය. ඒ ඇත්තය. අප දෙන්නාගේ වැදගත් කමක් පෙනෙන ලක්ෂණ කිසිවක් නැත. පසුව අප කවුද? කොහේද ගියේ, මොකද වුණේ ආදි සියලු තොරතුරු හෙළි කර පසු කාමරයක් ලැබුණි. නාන කාමරයට ගොස් ඇඟපත සෝදා ගෙන ඇඳුම් මාරු කළ පසු අපි වැදගත් උදවිය බවට පත් වූයෙමු.දැන් ඉතින් සවස පත්තරයට වාර්තාවක් දිය යුතුය. තානායමින් පොඩි අඩියක් බඩට වැටුණු පසු මොළයේ ක්‍රියාකාරිත්වය වැඩි විය. දුරකථනයෙන් වාර්තාව දුන්නෙමි. පින්තූර යවන්නට අද වගේ ඊ මේල් නැත. ඒවා යවන්නට කෝච්චියට දිය යුතුය. කෝච්චියෙන් අප යන විටම රැගෙන ගියාම වැඩේ හමාරය.පසුවදා කොළඹට ආවෙමු. සවස පත්තරයේ පොල් ගෙඩි අකුරින් පළවී තිබුණේ “මිනී මෝරකු සමඟ පොර බදා ඇස්ලින් ඩයස් පිහිනීම නතර කළ බවයි. එය ලියා තිබුණේ පිහිනුම් සූරයන් පසුපස යාන්ත්‍රික බෝට්ටුවකින් ගමන් කළ දවස මණ්ඩලීය ලේඛක මහින්ද අබේසුන්දරයි. මට දැනුණේ මහා ආඩම්බර කමකි. එහෙත් ලොක්කා ධනපාල මහතා මතක් වූ විට ආඩම්බරකම කොහෙන් ගියාදැයි නොදනිමි. බෝට්ටුවේ පැය ගණන් තද අව්රශ්මියේ ගමන් කළ නිසා මගේ ඇඟ කළු පැහැ ගැන්වී ඇත. එක්වරම කන්තෝරුවේ අයට හඳුනා ගන්නටත් බැරි තරම්ය. කන්තෝරුවට ගොස් ලොක්කාට නොපෙනෙන්නට තැනින් තැනට මාරු වෙමින් සිටියෙමි.“අන්න ලොක්කා උඹ හොයනවා” ජැක්සන් කීවේ මා තව තවත් බියට පත්කරවමිනි. ඇඟ ගැහෙන්නට විය. කකුල් පණ නැති වන්නා සේය. ඉතා අමාරුවෙන් ලොක්කා ළඟට ගෑටුවෙමි.“හා ඉලන්දාරිය කොහොම ද? කළු වෙලා. මම දැක්කා වාර්තාව. මිනී මෝරා ලොකු ද?” ලොක්කා කියාගෙන කියාගෙන ගියේය. දැන් මොකාට එන්නෙදැයි මගෙ බය දෙතුන් ගුණයකින් වැඩි විය.“තමුසේ කරුණාකරලා කියනව ද ඇත්තටම මොකද වුණේ කියලා. මිනී මෝරු කතාව පැත්තකින් තියල ඇත්තම කියමු” ලොක්කා ප්‍රශ්න කළේය.මම ඇත්තම කීවෙමි.හරි හරි දැන් යන්න පුළුවන්. තමුසෙ නියම පත්තරකාරයෙක්” ලොක්කා කී විට හීන් දාඩිය දැමීම නතර විය. ජයග්‍රාහී ලීලාවෙන් ජැක්සන් ළඟට ගියෙමි. උන් හිතා හිටියේ මට ලොක්කා හොඳටෝම දෙහි කපාවි කියලාය.“අඩෝ මචං මම නියම පත්තර කාරයෙක්ලු. හරි ද” මම ජැක්සන්ට කීවෙමි.මහින්ද අබේසුන්දරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>01</month>
      <day>20</day>
    </date>
    <link>http://www.silumina.lk/2013/01/20/_art.asp?fn=af1301209</link>
    <topic>රේඛා</topic>
    <author>රූපාන්ති බුලත්සිංහල</author>
    <content>මිනිසත්කමේ වටිනාකම වචනවලට නගා කෙතෙක් දැයි කියා නිම කළ නොහැකිය. එතරම්ම මිනිසත් බව වටිනා සම්පතකි. ඒ සම්පත් උරුම වූවෝ සියතින්ම තම ජීවිතය විනාශ කර දමන්නේ එහි වටිනාකම හඳුනා නොගෙනය. පුංචි දෙයක දී වුවත්, අකම්පිත ඉවසීමට ඔවුන්ට නොහැකිය. මෙය මාගේ කරුමයැයි, මෙය මා ලබා උපන් හැටියැයි බොහෝ දෙනා ප්‍රකාශ කරන්නේ මන්දෝස්සාහීවය. සාපය ද ආශිර්වාදය ද නික්මෙනුයේ එකම මුවිනි.තමන්ගේ අයහපතට වචන තමන්ම කියා ගත් කළ එහි සුබවාදී බවක් කොහින් ද? තමාටම තමාව එපා වෙයි. එවිට ජීවිතය නැති කර ගැනීමට සිතේ. එලෙස ජීවිතය නැති කර ගැනීමට සිතූ අම්මා කෙනෙක් තම අවුරුදු 2 1/2 ක දරුවා රැගෙන කීප වරක්ම ජීවිතය නැති කර ගැනීමට සැලැසුම් කළේ මෙලොවෙන් සමු ගැනීමේ අදහසිනි. එහෙත් ඒ සියල්ල වැලැකුණි. ඇගේ ජීවිතය ඒ හැම විටම ආරක්ෂා වුණි. මේ සිද්ධිය වාර්තා වූයේ ගම්පොළ ප්‍රදේශයෙන් වුණත්, එය ප්‍රථම හා අවසන් සිද්ධිය නොවේ. මෙවැනි සිද්ධි තව තවත් වාර්තා වෙනු ඇත. එහෙත් මිය යාමට වඩා ජීවත්වීම වටී.ජීවිතය අතහරින්නෝ පරාජිතයෝය. එහෙත් ජීවත්වී ජීවිතය දිනාගත්තෝ වීර්යය වන්තයන් ය. මෙවැනි වීර්යයවන්තයන් අප මුළු හදවතින්ම අගය කළ යුතුය. මියයාමට වඩා වීර්යෙන් ජීවත්වීම ආදර්ශවත්ය.වේගයෙන් එහාට මෙහාට ඇදීයන වාහන අමාරුවෙන් මෙන් තම මොහොත එන තෙක් බලාගෙන හිඳියි. නළා ශබ්දයේ වේගවත් බවින් ඉවසිල්ලේ සීමාව පැහැදිලිය. යන්ත්‍රයක් මෙන් එහාට මෙහාට අත් කරකවන පොලිස් රාළහාමි වාහන හැසිරවීමේ යෙදෙයි. වාහන කලබලකාරීය. එහෙත් රාළහාමි සන්සුන්ය.රථවල සිටින ඇතැම් රියදුරන් ගමන් ඉක්මන් කරන අටියෙන් එහාට මෙහාට තම වාහනය ඉස්සර කරන්නට සැරසෙයි. මෙවැනි සිද්ධීන් ඔබත් මමත් කොතෙකුත් දැක ඇත. හෙට අනිද්දාට ද නිරන්තරව දක්නට ලැබෙනු ඇත. සිය වරක් දැක්ක ද සිදුවන්නේ එලෙසමය. එහෙත් රාලහාමිලාගේ වැඩ අකුරටය. මෙවන් අකුරටම තම රාජකාරියේ යෙදී සිටි රාලහාමි කෙනෙකු ගෙලිඔය ප්‍රදේශයේ දී රථයකට යට වූයේ නොසිතූ ලෙසය.ඉක්මන් කෙටිය. ඉක්මන අනතුරකට අත වනයි. දස දහස් වර තැවෙන්නට සිතිවිල්ලක් ඇති කරයි. නීති රීතියට එකඟව වාහන ධාවනය කළා නම් අද ද මහමඟ රාජකාරි කළ සැරයන්වරයා ජීවතුන් අතරය. එහෙත් නොහික්මුණ රියදුරා ඔහුට මරු කැඳවීය.රිය පැදවීමේ දී ඉවසිලිවන්තකම ඉතාමත් වැදගත්ය. අනෙක ඉස්සර කිරීම අපට හුරු වුවත්, එය මහාමාර්ගයේදී අනාරක්ෂිතව කිරීම සුදුසු නැත. මෙයින් අදහස් වෙන්නේ හෙමින් ධාවනය නොව අදාළ වේගයෙන් ධාවනය කිරීමය. මහාමාර්ගයේ දී තරගය මරු කැඳවන බව පමණක් සිහි තබාගන්න. එය ධාවකයාට පමණක් නොව මගියාට ද පොදුය.දෙවියන් ඇදහීම, පුද පූජා කිරීම යහපත්ය. එහෙත් දෙවියන්ට මුවා වී අකටයුතුකම් කිරීම කෙතරම් වංචාවක් ද? නැතිනම් කෙතරම් පහත් ද යන්න ඔබට වැටහෙනු ඇත. එහෙත් ඇතැම් මිනිසුන් එවැනි ක්‍රියා කිරීමට බියක් නැත. චකිතයක් ද නැත. ඔවුන්ට එවැනි දේ හුරුපුරුදුය. ඒ ගැන නැවත නැවත සිතීමට අවශ්‍ය නැත.මේ සිද්ධිය වාර්තා වූයේ සබරගමු ප්‍රදේශයේ දේවාලයක පූජා භූමියකය. පූජා භාණ්ඩ විකුණන අටියෙන් ඔහු මත්කුඩු අලෙවි කළ බව කිසිවෙක් දැන සිටියේ නැත. එහෙත් කාලයේ ඇවෑමෙන් එය හසු වූයේ අතටමය. එය පුදුම හිතෙන්නකි. එහෙත් ඇත්තය.දෙවියන්ට මුවා වී නොපනත්කම් කරන්නන් තවත් බොහෝ ඇත. එහෙත් මෙය සැමදාමත් කළ නොහැකිය. දෙවියන් කෝප වන හෝරාවක් ද ඇත. එය කිසි විට කිසිවෙකුට වැළැක්විය නොහැකිය.රූපාන්ති බුලත්සිංහලකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>01</month>
      <day>20</day>
    </date>
    <link>http://www.silumina.lk/2013/01/20/_art.asp?fn=af13012010</link>
    <topic>මම ජාතික කණ්ඩායමට තෝර ගන්නකොට පාසල් සිසුවෙක්</topic>
    <author>සටහනටිරෝනි වෑවලගේ</author>
    <content>ප්‍රවීණ ක්‍රිකට් ක්‍රීඩක අනුර තෙන්නකෝන්“ගල්කිස්ස ශාන්ත තෝමස් විද්‍යාලයේ බෝඩිම නැතිවෙන්න අනුර තෙන්නකෝන් කියන ක්‍රිකට් ක්‍රීඩකයා බිහි වෙන්නේ නැහැ.”ඔහු එසේ පවසන්නේ ය. සැබවින් ම එය එසේ ය. අනුර පුංචි බණ්ඩා තෙන්නකෝන් කටුගස්තොට ශාන්ත අන්තෝනි විද්‍යාලයේ අධ්‍යාපනය ලබන්නේ අවුරුද්දක කාලයක පමණය. ඉන්පසු ඔහු ගල්කිස්ස ශාන්ත තෝමස් විද්‍යාලයට එන්නේ ක්‍රිකට් ගැසීමේ අරමුණකින් නම් නොවේ ය. හොඳින් ඉගෙන ගෙන ජීවිතය ජය ගන්නට සිතූ මේ සිසුවාට පාසලේ බෝඩිම ‘ක්‍රිකට්’ හඳුන්වා දෙන්නේ ය.“ඒ කාලෙත් ක්‍රිකට්වලට ප්‍රසිද්ධියක් තිබුණා. ඒත් අද තරම් නැහැ. බෝඩිමේ ඉන්නකොට හවස් කාලයේ පාසලේ ජ්‍යෙෂ්ඨ ක්‍රීඩකයෝ ක්‍රිකට් ක්‍රීඩා කරනවා මම දකිනවා. ඒ අනුව තමයි මටත් ක්‍රිකට් ක්‍රීඩා කරන්න හිතුණේ. ක්‍රිකට් තෝර ගන්න ප්‍රධානම හේතුව වුණෙත් ඒකයි. ඒ කාලේ අද වගේ ක්‍රීඩාව වර්ධනය වෙලා තිබුණෙත් නැහැ. ජනමාධ්‍ය වර්ධනය වෙලා තිබුණෙත් නැහැ. ඒ නිසා ක්‍රිකට්වලට තිබුණේ සීමිත ප්‍රසිද්ධියක් විතරයි. මිනිස්සු තරග බැලුවේ පිට්ටනියටම ඇවිත්. ඒ රූපවාහිනිය නැති නිසා. ඒ නිසා ම වැඩි ප්‍රේක්ෂකයින් පිරිසක් ක්‍රීඩාංගණවලට රැස් වුණා. සී.අයි. ගුණසේකර, එච්.අයි.කේ. ප්‍රනාන්දු, මයිකල් තිසේරා ඒ කාලේ හිටපු ක්‍රිකට් තරු.”එලෙසින් ක්‍රිකට් ක්‍රීඩාවට අත්පොත් තබන ඔහු එදා මෙදා තුර ක්‍රිකට් තරුවක් බවට පත් වන්නේ ය. සැබවින් ම ටෙස්ට් වරම් ලැබීමට පෙර ශ්‍රී ලංකාවේ ක්‍රිකට් ක්‍රීඩාවේ උන්නතියට ඔහුගෙන් සිදු වූ මෙහෙය අති විශාල ය. වර්තමානයේ වුව ද අප රටේ ක්‍රිකට් ක්‍රීඩාව ඔහුගෙන් කිසියම් දායකත්වයක් ලබන්නේ ය. නොනැවතී ගෙවී යන කාලයට යටපත් කර දැමීමට නොහැකි දක්ෂතාවක් ඔහු සතු වන බව පෙනෙන්නේ ය.“මගේ පවුලේ සාමාජික සංඛ්‍යාව තරමක් විශාලයි. මම පිරිමි දරුවන් අතරින් වැඩිමලා. මට අක්කා කෙනෙක්, නංගිලා තුන් දෙනෙක් සහ මල්ලිලා දෙන්නෙක් හිටියා. අධ්‍යාපන කටයුතුවලින් ටිකෙන් ටික බැහැර වෙලා ක්‍රිකට්වලට ම කාලය කැප වෙන්න ගත්තේ මටත් නොදැනීම. ඒත් ක්‍රීඩාව වෙනුවෙන් මට වියදම් කරන්න තාත්තට වත්කම තිබුණා. මටත් තේරුණා මම ක්‍රිකට්වලට දක්ෂ බව. අවසන් ප්‍රතිඵලය වුණේ මම ජාතික කණ්ඩායමේ නායකත්වය දක්වා යාම. හැබැයි මට උසස් පෙළ කරන්න ලැබුණේ නැහැ.”අනුර එලෙසින් ක්‍රීඩාව වැලඳගෙන අධ්‍යාපනය පසෙකින් තබන්නේ ය. හැබැයි ඔහු ක්‍රීඩාවට දක්ෂයෙකි. කොතරම් දක්ෂයෙක් ද යත් පාසල් වියේ දීම ජාතික කණ්ඩායම නියෝජනය කිරීමේ වරම් හිමි කර ගන්නේ ය.“ඒ 1965 දී. ඕස්ටේ‍්‍රලියාවේ තරගාවලියකට යන අතරවාරෙදි එංගලන්ත ජාතික කණ්ඩායම ලංකාවටත් ආවා. ඔවුන් සමඟ ශ්‍රී ලංකා කණ්ඩායම එකම එක තරගයක් පැවැත්වූවා. ඒක එක්දින තරගයක්. ඒ තරගයේදී ජාතික කණ්ඩායම නියෝජනය කරන්න තමයි මා තේරුණේ. එතකොටත් මම පාසල් සිසුවෙක්. හැබැයි ඒ තරගෙදි මට වැඩිය දස්කම් දක්වන්න අවස්ථාවක් ලැබුණේ නැහැ. මම ලකුණු පහක් හයක් රැස් කරනකොට ඉනිම අවසාන වුණා. කොහොම වුණත් මම වැඩිය දක්ෂ වුණේ දවස් හතරක් පුරා පැවැත්වුණු තරගවලට. ඒ කාලේ ලංකාවට ටෙස්ට්වරම් ලැබිලා නැති නිසා ටෙස්ට් තරග කියලා කියන්න බැහැ. මම ක්‍රිකට් ක්‍රීඩා කරන්න පටන් ගත්ත කාලේ එක්දින තරග කියලා දෙයක් තිබුණේ නැහැ. 1978 විතර තමයි ලෝකයේ එක් දින තරග ක්‍රීඩා කිරීම ආරම්භ වුණේ. ඒ කාලේ ඉඳලා මමත් එක් දින තරගවලට සහභාගි වුණා. ඒත් අපට වැඩිය තරග ලැබුණේ නැහැ. ටෙස්ට් තත්ත්වයක් ලබා නැති නිසා වෙන්න ඇති මම හිතන්නේ.”තුන් ඉරියව්වකින් සමන්විත ක්‍රිකට් ක්‍රීඩාවේ දී අනුර තෙන්නකෝන් වැඩිය කැමැත්තක් දක්වන්නේ පන්දුවට පහර දීමටයි. කණ්ඩායමේ ඔහුට හිමි වූයේ අංක තුන පිතිකරුවාගේ ස්ථානයයි. එය වඩාත් වගකීම් සහගත ස්ථානයක් බව ඔහු මට සිහිපත් කර දෙයි. ක්‍රීඩාවට කොතරම් දක්ෂ වුව ද පූර්ණකාලීනව ක්‍රීඩාවේ නියුක්ත වීමට අනුරට අවස්ථාවක් හිමි වන්නේ නැත. ඒ වනවිට ලංකාවේ ක්‍රිකට් ක්‍රීඩාවට වෘත්තීයමය තත්ත්වයක් නොපැවතීම ඊට හේතුවයි.“මම පාසල් ජීවිතයට සමු දුන්නේ 1966 දී. දිගටම ක්‍රිකට් ක්‍රීඩාවේ නිරත වුණා. ඒත් වෘත්තිමය වශයෙන් නම් නෙමෙයි. ඒ කාලේ වෘත්තියක් විදිහට ක්‍රිකට් ක්‍රීඩාව ගොඩනැගිලා තිබුණේ නැති නිසා ම වෘත්තිමය ක්‍රීඩකයන් හිටියෙත් නැහැ. ඉතින් මට ජීවිතය ගෙන යන්න රැකියාවක නිරත වෙන්න සිදු වුණා. ලංකා දුම්කොළ සමාගමේ අලෙවි අංශයට බැදුණේ ඒ අනුවයි. ඒත් මට දහවල් කාලයේ පුහුණුවීම්වල නිරත වෙන්න අවස්ථාවක් ලැබුණේ නැහැ. හවස පහෙන් පස්සේ තමයි ක්‍රිකට් පුහුණු වෙන්න සිදුවුණේ. ඒ ඇරෙන්න සෙනසුරාදත් ඉරිදත් පුහුණුවීම් කළා. මේ හැම දෙයක් ම මම කළේ ක්‍රීඩාවට තිබුණු ආසාව නිසා. ටෙස්ට් වරම් නැතිවත්, වෘත්තියමය තත්වය නැතිවත් මම දිගටම ක්‍රීඩා කළා. ජාත්‍යන්තර තරග ලැබුණේ හරිම අඩුවෙන්. ඒත් මම ලැබුණු හැම අවස්ථාවකම ආසාවෙන් ක්‍රීඩා කළා.”ශ්‍රී ලංකා ක්‍රිකට් පිලට 1980 වසරේදී ටෙස්ට් තත්ත්වය හිමි වන්නේ ය. එහෙත් ඒ වනවිට අනුර තෙන්නකෝන් ක්‍රීඩාවට සමු දී අවසන් ය. ටෙස්ට් වරම් ලබාදීමේ දී අදාළ කණ්ඩායම දක්වමින් සිටින දක්ෂතා විශේෂයෙන් සැලකිල්ලට ගැනෙන්නේ ය. 1979 වසරේ පැවති දෙවැනි ලෝක කුසලාන තරගාවලියේ දී ශ්‍රී ලංකා කණ්ඩායමට නායකත්වය දෙන්නේ අප කථා නායකයා ය. එබැවින් ම ටෙස්ට් තත්ත්වය කරා ශ්‍රී ලංකා පිල රැගෙන ඒමේ වැඩි බරක් අනුර තෙන්නකෝන් සාර්ථක ලෙස නොදැරුවේ ද? ටෙස්ට් වරම් හිමිවීමේ ගෞරවයෙන් කොටසක් ඔහුට ද හිමි නොවන්නේ ද? මම ඒ පිළිබඳව ඔහුගේ මතය විමසීමි. ඔහු නිහතමානී ලෙස සිනහවකින් පිළිතුරු දෙන්නේය.පළමුවැනි ලෝක කුසලානයට සහභාගී වූ ශ්‍රී ලංකා කණ්ඩායම“මම ජාතික කණ්ඩායම නියෝජනය කිරීම ආරම්භ කළේ 1965 දී. කණ්ඩායමට සමු දුන්නේ 1979 දී. ලංකාවට ටෙස්ට් වරම් ලැබුණේ 1980 දී. මම ක්‍රීඩා කළ කාල සීමාවේ අවසන් වසර පහක පමණ කාලයක් පුරා කණ්ඩායමට නායකත්වය දෙන්න මට හැකියාව ලැබුණා. ඒ අතර ලෝකයේ පළමු වැනි සහ දෙවැනි ලෝක කුසලාන තරගවලට සහභාගි වෙන්න මට අවස්ථාව ලැබුණා. ඒ තරගාවලි දෙකේදීම කණ්ඩායමට නායකත්වය ලබා දෙන්නත් මට පුළුවන් වුණා. මම ජාතික කණ්ඩායමෙන් සමු ගන්නකොට මගේ වයස අවුරුදු තිස් තුනයි. සමහර විට ක්‍රිකට්වලට එදා වෘත්තිමය තත්ත්වයක් පැවතුණා නම් මම තවත් කලක් කණ්ඩායමේ රැඳෙන්න තිබුණා. මගේ රැකියාව ද ක්‍රිකට් ක්‍රීඩාව ද කියලා තීරණයකට එන්න මට සිදු වුණා. මම කළේ දරුවෝ දෙන්නා ගැන හිතලා රැකියාව ආරක්ෂා කර ගන්න එකයි. ක්‍රිකට්වලට සමු දුන්නා.”දක්ෂතාවත්, ආශාවත් මත ක්‍රීඩාව වෙනුවෙන් කැපවුණු ඔහු එලෙසින් ක්‍රීඩාවෙන් සමු ගත්තේ ය. රැකියාව හෝ ක්‍රීඩාව යන දෙකෙන් එකක් එදා ඔහුගේ තේරීම වන්නේ ය. වර්තමානයේ දී නම් ක්‍රිකට් ක්‍රීඩකයකු වීමම සුපිරි ධනවතකු වීමේ ප්‍රථම පියවර වන්නේ ය. අයිපීඑල් වැනි ලීග් තරග සඳහා ක්‍රීඩා කිරීමේ වරම් හිමි වූයේ නම් පරම්පරාවක් වුව ද ගොඩ දා ගත හැකි වන්නේ ය. එහෙත් මූල්‍යමය වාසි නොතකමින් රැකියාවත් පරදුවට තබමින් එදා අනුර තෙන්නකෝන් ලා ක්‍රිකට් වෙනුවෙන් කළ කැප කිරීම් වර්තමානයේ ක්‍රිකට් ක්‍රීඩකයන්ට සල්ලි ගස් මවා දීමට හේතු පාදක වූ බව පැවසිය නොහැක්කේ කාටද?ක්‍රීඩකයකු ලෙසත්, නායකයකු ලෙසත් ක්‍රිකට් ක්‍රීඩාවේ දී අනුර තෙන්නකෝන් ගේ දායකත්වය සුවිශේෂී වන්නේ ය. ඒ ලෝකයෙ ප්‍රථම සහ දෙවැනි ක්‍රිකට් ලෝක කුසලාන තරග සඳහා සහභාගි වීමේ අත්දැකීම් ද සමගිනි. ඔහු ඒ රසබර මතක සිහිපත් කරන්නේ ය.“1975 දී පළමුවෙනි ලෝක කුසලාන තරගාවලිය පැවැත්වුණේ එංගලන්තේදී. කණ්ඩායමක් වශයෙන් අපි සහභාගි වුණාට එක් දින තරග ගැන අපට වැඩි පළපුරුද්දක් තිබුණේ නැහැ. අනෙක් ප්‍රශ්නය වුණේ එංගලන්තයේ දේශගුණය. මේ ගැටලු දෙකම අපේ තරග ප්‍රතිඵලයට බලපෑම් කළා.”ලෝකයේ පළමුවැනි ක්‍රිකට් ලෝක කුසලාන තරගාවලිය පැවැත්වෙන්නේ රටවල් අටක සහභාගිත්වයෙනි. ඒ රටවල් අට කාණ්ඩ දෙකක් ලෙස බෙදී තරග වදින්නේ ය.“අපි අයත් වන කාණ්ඩයේ අනෙක් රටවල් වුණේ බටහිර ඉන්දීය කොදෙව්, ඕස්ට්‍රේලියාව සහ පකිස්ථානය. එංගලන්තය, නවසීලන්තය, ඉන්දියාව සහ නැඟෙනහිර අප්‍රිකාව අනෙක් කාණ්ඩයට අයත් වුණා. ඒ කාලේ නැඟෙනහිර අප්‍රිකාව නමින් ක්‍රිකට් කණ්ඩායමක් තිබුණා. මට මතක හැටියට තරග පැවතුණේ ජූලි මාසේ දී. ඒ කාලේ තරග පැවති ප්‍රදේශවල පැවතුණේ අපට ඉතාම නුහුරු දේශගුණයක්. ඒක අපට හුඟක් බලපෑම් කළා. තරගයට ඕවර් හැටයි. පළමු වැනි තරගය අපට ක්‍රීඩා කරන්න ලැබුණේ බටහිර ඉන්දීය කොදෙව් ක්‍රීඩකයන් එක්ක. ඒ තරගාවලියේ ලෝක ශූරයන් වුණෙත් ඔවුන් තමයි. ඉතින් ප්‍රතිඵලය අමුතුවෙන් කියන්න ඕනේ නැහැනේ. අපේ කණ්ඩායම ලකුණු අසූවකට දැවී ගියා. බටහිර ඉන්දීය කොදෙව් පිල ඉතා පහසුවෙන් ජයග්‍රාහී ඉලක්කය ලබා ගත්තා. දෙවැනි තරගය ඕස්ෙට්‍රිලියාවත් එක්ක. එවර තරගාවලියෙ අනු ශූරයන් වුණේ ඕස්ට්‍රේලියාව. අපේ දෛවය ද මන්දා තරග දෙකේ දී ම අපට ලැබුණේ සුපිරි ප්‍රතිවාදීන් දෙදෙනෙක්. ඒත් අපි ඕස්ට්‍රේලියාවට හොඳ තරගයක් දුන්නා.මුලින් ම පන්දුවට පහර දුන්නේ ඕස්ට්‍රේලියාව. ඔවුන් ඕවර හැටේ දී කඩුළු හයකට ලකුණු 320 ක් ගත්තා. අපි කඩුළු හතරකට ලකුණු 270 ක් ලබාගත්තා. තරගය පැරදුණත් දුකක් නෑ. තවත් හේතුවක් තිබුණා. පන්දුවට පහර දෙන කොට අපේ දක්ෂ ක්‍රීඩකයන් දෙදෙනෙක් ම තුවාල ලැබුවා. ඒ සුනිල් වෙත්තමුනි සහ දුලිප් මෙන්ඩිස්. පන්දු යැව්වේ ජෙෆ් තොම්සන්. නමුත් ඒ ඔහුගේ වේග පන්දු යැවීම ක්‍රීඩකයන් තුවාල කිරීමට හිතා මතා නොකළ බව නම් පැහැදිලියි.”ඔහු එදා ලත් ගෞරවනීය පරාජය ගැන ආඩම්බරයෙන් යුක්තව අදහස් දක්වන්නේ ය. ටෙස්ට් වරම් හෝ නොලැබූ පුංචි රටක අත්දැකීම් අඩු තරුණයන් පිරිසක් ලෝක කුසලානයක අනුශූරයන් සමඟ කරට කර සිටීමම ආඩම්බරයට හේතුවක් නොවන්නේ ද? එදා මයිකල් තිසේරා කණ්ඩායමේ උපනායක පදවිය හොබවන්නේ ය. සුනිල් වෙත්තමුනි. බන්දුල වර්ණපුර, දුලිප් මෙන්ඩිස් පිතිකරු බළඇණිය ශක්තිමත් කරද්දී රංජිත් ප්‍රනාන්දු කඩුළු රකින්නා ලෙස ක්‍රීඩා කරන්නේ ය. ටෝනි ඕපාත, බෙවන් පීරිස්, ඩී.එස්. ද සිල්වා, අජිත් ද සිල්වා සහ ලලිත් කළුපෙරුම පන්දු යැවූහ.“එදා බටහිර ඉන්දීය කොදෙව් පිලේ නායකයා වුණේ ක්ලයිව් ලොයිඩ්. ගෝඩ්න් ග්‍රිනිච්, ඇල්වින් කලිචරන්, රෝහන් කන්නායි වගේ ක්‍රීඩකයෝ අපිත් එක්ක ක්‍රීඩා කළා. ඕස්ට්‍රේලියානු පිලේ නායකයා වුණේ ඉයන් චැපල්. ඔහුගේ මල්ලි ග්‍රෙග් චැපල්, ඩග් වෝල්ටර්ස්, රොස් එඩ්වඩ්ස්, ලෝකයේ වේගවත්ම වේග පන්දු යවන්නකු වූ ඩෙනිස් ලිලී, ජෙෆ් තොම්සන් වගේ සුපතළ ක්‍රීඩකයෝ එක්කයි එදා අපි ක්‍රීඩා කළේ. මේ අය අතරේ මහත්මා ගති මම දැක්කා. ක්‍රීඩා පිට්ටනියෙන් බැහැරදී ඔවුන් හොඳ හිත මිත්‍රයෝ. අත්දැකීම් නැති තරුණයෝ පිරිසක් කියලා අප කොන් කළේ නැහැ. සුහදව කතා බහ කළා. ඒත් තරග අතරතුරදී නම් ඔවුන් අපට ජය ගන්න කිසිම ඉඩක් දුන්නේ නැහැ. ඔවුන්ගේ උපරිම දක්ෂතා දැක්වූවා. අදටත් මේ අය අතරින් සමහරු මුණ ගැහුණාම බොහොම සුහද මිත්‍රයෝ තමයි.”පළමු වෙනි ලෝක කුසලානය වෙනුවෙන් සති තුනක පමණ කාලයක් එංගලන්තයේ ගත කරන අනුර ඇතුළු කණ්ඩායම අත්දැකීම් ද සමඟ සියරට පැමිණෙන්නෝ ය. ඔහු අදටත් සලකන්නේ එය තමන් ලත් විශාල වාසනාවක් ලෙසිනි. එපමණක් ද නොවේ. දෙවැනි ලෝක කුසලාන තරගාවලියේ දී ද ශ්‍රී ලංකා කණ්ඩායමේ නායකත්වය අනුර තෙන්නකෝන්ට හිමි වන්නේ ය.“ඒ වරත් ලෝක ශූරයෝ වූයේ බටහිර ඉන්දීය කොදෙව් පිල. ඒ වගේ ම මුල් වටයේදී අපටත් ඔවුන් සමඟ තරගයකට මුහුණ දෙන්න සිද්ධ වුණා. වාසනාවකට හෝ අවාසනාවකට ඒ තරගයට වැස්සෙන් බාධා ඇති වුණා. නවසීලන්තය එක්ක පවත්වාපු තරගය පැරදුණත් ඉන්දියාව එක්ක ක්‍රීඩා කළ තරගයේදී අපි ජයග්‍රහණය කළා. ඒත් නවසීලන්ත තරගයේදී තුවාළ ලබපු නිසා මට ඒ තරගයට සහභාගි වෙන්න ලැබුණේ නැහැ.”එම තරගාවලිය අවසන් කර යළි මෙරට පැමිණෙන අනුර ක්‍රිකට් ක්‍රීඩාවට සමු දෙන්නේ ය. එහෙත් ඔහු පවසන්නේ ජාතික කණ්ඩායමට දායකත්වය ලබා නොදුන්න ද තවමත් තමා ක්‍රිකට් ක්‍රීඩාවේ උන්නතියට විවිධ අංශවලින් දායකත්වය සපයන බවයි.“මගේ රැකියාවෙන් විශ්‍රාම ගත්තට පස්සේ ක්‍රිකට් පරිපාලනයට සහභාගි වෙන්න මට අවස්ථාව ලැබුණා. ක්‍රිකට් පදනම පවතින කාලයේ එහි ප්‍රධාන විධායකයා ලෙසත්, ක්‍රිකට් පාලක මණ්ඩලයේ ප්‍රධාන විධායකයා ලෙසත් මා ක්‍රියා කර තිබෙනවා. 2010 සිට 2012 වන තෙක් ජාතික කණ්ඩායමේ කළමනාකරු ලෙසින් ක්‍රියා කළේත් මමයි. අදටත් මගේ ජීවිතය ක්‍රිකට්. මම මේ වනවිටත් පෞද්ගලිකව ක්‍රීඩකයන් පුහුණු කිරීමේ කටයුතුවල නිරත වෙනවා.”ක්‍රිකට් නිසා තමාට අධ්‍යාපනයෙන් උසස් වීමේ වරම අහිමි වූ බව අනුර ගේ අදහසයි. ඒත් ක්‍රිකට් නිසා තමාට බොහෝ දේ හිමි වූ බව ඔහු පවසයි. කොටින් ම කිවහොත් ඔහුට තම බිරිය මුණ ගස්වන්නේ ද ක්‍රිකට් ක්‍රීඩාවයි.“මම පාසලේ ක්‍රිකට් ක්‍රීඩා කරන කාලේ මාත් එක්ක එකට ක්‍රීඩා කරපු මිතුරෙක්ගේ ඥාති සොයුරියක් අපේ තරග බලන්න ආවා. මම ඇය හඳුනාගත්තේ එහෙමයි. පසුකාලීනව ඇය මගේ බිරිය වුණා. පුතුන් දෙදෙනෙක්ගේ පියෙක් වුණු මම අද මිනිබිරියන් දෙදෙනෙක්ගේ සීයා කෙනෙක්.”ඔහු තම තෘප්තිමත් ජීවිතය එසේ වදන්වලට හරවන්නේ ය. එදා සහ අද ක්‍රිකට්. ඔහුට ඒ ගැන පැවසීමට ඇති දේ බොහෝ ය. එහෙත් ඔහු සරලව, සාරාංශ කර පවසන දේ සමාජයට පුළුල් පණිවුඩයක් දෙන්නේ ය.“අපි ක්‍රීඩා කරපු කාලේ වෘත්තිකයන් වශයෙන් ක්‍රීඩා කරන්න ලැබුණේ නැහැ. අද තියෙන තත්ත්වයට ශ්‍රී ලංකාවේ ක්‍රිකට් ක්‍රීඩාව පත් වුණේ ලෝක කුසලානය දිනුවට පස්සේ. අද ක්‍රීඩකයන්ට වෘත්තියක් ලෙස ක්‍රිකට් ක්‍රීඩාවේ නිරත වෙන්න පුළුවන්. ඒ සඳහා අවශ්‍ය මුදල් අද ක්‍රිකට් පාලක මණ්ඩලයට තිබෙනවා. ක්‍රිකට් විතරක් නෙමෙයි මොන ක්‍රීඩාව කළත් පූර්ණ කාලීනව, වෘත්තිය මට්ටමෙන් කරන්න ඕනේ. උපරිම දක්ෂතා පෙන්වන්න නම්. ඒ වගේ ම අද ක්‍රීඩකයන්ටත් එදාට වඩා වැඩි වගකීමක් තියෙන්න ඕනේ. තිබෙන සම්පත්වලින් උපරිම ප්‍රයෝජන අරගෙන රටට කීර්තියක් ලබාදෙන්න ඔවුන් වගකීමෙන් යුතුව ක්‍රීඩා කරන්න ඕනේ.”සටහනටිරෝනි වෑවලගේ කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>01</month>
      <day>20</day>
    </date>
    <link>http://www.silumina.lk/2013/01/20/_art.asp?fn=af13012011</link>
    <topic> ‘හවසට ඇවිත් පෙරහර බලන්න ඉඩ අල්ල ගන්නවා’</topic>
    <author>රමණී සුබසිංහ</author>
    <content>(කැලණිය දුරුතු පෙරහර 25 දින රාත්‍රියේ වීදි සංචාරය කෙරේ. මේ ලිපිය ඒ නිමිත්තෙනි.)සම්බුදු සිරිපා පහසින් පරම පවිත්‍ර වූ, පූජනීයත්වයට පත් වූ ඓතිහාසික කැලණි පුදබිම දුරාතීතයේ සිටම ලක්වැසි බොදු ජනතාව ගේ වන්දනීයත්වයට හා ගෞරවාදරයට පාත්‍ර වූ සුවිශේෂී පින්බිමකි. ශ්‍රී සම්බුද්ධත්වයෙන් වසර අටක ඇවෑමෙන් එළඹි වෙසක් පුර පසළොස්වක පොහෝ දිනෙක මණිඅක්ඛිත නා රජුගේ ආරාධනයෙන් බුදුරජාණන් වහන්සේ කැලණියට වැඩම කළහ.ඒ උන්වහන්සේ ගේ තෙවැනි ලංකා ගමනයි. තථාගතයන් වහන්සේ ගේ දෙවැනි ලංකා ගමනය සිදු වූයේ නාගදීපයටය. ඒ චූලෝදර, මහෝදර නාග ගෝති‍්‍රකයන් අතර මැණික් පුටුවක් සම්බන්ධයෙන් ඇති වූ අරගලයක් නිසා සිදුවන්නට යන මහා ලේ වැගිරීම නැවැත්වීම පිණිස බව ඉතිහාසයේ සඳහන්ය. මෙකල කැලණියේ අධිපති වූ මණිඅක්ඛිත නා රජු ද තම බෑනණුවන් කෙනෙක් වූ චූලෝදරට සහාය පිණිස නාගදීපයට ගොස් සිටියේය.යුද්ධයේ විපාකත්, සාමයේ වටිනාකමත් පෙන්වා දුන් බුදුරජාණන් වහන්සේ චූලෝදර, මහෝදර නාරජවරුන් සමගි කළහ. ඔවුන් යුද්ධය පිණිස හේතු වූ මැණික් පුටුව බුදුරජාණන් වහන්සේට පූජා කළ අතර උන්වහන්සේ එහි වැඩ හිඳ ධර්ම දේශනා පවත්වා, එය පාරිභෝගික වස්තුවක් බවට පත්කළහ.එම අවස්ථාවේ කැලණියේ සිට පැමිණි මණිඅක්ඛිත නා රජු පූජා වස්තුවක් දෙන ලෙස බුදුරදුන්ගෙන් ඉල්ලා සිටියේය. බුදුරජාණන් වහන්සේ එම මැණික් පුටුව රජුට භාරදුන්හ. තම බල ප්‍රදේශය වූ කැලණියට වැඩම කරන ලෙස බුදුරජාණන් වහන්සේට ආරාධනා කළ මණිඅක්ඛිත නා රජු පෙරළා කැලණියට පැමිණ තථාගතයන් වහන්සේගෙන් පාරිභෝගික වස්තුවක් ලෙස ලැබුණු මැණික් පුටුව නිදන්කොට කැලණිය චෛත්‍යරාජයාණන් වහන්සේ ඉදිකළේය.දිනපතා දහස් සංඛ්‍යාත බොදු ජනතාවගේ වන්දනාවට පාත්‍ර වන කැලණිය රජමහා විහාරස්ථානය ලක්දිව නන්දෙසින් පැමිණෙන ජනී ජනයාගෙන් අතුරුසිදුරු නොමැතිව පිරී ඉතිරී යන්නේ විශේෂයෙන් දුරුතු මාසයේදී ය. ඒ බුදුරජාණන් වහන්සේගේ පළමු ලංකාගමනය සිහිපත් කිරීම පිණිස පැවැත්වෙන දුරුතු මහා පෙරහර පූජෝත්සවය හා ඒ හා සමගාමීව පැවැත්වෙන ආගමික වැඩසටහන්වලට සහභාගී වීම සඳහාය.පෙරහරේ ආරම්භය සහ ආකෘතිය පිළිබඳ කැලණිය රජමහා විහාරාධිපති මහාචාර්ය කොල්ලුපිටියේ මහින්ද සංඝරක්ඛිත හිමියෝ මෙසේ පවසති. 1925 වසරේ දුරුතු පුන් පොහෝ දිනකදී මුල්ම කැලණිය දුරුතු පෙරහර ආරම්භ වූයේ ධාතු පෙරහරක් ලෙසිනි. නැටුම් කණ්ඩායම් කිහිපයකින් හා අලි ඇතුන් දහ දෙනකුගෙන් පමණ සැදුම් ලත් එම ධාතු පෙරහර පෙරහරක තිබිය යුතු සියලු අංග සහිතව නිල වශයෙන් ආරම්භ වූයේ 1927 වසරේ දී ය. එවකට විහාරාධිපතීත්වය දැරූ මාපිටිගම ධම්ම රක්ඛිත නාහිමිපාණන් වහන්සේගේ අනුශාසකත්වයෙනි. හෙලේනා විජයවර්ධන ළමාතැනී එහි ප්‍රධානත්වය ගෙන කටයුතු කළ අතර එතුමියගේ පුත් වෝල්ටර් විජයවර්ධන ගේ දායකත්වයෙන් සියලු කටයුතු සම්පාදනය කෙරුණේය.මහනුවර යුගයේදී අපගේ පෙරහර සම්ප්‍රදායේ යම් වෙනසක් සිදුවුණි. ඒ දළදා මාලිගාවේ පෙරහර ආරම්භ වීමත් සමඟය. මුලදී දේවාල පෙරහරක් ලෙස පැවති මහනුවර පෙරහරට ධාතු පෙරහර සම්බන්ධ වීමත් සමඟ එහි ආකෘතියේ යම් යම් වෙනස්කම් ඇතිවුණි. කැලණිය දුරුතු මහා පෙරහරේ සියලු අංගෝපාංග සැකසී ඇත්තේ ද ඒ ආභාසයෙනි.කැලණිය රජමහා විහාරාධිපති මහාචාර්ය කොල්ලුපිටියේ මහින්ද සංඝරක්ඛිත නාහිමිසිරිවර්ධන ප්‍රේමලාල්ජී.එච්. විල්මන්එකල වෑඋඩ පන්සලේ වැඩසිටි දේවරක්ඛිත නායක හාමුදුරුවන් වහන්සේ දුරුතු පෙරහර කාර්යයන් සඳහා උපදෙස් ලබා දුන් හිමිනමක් වූහ. ආරම්භයේදී ධාතු පෙරහරක් ලෙස ඇරඹි කැලණි දුරුතු මහා පෙරහරට පසුව දේවාල පෙරහර ද එක්විය. ඒ අනුව ධාතු පෙරහරට විෂ්ණු, කතරගම හා විභීෂණ දේවාල පෙරහර ද එක් කරන ලදි. කැලණි පෙරහර ආගමික පූජාවක්සේ ම නවාංගයන්ගෙන් සමන්විතව ඓතිහාසික බව සුරකමින් පැවැත්වීමට ලැබීම භාග්‍යයකි.ආරම්භයේදී උඩරට නැටුම් පමණක් අන්තර්ගත වූවත් කැලණිය විහාරස්ථානය පිහිටියේ පහතරට නිසා පසුකාලීනව ඊට පහතරට නැටුම් මෙන්ම සරබගමු නර්තනයන් ද එක් කිරීමට තීරණය කෙරුණි. විශේෂයෙන් පාරම්පරික නර්තන ශිල්පීන්ගේ දක්‍ෂතා මියැදෙන්නට යා නොදී ආරක්‍ෂා කිරීම, ඔවුන් යම් ඇගයීමකට ලක්කිරීම මේ පෙරහරේ තවත් අරමුණකි. පෙරහරේ ආගමික සංකේත ද රැගෙන යන අතර නර්තන ශිල්පීන් ගේ පමණක් දායකත්වය ලැබීම සුවිශේෂීය. පෙරහරේ කිසිදු කාන්තා නර්තනාංගයක් ඇතුළත් නොවේ. මෙවරත් සාම්ප්‍රදායිකව පවත්වාගෙන ආ ආකෘතිය අනුව යමින් කැලණි දුරුතු මහා පෙරහර සාර්ථකව පැවැත්වීමට සියලු කටයුතු සූදානම් බව ද විහාරාධිපති හිමියෝ පැවසූහ.දුරුතු පෙරහර ගමන් මාර්ගය ඉතා දිගුය. රාත්‍රී 9.00 ට පමණ ඇරැඹෙන පෙරහර කැලණිය බියගම පාර ඔස්සේ තොරණ හන්දියෙන් වරාගොඩ පාර ඔස්සේ කැලණි විහාරයට පැමිණේ.ප්‍රවාහන පහසුකම් හා විදුලිය පහසුකම් ද නොමැති එකල ඒ සියලු දුෂ්කරතා පසෙකලා, බොදු ජනතාව සිය දරුමල්ලන් ද සමඟින් පෙරහර නැරඹීමට පැමිණියහ. බුදුරජාණන් වහන්සේ වෙනුවෙන් පැවැත්වෙන දුරුතු පෙරහර නැරඹීම ම ඔවුහු මහත් ආශිර්වාදයක් හා භාග්‍යයක් ලෙස සැලකූහ.මීට වසර ගණනාවකට පෙර සිටම කැලණිය දුරුතු පෙරහර නැරඹූ පමුණුවිල ගෝනවල පදිංචි ජී.එච්. විල්මන් මහතා පැවසුවේ සීතල දුරුතු මාසයේ උදාව එකල කුඩා දරුවන්ට මහත් සතුටක් ගෙන දුන් බවය. ඔහු පවසන පරිදි දුරුතු පෙරහර පැවැත්වෙන දින කල්වේලා ඇතිව විහාරස්ථානය අවට මෙන් ම ඈත ගම්දනව්වලින් ද පැමිණෙන දරුවෝ පන්සල් භූමියේ පැදුරු එළාගෙන රාත්‍රියේ පෙරහර නැරඹීමට වැඩිහිටියන් එන තෙක් බලා සිටිති. වඩාත් හොඳින් පෙරහර නැරඹිය හැකි තැනකින් ඉඩකඩ වෙන්කර ගැනීම කාගේත් බලාපොරොත්තුවය.වෙරළු, දිවුල්, ඇඹරැල්ලා ගෙඩිවලින් සකසා ගෙන ආ අච්චාරු, කඩල, රටකජු ගොටු අතැතිව රාත්‍රිය උදාවන තුරු නොඉවසිල්ලෙන් බලා සිටින මේ දරුවන්ට පාළුවක්, කාන්සියක් නොදැනුණේ පැදුරු, ඉටිරෙදි එළාගත් දරු දැරියන් පන්සල් භූමිය පුරා විසිරී සිටි බැවිනි. පෙරහර ආරම්භ වන්නේ රාත්‍රී නවයට පමණය. පෙරහර පන්සලට ගෙවදින්නේ මධ්‍යම රාත්‍රියත් ගෙවී හෝරා කිහිපයකිනි. පෙරහර නරඹා බුද්ධාලම්භන පී‍්‍රතියටත්, සතුටටත් විනෝදයටත් පත් දරු දැරියන් වැඩිහිටියන් සමඟ නිවෙස් බලා එන්නේ ද ඝන කළුවෙර්ය. විදුලි වීදි පහන් නොතිබුණු එකල ඔවුන් නිවෙස් බලා ආවේ බොහෝවිට හුළු අතු එළියෙනි. සැතපුම් තුන හතර, ඇතැම් විට සැතපුම් හත අට ගෙවා ගෙන පාගමනින් එන යන මේ ගමන ඔවුන්ට වෙහෙසකර වූයේ නැත.එගොඩ කැලණියත් මෙගොඩ කැලණියත් යා වෙන පාලමක් නොතිබූ එකල ජනතාව එගොඩ කැලණියේ සිට මෙගොඩ කැලණියට ආවේ පාරු මතිනි. එයද දරුවන්ට ඉතා විනෝදජනක විය. විශේෂයෙන් එගොඩ සිට කැලණි විහාරයට පැමිණෙන කුඩා පෙරහර මෙගොඩ වූයේ ද එකිනෙකට පෙළට තැබූ පාරුවලින් සෑදුණු පාරුපාලමෙනි. ඒ දර්ශනය ද බොහෝ චමත්කාර ජනක විය.කඩවත බියන්විල පදිංචි සිරිසේන සිරිවර්ධන ප්‍රේමලාල් මහතා කැලණිය එක්සත් පොදු වෙළඳ සංගමයේ සභාපතිවරයා ය. හෙතෙම ඓතිහාසික කැලණිය දුරුතු පෙරහර සම්බන්ධව බොහෝ අත්දැකීම් ඇත්තෙකි. ඔහු පවසන පරිදි එකල කැලණිය ප්‍රදේශවාසීන් දුරුතු පෙරහරට සූදානම් වූයේ මාස කිහිපයකට පෙර සිටමය.පෙරහරට සහභාගීවන සියලුම නැටුම් ශිල්පීන්ට, අලි ඇතුන්ට අවශ්‍ය ආහාරපාන ඇතුළු සියලු පහසුකම් සැපයීමට ඔවුහු ඉතා උනන්දුවෙන් කටයුතු කළහ. දුරුතු පූජෝත්සවයට සහභාගී වීම සඳහා මස් මාංශ අනුභවයෙන් තොරව මාස කිහිපයක සිට පේවීමට ද බොහෝ ජනතාව කටයුතු කළහ. ඒ දුරුතු මහා පෙරහර බුදුරජාණන් වහන්සේ වෙනුවෙන් පිදෙන පෙරහරක් වූ නිසා ය. රාත්‍රී ඝන අඳුර මැදින් එන පෙරහරට සම්පූර්ණ ආලෝකය සැපයුණේ කොප්පරා ලාම්පුවලිනි.ඒ සඳහා කොප්පරා විශාල ප්‍රමාණයක් ඇවැසි වූ අතර ඒවා පිළියෙල කරන්නට කැලණිය හා අවට ජනතාව උනන්දු වූයේ මාස ගණනකට පෙර සිටය. තම ආගමික ශාස්තෲන් වහන්සේ වෙනුවෙන් පිදෙන දුරුතු මහ පෙරහරට දායකත්වය හැකි පමණින් ලබාදීමට අතීතයේ සිට ම ඔවුහු මහත් රුචියක් දැක්වූහ. ප්‍රේමලාල් මහතා පවසන්නේ එලෙස විහාරස්ථානය හා දුරුතු මාස පූජෝත්සවය පිළිබඳව ජනතාව අතර තිබූ බැඳීම හා උනන්දුව අදටත් එලෙසම පවතින බවය.වත්මන් කැලණිය දුරුතු මහා පුණ්‍ය මහෝත්සවයේ සමාරම්භය සනිටුහන් කෙරෙන්නේ ඉල්මස පුර පසළොස්වක පොහෝ දින සිට පුරා දෙමසක පමණ කාලයක් පවත්වනු ලබන සුමධුර ධර්ම දේශනා මාලාවකිනි. ප්‍රසිද්ධ, ධර්ම කථික ධර්ම දේශකයාණන් වහන්සේ ඒ සඳහා වැඩම කෙරෙති. සත්වරුවේ මහා පරිත්‍රාණ ධර්ම දේශනය ආරම්භ වන්නේ එම ධර්ම දේශනා මාලාවේ සමාප්තියත් සමඟ ය. දක්‍ෂ හා ව්‍යක්ත පරිත්‍රාණ ධර්ම දේශකයන් වහන්සේ ගේ සහභාගිත්වයෙන් පැවැත්වෙන එම පරිත්‍රාණ ධර්ම දේශනයෙන් ලක්වැසි සැමට සෙත් ශාන්තිය ප්‍රාර්ථනා කෙරේ.මහා පරිත්‍රාණ ධර්ම දේශනාව අවසානයේ දොරකඩ අස්න හා අනුශාසනා දේශනාවන් පැවැත්වේ. සාම්ප්‍රදායික හා පාරම්පරික සිරිතට විරිතට මුල්තැන දෙමින් පැවැත්වෙන ‘දොරකඩ අස්න’ කියැවීමේ චාරිත්‍රය ද මෙම ආගමික පූජෝත්සවයේ සුවිශේෂී අංගයකි. දින හතක් පරිත්‍රාණ ධර්ම දේශනය සිදුකොට දෙවිවරුන්ට ආරාධනා කිරීමේ ඓතිහාසික සිරිතක් ලෙස දොරකඩ අස්න ආරම්භ වුණි. ප්‍රාදේශීය දෙවිවරුන් හා සම්‍යක් දෘෂ්ටික දෙවිවරුන් වෙනුවෙන් පින්දීම එහි දී සිදු කෙරේ.එම චාරිත්‍රය සඳහා දේවදූතයා ලෙස තෝරා ගැනෙන්නේ දරුවෙකි. දෙවියන් වෙත පණිවුඩය ගෙන යනු ලබන්නේ ඔහු විසිනි. ධර්ම ශ්‍රවණය සඳහා පැමිණ සිටින සියලු දෙවිවරුන් වෙනුවෙන් පුණ්‍යානුමෝදනා ලබා දෙන ලෙස දේව දූතයා විසින් භික්‍ෂූන් වහන්සේට ආරාධනා කරනු ලැබේ. එය භාරදූර කාර්යයකි. භාෂා විලාසය සංස්කෘත හා මිශ්‍ර වූවක් වන අතර එය එක්වර ම කියැවීම අසීරු කරුණකි. මේ නිසා දේවදූතයා ලෙස තෝරා ගන්නා දරුවා මනාව පුහුණු කොට දොරකඩ අස්න සඳහා සූදානම් කෙරේ.ලංකාවට පමණක් ආවේණික චාරිත්‍රයක් වූ දොරකඩ අස්නේ ආරම්භය පොළොන්නරු යුගයේ යැයි බොහෝ දෙනා පිළිගන්නා අතර එම සම්ප්‍රදාය මහනුවර යුගයේ ඇති බව තවත් පිරිසක ගේ මතයකි.දුරුතු මහා පෙරහර පූජෝත්සවය ආරම්භ වීමත් සමඟ ප්‍රදේශයේ පාසල්, දහම්පාසල් හා විවිධ ආයතන මඟින් කැලණි විහාරය වෙත දර්ශනීය පෙරහර පැමිණීම වත්මන් හි සුලබ දසුනකි. ඒ මඟින් විශේෂයෙන් දරු දැරියන් හා සමස්ත ජනතාව කෙරෙහි බෞද්ධ ප්‍රබෝධයක් ඇති කිරීම අපේක්‍ෂා කෙරේ. ධර්මදේශනා පැවැත්වෙන කාල සීමාවේ දහම් පාසල් දරුවන්ගේ සහභාගීත්වයෙන් අලංකාර මල් පූජාමය වැඩසටහන් සංවිධානය කිරීම ද තවත් සුවිශේෂත්වයකි.මෙවර දුරුතු මහා පෙරහර ආරම්භ වන්නේ 23 වැනිදාය. 23 – 24 දෙදින උඩමළුවේ පෙරහර පැවැත්වෙන අතර 25 දින, (දුරුතු පුර පසළොස්වක පොහෝ දින) ඓතිහාසික දුරුතු මහා පෙරහර වීදි සංචාරය කෙරේ. සධාතුක කරඬුව වැඩමවා පෞරාණික චාරිත්‍ර පවත්වා, බස්නායක නිලමේතුමා විසින් ධාතු කරඬුව මංගල හස්ති රාජයා පිට වැඩමවීමෙන් පෙරහර ආරම්භ වේ. මෙවර නර්තන කණ්ඩායම් 40 ක් ද අලි ඇතුන් 40 ක් පමණ ද පෙරහරට සහභාගීවීමට නියමිත අතර පෙරහර විහාරස්ථානය වටා වීදිවිලද, අවට මාවත්වලද, බියගම පාර ඔස්සේ ශුද්ධ නගරය වටා ද ගමන් කරවීමට කටයුතු සූදානම් කොට ඇත. පෙරහර නැරඹීමට පැමිණෙන ජනතාව වෙනුවෙන් අංක 666 බියගම පාර රථගාල, පිලපිටිය කතෝලික දේවස්ථාන භූමිය, බියගම සිට එන වාහන සඳහා බොල්ලෑගල මානෙල්වතු විහාරස්ථාන භූමිය, නාගහමුල හන්දිය, තල්වත්ත සහ කොහොල්විල පාර වෙන්කර ඇත. වරාගොඩ දෙසින් එන වාහන සඳහා ජයතිලක විදුහල් භූමිය, ප්‍රාදේශීය සභා රථගාල ඉඩ පහසුකම් සලසා ඇත.රමණී සුබසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>01</month>
      <day>20</day>
    </date>
    <link>http://www.silumina.lk/2013/01/20/_art.asp?fn=af13012012</link>
    <topic>කාටත් උදව් කරගෙන පාඩුවේ ජීවත්වීමයි අරමුණ</topic>
    <author>සාගරිකා දිසානායක ජයසිංහඡායාරූප - සුදම් ගුණසිංහ</author>
    <content>දියවඩන නිලමේ බිරිය මාධවී වාසනාමෙවර ඇයත් එක්ක පැයක් විශේෂාංගය සඳහා අප හමුවූයේ නිතරම මාධ්‍යයෙන් ඔබ හමුවන ජනප්‍රිය චරිතයක් නොවේ. ප්‍රසිද්ධියට, ජනප්‍රියත්වයට ඒ තරම් කැමැත්තක් නොදක්වන ඈ කැමැති තමන්ගේ පාඩුවේ නිවී සැනැසිල්ලේ ජීවත් වෙන්න. අපේ බලවත් ඉල්ලීමත් ඇගේ දයාබර සැමියාගේ ඉල්ලීමත් ඉවත දමන්නට බැරි තැන අප හා සාමීචියට එකඟ වුණු ඈ මාධවී වාසනා ගලහිටියාව. මහනුවර ශ්‍රී දළදා මාලිගාවේ දියවඩන, නිලමේ ප්‍රදීප් නිලංග දෑල මහතාගේ ප්‍රිය භාර්යාව. දළදා මාලිගාවට යාබදව සොඳුරු නිසංසල පරිසරයක පිහිටි දියවඩන නිලමේ නිල නිවාසයේදී අපි ඈ හමු වුණා. ප්‍රදීප්ගේ තනිකඩ කාර්යබහුල ජීවිතයට ආලෝකයක් වගේ ම අත්වැලක් වෙමින් ඔහුගේ ජීවිතයට ඈ සමීප වුණේ පාසල් දිවියේ නිමාවත් එක්කමයි.කොහොමද නිලමේ තුමාගේ බිරියගේ භූමිකාව?හොඳයි. “දියවඩන නිලමෙතුමාගේ බිරිය” කියන ලොකු තත්ත්වයක් හිතට එන්නේ නෑ. මමත් සාමාන්‍ය බිරියක් හැටියට එදිනෙදා කටයුතු කරගෙන ජීවත් වෙනවා” ඈ කීවා.කොහොමද මාධවීට නිලමෙතුමා හමු වුණේ?එතකොට ඔහු නිලමේ තනතුරට පත්වී නැහැ. ප්‍රදීප් නිලංග දෑල නම් වූ සාමාන්‍ය තරුණයෙක්.ඉතින් එයා හමු වුණේ කොහොමද?විවාහ මංගල සාදයකදී. මගේ නංගිත් නිලංග ගේ නංගිත් පාසලේ පන්ති මිතුරියන්. නිලංග ගේ නංගිගේ විවාහ උත්සවයට මගේ නංගිටත් ඇරැයුම් කර තිබුණා. නංගිගේ තනිවට මමත් ඒ උත්සවයට සහභාගි වුණා.ඉතින් ඊට පස්සේ?එදා මම හඳුනන කෙනෙක් ඒ උත්සවයේ හිටියෙත් නෑ. නංගිත් අනිකුත් යාළුවනුත් සමඟ මමත් උත්සවයේදී නැටුමට එක්වුණා. අපිත් එක්ක නිලංගත් නැටුමට එකතු වුණා.රංගනය අතරතුර මල්සර හීසර වැදුණා ද?මාධවී ලජ්ජාවෙන් සිනාසෙනවා. ඇගේ තනියට දියවඩන නිලමෙ තුමාත් ඈ අසලින් ම අසුන් ගෙන සිටිනවා. ඔහුත් ඉඳහිට අපේ සාකච්ඡාවට එක් වුණා.නෑ. එදා අපි හඳුනා ගත්තා විතරයි. අපි ක්‍රමයෙන් හොඳ මිතුරන් බවට පත් වුණා.අපි දෙදෙනාගේ අදහස් හොඳින් ගැළපුණා.යෝජනාව කළේ කවුද?නිලංග.ඔබ එකවරම එකඟ වුණා ද?මට එකඟ නොවන්න හේතුවක් තිබුණේ නෑ.ඔබ ඔහුට කැමැති වෙන්න හේතු වුණේ?ඔහුගේ හොඳ ගතිගුණ. මම වඩාත් ම කැමැති වුණේ ඔහු මත් වතුර හෝ දුම් පානයෙන් තොර හොඳ බෞද්ධයකු වූ නිසයි. අනෙක් කරුණ ඔහු අවංකයි. ප්‍රතිපත්ති ගරුකයි. මා හොඳින් රැක බලාගන්න ආදරණීය සැමියකු වෙතියි මට හැඟී ගියා.ඔබ යුග දිවි ඇරැඹුවේ?වසර 2010 දී.මාධවි ඔබේ උපන් ගම කොහේද?බත්තරමුල්ල.උපන් දිනය?1973 සැප්තැම්බර් අට වැනිදාඅම්මා තාත්තා ගැන සඳහන් කළොත්?තාත්තා නවරත්න ගලහිටියාව. තාත්තා ජන හා සංඛ්‍යා ලේඛන දෙපාර්තමේන්තුවේ අධ්‍යක්ෂක ලෙස කටයුතු කළා. අම්මා අමරා ගලහිටියාව. ඈ රැකියාවක් කළේ නෑ.සහෝදර සහෝදරියන්?මට ඉන්නේ නංගී විතරයි ඈ නාවල ශ්‍රී ලංකා විවෘත විශ්ව විද්‍යාලයේ කථිකාචාර්යවරියක්.ඔබ පාසල් අධ්‍යාපනය ලැබුවේ?මුලින් ම බොරැල්ලේ සී.ඩබ්ලියු. ඩබ්ලියු. කන්නන්ගර විද්‍යාලයේ. පහේ ශිෂ්‍යත්වය සමත් වෙලා කොළඹ විශාඛා විද්‍යාලයට ගියා.පුංචි කාලෙ ගෙවුණේ කොහොමද?හරිම සුන්දරයි. නංගියි මමයි හරිම යාළුයි. හැබැයි මම තැන්පත්. නංගි හරි දඟයි. හුඟ වෙලාවට මම දුවන පනින ක්‍රීඩාවලට එකතු වුණේ නෑ. ඉතින් නංගි එක්ක සෙල්ලම් කරන්න එන්නේ නෑ කියලා එයා හැමවෙලාවෙම මැසිවිලි නඟනවා.සෙල්ලම් කළේම නැද්ද?ගෙවල් ළඟ යෙහෙළියන් හා නංගි සමඟ සෙල්ලම් කළා. ඒත් වැඩියම කැමැති වුණේ පොතක් පතක් බලාගෙන පාඩුවේ ඉන්නයි.උසස් පෙළට තෝරා ගත්තේ?විද්‍යා විෂයයන්.ඔබ විශ්ව විද්‍යාලයට ගියා ද?විවෘත විශ්ව විද්‍යාලයෙන් ගණිත අංශයෙන් උපාධියක් ලබා ගත්තා. ඉන්පසු මා ආහාර විද්‍යාව හා තාක්ෂණය පිළිබඳ වැඩිදුර ඉගෙන ගත්තා.ගණිත අංශයට ආහාර තාක්ෂණය සම්බන්ධ වුණේ කොහොමද?ඒ විෂයය කෙරෙහි මගේ ලොකු කැමැත්තක් තිබුණා. මගේ ගුරුවරුන් මට ඒ විෂයය තෝරා ගන්න කීවා.උපාධියෙන් පස්සේ ජයවර්ධනපුර විශ්ව විද්‍යාලයෙන් ආහාර විද්‍යාව පිළිබඳ පශ්චාත් උපාධියත් ලබා ගත්තා.ඒ විෂයය හැදෑරුවේ කවර අරමුණකින් ද?ඒ අංශයෙන් ඉහළට ම ඉගෙන ගෙන කථිකාචාර්යවරියක් වීමේ අදහසින්.ඒ අදහස ඉටු කරගන්න බැරි වුණේ ඇයි?විවාහයත් සමඟම ඒ අදහස වෙනස් වුණා.නිලංග සමඟ මා සම්බන්ධ වන විටත් ඔහුට ඔහුගේ ම ඉදිකිරීම් සමාගමක් ඇතුළු ව්‍යාපාර කිහිපයක් ම තිබුණා. කතරගම බස්නායක නිලමේ තනතුරට පත්ව යාමත් දියවඩන නිලමේ තනතුරට පත්වීමත් සමඟ ම ඔහුට පූර්ණකාලීනව ඒ ව්‍යාපාරවල නියැළෙන්නට අපහසු වුණා. විවාහයෙන් පස්සේ ඔහුගේ ව්‍යාපාර රැක බලාගෙන ඒවායෙහි කටයුතු කරන්නට මට සිදුවුණා.දැන් ඔබ ඒ සමාගමේ පරිපාලිකාව ද?මම දැන් අපේ ව්‍යාපාර පරිපාලනයත් කළමනාකරණයත් කරනවා.ඒ කියන්නේ ඔබත් රැකියාවක නියුතු කාන්තාවක්?ඔව්. මම සතියේ දින පහෙන් තුනක් ම ඉන්නේ කොළඹ. මම අපේ පී.එන්.ඩී. කන්ස්ට්‍රක්ෂන්ස් සමාගමේ ප්‍රධාන පරිපාලන නිලධාරිනිය වගේ ම අධ්‍යක්ෂිකාවක් ලෙස කටයුතු කරනවා.දියවඩන නිලමේ තනතුර අපේ රටේ වැදගත් භාරධූර තනතුරක්. නිලමේ තුමාගේ බිරිය වශයෙන් ඔබටත් එතුමාගේ වගකීම්වලට රාජකාරිවලට සහය වෙන්නට සිදුවන්නේ නැද්ද?ඔහුගේ බිරිය වශයෙන් ඉටු විය යුතු යුතුකම් නොපිරිහෙලා මා ඉටු කර දෙනවා. නිලමේ තුමා ගේ බිරිය වශයෙන් ඔහු වෙනුවෙන් අප නිවෙසට එන අමුත්තන් පිළිගෙන ඔවුනට සත්කාර කිරීමේ කටයුතු මා සොයා බලා ඉටු කරනවා. අවුරුද්දට පෙරහර කාලෙට නිලමෙතුමා බැහැදකින්නට එන නිලධාරීන් හා ජනතාව හමුවෙන්නට අවශ්‍ය නම් මා ඊට සහභාගි වෙනවා. ඒ හැරුණාම නිලමේ තුමාගේ රාජකාරි කටයුතුවලට මගේ සහභාගිත්වයක් හෝ මැදිහත්වීමක් සිදුවන්නේ නෑ.ඔබේ භූමිකාව සාමාන්‍ය බිරියකගේ භූමිකාවකට වඩා කාර්ය බහුලයි කාර්යාල කටයුතු හා ගෘහ දිවියේ කටයුතු සමබරව කළමනාකරණය කරගන්නේ කොහොමද?ඇත්තටම පෙරහර කාලෙට අවුරුදු කාලෙට එහෙම අපි තරමක් අවිවේකියි. නිලමේතුමා නම් දිවා රෑ නොබලා එක දිගට වෙහෙස වෙනවා.සාමාන්‍ය දිනවලටත් ඔහුගේ ජීවිතය හරි ම කාර්යබහුලයි.කාර්යාලය අපගේ ම ආයතනයක් නිසා මගේ වැඩ එකිනෙක නොගැටෙන පරිදි කළමනාකරණය කරගන්නට මට පුළුවන්.ගේ දොර කටයුතුවලට ඔබේ දායකත්වය?ගේ දොර කටයුතු සඳහා සේවක පිරිසක් ඉන්නවා. ඒත් නිලමෙතුමාට අවශ්‍ය කෑම බීම, අමුත්තන්ට සංග්‍රහ කිරීම් වගේ ම ගේ දොර වැඩ හැම දෙයක් ම මම හොයා බලනවා.නිල නිවෙසක් වුණාට එහි තියෙන්නේ හරිම සුන්දර වටපිටාවක්. කලාත්මක පැරැණි ගෘහ භාණ්ඩවලින් සැරැසුණු ගෙතුළ පරිසරය හරිම සොඳුරුයි. ඒ සරල සුන්දර බව නිසා ම නිල නිවාසේ ආලින්දයට ගොඩවෙලා අසුන් ගන්නා කවරකුගේ වුවත් සිත සුවපත් වෙනවා.මේ නිවසේ සැරසිලි හරිම චාම්. ඒ වගේ ම සුන්දරයි. මාධවී මේ ගෘහාලංකරණ තේරීම් ඔබේ ම ද?ඔව්. අපි දෙදෙනාගේ ම කැමැත්තට අනුව මම ම ඒවා තෝරා ගෙන නිර්මාණය කරවනවා.ඔබට හොඳට උයන්න පිහන්න, මහන්න ගොතන්නත් පුළුවන්ද?උයන්න පිහන්න නම් පුළුවන්. ඒත් මට ඒ තරම් වෙලාවක් නෑ. නිලංග කැමැති කෑම නම් සකස්කොට දෙනවා.ඔහු වඩාත් ම කැමැති ඔබ හදන කුමන කෑමට ද?මම හදන චොක්ලට් බිස්කට් පුඩිමට වගේ ම වටලප්පන් කන්නත් ඔහු කැමැතියි.ඔබ වඩාත් ප්‍රියකරන විලාසිතාව?මම වැඩියම කැමති ඔසරියට. සාය හැට්ට අඳින්නත් කැමැතියි. ඒත් වැඩි මෝස්තර කරන්න මම කැමැති නෑ.ඔබේ විනෝදාංශ මොනවාද?හොඳ චිත්‍රපට බලන්න කැමැතියි. පොත්පත් කියවන්නට වගේ ම සින්දු අහන්නත් කැමැතියි.මොන පොත්වලට ද වැඩිය කැමැති?විශේෂයක් නෑ. හැබැයි දැන් මට වැඩියෙන් හමුවෙන්නේ බෞද්ධ ධර්මයට අදාළ පොත්පත්. මම දැන් දහම් පොත පත කියවන්න වඩාත් නැඹුරු වෙලා.ආගම දහමට හුඟක් ලැදි ද?පුංචි කාලෙ ඉඳලාම බුදු දහමට හුඟක් නැඹුරුයි. දැන් නිලංග නිසා පින්කම් කරගන්න මට හුඟක් අවස්ථාව ලැබෙනවා. සෙනඟ අඩු වෙලාවට මාලිගාවට ගිහින් දළදා වඳින්නත් රාත්‍රි නවයෙන් පස්සේ මාලිගා බිමේ පිහිටි වැල්බෝධියට ගිහින් බෝධි පූජාවක් තියලා නිවිසැනසිල්ලේ වැඳුම් පිඳුම් කරන්නත් මම හරි කැමතියි.කොළඹ ජීවිතේට ද නුවර ජීවිතේට ද වඩා කැමැති?දෙකටම කැමැතියි. කොළඹ ගියාම අම්මා, තාත්තා නංගි එයාගේ දුව එහෙම හමුවෙලා ගත කරන ජීවිතේ හරිම ප්‍රියජනකයි. ඒ වගේ ම සති අන්තේ නුවර ඇවිත් මාලිගාවට ගිහින් වැඳ පුදාගෙන නිහඬව නිසංසලේ ගෙවන ජීවිතේටත් මා ප්‍රියයි.දරු සුරතල් බලන්න කල්පනාවක් නැද්ද?ඇත්තටම අපේ පැතුමත් එයයි. මේ රාජකාරි නිසා නිලංග හරිම කාර්ය බහුලයි. දරුවෙක් හදා වඩාගෙන ව්‍යාපාරවල කටයුතු සොයා බලාගෙන අපේ පාඩුවේ ජීවත් වෙන්නට ඇත්නම් හොඳයි කියලයි මට හිතෙන්නේ.ගෙවුණු අතීතය ගැන මොනවද හිතෙන්නේ?හරිම සතුටුයි. පෞද්ගලිකව මටත් නිලංග සමඟ විවාහයෙන් පසුව අපි දෙදෙනාටත් පින් රාශියක් එකතු කර ගන්නට ලැබීම ගැන සතුටුයි. ශක්ති ප්‍රමාණයෙන් අවංකව රටට ජාතියට ආගමට මෙහෙවරක් කරන සැමියකු ලැබීම ගැනත්, හැකි පමණින් බොහෝ දෙනකුට උදව් උපකාර කරන්නට හැකිවීම ගැනත් සතුටුයි.ඔබේ අනාගත පැතුම?කාටත් කරදරයක් නොකර පාඩුවේ නිදහසේ ජීවත්වීම. අපේ කතාවේ නිමාව සනිටුහන් කරමින් මාධවී කීවා.සාගරිකා දිසානායක ජයසිංහඡායාරූප - සුදම් ගුණසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>01</month>
      <day>20</day>
    </date>
    <link>http://www.silumina.lk/2013/01/20/_art.asp?fn=af13012013</link>
    <topic>නියමයි ! නියමයි !! නියමයි !!!</topic>
    <author>- ලාස්ට් මෑන්</author>
    <content>නියමයි නුවන් මල්ලි... කැන්ගරුවන් හිතාගෙන හිටියේ ඒ ගොල්ලො ගලිවර්ලා... ශ්‍රී ලංකාවෙ ඉන්නෙ ලිලිපුට්ලා කියලනේ...ලිලිපුට්ටො වගේ පෙනුණට අපේ කොල්ලන්ට ගලිවර්ලා වෙන්ඩ යන්නෙ මිනිත්තුවයි. සනත්ල කළුල ගහන කාලෙත් එහෙම තමයි හිතාගෙන හිටියෙ. සනත්ල කළුල වැටට උඩින් ගහන කොට මුළු ලෝකෙම හොල්මන් වෙලා හිටිය.නුවන්එහෙම හොල්මන් කරන්ඩ පුළුවන් කට්ටියක් තමයි අපට ඉන්නෙ. පළවෙනි වන් ඩේ මැච් එක ලේසියෙන් දිනුවට පස්සේ කැන්ගරුවො හිතුවෙ වැඩේ සිම්පල් කියල. ලිලිපුට්ටන්ගෙන් මොන චැලෙන්ජ් එකක් ද කියල තමයි ගලිවර්ලා හිතුවෙ. ඒක හින්ද හොඳම ගලිවරයො ටික අයින් කරල දෙවැනි පන්තියේ ගලිවරයො ටිකක් දැම්ම... මොකද ගේමක් නැහැයි කියල හිතපු හින්ද...දුන්න ගලිවරයො ටික ලිලිපුට්ටො වෙන්ඩ. කැන්ගරුවො දිව්ව... අම්බානක ගුටිකාගෙන. දිනුවෙ විකට් අටකින්. කැන්ගරුවො ඕස්ට්‍රේලියාවෙදි ලබපු ලොකුම පරාජයක්.එතකොට තමයි ඔන්න ඇහැරලා කලබල වුණේ. පරණ කැන්ගරුවො කිව්ව ලංකාවෙ කොල්ලො ගැන එහෙම බාල විදියට හිතන්ඩ එපා කියල. මයිකල් ස්ලේටර් වගේ හොඳ පළපුරුදු ක්‍රීඩකයො කිව්ව ශ්‍රී ලංකාවත් එක්ක ගහනකොට පරිස්සමින් කියල.ඒ පරාජයත් එක්ක හොල්මන් වෙච්චි ඕස්ට්‍රේලියානු තේරීම් මණ්ඩලය වහාම තීරණය කළා අර දැවැන්තයො ටික ආපහු ගෙන්වන්ඩ. ඔවුන් තීරණය කළා නිදාගෙන හිටපු යෝධයො අවදිවෙලා කියල.ඒක හින්ද තමයි දැවැන්තම කැන්ගරුවො එකොළොස් දෙනා පිට්ටනියට බස්සවන්ඩ තීරණය කෙරුවෙ.ඒත් මොකද වුණේ?නුවන් මල්ලිගෙ දෝලනය වෙන පන්දුවට ගලිවර්ලා එක එකා ඇද වැටෙන්ඩ පටන් ගත්තා. පස් දෙනෙක් එක දිගට බිම වැටුණා. කැන්ගරුවන්ට හෙල්ලෙන්ඩවත් බැරි වුණා. ලසිත් මාලිංග අනික් පැත්තෙ ඉඳගෙන සුපුරුදු මිසයිල් විද්දා... තුන් දෙනෙක් බිම.ලකුණු 74 යි. ගලිවර්ලා, ලිලිපුට් සයිස් වුණා. කැන්ගරුවන් උපන් බිමේ දී ලබාගත් අඩුම ලකුණු සංඛ්‍යාවක්.හැබැයි එක දෙයක් මහේල මල්ලි... ලිලිපුට්ටන්ගෙ තැනට පත්වෙලා හිටපු අපේ කට්ටිය ගලිවර්ලා බවට පත් කෙරුවේ අපේ පන්දු යවන්නො. කැන්ගරුවො දණ ගැහුවෙ අපේ පිතිකරුවො ඉස්සරහ නෙමෙයි පන්දු යවන්නො ඉස්සරහ.ඒත් බෝලර් ලා ගත්තු ගැම්ම බැට්ස්මන්ලා ඒ විදියටම අල්ලගෙන හිටිය ද කියන එක නම් ප්‍රශ්නයක්.කුසල්මහේල මොකක්ද ගහපු ෂොට් එක?ඕනෑ තරම් වෙලාව තියෙද්දි... විකට් ඔක්කොම තියෙද්දි... ඕවර් ඔක්කොම තියෙද්දි... ඉලක්කය සිම්පල් එකක් වෙද්දි... මොකද්ද ඇති වුණ හදිස්සිය? හරියට ඕවර් දහයකින් ගහල ඉවර කරන්ඩ වගේ. ඕක තමයි අපටත් වෙන්නෙ. කොයිවෙලාවකවත් කැන්ගරුවන්ව අඩු ලංසුවෙන් තක්සේරු කරන්ඩ හොඳ නෑ... ඒ දැවී යාම බොහොම භයානක එකක්.ක්‍රිකට්වල ගේම් එක වෙනස් වෙන්ඩ යන්නෙ එක පන්දු ඕවරයයි. ඒක තමයි ක්‍රිකට් ක්‍රීඩාවේ තිබෙන සුන්දරත්වය.ඩිල්ෂාන් නම් පන්දුව තේරුම් ගත්තෙ නෑ. ඒත් තිරිමාන්නත් ඔහේ පාරක් ගැහුවනේ පන්දු රැකීමේ සැලසුම ගැන හිතන්නෙවත් නැතුව.මෙතරම් උද්වේගකර එහෙම නැත්නම් පපුව ‘ඩොග් ඩොග්’ ගාන සද්දෙ තමන්ටම ඇහෙන තරම තරගයක් මෑත කාලයේදී රේඩියෝ එකෙන් අසන්නටවත් ටී.වී. එකෙන් බලන්ඩවත් ලැබිල නැහැ.මාලිංගඒක නම් මාර මැච් එකක්. හැබැයි ඒක අපි දිනුවෙ පන්දු යවන්නන්ටත් පන්දු රකින්නන්ටත් පින් සිදු වන්නට. එසේම ඕස්ට්‍රේලියාවේ පිතිකරුවන්ටත් පන්දු රකින්නන්ටත් පින්සිදුවන්නට.අපේ පන්දු යැවීමත් පන්දු රැකීමත් අන්තිම ඉහළයි. ඕස්ට්‍රේලියාවේ පිතිහරඹයත් පන්දු රැකීමත් අන්තිම දුර්වලයි. හැබැයි ඔවුන්ගේ පන්දු යැවීම නම් ඉහළයි.ජ්‍යෙෂ්ඨ පිතිකරුවන්ට තරුණ කුසල් පෙරේරා කදිම ආදර්ශයක් වුණා. පුදුමාකාර පීඩනයක් මැද්දෙ ඔහු ශ්‍රී ලංකාව ජයග්‍රාහී මාවතට අවතීර්ණ කළ ආකාරය ඇත්තටම ජ්‍යෙෂ්ඨයන්ට ආදර්ශයක්.පන්දු යවන්නන් ඉදිරියට එනවිට පිතිකරුවන් පසුපසට යාම නම් තේරුම් ගන්ඩ අමාරුයි.කමක් නැහැ... දැන් අපි පෙරමුණේ. හිතේ තිබුණු සැක සංකා සියල්ල දූරිභූත වෙලා යන්ඩ ඇති...දැන් ඉතින් ඉතුරු එකත් ඔහොම ම දිනාපල්ලා...අපි ලංකාවේ ඉඳලා දෙන්නම් නියම විසිල් පාරක්... ඕස්ට්‍රේලියාවට ඇහෙන්ඩ.නියමයි... නියමයි... නියමයි...- ලාස්ට් මෑන්  කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>01</month>
      <day>20</day>
    </date>
    <link>http://www.silumina.lk/2013/01/20/_art.asp?fn=af13012014</link>
    <topic>ගයි නික්ම යයි</topic>
    <author>ඉඳුනිල් වීරරත්න</author>
    <content>යටත් විජිත වැසියන් ලෙස එදා සුද්දන් ක්‍රිකට් ගසනු බලා සිටි අපි 1996 වසරේ ලෝක ක්‍රිකට් කිරුළ දිනාගත්තෙමු. ඉන්පසු අවස්ථා ගණනාවකදී ම ක්‍රිකට් ලෝක කුසලාන තරගාවලි ගණනාවකදීම හොඳ තරගයක් දෙමින් ශූරතාව දිනාගන්නට උත්සාහ කළෙමු. මේ වනවිටත් අපි ලෝක ක්‍රිකට් අනුශූරයන් ලෙස ඉදිරියෙන් ම සිටිමු.මේ සියලු ජයග්‍රහණයන් සඳහා ගමන් කළේ මලින් පිරුණු මාවතක නොවේ. ඉතා දුෂ්කර වූත්, කටුක වූ ඒ මාවතේ ගමන් කරමින් වර්තමාන ශ්‍රී ලාංකේය ක්‍රිකට් ජයග්‍රහණ සඳහා මඟ හෙළි කරදුන් ක්‍රිකට් දැවැන්තයෙක් පසුගියදා අප අතරින් වියෝ විය.ඔහු නමින් රොනල්ඩ් ගයි ද අල්විස්. ශ්‍රී ලංකා ටෙස්ට් ක්‍රිකට් පිලේ හිටපු දක්ෂ කඩුලු රකින්නකු මෙන් ම ප්‍රවේගකාරී පිතිකරුවකු ලෙස නම් දැරූ ගයි පසුගියදා පිළිකා රෝගයට ගොදුරු වීමෙන් මෙලොව හැර ගියේ ය.මියයන විට 52 වියේ පසුවුණු ඔහු 1960 පෙබරවාරි 15 වැනිදා කොළඹ දී උපත ලැබූවෙක්. ගල්කිස්ස ශාන්ත තෝමස් විදුහලේ ආදි ශිෂ්‍යයෙක් වන ඔහු, කොළඹ සිංහල ක්‍රීඩා සමාජයට ක්‍රීඩා කළේ ය.එහිදී පළමු පෙළ තරග 37 කට ක්‍රීඩා කරමින් ඉනිම් 50 කදී නොදැවීම් 4 ක් සමඟ රැස් කරගෙන ඇති ලකුණු සංඛ්‍යාව 673 කි. ඔහුගේ පළමු පෙළ හොඳ ම ඉනිම වන්නේ ලකුණු 74 කි. කඩුලු රකින්නකු ලෙස ස්ටම්ප් කිරීම් 6 ක් සහ උඩපන්දු 69 ක් ලබාගෙන තිබේ.ශ්‍රී ලංකා ඒ කණ්ඩායමට ක්‍රීඩා කරමින් තරග 39 කදී නොදැවීම් 10 ක් සමඟ ඉනිම් 34 ක් ක්‍රීඩා කර ඇති ගයි ලකුණු 498 ක් ලබාගෙන ඇති අතර අර්ධ ශතක 2 ක් ඊට ඇතුළත්. හොඳම ඉනිම වන්නේ නොදැවී ලබාගත් ලකුණු 59 යි. ස්ටම්ප් කිරීම 5 ක් සමඟ උඩපන්දු 35 ක් ලබාගෙන තිබේ.ශ්‍රී ලංකාව වෙනුවෙන් ටෙස්ට් වරම් ලබාගත් 16 වැනි ක්‍රීඩකයා වන ගයි ද අල්විස්, 1983 මාර්තු 4 වැනිදා නවසීලන්තයේ ක්‍රයිස්චර්ච් නුවර දී නවසීලන්තයට එරෙහිව පළමු වරට ක්‍රීඩා කරයි. එහිදී පළමු ඉනිමේදී ලකුණු නොලබා දැවී යන අතර දෙවැනි ඉනිමේදී ලබාගන්නේ ලකුණු 3 ක් පමණයි.වසර 5 ක් ටෙස්ට් ක්‍රීඩාවේ නියැළෙමින් ශ්‍රී ලංකාව නියෝජනය කළ ඔහු 1988 වසරේ පෙබරවාරි 12 වැනිදා සිට 15 වැනිදා දක්වා පර්ත් හිදී ඕස්ට්‍රේලියාවට එරෙහිව තරග වැදෙමින් ටෙස්ට් පිටියෙන් සමුගත්තේ ය.ඒ දක්වා ටෙස්ට් තරග 11 ක් ක්‍රීඩා කර ඇති අතර ඉනිම් 19 කදී ලකුණු 152 ක් රැස් කරගෙන තිබේ. ඔහු උඩපන්දු 21 ක් සහ ස්ටම්ප් කිරීම් 2 ක් සිදු කරමින් ටෙස්ට් කඩුලු 23 ක් දවාගැනීමට දායක වී තිබේ.1983 මාර්තු 02 වැනිදා නවසීලන්තයේ ඩනීඩන් හිදී නවසීලන්තයට එරෙහි තරග වැදෙමින් එක්දින වරම් ලබාගන්නා ගයි ඉතිහාසයට එක්වන්නේ ශ්‍රී ලංකාව වෙනුවෙන් එක්දින වරම් ලබාගත් 29 වැනි ක්‍රීඩකයා ලෙසිනි.1988 මාර්තු 31 වැනිදා නවසීලන්තයට එරෙහිව සාජාහි ක්‍රීඩා කළ තරගය ගයි ගේ ක්‍රීඩා දිවියේ අවසන් එක් දින තරගයයි.ඒ දක්වා ඔහු එක්දින තරග 31 කට ක්‍රීඩා කර ඉනිම් 27 කදී 8 වතාවක් නොදැවී කඩුල්ලේ රැඳී සිටිමින් පන්දුවට පහර දී ලකුණු 401 ක් රැස් කරගෙන තිබේ. ඔහු එක් දින අර්ධ ශතක 2 ක් ලබාගෙන ඇති අතර, හොඳම ඉනිම වන්නේ, 1983 ජූනි 09 වැනිදා ෆෘඩන්ෂල් ලෝක කුසලාන තරග මාලාවේ 2 වැනි තරගය ලෙසින් පාකිස්ථානය හා ශ්‍රී ලංකා කණ්ඩායම් අතර පැවැත්වුණු තරගයේදී ඔහු නොදැවී ලබාගත් ලකුණු 59 යි.ඕවර 60 ක් ලෙස පැවැත්වුණු එම තරගයේදී පාකිස්ථානය පළමුව පන්දුවට පහර දෙමින් කඩුලු 5 කට ලකුණු 338 ක් ලබා ගත්තේ ය. පිළිතුරු ඉනිම ක්‍රීඩා කළ ශ්‍රී ලංකා කණ්ඩායමට ඕවර 58 කදී සියල්ලන් ම දැවී ලබාගත හැකි වූයේ ලකුණු 288 කි.මෙහිදී ආරම්භක පිතිකරු බ්‍රෙන්ඩන් කුරුප්පු ලකුණු 72 ක් ලබාගත් අතර ගයි හතරේ පහර 5 ක් එක් හයේ පහරක් සමඟ නොදැවී ලකුණු 59 ක් ලබාගත්තේ ය. පාකිස්ථානයේ සෆ්රාස් නවාස්, රෂීඩ් ඛාන් සහ ෂහීඩ් මහ්බූබි වැනි සුපිරි පන්දු යවන්නන්ට නොබියව මුහුණ දෙමින් බ්‍රෙන්ඩන් සහ ගයි ශ්‍රී ලංකා කණ්ඩායම ජයග්‍රහණය කරා රැගෙන යන්නට වෙහෙස වුවත් පරාජය අත්විය. කපිල් දේව් ගේ නායකත්වයෙන් තරග වැදුණු කුසලානය දිනාගත් 1983 පෘඩන්ෂල් ලෝක කුසලාන තරග මාලාව සඳහා රටවල් 8 ක් සහභාගි වුණු අතර, ඒ කණ්ඩය යටතේ එංගලන්තය, පාකිස්ථානය සහ නවසීලන්තය සමඟ ශ්‍රී ලංකාව තරග වැදුණි.එහිදී ශ්‍රී ලංකාව තරග 6 කට සහභාගි වී 5 ක් පරාජය වූ අතර ජයග්‍රහණය කළේ එක් තරගයක් පමණි. මේ නිසා මූලික වටයේ තරගවලින් නැවතීමට ඔවුනට සිදුවිය.83 ලෝක කුසලාන මාලාවේ ශ්‍රී ලංකා කණ්ඩායම වාර්තා කළ එකම ජයග්‍රහණය වූයේ ජූනි 18 වැනිදා නවසීලන්තය සමඟ පැවැති තරගයයි. මෙහිදී පළමුව පන්දුවට පහර දෙමින් ඕවර 58.2 කදී නවසීලන්තය ලකුණු 181 ක් ලබාගත් අතර අසන්තා ද මැල් විශිෂ්ට පන්දු යැවීමක නිරත වෙමින් ඕවර 12 කදී ලකුණු 32 කට කඩුලු 5 ක් දවා ගත්තේ ය.පිළිතුරු ඉනිම ක්‍රීඩා කළ ශ්‍රී ලංකා ක්‍රීඩකයින් අතරින් බ්‍රෙන්ඩන් 62 ක්, රෝයි ඩයස් 64 ක් සහ අර්ජුන ලකුණු 15 ක් ලබාගත්තේය. ගයි ද අල්විස් එම තරගයේදී පන්දු 10 කදී ලකුණු 11 ක් ලබා ගනිමින් ජයග්‍රහණය සටහන් කිරීමට දායක විය.1983 ලෝක කුසලාන තරග මාලාවේ ශ්‍රී ලංකා පිල වෙනුවෙන් වැඩිම ලකුණු ලාභියා වූයේ ගයි ද අල්විස් ය. ඔහු තරග 6 ක ඉනිම් 6 ක් ක්‍රීඩා කරමින් නොදැවීම් 3 ක් සමඟ ලකුණු 167 ක් ලබාගත් අතර සාමාන්‍යය 55.66 කි. පන්දු 159 කට මුහුණදී මෙම ලකුණු 167 ලබාගෙන ඇති අතර පහරදීමේ වේගය 105.03 ක් තරම් ඉහළ අගයකි.1987 බෙන්සන් ඇන්ඩ් හෙජස් ලෝක කුසලාන තරග මාලාවට ක්‍රීඩා කරමින් තරග 7 කදී ලකුණු 100 ක් ලබාගෙන ඇති ගයි මුදලට නොව රට වෙනුවෙන් මහත්වරුන්ගේ ක්‍රීඩාවේ නියැළුණු මහත්මයෙකි.අර්ජුන රණතුංග මහතා ශ්‍රී ලංකා ක්‍රිකට් අතුරු කමිටුවේ සභාපති ධූරය දැරූ සමයේදී එහි ලේකම්වරයා වශයෙන් කටයුතු කළ ඔහු, 2003 වසරේදී ශ්‍රී ලංකා ක්‍රිකට් තේරීම් කමිටුවේ සභාපතිවරයා ලෙසින් ද කටයුතු කළේ ය.ශ්‍රී ලංකා කාන්තා ක්‍රිකට් පිලේ පළමු පුහුණුකරු ලෙස 1997 වසරේ සිට වසර 3 ක පමණ කාලයක් කටයුතු කළ ඔහු ශ්‍රී ලාංකේය ක්‍රිකට් ක්‍රීඩාව ඉහළ තලයකට ගෙන එන්නට කැපවීමෙන් කටයුතු කළ අයෙකි.ඉඳුනිල් වීරරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>01</month>
      <day>20</day>
    </date>
    <link>http://www.silumina.lk/2013/01/20/_art.asp?fn=af13012015</link>
    <topic>බලධරයන්ගේ අවධානයට</topic>
    <author/>
    <content>හෝමාගම ප්‍රාදේශීය සභාවට අයත් කහතුඩුව ගමේ පාරවල් කිහිපයක් කලක සිට අබලන් වෙලා. කහතුඩුවේ සරණතිස්ස මාවත මෙන්ම මිනුවන්විල පාරත් මේ ආකාරයෙන් අබලන් වීම ගැන කාලයක සිට හෝමාගම ප්‍රාදේශීය සභාවේ බලධාරීන්ට පැවැසුව ද කිසිම පිළිසරණක් ලැබී නැත.මේ මාර්ග පයින්වත් යා නොහැකි තරමට අබලන් වී ඇති බවයි ප්‍රදේශවාසීන් චෝදනා නඟන්නේ. මෙවැනි අබලන් මාර්ග සොයා බලා පිළිසකර කිරීම ප්‍රාදේශීය සභාවක වගකීම බව අපි දනිමු. මගී පාලම හරහා හෝ මේ මාර්ග දෙක ප්‍රාදේශීය සභා බලධාරීන්ගේ අවධානයට යොමුවිය යුතු බවයි අපේ අදහස.කහතුඩුව පේ‍්‍රමසිරි අබේසිංහශ්‍රී ලංකාවේ ලියාපදිංචි පෞද්ගලික ආරක්ෂක සමාගම්වල ක්‍රියාපටිපාටිය ගැන බලධාරීන් දැන නොසිටීම බලවත් කනගාටුවකි. සමහරක් ආරක්ෂක සේවාවන්ට යොදවන පුද්ගලයන් දිවා රාත්‍රි නොබලා එක දිගටම මුර සේවාවල යොදවීමට සමහරක් ආයතන කටයුතු කරති.සාමාන්‍යයෙන් රාත්‍රි මුරය කළ අයෙකු නැවත රාත්‍රිය සඳහා සේවා මුරයට පැමිණිය යුත්තේ පසුදා සවසය. නීතිය එසේ වුවත් කිසිම නිදහසක් නොමැතිව එකදිගට දවස් ගණන් සේවයේ යෙදවීම නිසා මොවුහු විවිධ මානසික පීඩා වලට මෙන්ම ශාරීරික අපහසුතාවලට ලක්වෙති.ආරක්ෂක ලේකම්තුමනි, වුවමනා ප්‍රමාණයට මිනිස් ශ්‍රම බලය නොමැතිව, සේවක සේවිකාවන්ට සැරවැර කරමින් බලයෙන් සේවයේ යොදවන පෞද්ගලික ආරක්ෂක සේවා පිළිබඳ සොයා බලා විධිමත් ක්‍රියාමාර්ගයක් ගන්නා මෙන් ඉල්ලා සිටිමු.මතුගම ඒ කරුණාසේකරජනතාව කියන්නේ විදුලි බිල දිනෙන් දින වැඩිවන බවයි. විදුලි බිල දිනෙන් දින වැඩි වුණත් විදුලි බිල සම්බන්ධ ගැටලු අඩු නොවන බවයි ජනතාව චෝදනා නඟන්නේ.රජයේ සේවකයන්, පෞද්ගලික සේවකයන්ගේ මෙන් ම විශ්‍රාමිකයන් වැටුප් ලබාගත් වහාම මුලින්ම කරන රාජකාරිය විදුලි බිල ඇතුළු සියලු බිල්පත් ගෙවා දැමීමයි. එසේ ගෙවීම් කළ ද විදුලි බිල්පත් ලැබෙන්නේ ගෙවූ මාසවල මුදල් ද එකතු කරමිනි. එපමණක් නොව රතු පාටින් මුද්‍රාවක් ද තබා එවන්නේ විදුලිය විසන්ධි කරන බව අනතුරු හැඟවීමක් ද කරමිනි.පාරිභෝගිකයන් පෙර මාසවල බිල්පත් ඉදිරිපත් කිරීමේදී ප්‍රාදේශීය විදුලිබල මණ්ඩලවලින් පවසන්නේ ‘සමාවෙන්න, මේ කොළඹින් කරන වැඩ’ කියාය.විදුලි බල ඇමැතිතුමනි, කොළඹින් විදුලි බිල්පත් ගෙවුව ද මෙසේ සිදුවන අවස්ථා ඕනෑතරම් ඇත. මෙබඳු කටයුතු නිසා අසීරුතාවයට පත්වන්නේ විදුලි පාරිභෝගිකයන්ය.හෝමාගම විල්ෆ‍්‍රඩ් බණ්ඩාරවසර තිහක් පුරා පැවති දෙපා කොටි - මිනිස් ගැටුම දැන් අවසන්ය. අද ඒ වෙනුවට අලි - මිනිස් ගැටුම්, බඹර - මිනිස් ගැටුම්, කිඹුල් - මිනිස් ගැටුම් නිසා මනුෂ්‍ය ඝාතන රැසක්ම සිදුව ඇත.වන සතුන්ට පරිසරයේ ජීවත්වීමට අවසර ලැබිය යුතුය. එහෙත් වන අලීන්ගේ තාඩන පීඩන නිසා හේනක්, කුඹුරක් කොටාගෙන ජීවත්වීමට ඉඩකඩ ද අහිමි වෙයි. දිගින් දිගටම බඹර ප්‍රහාර එල්ල වෙද්දි සීගිරිය වැනි ඓතිහාසික ස්ථාන දැකබලා ගැනීමට යාමේ අවස්ථාව ද අහිමි වෙයි. එසේම කිඹුල් බිය නිසා ගඟක, ඇළක, බැස දියනෑමට ද නොහැක.සතුන්ගේ ජීවත්වීමේ අයිතියත් මිනිසාට යම් යම් සත්ත්ව කොට්ඨාසවලින් එල්ල වන හිරිහැර වළකාලීමට කටයුතු කිරීමත් බලධාරීන්ගේ වගකීමකි.මාතර පාලටුවේ ආර්. වී. කුසුම්ග්‍රාම නිලධාරී පුරප්පාඩු පිරවීමේ වයස් සීමාව දීර්ඝ කරන ලෙස මගී පාලමට ඉල්ලීම් ගණනාවක් ලැබී ඇති නිසයි, නැවතත් මෙය රාජ්‍ය පරිපාලන හා ස්වදේශ කටයුතු අමාත්‍යවරයාගේ අවධානයට යොමු කරවන්නේ.රාජ්‍ය පරිපාලන අමාත්‍යාංශය මඟින් ග්‍රාම නිලධාරී පුරප්පාඩු පිරවීම සඳහා අයැදුම්පත් කාල සීමාව ද මේ වන විට අවසන්ව ඇත. එහි අයැදුම් කළ හැකි උපරීම වයස් සීමාව දක්වා ඇත්තේ අවුරුදු 30 ක් ලෙසයි. මේ වයස් සීමාවට කොටු කිරීම නිසා අත්දැකීම් සහිත මැදිවිය පසුකරන පුද්ගලයන්ට අයැදුම් කිරීමේ අවස්ථාව ගිලිහී ගියේ කනගාටුදායක ලෙසය. රාජ්‍ය පරිපාලන හා ස්වදේශ කටයුතු අමාත්‍ය තුමනි අයැදුම්පත් යොමු කිරීමේ අවසන් දින පසු වුවත් නැවත වරක් වයස අවු. 30 - 35 අතර අයටත් මේ සඳහා අයැදුම් කරන්නට අවස්ථාව ලබා දෙන්න.මහනුවර එස්. දේශපි‍්‍රයකෝම්පිටිය, නාඩුලුම, රිදීවිට, හිරමඩගම යන ප්‍රදේශවලට වාහන ධාවනය කළ හැකි එකම මාර්ගය කෝම්පිටිය පාරය. මෙය වසර ගණනාවක් තිස්සේ නඩත්තු නොකිරීම නිසා ඉතා අබලන් තත්ත්වයට පත්ව ඇත. මේ පාරේ මීටර් 200 - 300 දුරකට ජලනළ එළා ඇත. එහෙත් එම ජල නළවල තැනින් තැන ජලය කාන්දු වීමෙන් මේ වන විට පාර අබලන් තත්ත්වයකට පත්ව ඇත. ඩෙංගු මදුරුවන් බෝ කරන වළවල් මේ අතර ප්‍රධානය.පාරේ අබලන් තත්ත්වය නිසා මගී ප්‍රවාහන බස්රථ මෙන්ම පාසල් වෑන් රථ ද ගමන් කරන්නේ ඉතා අපහසුවෙනි.කෝම්පිටිය මාර්ගයේ අබලන් තත්ත්වය නිසා ජනතාව ප්‍රවාහන දුෂ්කරතාවයෙකින් පෙළෙති. මගී පාලම හරහා හෝ මේ පාර ප්‍රතිසංස්කරණය කර දෙන්නට බලධාරීන්ගේ අවධානය යොමු වේවා.ගොඩකවෙල ජයසේන මුණසිංහ2012 ඔක්තෝබර් මාසයේ දී ජ්‍යෙෂ්ඨ පුරවැසියනට දීමනාවක් දෙන බවට තොරතුරු පැතිර ගියා. ඒ අනුව මා අප පළාත් ග්‍රාම නිලධාරී මහතා හමුවී ඒ ගැන විමසීමක් කළෙමි. මා හට ලැබුණු පිළිතුර වූයේ බිරියට විශ්‍රාම වැටුපක් ලැබෙන නිසා මා හට එම දීමනාව ලබා ගත නොහැකි බවය.මගේ බිරියට විශ්‍රාම වැටුපක් ද, එයින් අප දෙදෙනාම ජීවත්වන බව සත්‍යයක්. නමුත් මට පෙර මාගේ බිරිය මියගිය හොත් මාගේ ජීවත්වීමේ ආදායම් මාර්ග ද අහිමි විය හැක. මා මෙන්ම මෙම ගැටලුවම තවත් විශාල පිරිසක් මුහුණ දී සිටිති. ජීවත්වීමේ ආදායම් මාර්ග අහිමි විය හැකි, විශ්‍රාම වැටුප් පවා අහිමි අප හටත් ජ්‍යෙෂ්ඨ පුරවැසි දීමනාව ලබා දෙන්න.අහංගම ජේ. විමලසූරියදැනට වසරක පමණ කාලයක සිට අරණායක හතුරුගම්මන හා අවට ප්‍රදේශවාසීන් ජීවත්වන්නේ අයිතිවාසිකම් ආරක්ෂා කරගැනීමේ ජීවන අරගලයකයි. ගමේ වත්තේ වෙහෙස මහන්සියෙන් සිටුවන ඵලදාව රැක ගැනීමට නොහැකි වී ඇත්තේ මෑතක දී පටන් පැමිණෙන රිලා රංචුවක් නිසාය. 40 - 50 කින් යුතු මේ රිලා රංචුව අපට කරන හානිය මෙතෙකැයි කිව නොහැකිය. මේ වන විට පොල්ගස්වල එකදු ගෙඩියක්වත් නැත. සියල්ල විනාශ කර හමාරය. ඇට්ටි පවා කා දමා ඇත. කුමන ක්‍රමයකින්වත් මොවුන් පළවා හැරි නොහැකිය. මෙසේ ගස්වල ඵලදාව වඳුරන් විනාශ කරන අතර භූමියේ වගා කොට ඇති වගා ඌරන් විසින් විනාශ කරති. මේ පිළිබඳව අදාළ බලධාරීන්ගේ අවධානය යොමුවිය යුතු බව අපගේ හැඟීමයි.අරණායක ගුණපාල කරුණාතිලකපොලීසිය යනු ජනතාවට සේවය සලසන ආයතනයක්. අද මහවෙල පොලීසියත් මේ උතුම් අරමුණ සාක්ෂාත් කරගෙන. එහි පොලිස් ස්ථානාධිපතිතුමාගේ මනා කළමනාකාරිත්වය හා නිලධාරීන්ගේ සේවය මේ තත්ත්වය ඇතිවීමට හේතුවක් වී ඇත.මහවෙල පොලීසියේ පහළම නිලධාරියාගේ සිට ඉහළ නිලධාරියා දක්වා නිලධාරීන්ගේ ගුණාංග නිසා එහි සේවය පතා යන ජනතාවට සහනයක් සැලසී ඇත. පොලිසියට යන ජනතාවගේ අවධානය මුලින්ම යොමු වන්නේ එහි ඇති “ධනාත්මක ආකල්ප” සහිත වදන් පුවරුවටය. කාර්යාලය ඇතුළත මෙන්ම පිටත පිරිසුදුභාවයත්, භාණ්ඩ කළමනාකාරිත්වයත් සිත්ගන්නා සුලුය. මහවෙල පොලීසිය ජනතා සේවයට කැපවූ ආයතනයක් ලෙස හඳුන්වා දීම නිවැරැදිය. මේ සියල්ලේම පෙර ගමන්කරු පොලිස් ස්ථානාධිපති සාරානාත් සමරකෝන් මහතාය.පල්ලේපොල, කිනිගම තිලක් ජයවර්ධනපසුගිය දිනක මහනුවර දී පැවැත්වුණු ප්‍රදර්ශනයකට මම ද සහභාගි වුනෙමි. එය ඉතා ප්‍රයෝජනවත් කාර්යයක් වූ නිසා එහි සංවිධායකයනට කෘතඥතාව පුද කරමු. ඒ සියලු වැදගත් සිදුවීම් අතර වූ සිද්ධියක් ගැනයි මේ කතාව. පාසල් සිසුන්ට දෙසුමක් පැවැත්වුණු අතර ඒ සඳහා පැමිණි කථිකාචාර්යවරයකුගේ අදහස් සහ හැසිරීම ඉතා ජුගුප්සාජනක වූ අතර ඒවා අසා සිටීමට බැරි තරමේ අශිෂ්ට වදන්වලින් යුක්ත විය. ඔහු අවසානයේ සිසුන් ගෙන් ඇසුවේ“පට්ට ආතල්” නේද යන්නයි.ශිෂ්ට ලෙස දෙසුමක් කළ නොහැකි මෙබඳු උදවිය මෙවන් වැඩමුළුවලට ගෙන්වා ගන්නේ ඇයිදැයි අපට ගැටලුවකි. ඔහුගේ දෙසුමේ සමහර වදන් නිසා පාසල් සිසුන් සමඟ සිටි ගුරු භවතුන්ට පොළොව පලාගෙන යන තරමේ ලජ්ජාවක් ඇති වූවා නිසැකය. අපට මොහුගේ හැසිරීම් බලා සිටින්නට සිදුවූයේ ඔහු මේ කටයුත්තට තෝරා ගත් අයගේ වරදිනි. කවුරුන් හෝ මේ වරදට වගකිව යුතුය.දේශකයකු ගේ කතා විලාසයේ යම් ශික්ෂණයක් විනයක් හැදියාවක් තිබීම ඉතා අවශ්‍යය. විශේෂයෙන්ම පාසල් සිසුන් ඉදිරියේ යම් දෙසුමක් කරන විට එහි වගකීම වැඩිය. තමන් කතා කරන්නේ තමන්ගේම දරුවන් වැනි වූ ළමයින් පිරිසකට බව සිත් හි තබා ගැනීම ඉතා අවශ්‍යය. එසේ නොමැතිව නොහික්මුණු ලෙස බස හැසිරවීමෙන් සිදුවන්නේ පාසල් තුළ පැතිර ඇති සමහර සදාචාර විරෝධී වදන් අනුමත කිරීමකි. විහිළු ස්වරූපයෙන් හෝ ඒවාට යම් වටිනාකමක් ලබා දීම කිසිසේත් අනුමත කළ නොහැකිය. උගත්කම මෙන්ම හැදියාව ද අවශ්‍ය වන්නේමෙනිසාය. මෙකී දේශකයා ළඟ දැනුම තිබුණාට හැදියාව නොතිබුණු බව අපේ හැඟීමය.අපි එදා මහනුවර ප්‍රදර්ශනය නරඹා ඉතා වටිනා දැනුම්සම්භාරයක් එකතු කර ගත්තෙමු. එහෙත් එදා මේ සිදුවීමෙන් පසු අපි නිවෙස් කරා ආවේ ඉතා කලකිරුණු හැඟීමෙන්ය.බලගොල්ල, කෙන්ගල්ල, එස්. දිසානායකහිඳගෙන විගසකින් ඉඩ ඇති අසුනේම ගමනට මුදල ගෙවමින් නියමිත සේම බසයට නැඟී යන සියලුම මගියාම සවනට වැටේ ආදර ගී හැමදාමපන්සල ළඟින් බස්රිය ගත් තෙරණුන්ද ගන්නට සිල්ප පාසල් එන සිසුවන්ද බොන්නට බෙහෙත් රෝහල් යන ගිලණුන්ද පෙම් ගීතයෙන් තුටු කෙරුමට පුළුවන් ද?මොහොතින් මොහොත හඬ විසිරෙන හැම පැත්තේ එක සින්දුවය සමහර බසයක ඇත්තේ කිසියම් රසක් මතුකළ රියැදුරු චිත්තේ එය පෙම් ගීතිකාවක් බව කිව යුත්තේ  නොදැනුම්කම නිසා නොදැනී නිරස වග ඇතැමුන් ගයන ගීයට රස අරුත හිඟ දැකගන්නට කලින් යා යුතු ගමන අග බසයෙන් බසින්නට සිත්වේ අතරමඟ  කන්දොස්කිරියාව මතුකර හතර අතේ පෙම් යාදින්න විසිරෙනමුත් දුවන රතේ සන්තෝසයෙන් කරුණක් කිව යුතුව ඇතේ “ලංගම” බස්රියේ මේ කරදරය නැතේ  ගමනේ බැවින් පොදු ජනයා නොයෙක් වෙලේ නොඇසේ නම් හොඳය. සිංදුව පහත් පෙළේ බසයේ රියැදුරාටය මේ මතක් කළේ නවතා දමනු නොහැකි ද කන් කරච්චලේහොරණ - වෑවල වීරසිංහමේ පාසල්වලට දරුවන් ඇතුළත් කරගන්නා අවදියයි. ජනපි‍්‍රය හෝ කුමන පාසලකට හෝ වේවා පළමු ශ්‍රේණියට දරුවකු ඇතුළත් කිරීමේදී පාසලට ඇති දුර, ඉඩමේ ඔප්පුව, ග්‍රාම සේවා සහතිකය, ලයිට්, වතුර බිල් මෙන්ම බැංකු හා සායන පොත් ද පිරික්සයි. ඒ අනුව ලකුණු දීමක් සිදුකර වැඩිම ලකුණු ලබා ගන්නා දරුවන් පාසලට ඇතුළත් කැරේ. මේ කරුණු සැලකිල්ලට ගෙන ඇත්තේ පාසල පිහිටි ප්‍රදේශයේ දරුවන්ට අසාධාරණයක් නොවන පරිදි ඇතුළත් වීමට ය. එහෙත් මේ නීතිය ගමේ පාසලේ දරුවන්ට කොතරම් සාධාරණ ද යන්න කල්පනා කළ යුතුය.ගම්බද බොහෝ මවුපියන්ට තමා පදිංචි ඉඩම හෝ නිවෙස තමාගේ බව තහවුරු කිරීමට නිරවුල් ඔප්පුවක් නැත. ඊට හේතුව මව හෝ පියා විසින් ඉඩම හෝ නිවෙස නිරවුල්ව ලියා දී නොමැති වීමය. නිරවුල් ඔප්පු නොමැති වූ විට පාසලට දරුවා ඇතුළත් කිරීමේදී ලැබෙන ලකුණු මුළු ප්‍රමාණය අහිමි වෙයි.ගමේ නිවෙසේ ප්‍රයෝජනයට ජලය ලබාගන්නේ ළිඳකින් හෝ පීල්ලකිනි. ජලනළ පහසුකම් මෙන් ම බොහෝ නිවෙස්වලට විදුලි එළිය ද නැත. මෙවන් අවස්ථාවලදී ජල විදුලි බිල්පත්වලට ලැබෙන ලකුණු ප්‍රමාණය ද අහිමි වෙයි. එසේම ගමේ ඇතැම් මවුපියන්ට බැංකු ගිණුම්විවෘත කිරීමට වත්කමක් නැත.මෙවැනි බාධා රැසක් මැද ගමේ ජනපි‍්‍රය පාසලක වැට අයිනේ සිටින ස්ථිර පදිංචි කරුවකුටත් තම දරුවා පාසලට ඇතුළත් කර ගැනීමට නොහැකි වේ.නගරයේ ජනපි‍්‍රය පාසල් පොරයට මුහුණදීමට බොහෝ මවුපියෝ හිතවතකුගේ හෝ ඥාතියකුගේ නිවසක් තමාගේම බවට පත්කර ගැනීමට අවශ්‍ය ලියවිලි සකසා ගනිති. නීතිය අනුව ඔවුන් පාසලට ආසන්නයේම පදිංචි කරුවෝ වුවත් සැබෑ ලෙසම පදිංචි අයට ඒ අනුව අවස්ථාව අහිමි වෙයි.මේ මහා බොරුව අධ්‍යාපනයට ද මහත් බාධාවකි. දුර බැහැර පාසල්වලට උදේ පාන්දරින් යන දරුවන් ආපසු නිවසට එන්නේ සැන්දෑ කළුවර වැටෙන විටය. එය දරුවාටත් මානසික වදයකි. මේ නිසා ජනපි‍්‍රය පාසලකට නොව ගමේ පාසලකට වුවද දරුවකු ඇතුළත් කිරීමට මීට වඩා පහසු පදනමක් සකස් කළ යුතුය.අටාල උඩුගම හේමචන්ද්‍ර පියදාසකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>01</month>
      <day>20</day>
    </date>
    <link>http://www.silumina.lk/2013/01/20/_art.asp?fn=as1301201</link>
    <topic>සඳ සේ ගුරුකුල විදුහල් අඹරේ සිරිනී සුදිලේවි අප මාලිනී</topic>
    <author>උපාලි සමරසිංහ ඡායා - සුදම් ගුණසිංහ</author>
    <content>සඳ සේ ගුරුකුල විදුහල් අඹරේ සිරිනී සුදිලේවි අප මාලිනීවිදුලකර පිරිවෙන භූමියේ පිහිටි ගුරුකුල විදුහලේ සිසුන් එදා ගැයු ගීය මෙය නොවේ. “සඳ සේ කැලණි විද්‍යා අඹරේ - සිරිනී බැබළේවා අප මාතා”, එදා ගැයුණේ එලෙසය. එහෙත් කැලණිය ගුරුකුලයට අතිමහත් ගෞරවයක් ලබා දුන් හෙළ සිනමාවේ නිළි රැජන පාර්ලිමේන්තු මන්ත්‍රීනි මාලිනි ෆොන්සේකා එම විදුහලේ ආදි ශිෂ්‍යාවක නිසාම එම ගීය මෙසේ ලියන්නට ඇගේ යෙහෙළියක් (කුසුම් පීරිස්) වෑයම් කළාය. ඒ විදුහල් ගීය වශයෙන් නොව තම භක්ත්‍යාදරයේ තිළිණයක් පද්‍යයට නැඟීමක් ලෙසින් පමණෙකි.විදුලකර පිරිවෙනත් ගුරුකුලයත් නිසා හෙළයට මතුවූ මාලිනියගේ පාසල් මතක අවදි කරන්නට ඇය මා සමඟ හෝරා කිහිපයක් ගැවසුණාය. මේ ඇගේ හඬයි.අපි පොඩිම කාලේ හිටියෙ අපේ නැන්දා කෙනෙකුගෙ ගෙදර කුලියට. පළමුවැන්න හා දෙවැන්න පංතිවලට මං ගියේ නුගේගොඩ හන්දියේ තිබුණ පුංචි ස්කෝලයකට. ඊළඟට අපි කැලණිය වරාගොඩ පාරේ විද්‍යාලංකාරයට අල්ලපු ඉඩමක මගේ අම්මා සීලවතී ෆොන්සේකාට අයිති ඉඩමේ පදිංචි වුණා. ලොකු අයියානම් ගුරුකුලයට ආවේ අපි නුගේගොඩ ඉන්නා කාලයේමයි. එයා පුංචි අම්මලගෙ ගෙදර ඉඳන් ස්කොලෙ ගියා.මං ගුරුකුලයට ඇතුළත් වන්නේ 3 වැනි ශ්‍රේණියට. එතකොට ගුරුකුලයේ විදුහල්පති පියදාස කියලා මහත්මයෙක්. අම්මත් තාත්තත් එක්ක ගිහින් ස්කෝලෙට ඇතුළත් කරපු ඒ සුන්දර මතකය මා ළඟ තවම තියෙනවා.අදත් නිරුපද්‍රිතව වැජඹෙන ගුරුකුලයේ සල්ගස එදාත් සුවඳ දිදී තිබුණා. මං යාළුවො එක්ක සෙල්ලම් කළ තැන පිහිටි ඒ සල් ගහ තවම තියෙනවා. අපි නොයෙක් නර්තන පෑවේ මේ ගහ යට. අද අවුරුදු 85 ක් විතර වයස මේ ගහ මගේ මතකය ඈතින් ඈතට ගෙනයනවා.මගේ මුල්ම මතකය නවතින්නෙ තිලකරත්න ටීචර් ළඟයි. එයා ඉංගි‍්‍රසි ගුරුවරියක්. ඉස්කෝලෙ ‘කොන්සර්ට්’ එකට එතුමිය (“Where are you going to my Prettymaid”)සිංහල අරුත ‘ඔබ කොහෙද යන්නෙ මගෙ සුන්දර යුවතිය’ කියන කුඩා නාට්‍යයේ යුවතියගේ චරිතයට මා තෝරාගත්තේ එතුමිය. ඒක තමයි මගෙ ජීවිතයේ පළමු රංගන අත්දැකීම.මගෙ පස්සෙන් එන තරුණයාට හිටියෙ කේ. ජී. කාන්ති කියලා මගෙ පංතියේ ශිෂ්‍යාවක්. මා රඟපෑ යුවතියගේ ඇඳුම නිර්මාණය කළේ සම්පූර්ණයෙන්ම මගේ අම්මා. රතුපාට ක්‍රේප්වලින් හදපු ගවුමයි. ලස්සන ඒප්‍රන් එකකුයි. ක්‍රේප්වලින්ම හදපු ගැමි දියණියන් හිසට පලඳන විදියේ කැප් එකක් විදියෙ එකකුයි අම්මා සකස් කළා. තිලකරත්න ටීචර් හා ධර්මා ටීචර් මේවා තව හැඩ කළා. ශාන්ති නාට්‍යයේ කොල්ලට රඟපාන අය ක්‍රීම් පාට ඇඳුමකින් සැරසිලා බස්තමක් අතේ තියාගෙන හිටියා.මේ නාට්‍යයේ හැටියට මං ගැමි ගොවි දියණියක්. මගෙ තාත්තා ගොවියෙක්. එයා කිරි දොවන්න යද්දි මේ තරුණයා පස්සෙන් එනවා. කිරි දොවන භාජනය හදලා දුන්නෙත් මගෙ අම්මා. ඒ කාලෙ තිබුණු ‘කව් ඇන්ඩ් ගේට්’ කියන පිටිකිරි ටින් එකක් ලස්සනට අලවලා අම්මා ඒ භාජනය නිර්මාණය කළා.මං ඒක කරකවමින් යනකොට අර තරුණයා ඇවිත් අහනවා ඔයා තරුණයි, ලස්සනයි. කවුද ඔයා කියලා. මං කියනවා මං ගොවි දියණියක්. කිරි දොවන්නයි යන්නෙ කියලා. එතතොට අර තරුණයා අහනවා හොඳයි මං ඔයාව බඳිනවානම් මට ලැබෙන දෑවැද්ද මොකක්ද කියලා. ඉතින් පේ‍්‍රක්ෂකාගාරයෙන් විසිල්. මං කියනවා දෑවැද්ද තමයි මගේ මේ මුහුණ කියලා. පේ‍්‍රක්ෂාගාරය තවත් උණුසුම්.ඒ විදියට තමයි මගේ මුල්ම පාසල් රංගන අත්දැකීම. මං කවි ලියන්න, පූජා නැටුම් නටන්න ආසයි. මනිපුරි නැටුමටත් දක්ෂයි. ඒ වගේම කවුරුත් මට අවස්ථාව දෙනවා.එක් අවස්ථාවක කොන්සර්ට් එකක “වඳිමු සුගත සෑසි පියා සුදු අරලිය මලිනි පුදා” ගීතය මා ගායනා කළා මතකයි. පාසලේ වගේම දහම් පාසලත් එකම භූමියක නිසා බෝසත් ළමා සමාජය මඟින් රේඩියෝ සිලෝන් එකට එක් අවස්ථාවක විරිදු කියන්නත් ගියා. පඤ්ඤකීර්ති හා වජිර හාමුදුරුවරු තමයි මේ කටයුතු සංවිධානය කළේ. මේ විරිදු පංතියේදී මං ක්‍රිෂ්ණජිනා. ජාලියට වෙනත් ළමයෙක් හිටියා. එහිදී ක්‍රිෂ්ණජිනා කී එක් කවි පංතියක් මට තවමත් මතකයි.යන්නට බැහැ අයියේ මට කකුල කැපිලා ලේ ගලනවා බිබිලි නැඟුණු වයිර පිටේ මේ බමුණා තව තලනවාරංගන කටයුතු අතර පාඩම් වැඩත් කරන නිසා ගුරුවරු ආදරෙයි. කාකපල්ලියේ අනුරුද්ධ හාමුදුරුවෝ තමයි මගේ සිංහල බස දියුණු කළේ. සිංහල රචනා තරගවලින් ගුරුකුලයේදී මං දිනලත් තියෙනවා. මේ අතර එස්. මලල් අපේ නර්තන ගුරුතුමා අමතක කරන්ඩ බෑ. එතුමාගේ ‘නොරත රත’ නාට්‍යය තමයි මාව ගුරුකුලයේ අභිෂේක කළේ. මේකෙ තිබුණෙ පිංගුත්තර කතාව. මං උදුම්බරා. පිංගුත්තරයා දිවුල් ගහට නංවලා කටු අතු දාලා මාව ගහේ හිර කරලා පැන යන දර්ශනය කාගෙත් සිත් ගත්තා.පස්සෙ රටේ රජතුමා මාව දිවුල් ගහින් බස්සගෙන ගිහින් විවාහ කරගන්නවා. මේකෙ රඟපාන විට මං බිම බලාගෙන ඉඳලා දිවුල් ගහේදී (ඩෙස්ක් බංකු තියලා හදාගත්තේ) එක පාරටම උඩ බලද්දි “සැර ලයිට්ස්” එළිය ඇස්වලට වැදිලා කඳුළු ආවා. මාව දැන් දිවුල් ගහෙන් බස්සවන වෙලාව. මගේ ඇස්වල කඳුළු ඇත්තට ආවත් ඒක අවස්ථාවට ගැළපුණා. සියලුම දෙනා හිතන්නෙ මං හොඳට රඟපානවා කියලා. නාට්‍ය අවසන් වුණාම මාර චියර් එකක්. මුළු පේ‍්‍රක්ෂාගාරයම කහපාටයි. හාමුදුරුවරු පිරිලා හුස්ම ගන්නෙ නැතිව බලා ඉන්නවා. මට එතකොට අවුරුදු 15 ක් විතර ඇති.දහම් පාසලේ හැමදාම මං වාඩිවෙන්නෙ එකම පුටුවක. දවසක් නිහාල් කියලා කොල්ලෙක් මාව කේන්ති ගස්සන්න ඒ පුටුවයි ඩෙස්ක් එකයි ඇදලා ගත්තා. මට යකා නැංගා. දුන්නා දහම් පාසල කියලා බලන්නෙ නැතිව. මං කොහොමත් දඟ ළමයෙක්. මට වැඩිමල් කොල්ලොත් එක්කත් මං ගහගන්නවා. මේක ගුරුවරුත් දන්නවා. ආදරය නිසා මුකුත් කියන්නෙ නෑ. මං සාමාන්‍ය පෙළට තේරුණේ විද්‍යා අංශයට. ‘බොට්නි’ විෂය මට පෙන්වන්න බෑ. ඒවා කරන වේලාවට මං පංතියෙන් හොරාට එළියට යනවා. ගිහින් දමයන්ති හරි පුෂ්පා (දැන් මියගිහින්) එක්ක හරි වෙරළු ආච්චිගෙන් වෙරළු අරන් කනවා. කැන්ටිමක් තියෙන හින්දා බාහිර තැන්වලින් ගන්නවාට ගුරුවරු විරුද්ධයි. ඒත් අප ඒ වැඩ කළා.මං සතුන්ට ආදරය කරනවා. ගෙදරදි අම්මගෙ සාරි අරගෙන ‘සෝරෝ’ වගේ රඟපෑවාට සතුන්ටනම් හිරිහැර කළේම නෑ. ඒ නිසා සතුන් කපලා කරන පරීක්ෂණවලට මං විරුද්ධ වුණා. ඒ වගේම ලොකු අයියාගේ ‘චලන චිත්‍ර’ ‘කලා’ වගේ සඟරා කියවන්ඩත්, ටී. බී. ඉලංගරත්නයන්ගේ කේ. ජයතිලකගේ කතා කියවන්ඩත් පුරුදු වුණා. ඉස්කෝලෙ කරන නාට්‍ය හා මේ පොත් මා කලාව පැත්තට නැඹුරු කළා කියලා හිතන්න පුළුවන්.මේ අතර සුනන්ද මහේන්ද්‍රයන්ගේ ‘අකල් වැස්ස’ නාට්‍යයට මාව තෝරා ගත්තා. මේ නාට්‍යයේදී රාජ්‍ය සම්මාන උලෙළේ 1965 විතර හොඳම නිළිය සම්මානය ලැබුණා. ඒ කාලෙ ලොකු අක්කලා පස්සෙන් යන කොල්ලන්ට ජාති දැම්මෙත් මම. මං සැර නිසා අක්කලා ආරක්ෂාවට මාව තමයි එක්ක යන්නෙ. කොල්ලො මට කිට්ටු වෙන්ඩ ටිකක් බයයි. එකක් ලොකු අයියා. අනෙක බය නැතිව සෙනඟ ඉදිරිපිට කෑගහලා බනිනවා. ඒත් පුන්‍යපාල තෙවරප්පෙරුම කියලා තවත් ශිෂ්‍යයෙක් හිටියා මගේ පංතියේ. එයා ටිකක් මා ගැන කල්පනා කළා ‘ලයින්’ දැම්මා කියලා හිතුණා. ඒත් මගෙන් ඒවාට අනුබලයක් ලැබුණෙ නෑ. ‘අකල් වැස්ස’ නාට්‍යයට සම්මාන අරන් එනකොට අර පුන්‍යපාල මට පෙනෙන්න කළු ලෑල්ලෙ ලොකුවට මේ කවිය ලියලා තිබුණා.බැලු බැල්මට අවිහිංසක මාලිනියයි චණ්ඩිකමද හිත රඳනා මාලිනියයි රංගනේට ‘කප්’ ගැහු අපෙ මාලිනියයි මතු දාටත් හොඳම නිළිය මාලිනියයිමේ කවිය කියවලා මං හරියට සතුටු වුණා. අනේ, අපේ ගුරුකුලයට මේක මෙහෙම දැනේවි කියලා මට මුලින් හිතුණේ නෑ. ඇත්තටම මං ගුරුකුලයට හරිම ණයගැතියි. පස්සෙ කාලෙක ගුරුකුලය විද්‍යාලංකාර පිරිවෙනෙන් ගලවලා වෙනත් තැනකට ගෙන ගියත් පිරිවෙනේදී ලැබු ශික්ෂණය, දැනුම අපට අමතක කරන්න බෑ. අපෙ ඉස්කෝලෙ කලාකාරයො ගොඩාක් බිහිකළා. ඔක්කොම නම් කියන්න ගියොත් මං අමාරුවේ වැටේවි. ඒ අතරින් විමල් කුමාර ද කොස්තා, අපිත් එක්ක ඉගෙන ගත්තෙ.එස්. මලල් නැටුම් ගුරුතුමා සල් ගහ යට උගන්වද්දි කොස්තලා වදේ ගහනවා. මේකටනම් මටත් කේන්තියි. විශේෂයෙන් කෙල්ලො මේකට කැමැති නැති බව දැනගත්තාම වැඩියි. මං තමයි ආදි සිසු රණේපුර කවියට අපේ ඉස්කෝලෙ එදා ශිෂ්‍යාව එයාගෙ නෝනා තිලකව හොයා දුන්නෙ. මං කුඩා ශිෂ්‍යාවක් එතකොට. රණේ අයියා දුන්න ලියුමක් මං තිලක අක්කට ගිහින් දුන්නා.නෙට්බෝල් ක්‍රීඩාවටත් මං ආසයි. අපේ පාසලේ තිබුණා නිවාස හතරක්. රටේ චිර ප්‍රසිද්ධ පිරිවෙන් හතරක නම් තමයි මේවාට දමා තිබෙන්නෙ. විජයබා, සුනේත්‍රාදේවි, මයුරපාද, පතිරාජ මේ නම්. මං හිටියෙ විජයබා නිවාසෙ. මාත් තරගවලින් දිනලා තියෙනවා. සිංහල අලුත් අවුරුද්දට හිස තෙල් ගෑමේ චාරිත්‍රයෙ ඉඳන් හැම දෙයක්ම අපට කියා දුන්නෙ දහම් පාසල හා ගුරුකුලයයි.නිතර අධ්‍යාපන චාරිකා සඳහා අපව යොමු කිරීමත් අපේ ගුරුවරු කළ දෙයක්. හක්ගල මල්වත්ත, ගුවන් තොටුපළ, වරාය, ලබුගම ජලාශය, කටුගේ මේ හැම තැනම මං අපේ කෙල්ලොත් එක්ක ඇවිද්දෙ හරිම සතුටින්. ගුරුවරු අපට ඒ පිළිබඳ කියා දුන්නා.ගුරුකුල දහම් පාසලෙන් පවත්වන රචනා තරගයේදී මාත් දිනලා තියෙනවා. වජිර හාමුදුරුවෝ එහෙම දිනන පළමුවැනි හා දෙවැනි තෙවැනි ස්ථාන ගත් අයට අලුත් පංතියේ පොත් ලැයිස්තුව ගෙන්නාගෙන ගන්නට අමාරු මට්ටමේ වටිනා පොත් අරන් දුන්නා. කැලණිය ගුරුකුලයට මං හැම විටම ආදරෙයි. ගුරුකුලයත් ආදරයෙන් මා හැම විට පිළිගත්තා.උපාලි සමරසිංහ ඡායා - සුදම් ගුණසිංහලංකාවේ අග්‍රගණ්‍ය නිළි රැජන මාලිනි සම්පූර්ණයෙන් නිර්මාණය කළේ විද්‍යාලංකාරය හාගුරුකුලයයි. ජාතික නිදහස් සටනේදී පවා උදව් උපකාර කළ මහ තෙරවරවරුන් වැඩ සිටි විදුලකර පිරිවෙන ඓතිහාසික පින්බිමක්. ඒ වගේ ම මාලිනියත් ශ්‍රී ලංකාවට පහළ වූ දුලබරංගධාරිණියක්. මිණිකැටයක්. කවදත් ඇය දක්ෂයි. නිහතමානී ගුණයෙන් බැබළුණා.ගුරුකුලය ඇරැඹු විදුලකරයට ඇය අභිමානයක්. ඇය ළඟ තියෙන අපේකම, නිහතමානිත්වය, රට වෙනුවනේ වැඩ කරන ගුණය, ආත්ම විශ්වාසය, ධෛර්යය, කුසලතාව මේ හැම දෙයක්ම නිර්මාණය කළේ විදුලකර පිරිවෙනයි.විද්‍යාලංකාර පරිවෙණාධිපතිවැලමිටියාවේ කුසලධම්ම නාහිමිමාලිනී මා පුංචි දවස ඉඳන්ම දන්නවා. ඉතාම දක්‍ෂ ශිෂ්‍යාවක්. මේ රටට මහා සම්පතක්. විද්‍යාලංකාරය ඇසුරින් ගොඩනැඟුණු වටිනා චරිතයක්. ඒ පවුලට විද්‍යාලංකාරය හා මහත් සම්බන්ධයක් තියෙනවා. දහම් පාසල විසින් නිර්මාණය කළ ‘නොරත රත’ තමයි මාලිනිය රටට බිහි කළේ. මාලිනීට මේ දහම් පාසල අභිමානයක් වන්නා සේ ම දහම් පාසලට මාලිනී අභිමානයක්.  සබරගමුව විශ්ව විද්‍යාලයයේ කුලපති විද්‍යාලංකාරදහම් පාසලේ ප්‍රධානාචාර්ය කුඹුරුගමුවේ වජිර මාහිමිඅපේ යාළුකම 1960 දී පටන් අරන් අද අවුරුදු 53 ක් දක්වා කවරදාවත් නැසී නෑ. මාත් ගුරුකුලේ මාලිනිගේ පංතිවලමයි. මාලිනි හරිම දඟයි. ඒ වගේම ඉගෙනීමටත් දක්ෂයි. එදාත් එයා ගුරුකුලයේ තරුවක්. රටේ තරුවක් වෙන්නට පෙර. හරිම චණ්ඩි කෙල්ලක්. දවසක් අපි මාත් මාලිනිත් පුෂ්පත් මාලිනි හොයාගත් සල්ලිවලින් උස්වැටකෙයියාවට ගියා. අපි ගසක් යට වාඩිවෙලා ඉන්දැද්දි මාලිනි කොල්ලොත් එක්ක එල්ලේ ගැහුවා. ගහන ගහන එක වතුරෙ.පස්සෙ පස්සෙ කොල්ලො ගෝරියට ආවා. මාලිනිත් ඇරියෙ නෑ. කාටවත් බය නෑ. ඒක මගේ අක්කා ලලනා පිරිවෙනට කීවා අපට ඒකට දඬුවම් ලැබුණා. මාලිනි කොච්චර ඉහළට ගියත් ඒ සුන්දර හිනාවත් මිතුරියන්වත් අමතක කළේ නෑ. එයා ගුරුකුලයට ආඩම්බරයක්. රටට කැලණියට ආඩම්බරයක්. එයා ගුරුකුලයට බොහෝ දේ කළා. මාලිනි කොල්ලෙකුට ගහලා දවසක් ගුරුවරයා මාලිනිට ගහන්ඩ වේවැල ගෙනැත් අත දිගු කරන්ඩ කියලා මාලිනිගේ අත උඩින් තමාගේ අත තියාගෙන තමාටම පහර දී ගත්තා. ඒ තරම් ඇයට ගුරුවරු ආදරෙයි.කළුතර පස්දුන්රට ගුරු විදුහලේ විශ්‍රාමික ජ්‍යෙෂ්ඨ කථිකාචාරිණිදමයන්ති ප්‍රනාන්දුමාලිනී පුංචිම කාලේ දෑවැද්දට (නාට්‍යයකදී) දෙන්ට හදන සුන්දර මුහුණ තමයි එයාව මෙතරම් දුරක් ගෙන ගියේ. ඒ මුහුණ හැමදාම ඒ විදියටම බැබළුණා. මං ඇයව මුලින් දැක්කෙ ‘කොන්සර්ට්’ එකකදි. හරියට දිව්‍යාංගනාවක් වගේ. එදා මං ඒ ගැන කීවාම ඇය අහිංසකව සිනා වුණා. ඒ හිනාව ජාත්‍යන්තර කීර්තියට පත් වෙලත් වෙනස් වුණේ නෑ. ඇය තමයි ගුරුකුලයෙ අභිමානය. සඳ සේ ගුරුකුල විද්‍යාල අඹරේ සිරිනි සුදිලේවි අප මාලිනි කියලා මා ඇයට කීවේ ඒ නිසයි.ප්‍රවීණ නිවේදිකා කුසුම් පීරිස්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>01</month>
      <day>20</day>
    </date>
    <link>http://www.silumina.lk/2013/01/20/_art.asp?fn=as1301202</link>
    <topic>නිම්වළල්ල</topic>
    <author>දයා ඩී. ෆොන්සේකා</author>
    <content>නිම්වළල්ලලුඩ්විග් හා නිල්සන් නෝර්වේජියානු ජාතික තරුණයන් දෙදෙනෙක්. දෙදෙනාගේ ම වයස අවුරුදු 22 යි. යෞවනයට අභියෝගයක් වන අලුත් අත්දැකීම් ලබාගන්නත් ක්‍රීඩාවටත් ඔවුන් හරි කැමතියි.දෙදෙනාගේ ම පි‍්‍රයතම ක්‍රීඩාව වූයේ හිම කඳු මත ඇවිද යාමයි. සීත හිමයේ අසිරිය විඳිමින් හිම වනාන්තරවල කඳවුරු ගසාගෙන හිම චාරිකාවක යන්නට අතින් ඇදගෙන යන රෝද නැති හිම කරත්තයක සියලු බඩුබාහිරාදිය ආහාරපාන කූඩාරම් ඇතුළු ආම්පන්න රැගෙන ඔවුන් පිටත් වුණා. දිනකට කිලෝමීටර් 24 ක්වත් ඇවිද යෑම ඔවුන්ගේ අරමුණයි. මේ යන ගමනේ දී ත්‍රාසජනක අත්දැකීම්වලටත් මුහුණ දෙන්නට සමහර විට සිදු වෙනවා.දින කීපයක් ගමන් කළ මිතුරන් දෙදෙන හිමගත වන අසිරිය විඳ ගනිමින් ආයේ මුහුද අද්දර මනරම් ස්ථානයකටය.ඔවුන් දෙදෙනා සිය හිම කරත්තයේ බඩු එළියට ගත්තා. මුලින්ම කළේ වන සතුන්ගෙන් ආරක්ෂා වීම සඳහා කුඩාරම වටා මීටර් කීපයක් ඈතින් සුළු පුපුරණ ද්‍රව්‍ය සවිකළ කම්බියක් ඇදීමයි. ඒ කම්බිය වන සතකුගේ කකුළේ වැදුණොත් එහායින් ඇති උපකරණය පුපුරණවා. ඒ ශබ්දයට බිය වන සතුන් ඈතට දිව යනවා.කුඩාරම සවිකර එදා රාත්‍රිය ඔවුන් එහි ගත කළා. කිසි උවදුරක් සිදුවුණේ නැහැ. පසුදාට එළිවුණේ කුණාටු වැස්සකුත් සමඟයි.“අදනං යන්න බැහැ වැස්ස නවතිනතුරු අදත් මෙහෙ නවතිමු” නිල්සන් කීවා.“හෙට වෙනකොට පායාවි හෙට යමු” ලුඩ්වින් ද මිතුරාගේ අදහසට එකඟ වුණා.වැස්සට තෙමුණු පුපුරණ උගුල එදා රාත්‍රියේත් සවිකළ ඔවුන් සිය රයිපල් දෙක ද ළඟ තබාගෙන වේලාසනින්ම සිය නිදන බෑග් ඇතුළට ගුලි වුණා.ටික වේලාවකින් ඔවුන් තද නින්දට වැටුණා. ඔවුන්ගේ ඉව වැටුණු තඩි හිම වලසකු ඔවුන්ගේ කූඩාරම දෙසට ආවේ මේ අතරයි. අවාසනාවට වගේ උගේ පාදය පුපුරණ උපකරණයට සවිකළ කම්බියේ ද වැදුණේ නැහැ.හිම වලසා කූඩාරම ඉරන හඬට නිල්සන් පිබිදුණා. ඔහු ඇහ ඇරි බලද්දී වලහා කූඩාරම ඉරාගෙන ඔහු ළඟටම ඇවිත්.ඔහු ‘වලහා වලහා’ කියමින් කෑගසමින්ම රයිපලය අතට ගත්තා. ඒත් ඔහුට කිසිවක් කරගන්නට බැරිවුණා. ඒ වන විට ඔහුගේ හිස වළහාගේ කටේ. ඔහුගේ ඔළු කට්ට උගේ තියුණු දත්වලට මැදිවෙලා. එක් අතකින් රයිපලය ගත්තත් ඔහුට වෙඩි තියන්නට බැහැ.ඔහු කළේ රයිපල් බදෙන් ඌට පහරදීමයි. එහෙත් මොහොතකින් වලහා ඔහුවත් ඇදගෙන කූඩාරමෙන් පිටතට ඇවිත්.‘වලහා වලහා’ යනුවෙන් කෑගැසුවත් පලක් වුණේ නැහැ. උඩ බැලු නිල්සන්ට දකින්නට හැකිවුණේ වලසාගේ සුදු ලොම් පමණයි. උගේ වේගවත් සුසුම ඔහුගේ ශරීරයේ වැදුණේ ඔහුට තවත් වේදනාවක් දෙමින්.වලහා ඔහු ඇදගෙන කූඩාරමෙන් ඈතට යද්දි උගේ අදහස වෙනස් වුණා. නිල්සන්ගේ හිස අත්හැර ඌ එවර අල්ලා ගත්තේ ඔහුගේ උරහිසෙන්. ඊළඟට ඌ ඔහුගේ උරහිසෙන් අල්ලා එහාට මෙහාට ඔහු වැනුවා. එවර නිල්සන්ගේ ශරීරය ඇතුළට උගේ දත් තව තවත් කිඳා බැස්සේ ඔහුගේ වේදනාව දෙගුණ තෙගුණ කරමින්.තමාට සිහි නැතිවීමට එන බව දත් නිල්සන් එසේ නොවීමට දැඩි සේ ඉටා ගත්තා. තමා මියයාවි යැයි බිය වූ ඔහු මහ හඬින් කෑගැසුවේ මිතුරාගේ උදව් පතා. ලුඩ්වින් ඇහැරුණේ ඒ කෑගැසීමටයි. පිබිදුණු ඔහු වටපිට බැලුවා. නිල්සන් කූඩාරමේ නැහැ. අනතුරක් සිදුවී ඇති බව වටහාගත් ඔහු වහා කූඩාරමෙන් එළියට බැස්සේ රයිපලය ද අතැතිවය.ඔහු නිල්සන් නම කියා කීප වරක්ම කතා කළත් පිළිතුරක් නැහැ. කූඩාරමෙන් පිටතට විත් වටපිට බැලු ලුඩ්විග් වලහා විසින් නිල්සන් ඇදගෙන යන අයුරු දුටුවා.ඔවුන් සිටියේ කූඩාරමට මීටර් 30 ක් පමණ ඈතින්. ලුඩ්විග් කෑගසමින් එදෙසට යද්දි වලසා නිල්සන් අත්හැර බිම දැමුවා.නිල්සන් බිම දැමු වළහා ඊළඟට ඔහුගේ පපුව මත සිය ඉදිරි පාද තබා තද කළා. නිල්සන්ට ඔහුගේ ඉළඇට කැඩෙනවා මෙන් දැනුණා. ඔහු කෙළින්ම වලහාගේ දෑස් දෙස බැලුවා. ලුඩ්විග් ගේ කෑගැහිල්ලට හිස ඔසවා බැලු වලසා ඔහු දෙසට එන්නට සූදානම් වුණා. ලුඩ්විග් රයිෆලය එල්ල කරගෙනම වලහා දෙසට ගියා.“වෙඩි තියන්න වෙඩි තියන්න” නිල්සන් කෑගැසුවේ අමාරුවෙන්.එහෙත් වලහා තාමත් නිල්සන්ගේ ශරීරය මත. ලුඩ්විග් ඉලක්කය අල්ලන්නට සූදානම් වෙත්ම වලහා නිල්සන්ගේ පපුව මතින් පැන යළිත් ඔහුගේ හිස් කබලෙන් අල්ලාගෙන ඔහු පොළොවෙන් අඟල් කීපයක් ඉහළට එසවූවා.ලුඩ්විග් තවත් ළඟට ආවා.“වෙඩි තියන්න නැත්නම් මූ මාව මරාවි” නිල්සන් කෙඳිරි ගාමින් කීවා.වලහා නිල්සන් ඩැහැගෙන නැගී සිටිද්දි උගේ පිට පෙදෙස ලුඩ්විග් දෙසට නිරාවරණය වුණා. ඔහු වහා සිය ඉලක්කය ගෙන රයිපලය ක්‍රියාත්මක කළා. උණ්ඩය උගේ පිට පසාරු කරගෙන යද්දි ඌ නිල්සන් බිමට අතහැරියා. වහා ඉදිරියට පැනගත් ලුඩ්විග්ට තවත් වෙඩි රවුමක් උගේ පපුවට තබන්නට ඛ්ැකිවුණා. වලහා බිම වැටෙන්නට පෙරම මියගිහින්.මිනිස් ලේ සුවඳට තවත් වලසුන් ඒවි යැයි සිතූ ලුඩ්විග් රයිපලයට තවත් උණ්ඩ රවුමක් ඇතුළු කරගත්තෙ ඉක්මණින්ම. මේ අතර නිල්සන් සීතල වැල්ලේ වැතිර සිටින්නේ වේදනාවෙන් කෙඳිරි ගාමින්. ඔහුගේ හිස්කට්ට පුපුරා විවර වෙලා. උරහිස ළඟ වලස් දත් පහර සිරුර යටටම කිඳා බැහැලා. මුළු සිරුරම ලෙයින් තෙත් වෙලා.ලුඩ්විග් නිල්සන් කර තබාගෙන වහා කූඩාරමට ගෙන ගියා. එහිදී තමන් ළඟ තිබුණු වෙලුම් පටි යොදාගෙන තුවාල හොඳින් තදකොට බැඳ දැමුවා. අනතුරුව ඔහුගේ සිරුර නිදන බෑගයෙන් තදකොට ගැට ගැසුවා. නිල්සන්ගේ මුහුණ පුරාම ලේ. ඒ සියල්ල පිරිසුදු කොට කූඩාරම තුළ නිල්සන් වැතිර වූ ලුඩ්විග්ට ලේ සුවඳ දැනුණා.“මගේ බෙල්ල බේරුණා පුදුමයි” නිල්සන් කෙඳිරි ගාමින් කීවා. නිල්සන්ට උණුසුම්ව හා සිහිසුන් වීමට නොදී තබා ගැනීමට ලුඩ්විග් උත්සාහ කළා. ඊළඟ කාර්යය තුවාලකරු වහා රෝහලට ගෙන යාමයි. ඔහු ලොන්ගියබියන් නගරයේ රෝහලට වහා කතා කළේ සැටලයිට් දුරකථනය හරහා.“අපිට උදව් ඕනැ. මගේ යාළුවා වලස් ප්‍රහාරයකට හසුවුණා.” ඔහු සියලු විස්තර රෝහලේ දුරකථන ක්‍රියාකරුට දැන්වූවා. දුරකථන ක්‍රියාකරු වහා පොලීසියට කතා කළා. විනාඩි 35 ක් ගත වන විට ඔවුන් බේරා ගැනීමේ ගිලන් හෙලිකොප්ටරයක් ගුවන් ගතවෙලා අවසානය. ඒත් හෙලිකොප්ටරය ඔවුන් වෙත ළඟාවන්නට පැය එකහමාරක් ගත වේවි.“ටිකක් ඉවසල ඉමු. ඔවුන් හෙලිකොප්ටරයක් එවලා. ඉක්මණට ඒවි.”හෙලිකොප්ටරයෙන් ආ වෛද්‍යවරු දෙදෙනා නිල්සන්ට හදිසි ප්‍රතිකාර දී රෝහලට ගෙන ගියා.රෝහලේ දී නිල්සන්ට කළ සැත්කමට පැය තුනක් පමණ ගතවුණා. ඔහුගේ තුවාල බරපතළයි. බෙල්ලේ දරුණු තුවාල තිබුණත් වාසනාවට බෙල්ල කැඩී තිබුණේ නැහැ. උරහිස ළඟින් වලහා ගේ දත් පහර පපුව යටටම කිඳා බැස තිබුණා.“තව මිලිමීටර් කීපයක් එහාට වුණානං ඒ දත් පහර වැදෙන්නේ හරියටම ඔයාගෙ පෙණහල්ලට. ඒ වගේම ඔයාගේ හිස්කට්ට පොඩි වෙලා. තව ටිකක් එහා වුණානම් ඔයාට අපිත් එක්ක ඉන්න වාසනාව නැති වෙනවා.”“මං දන්නවා. උගේ දත් පහර හරි සැරයි.”“මගේ ගැලවීම ආශ්චර්යයක්” මං ලුඩ්විග්ට ණයගැතියි. ඒත් මට දුක මං නිසා හිම වලහා මරන්න වුණු එකයි. හිම වලහා ලෝකේ වඳවීගෙන යන සතෙක්නෙ අපරාදේ හිම වලහා”නිල්සන් තමන්ගේ තුවාලවලට වඩා දුක් වූයේ හිම වලසා මරන්නට සිදුවීම ගැනයි.දයා ඩී. ෆොන්සේකාසාධුවරයෙක් සිය අනුගාමිකයන් පිරිවරාගෙන දියට බැසීමට යමින්.එදින ඉන්දියාවේ මහා කුම්භමේලා උත්සවය ආරම්භ කෙරෙන දිනයයි. දැඩි සීතල නොතකා හින්දු භක්තිකයන් ශුද්ධ වූ ගංගානම් නදියේ සිසිල් දිය කඳ වෙත ඇදුණේ හිරු දෙවිඳු නමස්කාර කරමිනි. කුම්භ මේලා උත්සවයේ දී හින්දු භක්තිකයන් මිලියන 100කට අධික සංඛ්‍යාවක් ගංගානම් නදියේ ශුද්ධ වූ ජලයේ ස්නානය කිරීමට පැමිණෙන බව පැවසේ.ලෝකයේ වැඩිම ජන ඒකරාශියක් සිදුවන උත්සවය ලෙස ද කුම්භමේලා උලෙළ හැඳින්වේ. දින 55ක් තිස්සේ පැවැත්වෙන මේ උලෙළේ පළමු දිනයේ දී උත්තර ඉන්දියාවට බලපාන දැඩි සීතල ද නොතකා මිලියන ගණනක් හිමිදිරි උදෑසන (ඇතැමුන් නිරුවතින්ම) ශුද්ධ වූ නදියේ ස්නානය පිණිස එක්වූ බව වාර්තා විය.සීතලය නොතකා දියට බසිමින්.හින්දු භක්තිකයන් මෙලෙස ජලස්නානය පිණිස එක්වෙන්නේ අලහබාද්හි සන්ගම් ලෙසින් හැඳින්වෙන ඉන්දියාවේ ගංගා ත්‍රිමූර්තිය එක්වන ස්ථානයටය. ගංගානම් නදිය, යමුනා සහ මිථ්‍යා ගංගාවක් වන සරස්වතී මේ ගංගා තුනයි.ස්තෝත්‍ර ගායනා කරමින් සිරුර පුරා අළු තවරාගෙන පෙරහර පවත්වමින් නදී ඉවුරේ පෙළ ගැසී සිටින්නේ ගඟට බැස පව් සමාකර ගැනීමට සිය වාරය එළඹෙන තෙක්ය. ඒ සඳහා සුබ දින 6ක් වෙන්කර ඇත්තේය.ඉතාමත් උත්කර්ෂවත්ව සිදු කෙරෙන මේ මහා කුම්භ මේලා උත්සවයේ දී පෙරමුණ ගන්නේ විවිධ ආශ්‍රමයන් මුල්කරගත් හින්දු පූජකවරුන්ය. ගැහැනු සාරි පිටින් ද පිරිමි යටිකය වැසෙන ඇඳුමින් ද ගඟට බසින අතර පිරිමි ළමයින් ඇතුළු පිරිමි බහුතරයක් නිරුවතින්ම ගඟට බසින්නේ ලේ ද කැටි ගැසෙන සීතල නොතකාය.පානය කිරීමෙන් අමරණීයත්වයට පත්වෙන අමෘතය උදෙසා දෙවියන් හා යක්ෂයන් අතර පැවැති දරුණු යුද්ධයෙන් යක්ෂයන් පරදවා දෙවියන් ජය ගැනීම සමරනු වස් කුම්භ මේලා උත්සවය පැවැත්වෙන බව මිථ්‍යා විශ්වාසයේ පවතී. එක් දෙවියකු අමෘතය අඩංගු බඳුන රැගෙන අහසින් පලායද්දී අමෘත බඳුන අලහබාද්, නාසික්, උජේන් සහ හරිද්වා යන සිවු නගර පුරා විසිරුණු බව ජනප්‍රවාදයේ කියැවේ.සේමාලි කැල්ලපතටාන්යා රෝගී වීමට පෙරඇය ටාන්යා ඇංගුස්. වයස 21 වනතුරු ම ඇය ඉතා රූමත් ක්‍රියාශීලී ක්‍රීඩාශීලී කාන්තාවක්ව සිටිය. අඩි 5 අඟල් 8 ක් උස ඇය ඉතා පියකරු තරුණියක්. ඇයට පෙම්වතකු ද සිටිය.එහෙත් හිටි හැටියේ ම ඇය අසාමාන්‍ය ලෙස උස යන්නත් මහත් වන්නත් පටන් ගත්තා. 1995 දී ඇය තමාගේ මේ අසාමාන්‍ය වැඩීම පිළිබඳ ප්‍රතිකාර ගැනීමට විශේෂඥ වෛද්‍යවරුන් කීපදෙනකු ම ළඟට ගියා. ඔවුන්ගේ මතය වුණේ ඇගේ පිටියුටරි ග්‍රන්ථිය වසා අසාමාන්‍ය වූ ගැටිත්තක් වැඩෙමින් තිබෙන බවයි. මෙය ඉතාම දුර්ලභ රෝගී තත්වයක් බව වෛද්‍යවරුන් පැවසුවා. ඒ වනවිට වැඩ පාලකවරියක් ලෙස කටයුතු කරමින් සිටි ඇයට සිය රැකියාව ද අත්හරින්නට සිදු වූයේ අසීමිත මහත නිසා ශරීරය හසුරුවා ගන්නට බැරි බැවින්.ඇගේ ශරීරය පමණක් නොව හෘදය වස්තුව පෙණහලු හා උකුල් ඇටය ඉදිමෙන්නට පටන්ගෙන ලේ ගමනාගමනයේ අසාමාන්‍යතාද වැඩිවුණා.1995 වෙද්දි ඉතා පියකරු තරුණියක්ව සිටි ඇය 2010 වනවිට ඉතා කැත අප්‍රසන්න පෙනුමකින් යුත් කාන්තාවක් බවට පත්වී සිටියා. තුන්වරක්ම ඇයට සැත්කම් කළත් ඒ එකකින්වත් ඇගේ අසාමාන්‍ය වැඩීම නවත්වන්නට බැරි වුණා.ඊට හේතුව වුණේ ඇගේ Carolid Artery නම් ග්‍රන්ථිය වසා සිටි ගැටිත්ත ඉවත් කළත් නැවත වැඩීමය. මෙය ඉතා දුර්ලභ වූ රෝගී තත්වයක්.ඇගේ උස අඩි 7 දක්වා වැඩිවුණා. බර රාත්තල් 400 ක් වුණා. ඇය වෙනුවෙන් රටේ බොහෝ දෙනා දුක්වුණා.අන්තර්ජාලය හරහා බොහෝදෙනා ඇයට ළංවී ඇගේ දුක බෙදා ගැනීම ඇයට සැනසීමක් වුණා.මෙසේ මානසිකව වේදනා දුක් වින්ඳ ඇය පසුගිය 14 දා මිය ගියේ හෘදයාබාධයකින්. ඇගේ මරණය පිළිබඳව දුක්වූ ශෝක පණිවිඩ බොහෝ ගණනක් අන්තර්ජාලය ඔස්සේ ප්‍රකාශ වුණා.ඇය මියගියේ තමා වෙනුවෙන් දුක්වූ දහසක් දෙනාගේ නෙත් අගට කඳුළක් එක්කරමින්.දයාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>01</month>
      <day>20</day>
    </date>
    <link>http://www.silumina.lk/2013/01/20/_art.asp?fn=as1301203</link>
    <topic>නෙළුම් විල</topic>
    <author/>
    <content>නෙළුම් විලපාසල් කියැවීම් කඳවුරකට සහභාගි වන ලෙස ඇරියුම් ලදිමි. ඒ හොරණ අධ්‍යාපන කලාපයේ පිහිටියකි.‘මේක වැහිලා යන්න තිබුණු පාසලක්. ඒක නැවත ගොඩනැඟිල තියෙන්නෙ විදුහල්පතිතුමාගෙ උනන්දුව නිසාමයි.’ඒ මා ලද පෙර දැනුවත් කිරීමකි.මා එහි යන විට කියවීම් කඳවුරට සහභාගිවීම සඳහා ප්‍රදේශයේ පාසල් කිහිපයක පාසල් සිසුහු ද ගුරුවරු ද පැමිණ සිටියහ. විදුහල්පතිවරයාගේ පිළිගැනීම ද ළෙන්ගතු විය.”නොතැවතී ඉදිරියට යන, වැඩ කැමති විනයවත් දරු පරපුරක් බිහි කරමු” තේමාව යටතේ ක්‍රියාත්මක වන මේ පාසල සිසුන්ට ඵලදායී වන අයුරින් ප්‍රතිනිර්මාණය කැරී තිබේ.මේ දරු දැරියෝ නාගරික පරිසරයේ දරුවන්ට නොලැබෙන සතුටක් භුක්ති විඳිති. පන්ති කාමර තදබදයෙන් තොරය. එස් 5 ක්‍රමය ක්‍රියාත්මක වෙයි.පළාත් නවයට අයත් පුෂ්ප පිළිබඳව පැහැදිලි විස්තරයක් හා ඡායාරූප ප්‍රදර්ශනය කිරීමට පමණක් සීමා නොවූ විදුහල්පතිවරයා අදාළ පුෂ්ප සියල්ල විදුහල් බිමේ සිටුවා ඇත.කියවීම් කඳවුරට පැමිණ සිටි දරු දැරියන් වෙනුවෙන් අවශ්‍ය සේවය සැපයීමට ගුරුවරුන් ද ඉතා කැමැත්තෙන් ඉදිරිපත් ව සිටිනු දුටිමි. වෙනත් පාසල්වලින් පැමිණ සිටි ගුරුවරු ද ඒ ඒ විෂයයන් යටතේ දරුවන්ට මඟපෙන්වීම් කළහ.විදුහලේ දරුවන්ට ඉතා හොඳ, නවීන පුස්තකාලයක් ද හිමිය. විදුහල්පතිවරයා දරුවන්ගේ කියවීම් හැකියා වර්ධනය කිරීම සඳහා විශේෂ වැඩසටහන් කිහිපයක්ම අරඹා තිබේ. වසර කිහිපයක් ම “ජාතික කියවීමේ මාසය” වැඩසටහන් වලින් අති විශිෂ්ටතම වැඩසටහන සඳහා හිමිවන සම්මානය දිනාගැනීමට ද මේ විදුහල සමත් වී තිබේ.පාසලේ දරුවන් වෙනුවෙන් මා රැගෙන ගිය පොත් පාර්සලය විදුහල්පතිවරයාට පිරිනැමීමි. ඔහු ද තමන් විසින් රචිත පරිවර්තන කෘතියක් මට ප්‍රදානය කළේය.හොරණ අධ්‍යාපන කොට්ඨාසයේ කුඩාඋඩුව ග්‍රාමයේ පිහිටි හාන්දුපැල්පොළ කනිෂ්ඨ විද්‍යාලයත් එම විදුහලේ විදුහල්පති සුසන්ත ජයනාල් පෙරේරා මහතාත් ඇගයීමට ලක්විය යුතුමය.  කැලණිය, බෞද්ධාලෝක මාවතේ නයනා දීප්ති ගුණරත්න මෙනෙවිය විසින් යොමු කරන ලද ලිපියක් ඇසුරිනි.මම පිටුපස දොරින් බසයට ගොඩවීමි.ඒ උදෑසන මාතර සිට ගාල්ල බලා ධාවනය කැරෙන්නකි. එහි වූ බහුතරය කාර්යාල සේවකයන් ය.වැඩි දෙනා නාසය අතින් වසාගෙන සිටීම මගේ කුහුල දනවන්නක් විය. සමහරු සාරි පොටින් නාසය වසාගෙන සිටියහ.ටිකකින් මට මේ ප්‍රහේලිකාව වැටහිණ.මැදිවියේ පුද්ගලයෙක් බසයේ මැද කොටසේ සිටියේ ය. එක අතකින් බසයේ පොල්ල අල්ලා ගෙන සිටි ඔහු අනිත් අතින් ලොකු මලු දෙකක් උසුලා ගෙන සිටියේ ය.ඒ මලුවලින් කරවල ගඳක් වහනය විය.ඔහු සතිපොළ ආසන්නයේ දී බසයෙන් බැස ගියේ ය.ඉන් පසු අර කාගේත් අත් නාසයෙන් නිදහස් විය.  අහංගම, ඉරෝෂි පි‍්‍රයංගිකා මෙනෙවිය විසින් යොමු කරන ලද ලිපියක් ඇසුරිනි.මාපදවාගෙන ගියේ ටොන් හතක ලේලන්ඩ් ලොරියකි.මම එය ඔරුගොඩවත්ත විදුලිබලාගාරය ළඟින් පහළ පාරට හැරවූයෙමි. ඒ රේල් බෝක්කුවක් යටින් යන්නකි.එය මට හුරු පුරුදු පාරක් වුවද මේ මෙබඳු වාහනයක් පදවාගෙන ගිය පළමු ගමනය.හිමි නමකගේ අපවත්වීමක් හේතුවෙන් පෙදෙසම කහපාටින් සරසා තිබිණි. රියේ සිට බැලූ විට ඉදිරිය දිස්වූයේ කහපාටැති අහසක් සේය.රේල් ගේට්ටුවේ උස හා වාහනයේ උස ගැන නිවැරැදි නිගමනයකට ඒමට මේ නිසාම බැරි විය. එසේ වූයේ යකඩ අට්ටාලය කහපාට කොඩිවලින් වැසී තිබීම නිසාය.මම හෙමි හෙමිහිට රේල් අට්ටාලයට සමීප වීමි. ගතවූයේ මොහොතකි.ලොරියේ ඉහ අට්ටාලයේ ගැටිනි. අට්ටාලය දඩාස් හඩින් ඇද වැටිණි. පාර අයිනේ පයිප්පයක් අසල රෙදි සෝදමින් සිටි කතක් ළතෝනි දෙමින් එපිටට දුව ගියාය.කළ යුත්තේ කුමක්දැයි සිතාගත නොහැකිව මම ඒ මේ අත බැලීමි. අර කත ආපසු දුවැවිත් මට බැණවදින්නට වූවාය.ගතවූයේ විනාඩි කිහිපයකි. මහ පිරිසක් ඇදී ආහ.මගේ රියේ සහායකයා පැනදුවනු දුටිමි.පිරිස රියේ යම් යම් කොටස් සොරා ගන්නට වූහ. සමහරු මට බණින්නට පටන් ගත්හ.වාහනයෙන් බැස ගත් මම ඉදිරියේ රාජකාරියේ නිරතව සිටි හමුදා නිලධාරීන් දෙදෙනා අසලට දුව ගියෙමි.කාරණය අවබෝධ කරගත් ඔවුහු වාහනය අසලට පැමිණ, රැස්ව හුන් පිරිස පළවා හළහ. සොරා ගත් දේද ගෙන්වා දුන්හ. මෙවිට රිය සහායක ද ආපසු ආයේය.අනතුරුව මා දෙමටගොඩ ප්‍රදේශයේ දුම්රිය බලධාරීන් වෙත යොමු කෙරිණ. මම දහස් ගණනක අලාභය ගෙවා දැමීමි.එදා මා බේරුණේ අර හමුදා නිලධාරීන් දෙදෙනාට පින්සිදුවන්නටය.සැරසිල්ලක් නිසා මා පත් අවුල ගැන වැටහීමක් ලබාදීමට අද වනතුරු මට හැකියාවක් ලැබුණේ නැත.  කරවිට, නවරත්න මදුරප්පෙරුම මහතා විසින් යොමු කරන ලද ලිපියක් ඇසුරිනි.යතුරුපැදියට තෙල් ‘ගසා’ ගනු පිණිස පිරවුම්හලට ගියෙමි.එතැන බස් රියක් නවතා තිබිණ. තෙල් මලයා ඊට තෙල් ‘ගැසීමට’ සූදානම් වූයේය.කොන්දොස්තර වුවමනා ලීටර ගණන කීවේය.තෙල් මලයා තෙල් බටය අතට ගත්තා පමණි. බටයෙන් තෙල් විදින්නට වූයේය.’ආ.. මල්ලියො, තෙල් අහකට විදිනවනේ’ කොන්දොස්තරත්, රියැදුරුත් කෑගැසුවෝය.දිගටම තෙල් අපතේ ගියේය. තෙල් මලයා අසරණ වූයේය.මේ හා හූව පිරවුම්හලේ නිල කුටියට ද ගියේය. එහි වීදුරු දොරින් මහත්තයෙක් එබුණේය. ඒ මූණ කෝපයෙන් පිරිණ.’වහපිය ඕක! වහපිය! හේ කෑගෑවේය.තෙල් මලයාට පියවි සිහිය ආ සේ ය.තෙල් ගැලීම වහා නැවතිණ.මහත්තයා කෑගාගෙනම එහි වැදුණේය.’කවුද කලින් තෙල් ගැහුව එකා?’ කෝ මේ ලියන මහත්තයා?’ලියන මහත්තයා දුවගෙන ආවේය.’සර් ලයනල් අයිය ද කොහෙද?’’මොන අයිය වුණත් කාරි නෑ. උන් දෙන්නම ගෙදර යවපං!’මහත්තයා නියෝගය දීගෙන කුටියට ගියේය.තෙල් මලයා කට ඇරගෙන ගල්ගැසුණේය. වහා දිව ආ තවත් සේවකයෙක් බටය අතට ගෙන ගාණ ඔබා බසයට තෙල් ගසන්නට වූයේය.තෙල් ගසා ගත් බසය දුම දමාගෙන ඉගිළ ගියේය. තෙල් මලයා දුමාරයේ තනි වුණේය.අසරණ වුණු තෙල් මලයා පසෙක තිබූ තම පාපැදිය ළඟට ගියේය. කල්පනාවෙන් ම පාපැදිය හරවාගත් ඔහු බිම බලාගෙන එය තල්ලු කරගෙනැවිත් දන්නා කියන අයකු ඉදිරියේ නතර වූයේය.තෙල් මලයා කමිස සාක්කුවට අත දා කොළයක් එළියට ගත්තේය. එය වෛද්‍යවරයකු විසින් ලියන ලද බෙහෙත් වට්ටෝරුවකි.’මචං, පොඩි එකාගෙ බේත් ටික අරගෙන මිසක් මට ගෙදර යන්ඩ බෑ. මගෙ අතේ සතේ නෑ. මට කීයක් හරි දියං. මං පස්සෙ දෙන්නං’ තෙල් මලයා දන්නා කියන කෙනා දෙස ආයාචනාත්මක බැල්මක් හෙළුවේය. දන්නා කියන කෙනා සාක්කුවට අත දා සීයේ කොළ තුනක් ගෙන තෙල් මලයාට දිගු කළේය.තම අබලන් යතුරු පැදියට තෙල් ගසා ගැනීමට පැමිණ සිටි කෙසඟ අමුත්තෙක් මේ සියල්ල දුටුවේය. යතුරුපැදිය පසෙක නැවැත්වූ හෙතෙමේ ඉක්මන් ගමනින් මහත්තයා සිටි වීදුරු කුටිය වෙත ගියේය.’මුදලාලි මීටරේ කැරකෙනව මං දැක්ක. හරියටම ලීටරයක් අහක ගියා. ලීටර් දෙකක සල්ලි මෙතන තියනව. පව්! අර අහිංසකයට රස්සාව දෙන්ඩ !’ ඔහු හිමිකරු ඉදිරියේ මුදලක් තැබුවේය.’අයිසෙ තමුසෙ කවුද?’’මුදලාලි ලොකු මහත්තුරුත් එක්ක විනෝද වෙන හෝටලේ ස්ටුවර්ට් මං. මුදලාලි ඊයෙත් අපේ හෝටලේට ඇවිත් හොඳට විනෝද වුණානෙ. ඇයි මට ලොකු ‘සම්තින් එකකුත්’ දුන්නෙ? මේ දඩේ ගෙව්වෙත් ඒකෙන් තමයි. පව් මුදලාලි අර අසරණය!’ කුටියෙන් පිටතට ආ කෙසඟ අමුත්තා තෙල් ගසාගෙන යන්නට ගියේය.මේ කිසිවක් නොදත් තෙල් මලයා යාළුවන්ගෙන් සමුගෙන, පාපැදියත් තල්ලු කරගෙනම පාර පැත්තට යමින් සිටියේය. පාපැදියට නඟින්නට පෙර ඔහු අවසන් වරට පිරවුම්හල දෙස බැලුවේය.වීදුරු කුටියෙන් එළියට ආ මහත්තයාගේ දෑසත්, තෙල් මලයාගේ දෑසත් එකට ගැටිණ.මහත්තයා තෙල් මලයාට තමා වෙත එන ලෙස අතින් සන් කළේය.පාපැදියට නඟින්නට ඔන්න - මෙන්න කියා සිටි තෙල් මලයා පුදුම වී මහත්තයා දෙස හොඳින් බැලුවේය. තෙල් මලයාට යළිත් අතින් සන් කරගෙනම මහත්තයා වීදුරු කුටියට ගියේය.පාපැදිය තාප්පයට හේත්තු කළ තෙල් මලයා හෙමිහිට පැමිණ වීදුරු කුටියට එබුණේ දෙගිඩියාවෙනි.මහත්තයාගේත්, තෙල් මලයාගේත් දෑස් මොහොතක් එකට පැටළිණ.’මහත්තය ඇයි?’’යන්ඩ එපා බං! ඔන්නොහෙ වැඩ කරපං!’  කැලුම් ගුරුගේ මහතා විසින් යොමු කරන ලද ලිපියක් ඇසුරිනි. ලිපිනය සඳහන් කොට නැත.නෙළුම් විල, සිළුමිණ, ලේක්හවුස්, කොළඹකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>01</month>
      <day>20</day>
    </date>
    <link>http://www.silumina.lk/2013/01/20/_art.asp?fn=as1301204</link>
    <topic>තරුණ ළමයි තීරණ ගැනීමට පෙර ප්‍රතිඵලය ගැන සිතිය යුතුයි</topic>
    <author>රමණී සුබසිංහ</author>
    <content>තරුණ ළමයි තීරණ ගැනීමට පෙර ප්‍රතිඵලය ගැන සිතිය යුතුයිබොහෝ දේ කළ හැකි, බොහෝ දේ දිනිය හැකි තාරුණ්‍යයේ වටිනාකම තේරුම් ගන්නට උත්සාහ කරන තරුණයකුට තමන්ගේ ජීවිතය නිවැරැදි දිශාවකට යොමු කර ගැනීම අපහසු වන්නේ නැත. තාරුණ්‍යයේ වටිනාකම හඳුනා ගැනීම නම් තමන් ගේ වටිනාකම හඳුනා ගැනීම ය.‘පුත්තා වත්තු මනුස්සා නං’මිනිසා ගේ උතුම් ම වස්තුව දරුවන් යැයි අපේ බුදු හාමුදුරුවෝ දේශනා කොට වදාළහ. දරුවන් යැයි කී පමණින්, බොහෝ දෙනා ගේ අවධානය යොමු වන්නේ බහතෝරන වියේ, එසේත් නැතිනම් පාසල් වියේ දරුවන් පිළිබඳවය. එය වැරැදි වැටහීමකි. තරුණ දූ පුතුන් ද ‘දරුවන්’ යන වචනයට අයත් ය. ඒ තරුණ තරුණියන් සිය හැසිරීම් හසුරුවා ගත යුතු වන්නේ රටේ, සමාජයේ නොව මුළු මහත් මනුෂ්‍ය වර්ගයා ගේ ම වටිනා සම්පත තමන් බව තේරුම් ගැනීමෙනි. කෙනෙක් තමන්ගෙන් අන්‍යයන්ට විය යුතු යුතුකම් හා වගකීම්, කාර්ය භාරයන් හඳුනා ගන්නට උත්සාහ කරන්නේ එය තේරුම් ගත් ප්‍රමාණයටය.මනුෂ්‍යයා ගේ උතුම්ම සම්පත දරුවන් වනවා මෙන්ම මේ මිහිපිට ඉන්නා වූ වටිනාම සත්ත්වයා වන්නේ ද මිනිසාමය. දියුණු කළ මනසක් ඇති ඔහුට එය තවදුරටත් දියුණු කළ හැකිය. ඕනෑම නිර්මාණ කාර්යයක් සඳහා මනස මෙහෙයවිය හැකිය. ඒ ශක්‍යතාවයන් වඩාත් උද්දීපනය වන්නේ තරුණ වයසේ දී ය. සිදුහත් බෝසතාණන් වහන්සේ බුද්ධියෙන් ඉහළම පිබිදීම ලැබ සම්මා සම්බුද්ධත්වයට පත්වූයේ තරුණ වයසේ දී ය.ශාස්ත්‍රපතිගන්තුනේ අස්සජි හිමිබුදුරජාණන් වහන්සේ ගේ ධර්ම ශ්‍රවණය කොට දැනුම වැඩි වශයෙන් තේරුම් ගත්තේ ද තරුණ පිරිස්ය. භද්දවග්ගිය කුමාරවරු, උපතිස්ස කෝලිත මිතුරන් බොහෝ විනෝදකාමී ජීවිත ගත කළ තරුණයන්ය. ජීවිතයේ පරමාර්ථය විනෝදය ලැබීම පමණක්ම ද යන්න තේරුම් ගත් ඔවුන්ට අවසානයේ රහත් ඵලයට පත්වන්නට පවා අවස්ථාව ලැබුණේ බුද්ධිය මෙහෙයවා කටයුතු කළ නිසා ය. වත්මන් තරුණ දරුවන්ට ඒ මට්ටමට පැමිණිමට නොහැකි වුවද ඔවුන් තමන්ගෙන් ම ඇසිය යුතු ප්‍රශ්නයක් තිබේ. ඒ,‘මගේ ජීවිතයේ පරමාර්ථය හුදු විනෝදය පමණක් ම ද?’ යන්න ය. හැඟීම්වලට පමණක් ඉඩ දී වටිනා තරුණ ජීවිතය අයාලේ යන්නට ඉඩ හරිනවා ද, ජීවිතයේ ගැඹුර පසක් කරගන්නට උත්සාහ කරනවා ද යන්න ඔවුන් විසින් තේරුම් ගත යුතුම ය. ඒ උත්සාහයේ දී ඉතිහාසයට ආලෝකයක්, යහපතක් එකතු කළ හැකි චරිතයක් වීමට අධිෂ්ඨාන කර ගත යුතු ය. අප ගේ ඉතිහාසයේ එවන් චරිත බොහෝ ය. ඒ චරිත කතා කියවීමෙන් අධ්‍යයනය කිරීමෙන් තමන්ට ඉදිරියේ කළ යුතු දේ හා නොකළ යුතු දේ ගැන හැඟීමක් ඇතිකර ගත හැකි ය. වීරත්වය පමණක් නොව ජීවිතයට එන අභියෝග මොනවා ද? ගැටලු මොනවා ද? ඒවාට ඉවසීමෙන් මුහුණ දෙන්නේ කෙලෙස ද? යන බොහෝ ප්‍රශ්නවලට සාර්ථක විසඳුම් ලබාගත හැකි වන්නේ ඒ චරිත කතා ඇසුරින් මිස අද අපේ බොහෝ තරුණ දරුවන් යොමු වී සිටින අන්තර්ජාලය ඔස්සේ ගලා එන විකාරරූපී දර්ශනයන්ගෙන් නොවේ. අන්තර්ජාල භාවිතය බොහෝ දේ පිළිබඳ දැනුම අවබෝධය පුළුල් කළ ද යහපත ඉක්මවා ගොස් හැඟීම්වලට වහල් වී අයහපත් දේ ට නැඹුරු වීම අද බොහෝ තරුණ දරුවන් අතර සුලබව දැකිය හැකිය. ජීවත් වීමේ දී මුහුණ දෙන්නට සිදුවන සුළු ප්‍රශ්නයක දී ත් සියදිවි හානි කරගන්නේ, අපරාධ කරන්නට පෙලඹෙන්නේ එසේ හැඟීම්වලට වහල් වී කටයුතු කරන්නට යාම නිසා ය. ජීවිතයේ ගැඹුර තේරුම් නොගන්නා නිසා ය.යම් දෙයක් පිළිබඳ තීරණයක් ගන්නට පෙර ඉන් සිදුවන ප්‍රතිඵලය ගැන කල්පනා කරන්නට ඉවසීමක් වේ නම්, මම කරන කියන දෙයින් මට, මගේ මවුපියන්ට, මා ඉගෙන ගන්නා පාසලට, සමාජයට, සංස්කෘතියට හානියක්, වරදක් වනවා ද යන්න සිතා බලන්නට හැකි නම් අප අතින් සිදුවන වැරදි අවම කර ගන්නට පුළුවන. ඒ ඉවසීම ඇති කර ගන්නට නම් හොඳ පොත පත වගේ ම යහපත් මිතුරු ඇසුර ද අත්‍යවශ්‍යය. මේ සමාජයේ හොඳින් ජීවත් වන්නට නම් එහි සිරිත් විරිත්වලට, සාර ධර්මයන්ට ගරු කරන ඒවා රැක ගන්නට කැපවෙන පුද්ගලයෙක් වීම ද අත්‍යවශ්‍යය.නොචෙ තස්ස සකා බුද්ධි විනයාවා නවිජ්ජති වනෙ අන්ධ මහිසොව චරෙයිය බහු කො ජනාතමන් ගේ ම යැයි බුද්ධියක්, විනයක් නොවේ නම් ඒ තැනැත්තා වනයේ හැසිරෙන අන්ධ ගොනකු වැනි යැයි ද, සමාජයේ බොහෝ අය හැසිරෙන්නේ අන්ධ ගොනුන් සේ යැයි ද ධර්මයේ සඳහන් ය. අපේ තරුණ දූ දරුවන් මෙය හොඳින් වටහා ගත යුතුය. ‘තරුණයන් ශ්‍රේෂ්ඨ චරිතයක් ඇති තැනැත්තෙක් විය යුතුය. ශ්‍රේෂ්ඨ චරිතයක් ඇති තැනැත්තා සැබෑම තරුණයෙක් වන්නේ ය’ යි ජාතක පාලියේ සඳහන් වේ. අප ගේ තරුණ පිරිස් උත්සාහ කළ යුතු වන්නේ ද එවන් ශ්‍රේෂ්ඨ චරිතයක් ඇත්තෙක් වීමටය. වර්තමානය පමණක් නොව අනාගතය ද සාර්ථක වන්නේ එලෙස කටයුතු කිරීමෙන් ය.යමක් කරන්නට කියන්නට පෙර තමන් දෙස බලා, මා මේ කරන දෙයින් මට යහපතක් සිදුවේ ද? අයහපතක් වේ ද, මොන වගේ ප්‍රතිඵලයක් ලැබේ ද? නින්දා අපහාස හිමිවේ ද ආදි ලෙස සිතා බලා කටයුතු කළ හැකි නම් අප අතින් වන බොහෝ වැරදි මඟ හරවා ගැනීම අසීරු නොවේ. එවිට සමාජයේ අපකීර්තියට ලක්වන්නේ ද නැත.“න ච ඛුද්ධං සමාචරේ කිඤ්චි යේන විඤ්ඤු පරේ උපවදෙය්‍යුං...”ආදි වශයෙන් කරණිය මෙත්ත සූත්‍රයේ සඳහන් වන ලෙස මා කරන යම් ක්‍රියාවක් නිසා නුවණැති අය නින්දා කෙරෙති නම් එබඳු කුඩා වරදක් පවා නොකරමි යන අධිෂ්ඨානය ඇති කරගන්නේ නම් ජීවිතය වරදින්නේ නැත. නුවණැතියන් යැයි කීවේ උසස් විභාග සමත් අය ම නොවේ. ජීවිතය පිළිබඳ කරුණු තේරෙන පිරිස් ය. මවුපියන් වැඩිහිටියන් ඊට අයත් ය. සමාජයේ බොහෝ කාලයක් ජීවත් වීමෙන් ලද අත්දැකීම්, මහා දැනුම් සම්භාරයක් ඔවුන්ට ඇත. ඔවුන් අපට හොඳ නරක කියා දෙන්නේ, වරදට දඬුවම් දී යහපත් මිනිසුන් කරන්නට උත්සාහ කරන්නේ ඒ අත්දැකීම් ඇසුරිනි. එය තේරුම් ගෙන හොඳ නරක තෝරා බේරා ගෙන ජීවත්වන්නට උත්සාහ කරන තරුණයාට ජීවිතය වරදින්නේ නැත.රමණී සුබසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>01</month>
      <day>20</day>
    </date>
    <link>http://www.silumina.lk/2013/01/20/_art.asp?fn=as1301205</link>
    <topic>සහකාරියන්  හොයද්දී හොර බොරු එපා කොල්ලනේ</topic>
    <author>අද ලිව්වේ</author>
    <content>සහකාරියන්  හොයද්දී හොර බොරු එපා කොල්ලනේ සමාජයෙන් අද බොහෝ තරුණයන්ට වරදකරුවන් ලෙස ඇඟිල්ල දිගු වන්නේ ‘විවාහය’ සම්බන්ධවය. ආදරය, සුන්දරය. එහෙත් ඒ සුන්දර දේ අසුන්දර කරන්නෝ මෙන්ම තරුණ ජීවිත මුදල, රණ්බඩුවලට එසේත් නැත්නම් ලිංගිකත්වයට ඇති නොහික්මුණු ආශාවන් නිසා කොල්ලකන්නෝ එමටය. ගුණයහපත්කම, හැදියාව, ඉවසීම, සංවරකම නොමැති තරුණයන්අතින් සිදුවන මෙවැනි වැරදි නිසා ඊට ගොදුරුවන්නාට පමණක් නොව ඔවුන්ගේ පවුල්වල අයටත් විඳවීමට සිදුවේ. හැඩවැඩවීම ජේත්තුකාරකම් කිරීම තරුණ ලක්ෂණයකි. එහෙත් සල්ලාලයකු වීම නම් තරුණියක විවාහ කර ගැනීමට හෝ පවුල් ජීවිතයක් ගතකිරීමට නම් කිසිසේත්ම සුදුසුකමක් නොවේ.භෞතික වශයෙන් සමාජය දියුණුවෙමින් යද්දී ගුණධර්මවලින් සමාජය පිරිහී යන තත්ත්වයක් වර්තමානයේ දී දක්නට ලැබේ. අතීතයට වඩා වර්තමානය වෙනස්ය. අතීතයේ සිටි මිනිසුන්ට වඩා වර්තමානයේ සිටින මිනිසුන් සිතුම් පැතුම්වලින් වෙනස්ය. එහෙත් සියල්ලෝම නොව, අතළොස්සකි. මේ අතළොස්ස නිසාම අද සමාජයට එකතුවන කලු පැල්ලම ද විශාලය.එදාට වඩා අද තරුණයෝ වෙනස්ය. මේ වෙනස්වීම එක් අතකින් හොඳය. තාක්ෂණ දැනුම, නව ලෝකය කරා යන ගමනේදී අතීතයේ සිටි තරුණයන්ට වඩා වර්තමානයේ තරුණයෝ ඉදිරියෙන් සිටිති.එහෙත් විවාහය, ප්‍රේමය යන මාතෘකා ගැන කතා කරද්දී ඇතැම් තරුණ පිරිස් කොල්ලකාරයින්, රැවටිලිකාරයින් බවට පත්ව සිටිති.එක් දෙමවුපිය යුවළක් තම දියණිය පිළිබඳව මංගල යෝජනාවක් පුවත්පතක පළ කළේය. එයට බොහෝ පිළිතුරු ලිපි ආවේය. මනාලිය බැලීමට වැඩිහිටියෝ ද පැමිණියේය. මේ අතර එක්තරා තරුණයෝ දෙතුන් දෙනෙක් ද ආවේය. ඔවුහු බඩකට පැළෙන්නට කා බී යන්නට ගියේය. ඒ ඔවුන් ගිය එකම මංගල ගමන නොවේ. පුවත්පත්වල පළවෙන මංගල දැන්වීම්වලට පිළිතුරු ලියා මනාලියගේ නිවෙසට ගොස් හොඳට කා බී යාම මේ තරුණ පිරිසේ පුරුද්දකි. කාලයක් තිස්සේ කරගෙන ගිය මෙම කටයුත්ත අවසානයේ නතර වූයේ පොලිස් අත්අඩංගුවෙනි.ඇතැම්විට පුවත්පත්වල පළවෙන මංගල දැන්වීම් ඔස්සේ ගොස් මංකොල්ලකන්නෝ ද මේ අතර වෙති. තවත් විටෙක ආර්ථික අමාරුකම් නිසා බිරියගේ ද සහාය ඇතිව ඇතැම් පිරිමින් තවත් විවාහ කරගන්නා අවස්ථා මෙන්ම බහු විවාහ කරගන්නා පිරිමින් ද අද සමාජයේ බහුල වෙති. විශේෂයෙන් ම ඇඟලුම් කම්හල් ආශ්‍රිතව තරුණියන් රවටා ගන්නට මාන බලන තරුණයෝ ද වෙති. ලිංගික අවශ්‍යතා සපුරාගෙන පලායන්නෝ ද, තරුණියන් රවටා මුදල් රන් බඩු කොල්ලකන්නෝ ද මේ අතර වෙති.අවශ්‍යතාවටත් වඩා මෝස්තරයට මෙන් අද සෑම තරුණයෙකුගේම තරුණියකගේම අතෙහි ජංගම දුරකථනයක් තිබෙනු දැකිය හැක. මේ දුරකථන හරහා ද සිදුවන අකටයුතු දේ බොහෝය. ‘මිස් කෝල්’ හරහා අමාරුවේ වැටුණ තරුණියෝ ද ඕනෑතරම් වෙති. එමෙන්ම අන්තර්ජාලයේ ෆේස් බුක් හරහා රැවටීම්වලට තරුණියන් හසුකර ගන්නා පිරිමි ද වෙති.තරුණියන් මේ ලෙසින් හැමදාම රැවටීම්වලට ගොදුරු විය යුතුද? විවාහය සඳහා කෙනකු තෝරා ගැනීම මෙන්ම තරුණයකු තරුණියක තෝරා ගැනීමද බොහෝ කල්පනාකාරීව කළ යුතු කටයුත්තකි.අපේ සමාජයේ සිටින සෑම තරුණයකුම රැවටිලි කාරයකු නොවේ. එහෙත් සමාජයේ සිටින අතළොස්සක් වූ තරුණ පිරිස ද හැමදාමත් වංචාවෙන් බොරුවෙන් කටයුතු කළ යුතුද?රූපය, උගත්කම, ධනවත්කම, පමණක්ම විවාහයට සුදුසුකමක්ද? ගුණධර්ම සුරැකීම යහපත් ගතිගුණ මේ සියල්ලම එක්වූ විට යහපත් තරුණයකු නිර්මාණය වේ නම් ඔහු විවාහයට සුදුස්සකු නොවේද?බුද්ධ දේශනාවේදි ‘විවාහය’ පිළිබඳව බුදුරජාණන් වහන්සේ විවිධ අවස්ථාවලදී කතාබහට ලක්කර ඇත. අපේ සමාජයේ තරුණයන් පිළිබඳව මේ අදහස ශාස්ත්‍රපති කැටවල හේමාලෝක ස්වාමීන් වහන්සේගෙනි.”අද සමාජය විසින්ම අපේ තරුණ පරපුරට දුරදක්නා නුවණ නැති කරලා තියෙනවා. අද සමාජයේ විවිධ රැලි හරහා හදිසි ධනවතුන් බිහිවෙනවා. තරුණයෝ එදාට වඩා අද ආවේගශීලියි. මේවාට ජනමාධ්‍ය වගකිව යුතුයි. රූපවාහිනී නාළිකාවල උදේ සිට රෑ වෙන තුරු පවුල් සංස්ථාවල ගැටලු සහගත පවුල් ජීවිත පෙන්වනවා මිස ඒවාට විසඳුම් පෙන්වන්නේ නැහැ. අඩ නිරුවත් දේ පෙන්වනවා. උදාහරණයක් ලෙස සමාජයේ පිරිමි සියයක් අනාචාරයේ හැසිරෙනවා නම් ඊට ගැහැනු සියයකුත් සිටිය යුතුයි. ඉස්සර නම් තරුණ දරුවන්ට කිව්වේ මෙහෙමයි.”පනින්න පෙර සිතා බලන්න”ඒ වගේම තරුණ ගැහැනු දරුවන්ට අම්මා තාත්තා හැමදේම පුහුණු කලා.හොද්දට ලුනු ඇඹුල් දමන පදම ඉගෙන ගනින් දුවේමැද්දට පැන වැඩිහිටියන් සමඟ කතා එපා දුවේඒත් අද දරුවන්ට ඒවා කියලා දෙන්න වැඩිහිටියෝ දන්නෙත් නැහැ.කෙනෙකුගේ ප්‍රසිද්ධිය නිසාවත්, බාහිර රූපය දිහා බලලාවත්, අනුකම්පාව නිසාවත් තරුණියක් තරුණයෙක් හෝ තරුණයෙක් තරුණියක් තෝරාගත යුතු නැති බව බුද්ධ දේශනාවේ පවා සඳහන් වෙනවා. කෙනකුට මහා ධනයක් නැති වෙන්නට පුළුවන්. නමුත් හොඳ ගුණධර්ම දිහා බලලා තමන්ට ගැළපෙනවා නම් තෝරාගත්තට කමක් නැහැ.බොහෝ විට අද අපේ තරුණ තරුණියෝ සමාජයේ අයාලේ යනවා වැඩියි. විවාහය කියන්නේ බොහෝම ඉවසීමෙන්, එකිනෙකා අවබෝධයෙන් ගෙන යායුත්තක්. කෙනෙක් අවබෝධ කර ගැනීම දවසෙන් දෙකෙන් කරන්න බැහැ. අපේ තරුණ ගැහැනු දරුවන්ගෙත් වැරැද්දක් තිබෙනවා. තරුණයෙක් හමුවූ ගමන් ඔහුට සියල්ලම කියාගෙන යනවා. එය තමන්ගේ අනාගතයට හොඳ නැහැ. විශ්වාසවන්ත බව රැකගන්න එක හොඳයි. නමුත් යම් අවස්ථාවල එයම තමන්ට පහරක් වන බව ඔවුන් දන්නේ නැහැ.පියකරු පෙනුම තිබුණත් සමහරු ගාව විසකුරු සිතක් ඇත සැඟවී උන් ගාව නිරතුරු එකට එක්වී සිටියත් යාව තොරතුරු නොදෙනු එයමයි නුඹෙ මාරාව“කෙසේ වෙතත් දිනපතා පුවත්පතක් ගෙන බැලීමේදී අපට බොහෝ ඛේදවාචක අසන්නට දකින්නට ලැබේ. මේ සියලු ඛේදවාචකයන් ආදරය, ප්‍රේමය, පවුල් ජීවිත හා සම්බන්ධ වූ ඒවාය. අනියම් සම්බන්ධතා නිසා එකිනෙකා මරා ගැනීම ද, දරුවන් හා බිරිය ඝාතනය කිරීම ආදී වූ බොහෝ ශෝකාන්ත කතාන්දර පසුගිය කාලයේ අසන්නට දකින්නට ලැබුණි. ඇතැම් අවස්ථාවල පවුල් ජීවිත දෙදරා යෑමෙන් වෙනත් වෙනත් සම්බන්ධතා ගොඩනඟා ගැනීමෙන් දරුවන් අතරමං කර යන මවුපියන් පිළිබඳව ද විවිධ අන්දමේ කතා අසන්නට ලැබුණි. සමාජයට ඇයි මෙහෙම වෙන්නේ?අසීමිත ආසාවන් නිසා අද බොහෝ ඛේදවාචකයන් දිනපතා සිදුවේ. මිනිසුන් ආගම දහමෙන් ඈත් වීම ද, ගුණධර්ම නොරැකීම ද මේ සියල්ලටම හේතු ලෙස පෙළගස්වා දැක්මට අපට පුළුවන්ය.අතීතයේ සඳට ගිය මිනිසා වර්තමානයේ අඟහරු ග්‍රහයාට නොව ඊටත් එහා ග්‍රහ ලෝකවලට යෑමට සමත් වී සිටී. තාක්ෂණය නවීන විද්‍යාව දියුණුය. එහෙත් මිනිස් සිතුම් පැතුම්, ගුණධර්ම දවසින් දවස පිරිහීමට බඳුන් වේ. මේ නිසා යහපත් මිනිසුන් සෙවීම, යහපත් ගැහැනුන් සෙවීම දුෂ්කර කාර්යයක් වී ඇත. අපි යළිත් යායුත්තේ අපේ පවුල වෙතය. පාසල වෙතය.ගුණයහපත් දරුවා මුලින්ම ගොඩනැඟිය යුත්තේ පවුලෙනි. පාසලෙනි. ආගමික මධ්‍යස්ථානයෙනි. විශේෂයෙන්ම මවුපියන්ට, ගුරුවරුන්ට මෙන්ම ආගමික නායකයන්ට යහපත් දරුවන් තැනීමේ වගකීම ඇත. ඔවුන්ට එයින් මිදීමට නොහැකිය.ඒ හැරුණ විට සියලු ජනමාධ්‍යයන්ට ද ඒ වගකීම ඇත. ආවේගශීලී, එකිනෙකා නුරුස්නා, පළිගැනීමේ චේතනා පෙරදැරිකරගත් යොවුන් තරුණ පිරිසක් සමාජයට මුදාහැරීමට නොව යහපත් පරපුරක් බිහිකිරීමේ වගකීම ඔවුන්ට ඇත.සියල්ලෝම එකතු වී මේ යුතුකම ඉටු කරන්නේ නම් හෙට දවසේ දී හොඳ ගතිගුණවලින් පිරිපුන් තරුණ පිරිසක් බිහිවනු ඇත.අද ලිව්වේඉනෝකා සමරවික්‍රමකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>01</month>
      <day>20</day>
    </date>
    <link>http://www.silumina.lk/2013/01/20/_art.asp?fn=av1301202</link>
    <topic>හොලිවුඩ් පුරයෙන්</topic>
    <author>සුජීව තේවහෙට්ටිගේ</author>
    <content>හොලිවුඩ් පුරයෙන්සුපිරි නිළි කේට් වින්ස්ලට් ගේ සැමියා පසුගියදා නඩුවකින් ජය ලැබුවා.නෙඩ් රොක්න්රෝල් නම් වූ ඔහු එලෙස ජයග්‍රහණය කළේ එංගලන්තයේ ප්‍රකාශයට පත් කෙරෙන පුවත්පතකට එරෙහිව ගොනු කළ නඩු විභාගයකින්.නෙඩ් විසින් මේ නඩුව පවරනු ලැබුවේ වසර කිහිපයකට පෙර ගන්නා ලද තමන්ගේ අඩනිරුවත විදහා දැක්වෙන ඡායාරූපයක් එම පුවත්පතෙහි පළ කිරීම වළක්වාලීමටයි.මෙම ඡායාරූපය ගන්නා ලද්දේ මීට වසර කිහිපයකට පෙර නෙඩ් ගේ මිතුරකුගේ 21 වැනි උපන් දින සාදයකදීයි. එහිදී නෙඩ් අඩ නිරුවතින් එම ඡායාරූපයට පෙනී සිටියා.නඩු විභාගයේ දී නෙඩ්ගේ නීතිඥවරු ප්‍රකාශ කළේ වසර කිහිපයකට කලින් ගත් මෙවැනි ඡායාරූපයක් පළ කිරීමෙන් ඔහුගේ බිරිඳ කේට් සහ දරුවන්ට මානසික අපහසුතාවන්ට මුහුණ දීමට සිදුවිය හැකි බවයි.මේ පිළිබඳව කරුණු සලකා බැලූ ලන්ඩනයේ ශ්‍රේෂ්ඨාධිකරණය, නෙඩ් ගේ එම ඡායාරූපය පළ කිරීම වළක්වාලමින් පුවත්පතට නියෝගයක් නිකුත් කළා.   හැරී පොටර් ගේ චරිතය නිරූපණය කළ ඩැනියල් රැඩ්ක්ලිෆ් සහ ඇලෙක්සැන්ඩ්‍රියා නම් වූ යුවතිය අතර පෙම් සබඳකමක් ඇතිවී තිබෙන බවයි ආරංචි.ඇලෙක්සැන්ඩ්‍රියා, ජනපි‍්‍රය නළුවකු සහ චිත්‍රපට අධ්‍යක්ෂවරයකු වන ඩස්ටින් හොෆ්මාන් ගේ දියණියයි. ඩැනියල් සහ ඇලෙක්සැන්ඩ්‍රියා ගේ ‘පලහිලව්ව‘ ඩස්ටින් හොෆ්මාන්ට දැනගන්න ලැබුණා.ඔහුගෙන් පළවුණේ ‘මම ඒ සම්බන්ධය අනුමත කරමි’ යි යනුවෙන් සඳහන් වූ ස්වරූපයක්.“ඩැනියල්ට ගර්ල් ෆෙ‍්‍රන්ඩ් කෙනෙක් ඉන්නව ද දන්නෙ නැහැ. කොහොම වුණත් මේ ගැන මට ගොඩක් සතුටුයි. මගේ දුවගේ වයස අවුරුදු 25 යි. ඩැනියල්ගෙ වයස 23 යි.ඩැනියල් ටිකක් මිටි තරුණයෙක්. එයත් එක්ක රඟපාන්න ගන්නෙත් එයා වගේම උස අඩු අය තමයි. මගේ දුවගේ උස අඩි 5 යි අඟල් 4 ක් විතර ඇති.කොහොමත් මගේ දරුවෝ අඩි 5 ට වඩා උස අය. ඒ කොහොම වෙතත් ඩැනියල් - ඇලෙක්සැන්ඩ්‍රා හොඳින් ගැළපෙනවා කියලයි මං හිතන්නෙ.” ඩස්ටින් හොෆ්මාන් පැවසුවා.   ජනපි‍්‍රය නිළි ලින්ඩ්සේ ලෝහන් පසුගිය වසරේ දී තම සිනමා ජීවිතයේ අමතක නොවන චරිතයක් නිරූපණය කළා.ඇය නිරූපණය කළේ හොලිවුඩ් සිනමාවේ කීර්තිමත් නිළියක වූ එලිසබත් ටේලර් ගේ චරිතයයි. එම චරිතය ඇතුළත් වුණේ ‘ලිස් එන් ඩික්’ නම් වූ අලුත්ම හොලිවුඩ් චිත්‍රපටයේයි.මේ වසරේ දී ලින්ඩ්සේට තවත් එවැනිම ජනපි‍්‍රය නිළියකගේ චරිතයක් නිරූපණය කරන්නට අවස්ථාව උදාවුණා.එදා හොලිවුඩය සලිත කළ මැරිලින් මොන්රෝගේ චරිතයයි, ඇයට නිරූපණය කරන්නට ලැබුණේ. මේ වන විට එහි රූපගත කිරීම් නිම වී තිබෙනවා.පසුගියදා මේ චිත්‍රපටයේ පූර්ව ප්‍රචාරක පටය තිරගත වුණා. මේ වන විට 26 වැනි වියෙහි පසුවන ලින්ඩ්සේ, මැරිලින්ගේ චරිතය අපූරුවට නිරූපණය කර ඇතැයි එය නැරැඹූ බොහෝ දෙනකු ප්‍රකාශ කර තිබුණා.ලින්ඩ්සේගේ කොණ්ඩය මැරිලින්ගේ කොණ්ඩය මෙන් දිදුළන තඹ පැහැයෙන් වර්ණ ගන්වා තිබුණා. මුහුණේ සියලු අංගයන් ද මැරිලින්ගේ ස්වරූපයට සමානව තිබුණා.   යොවුන් නිළි එමා වොට්සන් පවසන්නේ තමන් සමඟ ‘හැරී පොටර්’ චිත්‍රපටයේ රඟපෑ එමා තොම්සන් හොඳ මිතුරියක බවයි.“මෙච්චර කාලයකට මට මුණ ගැහුණු හොඳම මිතුරිය තමයි, එමා තොම්සන්. හුඟ දෙනෙක් ලස්සනයි.ඒත් ඒ ලස්සන ඒ අයගෙ හිත් ඇතුළෙ නැහැ. මට මුණ ගැහුණු වැඩි දෙනකුගෙන් මම ඒ බව දැක්කා. ඒත්, එමා තොම්සන් එහෙම කෙනෙක් නෙමෙයි.” මේ වන විට 22 වැනි වියෙහි පසුවන එමා වොට්සන් පැවසුවා.“පාටි ස්මිත් කියන ගායිකාවටත් මම කැමැතියි.චිත්‍රපට අධ්‍යක්ෂ සොෆියා කොපෝලාත් ඒ වගේ කෙනෙක්. මම මේ අධ්‍යක්ෂවරියට කවදත් ගරු කරනවා. මේ වගේ ගුණ යහපත් අය හමුවෙන්නේ හරිම කලාතුරකින්.” එමා වොට්සන් මෙලෙස පැවසුවේ මාධ්‍යවේදියකු සමඟ පැවති සම්මුඛ සාකච්ඡාවකදීයි.සුජීව තේවහෙට්ටිගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>01</month>
      <day>20</day>
    </date>
    <link>http://www.silumina.lk/2013/01/20/_art.asp?fn=av1301203</link>
    <topic>හිනා කතා</topic>
    <author/>
    <content>හිනා කතා“ඔන්න නෝන මහත්තයා මේ පාර නං අපේ චූටි නෝනට මං ගෙනාවේ හරි අපූරු මංගල යෝජනාවක්. ඒ මහත්තයා බොහොම ජයට ටියුෂන් පන්තියක් කරගෙන යන, දියුණු වෙන ඉළන්දාරියෙක්”. සාලයේ වාඩිවී සිටි කපු මහතා කීවේ රංජනී ගෙනා තේ කෝප්පය අතට ගනිමිනි.“හැබෑට! එහෙනං ඉතින් ගෙවල් දොරවල්, යාන වාහන හෙමත් නැතෑ, නේද?” රංජනී ඇසුවේ බලවත් උනන්දුවකිනි.“මේ මොනවා අහනවද නෝනා? බොහෝම වටිනා අලුත්ම කාරෙකකුත් ගත්තා මේ ළඟදි. ඒ මහත්තයා ගණිත ගුරුවරයෙක් විදියට ඒ පළාතෙ බොහොම ප්‍රසිද්ධයි” කපුවා කීවේ මනමාලයා මුරුංගා අත්තේ තබමිනි.“අනේ කපු මහත්තයො, එහෙම නං වෙන අතක් බලමු. ඔය මනුස්සයත් ආණ්ඩුවේ ප්‍රශ්න පත්තරයක් එහෙම හොරෙන් පිටකරලා අහුවුණොත් මේ අපේ කෙලිනෙ අමාරුවේ වැටෙන්නෙ.” රංජනී වහා කීවාය.  ‘ස්වාමීනි, පාරේ කහ ඉරෙන් මාරු වෙමින් සිටි මගේ සේවා දායකයාව මේ විත්තිකාරිය, තම වාහනය නොසැලකිලිමත් ලෙස පදවා එහි හැප්පුවා විතරක් නෙමෙයි.ඒ අනතුරෙන් ඔහුගේ ඉදිරිපස දතක් ඔහුට අහිමි වුණා. ඔහු ඒ වෙනුවෙන් රුපියල් දෙලක්ෂයක වන්දි මුදලක් බලාපොරොත්තු වෙනවා ස්වාමීනි.” චන්ද්‍රසිරි වෙනුවෙන් පෙනී සිටි නීතිඥයා විනිසුරුතුමන් දෙසට හිස නමා කීවේය.“එක දතකට රුපියල් දෙ ලක්ෂයක්! මගේ වගඋත්තරකාරිය කෝටිපතිනියක් කියල හිතුවද?” පැමිණිල්ලේ නීතිඥවරයා පෙරළා ඇසුවේය.  ”අනේ අම්මාපල්ලා, මට මෙන්න මේ වගෙ වෙලාවකදි තමයි හිතෙන්නෙ දෝෂාභියෝගයක් ගෙනල්ලා හරි තමුසෙත් එක්ක තියෙන මේ කසාදෙ කටුගාලා දාන්ඩ.මේ ගෙදර සුමේ කරන්ඩ ගියාම මට මගේ වැඩක් කරගන්ඩ වෙලාවක් නැහැනෙ” ගෙදරට බඩු ගෙන ඒම සඳහා කඩේ ගොස් නිවෙසට පැමිණි විගසම වත්තේ පොල් වළවල් කැපීමේ වගකීම තමන් වෙත පැවරීමෙන් කෝපයට පත් සෙනෙවි, තුෂාරිට කීවේය.”කසාදෙ කටුගාන්ට දෝෂාභියෝගයකින් පුළුවන්යැ මනුස්සයො? එතකොට මම නඩුවක් දානවනෙ මිනිහා විදියට ඔයාට එහෙම බලයක් නෑ කියලා” තුෂාරි වහා කීවාය.  “ඊයේ හවස කඩෙන් මං ගෙනිච්ච හාල් සේරුව ආන් අපේ හාමිනේ කැලේට විසිකළා මුදලාලි.” සිරිතේක්කු හන්දියේ සිල්ලර කඩය වෙත අවුත් කීවේය.“ඒ මොකෝ බං?” පෙරමියස් මුදලාලි ඇසුවේ විමතියෙනි.“ඒක මේ දෙකටම නැති හාලක් කියල අපේ ගෑනි කිව්වෙ. බතක් උයන්ඩ ඒකෙ වැලි වැඩියිලු. ගෙයක් හදන්ඩ ඒකෙ වැලි මදිලු. සිරිතේක්කු පිළිතුරු දුන්නේය.  “තමුසෙගෙ පවුල පසුගිය කාලෙ සිංහල චිත්‍රපටයක චරිතයක් රඟපෑවා නේද? මොකද ඊට පස්සෙ කිසි හැල හොල්මනක් නැත්තෙ?” තිළිණගෙ සැමියා අතරමඟදී හමුවූ ඔහුගේ අසල්වැසියකු වන ගාමිණීගෙන් ඇසුවේය.“හොල්මන් වලින් වැඩක් නැහැ කියල ඊට පස්සෙ එයාව චිත්‍රපටවලට තෝරා ගත්තෙ නැහැනෙ” හෙතෙම කීවේය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>01</month>
      <day>20</day>
    </date>
    <link>http://www.silumina.lk/2013/01/20/_art.asp?fn=av1301204</link>
    <topic>කටකතා ගැන මම වැඩිපුර හිතන්නේ නෑ</topic>
    <author>ගාමිණී සුසන්ත ඡායාරූපය - ශාන් රූපස්සර</author>
    <content>කටකතා ගැන මම වැඩිපුර හිතන්නේ නෑතාරුකා වන්නිආරච්චි“තරුවක් සමඟ වරුවක්” විශේෂාංගයෙන් අද හමුවන්නේ යොවුන් රංගන ශිල්පිනී තාරුකා වන්නිආරච්චිය. මේ දිනවල විකාශය වන ටෙලි නාට්‍ය කීපයක් තුළින්ම තාරුකා පුංචි තිරය ඔස්සේ ඔබට සමීප වෙයි. ‘ඉටිමල්’ ටෙලි නාට්‍යයේ අපූර්වා ඇයයි. ‘සිටු මැදුර’ ටෙලි නාට්‍යයේ ලෝචනා ද ඇයයි. එසේම ‘ගෝපලු අරණ’ ටෙලි නාට්‍යයේ පාඨලී ද ඇයයි. රංගන ක්ෂේත්‍රයට පැමිණ කෙටි කාලයක් වුවද ඇය තම රංගන හැකියාව මනාව පෙන්වීමට මේ වන විටත් සමත්ව සිටින්නීය. තාරුකා අපගේ රංගන ක්ෂේත්‍රයටපායා එන තරුවක් ලෙස හැඳින්වීම නිවැරැදිය.ඔබ රංගනයට පිවිසි ආකාරය සිහිපත් කරන්න...2010 වසරේ නේචර් සීක්‍රට් ඡවිකල්‍යාණි තරගයේ කිරුළ හිමි වුණේ මට. ඒ ජයග්‍රහණයෙන් පසුව මගේ ඡායාරූපයක් ලංකාවේ ප්‍රසිද්ධ පුවත්පතක මුල් පිටුවේ පළ වුණා. ඒ ඡායාරූපය දැකපු සමන් කුමාර ලියනගේ නම්වූ ප්‍රවීණ ටෙලි නාට්‍ය අධ්‍යක්ෂවරයා ඔහුගේ අලුත්ම ටෙලි නාට්‍යයේ රඟපෑමට මට ආරාධනා කළා. එහෙමයි මම රංගනයට ආවේ.මොකක්ද ඔබේ පළමු ටෙලි නාට්‍යය?සමන් කුමාර ලියනගේ අධ්‍යක්ෂණය කළ ‘සුබා’ ටෙලි නාට්‍යය.රංගනයට සම්බන්ධ වෙන්න හීනයක් ඔබට තිබුණ ද?මගෙ ගම මාකොළ. පාසල් ගියේ සපුගස්කන්ද විශාඛා බාලිකා විද්‍යාලයට. පාසලේ දී මම හැදෑරුවේ නර්තනය. මගෙ අක්ක පාසලේ නාට්‍යවලට සම්බන්ධ වෙලා හිටියා. අක්ක රඟපෑම්වල යෙදෙනව දැකල මටත් ආශාවක් ඇතිවුණා රඟපාන්න. නමුත් ඒ ආශාව ඉටුකරගන්නේ කොහොමද කියන දැනුම මට තිබුණේ නෑ. ඒ; අපේ පවුලේ කවුරුවත්ම කලා ක්ෂේත්‍රයට සම්බන්ධව නොසිටි නිසා. නමුත් චවිකල්‍යාණි තරගයේ ජයග්‍රහණයෙන් පසුව ඒ අවස්ථාව උදාවුණා.ඔබ රංගනයට යොමු නොවුණානම්...?එහෙම නොවුණානම් මම නර්තන ගුරුවරියක් වෙන්න ඉඩ තිබුණා. කෙසේ හෝ කලා ක්ෂේත්‍රයකට සම්බන්ධ වෙන්න ලැබීම ගැන ගොඩක් සතුටු වෙනවා.ඔබ රංගනයට යොමු වුණේ ඒ තුළින් ලැබෙන ජනපි‍්‍රයත්වය නිසා ද?නැහැ; මම රංගනයට යොමු වුණේ රංගනයට ඇති ආශාව නිසාමයි. රංගනයට ආවට පස්සේ ජනපි‍්‍රයත්වය මට ලැබුණා. මම ජනපි‍්‍රයත්වය සොයාගෙන ගියේ නෑ; යන්නෙත් නෑ. දක්ෂතාව සහ වාසනාව තිබෙනවානම් ජනපි‍්‍රයත්වය ලැබේවි.මේ දිනවල ඔබ රඟපෑ ටෙලිනාට්‍ය කීපයක්ම විකාශය වෙනවා නේද?ඔව්; ඒ “ඉටිමල්”, “ගෝපලු අරණ”, “සිටු මැදුර” කියන ටෙලිනාට්‍ය. ‘ඉටිමල් ‘ ටෙලිනාට්‍යයේ මගේ රංගනයට කවුරුත් ආදරෙයි. මගතොටේ දී හමුවෙන අයත් ඒ ගැන මට හොඳ කියනවා.මේ දවස්වල ඔබ මොනව ද කරන්නෙ...?ටෙලි නාට්‍ය කීපයකම රූපගත කිරීම්වලට විටින් විට සම්බන්ධ වෙනවා. ඒ අතරින් “ඉතින් ඊළඟට” ටෙලි නාට්‍ය විශේෂයි. (මේ කතාව “ඉතිං ඊට පස්සේ” කතාවේ දෙවැනි කොටස) මේ ටෙලි නාට්‍යය 70 දශකයේ ඉතාම ජනපි‍්‍රය බලංගොඩ සරත්මධුගේ චිත්‍ර කතාවක් වුණු “ඉතිං ඊට පස්සේ” චිත්‍ර කතාව ඇසුරින් රචනා වුණු එකක්. ‘ඉතිං ඊළඟට’ තිස්ස විජේකෝන්ගේ අධ්‍යක්ෂණයක්. පිටපත රචනා කර තිබෙන්නේ ඉඳුනිල් වීරරත්න. ලංකාවේ ප්‍රවීණ රංගන ශිල්පීන් ශිල්පිනියන් රැසක්ම මේ ටෙලි නාට්‍යයට රංගනයෙන් දායක වෙනවා.ඉතිං ඊළඟට ටෙලි නාට්‍යයේ ඔබේ චරිතයේ ස්වභාවය කෙබඳු ද?මෙහි මම රඟපාන්නේ සජිනි කියන යුවතියගේ චරිතය. මෙය පුනරුත්පත්තිය පිළිබඳව සඳහන් වෙන කතාවක්. සජිනි ඉතාම ධනවත් පවුලක අහිංසක තරුණියක්. දේශපාලන පවුල් පසුබිමත් එක්ක තමාගේ ජීවිතය ගැන තමන්ට තීරණයක් ගන්න බැරි කෙනෙක් සජිනි. සජිනිගේ දෙමවුපියන් සජිනිව ඇමැතිවරයකුගේ පුතෙකුට විවාහ කරල දෙන්න යනව.එහිදී සජිනිගේ පෙර ආත්මයේ පෙම්වතා වන කැලුම් සජිනිව සොයාගෙන එනවා. “ඉතින් ඊළඟට” කතාවෙන් කියැවෙන්නේ “ඉතිං ඊට පස්සේ” කතාවේ එන දේදුණු කැලුම් ගේ ඊළඟ භවයේ කතාව. මේ ටෙලි නාට්‍යය මම ඉතාම ආශාවෙන් රඟපෑ ටෙලි නාට්‍යයක් පේ‍්‍රක්ෂකයින් මෙය ආදරයෙන් වැලඳ ගනීවි.එතකොට “හෝපලු අරණ” ටෙලි නාට්‍යයේ පාඨලී...පාඨලී සුදු ජාතික පියෙකුට දාව උපන් යුවතියක්. ඇගේ මව කුඩා කාලයේදීම නැති වෙනවා. පාඨලීව හදාවඩා ගන්නේ මාර්තම්මා කියන කාන්තාව. ඇයව ජීවත් කරවන්න මාර්තම්මා ගොඩක් වෙහෙසෙනවා. ඔවුන් මුහුණ දෙන කතාව තමයි ගෝපලු අරණ ටෙලි නාට්‍යයෙන් කියවෙන්නේ. ගෝපලු අරණ ටෙලි නාට්‍ය ඉතාම කලාත්මක නිර්මාණයක්.මෙය අධ්‍යක්ෂණය කළේ තුෂාරි අබේසේකර අක්කා. එයා මේ චරිතයට කෙනෙක් ගන්න ගොඩක් දෙනෙක්ව සම්මුඛ පරීක්ෂණයට ලක් කරල තියෙනව. නමුත් එයා මාව දැකපු හැටියෙම ඒ චරිතයට මාව තෝරා ගත්තා. ‘හෝපලු අරණ’ වැනි ටෙලි නාට්‍යයක රඟපාන්න ලැබීමත් භාග්‍යයක්. මෙහි රංගනය මගේ රංගන ජීවිතයේ හැරවුම් ලක්ෂයක් වේවි.ඔබ මෙතෙක් දායක වී ඇති වෙනත් නිර්මාණ මොනවා ද?‘සුබා’, ‘පරෙවි කිරිල්ලී’, ‘බිඳුණු සිත්’, ‘කැලෑ හඳ’, ‘හීනයක් දෝ ජීවිතේ’ වැනි ටෙලි නාට්‍යවලට දායක වෙලා තියෙනවා.සිනමාවට සම්බන්ධ වෙන්න ආරාධනයක් මෙතෙක් ලැබී නැත්ද?ආරාධනා දෙක තුනක්ම ලැබුණා. නමුත් ටෙලි නාට්‍යවලට කාලය වෙන් කරගෙන තිබුණු නිසා ඒ චිත්‍රපට මඟ හැරුණා. හොඳ චිත්‍රපටයකට ඉදිරියේ දී දායක වෙන්න ආශාවෙන් ඉන්නවා.ඔබේ පවුලේ විස්තරත් සඳහන් කරන්න...අම්මයි තාත්තයි අක්කයි සීයයි ආච්චියි මමයි තමයි අපේ පවුලේ කට්ටිය.ඔබ රඟපෑමට එනවට ඔවුන් කැමැති වුණා ද?ඇත්තටම පවුලේ සියලුම දෙනා කැමැති වුණා. ඒ නිසයි මම අද මේ ක්ෂේත්‍රයේ ඉන්නේ. පවුලේ අයගෙන් මගේ වැඩවලට විශාල සහයෝගයක් ලැබෙනවා. ආච්චියි සීයයි පවා මගේ රඟපෑම්වල හොඳ නරක මට කියලා දෙනවා. මගේ අම්ම හැම තිස්සෙම මගේ ළඟින්ම ඉන්නවා. ඒක මට විශාල හයියක්.රංගන ශිල්පීන් ශිල්පිනියන් පිළිබඳව විවිධ කටකතා හැදෙනව නේද?ඔව්; ඒක ඇත්ත. ඒ සමාජයේ හැටි. මම මේ ක්ෂේත්‍රයට ආවෙ ඉතාම නිවැරැදි විදියට. ඉන්නෙත් නිවැරැදි විදියට. ඒ නිසා කටකතා ගැන මම වැඩිපුර හිතන්න යන්නෙ නැහැ. මේ ක්ෂේත්‍රයේ ප්‍රවීණයින්ගෙන් වගේ ම හැම දෙනාගෙන්ම මට සහයෝගය ලැබෙනවා. ඒක ලොකු වාසනාවක්.ඔබේ පෙම්වතා පිළිබඳවත් සඳහන් කරන්න...මට තවම පෙම්වතෙක් නෑ.ඔබට බලාපොරොත්තු ගොඩක් තිබෙනවා ද?නැහැ. බලාපොරොත්තු ගොඩක් මට නැහැ. කලා ක්ෂේත්‍රයේ හොඳ ගමනක් යන්නත්, රංගන ශිල්පිනියක් හැටියට කවදාහරි දක්ෂතම නිළිය වෙන්නත් බලාපොරොත්තුවක් මට තියෙනවා.ගාමිණී සුසන්ත ඡායාරූපය - ශාන් රූපස්සරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>01</month>
      <day>20</day>
    </date>
    <link>http://www.silumina.lk/2013/01/20/_art.asp?fn=av1301205</link>
    <topic>අමායා සමඟ මං සතුටින් ජීවත්වෙනවා</topic>
    <author>ජෝජ් රොබ්සන් ද සිල්වා</author>
    <content>අමායා සමඟ මං සතුටින් ජීවත්වෙනවා-අතුල අධිකාරිහිතඅස්සට හීන ගොඩක් ගෙනල්ල දුන්න ඔය ඇස් දෙක අමතක කර හිඳින්නෙ කොහොම සුළඟ වගේ මා අතහැර දුරක යන්නට වරද මගේ රත්තරනේ කියලා දෙන්න...! (පද – ආරාධනා ඒකනායක)අතුල අධිකාරි ගයන ‘හිත අස්සට හීන ගොඩක්’ ගීතය ශ්‍රවණය කරන ඔබගේ විමසුම වී ඇත්තේ “අතුල ඔය සින්දුව කියලා තියෙන්නේ සමිතාට නේද..?” යන වගය. “ඔය සින්දුව විතරක් නෙමේ. එයාලා දෙන්නා කියන ‘ආලෙන් වෙළා ගන්න කෝලම් කළා’ සින්දුවෙයි ‘ඉවසයිද මන්දා මා දුන් රිදුම්’ සින්දුවෙයි තියෙන්නෙත් ඒ දෙන්නගේ ඇත්ත කතන්දරේ නේද..? යයි විමසමින් රසික ඔබ තවදුරටත් කුහුලෙන් පසුවෙයි. එහෙයින් ‘රසඳුන’ ඔබ වෙනුවෙන් මෙවර ‘ස්වර වර්ණ’ අතුලගේ සිතුවිලි වලින් වර්ණ ගන්වන්නට අපි අතුලට ආරාධනා කරමු.”මමයි සමිතයි ගායනා කළ හැම ගීතයකටම වගේ ගීත රසික රසිකාවියන්ගේ ආදරය නොමඳව හිමිවෙලා තියෙනවා. අපි දෙන්නා වෙන්වෙලා උන්නත් අපි දෙන්නා ගයන යුග ගීතවලට ඉස්සර වගේම තවමත් රසික රසිකාවියන් කැමැතියි. ඒ බව පසුගිය වකවානුවේ අපි ගැයූ ‘ආලෙන් වෙළාගන්න’ සහ ‘ඉවසයිද මන්දා’ ගීත දෙක අද ලබා තිබෙන ජනප්‍රියත්වයෙන්ම පැහැදිලි වෙනවා.”මෙම ගීත ජනප්‍රිය වී ඇත්තේ ඔබ දෙදෙනාගේ පෞද්ගලික අත්දැකීම් ඇසුරෙන් නිර්මාණය වී ඇති නිසා නොවේ ද..?”නැහැ. ගීත රසවිඳින විට බොහෝ විට සිදුවන්නේ එය වින්දිතයාගේ අත්දැකීමක් වීමයි. ඔහුට හෝ ඇයට දැනෙනවා නම් තමන් රසවිඳින ගීතයේ සංකල්පනාව තමන්ගේම අත්දැකීමක් ලෙසින් බොහෝ දුරට එවැනි ගීත ඉක්මනින් ජනප්‍රිය වෙනවා. වර්තමානයේ ගීත රසික රසිකාවියන් වැඩි දෙනකුගේ සිත්වලට සමීප අත්දැකීම් මේ ගීත සංකල්පනාවල ඇතුළත් වීම හින්දාම මේ ගීත මෙතරම් ජනප්‍රිය වී ඇති බවයි මම නම් හිතන්නේ.”ඔබ එහෙම හිතුවත් ඔබෙයි සමිතාගෙයි වෙන්වීමත් සමඟම මේ ගීත නිර්මාණය වීම නිසා ඇති වූ කුතුහලයත් මේ ගීත ජනප්‍රිය වීමට අනියම්ව බලපෑවේ නැද්ද..?”තරමක් දුරට එලෙස වෙන්න ඇති. එහෙත් මේ ගීත ජනප්‍රිය වීමේ මූලික හේතුව එය විය නොහැකියි. මේ ගීත රසිකයින්ගේ හදවත්වලට දැනෙන සාර්ථක නිර්මාණ වීමයි එයට ප්‍රධාන හේතුව වී ඇත්තේ. විශේෂයෙන්ම ගීත සංකල්පනාවලට ගැළපෙන අයුරු සුදුසු තනු නිර්මාණය වී තිබීම නිසා ඉක්මනින්ම රසිකයින්ගේ හිත්වල මේ ගී රැඳුණා විය යුතුයි.”‘ආලෙන් වෙළා ගන්න’ සහ ‘ඉවසයිද මන්දා’ යුග ගී නිර්මාණය වුණේ ඔබ දෙදෙනා වෙනුවෙන්ම නේද?”ඔය එක ගීතයක් වත් අපි වෙනුවෙන් ලියූ ගී නොවේ. ඔය වගේ අදහස් ඇතුළත් ගීත මීට ඉහතත් සමිතයි මමයි ගායනා කර තිබෙනවා. ‘ආලෙන් වෙළා ගන්න’ මුලින්ම ගායනා කරන්න උන්නෙත් වෙනත් ගායක ගායිකා යුවළක්. පසුව එය අපි දෙන්නාට ගායනා කරන්න ලැබුණා. ‘ඉවසයි ද මන්දා’ ඩිලාන් ගමගේ තරුණ ගී පද රචකයා ලියූ ඔහුගේම සංකල්පනාවක්. විරහ වේදනා මුසු වූ ගීත මේ රටේ කවදත් ගීතලෝලීන්ගේ හදවත්වලට ඉක්මනින්ම සමීප වෙනවා.”ඔබ දැන් වැඩිපුර නිර්මාණ කරන්නේ නව පරපුරේ නිර්මාණකරුවන් සමඟද..?”පසුගිය වකවානුවේ මා වැඩිපුර නිර්මාණ කෙරුවේ අලුත් පරපුරේ නිර්මාණකරුවන් සමඟ තමයි. ‘ඉවසයිද මන්දා’ පද රචකයා ඩිලාන් වගේම සංගීතවත් කළ උදාර සමරවීර නව පරපුරේ. ‘හිත අස්සට හීන ගොඩක්’ පද රචිකාවිය ආරාධනාත් එහි තනු නිර්මාණය කර ඇති මල්ක මල්ලවත් නව පරපුරේ. නවක ගායිකාවක් වන නිර්මලී බෙන්ස් සමඟ ‘රෝස යායෙ රෝස කෙල්ල රෝස මාවතේ’ නමින් ගීතයකුත් ගායනා කළා. ළඟදීම ඒ ගීතයට මියුසික් වීඩියෝවකුත් කෙරෙනවා. ‘දෙරණ ඩ්‍රීම්ස් ස්ටාර්ස්’ සංගීත මෙහෙයවීම් කටයුතු කරන අතරේදීත් මේ ක්ෂේත්‍රයේ නව පරම්පරාව සමඟ කටයුතුª කරන්න අවස්ථාව ලැබෙනවා.”ඉදිරියේ දී ඔබ සමිතා සමඟ ගයන යුග ගී රසිකයින්ට අසන්න නොලැබෙයිද?”ගීතලෝලීන්ගේ ආදරය හිමි වෙන තුරු අපේ යුග ගී ඔවුන්ට අහන්න ලැබෙනවා. අපි වෙන්වුණාට ගායක ගායිකා යුවළක් ලෙස ගීතලෝලීන් අපෙන් යුග ගී බලාපොරොත්තු වෙනවා නම් අප දෙන්නා ගයන යුග ගී ඉදිරියේදීත් නිර්මාණය කෙරේවි.”2013 වසරේ ඔබේ ගීත එකතුවක් එළිදකින්නේ නැද්ද..?”මගේ ගීත ඇල්බමයක් කරනවා. ‘පාරාදීසේ’ වැනි මගේ එදා ගීත සමඟ අලුත් ගීත කිහිපයකුත් ඒ ඇල්බමයට ඇතුළත් වෙනවා. මේ දිනවල එම පටිගත කිරීම් කටයුතුත් කරගෙන යනවා.”අමායා සමඟ ගෙවන ජීවිතේ කොහොමද?”හොඳයි. අපි සතුටින් ජීවත් වෙනවා.”ජෝජ් රොබ්සන් ද සිල්වාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>01</month>
      <day>20</day>
    </date>
    <link>http://www.silumina.lk/2013/01/20/_art.asp?fn=av1301206</link>
    <topic>පුතා එක්කම ඇවිත්</topic>
    <author>එඩ්වඩ් චන්ද්‍රසිරි</author>
    <content>පුතා එක්කම ඇවිත්කේ.බී.හේරත් මා මුලින්ම දුටුවේ 1980 ජාතික නාට්‍ය උලෙළේ සම්මාන ප්‍රදාන අවස්ථාවේදී ‘සුදු කරල්’ නාට්‍යය උදෙසා හොඳම ස්වතන්ත්‍ර නිර්මාණය සඳහා වූ අගමැති සම්මානය ලබා ප්‍රේක්ෂකයන් හට ආචාර කළ මොහොතේදීය.ඒ වන විට හේ නාට්‍ය ක්‍ෂේත්‍රයට ආධුනිකයෙකි. ඉන්පසු ‘සිරිබෝ තට්ටුව‘ නමින් ප්‍රේ්ක්ෂකයන්ගේ අපේක්ෂා දල්වන නාට්‍යයක් වසරක ඇවෑමෙන් වේදිකාවට ගෙන ආ කේ.බී., ප්‍රවීණ නාට්‍යකරුවන්ගේ නාමාවලියට ඇතුළත් වන්නේ 1984 දී වේදිකා ගත කළ ‘මායාදේවී’ නාට්‍යයෙනි.කේ.බී. නිර්මාණකරණයට පිළිපන් දා පටන් අද දක්වා බිහි කළ සියලු නාට්‍ය ස්වතන්ත්‍ර නිර්මාණ වේ. ආර්.ආර්.සමරකෝන් ගෙන් පසු ප්‍රේක්ෂක – විද්වත් දෙපාර්ශ්වයම තෘප්ත කළ, ‘ස්වතන්ත්‍ර නාට්‍ය පමණක් කරමි’ යන ආස්ථානයේ පිහිටි ප්‍රධාන නාට්‍යකරුවා කේ.බී.හේරත් වේ. ඔහුගේ වඩාත්ම සාර්ථක නිර්මාණ වන්නේ ‘මායාදේවි’, ‘නාග ගුරුළා’, ‘දෝන කතිරිනා’ නාට්‍ය ත්‍රිත්වයයි. පසුකලෙක ඔහු අතින් නිමැයුණු ‘ජගන් මා’ සාර්ථක, අපූරු නාට්‍යයක් වුවද, අවාසනාවකට මෙන් එය ජනතාව අතරට නොගියේ ය. රූපවාහිනිය ශ්‍රී ලංකාවට හඳුන්වා දීමෙන් පසු ටෙලිනාට්‍ය රචකයෙකු ද වූ හේ ටෙලිනාට්‍ය රචනා සිය ගණනක් බිහිකළ වෘත්තිකයකු ද විය.කේ.බී. ඉබ්බාගමුව මධ්‍ය මහා විද්‍යාලයෙන් උසස් පෙළ සමත්ව පේරාදෙණිය විශ්වවිද්‍යාලයට ඇතුළු වූයේ 1962 දීය. එහිදී ශාස්ත්‍රෝද්ග්‍රහණයට මෙන්ම පත පොත කියැවීමට ද ඇබ්බැහි වූ හේ විශ්වවිද්‍යාලයේ ගත කළ ජීවිතයෙන් වැඩි කලක් ගත කළේ පුස්තකාලයේය. කේ.බී. උපාධිය සඳහා ශාස්ත්‍ර හදාරද්දී එක් දේශන අවස්ථාවෙක ඔහුට ශිල්ප දුන් එක් ඇදුරෙක් අපූර්ව ප්‍රශ්නයක් තම සිසුන් ඉදිරියේ තැබීය.ඒ වන විට එම සිසුන් විශ්වවිද්‍යාලයේ වසරක පමණ කාලයක් නේවාසික ව ගතකර තිබුණි. තමන් විශ්වවිද්‍යාලයේ එතෙක් ගත කළ කාල වකවානුවේදී වඩාත්ම ආස්වාදජනක වූ, තමන් ශ්‍රවණය කළ ශබ්දය කුමක්දැයි ඇදුරුතුමා සිසුන්ගෙන් විමසුවේය. එක් එක් සිසුන්ගෙන් විවිධාකාරයේ පිළිතුරු ලැබුණි. කේ.බී. ගේ වාරය පැමිණි විට හේ මෙසේ කීවේය.”උදේ තේ එක බීලා හොස්ටල් එකේ ලැට් පේළිය ළඟ නොඉවසිල්ලෙන් ඉන්නකොට ලැට් එකක් ඇතුළෙන් ඇහෙන වතුර ගහන සද්දෙ තරම් මිහිරි ශබ්දයක් මට තවත් නෑ”හාස්‍ය රසයෙන් අනූන ස්වතන්ත්‍ර රචනයේ ප්‍රබලත්වයෙන්, නළු නිළියන්ගේ විශිෂ්ට රංගනයෙන් ‘මායාදේවි’ නාට්‍යය ප්‍රේක්ෂක ජනාදරය දිනා ගත්තේය.එහෙයින්ම එය 100 වැනි දර්ශනය ඉක්මවා රංගගත කරන්නට හේ සමත් වුයේය. 100 වැනි දැක්මට පුවත්පත් මඟින් පුළුල් ප්‍රචාරයක් ලබා දී නාට්‍යයේ ශිල්පීන්හට උපහාර තිළිණ පිරිනැමීමක් ද සිදු කොට එය උත්සවාකාරයෙන් සමරන්නට කේ.බී. සැලසුම් කළේය. හේ උපහාර තිළිණ ප්‍රදානය සඳහා කැඳවන්නට අපේක්ෂා කළේ හෙළයේ මහා ගාන්ධර්වයාණන් වූ අමරදේවය.එක් සෙනසුරාදාවක දුරකථනයෙන් අමරදේවයන් ඇමතූ කේ.බී. ඉරිදා උදෑසන නුගේගොඩ නිවෙසේදී අමරදේවයන් හමුවන්නට යොදා ගත්තේය. ඒ අනුව ඉරිදා උදේ 8.00 වන විට කේ.බී. නුගේගොඩ, හයිලෙවල් පාරේ බෝගහ අබියසට පැමිණියේය. එවිටම ත්‍රීවීලර් රථයක් ඔහු අසල නැවැත්වීය.”කේ.බී. මහත්තයා කොහෙද මේ යන්නෙ?” ඔහුගේ ‘මායාදේවි’ නාට්‍යයේ වේදිකා පාලකගේ සහායකයකු වූ විජේ මල්ලී ත්‍රීවීලරයේ රියැදුරු අසුනේ විය.”ආ විජේ, උඹ මුණගැහුණු එක හුඟක් හොඳයි. මම මේ ‘මායාදේවි’ වැඩකට අමරදේව මාස්ටර් හම්බවෙන්ඩ යන ගමන්. යමු එහෙම නං මගෙත් එක්ක මාස්ටර්ලගෙ ගෙදරට” කේ.බී.ත්‍රිරෝද රථයට ගොඩවෙමින් කීවේය. ගමන් ඇරැඹූ ත්‍රිරෝද රථය විනාඩි කීපයකින් අමරදේවයන්ගේ නිවෙස ඉදිරිපිට නැවැත්විණ. ත්‍රිරෝද රථයෙන් බට කේ.බී. වටපිට බලමින් මිදුල හරහා නිවෙස වෙත ගොස්, හැර තිබූ දොරට තට්ටු කළේය.කොට කලිසමක් හැඳ කමිසයක් උඩින් දමා සිටි විජේ මල්ලී ද අනාරාධනයෙන්ම කේ.බී.පිටුපසින් වැටී සිටියේය. විනාඩි දෙක තුනක පමාවෙන් අමරදේවයන් උඩුමහලේ සිට හිණිපෙළ අඩක් බැස එහි මැද රැඳී කර පොවා ඉදිරි දොර දෙස බලා මෙසේ කීවේය.”ආ.. මේ කේ.බී. නෙ. එන්ඩ වාඩිවෙන්ඩ” කේ.බී.ආචාරශීලී ලෙස සිනාසී සාලයට ගොඩවූයේය. ඔහුට පිටුපසින් සිටි විජේමල්ලී, අමරදේවයන්ගේ ඇස ගැසුණේ එවිටය.”කේ.බී. අද පුතත් එක්කම ඇවිත්නෙ” අමරදේවයෝ කටපුරා සිනාසී කීවෝය. අමරදේවයන්ගේ නිවෙසේ සාලයේ කොනක දැකුම්කලු පොකුණක් නිර්මාණය කර තිබිණ. අමරදේවයන්ගේ වදන් සවනත වැකුණු කේ.බී.ට එම පොකුණට පනින්නට සිතුනි.එඩ්වඩ් චන්ද්‍රසිරිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>01</month>
      <day>20</day>
    </date>
    <link>http://www.silumina.lk/2013/01/20/_art.asp?fn=av1301207</link>
    <topic>යාත්‍රා</topic>
    <author>තුෂාරි</author>
    <content>යාත්‍රාඕෂදී හේවාමද්දුම මේ දවස්වල තරමක් විවේක සුවයෙන් නිවෙසට ම වෙලා.මේ දවස්වල ඕෂදී ගේ කාලය ගතවෙන්නේ ඉතාම සතුටින් ලු. ඒ ඇය දැන් මාස 03 ක පුංචි පුතෙකු ගේ මවක් වීම නිසයි. ඕෂදී ගේ අලුත් ම තොරතුරු දැනගන්න ඕෂදීට අපි කතා කළා.“ජීවිතේ හරිම සතුටකින් ගලාගෙන යනවා. මමත් ප්‍රදීපුත් ආසාවෙන් බලාගෙන හිටපු අපේ බලාපොරොත්තුව ඉටු වුණා.අපි දෙන්නම ආසාවෙන් සිටියේ පුංචි පුතෙකුට. එයා අපේ ලෝකෙට ආවා.ඒ සතුටත් එක්ක තමයි අපි කාලය ගත කරන්නේ. නැවතත් රංගන කටයුතුවලට සහභාගි වෙන්නේ අඩුම තරමින් පුතාට මාස 06 ක් වත් වුණාට පස්සෙයි.දැනටත් ටෙලිනාට්‍ය, නිවේදන කටයුතුවලට ආරාධනා ලැබෙනවා. ඒ ගැන පසුව සලකා බලනවා. ඒත් මම මේ දවස්වල කලා කටයුතු වලට සහභාගි නොවුණා කියලා රසිකයන්ට අඩුවක් වෙන්නේ නැහැ.මං රඟපාපු ටෙලිනාට්‍ය හා චිත්‍රපට කීපයක් ම විකාශය වෙන්නත් තිරගත වෙන්නත් තිබෙනවා. . සිද්ධාර්ථ චිත්‍රපටය මේ අතරින් විශේෂයි.  මේ දිනවල විකාශය වන ‘තූර්යා’, ‘රෝමියෝ සහ ‘ඩාන්ටේ’ වැනි ටෙලිනාට්‍ය රැසක චරිත මවන ජනක කුඹුකගේ වැඩි සද්දයක් බද්දයක් නැති රංගන ශිල්පියෙකු විදිහටයි රසිකයන් අතර පිළිගැනීම තියෙන්නෙ.ඒ කොහොම වුණත් ජනකගේ රඟපෑම්වලට ලැබෙන රසික ප්‍රතිචාර මේ දක්වා නම් කිසිම අඩුවක් වෙලා නැහැ. පුංචි තිරය ඔස්සේ විකාශය වන ටෙලිනාට්‍ය බොහොමයක් හරහා ජනක අපේ අවධානයට යොමුවෙලා. ඔහුගේ කාර්ය බහුලත්වය නිසා ම ජනකට වේදිකා නාට්‍ය හරහා රසිකයින්ට දකින්න ලැබෙන්නේ කලාතුරකින්.ඒත් ජනක කුඹුකගේ කියන්නේ වේදිකා නාට්‍ය හරහා කලා ක්ෂේත්‍රයට පා තැබූ තවමත් වේදිකාවට බොහෝ සේ ඇලුම් කරන රංගන ශිල්පියෙක්. ජනක ඔහුගේ ම වේදිකා නාට්‍යයක් නිර්මාණයකින් රසික ජනතාව ඇමතීමට සූදානම් වන බව අපිට දැනගන්නට ලැබුණා. ඒ ගැන ජනක අපිත් එක්ක කතා කළා.“වේදිකා නාට්‍යයක් කිරීමේ බලාපොරොත්තුවක් තියෙනවා. විශේෂයෙන් ම ඉන්දියානු නාට්‍යයක් ඇසුරින් කරන අනුවර්තන කෘතියක් හරහා තමයි මෙය ලියැවෙන්නේ. තවම පිටපත් රචනය වෙනුවෙන් වෙහෙසෙනවා. ඉදිරියේදී හොඳ වේදිකා නාට්‍ය ප්‍රේක්ෂක ජනතාවට ලබාදීම තමයි මගේ බලාපොරොත්තුව.”  අතුල මහවලගේ නම ඇසෙත් ම අපේ මතකයට නැෙඟන්නේ ප්‍රවීණ ඡායාරූප ශිල්පියෙක් වගේ ම රූපවාහිනී ප්‍රචාරක දැන්වීම් නිර්මාණකරණයේ පුරෝගාමියෙක්. ඊටත් වඩා ඔහු නිර්මාණශීලි කලාකරුවෙක් කිව්වොත් නිවැරදියි.ප්‍රචාරක ජනමාධ්‍ය උපදේශකවරයෙකු වගේ ම සංකල්පවාදියෙකු ලෙස ක්ෂේත්‍රයේ කා අතරත් ජනප්‍රිය අතුල වසර ගණනාවක් පුරා තමා නිර්මාණය කළ බොහෝ ප්‍රචාරක දැන්වීම්වල සංගීත නිර්මාපකයා ද වෙනවා. මේ ගැන ක්ෂේත්‍රයේ හුඟ දෙනෙක් දන්නේ නැති තරම්. නමුත් ඒ ගැන දන්න කිහිප දෙනෙකුත් සිටිනවා.කොහොමින් හෝ අතුල නිර්මාණය කළ එක්තරා ප්‍රචාරක දැන්වීමක් ප්‍රවීණ ටෙලිනාට්‍ය අධ්‍යක්ෂවරයෙකු වන සුරේෂ් අබේසේකරට දැක ගන්නට ලැබුණා. ඒ අනුව සුරේෂ් ගෙන් ඔහුගේ ටෙලිනාට්‍යයක සංගීත අධ්‍යක්ෂණය කිරීමට අතුලට ආරාධනාවක් ලැබිලා.අතුල සංගීත අධ්‍යක්ෂණය කළ මේ ටෙලිනාට්‍යය රූපවාහිනියේ විකාශය වීමත් සමඟ බොහෝ නිර්මාණකරුවන්ගෙන් අතුලට සංගීත අධ්‍යක්ෂණ කාර්යයට ඇරියුම් ලැබිලා.අතුල සුරේෂ් ගේ නිර්මාණයට දායක වුණේ ඔහු තුළ ඇති සංගීත හැකියාව සහ ආසාව වෙනුවෙන්. ඒත් ජනප්‍රියත්වයක් ලබන්නට නම් නොවෙයි.පසුගිය දවසක අතුල ටෙලිනාට්‍ය කලා නිර්මාණවේදීන්ගේ දුරකථන නාමාවලිය පරිශීලනය කරද්දී යම් තිගැස්මකට ලක්වුණා. ඒ ඔහුගේ නමත් සංගීත අධ්‍යක්ෂවරුන්ගේ නම් ලැයිස්තුවට ඇතුළත් වී තිබීම නිසයි. අතුල කොහොම හිතුවත් ඔහුගේ සංගීත නිර්මාණවල තිබුණු නිර්මාණශීලිත්වයත්, ප්‍රවීණත්වයත් නිසා ඔහුගේ නම මේ ලැයිස්තුවට ඇතුළත් වෙන්නට ඇති.  සිංහල සංගීතය වෙනුවෙන් කැපවූ සංගීතවේදීන් ගැන සිය පන්හිඳ මෙහෙය වන ප්‍රකට ගීත රචකයෙකු මෙන් ම, ග්‍රන්ථ කතුවරයෙකු ද වන යාපා බණ්ඩාර සෙනෙවිරත්න මේ දවස්වල තම තෙවන නිර්මාණයට සූදානම් වෙනවා.“මම 2007 වර්ෂයේ දී තමයි මගේ පළමු ශාස්ත්‍රීය ග්‍රන්ථය රචනා කළේ. එය “සිංහල සංගීතයේ වික්ටර් රත්නායක සුලකල් මියුරු ගැයුම්” නමින් එළිදක්වනු ලැබුවා.එමඟින් කතාබහට ලක් කළේ ආචාර්ය වික්ටර් රත්නායකයන්ගේ සංගීත කලාව පිළිබඳවයි. 2011 වර්ෂයේ දී ‘සිංහල සංගීතයේ රණතුංග සුවිපුල් සියත් සර’ එළිදක්වනු ලැබුවා. මහාචාර්ය දයාරත්න රණතුංග ගේ සංගීත කලාව ගැන විමර්ශනාත්මකව කතාබහ කිරීම මෙහි අන්තර්ගතය වුණා.මීළඟට මම රචනා කිරීමට බලාපොරොත්තුවන්නේ සිංහල සංගීතයේ ‘සනත් නන්දසිරි සනාතන ගී මියැසි’ කෘතිය. මහාචාර්ය සනත් නන්දසිරි ගේ අඩසියවසක සංගීත නිර්මාණ පිළිබඳ කෙරෙන විමර්ශනයක් මෙයට ඇතුළත් වෙනවා.  නව පරපුර නියෝජනය කරනු ලබන ජනප්‍රිය අධ්‍යක්ෂවරයෙක් විදිහට සාරංග මෙන්ඩිස්ව හඳුන්වන්න පුළුවන්. සාරංග මේ නව වසරේ ඉතාලියත් ශ්‍රී ලංකාවත් එක්ව නිර්මාණය කෙරෙන ‘ට්‍රැවල් ටු රෝම්’ නවතම චිත්‍රපටයෙ සිංහල තිර රචනයට සහ ශ්‍රී ලාංකික ශිල්පීන් සම්බන්ධීකරණය කිරිමට සූදානමින් සිටින බව අපිට දැනගන්නට ලැබුණා.මේ චිත්‍රපටය සඳහා පියෙත්‍රෝ ඉනුචෙන්ති හා ඇන්ජලෝ අබාතේ යන ඉතාලි ජාතිකයින් නිෂ්පාදනයෙන් දායක වෙනවා. තිර රචනය ඉතාලි ජාතික වැලෙන්තිනා ඉනුචෙන්ති සමඟ සාරංග මෙන්ඩිස්ගෙන්.ශ්‍රී ලාංකික තරුණයෙකු රැකියාවක් සොයා ඉතාලියට ගොස් තම ජීවිතය ගොඩ නඟා ගැනීමට වෙහෙසෙන අයුරු හා ඔහුගේ ජීවිතයේ විවිධ හැල හැප්පීම් මෙයින් නිරූපිත වෙනවා.මෙහි අධ්‍යක්ෂණය ශ්‍රී ලාංකිකයකු වන ඩිෂාන් ලෝව් විසින් සිදු කිරීම සුවිශේෂී කරුණක් වෙනවා. කැමරා අධ්‍යක්ෂණය ඉතාලි ජාතික ජානි ලෙයන්තේ සිදු කරනු ලබනවා. මෙරට ප්‍රවීණ රංග ශිල්පී ශිල්පිනියන් රැසක් මෙම සිනමා සිතුවමේ රංගනය උදෙසා යොදා ගන්නා බව සාරංග පවසා සිටියා.තුෂාරිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>01</month>
      <day>20</day>
    </date>
    <link>http://www.silumina.lk/2013/01/20/_art.asp?fn=av1301208</link>
    <topic>ෂරපෝවා සහ ‘බේබි ෆෙඩරර්’</topic>
    <author>ෆවුස් මොහොමඩ්</author>
    <content>ෂරපෝවා සහ ‘බේබි ෆෙඩරර්’අන්තර් ජාතික ටෙනිස් පිටියේ සුරූපිනිය වන රුසියාවේ 25හැවිරිදි මරියා ෂරපෝවා බල්ගේරියාවෙන් ලෝක ටෙනිස් පිටියට පැමිණි 21හැවිරිදි ග්‍රිගෝර් දිමිත්‍රෝව් සමග පෙමින් වෙළී සිටින බව පසුගියදා අනාවරණය වුණා.සුපිරි ටෙනිස් ක්‍රීඩක රොජර් ෆෙඩරර්ට සමාන ක්‍රීඩා රටාවකට නිරත වෙන නිසා ‘බේබි ෆෙඩරර්’ නමින් හඳුන්වන ග්‍රිගෝර් මේ වනවිට වැඩි අවධානයට ලක්වූ ක්‍රීඩකයෙක්.ෂරපෝවා සම්බන්ධව මාධ්‍යවේදීන් ඔහුගෙන් විමසූවිට ඔහු පවසා සිටියේ ‘මම කවදාවත් මගේ පෞද්ගලික ජීවිතය ගැන කතා කරන්නේ නෑ’ කියලයි.කොහොමවුනත් දෙදෙනා පසුගියදා එකිනෙකා හා අතිනත ගෙන ප්‍රංසයේ වීදිපුරා ඇවිදගිය අයුරු පැපරාසීන්ගේ කැමරාවලට හසුවී තිබුණා.ටෙනිස් පිටියේ තවම කෝඩුකාරයෙක් වූවත් අතිශය රසවත් පෙම්වතකු ලෙස ප්‍රකට ග්‍රිගෝර් මීට පෙර පෙමින් බැඳී සිටියේ තවත් සුපිරි ක්‍රීඩිකාවක් වන අමෙරිකාවේ සෙරීනා විලියම්ස් සමගයි. ඔහුගෙන් වෙන්වූ සෙරීනා පසුව ඇගේ පුහුණුකරු සමග පෙම් සම්බන්ධතාවක් ගොඩ ගත්තා.  බ්‍රසිලයෙන් බිහිවූ විශිෂ්ටතම පාපන්දු ක්‍රීඩක රොනල්ඩෝ හදිසියේ ම මහ බ්‍රිතාන්‍යයේ තාවකාලික පදිංචියට යාම පසුගිය සතියේ කාගෙත් අවධානයට ලක්වූ කරුණක් වුණා.මේ වනවිට ක්‍රීඩාවෙන් විශ්‍රාම ගෙන සිටියත් ඔහු මෙසේ මහ බ්‍රිතාන්‍යයට ගියේ නැවත පාපන්දු ක්‍රීඩාවට අවතීර්ණ වෙන්න කියලයි කවුරුත් සැක කළේ.ඒත් ඇත්තටම රොනල්ඩෝ මහ බ්‍රිතාන්‍යයට ගියේ පාපන්දු ක්‍රීඩාවට නොව ඔහුගේ අධ්‍යාපන කටයුතු සඳහායි. 36 හැවිරිදි රොනල්ඩෝ වෙළෙඳ දැන්වීම් ක්ෂේත්‍රයේ වැඩිදුර අධ්‍යාපනය හදාරන්න තීරණය කළේ පසුගියදා ඔහුගේම ව්‍යාපාරික ආයතනයක් ආරම්භ කිරීමෙන් අනතුරුවයි.ඔහු දැන් ලන්ඩන් නුවර වෙළෙඳ දැන්වීම් සම්බන්ධ අධ්‍යාපන ආයතනයක සිසුවෙක්.‘අවුරුදු 18ක් පාපන්දු ක්‍රීඩාවේ නිරතවෙලා හිටිය මට දැන් ආපහු අධ්‍යාපන කටයුතු හැදෑරීම තරමක් අපහසුයි.ඒත් අනාගතය ගැන හිතලා මම කොහොමහරි ඉගෙනීමට හිත යොමුකරලයි ඉන්නේ.’ රොනල්ඩෝ එහෙම කියනවා. ඔහු වසර 2ක් ලන්ඩනයේ අධ්‍යාපන කටයුතුවල නිරතවීමට නියමිත බවයි වාර්තාවෙන්නේ.  ඉන්දියාවේ කන්නඩ සහ තෙලිඟු චිත්‍රපටවල ජනප්‍රිය සරාගී නිළියක් වන සංජානා සහ ඉන්දියා ක්‍රිකට් පිලේ සුපිරි තරුව විරාත් කෝලි අතර රහසිගත පෙම් සම්බන්ධතාවක් ඇති බව පසුගියදා වාර්තා වුණා.පසුගිය වසරේ අයි.පී.එල්.තරගාවලිය අතරතුර පළමුවරට කෝලි හා සංජානා අතර පෙම් පටලැවිල්ල වාර්තා වූණු එය දැන් සෑහෙන්න දුරදිග ගිය එකක් බවත් එරට සිනමා ක්ෂේත්‍රයෙන් වාර්තා වෙනවා.ඒත් මේ සියලු කරුණු ප්‍රතික්ෂේප කරන සංජානා කියන්නේ කෝලි තමාගේ හොඳම මිතුරෙක් පමණක් බවයි. ඒත් කෝලි නිතරම මුණගැසෙන බව නම් ඇය පිළිගන්නවා.‘යාළුවෝ වුණාම එහෙම තමයි. ඒත් අපි අතරේ ඊට වඩා දෙයක් නෑ’ සංජානා එහෙමයි කියන්නේ. පසුගිය වසරේ වැඩිපුරම මාධ්‍ය අවධානයට ලක්වුණු ඉන්දියා ක්‍රිකට් ක්‍රීඩකයා වූ කෝලි සහ සංජානාගේ ප්‍රේමය හෙළිදරව් වුණේ ඔහුට බ්‍රසීලයේ සුරූපි මෝස්තර නිරූපණ ශිල්පිනියක සමග පෙම් සම්බන්ධතාවක් ඇති බවට වාර්තාවීමෙන් පසුවයි.  නිතර නිතර පුවත් මවන සුපිරි බොක්සිං ක්‍රීඩක ෆ්ලොයිඩ් මේවෙදර්ගේ පෙම්වතිය වන ෂැන්ටෙල් ජැක්සන් සුප්‍රකට සඟරාවක අඩනිරුවත් ඡායාරූප කීපයකට පෙනී සිටීම පසුගියදා අන්තර් ජාලයේ උණුසුම් මාතෘකාවක් බවට පත්වුණා.මෝස්තර නිරූපණ ශිල්පිනියක වන ෂැන්ටෙල්ට අඩනිරුවත් ඡායාරූපවලට පෙනී සිටීමට මේවෙදර් අවසර දීම සම්බන්ධව නම් මාධ්‍යවේදීන්ට ඇතිවුණේ කුතුහලයක්.ඔහු මීට පෙර හිටපු පෙම්වතියකට පහරදී සිරබත් කෑවේ අනවශ්‍ය ලෙස ඇය සැක කිරීමේ හේතුවෙන්. ෂැන්ටෙල්ටත් ඒ ඉරණම අත්වේවි කියලයි හැමෝම කියන්නේ.නමුත් සිය පෙම්වතියගේ අඩනිරුවත් ඡායාරූපවලට ලෝකයේ විශාල ප්‍රසිද්ධියක් ලැබීමෙන් ඔහු සතුටටත්, ආඩම්බරයටත් පත්වී සිටින බවයි වාර්තාවෙන්නේ.ෆවුස් මොහොමඩ්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>01</month>
      <day>20</day>
    </date>
    <link>http://www.silumina.lk/2013/01/20/_art.asp?fn=av1301209</link>
    <topic>‘සු.මිගෙන් අහන්න’</topic>
    <author/>
    <content>‘සු.මිගෙන් අහන්න’නිවිතිගල රෙජිනෝල්ඩ් පෙරේරාප්‍රශ්නය - නන්දා මාලිනි ගායනා කරන ‘මුළු නුවරම නිදිගත් මේ මොහොතේ’ ගීතයේ සංගීතය කාගෙද?පිළිතුර - ලයනල් අල්ගමගේ.අත්තනගල්ලේ විමලසේන හපුතන්ත්‍රිප්‍රශ්නය - ‘බෙන්හර්’ චිත්‍රපටයේ තොරතුරු හා තිරගත කළ වසර සඳහන් කරන්න?පිළිතුර - ‘බෙන්හර්’ අධ්‍යක්ෂණය කළේ විලියම් වයිලර්. එහි චාල්ටන් හෙස්ටන්, මාර්තා ස්කොට් ප්‍රධාන චරිත රඟපෑවා. එය පැය තුනහමාරක් (විනාඩි 217) පමණ දිග චිත්‍රපටයක්. මුලින්ම තිරගත වුණේ 1959 දී.කළුතර දොඩංගොඩ එන්. ඩී. ඉසෙඩ් සිරිවර්ධනප්‍රශ්නය - ‘පළගැටියෝ’ චිත්‍රපටයේ නිෂ්පාදකවරයා හා අධ්‍යක්ෂවරයා කවුද?පිළිතුර - වසන්ත ඔබේසේකරමාතලේ ධර්මා ඒකනායකප්‍රශ්නය - සමහර එෆ්. එම්. නාළිකා අසන අයට මුදල් තෑගි පිරිනමන්නේ ඇයි?පිළිතුර - සල්ලි නොදුන්නොත් අහයි කියලා හිතනව ද?අලව්වේ චමින්ද හේවාවිතාරණප්‍රශ්නය - මහාචාර්ය සිරි ගුනසිංහ වෙනුවෙන් අභිනන්දන කලාපයක් පළව තිබෙනවා ද?පිළිතුර - ඔව්. රුහුණු විශ්ව විද්‍යාලයේ සංස්කෘතික කේන්ද්‍රය වෙනුවෙන් ජයන්ත අමරසිංහ සංස්කරණය කර ඇති මෙය මරදානේ එස්. ගොඩගේ සහ සහෝදරයන්ගේ ප්‍රකාශනයක්. පොතේ නම ‘සිරි ගුනසිංහ උපහාර ලිපි සංග්‍රහය’ යන්නයි. එහි මහාචාර්ය සිරි ගුනසිංහගේ සිනමාව ගැන වූ විශේෂ ලිපිය ලිව්වේ මම.හබරාදූවේ ගාමා ගාමිණි සුබසිංහප්‍රශ්නය - මහාචාර්ය එදිරිවීර සරච්චන්ද්‍රයන් සින්දු පොත්වලට පෙරවදන් ලියා තිබේ ද?පිළිතුර - ඔව්. මෙරට පොප් ගීත කලාවේ පුරෝගාමියා වූ සී. ටී. ප්‍රනාන්දුගේ ‘සී. ටී. හඬ - 1’ ගීත සංග්‍රහය සඳහා ඔහු පෙරවදනක් ලියා තිබෙනවා.නයිනමඩමේ විජිත පෙරේරාප්‍රශ්නය - සිනමා ලේඛක රූපසේන සිලවා චිත්‍රපට සහාය අධ්‍යක්ෂවරයෙක් ද?පිළිතුර - ඔහු චිත්‍රපට කීපයකම නිෂ්පාදක කළමනාකරුවකු ලෙස නම් කටයුතු කළා මට මතකයි.පහළ බියන්වල භද්‍රා බියංකා මධුප්‍රශ්නය - ‘සැනසුම කොතැන ද’ චිත්‍රපටයෙන් පසු එහි අධ්‍යක්ෂ කේ. ඒ. ඩබ්ලිව්. පෙරේරා, ගාමිණි ෆොන්සේකා හා ටෝනි රණසිංහව තමන්ගේ වෙනත් චිත්‍රපටවලට යොදා නොගත්තේ ඇයි?පිළිතුර - ඒක දැනගන්න තිබුණා කේ. ඒ. ඩබ්ලිව්. ජීවත්වෙලා හිටියානම්.ගෝනපල කාන්ති මැද්දවිතානප්‍රශ්නය - ලංකාවේ වැඩිම බෞද්ධ ගීත කැසට් පට ප්‍රමාණයක් නිකුත් කර ඇති ආයතනය කුමක් ද?පිළිතුර - ස්වර්ණදාස හේරත්ගේ ශි‍්‍රමාලි කැසට් ආයතනයයි.  සියඹලාආණ්ඩුවේ සරත් යටවරප්‍රශ්නය - ආචාර්ය වික්ටර් රත්නායක ගයන ‘කළු සුදු සිහින ලොවේ’ ගීතය ඇතුළත් වූ චිත්‍රපටය කුමක් ද?පිළිතුර - ‘සීයේ නෝට්ටුව‘ එහි ජෝ අබේවික්‍රමටයි වික්ටර් පසුබිම් ගී ගැයුවේ. මෙය ඉතාම ළයාන්විත පේ‍්‍රම ගීතයක්. සංගීතය කේමදාසගෙනේ. මං මේ ගීතය එම චිත්‍රපටයෙන් හැරුණුකොට ගුවන්විදුලියෙන්වත් වික්ටර්ගේ ගී තැටියකින්, පටයකින්වත් අහලා නැහැ.මේ සතියේ පහත නම් සඳහන් අයත් ප්‍රශ්න එවා තිබුණා. පෝද්දල කංචක කරුණානායක, වේයන්ගොඩ පී. බී. රත්නායක, මත්තෙගොඩ පොල්ගස්ඕවිට අජිත් ජෝතිය කරසිංහ.ඔබේ ප්‍රශ්න පහත ලිපිනයට යොමු කරන්න. ‘සු.මිගෙන් අහන්න’ රසඳුන - සිළුමිණ ලේක්හවුස් කොළඹ 10 කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>01</month>
      <day>20</day>
    </date>
    <link>http://www.silumina.lk/2013/01/20/_art.asp?fn=av13012010</link>
    <topic>හදවතින්ම එන ගෞරවාදරයක් බෝගොඩට මගේ තිබුණා</topic>
    <author>                              ඉනෝකා පෙරේරා බණ්ඩාර</author>
    <content>හදවතින්ම එන ගෞරවාදරයක් බෝගොඩට මගේ තිබුණා‘ගොළු හදවතේ’ දම්මි සුගත් ගැන කියයිවික්‍රම බෝගොඩ කියන්නේ මට කවදාවත් අමතක නොවන කෙනෙක්. ඒකට හේතු කිහිපයක්ම තිබුණත් ප්‍රධානම හේතුව තමයි, ඔහු මගේ ප්‍රථම ආදරවන්තයා වීම.1962 අපි එහෙම මුණගැහුණෙ ‘ගම්පෙරළිය’ චිත්‍රපටයෙ රූගත කිරීම් වෙනුවෙන්.වික්‍රම, තිස්ස වුණා. මං කතිරිනාගේ දූ ලැයිසා වුණා. බලදාස (ටෝනි), තිස්සත් අරන් කතිරිනා ගේ ගෙදර ආවම මං තිස්සට, හොරෙන් උකුළු මුකුළු කළ හැටි තවම මතකයි. තිස්සගෙ අතේ පේර ගෙඩියක් තිබුණා. ඒත් සෙල්ලක්කාර ලැයිසට කොයින්ද ලැජ්ජාවක වගක්. මං පැනපු ගමන් තිස්සගෙ අතේ තිබුණු පේර ගෙඩිය උදුර ගත්තා.’තිස්ස මහත්තයට පිස්සුද...’ මං එහෙම අහන දර්ශනයකුත් තිබුණා මතකයි. ගම්පෙරළිය ෂූටින් දවසට කලින් දවසෙ තමයි මං බලපිටියට ගියේ. එදා රෑ මං නැවතුණේ ට්‍රිලිෂියා ගේ (අනුලගේ) කාමරේ.ඒ රාත්‍රියේ ටෝනි, තිස්ස අබේසේකර, වික්‍රම සහ එතැන හිටි හැමෝම ‘ශාන්ත මේ රෑ යාමේ’ වගේ පරණ සින්දු හුඟක් කිව්වා. අපි හැමෝම බොහොම සැහැල්ලුවෙන් සතුටින් ඒ ගීතවලට සහභාගි වුණා. මිස්ට පීරිස් මාව ළඟින් වාඩිකරවාගෙන ‘හෙට ඔයා රඟපාන්නේ මෙයා එක්ක...’ කියලා වික්‍රම ඇතුළු හැමෝම හඳුන්වලා දුන්නා.ඇත්තටම වික්‍රම එතැන හිටි හැමෝටම වඩා වෙනස් කෙනෙක්. හරි නිහඬයි. ඒත් විහිළු කරන වෙලාවට මොනව හරි කියල හිනාවෙනවා. එයාලා හුඟක් එකතු කට්ටියක්.. සුගතපාල ද සිල්වාගේ ‘අපේ කට්ටිය’ විදිහට තමයි ටෝනි, තිස්ස, වික්‍රම, ජී.ආර් පෙරේරා, ජී.ඩබ්.සුරේන්ද්‍ර කියන මේ කට්ටිය එකතු වෙලා හිටියෙ.දවස් දෙකක ෂූටින් වලින් පස්සෙ මං ගෙදර ආවා. ඒ එන ගමනෙදි මේ අය ‘රන්තෝඩු’ නාට්‍යය ගැන කතාවුණා. ටෝනි මගෙන් ඇහුවා එනවද කියල ඒකෙ රඟපාන්න.’මීට කලින් මං ඇක්ට් කරලා නැති නිසා බලන්නම්...’ කියලා මං කිව්වා.මං ‘රන්තෝඩු’වල රඟපාන්න ගියා. අනේ! වික්‍රමයි එතැනත් මගේ පෙම්වතා. එයා බොහොම සහෝදර ගතිගුණ ඇති කෙනෙක්. ඒ කාලෙ එයා වැඩ කළේ මහජන බැංකුවේ. එයාට තිබුණා ‘ෆොක්ස් -වැගන්’ කාර් එකක්.ගොළු හදවතේ දම්මි - සුගත් ලෙසඅපේ ගෙදර හිටියේ කෙල්ලොම හතර දෙනෙක්. අපිට සහෝදරයෙක් නැති බව දන්න නිසා රන්තෝඩු කරන කාලේ වික්‍රම කාර් එක අරන් ඇවිත් අක්කලවයි මාවයි නාට්‍යයට, උත්සවවලට අරන් යනවා. කරුණාසේන ජයලත් සහ ලෙස්ටර් මහත්මයගෙ ඉල්ලීමටයි මං ගොළු හදවතේ ‘දම්මි’ වුණේ. ප්‍රධාන චරිතයක් නිසා මං තරමක් චකිතයකින් හිටියේ. ඒත් ‘සුගත්’ විදියට මාත් එක්ක ප්‍රධාන චරිතෙ රඟපාන්නේ වික්‍රම කියලා දැනගත්තම මට හරි සතුටක් දැනුණා. දන්න කෙනෙක් ඉන්න නිසා බයත් නැතිවුණා.මට තවම මතකයි, රඟපෑම වෙනුවෙන් චෙක් එකක් ලැබුණු දවස. මං ඉස්කෝලෙ යන ළමයෙක්. අනේ වික්‍රම මාව බැංකුවට එක්ක ගිහින් චෙක් එකත් මාරු කරවලා දුන්නා.එයා බැංකුවෙ හිටි නිසා මං කිසි රස්තියාදුවක් නැතිව සල්ලි මාරු කරගත්තා.ඊට පස්සෙ මට ආයේ වික්‍රම මුණගැහුණෙ මං විවාහ වෙලා හුඟ කාලෙකටත් පස්සෙ. ඒ, ජී.ඩබ්.සුරේන්ද්‍රගෙ මළ ගෙදර දවසෙ. එදා මගේ මහත්තයයි මායි එක්ක වික්‍රම හුඟ වෙලාවක් කතා කර කර හිටියා. ඊට පස්සෙත් විටින් විට බෙල්ලන්විල පන්සලේදී වික්‍රම මුණගැහුණා. මං විවාහ වුණාට පස්සෙ රඟපෑමෙන් අයින් වුණත් වික්‍රම නිර්මාණ කිහිපයකටම දායක වුණා. ගම්පෙරළිය හා බැඳුණු කලියුගය, යුගාන්තය චිත්‍රපටවල වික්‍රමගෙ චරිතය දිගට විකාශය වුණා.ඒත් ඊට කලකට පස්සෙ වික්‍රමත් වැඩිය ක්‍ෂේත්‍රයට ආවෙ නැහැ. බොහොම නිහඬ ජීවිතයක් ගතකළේ.ඒත් මං ඔහු පත්තරේකට දීපු ඉන්ටවීව් එකක දැක්කා. මං ගැන බොහොම ගෞරවයෙන් කතා කරල තිබුණා.ඔහු දීපු සහයෝගය නිසා, මං ‘දම්මි’ රඟපෑවේ බොහොම සැහැල්ලුවෙන්. ඒ කාලේ තානාපති කාර්යාලවල අපිට හරියට පිළිගැනීම් උත්සව තිබුණා. ඒ බොහෝ ගමන්වලට වික්‍රමගෙ කාර් එකේ තමයි අපි ගියේ.කවදාවත් ඇල්මකින් – බැල්මකින් වත් වැරැදි විදියට හැසිරුණේ නැති කෙනෙක් ඔහු. ඒ නිසා මට ඔහු ගැන තිබෙන්නෙ අමරණීය මතකයක් විතරක් නෙවෙයි, හදවතින්ම එන ගෞරවාදරයක්.වික්‍රම මිය ගිය පුවත මට බොහොම කනගාටුවක් දැනුණු කාරණයක්. දැන් මං පොඩි පුතා එක්ක පදිංචිවෙලා ඉන්නෙ මාතර. ඒත් වික්‍රමගේ අන්තිම කටයුතු වෙනුවෙන් මං කොළඹ එනවා.අපිත් එක්ක හිටි අපිව හොඳින් බලාගත් අපේම සහෝදරයෙක් මියගියා වැනි හැඟීමකුයි මට ඔහු ගැන තිබෙන්නේ.                              ඉනෝකා පෙරේරා බණ්ඩාර කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>01</month>
      <day>20</day>
    </date>
    <link>http://www.silumina.lk/2013/01/20/_art.asp?fn=av13012011</link>
    <topic>එදා මා අතහැර නොගියේ මහින්ද - බැසිල් දෙසොහොයුරන් විතරයි</topic>
    <author>ටානියා මෝසස්</author>
    <content>එදා මා අතහැර නොගියේ මහින්ද - බැසිල් දෙසොහොයුරන් විතරයිඑදා මෙදා තුර තම ජීවිතයේ මුහුණ දුන් හැල හැප්පීම් ඔස්සේ ලද අභියෝගවලට මුහුණ දෙමින් තම දිවිය ජයග්‍රාහී මාවත කරා ගෙන ආ ඔහු තම ජීවිතයේ රස මුසු තැන් හා දුක් මුසු තැන් ග්‍රන්ථයක් ලෙස එළිදක්වන්නට සූදානම් වෙයි. ලක්ෂ්මන් හුළුගල්ල නම් වූ ඒ සුවිශේෂී චරිතය ‘ලක්ෂ්මන්’ නමින් මේ මස 22 දින ප.ව. 6.30 කොළඹ ‘කිංස්බරි’ හෝටලයේ දී එළි දක්වයි. ඔහු එම ග්‍රන්ථය එළිදක්වන්නේ ද තම ජීවිතය ඔසවා තැබූ සුවිශේෂි සුන්දර මිනිසාටයි. ඒ අතිගරු ජනපති මහින්ද රාජපක්ෂ මැතිතුමාටයි. සිය ග්‍රන්ථය එළිදැක්වීමට එහි සටහන් වන සුවිශේෂී තැන් කිහිපයක් ‘රසඳුන’ හා බෙදා හදාගන්නට ලක්ෂ්මන් හුළුගල්ල මහතා අප හා එකතු විය.ඔබේ ජීවිත කතාව පාඨකයාට ප්‍රයෝජනවත් වේවි යැයි ඔබ සිතනවාද?තමුන් නිවැරදි නම් තමාට එන ඕනෑම අභියෝගයකට මුහුණදීමේ හැකියාව හා ඉන් ජයග්‍රහණය කිරීමේ ආදර්ශය මේ ග්‍රන්ථයෙන් පාඨකයාට මා ඔප්පු කර තිබෙනවා. එතැනදී අපට එන අභියෝග හමුවේ තම නිවරැදිභාවය සනාථ කරන්නට බලයක් අවශ්‍ය වෙන්නේ නැහැ. මේ සියලු දේ මේ ග්‍රන්ථය තුළ අඩංගු වෙනවා. අනෙක් කරුණ වන්නේ අද මා දරන තනතුර තෙක් මා ආ ගමන් මඟයි.මගේ ගමනේ ඇරඹුම දුප්පත් අහිංසක මිනිසුන් ජීවත් වන නිකවැරටිය නම් ග්‍රාමයයි. එහි සිට මේ ආපු ගමන සුන්දර ගමනක් නෙමෙයි එය කටුකයි. නමුත් අද වනවිට මම ජීවිතයේ ලබලා තිබෙන ජයග්‍රහණය ගැන මම බොහොම නිහතමානීව ආඩම්බර වෙනවා. ජීවිතය සාර්ථක කර ගැනීමට බොහොම පහසුකම් අවශ්‍ය නැහැ. එයට අවශ්‍ය වෙන්නේ තමුන්ගේ අධ්‍යාපනය හා හැකියාව වැනි දේවල්. ඉතින් මේ ගමනේ දී නොයෙක් අවස්ථාවල අපට උදව් උපකාර කළ අය ඉන්නවා.කෙදිනක හෝ ඒ අයට කළ ගුණ සැලකීමට අප සිහි තබා ගත යුතුයි. ‘ලක්ෂ්මන්’ නම් වූ මේ ග්‍රන්ථයෙන් මෙවැනි කරුණු කාරණා රැසක් මම පාඨකයාට කියා දී තිබෙනවා. පාසල් යන දරුවන්ට ජීවිතය පටන් ගන්නට වෙර දරන සෑම කෙනෙකුටම මේ ග්‍රන්ථය අත්වැලක් සපයා දේවි.ඔබ ජීවිතය පටන්ගන්නේ කොහෙන්ද?මම අධ්‍යාපනය ලැබුවේ කුරුණෑගල ශා.ආනා සහ මලියදේව යන විදුහල්වලින්. මගේ දෙමවුපියන්ගේ කැමැත්ත වුණේ මම නීතිඥයකු වෙනවා දකින්නයි. එක්තරා කාලයකදී දේශපාලනය පිළිබඳ තිබූ උනන්දුව නිසා නීතිඥවරයකු වීමේ කැමැත්තක් තිබුණත් ඒ පිළිබඳ එතරම් විශ්වාසයක් මා තුළ තිබුණේ නැහැ.මගේ කැමැත්ත වුණේ අලෙවිකරණ සහ මහජන සම්බන්ධතා වැනි මහජනයා සමඟ සමීපව කටයුතු කළ හැකි වෘත්තීයක් තෝරා ගැනීමයි. මේ නිසා පාසල් අධ්‍යාපනය හමාර කිරීමෙන් පසු හෝටල් පාලනය පිළිබඳ උපාධිය සහ ප්‍රචාරණය, අලෙවිකරණය සහ මහජන සම්බන්ධතා පිළිබඳව ඩිප්ලෝමාවක් ද ලබාගත්තා.නමුත් මා හෝටලයක සේවය කළේ මාස 06 වැනි කෙටි කාලයක්. ඒ තමයි මගේ වෘත්තීය ජීවිතයේ ඇරඹුම. මේ අතර තමයි මම ආශා කරපු සුපුරුදු දේශපාලනයට පිවිසීමට හැකි වුණේ. ඒ 1979 දී ඉඩම් සහ මහවැලි සංවර්ධන ඇමැති ගාමිණී දිසානායක මහතාගේ සම්බන්ධීකරණ ලේකම්වරයා ලෙසයි.ඔබේ දෙමවුපියන්ගෙන් හෝ ගුරුදෙගුරුන්ගෙන් ඔබේ ජීවිතයට ලැබුණු වටිනාම උපදේශය මතක් කළහොත්...හුළුගල්ල මහතා ජනාධිපතිතුමා සමඟමම පොඩි කාලෙදි හරිම දඟකාර ළමයෙක්. ලේසියෙන් පාඩම් පොතක් නම් අල්ලන කෙනෙකු නෙමෙයි. එනිසා මගේ පියාගෙන් සහ ගුරුවරුන්ගෙන් මට එතරම් කරුණාබර සැලකිලි නම් ලැබුණේ නැහැ.ඔවුන් නිතරම මා දෙස බැලුවේ සෙල්ලක්කාර විදිහට ගත කර මගේ අනාගතය නාස්තිකර ගනියි කියන බියෙන්. ඒ නිසා මට නිතරම ලැබුණේ මගේ සෙල්ලකාරකම නැති කර ගැනීමට උපදේශ. නමුත් කුඩා කාලයේ සිට මට ජීවිතය ජයගන්න ලොකු උවමනාවක් තිබුණා. නමුත් බොහෝ වෙලාවට මගේ ඒ අරමුණු මගේ දෙමාපියන්ටත් ගුරුවරුන්ටත් දැනෙන්නට සැලැස්සුවේ නැහැ.මගේ මනසේ තිබුණු ඉලක්ක කරා ගමන් කරන්නයි මම වෙහෙස වුණේ. ඉතින් ඔවුන්ගෙන් ලැබුණු උපදෙස්වලට මම බොහොම ගරු කරනවා. මගේ ජීවිතය හැඩ ගන්වා ගන්නට මගේ පියාගෙන් සහ ගුරුවරුන්ගෙන් ලැබුණ දායාදය තමයි විනය. මට ඒ උපදෙස් බොහොම වැදගත්. මා අදටත් ඒ උපදෙස් අගය කරනවා.ඔබ විවිධ වෘත්තීන් වල නියැළී තිබෙනවා. ඒ අතීත මතක දෙස ආපසු හැරී බැලුවොත්?මගේ මුල් ම රැකියාව වුණේ හෝටල් පාලනය සම්බන්ධ රැකියාවක්. ඉතාමත් ම කැමැත්තෙනුයි මා ඒ කටයුතු කළේ. මොකද ඒ කාලයේ දී හෝටල් ක්ෂේත්‍රය ඉතා ආලෝකවත් රැකියාවක් ලස්සන අඳින්න පලඳින්න පුළුවන් තැනක්. මා මුලින් ම සේවය කළේ කොළඹ ගෝල්ෆේස් හෝටලයේ ඉන් පසු හුන්නස් ෆෝල්ස් හෝටලයෙයි.මේ රැකියාවේ මා නියැළුණේ ඉතා කෙටි කාලයයි. ඉන්පසු ජේ.ආර්. ජයවර්ධන රජයේ නිල නොලත් දෙවැනියා ලෙස සැලකූ ගාමිණී දිසානායක මහතාගේ සම්බන්ධීකරණ ලේකම්වරයා වශයෙන් කටයුතු කරන්නට අවස්ථාව ලැබුණා. එතුමා සමඟ විදේශ සංචාරවලට සහභාගි වෙන්නත් රට තුළ එතුමා යන එන සෑම තැනකම යන්නත් මට අවස්ථාව ලැබුණා.ඒ සමයේදී මම එතුමාගෙන් ලැබූ දැනුම සහ අත්දැකීම් විශ්වවිද්‍යාලයකින් ලබන අත්දැකීම් වලට සමානයි. මනා පිළිවෙළකට අනුව කටයුතු කරන්නත් ධාරණ ශක්තිය වර්ධනය කරගන්නත් මා පුරුදු වුණේ මේ සමයේදීයි. ඒ වගේ ම ලස්සනට, පිළිවෙළට වගේ ම ගැළපෙන ඇඳුම් අඳින්නට මගේ තිබුණු ආශාව තව තවත් ඉෂ්ට කර ගැනීමට හැකි වුණේ මේ කාලයේදීයි.දිනක් ගාමිණී දිසානායක මැතිතුමා සිය පෞද්ගලික කාර්ය මණ්ඩල රැස්වීමකදී කියූ වදනක් අදටත් මගේ සවනේ රැව් දෙනවා. සෑම කෙනෙකුම අමාත්‍යාංශයට පැමිණීමේ දී පිළිවෙළකට ඇඳ පැලඳ ගෙන ආ යුතුයි යැයි පවසා “ලස්සනට අඳිනවා බලන්න ඕනේ නම් ලක්ෂ්මන් දිහා බලන්න” කියූ වදන මට නොමියෙන මතකයක්. ඉන්පසු ඉතා සීමිත කාලයකට ප්‍රේමදාස රාජ්‍ය සමයේ දී පෞද්ගලික ආයතන කිහිපයකම සේවය කර තිබෙනවා.ඉතින් මේ සමයේදී කිවයුතු විශේෂ වෙනසක් හෝ අත්දැකීමක් මම ලැබුවේ නැහැ. ඉන්පසු 1994 මහින්ද රාජපක්ෂ මැතිතුමා කම්කරු ඇමැති ලෙස පත්වීම ලද අවස්ථාවේ ඉතා කෙටි කාලයකට එතුමාගේ සම්බන්ධීකරණ ලේකම් හැටියටත් ඉන් පසු එස්.බී. දිසානායක මහතාගේ අමාත්‍යාංශයේ උපදේශකයකු හැටියටත් සේවය කිරීමට මට අවස්ථාව ලැබුණත් මා උපදේශකයකු ලෙස කටයුතු කළ කාලයේදී මගෙන් ඔවුන්ට විශාල අත්දැකීම් සම්බාරයක් ලබාගන්නට ඔවුන්ට හැකි වුණත් ඔවුන්ගෙන් මගේ වෘත්තීය ජීවිතයට ගත හැකි අත්දැකීම් තිබුණේ නැති තරම්.හුළුගල්ල මහතා පවුලේ අය සමඟඒ නිසා ම දිගින් දිගටම එහි නිරතවන්නට මට ප්‍රියක් තිබුණේ නැහැ. ඉන්පසු වසර 09 තරම් දිගු කාලයක් මගේ පෞද්ගලික ව්‍යාපාරවල නිරත වුණු අතර ඒ සමයේදී මෙරටට ප්‍රථම වරට චන්ද්‍රිකා රූපවාහිනි හඳුන්වා දීමට ද මට හැකියාව ලැබුණා.2006 ජනවාරි 01 දින මහින්ද රාජපක්ෂ මැතිතුමාගේ නව රජයේ ධීවර සංස්ථාවේ නියෝජ්‍ය සභාපති වරයා ලෙසයි නව රජයේ පළමු පත්වීම ලැබුණේ. ඉන් මාස 03 පසු පළමු පත්වීමට අමතරව ජාතික ආරක්ෂාව පිළිබඳ මාධ්‍ය මධ්‍යස්ථානයේ අධ්‍යක්ෂ ජනරාල්වරයා ලෙස පත්වීම ලැබුවා.සැබවින් ම මගේ රාජකාරි දිවියේ ඉතාමත් ම සුවිශේෂී කාලපරිච්ඡේදය මේ කාලවකවානුව කීවොත් මා නිවැරැදියි. මානුෂීය මෙහෙයුමෙන් පසු මා දරන මේ තනතුරු දෙකටම අමතරව පශු සම්පත් මණ්ඩලයේ උප සභාපතිවරයා ලෙසත්, කොමර්ෂල් බැංකුවේ අධක්ෂ මණ්ඩලයේ සාමාජිකයකු ලෙසත් වෝටස් ඒජ් හෝටලයේ අධ්‍යක්ෂවරයකු ලෙසත් අද මා කටයුතු කරනවා.අද මා මේ දරන තනතුරු සියල්ලේ දී ම එදා මගේ පියා සහ ගුරුවරුන්ගෙන් මා ඉගෙන ගත් විනය ගරුක බව අත් දකිනවා. ඒ එදා ලැබූ පුහුණුව අද මගේ ජීවිතයට පන්නරයක් වී තිබෙනවා.ඔබේ ජීවිතයේ ඔබ විවිධ හැල හැප්පීම් වලට ලක්වූ අවස්ථා ගැන මතකය අවදි කළොත්...මගේ ජීවිතයේ විශාලතම වශයෙන් සිදුවූ සිදුවීම් දෙකක් තිබෙනවා. මේ සිදුවීමේ පසුබිම මම කෙටි විස්තරයක් කරන්නම්. ඒ 1970 සිටයි. ප්‍රේමදාස මහතා සහ ගාමිණී දිසානායක ඇමැතිවරයා අතර තිබුණේ සීතල යුද්ධයක්. අවසානයේ ඉන් ජයගත්තේ ප්‍රේමදාස ජනාධිපතිවරයායි.එතුමා ජනපති පදවියට පත්වූ පසු එතුමාගේ මූලික කර්තව්‍ය වුණේ ගාමිණී දිසානායක මහතාගෙන් පළිගැනීමයි. ඒ කර්තව්‍යයට ගාමිණී දිසානායක මහතාට සමීපව සිටි අයත් ඇතුළත් වුණා. නමුත් ඉන් බොහෝ පිරිසක් රට අතහැර ගියා. 1989 මැතිවරණයේදී ගාමිණී දිසානායක මහතාගේ මැතිවරණ සටනේ මම පෙරමුණ ගෙන තිබුණු නිසා ගාමිණී දිසානායක මැතිතුමාගේ කණ්ඩායමේ හඳුනාගත් ඉලක්කයක් බවට මා පත්වී තිබුණා.ගාමිණී දිසානායක මහතා ප්‍රේමදාස මහතාට මුහුණදීමට බැරුව එංගලන්තය බලා පිටත් වුණේ ඔය අවධියේදී යි. එතැනදී ඉතුරු වුණේ පෞද්ගලික කාර්ය මණ්ඩලයේ අප කිහිප දෙනෙකු පමණයි. එතුමා ඇමැති ධූරය දැරූ කාලයේදී ගාමිණී දිසානායක මැතිතුමා මගේ නිවෙසට මුල් ගල තැබීමට පැමිණි අවස්ථාවේ දී මට පෞද්ගලිකව උපකාරයක් කර තිබුණා. පසුව මේ උපකාරයයි මට පාරාවළල්ලක් වුණේ. මා එසේ කියන්නේ මේ සිදුවීම මූලික කරගෙනය.මා ඇතුළු තවත් හතර දෙනෙකුට ජනපති ප්‍රේමදාස මහතා විසින් නඩු පවරනු ලැබුවා. ගාමිණී දිසානායක මහතා රටින් පිටව ගියේ මේ සිදුවීම් අතරෙදි නිසා අපට ඒ සඳහා මුහුණ දීමට සිදුවුණේ තනිවමයි. ජනපති තුමාගේ බලාපොරොත්තුව වුණේ අප තුන් හතර දෙනා එක්වී ගාමිණී දිසානායක මහතාව පාවා දේවි කියායි. මගේ නිර්දෝෂීභාවය ඔප්පු කිරීමටත් එය අවස්ථාවක් වුණත් මගේ ස්වාමියා වෙනුවෙන් මා කිසි විටෙකත් එසේ කළේ නැහැ.මේ නිසා මගේ ජීවිතයට සිදුවුණේ වචනයෙන් කියා නිම කළ නොහැකි බලවත් අසාධාරණයක්. මගේ විරුද්ධවාදීන් මට සැමවිටම පහර දුන් ප්‍රශ්නය වුණේ ඔය සිදුවීමයි. වත්මන් ජනපතිතුමා ඒ සමයේදී විපක්ෂයේ සිටි මන්ත්‍රීවරයෙක් සහ නීතිඥවරයෙක් ලෙසයි කටයුතු කළේ. ඉතින් ඒ සමයේදී එතුමා නීතිඥයකු ලෙස බොහෝ උපකාර කළා.දෙවන සිදුවීමට මා මුහුණ දෙන්නේ චන්ද්‍රිකා බණ්ඩාරනායක කුමාරණතුංග ජනපතිනියගේ රාජ්‍ය සමයේදීයි. ඒ මා විසින් ලංකාවට චන්ද්‍රිකා රූපවාහිනිය හඳුන්වා දුන් අවස්ථාවේදීයි.මඩ ප්‍රහාරවලට ලක්වූ අවස්ථා අනන්තයි. චැනල් 9 සිදුවීමේ දී ‘ඇත්ත - නැත්ත’ නමින් මා පාදක කරගනිමින් පැය 06 ක දීර්ඝ වැඩසටහනක් විකාශනය කර තිබුණා. මා හිතන්නේ සාමාන්‍ය පුද්ගලයකු වටා මෙතරම් දීර්ඝ කාලයක් විකාශනය වුණු පළමු වතාවයි. ඉතින් මේ සියලු ඇත්ත අද මට ජනතාවට කිව යුතුව තිබෙනවා.මේ අභියෝග හමුවේ බොහෝ දෙනෙක් ඔබ අතැර යන්න ඇති...ඔව්. මේ හැම සිදුවීමකදීම බොහෝ දෙනෙක් මාව දාලා ගියා. 1989 සිදුවීමේදී මාත් සමඟ සිටියේ කිහිප දෙනයි. ඒ එකල විපක්ෂ මන්ත්‍රීවරයෙක් ලෙස සිටි මහින්ද රාජපක්ෂ මැතිතුමා. අනෙක් පුද්ගලයා තමයි 1983 සිට මගේ හිතවත් ම මිතුරා වූ බැසිල් රාජපක්ෂ මහතා.ඔහු කෙතරම් මා වෙනුවෙන් කැප වුණා දැයි කීවොත් ප්‍රේමදාස මහතා මට නඩු පැවරූ අවස්ථාවේදී සෑම නඩු වාරයකදීම බැසිල් රාජපක්ෂ මහතා මා සමඟ උසාවියට පැමිණ නඩු වාරය අවසන් වනතුරුම මා සමඟ බංකුවක වාඩි වී සිටියා මට අදටත් මතකයි. ඒ වගේ මගේ තවත් මිතුරෙකු මතක් කළ යුතුමයි. ඔහු තමයි ආනන්ද බස්නායක. මේ සියල්ල මගේ පොතේ විස්තරාත්මකව දැක්වෙනවා.අද ඔබ සිටින තැන ඔබ දරන තනතුර සහ රට වෙනුවෙන් ඔබ කරන සේවය ගැන ඔබ තෘප්තිමත් ද?මේ සෑම දෙයක් ම මම කරන්නේ ඉතාමත් ම තෘප්තිමත් මනසකින්. නැතිනම් කිසිම දෙයක් නිසියාකාරව කරගන්න බැහැ. මගේ හෘද සාක්ෂියට එකඟව මම දැන් කරන කාර්ය පිළිබඳ මම බොහොම සතුටුවෙනවා. රට වෙනුවෙන් කරන සේවයේ දී එන්නා වූ ඕනෑම අභියෝගයකට මුහුණ දෙන්න මම ලෑස්තියි.ඔබෙන් පසු පරපුරට ඔබ ලබා දෙන ඔවදන කුමක්ද?ඔවුන්ට මගෙන් ගන්න පුළුවන් ආදර්ශය සහ මම ඔවුන්ට දෙන ඔවදන තමයි ඔබ සේවය කරනවා නම් තම ස්වාමියාට හෝ සේවය කරන ආයතනයට සියයට සියයක්ම පක්ෂපාතී වන්න. තමන් ඇසුරු කරන කෙනා වෙනුවෙන් සියයට සියයක් ම නිර්භයව පෙනී සිටින්න කිසිම දවසක බිය විය යුතු නැහැ. පෞද්ගලික හෝ රාජකාරි දිවියේ තමන් නිවැරැදි නම් අභියෝගවලට මුහුණ දෙන්න බිය විය යුතු නැහැ.ඔබේ ජීවිතයේ ඔබට හමුවූ සුන්දරතම මිනිසා කවුද?මගේ ජීවිතයේ හමුවූ වසර 26 කට වැඩි කාලයක් මට උපකාර කරමින් මගේ ජීවිතය බේරා ගෙන මාව ජාත්‍යන්තරය තලයට ඔසවා තැබූ ඔහු මහින්ද රාජපක්ෂ නම් වූ සුන්දරතම මිනිසායි. මා මෙසේ පවසන්නේ එතුමා වත්මන් ජනපති තුමා නිසා නොවෙයි. මේ සුන්දර මිනිසා මා හඳුනා ගත්තේ බැසිල් රාජපක්ෂ මහතාගෙන්, එමෙන් ම ගෝඨාභය රාජපක්ෂ මහතා සහ ගාමිණී දිසානායක මහතා මගේ ජීවිතයේ සුවිශේෂි තැනක් හිමිවෙනවා.ලක්ෂ්මන් හුළුගල්ල කියන මිනිසාව රටට හඳුන්වලා දුන්නේ ගාමිණී දිසානායක මහතායි. මේ සුවිශේෂි පුද්ගලයන් සිවුදෙනාම මගේ ජීවිතයේ සුවිශේෂි චරිතයි. ඒ හැරුණු විට මගේ පවුල, මාගේ දෙමාපියන් මතක් කළ යුතුමයි.ටානියා මෝසස්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>01</month>
      <day>20</day>
    </date>
    <link>http://www.silumina.lk/2013/01/20/_art.asp?fn=av13012012</link>
    <topic>රටේ වැදගත් සිදුවීම්වල කවුරුත් නොදුටු පැත්ත මේ පොතට ඇතුළත්</topic>
    <author>තුෂාරි වික්‍රමසිංහ</author>
    <content>රටේ වැදගත් සිදුවීම්වල කවුරුත් නොදුටු පැත්ත මේ පොතට ඇතුළත්දයාවංශ කරුණාමුණිජාතික ආරක්ෂාව පිළිබඳ මාධ්‍ය මධ්‍යස්ථානයේ අධ්‍යක්ෂ ජනරාල් ලක්ෂ්මන් හුළුගල්ල මහතාගේ චරිතාපදානය ඇතුළත් ‘ලක්ෂ්මන්’ කෘතිය ලබන 22 වැනිදා දොරට වඩියි. එහි රචකයා වන්නේ මෙරට මාධ්‍ය කලාවේ ප්‍රවීණයකු මෙන්ම ගත්කතුවරයකු ද ප්‍රධාන ප්‍රවෘත්ති සංස්කාරකවරයකු ලෙස කීර්තියක් දිනූ සණස මාධ්‍ය ඒකකයේ ප්‍රචාරක කළමනාකරු වශයෙන් කටයුතු කරන දයාවංශ කරුණාමුණිය. ‘ලක්ෂ්මන්’ කෘතිය පිළිබඳ ඔහු සමඟ කළ සංවාද සටහනකි මේ’මෙවැනි කෘතියක් රචනා කිරීමේ අරමුණ මුලින්ම කතා කරමු.මෙවැනි කෘතියක් රචනා කිරීමට හේතු වූ කාරණා ගණනාවක් තිබෙනවා. ඒවා ලක්ෂ්මන් හුළුගල්ල සම්බන්ධයෙන් මම දීර්ඝ කාලීනව දන්නා දේවල්. ලක්ෂ්මන් හුළුගල්ල මගේ දිගුකාලීන මිතුරෙක්. ළඟින්ම ඇසුරු කළ පුද්ගලයෙක්. 1970 - 80 ගණන්වල ඉඳලා එතුමාව හඳුනනවා.ලක්ෂ්මන් හුළුගල්ල කියන්නේ මතුපිටින් මහ දැවැන්ත චරිතයක් බව සමහරුන්ට නොපෙනුණත් ඔහු මේ රටේ ගත වූ අවුරුදු 30 ක දේශපාලන ක්ෂේත්‍රය තුළ දේශපාලනඥයෙක් නොවූ දැවැන්ත දේශපාලන චරිතයක්.ඔබ චරිතාපදාන කෘති ලිවීමේ ප්‍රවීණයෙක්. මේ කෘතිය ලියැවෙන්නේ ලක්ෂ්මන් හුළුගල්ලේ චරිතයේ කුමන පැතිකඩ ඔස්සේ ද?ලක්ෂ්මන් හුළුගල්ල තම ජීවිතයේ විවිධ ගැටුම්වලට මුහුණ දෙනවා. ඒ අතර රාජ්‍ය පරිපාලන ක්ෂේත්‍රයේ විවිධ ගැටුම් විවිධ අර්බුදවල ප්‍රධාන පුද්ගලයෙක් බවට පත් වෙනවා. විවිධ සංවර්ධන යෝජනා ක්‍රමවල ප්‍රධාන පුද්ගලයෙක් බවට පත්වෙනවා.ඉන් පසුව රටේ තීරණාත්මක කාලය වන මානුෂික මෙහෙයුමේ දී ඔහු විශාල කාර්යභාරයක් ඉටු කරනවා. මතුපිටින් නොපෙනුණත් මෙරට ජනමතය ගොඩනැඟීමේ කාර්යයේදී හුළුගල්ල මහතා විශාල වැඩ කොටසක් කරනවා. මේ කෘතිය හරියට චිත්‍රපටයක් වගේ.ලක්ෂ්මන් හුළුගල්ල චරිතයේ ඇති සුවිශේෂත්වය ඔබ දකින්නේ මොන විදිහට ද?මෙහෙමයි. මෙරට සිදුවූ අති සුවිශේෂී සිදුවීම්වල දැවැන්ත පුද්ගලයෙක් තමයි ලක්ෂ්මන් හුළුගල්ල. උදාහරණයක් කිව්වොත් පේ‍්‍රමදාස මහත්තයට එරෙහිව දෝෂාභියෝගය ගෙනා කාලයේ දී හුළුගල්ල දැවැන්ත කාර්යයක් ඉටු කරනවා. ඊළඟට චන්ද්‍රිකා යුගයේ දී චන්ද්‍රිකාට එරෙහිව ගෙන ආ ඇතැම් දැවැන්ත වැඩපිළිවෙළවල්වලදී දැවැන්ත පුද්ගලයෙකු විදියට කැප වෙනවා.චැනල් 9 සිද්ධිය. ඊළඟට ලටෙක් බස් සිද්ධිය. ඊළඟට පාතාලේ සිදුවීම් ඒවා රටට එළි කිරීමේ දී ඒ සිදුවීම්වලට මැදිවෙලා ඔහු විශාල කාර්යය භාරයක් ඉටු කරනවා. ඒ අතර පාතාලෙට මුහුණ දීමට පවා ඔහුට සිදු වෙනවා. දරුණු රාජ්‍ය කුමන්ත්‍රණ ඔහුට එරෙහිව මතු වෙනවා. එනිසා ඔහුගේ චරිතය මෙරට ජනතාවට සුවිශේෂී වෙනවා.ඒ වගේම මේ සියල්ලේ සැබෑ තොරතුරු මේ කෘතිය තුළ අන්තර්ගත වෙනවා. මේ රටේ හුඟාක් දෙනා දැනගත් ප්‍රසිද්ධ සිදුවීම්වල නොදන්නා ඇතුළු පැත්ත ‘ලක්ෂ්මන්’ කෘතියේ අන්තර්ගත වෙනවා.මේ වන විට ඔබ චරිතාපදාන ඇතුළත් විවිධ කෘතීන් 36 ක් පමණ රචනා කොට තිබෙනවා. මෙහි ඇරැඹුම ගැන කතා කළොත්.එකල එඩ්වින් ආරියදාස මහතා සංස්කරණය කළ නවයුගය පුවත්පතේ ‘දුක දිනා ජයගත් මිනිසුන්’ කියලා කතා පෙළක් ප්‍රචාරය වුණා. ඒ කතා පෙළට මම හුඟාක් ඇලුම් කළා. මොකද අපි දුප්පත් අය. අපිට ගොඩ එන්න ක්‍රමයත් අපි හිත හිතා හිටියේ. පූර්වාදර්ශ විදිහට දැක්කේ මේවා.ඉන් පස්සේ මම චරිත කතා කියවන්න ගත්තා. විවිධාකාර මිනිස්සු ගැන මම ලිව්වා. මම ඒ වගේ චරිත කතා ලියන්නත් පෙලඹුණා. ඊට අමතරව වෙනත් විවිධ කතා මම ලියා තිබුණා. නමුත් ඒවා ලිවීම ගැන වැඩි තෘප්තියක් තිබුණේ නැහැ. ඊළඟට ආත්ම තෘප්තියයි, ආර්ථික තෘප්තියයි දෙකම තිබෙන චරිත කතා ලියන්න පටන් ගත්තා.‘ලක්ෂ්මන්’ කෘතිය ඔබ අතින් රචනා වීමට මූලික පදනම වැටුණේ කොහොම ද?ඉන්දියාවේ සිටින, ලක්ෂ්මන් හුළුගල්ල මහතාගේ මිතුරෙකුගේ යෝජනාවක් අනුවයි මේ කෘතිය මා අතින් ලියැවුණේ. පාඨකයාට කියවිය හැකි රසවත් කෘතියක් ලෙස මා මෙය දකිනවා.තුෂාරි වික්‍රමසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>01</month>
      <day>20</day>
    </date>
    <link>http://www.silumina.lk/2013/01/20/_art.asp?fn=av13012013</link>
    <topic>‘ආයුබෝ වේවා’</topic>
    <author>ජෝජ් රොබ්සන් ද සිල්වා</author>
    <content>‘ආයුබෝ වේවා’වන්දිභට්ට ගීතයක් නොවේ- සුනිල් ආර්. ගමගේඔබ පෙම් කරනා ඔබේ කුමාරි ඔබට ආදරේ කියනා අයුරින් පෙර දවසක මා පෙම් කරනා සඳ මට ද ආදරේ කියා තිබේ...! (ගැයුම - ගුණදාස කපුගේ)ස්ත්‍රියකගේ චපලත්වය හෙළිදරව් කෙරෙන අයුරු චිත්ත රූප මවා දී අප සිත් හි දාර්ශනික හැඟීම් සමුදායක් ජනිත කරවන “ඔබ පෙම් කරනා ඔබේ කුමාරී” ගීතය යෞවනයේ දී අපගේ සිත්ගත් අපූර්ව කලා කෘතියකි. ස්ත්‍රිය දෝෂ දර්ශනයට ලක් කෙරෙන ඒක පාර්ශ්වීය රළු දෘෂ්ටියක් මෙම ගීතයේ පවතින බවට විචාරක මත ප්‍රකාශ වුවද දශක කිහිපයකට පසු අද ද ගීත ශ්‍රාවකයින්ගේ ආදරය මේ ගීතයට හිමි වී ඇත.පෙම්වතියකගේ නව පෙම්වතාට පෙර දවස පෙම්වතා විසින් වක්‍රව අනතුරු අඟවන අයුරින් පද රචනය කළ මෙම ගී සංකල්පනාව මෙන්ම තවත් මෙවැනි සුවිශේෂ ගී සංකල්පනා සිය ගණනක අයිතිකරු දොන් සුනිල් රංජිත් ගමගේ ය. ඔබ දන්නා හඳුනන පරිදි නම් - ප්‍රවීණ ගී පද රචක සුනිල් ආර්. ගමගේය.සුනිල් සිය නිර්මාණ 116 ක් ඇතුළත්ව “ඔබ පෙම් කරනා ගී” නමින් සංගත තැටි පහක් සහ “ළමා ගී” සංගත තැටියක් සහිත මංජුසාවක් පෞද්ගලික වියදමින් නිෂ්පාදනය කළේය.ඒ සඳහා ගීත ප්‍රසංගයක් පැවැත්වීමේ අවස්ථාව කිසියම් හේතුවකින් සුනිල්ට අහිමි වී යාම නිසා මෙම ගී මංජුසාව තවමත් ශ්‍රාවක සමාජගත කිරීමට ඔහුට අසීරු වී ඇත. එහෙයින් “ඔබ පෙම් කරනා ගී” මංජුසා වැඩි ප්‍රමාණයක් තවමත් සුනිල් ළඟමය. ඒ පිළිබඳව මුලින්ම කතාබහ කරමින් අපි මේ පිළිසඳරට මුල පුරමු.“පසුගිය වසරේ ජාත්‍යන්තර පොත් ප්‍රදර්ශනයේ දී ගීත ප්‍රසංගයක් සමඟයි මගේ ගීත මංජුසාව එළිදක්වන්න උන්නේ. නොවැළැක්විය හැකි හේතුවක් නිසා ප්‍රසංගය පවත්වන්න නොහැකි වූ නිසා තරමක අමාරුවක මං වැටුණා. විශාල කලකිරීමකුත් හිතට ඇති වුණා ඒ සිද්ධිය හින්දා. කලාකරුවන් ලෙස අපි යම් කටයුත්තක් කරද්දී එයට සහයෝගය දෙනවා වෙනුවට අපේ කටයුතු තමන්ගේ පෞද්ගලික අදහස් උදහස් අනුව කඩාකප්පල් කරන පුද්ගලයින් තමයි අද සමාජයේ වැඩිපුර ඉන්නේ.”ප්‍රසංගයක් නොපවත්වා ඔබේ ගී මංජුසාව ශ්‍රාවකයා අතට පත් කළේ කෙසේ ද?කෙළින්ම වෙළෙඳපොළට නිකුත් කළා. හැබැයි මේ විදිහට එක දෙක බැගින් විකුණලා මේ කටයුත්ත මං බලාපොරොත්තු වූ ලෙස සාර්ථක කරගන්න බැහැ. හිතේ තියෙන මේ කලකිරීම් පහව යනතුරු ඉඳලා ගීත ප්‍රසංගයක් සමඟ මෙම කටයුත්ත නිසියාකාරව කරන්න ඕනේ කියන අදහසින් මම තවමත් ඉන්නවා.”මෙපමණ ගීත සංඛ්‍යාවක් එකවර සමාජගත කිරීම අභියෝගයක් නොවේ ද?ඔව්. එහෙත් වර්තමානයේ අපේ සංගීත ක්ෂේත්‍රයේ පවතින වාතාවරණය අනුව කලාකරුවන් වශයෙන් මෙවැනි අභියෝගයන්ට මුහුණ දීමට අපට සිදුවෙනවා. මෙහිදී අපට සිදුවෙනවා යම් යම් අභියෝග හමුවේ කැප කිරීම් කිරීමටත්. මා කළේත් එවැනි කැප කිරීමක්.එවැනි කැප කිරීමක් කරන්න කිසියම් අරමුණක් වී ද?ප්‍රධාන අරමුණු තුනක් නිසා තමයි මා මෙම කැප කිරීම් කෙරුවේ. ඉන් පළමු අරමුණ වුණේ මගේ ගී නිර්මාණ සංරක්ෂණය කිරීමයි. දෙවැන්න වුණේ මගේ අයිතිය, අනන්‍යතාව තහවුරු කිරීමයි. තුන්වැන්න වුණේ අද නෑසෙන මෙම ගීත බොහොමයක් එකට එකතු කර ශ්‍රාවකයින්ට දීමයි. අද විද්‍යුත් මාධ්‍ය නාළිකාවලින් ප්‍රචාරය නොකෙරෙන ගීත ගණනාවක් මම මෙම ගී මංජුසාවට එකතු කළා.”ගීත ගායනයෙන් දායක වුණේ කවුරු ද...?මගේ මුල්ම ගී පදමාලාව වන ‘මංගල කසී සළු’ ගීතය ගැයූ සුජාතා අත්තනායක ඇතුළුව නන්දා මාලිනී, කරුණාරත්න දිවුල්ගනේ, සුනිල් එදිරිසිංහ, අමරසිරි පීරිස්, දීපිකා පි‍්‍රයදර්ශනී පීරිස්, ප්‍රදීපා ධර්මදාස, නිරෝෂා විරාජිනි, ජානක වික්‍රමසිංහ, මිත්‍ර කපුගේ, සහේලි ගමගේ සහ සුරංජි ශ්‍යාමලී වැනි ගායන ශිල්පීන් ශිල්පිනියන් ‘ඔබ පෙම් කරනා ගී’ මංජුසාවේ ගීත ගායනයෙන් දායක වුණා. නව සංගීත සංයෝජනයෙන් තොරව මුල් ගී නිර්මාණ ඒ සුපුරුදු සංගීත මුසුවෙන්ම මෙම ගී මංජුසාවේ ඇතුළත් කරන්නත් මම විශේෂයෙන් කටයුතු කළා.ඔබේ මෙම ගී මංජුසාවට “ළමා ගී” එකතුවකුත් ඇතුළත් කිරීමට විශේෂ හේතුවක් වූවා ද?අද මේ රටේ ඛේදවාචකයක් තිබෙනවා. ඒ - ළමා ගී සහ ළමයින් නැති වීමයි. බලන්න, අපේ ළමයි අසන්නේ ගයන්නේ වැඩිහිටි ගීත. වැඩිහිටියන් ලෙස ළමා ගී පද රචනය කිරීම අසිරු කටයුත්තක්. ඒත් ළමයින්ට සුදුසු ගී නිර්මාණ කර දීම වැඩිහිටි අපේ යුතුකමක් සහ වගකීමක්. යහපත් පුරවැසියන් බිහි කිරීම උදෙසා ළමා ගීත සාහිත්‍යයෙනුත් කිසියම් රුකුලක් ලැබෙනවා.චිරන්තන සාහිත්‍ය පරිශීලනය කරන්න දරුවන් පුරුදු පුහුණු කළ යුතුවත් තිබෙනවා. ඒ සඳහා මෙම අධ්‍යාපන ක්‍රමය වෙනස් විය යුතුයි. ආගම ධර්මය වගේම සාහිත්‍යයත් යහපත් මිනිසුන් හැදීමේ දී වැදගත් වෙනවා. අද රූපවාහිනියෙන් පෙන්වන්නේ විසුක දස්සනයි. මවගේ උකුලේ ඉඳගෙන කුඩා දරුවා පවා නරඹන්නේ ඒවා. එම තත්ත්වයන් වෙනස් කළ යුතුයි.අපි දරුවන්ට සුදුසු නිර්මාණ තෝරා බේරා දිය යුතුයි. මෙම ළමා ගී නිර්මාණයේ දී රෝහණ වීරසිංහ, මහින්ද බණ්ඩාර, රංජිත් බාලසූරිය සහ ලෙස්ලි විජේවික්‍රම ඇතුළු සංගීතඥයින්ගෙන් ලද දායකත්වයත් ඉතා අගෙයි.වර්තමානයේ දී අපට ශ්‍රවණය කිරීමට ලැබෙන ගීත සහ ගී පද රචනා ක්ෂේත්‍රයේ නව පරපුර පිළිබඳව ඔබට හැඟෙන්නේ මොනවා ද?හැත්තෑව දශකයේ තරමට නොවුණත් හොඳ ගී පද රචනා අදත් දකින්න අහන්න ලැබෙනවා. එදා අපිව බිහි කළේ ගුවන් විදුලියයි. සුභාවිත ගී පද රචනා ක්ෂේත්‍රයේ නව පරපුරට ගොඩ නැඟෙන්න හොඳ තෝතැන්නක් අද නැහැ.මොනතරම් රියැලිටි වැඩ සටහන් කෙරුණත් ජාතික තලයට ගායක ගායිකාවන් තවම එම වැඩ සටහන් වලින් බිහි කර දී නැහැ. සිංහල සාහිත්‍ය සුභාවිත ගීත කලාව සහ සංගීතය ඇතුළු සමස්ත කලාවම විනාශ වෙමින් පවතිනවා. නව පරම්පරාව ගොඩ නැඟීමට නිසි වැඩ පිළිවෙළක් වහාම ක්‍රියාත්මක කළ යුතුව තිබෙනවා.“තුරුණුු ශක්ති” තුළින් සෞන්දර්ය ක්ෂේත්‍රයේ නව පරපුරක් බිහි කිරීමට ඔබත් පුරෝගාමී වුණා නේද?ඔව්. එවැනි තෝතැන්නක් පිළිබඳව තමයි මා ඉහත දී සඳහන් කෙරුවේ. එදා බිහි වූ ගායක, සංගීතඥ, වාදක, ගී පද රචක, නිවේදක වැනි ක්ෂේත්‍රයන් හි ඇතැම් නවකයින් වර්තමානයේ එම ක්ෂේත්‍රයන්හි රැඳී සිටිමින් ගුණාත්මක නිර්මාණ ඉදිරිපත් කිරීමට දායක වෙමින් සිටිනවා. උදාහරණ වශයෙන් කියනවා නම් ගායිකාවන් වන ශෂිකා නිසංසලා සහ සුභාණි හර්ෂනීත්, ගී පද රචක රවී සිරිවර්ධනත් ගැන හිතන්න. එවැනි නව පරපුරක් ඉන්පසු ඔය රියැලිටි ප්‍රසංග වැඩ සටහන් වලින් තවමත් බිහි කරන්න අපොහොසත් වෙලා තිබෙනවා.නව පරපුර තාක්ෂණය සමඟ ඉදිරියට යාමට දරන වෑයම පිළිබඳව ඔබේ මතක කුමක් ද?සංගීතයට තාක්ෂණය සමඟ ඉදිරියට යාමට හැකි වුණාට සාහිත්‍යයට එහෙම බැහැ. සාහිත්‍ය ඥාණනය කළ යුතුයි. සාහිත්‍ය ඥාණනය ගී පද රචකයාට මෙන්ම සංගීතඥයාටත්, ගායන ශිල්පියාට හෝ ශිල්පිනියටත් තිබිය යුතුයි.ගුණාත්මක ගී නිර්මාණයක් කිරීමට නම්. ගුණදාස කපුගේ, රෝහණ වීරසිංහ සහ එච්. එම්. ජයවර්ධන එවැනි සාහිත්‍ය ඥානය ලැබු සංගීතඥයින්. දැන් බලන්න - අද අපේ ගීත ඩවුන්ලෝඩ් (ඤධඹදතධචඤ) කර ගන්නේ දුරකථනේ. ඒත් එදා අපේ ගීත ඩවුන්ලෝඩ් කර ගත්තේ හිතේ. ගුණාත්මක ගී පමණයි හිතේ ඩවුන්ලෝඩ් වෙන්නේ. ඉදිරියට යන්න නම් නව පරපුර හිත් වල ඩවුන්ලෝඩ් වෙන අයුරු ගී නිර්මාණ කළ යුතුයි.ඔබ ලියූ ‘ආයුබෝ වේවා’ ගීතය වන්දි භට්ට ගීතයක් බවට ඔබට චෝදනාවක් තිබෙනවා නේද?නැහැ. මම ඒ චෝදනාවට එකඟ වෙන්නේ නැහැ. ‘ආයුබෝ වේවා’ වන්දිභට්ට ගීතයක් නොවේ, එය අභිනන්දන ගීතයක්. අපේ ජීවිත කාලයෙන් හරි අඩකටත් වඩා ගෙවී ගියේ කුරිරු ත්‍රස්තවාදී යුද්ධයේ අමිහිරි අත්දැකීම් සමඟයි. ‘මාවිල්ආරු’ ජයග්‍රහණය කරපු වෙලාවේ තමයි සැනසුම් සුසුමක් මේ රටේ මිනිස්සු හෙළුවේ.‘ආයුබෝ වේවා’ ගීතය රිංගින් ටෝන්ස් සඳහා යෙදීමෙන් ලැබුණු මුදලින් ලක්ෂ සීයක් රණවිරු අරමුදලට පරිත්‍යාග කිරීමටත් නිර්මාණකරුවන් වශයෙන් අපට හැකි වුණා. වන්දිභට්ට ගීතයක් එවැනි පිළිගැනීමට ලක්වෙන්නේ නැහැ ජනතාව අතර. ඒ අර්ථයෙනුත් මෙය අභිනන්දන ගීතයක් කියලයි මං හිතන්නේ.සුනිල්ගේ “ඔබ පෙම් කරනා ගී” මංජුසාව ඔබටත් උවමනා නම් දුරකථන අංක 0777748850 න් ඔහුගෙන් විමසා බලන්න.ජෝජ් රොබ්සන් ද සිල්වාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>01</month>
      <day>20</day>
    </date>
    <link>http://www.silumina.lk/2013/01/20/_art.asp?fn=av13012014</link>
    <topic>දේශීය සිනමා සම්මාන උත්සවයන්ට මොකද වුණේ?</topic>
    <author>ඈෂ්ලි රත්නවිභූෂණ</author>
    <content>දේශීය සිනමා සම්මාන උත්සවයන්ට මොකද වුණේ?හෙට (ජනවාරි 21) වැනිදාට දේශීය සිනමාවට වසර 66 ක් ද, ජාතික චිත්‍රපට සංස්ථාව පිහිටුවා වසර 41 ක් ද සම්පූර්ණ වෙයි. මෙම තීරු ලිපිය ලියන්නට මා අදහස් කළේ ශ්‍රී ලංකාවේ පැවැත් වූ සිනමා සම්මාන ප්‍රදානෝත්සවයන්ට වර්තමානයේ සිදුවී ඇත්තේ කුමක් දැයි විමසා බැලීම සඳහාය.මෙරට පැවැත් වූ ප්‍රථම සිනමා සම්මාන උලෙළ වූයේ “ලංකාදීප” පත්‍රයේ අනුග්‍රහයෙන් පැවැත් වූ “දීපශීඛා” සම්මාන උලෙළයි. එය ආරම්භ කිරීමේ ගෞරවය හිමි වන්නේ කීර්තිමත් පත්‍රකලාවේදියකු වූ ඩී. බී. ධනපාලටය. පාඨකයන්ගේ ඡන්දයෙන් ද, විශේෂ විනිශ්චය මණ්ඩලයක සහයෝගයෙන් ද තෝරා ගත් අංශ පහක් සඳහා සම්මාන ප්‍රදානය කරන ලදී. උලෙළ සඳහා විෂය වූයේ 1955 වර්ෂයේ අවසානය දක්වා තිරගත කරන ලද චිත්‍රපට 32 ක් අතුරෙන් තෝරා ගත් හොඳම චිත්‍රපට දහයකි.එම චිත්‍රපට අන්තර්ගත සිනමා උලෙළක් 1956 පෙබරවාරි 20 සිට මාර්තු 01 දක්වා වැල්ලවත්ත සැෆයර් සිනමා හලේ දී පවත්වන ලද අතර සම්මාන ප්‍රදානයේ ප්‍රධාන ආරාධිතයා වූයේ එවකට අගමැතිවරයාව සිටි එස්. ඩබ්ලිව්. ආර්. ඩී. බණ්ඩාරනායක මහතා ය. විනිශ්චය මණ්ඩලයේ සභාපතිවරයා වූයේ පත්‍රකලාවේදියකු වූ ඩී. එස්. ඩබ්ලිව්. ද සිල්වා ය. හොඳම චිත්‍රපටය “පොඩි පුතා” වූ අතර හොඳම අධ්‍යක්ෂවරයා සිරිසේන විමලවීර විය. හොඳම නළුවා “කැලෑහඳ” චිත්‍රපටයේ රඟ පෑ බී. ඒ. ඩබ්ලිව්. ජයමාන්න වූ අතර හොඳම නිළිය එම චිත්‍රපටයේම රඟපෑ රුක්මණි දේවි වූවාය.හොඳම චිත්‍රපට දහයට තෙරුණේ අහංකාර ස්ත්‍රි, උමතු විශ්වාසය, කැලෑහඳ, පෙරළෙන ඉරණම, පොඩි පුතා, පේ‍්‍රම තරගය, රදළ පිළිරුව, සරදියෙල්, සුජාතා සහ සුරංගනීය.දෙවැනි දීපශිඛා සම්මාන උලෙළ 1957 මාර්තු 18 - 24 දක්වා ගාමිණි සිනමාහලේ දී පැවැත්වූ අතර ‘රේඛාව‘ හොඳම චිත්‍රපටය වශයෙන් සම්මාන දිනා ගත්තේය. මෙහි තෙවැන්න 1972 දී ත්, සිව්වැන්න 1974 දී ත් පවත්වන ලදී.‘සරසවිය’ පුවත්පත මඟින් පවත්වන ලද සරසවි සිනමා උලෙළ ආරම්භ වූයේ 1964 දී ය. එහි දී හොඳම නිෂ්පාදනයට හිමි සම්මානය ‘ගම්පෙරළිය’ චිත්‍රපටයේ නිෂ්පාදක ඇන්ටන් වික්‍රමසිංහට හිමි වූ අතර ලෙස්ටර් ජේම්ස් පීරිස් හොඳම අධ්‍යක්ෂට හිමි සම්මානය දිනා ගත්තේය. හොඳම නළුවාට හිමි සම්මාන හැර අනෙකුත් සියලුම සම්මාන ‘ගම්පෙරළිය’ හා ‘රන්මුතුදූව‘ චිත්‍රපට මඟින් දිනා ගන්නා ලදී. හොඳම නළුවාට හිමි සම්මානය ඩී. ආර්. නානායක්කාර (සිකුරු තරුව) දිනා ගත්තේය.එවකට පැවැති ලංකා චිත්‍රපට විචාරක හා ලේඛක සංගමය මඟින් සංවිධානය කළ විචාරක සම්මාන උලෙළ 1967 දී ආරම්භ කරන ලදී. සම්මාන ප්‍රදානය සඳහා ශිල්පීන් තෝරා ගන්නා ලද්දේ එම සංගමයේ සාමාජිකයන් ගේ ඡන්දයෙනි. විචාරක සම්මාන උලෙළේ විශේෂත්වය වූයේ සම්මාන ප්‍රදානයට හේතු පාඨ සිංහල හා ඉංගී‍්‍රසි භාෂාවන් ගෙන් ඉදිරිපත් කිරීමයි. වසර කීපයක් අඛණ්ඩව පැවැත් වූ අතර එම සංගමය අකර්මණ්‍ය වීමත් සමඟ එය 1975 දී ඇණ හිටිණි.ශ්‍රී ලංකා ජාතික කතෝලික සිනමා පර්ෂදය (OCIC දැන් SIGNIS) සිය සිනමා සම්මාන ප්‍රදාන උත්සවය හඳුන්වන ලද්දේ “සිනමා උත්තමාචාර” යනුවෙනි. එය ආරම්භ වූයේ 1977 දී ය. එය එතැන් පටන් මේ දක්වා අඛණ්ඩව පවත්වා ගෙන යනු ලැබේ. ශ්‍රී ලංකාවේ නිෂ්පාදනය වූ දෙමළ හා කෙටි / වාර්තා චිත්‍රපට සඳහා ද එම ආයතනය විසින් සම්මාන ප්‍රදානය කරන ලදී.ශ්‍රී ලංකා සිනමා විචාරක පර්ෂදය මඟින් පවත්වන ලද ප්‍රථම විචාරක සම්මාන උලෙළ 1994 වර්ෂයේ දී ආරම්භ වීය. එම පර්ෂදය ජාත්‍යන්තර සිනමා විචාරක සම්මේලනයට අනුබද්ධව ක්‍රියාත්මක විය. සම්මාන ප්‍රදානයට විෂය වූයේ පෙර වර්ෂයේ ප්‍රදර්ශනය වූ කෘති නොවීම මෙහි විශේෂත්වය විය. පෙර වර්ෂයේ ප්‍රසිද්ධ රැඟුම් පාලක මණ්ඩලය මඟින් ප්‍රදර්ශන අනුමැතිය ලද චිත්‍රපට ඒ සඳහා සැලකිල්ලට භාජනය විය. 2000 වර්ෂයෙන් පසු එම උලෙළ ද නොපවත්වන ලදී.තවත් සිනමා සම්මාන උලෙළක් වූයේ 1988 දී ස්වර්ණ සංඛ පදනම පැවැත්වූ ස්වර්ණ සංඛ සිනමා උලෙළයි. එම පදනම මඟින් පත් කරන ලද විනිශ්චය මණ්ඩලයක් විසින් සම්මාන ලාභීන් තෝරා ගන්නා ලදී. 1997 වර්ෂයෙන් පසු එය ද ඇණ හිටිණි.රජයේ අනුග්‍රහය යටතේ ශ්‍රී ලංකාවේ පවත්වන ලද සිනමා සම්මාන ප්‍රදානෝත්සවය වූයේ “ජනාධිපති සම්මාන උලෙළ” යි. එය ආරම්භ වූයේ 1979 දීය. ජනාධිපති සම්මාන යනු රටේ පළමු පුරවැසියා වන අතිගරු ජනාධිපතිතුමා විසින් පිරිනමනු ලබන සම්මාන වේ. නමුත් 2006 වර්ෂයෙන් පසු එය පවත්වා නැත.දේශීය සිනමාවට 66 වසරක් හා ජාතික චිත්‍රපට සංස්ථාවට 41 වසරක් සපිරෙන මෙම කාල වකවානුවේ දී දේශීය සිනමා සම්මාන උත්සව මුහුණ දුන් ඉරණම කෙතරම් අභාග්‍යසම්පන්න ද?ඈෂ්ලි රත්නවිභූෂණකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>01</month>
      <day>20</day>
    </date>
    <link>http://www.silumina.lk/2013/01/20/_art.asp?fn=av13012015</link>
    <topic>අපිටත් හොරා සුහද බව ආදරයකට පෙරළුණා</topic>
    <author>වසන්ත ජයසිංහ ආරච්චිගේ</author>
    <content>අපිටත් හොරා සුහද බව ආදරයකට පෙරළුණාරුවන් හෙට්ටිආරච්චිඑක ගීතයකින් එක රැයකින් අපේ රටේ ජනපි‍්‍රය වුණ බොහෝ දෙනෙක් ඉන්නවා. අන්න ඒ අතරට එකතු වුණ කෙනෙක් විදිහටයි අපිට රුවන් හෙට්ටිආරච්චිවත් මුණ ගැහෙන්නේ. ‘නොදැක ඉන්න බෑ’ ගීතය ලොකු කුඩා කා අතරත් ජනපි‍්‍රය වෙද්දි ඒ ගීතයේ හිමිකරුවා ගැන බොහෝ දෙනෙක් කතාබහ කරන්න ගත්තා. ‘රුවන්ව‘ කතාබහට ලක්වන චරිතයක් බවට පත්වෙන්නේ ඉන් අනතුරුවයි. ඒ ජනපි‍්‍රයත්වයත් එක්කම රුවන් පසුගිය දවසක නැවතත් කරළියට එන්නේ මෑත කාලීනව ටෙලි නාට්‍යයෙන්. ‘අමා’ ලෙස දැන හඳුනාගත් රංගන ශිල්පිනියෙක් වුණු ‘ෂෙරිල් ඩෙකර්’ හා විවාහ ගිවිස ගැනීමෙන් පසුවයි.කොහොමද රුවන් ජීවිතේඔව් ඇත්තටම අලුත් අවුරුද්දත් එක්කම අලුත් වැඩ කටයුතු කිහිපයක්ම කරන්න සැලසුම් කරලා ඉන්නේ. ඒ වගේම පල්ලියේ ගීතිකා හා වැඩ කටයුතු සුපුරුදු විදිහට කරගෙන යනවා. ඒ වගේම සංගීත ප්‍රසංගවලටත් ආරාධනා ලැබෙනවා. ඉතිං මේ සියල්ලත් එක්කම පසුගියදා මම විවාහ ජීවිතයටත් ඇතුළු වුණා.හොඳයි රුවන් හෙට්ටිආරච්චි කියන්නේ මේ ක්ෂේත්‍රයට අහම්බෙන් කඩාපාත්වුණ චරිතයක් ද?මෙහෙමයි සෑහෙන කාලයක් මම නොයෙකුත් සංගීත වැඩ කටයුතු කරමින් හිටියා. ඉතිං එකපාරට ම තැන හැදුණේ නැහැ. මිනිස්සු හඳුනාගෙන තැන හදාගන්න ඒ අවස්ථාව උදාවෙනකම් මම නිහඬව මේ ගමන ආවේ.ඒ අතරෙදියි මගේ හැකියාව ටිකෙන් ටික දකින්න ගත්තේ. මේ නිසයි අද මට මේ ඉන්න තැනට ඉන්න අවස්ථාව ලැබුණේ. ඒ නිසා එකපාරටම මම ක්ෂේත්‍රයට ආවත් සෑහෙන කාලයක ඉඳලා නිහඬව මම මගේ ගමන හදා ගත්තා.අද මේ තැන හදාගන්න මොකක්ද ඔබට තිබුණු පසුබිම.මම ස්කොලේ ගියේ මාතලේ. පාසල් කාලයේ ඉඳලම මම සංගීතය ඕනෑකමින් හැදෑරුවා. පස්සේ බෙල්වුඩ් සෞන්දර්ය නිකේතනයේ අවුරුද්දක් පමණ ඉගෙන ගත්තා. ඊට පස්සේ නුවර සංගීත කණ්ඩායමකට මම එකතු වෙලා කටයුතු කළා.ඔය සියල්ලත් එක්කයි මම කොළඹට එන්නේ. ඇත්තටම මගේ වාසනාවට මුලින්ම මට සිනමාපටයකට සම්බන්ධ වෙන්න අවස්ථාව ලැබෙනවා. ඒ ‘සිංහාවලෝකනය’ සිනමාපටයේ පසුබිම් ගායනයට. ඇත්තටම ඒ ගීතය මමත් රයිනිත් ගායනා කළේ. ඒ ගීතයෙන් බොහෝ දෙනෙක් මාව දැනහඳුනා ගන්නවා.නමුත් ගායකයෙක් විදිහට ඔබ මතුවෙන්නේ ‘නොදැක ඉන්න බෑ’ ගීතයෙන්.ඇත්තටම මිනිස්සු අතරට මම ගියේ ‘නොදැක ඉන්න බෑ’ ගීතයෙන්. එය මගේ තනුවක්. මගේ අදහසක් අනුව එය පද රචනය කළේ සමිත් වී. චතුරංග. මම නොහිතපු විදිහට මේ ගීතය ජනපි‍්‍රය වුණා. ඊට පසුවයි රුවන් හෙට්ටිආරච්චිව දැන හඳුනාගන්නේ.ඔය ගීතයම ඔබේ ජීවිතේ වෙනස් කළා කියලා මට හිතෙනවා.ඔව් ඇත්තටම (සිනාසෙයි). මේ ගීතයේ ජනපි‍්‍රයත්වයත් එක්කම මට දවසක් විශේෂ දුරකථන ඇමතුමක් ලැබුණා. ඒ මොහොතේ ඇය මට සුබ පැතුවේ. ඇත්තම කිව්වොත් නමින් මම එයාව හඳුනන්නේ නැහැ. ‘අමා’ එහෙම කියලා අහලා තියෙනවා. ඊට පස්සෙ අපි සුහදව කතා කළා.ටික කාලයක් යනකොට ඒ සුහද බව අපිටත් හොරා ආදරයකට පෙරලුණා. ෂෙරිල් කියන්නේ හොඳ කෙනෙක්. ඒ නිසාම දෙපැත්තෙම දෙමවුපියන්ගේ ආශිර්වාදය මැද පල්ලියේ පුජක තුමන්ලගේ අවවාද අනුශාසනා ලැබිලා පසුගිය දිනෙක අපි විවාහ ගිවිස ගත්තා.විවාහ ගිවිස ගන්න කලින් ඔබට විවාහය ගැන යම් ප්‍රතිපත්ති එහෙම තිබුණ ද?නැහැ කියලා කියන්න බැහැ. මුලදි මම හිතුවේ ක්ෂේත්‍රයේ කෙනෙක් එක්ක විවාහ වෙන්නෙ නෑ කියලා. නමුත් ෂෙරිල්ට හැමදේම හොඳින් තේරුම් ගන්න පුළුවන්කම තියෙනවා. මගේ වැඩ කටයුතු ගැන පවා එයා හොයලා බලනවා සහයෝගය දෙනවා.අනෙක් පැත්තෙන් ක්ෂේත්‍රයේ කෙනෙක් නොවුණානම් අපි කලාකරුවන් විදිහට කරන වැඩ කටයුතු වලින් සැක කරන්න පුළුවන්. තේරුම් ගන්න බැරිවෙන්න පුළුවන්. නමුත් ෂෙරිල් ක්ෂේත්‍රයේ කෙනෙක් නිසා අපිට අවබෝධයෙන් මේ ගමන යන්න පුළුවන්.ඇයව ජීවන සහකාරිය විදිහට තෝරගන්න මොකක්ද ඇය තුළ දැකපු විශේෂත්වය.එයා ජනපි‍්‍රය නිසාවත් ලස්සන නිසාවත් නෙමෙයි මම කැමැති වුණේ. අද මම ඉන්න තැන එක්ක මට කෙනෙක්ව හොයාගන්න අමාරු නැහැ. ඒත් එයාගේ ගතිගුණවලටයි මම ආදරේ කළේ. කොහොමත් මම පල්ලියේ වැඩ කටයුතු කරන කෙනෙක්. ඒ වැඩ කටයුතු වලදිත් එයා මාව දැකලා තියෙනවා. මගේ විදිහ දැක්කා. මේ ගැළපීම සිදුවුණේ අපේ ගතිගුණ හා අදහස්වල සමානකම් හින්දා කියලා මට හිතෙනවා.අද සමහර කලාකරුවන්ගේ විවාහ ජීවිතවල අර්බුද වැඩියි කියලා නිතර අපට අහන්න දකින්න ලැබෙනවා.ඔව් ඒක ඇත්ත. ඇත්තටම ඒක ලොකු අවදානමක්. ඒ වගේම අභියෝගයක්. ඔය කාරණය අපි දෙන්නටම තියෙනවා. නමුත් අපි දෙන්නට දෙන්නා තේරුම් ගන්න පුළුවන්. ඕනැම කෙනෙක්ගේ දුර්වලකම් තියෙනවා. තරහා යන්න පුළුවන්. තේරුම් ගන්න අමාරු තැන් තියෙන්න පුළුවන්.නමුත් ඒ දුර්වල තාව හඳුනාගෙන ඉස්සරහට යන්න පුළුවන්කමයි තියෙන්න ඕන. ඕනැම පවුල් ජීවිතයකට ප්‍රශ්න එනවා. ඒවා කතාබහ කරලා හොඳින් පවුල් ජීවිත ගෙන යන අය ඕන තරම් ඉන්නවා.විවාහයත් එක්ක දෙදෙනාගෙන් කාට ද කලාව වෙනුවෙන් කළ කැපකිරීම් සීමා කරන්න වෙන්නේ.මම හිතන්නේ අපි දෙන්නමම කලාව වෙනුවෙන් දැන් ඉන්නේ හොඳම කාලේ. ඒ නිසා අපි දෙන්නටම එහෙම සීමා නැහැ. ෂෙරිල් රංගනයේ යෙදෙයි. ඒ නිදහස මම දීලා තියෙනවා. ඒ වගේම මටත් නිදහස තියෙනව. නමුත් තෝරාගැනීම්වලදී අපි දෙන්නම කතාබහ කරනවා. තනියෙන් තීරණ ගන්නේ නැහැ. මොකද හොඳ අවබෝධයක් අපි අතර තියෙනවා.හොඳයි අවසන් වශයෙන් මොකක්ද ඔබ දෙපළගේ බලාපොරොත්තුව.අපි දෙන්නා මේ වසරේ විවාහ මංගල්‍ය ගන්න සැලසුම් කරනවා. විවාහ ගිවිස ගැනීම පමණයි සිදුවුණේ. ඒ වගේම හොඳින් නිර්මාණ කටයුතු කරගෙන හොඳ පවුල් ජීවිතයක් ගෙවන්න ඕන කියන සුන්දර බලාපොරොත්තුවේ අපි දෙන්නම ඉන්නවා.මොකද පල්ලියත් එක්ක මම වැඩ කටයුතු කරන කෙනෙක්. එයත් එහෙමයි. ඒ නිසා අවබෝධයෙන් අපි දෙන්නම ජීවත්වෙන්නයි බලාපොරොත්තු වෙන්නෙ.වසන්ත ජයසිංහ ආරච්චිගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>01</month>
      <day>20</day>
    </date>
    <link>http://www.silumina.lk/2013/01/20/_art.asp?fn=av13012016</link>
    <topic>පැතලි නළු නිළියන්ට දෝෂාභියෝගයක්!</topic>
    <author>කපිල කුමාර කාලිංග</author>
    <content>පැතලි නළු නිළියන්ට දෝෂාභියෝගයක්!ශ්‍රී ලංකාවේ විශිෂ්ට රංගධරයින් තිදෙනකු හා කළ සංවාද තුනක්, පසුගිය දිනවල පුවත්පත් මඟින් කියවන්නට ලැබුණි. මහේන්ද්‍ර පෙරේරා, ජයලාල් රෝහණ හා සඳුන් විජේසිරි යනු ඒ තිදෙනාය. වේදිකාව හරහා තිර රූපණයට පිවිසි ඔවුහු, එහි ද මනා දස්කම් දැක්වූවෝය. විශේෂයෙන් ම, මහේන්ද්‍ර පෙරේරාගේ සෑම රංගනයක් ම, රඟපෑම් පිළිබඳ පාඨමාලාවකැයි මම මීට පෙර ද ලියා ඇත්තෙමි.මේ තිදෙනාගේ ම සාකච්ඡාවලදී ප්‍රධාන වශයෙන් කියැවී තිබුණේ, රංගන ක්ෂේත්‍රයේ දක්නට තිබෙන පරිහානිය පිළිබඳවය. පඳුරකට පයින් ගැසුවත් ටෙලි නළුවෙකු හෝ නිළියක විසිවෙන මේ කාලයේ, ඔවුන් අතර නළුකම දත් අය විරල යැයි, ජ්‍යෙෂ්ඨයින් කියා සිටී නම්, එය බරපතළ කාරණාවකි.රංගනය උගැන්වීමට උත්සාහ කළ මහේන්ද්‍ර එය අතහැර දැමුවේ අතරමඟදි ටෙලි වලිප්පුව වැලඳී පලා යන සිසුන් දැක උපන් කලකිරීමෙනි.ජයලාල් රෝහණ, ඔහුට හුරුපුරුදු උපහාස ශෛලියෙන් කියා සිටින්නේ, අලුත් නළු නිළි පරම්පරාවේ බහුතරය දැනඋගත්කමක් නැති “මෙගා කොල්ලන් හා කෙල්ලන්” බවය. ඉහත කී දෙදෙනාට ම වඩා වයස්ථ ජ්‍යෙෂ්ඨයා වන සඳුන් විජේසිරි, සිත් වේදනාවෙන් යුතුව පවසන කරුණු ඔවුන් තිදෙනාගේම අදහස් කැටි කිරීමක් බඳුය.පහත දැක්වෙන්නේ, අලුත් නළු නිළි පරපුරේ පොදු ලක්ෂණ ගැන සඳුන්ගේ විමර්ශනයේ ප්‍රතිඵලය.1. ඔවුහු වෙලාවට වැඩ නොකරති.2. රූගත කිරීම ආසන්නව තිබියදීත්, ජංගම දුරකථනය කනේ ගසාගෙන සිටිති.3. චරිතයට සූදානම් වීමක්, ආවේශවීමක් නැත.4. රංගන කාර්යයේ වටිනාකමක් හෝ බරක්පතළක් නැත.5. ඕපාදූප කතා කිරීමෙන් කාලය ගත කරති.6. පොත්පත් පමණක් නොව, රඟපෑමට ඇති චරිතය හෝ එම පිටපත අධ්‍යයනය නොකරති.7. ඔවුන් තුළ මානසික ඒකාග්‍රතාවක් හෝ හැඟීම් ප්‍රකාශනයක් නැත.8. ප්‍රසිද්ධිය හා කීයක් හරි හම්බකර ගැනීමේ චේතනාවෙන් යුතුව චරිතයකට ‘පෙනී සිටීමත්’ හා දෙබස් කියවීමත් පමණක් කරති.9. භාෂා ඥානය කියා දෙයක් ඇත්තේම නැත.10. ජ්‍යෙෂ්ඨයින්ගෙන් යමක් උගන්නේ ද නැත.ඉහත කී කරුණු සැබෑවක් නම්, අද දවසේ රංගන ක්ෂේත්‍රයේ තත්ත්වය එසේ නම් , එබඳු අංකුරයින් වෙතින්, උසස් නළු නිළියන් බිහිවෙතැයි සිතීමට කිසිදු ඉඩක් නැත.මාංශපේශීන් යනු පෞරුෂය නොවේය යන ග්‍රීක කියමන සේම මාංශ පේශීන් යනු නළුකම ද නොවේ. රූප ශෝභාව, නළුවෙකුට හෝ නිළියකට ආභරණයක් බව සැබෑය. එහෙත් රූපශෝභාව පමණක් තිබූ පළියට, නළුවෙකු හෝ නිළියක විය නොහැකි බව ද සත්‍යයකි. ඔවුන් අඩුම තරමින් සඳුන් විජේසිරි දක්වා ඇති ‘දශ මහා දෝෂයන්’ගෙන් වත් නිර්දෝෂවීමට වගබලා ගත යුතුය.අනෙකුත් කලාංගයන්හි මෙන් ම රංගන කලාවෙහි ද දක්ෂ හා දුර්වල යනුවෙන් දෙපාර්ශවයක් වෙයි. දක්ෂ නළුවෝ උසස් චරිත නිරූපණයක යෙදෙනු වස් මහත් කැපවීමක් කරති. ඒ සඳහා අවශ්‍ය හැදෑරීම්වල යෙදෙති. දුර්වල නළුවන් හැම විටම කරන්නේ කිසියම් චරිතයක මතුපිට ස්පර්ශ කිරීමය. ‘දෛනික සේවා මුර’ ඉටුකරන්නා සේ ‘රඟපෑම’ ජීවන වෘත්තිය කරගත් නළු නිළියන්ගෙන් දැක ගත හැක්කේ තිරය සේම පැතලි රංගනය. ඉංග්‍රිසියෙන් Flat Acting යනුවෙන් සඳහන් වන්නේ එබඳු දියාරු රඟපෑම් පිළිබඳවය.ඉන්දියාවේ ඉපිද පසුව එංගලන්තයේ පදිංචියට ගිය ඉංගි‍්‍රසි නිළියක වන විවියන් ලේ, ලෝක ප්‍රකට වූයේ ‘ගෝන් විත් ද වින්ඩ්’ චිත්‍රපටයේ රඟපෑම වෙනුවෙනි. හොඳම නිළියට හිමි ඇකඩමි සම්මානය දෙවතාවක්ම හිමිකරගත් විවියන්, පසු කලෙක මෙසේ කීවාය.”මා සිනමා තාරකාවක් නොවෙයි. මම රංගන ශිල්පිනියක්. සිනමා තාරකාවක් වීම සම්පූර්ණයෙන්ම ව්‍යාජ ජීවිතයක්. එය ව්‍යාජ අගයයන් හා ප්‍රසිද්ධිය උදෙසා පමණයි.”නළුකම ආභරණයක් නොකරගන්නා උසස් රංගධරයෝ, පොළවේ පය ගසා ජීවත්වෙති. එබඳු “සාමාන්‍ය පුද්ගලයකු” වන ජයලත් මනෝරත්නයන්ගෙන් ‘සැබෑ නළුවා යනු කවරෙකු’ දැයි විමසූ කළ ඔහු දුන් පිළිතුරක් මගේ මතකයට නැඟෙයි.”සැබෑ නළුවා රඟපාන්නේ කැමරාව ඉදිරියේ සහ වේදිකාව මත පමණි. ව්‍යාජ නළුවා හැම තැනකම රඟපායි.!”විශිෂ්ට රංගධරයා සත්‍ය ගවේෂකයෙකි. එහෙයින් ඔහුට රංගනය පවා ව්‍යාජයක් නොවන්නේය. ඔස්කාර් නාම යෝජිත, ඇකඩමි සම්මානලාභී අල් පසීනෝ ගේ පහත දැක්වෙන කියුමෙහි යටි පෙළ ද එයම වන්නේය.”මම හැම විටම ඇත්ත කතා කරමි - කොටින්ම බොරු කියන විටදී පවා!”(I always tell the truth – Even when I lie)කපිල කුමාර කාලිංගකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>01</month>
      <day>20</day>
    </date>
    <link>http://www.silumina.lk/2013/01/20/_art.asp?fn=av13012017</link>
    <topic>හේමපාල මුනිදාසයන් සල්ලිවලට නොවිකුණුණු අදීන පුවත්පත් කලාවේදියෙක්</topic>
    <author>සු. මි.</author>
    <content>හේමපාල මුනිදාසයන් සල්ලිවලට නොවිකුණුණු අදීන පුවත්පත් කලාවේදියෙක්එස්. විජේසූරියප්‍රවීණ ලේඛකයකු වූ එස්. විජේසූරිය පසුගියදා අභාවප්‍රාප්ත වූයේය. මේ ඔහු සමඟ කළ අවසන් සම්මුඛ සාකච්ඡාවයි. මෙම සාකච්ඡාව ලබාදීමෙන් අපට අනුග්‍රහ දැක්වූ ඔහුගේ බෑනණුවන් වන ප්‍රවීණ පුවත්පත් කලාවේදී සී. දොඩාවත්තට අපේ ස්තුතිය.එස්. විජේසූරිය ප්‍රවීණ ලේඛකයෙකි; කලා විචාරකයෙකි. කලක් ‘මාවත’ සඟරාවේ සම සංස්කාරකවරයකු වූ ඔහු දැන් ‘ලක්සර’ සඟරාවේ සංස්කාරක ධුරය දැරුවේය.ඔබ ප්‍රවීණ ලේඛකයකු හා පුවත්පත් කලාවේදියකු වන හේමපාල මුනිදාසයන් සමඟ එකට පුවත්පත් කලා වෘත්තියේ යෙදුණු අයකු බව අප අසා තිබෙනවා.ඔව්. මම 1950 දී හේමපාල මුනිදාසයන්ගේ ‘සිංහලේ’ පුවත්පතට බැඳුණා. ඒ උප කර්තෘවරයකු වශයෙන්. ඇත්තටම ‘සිංහලේ’ පත්‍රයේ හිටියේ අපි දෙන්නා විතරයි. කේ. බී. සුගතදාස පිටින් ඉඳන් උදව් කළා.පසුව මට පස්සේ සිසිර කුමාර මාණික්කආරච්චි එහි උප කර්තෘ වුණා. ‘සිංහලේ’ කාර්යාලය පිහිටියේ මරදාන මාලිගාකන්දේ. එය ප්‍රවීණ ලේඛකයන් රැසක් ආ ගිය තැනක්.මාර්ටින් වික්‍රමසිංහ, ඩබ්ලිව්. ඒ. සිල්වා, බැන්ටිස් රණවීර, මුල්ලපිටියේ කේ. එච්. ද සිල්වා, උපනන්ද බටුගෙදර මට හොඳට මතක අය. මුල්ලපිටියේ කේ. එච්. ද සිල්වා ව්‍යාකරණානුකූල භාෂාවෙන් කතා කරන්නේ. දවසක් ඔහු ආවා හේමපාල මුනිදාසයන් මුණගැහෙන්න.“හේමපාල මුනිදාස මහතාණෝ සිටිත් ද?”මම ‘නැත’ යැයි කිව්වා.“එසේ නම් මා මාලිගාකන්ද පිරිවෙනට යන බවත් ආපසු එද්දි එතුමන් මුණගැසීමට බලාපොරොත්තු වන බවත් දන්වනු මැනවි.”මමත් ඉතිං ‘එසේ දන්වමි’ යැයි කිව්වා.මම හේමපාල මුනිදාසයන්ගෙන් පත්‍ර කලාව ගැනත් ජීවිතය ගැනත් හුඟක් දේවල් ඉගෙන ගත්තා. ඔහු මට දුන් එක් උපදේසයක් තමයි කිසිම දවසක දේශපාලනඥයන්ගෙන් කෘතගුණ බලාපොරොත්තු වෙන්න එපා කියන එක.‘සිංහලේ’ පත්‍රය 56 ජයග්‍රහණයට ප්‍රමුඛවම බලපෑ පුවත්පත බව විචාරකයන් කියා සිටිනවා.ඔව්. ඒ කාලේ දේශපාලන ක්ෂේත්‍රයේ ප්‍රබල හිඩැසක් තිබුණා. ඒ අවස්ථාවේ රටට ඕනැකරලා තිබුණේ අලුත් දේශපාලන නායකත්වයක්. ජනතාවට යූ. එන්. පී. එක එපාවෙලයි තිබුණේ. හතළිස් අටේ දී වුණේ දේශපාලන බලය කළු සුද්දන් අතරට ගිය එකයි කියන එක ජනතාව තේරුම් අරගෙන තිබුණා. යූ. එන්. පී. එක ජනතාවගේ අභිලාෂ ඉටුකළේ නැහැ. අනිත් පැත්තෙන් දේශීයත්වය පිටුදුන් නිසා වාමංශික පක්ෂත් ජනතාව ප්‍රතික්ෂේප කර තිබුණා.ඉතිං එයින් ඇතිවූ හිඩැස පුරවන්න තමයි බණ්ඩාරනායක දේශපාලනයට ආවේ. ‘සිංහලේ’ පත්‍රය විතරක් නෙමෙයි හේමපාල මුනිදාසයන් ඊට කලින් සංස්කරණය කරපු ‘සිංහල බලය’ පත්‍රයෙනුත් කළේ බණ්ඩාරනායකගේ දේශපාලනය වෙනුවෙන් පෙනී සිටීමයි.යූ. එන්. පී. එක හේමපාල මුනිදාසයන්ව සල්ලිවලට ගන්න කිසියම් උත්සාහයක් දැරුවා කියන කතාව අප අහලා තියෙනවා.ඔව්. ඒක මම අත්දැකීමෙන් ම දන්න දෙයක්. බණ්ඩාරනායකට තිබුණු එකම ශක්තිය ‘සිංහලේ’ පත්‍රය බව ඩී. එස්. සේනානායක දැනගෙන හිටියා.ඒ නිසා ඔහු උක්වත්ත ජයසුන්දර මඟින් හේමපාලයන්ට පණිවුඩයක් එව්වා රුපියල් පනස් දහසක සත්තෝසමකුයි, කාර් එකකුයි, මාසෙකට රුපියල් 1500 ක පඩියක් දෙන්නම්, යූ. එන්. පී. එකට පත්‍රයක් පටන්ගන්න කියලා. එතකොට ‘සිංහලේ’ පත්‍රයේ කර්තෘ වශයෙන් ඔහුට ලැබුණේ රුපියල් 400 යි. මට රුපියල් සීයයි. එහෙත් හේමපාලයන් ඒ යෝජනාව ප්‍රතික්ෂේප කළා. මෙයින් පෙනෙනවා ඔහුව සල්ලිවලට ගන්න බැරිවුණු බව. ඒ තරමටම ඔහු අදීනයි; ශ්‍රේෂ්ඨයි. (පස්සේ යූ. එන්. පී. එකට ඒ පත්තරේ කළේ ඩේවිඩ් කරුණාරත්න)මේ අදීනත්වය නිසාම හේමපාලයන් මැර ප්‍රහාරයන්ට පවා ලක්වුණා නේද?ඒ කාලේ මරදානේ පැවිලියන් හෝටලයේ අයිතිකාරයා වුණේ කේ. ඩී. ඩේවිඩ්. ඔහු යූ. එන්. පී. මැරයෙක්. ඔහු හිස පැලදි තලප්පාව ගැලෙව්වේ ඩී. එස්. සේනානායක ළඟ විතරයි. ඔහු හේමපාලයන්ට පහර දුන්නා. පස්සේ හේමපාලයනුත් ඔහුට පහර දුන්නා.ඒ පහර දුන් පුද්ගලයා නමින් අද මරදාන හන්දියේ පාරක් නම් කරලා තියෙනවා. ඒ පාර නම් කළ යුතුව තිබුණේ හේමපාල මුනිදාස නමින්නේ.ඒක ඉතිං අපේ රටේ හැටිනේ.හේමපාල මුනිදාස පෞද්ගලිකව ගත්තම මොන වගේ පුද්ගලයෙක් ද?ඔහු හුඟක් අනුන්ට උදව් කරපු කෙනෙක්. ඔහු කෑම බීම ගෙන්වා ගත්තේ කම්කරු කාන්තාවකගෙන්. ඇය සැමියා නැතුව තම දරුවා බොහෝම මහන්සියෙන් හැදුවා. හේමපාලයන් මේ දරුවගේ ඉගෙනීමට හුඟක් උදව් කළා. අන්තිමෙට මේ දරුවා නැවතුණේ පුරාවිද්‍යා කොමසාරිස්වරයකු වෙලා.ඒ වගේම හේමපාල බොහෝම ප්‍රතිපත්ති ගරුක කෙනෙක්. වරක් ඇමෙරිකානු තානාපති කාර්යාලයේ පත්‍රිකා වගයක් ලැබුණා ඔහුට පරිවර්තනය කරන්න. ඒත් ඒක තම ප්‍රතිපත්තිවලට ගැළපෙන්නෙ නැහැ කියලා ඔහු එය ප්‍රතික්ෂේප කළා.සු. මි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>01</month>
      <day>20</day>
    </date>
    <link>http://www.silumina.lk/2013/01/20/_art.asp?fn=av13012018</link>
    <topic>“තිස්ස අබේසේකර සමීප රූප” නමින් අජිත්ගෙන් පොතක් තිස්ස අභිනන්දන උලෙළ දා</topic>
    <author/>
    <content>“තිස්ස අබේසේකර සමීප රූප” නමින් අජිත්ගෙන් පොතක් තිස්ස අභිනන්දන උලෙළ දාසිනමා කලා ප්‍රාඥයකු හා ද්වීභාෂික නැණවතකු ලෙස ප්‍රකට ආචාර්ය තිස්ස අබේසේකර වියතාණන්ගේ නිර්මාණ හා ජීවිත කතාව පසුබිම් කොට ගත් විමසුම් ග්‍රන්ථයක් (coffee table book) එළිදැක්වීමට ටෙලි නිර්මාණවේදීන්ගේ සංසදය සැලසුම් කොට තිබේ.තිස්ස අබේසේකර වියතාණන් සදානුස්මරණය කරමින් පැවැත්වෙන “තිස්ස අබේසේකර සමීප රූප” අභිනන්දන උළෙලේ දී මෙම ග්‍රන්ථය ජන ගත කෙරේ. මෙය රචනා කෙරෙනුයේ අජිත් ගලප්පත්ති විසිනි.මෙහි ගිවිසුම් අත්සන් කිරීමේ සමාරම්භක උත්සවය පසුගියදා කොළඹ ටවර් රඟහල් පදනමේ, සව්සිරිපායේ දී සංස්කෘතික ඇමැති ගරු ටී. බී. ඒකනායක මහතාගේ ප්‍රධානත්වයෙන් පැවැත්විණි.මෙම අවස්ථාවට ජාතික චිත්‍රපට සංස්ථාවේ සභාපති අශෝක සේරසිංහ, ටවර් රඟහල් පදනමේ අධ්‍යක්ෂ ජනරාල් නීතිඥ ඩග්ලස් සිරිවර්ධන, ටෙලි නිර්මාණවේදීන්ගේ සංසදයේ සභාපති සුරේෂ් අබේසේකර ඇතුළුව සුදත් රෝහණ, උදයකාන්ත වර්ණසූරිය, බෙනට් රත්නායක, දී. ග. සෝමපාල, අනුරුද්ධ ජයසිංහ, නිරෝෂන් ඉලේපෙරුම, රෝහණ දන්දෙණිය, වසත් චන්ද්‍රසිරි ගම්ලත් යන විධායක සභිකයින් මෙන්ම අසංකා අබේසේකර හා දිමිත්‍ර අබේසේකර යන අය සමඟ අජිත් ගලප්පත්ති යන අය සහභාගි වූහ.මෙම ග්‍රන්ථය තුළ තිස්ස අබේසේකරයන්ගේ ජීවිත කතාව සමඟ ඔහුගේ නිර්මාණ ජීවිතය, ඔහුගේ ශාස්ත්‍රීය හා මතවාදී ජීවිතය මෙන්ම ඔහුගේ වෘත්තීය හා සේවා ජීවිතය ද විමර්ශනයට ලක් කෙරේ.  අධ්‍යාපන අමාත්‍යාංශය, සංස්කෘතික හා කලා කටයුතු අමාත්‍යාංශය හා ටවර් හෝල් රඟහල පදනම ඒකාබද්ධව, දීප ව්‍යාප්තව වසර 22 ක් පුරා අඛණ්ඩව සංවිධානය කරනු ලබන සමස්ත ලංකා පාසල් නාට්‍ය තරගය මේ දිනවල (23 දා දක්වා) මරදාන ටවර් රඟහලේ පැවැත්වෙයි.මෙම නාට්‍ය තරගය නූර්ති නාට්‍ය ජවනිකා, කෙටි හා දිගු නාට්‍ය යන අංශ ත්‍රිත්වයක් යටතේ 2012 වසරේ දී සංවිධානය කළ අතර, පළාත් මට්ටමින් සහභාගි වූ පාසල් 195 ක් අතරින් අවසාන වටය සඳහා නාට්‍ය 38 ක් තෝරාගත් අතර ඒවා වේදිකාගත කෙරේ.  ‘සිනමාවයි - දේශපාලනයයි’ යන නමින් බර්නාඩ් ශ්‍රීකාන්ත ලියු සිනමා පොතක් පසුගියදා එළි දුටුවේය.ගාමිණි ෆොන්සේකා, විජය කුමාරතුංග, මාලිනි ෆොන්සේකා, රවින්ද්‍ර රන්දෙණිය, සනත් ගුණතිලක ප්‍රමුඛ නළු නිළියන් සහ සිනමා ක්ෂේත්‍රයේ විවිධ අංශ නියෝජනය කළ එසේම කරන ශිල්පීන් රැසක් පිළිබඳ තොරතුරු මේ කෘතියට ඇතුළත් වෙයි.  පේ‍්‍රම් දිසානායකගේ කළමනාකාර අධ්‍යක්ෂණය යටතේ පවතින ෆාස්ට් පබ්ලිෂින් (ප්‍රයිවට්) ලිමිටඩ් ආයතනයේ නව පොත් මැදුර (සුරස පොත් මැදුර) මෙම 25 වැනිදා උදේ 9.00 ට මරදානේ අංක 617 දරන ස්ථානයේ දී විවෘත වෙයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>01</month>
      <day>20</day>
    </date>
    <link>http://www.silumina.lk/2013/01/20/_art.asp?fn=av13012019</link>
    <topic>ඔව්, මම සමාගම්වලින් සල්ලි ගත්තා තමයි</topic>
    <author>බුද්ධිකා බ්‍රාහ්මණගේ</author>
    <content>ඔව්, මම සමාගම්වලින් සල්ලි ගත්තා තමයි‘මවුස්’ අධ්‍යක්ෂ වසන්ත මොරගොඩවසන්ත මොරගොඩ බොහෝ දෙනකු හඳුනන්නේ දක්ෂ චරිතාංග නළුවකු ලෙසයි. ඔහු වේදිකාවේත් සිනමාවේත් රඟපා ඇති සීමිත චරිත කීපය පේ‍්‍රක්ෂක හදවත් හි තවමත් ලැගුම් ගෙන තිබේ.වසන්ත පිළිබඳ කතාබහ අලුත් වන්නේ වෙනත් මානයකිනි. මේ දිනවල තිරගත වන ‘මවුස්’ සිනමා පටයේ අධ්‍යක්ෂවරයා ඔහුය. වසන්ත සමඟ ඔහුගේ මේ සිනමා අවතීර්ණය පිළිබඳ කළ කතාබහකි මේ.‘මවුස්’ සැබෑවටම ළමා චිත්‍රපටයක් ද?‘මවුස්’ කතා තේමාව මෙන්ම එහි අන්තර්ගතය ළමයින්ට අදාළයි. නමුත් ඉන් සාකච්ඡා වන දෙය වැඩිහිටියන්ටත් අදාළයි.අපි ඇතුළු ආසියානු රටවල් බොහොමයකම දරුවන් පිළිබඳ තීරණ ගන්නේ වැඩිහිටියන්. කසාද බැඳලා දරුවෝ ඉන්න දරුවන්ගේ පවුල්වලටත් වැඩිහිටියන් මැදිහත් වෙනවා.ඒ නිසා මේ කතාව ළමයින්ට පමණක් නෙමෙයි ළමයි සමඟ ගිහින් දෙමාපියන්ටත් නැරැඹිය හැකි චිත්‍රපටයක් ලෙසයි මම මෙය හඳුන්වන්නේ.ළමයින්ට ගැළපෙන චිත්‍රපටයක් තැනීම අභියෝගයක්. ඔබ සිතනවා ද එය ඔබ ජයගෙන තිබෙනවා කියා.හැමදේම අභියෝග තමයි. ජීවිතේම අභියෝගයක්නෙ. මම මේ චිත්‍රපටයට අත ගහන්නේ කොහෙත්ම එවැනි දෙයක් කළ නොහැකි පසුබිමක. නමුත් මම කෙසේ හෝ එය කළා. මේ තේමාව මගේ හිතේ කාලයක් තිස්සේම දැවි දැවී තිබු දෙයක්.මම හැදුණේ වැඩුණේ ගමක. මම ඉතා නිදහසේ ළමා කාලය ගෙවු කෙනෙක්. මම කොළඹට එන්නේ රැකියාවක් සොයාගෙන මේ අතර මට මහාචාර්ය සුනන්ද මහේන්ද්‍ර මහතා මුණ ගැහෙනවා නාට්‍ය පාඨමාලාවකදී ඔහුගේ ‘දුම්කොළ’ නම් වේදිකා නාට්‍යයේ තිබුණේ එකම එක චරිතයයි. ඔහු මාව ඊට තෝරා ගත්තා.මට හිතෙන්නේ මා නිදහස්ව ගතකළ ළමා කාලය යම් ප්‍රතිභාවක් ජනිත කළ බවයි. මට හැමදාමත් වුවමනා වුණේ මගේ දරුවන්ටත් එවැනි නිදහස් ළමා කාලයක් ලබා දෙන්න.නමුත් අපිටත් සිදුවෙනවා, මේ පවතින තරගයට අනුව දරුවන් මෙහෙයවීමට. මා ‘මවුස්’ වෙතින් ඉදිරිපත් කිරීමට උත්සාහ ගන්නෙත් මේ කාරණයයි. මම කියන්නේ ළමයින්ට ළමයින් වීමට ඉඩ දිය යුතු බවයි. මම හිතනවා මගේ ඒ උත්සාහය යම් පමණකට හෝ සාර්ථක වී ඇති බව.මේ චිත්‍රපටයේ ප්‍රධාන චරිතය රඟපාන්නේ ඔබේ පුතා. ඔහු වෙතින් කිසිදු ආධුනික බවක් ඵල නොවන තරමට ප්‍රතිභාපූර්ණ රංගනයක් ඉස්මතු කරගැනීමට ඔබ සමත් වී තිබෙනවා.මම සම්මුඛ පරීක්ෂණයක් තියලයි නළු නිළියන් තෝරාගත්තේ. ඒ සඳහා ළමා රංග ශිල්පීන් බොහෝ දෙනෙක් සහභාගි වුණා. මේ චරිතයට මගේ පුතා තෝරාගත්තේ ඔහු ඊට වඩාත් ගැළපෙන බව මට හැඟුණු නිසායි. ඒ වගේම මගේ පළමු සිනමාත්මක ප්‍රයත්නය විදිහට පුතාව යොදා ගැනීම වඩාත් පහසු බව හැඟුණු නිසා.‘මවුස්’ චිත්‍රපටයට ලැබෙන ප්‍රතිචාර කෙබඳු ද?ඉතාමත් හොඳ ප්‍රතිචාර තිබෙනවා. නමුත් මේ චිත්‍රපටය සිනමාහල්වල ප්‍රදර්ශනය වන්නේ අභියෝග රාශියක් මධ්‍යයේ’ මට මේ චිත්‍රපටය හදලා අවුරුදු දෙකක් බලාගෙන ඉන්න වුණා ප්‍රදර්ශනය කරන්නට. මේකට සල්ලි වියදම් කළේ මගේ පිටරට යාළුවෝ කීපදෙනෙක්. ඔවුන් මා සමඟ දැන් අමනාප වෙලා මුදල් ලබාගන්න නඩු මඟට බහින තත්ත්වයට පත්වෙලා.මම පසුගිය දිනෙක මවුස් නරඹන ලෙස ජනාධිපතිතුමන් හමු වී එතුමාගෙනුත් ඉල්ලීමක් කළා. එතුමා නුදුරු දිනකදීම එය නරඹන බවත් පැවසුවා. ඇත්තෙන්ම මට කියන්න සතුටුයි ජනාධිපතිතුමන් පිළිබඳව මා තුළ වූ ප්‍රතිරූපය තවදුරටත් වර්ධනය වුණා. එතුමා හැබෑවටම මිනිස්කම හඳුනන උත්තමයෙක් ලෙස මට හැඟුණා.මේ චිත්‍රපටය ඇතුළේ ඇතැම් සමාගම්වල වෙළෙඳ නාම දැක්වෙනවා.ඔව්. මම ඒක පිළිගන්නවා. මම ඒ සමාගම්වලින් සල්ලි ගත්තා තමයි. ඒ දැන්වීම් නිසා කතාවේ රස වින්දනයට බාධාවක් ඇති කරන්නේ නෑ කියලයි මම විශ්වාස කරන්නේ.ඉදිරියේ දී තවත් චිත්‍රපට අධ්‍යක්ෂණය කිරීමට ඔබ අදහස් කරනවා ද?ඔව්. අලුත් වැඩක් කිරීමට හිතේ තියෙනවා.බුද්ධිකා බ්‍රාහ්මණගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>01</month>
      <day>20</day>
    </date>
    <link>http://www.silumina.lk/2013/01/20/_art.asp?fn=av13012020</link>
    <topic>‘හඬවන්න එපා’ නමින් මායාගෙන් ගී තැටියක්</topic>
    <author>හේමාලි</author>
    <content>‘හඬවන්න එපා’ නමින් මායාගෙන් ගී තැටියක්සංගීතය යනු අප හැමදෙනාගේ ම හදවත් ආදරයෙන් සුවපත් කරන දිව ඔසුවකි. එයට පෙම් බැඳී කෙනෙකුට ඉන් මිදෙන්නට හෝ ඉන් බැහැර වන්නට කොහෙත් ම නොහැකිය. කුඩා කාලයේ පටන් ම සංගීතයට පෙම් බැන්ද ඇය අපේ සංගීත ක්ෂේත්‍රයට වරින්වර අපූරු නිර්මාණ තිළිණ කළ තැනැත්තියකි. ඇය මායා රොඩ්රිගුය.පුරා වසර ගණනාවක් තිස්සේ ඉතාලියේ පදිංචිව සිටින ඈ වසරකට වතාවක් හෝ දෙවතාවක් සිය මවුබිම කරා පැමිණෙන්නේ තමන් බෙහෙවින් ම ආදරය කරන නිර්මාණ කටයුතු වෙනුවෙන් මය.පසුගිය දෙසැම්බරයේ ඇය ලංකාවට පැමිණියේ ඇගේ ම ගීත ඇතුළත් සංයුක්ත තැටියක් එළි දැක්වීම උදෙසාය. ‘හඬවන්න එපා’ නම් වූ මෙම ගීත එකතුව සඳහා රූප රචනා ද සහිත ගීත 18 ක් අඩංගුය.මෙහි එන බොහෝ ගීත රචනා මායාගේ ම වන අතර ලක්ෂ්මන් රදාවාන එක් ගීතයක් රචනා කර ඇත. සෝමපාල රත්නායක, ලක්ෂ්මන් හේවාවිතාරණ, රොෂාන් ප්‍රනාන්දු, ලක්ෂ්මන් හිල්මි සහ නවරත්න ගමගේ මෙහි සංගීතය නිර්මාණය කර ඇත.මායා රොඩ්රිගු ගායිකාවක වූයේ ගුවන්විදුලියේ ළමා පිටියෙනි.“මල් මල් ගවුමක් ඇඳගෙනදොරකඩ ඔන්චිල්ලාවක් බැඳගෙන... ගීතය ඇය එදා ළමා පිටියට ගැයූ පළමු ගීතයයි.ඉංගිරිය ගාමිණී විද්‍යාලයේ සහ හොරණ තක්ෂිලා මධ්‍ය මහා විද්‍යාලයෙන් සිප් සතර හැදෑරූ ඇය ශ්‍රී පාලි කලායතනයෙන් වැඩිදුර සංගීත අධ්‍යාපනය ලැබුවේය.1996 දී ‘යොවුන් සිහින’ නමින් කැසට් පටයක් ද කළ ඇය එහි සංගීත නිර්මාණය බාරදුන්නේ ප්‍රවීණ සංගීතවේදී ක්ලැරන්ස් විජේවර්ධනටය. ගීත 12 ම සංගීත අධ්‍යක්ෂවරයා වූ ඔහු මායා සමඟ යුග ගායනයකට ද එක් විය.ක්ලැරන්ස් අවසන් වරට යුග ගායනයකට එක් වී ඇත්තේ ද ඇය සමඟිනි.“ඉන් පසු 2000 වසරේදී ඇය ‘සිත රවටන්න එපා’ නමින් ගීත එකතුවක් නිකුත් කළා ය. ගුණදාස කපුගේ, ස්ටැන්ලි පීරිස්, එච්.එම්. ජයවර්ධන වැනි ප්‍රවීණ සංගීතඥයන් මෙහි සංගීත නිර්මාණයෙන් එක්වී ඇත.මායා සිය විවාහයෙන් පසුව ඉතාලියේ පදිංචියට ගිය ද කලාව කිසි දිනක අමතක නොකළේය.වසරකට වරක් හෝ කුමක් හෝ නිර්මාණයකින් සිය රසික රසිකාවියන් හමුවට පැමිණි ඇය මේ වනවිට ඉතාලියේ වෙසෙන ශ්‍රී ලාංකිකයන් අතර ද ප්‍රකට ගායිකාවකි.සෑම වසරකම ‘මායා ගී සැඳෑව‘ නමින් ඉතාලියේ ප්‍රසංගයක් පවත්වන ඇය වරක් මේ සඳහා ප්‍රවීණ ගායක ග්‍රේෂන් ආනන්දයන් ද ඉතාලියට ගෙන්වා ගත්තේය.මායාගේ ‘හඬවන්න එපා’ ගීත එකතුවට ලක්ෂ්මන් හේවාවිතාරණ, රෝහණ බෝගොඩ, කිංස්ලි පීරිස් සහ දයාන් විතාරණ යුග ගායනයෙන් එක්වෙති.හේමාලිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>01</month>
      <day>20</day>
    </date>
    <link>http://www.silumina.lk/2013/01/20/_art.asp?fn=av13012021</link>
    <topic>බාධක, හැල හැප්පීම් ආවත් මගේ කලා ජීවිතය තෘප්තිමත්</topic>
    <author>බුද්ධිකා බ්‍රාහ්මණගේ</author>
    <content>බාධක, හැල හැප්පීම් ආවත් මගේ කලා ජීවිතය තෘප්තිමත්ජිනදාස එච්. ගමගේ“විවෘත ආර්ථිකයේ ප්‍රතිඵලයක් හැටියට රූපවාහිනිය අපේ සමාජයට හඳුන්වා දුන්නත් මුල් යුගයේ ඉතාමත් හොඳ ටෙලිනාට්‍ය කලාවකට අඩිතාලම වැටුණා. මට තවමත් මතකයි ඒ මුල් යුගයේ හැදුණු ‘ළාහිරු දහසක්’, ‘පළිඟු මැණිකේ’, ‘කඩුල්ල’, ‘යශෝරාවය’, මැණික් නදිය ගලා බසී’ වැනි ටෙලිනාට්‍ය. නමුත් අද මේ කලාව මුලාවක් පමණක් වෙලා.වටිනා ගුවන් කාලය නාස්ති කරමින් හරසුන් ටෙලිනාට්‍ය විශාල ගණනින් විකාශය වෙනවා. මේවා දිහා බලා සිටින පේ‍්‍රක්ෂකයන්ට ඒවායින් විඳීමට ලැබෙන්නේ කුමක්දැයි සිතාගන්නටත් අපහසුයි” යනුවෙන් පවසන්නේ කලා ක්ෂේත්‍රයේ වසර 40 ක අත්දැකීම් ලබා ඇති ජිනදාස එච්. ගමගෙයි.“ගුවන් විදුලි ළමා රංග පීඨය” සඳහා නාට්‍ය රචනා කරමින් නිර්මාණකරණයට අත්පොත් තබන ජිනදාස එච්. ගමගේ එවක පොල්ගහවෙල පරාක්‍රමබාහු මධ්‍ය මහා විද්‍යාලයේ සිසුවෙකි.ගුවන්විදුලියේ ‘කුමාර සමාජය’, ‘කනිටු සරසවිය’, ‘දෙටු සරසවිය’, ‘ළමා රංග පීඨය’, ගුවන් විදුලි රඟමඬල ආදි වැඩසටහන් සඳහා නාට්‍ය, කවි කතා ආදිය රචනා කරමින් සිය ප්‍රතිභාව ඔප්නංවා ගන්නා ගමගේ සිසුවා ටිකිරි, මිහිර ආදි ළමා පුවත්පත් වෙත ද ලිපි සම්පාදනය කරන්නේ එම වකවානුවේදීමයි.ඔහු ඉන් පසුව සම්බන්ධ වන්නේ ‘විසිතුර’, ‘සුරතුර’, ‘කලා’, ‘සත්සර’, ‘සරසි’, ‘තිරතරු’, ‘ගීතා’ ආදි කලා පුවත්පත් සමඟයි.ජිනදාස එච්. ගමගේ ටෙලි නාට්‍යයක් අධ්‍යක්ෂණය කරමින්“ධර්මසිරි ගමගේ මහතා මගේ නිර්මාණ ජීවිතය සාර්ථක කරගැනීමට විශාල පිටිවහලක් වුණා. ලේක්හවුස් ආයතනය එවකට පළ කළ ‘යොවුන් ජනතා’ පත්තරයට මම ලිපි ලීවේ අනුරාධපුරයේ සිටමයි. ඉඳහිට කොළඹට එන්නේ. එහෙම දවස්වල ධර්මසිරි ගමගේ මහත්තයා හමු වුණොත් මගේ ලිපිවල ගුණ දෙස් කියා දීමට අමතක කරන්නෙ නෑ.”“1982 දී ජාතික රූපවාහිනිය ආරම්භ වීමත් සමඟම මට එහි නිර්මාණ කටයුතු සඳහාත් දායක වීමට හැකි වුණා. එකල ගුවන් විදුලියේ සේවය කළ ප්‍රභා රණතුංග මහත්මිය රූපවාහිනියේ නිෂ්පාදකවරියකව සිටි ලලිතා සිරිබද්දන මහත්මියට මා හඳුන්වා දුන් හැටි මට තාමත් මතකයි.“මේ ජිනදාස ගමගේ මෙයා හුඟක් දක්ෂයි. මෙයාගෙන්, ඔයාගේ නිර්මාණ කටයුතු වලටත් දායකත්වයක් ලබා ගත හැකියි.” ඇය කීවා.රට පුරා ව්‍යාප්තව ඇති ‘මුතුහර’ රූපවාහිනී ළමා සමාජ ජාලයේ ආරම්භකයා වන්නේ ද ජිනදාස ය. පොල්ගහවෙල අංක 1 මුතුහර ළමා සමාජය ආරම්භ කර ඇත්තේ ද ඔහුගේ මූලිකත්වයෙනි.ඉන් අනතුරුව රූපවාහිනිය සඳහා වාර්තා වැඩසටහන් ළමා නාට්‍ය රැසක් රචනා කළ ගමගේ රචනා කර අධ්‍යක්ෂණය කළ පළමු ටෙලිනාට්‍යය වූයේ ‘දේවදහර’ ය. ඔහු මේ වන විට ලියා නිෂ්පාදනය කර ඇති ටෙලි නාට්‍ය ගණන දහයකටත් අධිකයි.“හතළිස් වසරක කලා ජීවිතයේ විවිධ හැලහැප්පීම්, බාධක ආවත් මම ඉතාමත් තෘප්තිමත්. මේ හැමදේම හොඳින් කරන්න ලැබුණේ මගේ බිරිය චන්ද්‍රලතා කලංසූරියගේ සහාය නිසාමයි. මා කළ හැම කටයුත්තක්ම පිටුපසින්ම ඇය සෙවණැල්ලක් සේ සිටියා.”මම ගොඩක් කැමැතියි උසස් මට්ටමේ නිර්මාණයක් බිහි කිරීමට. ඒ වගේම හොඳ නිර්මාණ රසවිඳිය හැකි පේ‍්‍රක්ෂක සමාජයක් තිබෙනවා දැකීමට. මා “රජරට රංග සේනා සංස්කෘතික පදනම” පිහිටුවීමට මූලිකත්වය ගෙන කටයුතු කළෙත් ඒ අරමුණ ඇතුවයි.බුද්ධිකා බ්‍රාහ්මණගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>01</month>
      <day>20</day>
    </date>
    <link>http://www.silumina.lk/2013/01/20/_art.asp?fn=av13012022</link>
    <topic>ටෙලි නාට්‍ය වැඩ මුළුව දා</topic>
    <author/>
    <content>ටෙලි නාට්‍ය වැඩ මුළුව දා‘ටෙලිනාට්‍ය හා ප්‍රතිපත්ති සම්පාදනය’ යන තේමාව යටතේ වැඩමුළුවක් ජනමාධ්‍ය හා ප්‍රවෘත්ති අමාත්‍යාංශයේ ලේකම් ආචාර්ය චරිත හේරත් මහතාගේ ප්‍රධානත්වයෙන් පසුගියදා (9) රජයේ ප්‍රවෘත්ති දෙපාර්තමේන්තුවේ මාධ්‍ය සංවර්ධන මධ්‍යස්ථානයේ නව ශ්‍රවණාගාරයේදී පැවැත්විණි.මෙහිදී ප්‍රවීණ චිත්‍රපට අධ්‍යක්ෂ ආචාර්ය ධර්මසේන පතිරාජ, සිනමා, වේදිකා, ටෙලිනාට්‍ය අධ්‍යක්ෂ හා පුවත්පත් කලාවේදී ජයන්ත චන්ද්‍රසිරි, ප්‍රවීණ රංගවේදී චිත්‍රපට අධ්‍යක්ෂ ජැක්සන් ඇන්තනී සහ රජයේ ප්‍රවෘත්ති අධ්‍යක්ෂ ජනරාල් මහාචාර්ය ආරියරත්න ඇතුගල යන මහත්වරුන් විසින් දේශන පවත්වන ලදී.මෙම අවස්ථාව සඳහා සිනමා හා ටෙලිනාට්‍ය අධ්‍යක්ෂවරු, නිෂ්පාදකවරු ඇතුළු සිනමා හා ටෙලිනාට්‍ය ක්ෂේත්‍රයේ ප්‍රවීණයෝ රැසක් ද සහභාගි වූහ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>01</month>
      <day>20</day>
    </date>
    <link>http://www.silumina.lk/2013/01/20/_art.asp?fn=av13012023</link>
    <topic>විජේ මල්ලිගෙ කොලොම</topic>
    <author/>
    <content>විජේ මල්ලිගෙ කොලොම20/13 පටන් ගත්තෙ නම් එච්චර සුබ නැකතකින් වෙන්න බෑ කියලයි විජේ මල්ලිට හිතෙන්නෙ. බලන්නකො අහන්න සිද්ධ වෙන අෆ්සෙට් නිව්ස්. අලුත් ශ්‍රී ලංකාව දැන් කිලිං ෆීල්ඩ් Killing Field එකක්, ඒ කියන්නෙ මිනිස්සු මරන්නන්ගෙ රටක් වේගන එනවද කියලත් වෙලාවකට හිතෙනවා. දවසකට කීදෙනෙක් මැරෙනවද, මරල දානවද?. අන්බිලීවබල් මෙයා.කොහොම විශ්වාස කරන්නද මන්දා. මහ දවල් දෙනෝ දාහක් සෙනඟ මැද්දෙ ප්ලෑන් කරගෙන ඇවිත් තමන් ආදරේ කරපු ගර්ල් ෆෙ‍්‍රන්ඩ්ව කපල කොටල මරල දාලා ඒ මදිවට සාක්කුවෙ දාගෙන සෙට්වෙලා ආපු වහ බෝතලේකුත් බොන්න. විජේ මල්ලිට දැන් නම් හිතෙනවා අර 20/12 දෙසැම්බර්වල එනව කියල කියපු ලෝක විනාසෙ දැන් නම් සිද්ධවේගන එනව කියලා.කොළඹ කොටුවෙ ගුවන් පාලම උඩ වෙච්ච කිලින් සීන් එක බලන්නකො මෙයාලා. යුනිෆෝම් රස්සාවක් කරපු දෙන්නෙක් නේද මේ සීන් එකේ මේන් රෝල්ස් ඇක්ට් කරල තිබුණෙ. යුනිෆෝම් ඇඳගත්ත කිව්වත් රටේ මහජනයගෙ ආරක්ෂාව වෙනුවෙන් කැපවෙච්ච රටේ සාමය, නීතිය රකින්න පොරොන්දු වෙලා යුනිෆෝම් ඇඳගත්තු දෙන්නෙකුට වුණත්, සිද්ධ වුණු වින්නැහිය.ලව් එෆෙයාර් එකක් බ්‍රේක් වුණා කියලා දවසක් හරි තමුන් ආදරේ කරපු ලේඩීස් අංශෙන් මේ විදියට පළිගන්න කපල කොටල මරල පළිගන්න කොහොම හිතක් පහළ වෙනවද මොළේ කලඳක් හරි තියෙන මෑන්ස් කෙනෙකුට. මොකෝ, මේක හදිසි කෝපය නිසා වෙච්ච අපරාධයක් කියල කියන්නද, බෑනේ.ගමේ ගිහින් කොළඹ එනකොට මන්න පිහියක් සෙට් කරගෙන එනකොටම මිනීමැරීමේ චේතනාව ඔළුවෙ වැඩ කරගෙනමනේ මෑන්ස් ඇවිත් තියෙන්නෙ. මේ ට්‍රෙන්ඩ් එක ලංකාවෙ විතරක් සිද්ධ වෙන සීන්ස් එකක්ම කියන්නත් බෑ වගේ. දැක්කනේ දිල්ලියෙ වෙච්ච සීන් එක.රෑ ෆිල්ම්ස් බලල තමුන්ගෙ බෝයි ෆෙ‍්‍රන්ඩ් එක්ක ගෙදර යන්න බස් එකට නැග්ග මෙඩිකෝ ළමයට තිරිසන්නු කරපු සුනඛ වැඩේ. ලංකාවෙ නෙවි, ඉන්දියාවෙ නෙවි ලෝකෙ කොතනක මේ ජාතියෙ සීන් එකකට සෙට් වෙන පිරිමි කියල කියන තිරිසන්නු කවදාවත් අම්ම කෙනෙකුගෙ බඩෙන් වදාපු දරුවෙක් නම් වෙන්න බෑ.එහෙම එකෙකුට නම් මුලින්ම තමුන්ගෙ අම්ම අක්කා හරි නංගී හරි මතක් වෙන්න එපායැ. දිල්ලියෙ දි වුණු ට්‍රැජඩි කේස් එකේ කතා නායිකාව, භාරත දියණිය එහෙමත් නැත්නම් නිව්ස්වලින් කියපු විදියට නිර්භීතා කියන අහිංසක ගෑනු ළමයට ඒ ජාතියෙ අමානුෂික වදේකට ගොදුරු වෙලා තමුන්ගෙ ජීවිතෙන්, ආත්මයෙන් වන්දි ගෙවන්න සිද්ධ වුණේ එයා කරපු මොන වරදකටද කියල විජේ මල්ලිට වගේම ඔහේලටත් ප්‍රශ්නයක් බව දන්නවා.ඒත් නිර්භීතා ඒ රටේ වීරවරියක් විදියට සදහටම සමුගත්තා. ඒ සීන් එක වුණත් ඉන්දියාවෙ දවසකට සිද්ධ වෙන ඒ ජාතියෙ සීන්ස්වලින් එකක් විතරක් වෙන්නැති.මේකටත් පබ්ලිසිටි ලැබුණෙ සිටි එකේ වෙච්ච සීන්එකක්, ගර්ල් මෙඩිකෝ කෙනෙක් වෙච්ච නිසා වෙන්නැති බාගෙ වෙලාවට. මොනව වුණත් අපරාධකාරයන්ට අධිකරණය මොන ජාතියෙ පනිෂ්මන්ට් එකක් නියම කරාවිද කියල කවුද දන්නෙ? ජීවිතයක් තිරිසන් විදියට විනාශ කරන සුනඛ රැලකට ජීවිත කාලයක් පුරා කන්න බොන්න අඳින්න දීලා හිරගෙදරකට යවන එක මොන පනිෂ්මන්ට් එකක්ද? ඒත් නීතිය එහෙම තමයි.නීතිය ගැන කතා කරන කොටයි විජේ මල්ලිට සවුදියෙ නීතිය මීටර් වුණේ. ඉන්දියාවෙ නිර්භීතා පිරිමි කියාගන්නා සුනඛ රෑනකගේ ගොදුරක් වෙනකොට, අපේ පුංචි රිසානා සවුදි නීතියේ ගොදුරක් වුණේ අපේ රටේ හැම කෙනෙකුගෙම ඇස්වලට කඳුළු පුරවලා.විජේ මල්ලිට නම් හිතෙන්නෙ රිසානාගෙ බෙල්ල කපල මරපු දවසෙ නෙමෙයි රිසානා මැරුනෙ කියලා. පහුගිය අවුරුදු හතරක් තරම් කාලයක් තිස්සේ රිසානා මැරි මැරී ඉපදුනා කියලයි විජේ මල්ලි කියන්නෙ! රිසානාට මේ ඉරණම අත්පත් කරල දුන්නු ශ්‍රී ලංකාවෙ ඒජන්සිකාරයන්ට ලැබුණු පනිෂ්මන්ට් එක මොකක්ද? රිසානාගෙ බර්ත් සෙටිෆිකේට් එක වෙනස් කරපු, පාස්පෝට් එකට බොරු උපන් දිනයක් දාල අවුරුදු දාහතක පුංචි දැරිවියක් කාන්තාරෙට යවපු තිරිසනුන්ට ලැබෙන පනිෂ්මන්ට් එක මොකක්ද? වැඩිම වුණොත් ඒජන්සියෙ ලයිසන් එක කැන්සල් වෙන්නැති.නැත්නම් ඔය අවුරුද්දකට දෙකකට වැලිකඩ ගිහින් හොලිඩේ එකක් අරගෙන එන්න කියල යවන්න ඇති. ඒත් රිසානා? එහෙම මරණ වනේ වන හතුරෙකුටවත් වෙන්න එපා කියලයි විජේ මල්ලි නම් ප්‍රාර්ථනා කරන්නෙ. රිසානාගෙ ගමේ කතාව, අම්මා, මල්ලී කියන කතාව ඇහුවම පපුව පත්තු නොවෙන මනුස්ස හිතක් තියෙන්න පුළුවන් ද?අර පුංචි කුකුල් කූඩුවක් වගේ ගේක හිටපු රිසානා කාන්තාරෙ තෙල් පප්පලගෙ මෙහෙකාර කමට ගියේ සුර සැප විඳින්නද නැත්නම් ලෙඩ ගානෙ හිටපු තාත්ත ගොඩ අරගෙන ඔළුවට වහලක් හදා ගන්න නේද කියල ප්‍රශ්න කළාමරිසානා ඒ වෙනුවෙන් ගෙවපු වන්දිය මහපොළොව නුහුලන එකක් බව විතරයි විජේ මල්ලි කියන්නෙ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>01</month>
      <day>20</day>
    </date>
    <link>http://www.silumina.lk/2013/01/20/_art.asp?fn=av13012024</link>
    <topic>උතුරේ යථාර්ථය සහ හඳගමගේ පරිකල්පනයේ ගැටුම</topic>
    <author>සුනිල් මිහිඳුකුල</author>
    <content>උතුරේ යථාර්ථය සහ හඳගමගේ පරිකල්පනයේ ගැටුමඉනි අවන්‘ඉනි අවන්’ චිත්‍රපටය නරඹා ‘සැවෝයි’ මිනි සිනමාහලෙන් එළියට එද්දි මට සිතුණේ මෙය අශෝක හඳගම හා මනිරත්නම් සම අධ්‍යක්ෂණය කළ චිත්‍රපටයක් වී ද කියාය. මට එසේ සිතුණේ චිත්‍රපටයේ පළමු අර්ධය තුළ හඳගමගේ සිනමා අනන්‍යතාව පැහැදිලිවම දක්නට ලැබුණ ද දෙවැනි අර්ධයේ දී එය මනිරත්නම්ගේ සුපුරුදු වට්ටෝරු චිත්‍රපටයක ස්වරූප ගෙන තිබු බැවිනි.‘ඉනි අවන්’ චිත්‍රපටයේ පළමු අර්ධයෙන් හඳගම පශ්චාත් යුද යාපනයේ සමාජ යථාර්ථය හසුකර ගැනීමට කිසියම් උත්සාහයක යෙදෙයි. එයින් කියැවෙන්නේ රජය මඟින් පුනරුත්ථාපනය වූ විමුක්ති කොටි සංවිධානයේ සාමාජිකයකු යළි තම ගමට විත් අලුත් ජීවිතයක් පටන් ගැන්මට ගන්නා ප්‍රයත්නයේදී ඔහු මුහුණදෙන අතෝරයන් පිළිබඳවය.ගම ඔහු ප්‍රතික්ෂේප කිරීම කෙසේ වෙතත් ඔහු සුහදව පිළි නොගැනීම, පැරණි කොටි සාමාජිකයන්ගේ බලපෑම්, විරැකියාව, මුල් පෙම්වතිය අහිමි වීම යනාදි අත්දැකීම් රැසකට ගොදුරු වන්නට ඔහුට එහිදී සිදු වෙයි.ඔහු දැනටමත් එක් දරුවකු සමඟ වැන්දඹුවකව සිටින තම පරණ පෙම්වතිය සොයා යයි. වරින්වර කෙරෙන එම හමුවීම් හඳගම ඉදිරිපත් කරන්නේ තම කලාත්මක පරිකල්පනයේ ඉහළම ප්‍රතිභාවකිනි.කොටින්ම තරුණයා නැටුම් ශාලාවට පැමිණීමේ සිට බස්රියේ ඔවුනොවුන් සමුගැනීම දක්වා වූ සිදුවීම් ඉතාම විචිත්‍ර නාට්‍යෝචිත භාවයකින් ගොඩ නඟන බව කිව හැකිය.හඳගම කැලේ පනින්නේ දෙවැනි කොටසේදීය. ඒනම්, ඔහු මවගේ මාලය රැගෙන රත්තරන් බඩු උගස් තබන කඩයට පිවිසීමත් සමඟය. වඩාත්ම පැහැදිලිවම කිවහොත් ඔහුට එම කඩයේ ආරක්ෂක භට තනතුරක් ලැබීමත් සමඟය. ඉන්පසු හඳගම පලා ගොස් එතැන මනිරත්නම් හෝ මාර්ටින් ස්කෝසීස් ලැගුම් ගනි.එය කබල් වට්ටෝරු දෙමළ චිත්‍රපටයක්, හොලිවුඩයේ සුපුරුදු ‘ගැන්ග්ස්ටර්’ චිත්‍රපටයක් බවට හැරේ.මෙම සිදුවීම් ඔස්සේ උතුරුකරයට නව ප්‍රාග්ධනය විනිවිදින ආකාරය නිරූපණය කෙරෙන බව හඳගම පමණක් නොව මෙම චිත්‍රපටය උත්කර්ෂයට නැංවූ ආචාර්ය ධර්මසේන පතිරාජ පවා කියා ඇතත් මට නම් එවැනි යථාර්ථයක් නොදිස්වේ. මත්ද්‍රව්‍ය ජාවාරම එබඳු නව ප්‍රාග්ධනයක් සේ ගත නොහැක්කේ යුද්ධයට පෙරත් විශේෂයෙන් යුද සමයේත් වැල්විටිතුරේ හරහා මෙවැනි ජාවාරම් අප්‍රමාණව සිදුවූ හෙයිනි.චිත්‍රපටයේ දෙවැනි අර්ධයේ දී හඳගමට මෙසේ වන්නේ ඇයි? ඔහුට තම සමාජ යථාර්ථ ප්‍රකාශනය තවදුරටත් විස්තාරණය කරමින් චිත්‍රපටය පරිසමාප්ත භාවයකට පත්කරවන්න බැරි වන්නේ ඇයි?මා සිතන පරිදි ඔහුට එසේ වී ඇත්තේ මේ වන විට ඔහුගේ කලාත්මක පරිකල්පනය හැකිළී ඇති බැවිනි. (තමාගේ පරිකල්පනය හැකිළී ඇති බව හඳගමම මෑත පුවත්පත් සාකච්ඡාවකදී කියා ඇත) ඊට මූලික හේතුව පසුගිය අවදියේ දී ඔහු මුහුණ දුන් කඨෝර අත්දැකීම් විය හැකිය.විශේෂයෙන්ම ඒවා ‘අක්ෂරය’ වාරණය කිරීමේ සංසිද්ධිවල දරුණු ප්‍රතිඵල වන්ට පුළුවන. එහි ප්‍රතිඵල වශයෙන් අද සිටින්නේ තම චිත්‍රපට වෙතින් පවතින සමාජ - දේශපාලන මතවාදය ඉතාම බරපතළ ලෙස ප්‍රශ්න කරන හඳගම කෙනකුට වඩා පේ‍්‍රක්ෂකයනුත් බේරගෙන ආණ්ඩුවත් බේරගෙන ෂේප් න්‍යායෙන් චිත්‍රපට හදන හඳගම කෙනෙකි. (නව ඩිජිටල් තාරුණ්‍යයට එවන් හඳගම කෙනකුගේ උපදෙස් අවශ්‍ය ද යන්න වෙනත් මාතෘකාවකි)අද උතුරේ සමාජ - දේශපාලන යථාර්ථය හඳගම හිතන තරම් සරල නැත. එය අතිශයින්ම සංකීර්ණය. වර්ගවාදය ඇත්තේ ‘අපි’ අතර නොවේ. මිනිස් චින්තනයේය. (කුලවාදය ද එපරිදිමය)ඉනි අවන්මෙම සිනමාපටයේ රජයේ සිංහල හමුදා කඳවුරක් තබා අවම වශයෙන් හමුදා භටයෙක්වත් දක්නට නැති බවට ඇතැම් විවේචනවලින් හෙළිකර ඇත. චිත්‍රපටයේ අවස්ථා කීපයකම යාපනය නගරයේ මං මාවත් පෙන්වයි. ඒ එක තැනකවත් හමුදා භටයකු නැති බව සත්‍යයකි.හඳගම මෙය හිතාමතාම කළේ නම් ඔහුගේ නව ව්‍යාපෘතිය එමඟින් අනාවරණය වන සුලුය.‘ඉනි අවන්’ චිත්‍රපටය ගැන මම ප්‍රවීණ සිනමා පුවත්පත් කලාවේදියකුගෙන් ප්‍රතිචාර විමසීමි. ඔහු ගත් කටටම කීවේ ‘හඳගම කඩේ නොයා කඩේ ගොස්’ ඇති බවයි. ඔහු කී දෙහි ඇති අරුත ඔබට වැටහෙනු ඇතැයි සිතමි.මේ සියල්ලෙන් සාක්ෂාත් වන්නේ කුමක් ද? චිත්‍රපටයේ එක් තැනක යාපනයට ‘පික්නික්’ එකක් ආ සිංහල තරුණයෙක් ‘හොඳ තල් සූකිරි’ සොයා ගැනීමට තැනක් විපරම් කරයි. මට අනුව හඳගම පෙනෙන්නේ ඒ තල් සූකිරි සොයන තරුණයා ලෙසිනි. හඳගම යාපනයට ගොස් වී ඇති අතරමං වීම ‘ඉනි අවන්’ චිත්‍රපටයෙන් අපට පෙන්නුම් කෙරේ.මා මෙසේ චිත්‍රපටය දිගින් දිගටම විවේචනය කළත් චිත්‍රපටයේ සාධනීය ලක්ෂණ නැතුවා නොවේ. එය හඳගමගේ වෙනත් චිත්‍රපට පරිදිම අතිශය සිනමානූරූපීය. ඔහුගේ සුවිශේෂ අනන්‍යතාවයක් වන අචල රූප පෙළ ගැස්වීම මෙහි ද ඉතාම කලාත්මකව සිදු කෙරේ.කැමරාව, සංස්කරණය විශිෂ්ටය. රංගනය සම්බන්ධයෙන් ගත් කල්හි තරුණයා ලෙස රඟන දර්ශන ධර්මරාජ් අග්‍රගණ්‍යය.සෙසු නළු නිළියෝ ද විශේෂයෙන් රත්තරන් බඩු සාප්පුවේ අයිතිකරු ලෙස රඟන රාජා ගනේෂන් ප්‍රතිභාසම්පන්න රංගනය නිතර වෙති.චින්තන ජයසේන වැනි විචාරකයකු ‘ඉනි අවන්’ චිත්‍රපටය බැලුවේ නම් ඔහු කුමක් ලියනු ඇද්ද? ඔහුගේ එම විචාරයට කුමන ශිර්ෂ පාඨයක් යොදනු ඇද්දැයි නිකමට මෙන් මට සිතුණි. ඒ ශීර්ෂ පාඨය බොහෝ දුරට මෙසේ විය හැකිය.තල් සූකිරි සොයන්නාක් සේ චිත්‍රපට හැදිල්ලසුනිල් මිහිඳුකුලකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>01</month>
      <day>20</day>
    </date>
    <link>http://www.silumina.lk/2013/01/20/_art.asp?fn=av13012025</link>
    <topic>සිනමාවේ කර්තෘවරයා කවුද?</topic>
    <author/>
    <content>සිනමාවේ කර්තෘවරයා කවුද?සිනමාව කලා මාධ්‍යයක් ද? කොටින්ම එය සාහිත්‍යය, වේදිකා නාට්‍ය, චිත්‍ර, මූර්ති හා සංගීතය වැනි සම්භාව්‍ය කලාවක් ද?කලාව අතර ඉතාම කෙටි ඉතිහාසයක් ඇති චිත්‍රපට කලාව තවම ශේක්ෂ්පියර්ලා, ඩස්ටවස්කිලා, ස්ට්‍රීන්බර්ග්ලා, කෆ්කා වැනි අය බිහි කර නැති බව අපේ රටේ සිටි විශිෂ්ටතම කලා බුද්ධිමතකු ලෙස මා සලකන බෙනඩික්ට් දොඩම්පෙගම වරක් කියා තිබුණා.ඔහු එසේ කියන විටත් ලෝක සිනමාව රායිලා, ෆෙලිනිලා, රෙනුවාලා, කුරෝසවලා, බර්ග්මාන්ලා පමණක් නොව තර්කොවුස්කිලා ද බිහිකර තිබු බව අප අමතක කරන්න නරකයි. එහෙත් දොඩම්පෙගමගේ ඒ මත චින්තාව අපට ලේසියෙන්ම බැහැර කරන්න පුළුවන් ද?සිනමාව ලොව බිහිවුණු ‘සත්වැනි’ කලාව ලෙස හැඳින්වෙනවා. මුලින්ම ඒ මතවාදය ගෙන ආවේ රිසියෝටෝ කැනුඩෝ නමැති ප්‍රංශ ලේඛකයා.හොඳයි. සිනමාව කලා මාධ්‍යයක් යැයි අපි මොහොතකට හිතමු. එතකොට එහි කර්තෘවරයා කවුද? අධ්‍යක්ෂවරයා ද? නිෂ්පාදකවරයා ද? නොඑසේ නම් කැමරා ශිල්පියා ද? සිනමාව බිහිවන්නේ සංස්කරණ මැදිරියේදී බව ඇතැමුන්ගේ මතයයි. (චිත්‍රපට කලාවේ පදනම සංස්කරණය බැව් වී. අයි. පුඩෝව්කින් කියා ඇත) සිනමාව කාගේ කලා මාධ්‍යයක් ද? වේදිකා නාට්‍ය, නළුවන්ගේ මාධ්‍යයක් බවත් රූපවාහිනිය, (ටෙලිනාට්‍ය) රචකයාගේ මාධ්‍යයක් බවත් කියැවෙනවා. එතකොට සිනමාව?සිනමාව කලාවක් ලෙස ඉතාම ඉහළින් සලකන්නේ ප්‍රංශය. වරක් ප්‍රංශ චිත්‍රපටකරුවන්ගේ සංගමයේ එක්තරා ලිපියක සඳහන් වුණේ සිනමාවේ කලාත්මක ප්‍රකාශනය යනු සිනමාකරුවාගේම පෞද්ගලික දේපළක් බවයි. ඕතර් තියරි (AUTHOR THEORY) සංකල්පය වුණත් මුළුමනින්ම ප්‍රංශ නිර්මාණයක්. ඒක ආන්ද්‍රේ බසාන්ගේ තියරි එකක්.චිත්‍රපටයක එකම නිර්මාපකයා එහි අධ්‍යක්ෂවරයා යැයි ප්‍රංශ නවරැල්ලේ පුරෝගාමි සිනමාකරුවකු වූ (‘බ්‍රෙත්ලස්’ චිත්‍රපටයේ අධ්‍යක්ෂ) ශොන් ලූක් ගොඩා ඉතාම අවධාරණයෙන්ම කියා තිබෙනවා. ඒක තමයි බොහෝ විට යුරෝපීය මතය.ඒත් හොලිවුඩ්වලදී මේ තත්ත්වය බෙහෙවින් වෙනස්. එහිදි කලාවට වඩා කර්මාන්තය වැදගත්කොට සලකන නිසා ඇමෙරිකානු චිත්‍රපටවල නිර්මාපකයා එහි අධ්‍යක්ෂවරයා නොව නිෂ්පාදකයා බවට පත් වෙන්නේ කොන්දේසි විරහිතව. උදාහරණයක් විදියට ගත්තොත් ‘ගන්ස් ඔෆ් නවරොංග්’ චිත්‍රපටය හඳුන්වන්නේ කාල් ෆෝමන්ගේ චිත්‍රපටයක් විදියටයි. මොකද, කාල් තමයි එහි නිෂ්පාදකවරයා.සමහර චිත්‍රපටවල අධ්‍යක්ෂවරුන් දෙන්නයි. තවත් සමහර චිත්‍රපටවල තුන් හතර දෙනෙක් පවා ඉන්න සුවිශේෂ අවස්ථා තියෙනවා. මා අසා ඇති ආකාරයට ‘ගෝන් විත් ද වින්ඩ්’ චිත්‍රපටයේ මුල්ම අධ්‍යක්ෂවරයා ජෝර්ජ් කූකර්. ඊට පස්සේ වික්ටර් ෆ්ලෙමින්ග් එය අධ්‍යක්ෂණය කළා. අවසානයේ චිත්‍රපටය නිම කළේ සෑම් වුඩ්.ඊළඟට වැදගත් වන ප්‍රශ්නය තමයි චිත්‍රපටයට තේරා ගැනෙන නළු නිළියන් ප්‍රමුඛ ශිල්පීන්ගේ නිර්මාණාත්මක දායකත්වයට අනුව චිත්‍රපටයේ ප්‍රකාශනය වෙනස් වෙනව ද කියන කාරණය. මං හිතන්නේ නම් ඒක වෙනවා. උදාහරණයක් විදියට ‘ගම්පෙරළියේ’ නන්දාගේ චරිතයට පුණ්‍යා හිංදෙනිය දුන් අර්ථකථනයත් ‘නිධානයේ’ විලී අබේනායකගේ චරිතයට ගාමිණි දුන් අර්ථකථනයත් ඊට වෙනත් නළු නිළියන් දෙන්නෙක් යොදාගත්තා නම් ඒ විදියට එන්නේ නැහැ.කැමරාකරණය සම්බන්ධයෙන් වුණත් කියන්න තියෙන්නේ එච්චරයි. ඉතාලි ජාතික ප්‍රකට කැමරා ශිල්පියකු වූ විටාරියෝ ස්ටාරාරෝ වරක් කියා තිබූ අදහසක් කෙරෙහි අප මෙහිලා සැලකිලිමත් වීම වැදගත්.“ආලෝක කදම්බය යොමු කරන දිසාව අනුව චිත්‍රපටය වෙනස් වෙයි. එය උස් - පහත් කිරීමෙන් ද චිත්‍රපටය වෙනස් වෙයි. කැමරා ඩක්කුව වේගවත්ව හෝ සෙමෙන් තල්ලු කිරීමෙන් ද කැමරාව උස් පහත් කිරීමෙන් ද සිනමා පටය වෙනස් වෙයි. පටල පටය කෙතරම් සංවේදී ද යත් චිත්‍රපටයට දායක වන්නා වූ ලොකු කුඩා සැමගේ හද ගැස්ම, රුධිර පීඩනය පවා එහි සටහන් වීම වැළැක්විය හැකි නොවේ.”ඒත් අධ්‍යක්ෂවරයා සියල්ල පාලනය කරන්නෙක් වෙන්න ඕනැ. ඒකට හොඳම උදාහරණය තමයි කශුඔ මියගාවා නමැති ජපන් ජාතික කැමරා ශිල්පියා. කුරෝසාවාගේ ‘රෂොමොන්’ චිත්‍රපටයෙත් කැමරා ශිල්පියා ඔහු. මියොගුචිගේ ‘උගෙත්සු’ චිත්‍රපටයෙත් කැමරා ශිල්පියා ඔහු. ඒත් මේ දෙකේම තිබෙන්නේ එකිනෙකට වෙනස් කැමරා රීතීන් දෙකක්. ඒවායේ ඉස්මතු වන්නේ කැමරා ශිල්පියා නොවේ; අධ්‍යක්ෂවරයායි. කොටින්ම ඔහුගේ පරිකල්පන අවකාශය.අවසාන විග්‍රහයේ දී අපට කිව හැක්කේ ඉහත ප්‍රශ්න සම්බන්ධයෙන් පක්ෂව හා විපක්ෂව කරුණු - සාධක ඕනැතරම් ඉදිරිපත් කළ හැකි බවයි. සිනමා ලේඛකයකු විදියට මගේ පෞද්ගලික මතය නම් සිනමාව සාමූහික ක්‍රියාවලියක ප්‍රතිඵලයක් වුණත් එය අධ්‍යක්ෂවරයාගේ කලා මාධ්‍යයක් ය යන්නයි. ඒක සාක්ෂාත් කරන්න මගේ ළඟ හොඳ තර්කයකුත් තියෙනවා.අධ්‍යක්ෂවරුන් දහදෙනකුට එකම පිටපත දීලා, එකම නළු නිළියන් හා කාර්මික ශිල්පීන් ටිකක් දීලා චිත්‍රපට දහයක් හැදුවොත් හැදෙන්නේ එකම චිත්‍රපටය නෙමෙයි. එකිනෙකාට වෙනස් චිත්‍රපට දහයක්. ඒක තමයි අධ්‍යක්ෂවරුන්ගේ පරිකල්පනයේ අනන්‍යතාව.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>01</month>
      <day>20</day>
    </date>
    <link>http://www.silumina.lk/2013/01/20/_art.asp?fn=av13012026</link>
    <topic>බොලිවුඩ් රස කතා</topic>
    <author>සුජීව තේවහෙට්ටිගේ</author>
    <content>බොලිවුඩ් රස කතාආක්ෂේ කුමාර් කවදත් තමන්ගෙ ශරීර සෞඛ්‍යය ගැන හිතන කෙනෙක්. ඔහු ආවාට ගියාට ආහාර ගන්න පුද්ගලයකු නොවෙයි. චිත්‍රපට රූපගත කරන තැන්වලදී ඔහු ගන්නේ නිවෙසින් ගෙන එන කෑම බීම පමණයි.බිරිඳ ට්වින්කල් ඛන්නාත්, ආක්ෂේ කැමැති අකැමැති කෑම බීම දන්නවා. ඒ නිසා ඇය තම සැමියා කැමැති ආහාර රසට පිළියෙල කර දෙනවා.ඒත් පහුගිය දවසක තිබුණු චිත්‍රපට රූපගත කිරීමකදී ආක්ෂේට ට්වින්කල් ගේ අතින් සැකසුණු කෑම පාර්සලයක් රැගෙන එන්න අමතක වෙලා. ඒ. ආර්. මුරුගඩෝස් අධ්‍යක්ෂණය කළ ‘තුප්පාක්කි’ නම් වූ දෙමළ චිත්‍රපටයේ කතා තේමාව අනුව නිර්මාණය වන චිත්‍රපටයක් තමයි එදා රූපගත කරමින් තිබුණේ.තවම නමක් යොදා නැති මේ චිත්‍රපටයේ ප්‍රධාන නළු නිළි යුවළ, ආක්ෂේ සහ සොනාක්ෂි සිංහ. මේ දෙදෙනාගේ රැඟුම් කිහිපයක් රූපගත වීමෙන් පසුව දිවා ආහාරයට විවේකය ලැබුණා. ආක්ෂේගේ සුපුරුදු කෑම නැහැ. ඔහු කල්පනා කළා.විනාඩි කිහිපයක් ගත වෙද්දී ආක්ෂේ දැක්කා සොනාක්ෂි සිංහ ගේ කෑම පාර්සලය. සොනාක්ෂි කෑම ගෙනෙන්නේත් ඇයගේ නිවෙසින්මයි. එය පිළියෙල කර දෙන්නේ ඇයගේ මවයි. මේ බව ආක්ෂේ හොඳින්ම දන්නවා. ඒ විතරක් නොවෙයි. ඒ කෑම හරිම රසවත් බවත් ආක්ෂේ දන්නවා.ඔහු හීන් සැරේ සොනාක්ෂිගේ කෑම පාර්සලය ළඟට කිට්ටු කළා. ඒත් ඒ ‘අනර්ඝ වස්තුව‘ සොරකම් කිරීම හොඳ දෙයක් නොවන බව ආක්ෂේ කල්පනා කළා.මේ මොහොතේ සොනාක්ෂි සිටියේ තරමක් ඈතින්. ඇය අසලට ගිය ආක්ෂේ, අවට සිටි පිරිසට නෑසෙන්නට ඇයගෙන් මෙලෙස විමසුවා. “මොනවද ඔයාගෙ අම්මා දවල් කෑමට ඉව්වේ...?” ආක්ෂේ ගේ මේ ප්‍රශ්නය සොනාක්ෂිට අමුත්තක් වුණේ නැහැ. ඇය ආක්ෂේට උත්තර දුන්නේ මෙහෙමයි. “කෑම එක කන්න හිතිල ද? අම්මා දවල්ට උයලා දුන්නේ මාළුයි එළවළුයි. මාළු බැදලා. දුඹුරු පාට බත් තමයි තියෙන්නෙ. අපි දෙන්නම බෙදාගෙන කමු.” සොනාක්ෂි, ආක්ෂේට ඇරයුම් කළා.ආක්ෂේට ඇයගේ ඒ ඇරයුම ද අමුත්තක් වුණේ නැහැ. ඔහු මීට කලින් සොනාක්ෂි සමඟ රූපගත කිරීමකට එක්වෙද්දී ඇයගේ දිවා ආහාරය මේ අයුරින්ම ‘සහයෝගයෙන්’ භුක්ති වින්දා.වසර කිහිපයක පටන්ම සොනාක්ෂි සහ ආක්ෂේ අතර පවතින මේ හිතවත්කම කවුරුත් දන්නා දෙයක්. ඒ දෙස කිසිවකු හෝ වපරැසින් බලන්නේ නම් නැහැ.  සුපිරි නළු ශාරුක් ඛාන් සහ පි‍්‍රයංකා චොප්රා අතර රහසිගත සබඳකමක් ඇති බවට කටකතා පසුගිය මාස කිහිපය තිස්සේ ම ඇසුණා. නමුත්, ඒ කතන්දර ශාරුක් ගේ පවුල් ජීවිතයට නම් කොහෙත්ම බලපෑවෙ නැහැ. ඒ කටකතා නිසා ශාරුක් සහ ඔහුගේ බිරිඳ ගෞරී අතර කිසිම ප්‍රශ්නයක් ඇතිවුණේ නැහැ.කොහොම වෙතත් ශාරුක් - පි‍්‍රයංකා කතන්දරය යටපත් වුණේත් නැහැ. පහුගිය සතියේ බොලිවුඩ්පුරයෙන් ආරංචි වුණේ වෙනස් කාරණයක්. ඒ, පි‍්‍රයංකා, ශාරුක් වෙතින් ඈත්ව සිටින්නට දැඩි උත්සාහයක යෙදී සිටින බවයි. මෑතකදී පැවැත්වුණු සාදයකදී මේ බව හොඳින්ම දැක ගන්නට සමහරුන්ට හැකිවුණා.මේ සාදය සංවිධානය කර තිබුණේ මුම්බායි හි ධනවත් ව්‍යාපාරිකයෙක්. එයට ඇරයුම් ලබා සිටියේ මුම්බායි පුරවරයේ ප්‍රකට සමාජ සේවකයන් සහ බොලිවුඩ් පුරවරයේ නළු නිළි පිරිසක්. ශාරුක්, මෙයට සහභාගි වුණේ තම බිරිඳ ගෞරී සමඟයි.පි‍්‍රයංකා ද තමන්ගේ සමීප යෙහෙළියන් කිහිප දෙනෙකු සමඟ මේ සාදයට සහභාගි වුණා. විනාඩි කිහිපයක් ගත වෙද්දී පි‍්‍රයංකා එක්වරම තම අසුනින් නැගිට සාදය පැවැත්වුණු ශාලාවෙන් පිටතට පැමිණියා.ඇය කෝපයෙන් දැවෙමින් පිටතට දිවගිය ස්වරූපයක් තමයි දකින්න ලැබුණේ. ටික වේලාවකින් ශාලාවෙන් පිටතට පැමිණියේ ශාරුක්. ඔහු, පි‍්‍රයංකා පසුපසින් ගමන් කළා. ඇය අසලටම පැමිණි ශාරුක්, ඇයව අස්වසන විලාසයෙන් යමක් කියන්නට වෑයම් කළා.දැඩි නොසතුටකින් සිටි පි‍්‍රයංකාට වඩාත් සමීප වූ ශාරුක්, තම දකුණත ඇයගේ උරහිසක් මත තැබුවා. ශාරුක්ගේ ඒ ක්‍රියාවෙන් පි‍්‍රයංකා තවත් කෝපයට පත්වුණා. “මාව අල්ලන්න එපා!” ඇය ශබ්ද නගා පැවසුවා. මේ සිදුවීම චිත්‍රපට රූපගත කිරීමක අවස්ථාවක් නම් නොවෙයි. සැබෑ සිදුවීමක්. බලාපොරොත්තු නොවූ මේ සිදුවීම, ඒ අසල ගැවසෙමින් සිටි කිහිප දෙනෙකු දුටුවා. නමුත්, වාසනාවකට මෙන් ගෞරී ඒ අසලට නොපැමිණි බවයි පැවසෙන්නේ.සුජීව තේවහෙට්ටිගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>01</month>
      <day>20</day>
    </date>
    <link>http://www.silumina.lk/2013/01/20/_art.asp?fn=am1301201</link>
    <topic>තෙල් කෑම වැඩිවුණාම අක්මාව ලෙඩ වෙනවා</topic>
    <author>ගාමිණී සුසන්ත</author>
    <content>තෙල් කෑම වැඩිවුණාම අක්මාව ලෙඩ වෙනවාකොළඹ ජාතික රෝහලේශල්‍ය වෛද්‍ය විශේෂඥමහාචාර්ය මන්දික විජේරත්නඅක්මාව රෝගී වීම නිසා මිය යන සංඛ්‍යාව දිනෙන් දිනම වැඩි වන්නට පටන්ගෙන තිබෙනවා. අක්මාව රෝගී වන්නේ බොහෝ විට අප නොදැනුවත්වයි. මේ රෝගයේ භයානක බව එයයි. අක්මා රෝගියකු හට තම අක්මාවෙන් කොටසක් පරිත්‍යාග කිරීමට ශල්‍යකර්මයකට භාජනය වූ ශ්‍රී ලාංකික කාන්තාවක් මීට සති කීපයකට ඉහතදී ඉන්දියාවේ දී මිය ගියා. එයින් පසුව අක්මා රෝග පිළිබඳව වැඩි අවධානයක් ඇති වුණා.ලංකාවේ අක්මා බද්ධයක් සාර්ථකව සිදු කළේ මීට වසර 2 කට පෙර දී. එම ශල්‍යකර්මය කළේ මහාචාර්ය මන්දික විජේරත්න මහතා. අක්මා රෝග පිළිබඳවත් ඒ සඳහා ඇති ප්‍රතිකාර පිළිබඳවත්, අක්මා බද්ධය පිළිබඳවත් ඇති ගැටලු කීපයක් මහාචාර්ය මන්දික විජේරත්න මහතාට අප යොමු කළේ ඒ නිසයි.අක්මාව කෙතරම් වැදගත් ශරීර අවයවයක්ද?අක්මාව තමයි අපේ ශරීරයේ තිබෙන විශාලතම ඉන්ද්‍රිය. අපේ ශරීරය නිරෝගීව පවත්වාගෙන යන්න අක්මාව විශාල කාර්ය භාරයක් සිදු කරනවා. ශරීරයට අවශ්‍ය ශ්‍රාවයන් රාශියක් ම අක්මාව තුළ නිපදවෙනවා.ඇල්බියුමින් ප්‍රෝටීන, රුධිරය කැටි ගැසීමට උපකාරි වන රසායන, කොලෙස්ටරෝල් මේදය එසේ අක්මාව තුළ නිපදවෙන රසායන කීපයක්. අපේ ශරීරයට විශාල මෙහෙයක් කරන ‘පිත’ ශ්‍රාවය වන්නේ ද අක්මාවෙන්. රුධිරයේ ඇති රතු රුධිරානු විනාශ වූ පසුව එහි රතු කොටස ශරීරයෙන් ඉවත් කරනු ලබන්නේ බිල්රුබීන් නම් රසායනිකය බවට පරිවර්තනය කිරීමෙන්.බිල්රුබීන් ශරීරයෙන් ඉවත් කිරීමට උපකාරිවන්නේ පිතයි. මීට අමතරව අප ගන්නා ආහාර ජීර්ණය කිරීමට ද පිත විශාල දායකත්වයක් ලබා දෙනවා. මීට අමතරව අපගේ ශරීරයට අවශ්‍ය ග්ලයිකෝජන් තැන්පත් වී තිබෙන්නේ ද අක්මාව තුළ. අප ගන්නා ආහාර වලින් ලැබෙන ග්ලූකෝස්වලින් කොටසක් ග්ලයිකෝජන් ලෙස අක්මාවේ තැන්පත් වෙනවා. අප ආහාර නොගන්නා අවස්ථාවලදී රුධිරයේ සීනි මට්ටම ස්ථාවරව පවත්වාගෙන යාමට අක්මාවේ තැන්පත් වී ඇති මේ ග්ලයිකෝජන් සහාය ලබා දෙනවා.අක්මාවෙන් සිදුවන තවත් කාර්යභාරයක් තිබෙනවා... ඒ; අප ගන්නා ආහාර වල තිබෙන පෝෂ්‍ය කොටස් මහා අන්ත්‍රයේදී ශරීරයට උරාගත් පසුව ඒවායේ ඇති විෂ ද්‍රව්‍ය ඉවත් කිරීමට කටයුතු කිරීමයි. අප ගන්නා ආහාරවල තිබෙන පෝෂ්‍ය කොටස් සහ ජලය ශරීරයට උරාගැනීමෙන් අනතුරුව ඒවා රුධිර සංසරණ පද්ධතියට එක්වන්නේ අක්මාව හරහා. මෙහිදී අක්මාව ප්‍රධාන ආරක්ෂකයකු ලෙස ක්‍රියා කරනවා.අප ගන්නා ආහාර මගින් කිසියම් විෂ සහිත ද්‍රව්‍යයක් ශරීර ගත වී නම් එය පළමුව ගමන් කරන්නේ අක්මාවට. එහිදී අක්මාව තුළදී එම විෂ පෙරීමකට ලක්වෙනවා; විෂ ඉවත් වෙනවා. ඉන්පසුවයි එම පෝෂ්‍ය කොටස් රුධිරයට එකතුවන්නේ. ඒ වගේ ම මහා අන්ත්‍රයේ තිබෙන බැක්ටීරියාවන්ගේ ක්‍රියාකාරිත්වය නිසා නිපදවෙන ඇමෝනියා වැනි විෂද්‍රව්‍ය ශරීරයට අහිතකර නොවන ද්‍රව්‍යයක් බවට පත් කිරීමේ හැකියාව අක්මාවට තිබෙනවා.අක්මාව රෝගී වන්නේ කෙසේද?ඉහත දැක්වූ ආකාරයට අපගේ පැවැත්මට විශාල මෙහෙයක් කරන අක්මාව විවිධ හේතු නිසා රෝගී වෙනවා. ඒ සඳහා ප්‍රධාන වශයෙන් ම බලපාන්නේ අධික ලෙස මත්පැන් පානයයි. මත්පැන් නිසා අක්මාව තුළ ඇති ‘හෙපටො සයිට්’ නම් විශේෂ සෛල විනාශ වෙනවා.හෙපටොසයිට් සෛල විනාශ වූ විට අක්මාව දුර්වල වෙනවා. අක්මාව දුර්වල වෙනවා යැයි කියන්නේ අක්මාව තුළ ඇති හෙපටොසයිට් සෛල දුර්වල වීමයි. අධික ලෙස මත්පැන් පානය නිසා අක්මාව විකෘති වී දුර්වල වීම ‘සිරෝසීස්’ රෝගය ලෙස හඳුන්වනවා. සිරෝසීස් රෝගය ඇති වන්නේ මත්පැන් නිසාම නොවේ. ඒ සඳහා තවත් හේතු ගණනාවක් ම තිබෙනවා.හෙපටයිටිස් ‘බී’ සහ හෙපටයිටිස් ‘සී’ යන වෛරස් දෙක අක්මාවට කරන බලපෑම නිසා ද අක්මාව රෝගී වෙනවා; ඒ කියන්නේ සිරෝසීස් රෝගය හට ගන්නවා. අප රටේ බහුල වශයෙන් දැකගන්න නොලැබුණත් හෙපටයිටිස් ‘බී’ සහ ‘සී’ නිසා අක්මාව රෝගී වීම බටහිර රටවල බහුලව දැකගත හැකි තත්ත්වයක්.හෙපටයිටිස් වෛරසය ශරීරයට ඇතුළු වූ පසුව එය ශරීරයෙන් ඉවත් කර ගැනීම ඉතාම අපහසුයි. එම වෛරසය තැන්පත් වී තිබෙන්නේ අක්මාව තුළයි. මෙම හෙපටයිටිස් වෛරසය නිසා අක්මාව රෝගී වෙනවා.හෙපටයිටිස් වෛරසය ශරීරයට ඇතුළුවන්නේ රෝගී පුද්ගලයකුගේ කෙල වැනි ශ්‍රාවයන් නිරෝගී පුද්ගලයකුගේ ශරීර ගතවීමෙන්. ලිංගික එක්වීම් මගින් ද හෙපටයිටිස් වෛරසය ශරීරගත වීමට හැකියාව තිබෙනවා. ඒ අක්මාව රෝගී වන තවත් ක්‍රමයක්.එතකොට ‘සිරෝසීස්’ ලෙස හඳුන්වන්නේ කුමන තත්ත්වයක් ද?විනාශයට පත් වූවන් නැවත ලියලීමේ හැකියාවක් අක්මාවට තිබෙනවා. ඒ හැකියාව ඇති ප්‍රධානම ඉන්ද්‍රිය තමයි අක්මාව. විවිධ හේතු නිසා අක්මාව ටිකින් ටික විනාශයට පත් වනවිට එය නැවත ලියලන්නේ විකෘති ආකාරයට. එසේ ලියලුවත් අක්මාව කලින් තිබුණු ආකාරයට පත්වන්නේ නැහැ. විවිධ හේතු නිසා අක්මාව විනාශයට පත්වූ පසුව ඉතිරිවන්නේ විකෘති වූ අක්මාවක්; විකෘති ආකාරයට ලියැලුණු අක්මාවක්. එසේ නැතිනම් කුඩා වුණු හැකිළුණු අක්මාවක්. මත්පැන් නොවන හේතූන් නිසා ඇතිවන ‘සිරෝසීස්’ රෝගයේදී අක්මාව කුඩා වෙනවා; හැකිළෙනවා. අක්මාවේ හැඩය වෙනස් වෙනවා. ‘සිරෝසීස්’ රෝගය ලෙස හඳුන්වන්නේ අක්මාව රෝගී වීම නිසා ඇතිවන එම විකෘතියයි.අක්මාව ලෙඩ වන තවත් හේතුන් තිබෙනවාද?විස්තර කළ හැකි හේතූන් නිසා මෙන් ම විස්තර කළ නොහැකි හේතූන් රැසක් ම නිසා අක්මාව රෝගී වෙනවා. පර්යේෂණ මගින් හෙළි වී තිබෙන්නේ බොහෝ විට ඒවා ප්‍රතිශක්තිකරණය හා සම්බන්ධ හේතූන් බවයි. අක්මාව රෝගී වීමට බලපාන මත්පැන් නොවන හේතූන් පිළිබඳව සලකා බලන විට අක්මාව තුළ මේදය තැන්පත්වීම ප්‍රධාන තැනක් ගන්නවා. මෙම තත්ත්වය ලෝකයේ වෙනත් රටවලට වඩා ශ්‍රී ලංකාව තුළ බෙහෙවින් වැඩි බව හෙළි වී තිබෙනවා.ඒ සඳහා හේතු වී තිබෙන විශේෂ සාධක තිබෙනවාද?පසුගිය අවුරුදු 25 - 30 අතර කාලය තුළ ශ්‍රී ලාංකික ජනතාවගේ ජීවන රටාව අසාමාන්‍ය ලෙස වෙනස් වීමකට භාජනය වුණා. වැරදි ආහාර රටාවන්ට මිනිසුන් යොමු වුණු නිවසක සැමියා සහ බිරිය යන දෙදෙනාම රැකියාවට යාම නිසා නිවසේ පිළියෙල කරන ලද ආහාර ගැනීම බෙහෙවින් අඩු වුණා. පිළියෙල කරන ලද ක්ෂණික ආහාර ගැනීමට බොහෝ දෙනෙක් පෙලඹුණා.ක්ෂණික ආහාරවල කැලරි ප්‍රමාණය අධිකයි; සීනි අධිකයි; මේදය අධිකයි. ඒ වගේ ම බොහෝ දෙනෙක් තුළ පවතින කාර්ය බහුලත්වය නිසා නියමිත වේලාවට ආහාර ගැනීමත් මග හැරෙන්නට වුණා. එවිට සිදුවන්නේ ආහාර ගන්නා අවස්ථාවලදී කැලරි, මේදය, සීනි අධික ආහාර වැඩි ප්‍රමාණයක් ගැනීමට පෙලඹීමයි.ඒ වගේ ම මිනිසුන්ට කය වෙහෙසා වැඩ කිරීමේ අවස්ථාවන් පසුගිය කාලය තුළ අහිමි වී තිබෙනවා.ඉතාම කෙටි දුරක් හෝ යාමට ත්‍රීවීලර්, මෝටර් බයිසිකල් ආදිය භාවිතය නිවසේ කුස්සියේ සියලුම වැඩකටයුතු සඳහා යන්ත්‍ර සූත්‍ර භාවිතය රූපවාහිනිය ක්‍රියාත්මක කිරීමට පවා පුටුවෙන් නැගිට නොයා රිමෝට් කොන්ට්‍රෝලර් භාවිතය ආදිය නිසා කය වෙහෙසීමේ අවස්ථාවන් මිනිසුන්ට අහිමි වී තිබෙනවා.ඒ වගේ ම කිසියම් කාලයක් යොදවා හිතා මතා ව්‍යායාම කරන්නේ සමාජයේ ඉතාම අල්ප පිරිසක්. පාසල් දරුවන් පවා වැඩියෙන් යොමු වී සිටින්නේ සහ යොමු කරන්නේ ඉගෙනීමේ කටයුතුවලට පමණයි. ක්‍රීඩා කටයුතු සඳහා පාසල් දරුවන් යොමු කරනවා අඩුයි. නිවෙස්වල සිටින බොහෝ දෙනා කරන්නේ රූපවාහිනිය ඉදිරිපිටට වී ආහාර ගැනීමයි. ඉහත දැක්වූ ක්‍රියාවන්ගේ අවසන් ප්‍රතිඵලය වන්නේ අක්මාව තුළ මේදය තැන්පත් වීමයි. අක්මාව තුළ මේදය තැන්පත්වීම ඉතාම භයානක තත්ත්වයක්. ශ්‍රී ලංකාව තුළ හමුවන බොහෝ අක්මා රෝගීන්ගේ එම රෝගයට හේතුව මෙයයි. එබැවින් තමන් ගන්නා ආහාර වේල පිළිබඳවද ශාරීරික ව්‍යායාම පිළිබඳවද දැඩි අවධානයක් යොමු කළ යුතු වෙනවා.අපේ රටේ මත්පැන් නොවන හේතූන් නිසා අක්මාව රෝගී වූ අයගෙන් බහුතරයක් අක්මාව තුළ මේදය තැන්පත් වූවන්.ඊට අමතරව යකඩ කොපර් වැනි ද්‍රව්‍යයක් අක්මාව තුළ වැඩිපුර තැන්පත් වීම ද අක්මාව රෝගී වීමට හේතු වෙනවා.අක්මාව රෝගී වීමට තවත් සාධකයක් හේතු වන බව පර්යේෂණ මගින් හෙළිවී තිබෙනවා. ඒ ඩෙංගු රෝගයයි. ඩෙංගු රෝගය උත්සන්න වූ විට එය අක්මාවට දැඩි ලෙස බලපෑම් ඇති කිරීමට සමත්. එබැවින් ඩෙංගු රෝගයේදී අක්මාව රෝගී වීමට ප්‍රථම අවශ්‍ය ප්‍රතිකාර ලබාගැනීම ඉතා වැදගත්.උපතේ දීම අක්මාව රෝගී වන අවස්ථාවන් ද තිබෙනවා. බොහෝ විට එසේ වන්නේ පිත්තාශය පිත්ත නාළ උපතේ දීම නොපිහිටීමයි. මෙහිදී ළමයා උපන් පසුව කහ පැහැයට හැරෙනවා. මෙම තත්ත්වය දිගින් දිගටම පැවතීම ළමයාගේ අක්මාව විනාශ වීමට හේතුවක්.අප ගන්නා ඖෂධ මගින් ද අක්මාව රෝගී වන බව හෙළි වී තිබෙනවා. සෑම ඖෂධයකම පාහේ ශරීරයට විෂ සහිත ද්‍රව්‍ය අඩංගු වෙනවා. ඖෂධ වල ඇති එම විෂ සහිත ද්‍රව්‍ය ඍජුවම බලපාන්නේ අක්මාවට සහ වකුගඩු වලට.අක්මාව රෝගී වූ විට පෙන්නුම් කරන රෝග ලක්ෂණ මොනවාද?අක්මා රෝගයේ ඇති ප්‍රධාන ම ලක්ෂණයක් වන්නේ අක්මාව දුර්වල වීම ආරම්භ වන මුල් අවස්ථාවේදී කිසිදු රෝග ලක්ෂණයක් නොපෙන්වීමයි. රෝගියාට තමාගේ අක්මාවට කිසියම් ආපදාවක් සිදුවී තිබෙන බව වැටහෙන්නේ නෑ. එසේ වුවත් රෝගය උත්සන්න වී අක්මාව ඉතා දුර්වල තත්ත්වයකට පත් වූ පසුව රෝග ලක්ෂණ කීපයක් ම පෙන්නුම් කරනවා.අක්මාව ලෙඩ වී එයින් සිදුවිය යුතු කාර්යයන් සිදු නොවන විට රුධිරයේ විෂ ද්‍රව්‍ය මට්ටම වැඩි වී ඒවා මොළයට බලපෑම් කරනවා. එහි ප්‍රතිඵලයක් ලෙස, දිවා කාලයේදී නිතර නිදිමත ස්වභාවයක් ඇතිවීම, බොහෝ විට රාත්‍රියට අවදිව සිටීම, රාත්‍රියට නිදා ගත්විට ඇතැම් විට භයානක සිහින පෙනීම ආදිය සිදුවිය හැකියි. එසේ ම රුධිරයේ විෂ සහිත ස්වභාවය අධික ලෙස මොළයට බලපෑම් කළ විට සිහි විකල් වීමට ද ඉඩ තිබෙනවා.අක්මාව රෝගී වී හැඩය වෙනස්වී විකෘති වූ පසුව අක්මාවේ ගැටිති ඇතිවෙනවා. ඉහත සඳහන් කළ ආකාරයට සිරෝසිස් රෝගය ලෙස හැඳින්වෙන්නේ ඉහත තත්ත්වයයි. මෙහි ප්‍රතිඵලය වන්නේ අක්මාව හරහා සිදුවන රුධිර ගමනාගමනයට බාධා මතු වීමයි. එම බාධාවන් නිසා අක්මාව හරහා රුධිර ගමනේ පීඩනය වැඩි වෙනවා. එහි ප්‍රතිඵලය වන්නේ අක්මාව හරහා ගමන් කරන මාර්ගයට අමතරව හෘදයට රුධිරය ගමන් කිරීමට වෙනත් අතුරු මාර්ග විවෘත වීමයි.මෙම අතුරු මාර්ග බොහෝ විට ගමන් කරන්නේ ගලනාළය, ආමාශය වැනි අවයවවල බිත්තිවලට ඉතා ආසන්නවයි. මෙම රුධිර පීඩනය තවත් වැඩි වූ විට එම රුධිර මාර්ගවල බිත්ති පුපුරා යනවා. රෝගියාට ලේ වමනය යන්නේ එවිටයි.එසේම ඉහතින් සඳහන් කළ රුධිර පීඩනය මෙන් ම ශරීරයේ ඇල්බියුමින් මදකම නිසා රෝගියාගේ උදරය තුළ වතුර එක්රැස්වීමට පටන් ගන්නවා. එහි ප්‍රතිඵලය වන්නේ උදරය ඉදිමී ඉදිරියට නෙරා ඒමයි. එසේ ම පාදද ඉදිමෙනවා.අක්මාව රෝගී වීම ඍජුව ම වකුගඩු සහ පෙනහලු රෝගී වීමට බලපෑම් ඇති කරනවා.ඉහත සඳහන් කළ රෝග ලක්ෂණවලට අමතරව තවත් රෝග ලක්ෂණ කීපයක් ම අක්මා රෝගීන් වෙතින් පෙන්නුම් කෙරෙනවා. ඒ ඇස් කහ පැහැවීම, මුත්‍රා කහ පැහැ වීම, ශරීරය කැසීම වැනි ලක්ෂණ. එසේ වන්නේ පිත ශරීරයෙන් ඉවත් කිරීමට අපහසු වීම නිසයි. එසේ ම කෑම අරුචිය, ඔක්කාරයට ඒම අධික ;තහෙට්ටුව වැනි රෝග ලක්ෂණ ද පෙන්නුම් කෙරෙනවා. අක්මාවේ ක්‍රියාකාරිත්වය දුර්වල වූ විට ඇතිවන තවත් රෝගී තත්ත්වයක් වන්නේ රුධිරය කැටි ගැසීම නැවතීමයි. රුධිරය කැටි ගැසීමට උපකාරී වන රසායන නිසි පරිදි අක්මාව මගින් නිෂ්පාදනය නොවීම එසේ රුධිරය කැටි ගැසීම වැළකීමට හේතුවයි.මෙහිදී ඇතිවන රෝග ලක්ෂණය වන්නේ ශරීරයේ තැනින් තැන කළු පැල්ලම් මතුවීමයි. සිරෝසිස් වැනි රෝග තත්ත්වයකට රෝගියා පත්වන විටත් පෙන්නුම් කෙරෙන්නේ මෙම රෝග ලක්ෂණමයි. මෙහිදී රෝග ලක්ෂණ ඉස්මතු වන්නේ අක්මාව රෝගී වී ඇති ප්‍රමාණය අනුවයි.අක්මාව රෝගී වීම කලින් හඳුනාගන්න හැකියාවක් ඇත්තේම නැති ද?තමාගේ අක්මාව රෝගී වී ඇති දැයි සෙවීමට කිසිවෙකුත් පෙලඹෙන්නේ නැහැ. ඒ; අක්මාවේ තත්ත්වය බරපතළ වනතෙක් කිසිම රෝග ලක්ෂණයක් නොපෙන්වීමයි; කිසිදු අපහසුතාවයක් නො දැනීමයි. එහෙත් අක්මාව රෝගී වී ඇත්දැයි කලින් හඳුනාගත හැකියාව යම් පමණකට තිබෙනවා. ඒ; අක්මාවේ එන්සයිම ප්‍රමාණයන් පිළිබඳව පරික්ෂා කිරීමෙන්. මෙය කරන්නේ රුධිරය පරීක්ෂා කිරීමෙන්. එසේ ම උතබපච ඉධභදඤ සහ ඛ්.ඊ ස්කෑන් වැනි පරීක්ෂණ මගින් අක්මාව රෝගී වී ඇතිදැයි පරීක්ෂා කළ හැකියි.අක්මා රෝග සුවපත් කිරීමට ප්‍රතිකාර තිබෙනවාද? ඒ මොනවාද?අක්මාව අලුත්වැඩියා කිරීමට බෙහෙත් ඇත්තේ නෑ. අපට කළ හැක්කේ අක්මාව විනාශ කිරීමට හේතුවන සාධක ඉවත් කිරීමයි. අක්මාව රෝගී වන්නේ ප්‍රධාන වශයෙන් ම ශරීරයට බාහිරින් ඇතුළුවන විෂ ද්‍රව්‍යයන් නිසා බව දැන් පැහැදිලියි. එසේ අක්මාව රෝගී වූ විට කළ යුත්තේ අක්මාවට ඇතුළු වූ විෂ ද්‍රව්‍යයන් ඉවත් කිරීමට කටයුතු කිරීමයි. මත්පැන් පානය කරන පුද්ගලයින් එයින් වැළැක්විය යුතුයි. අක්මාවේ තෙල් තැන්පත්වී ඇත්නම් තෙල් ආහාර පාලනය කළ යුතුයි. එසේ ම අක්මාවේ වෛරස් තිබේ නම් ඒවා ඉවත් කිරීමට විනාශ කිරීමට ඖෂධ භාවිතා කළ හැකියි.දෙවනුව අක්මාවෙන් නොකෙරෙන කාර්යයන් කරගෙන යාමට ශරීරයට උදව් කළ යුතුයි. උදාහරණයක් ලෙස රුධිරය කැටි ගැසීම නැවතී රෝගියාගේ ශරීරයෙන් වමනය ලෙස හෝ මල මඟින් හෝ දිගින් දිගටම රුධිරය පිට වේ නම්, රෝගියාට පිටතින් රුධිරය ලබාදිය යුතුයි. ඇල්බියුමින් ප්‍රෝටීනය ශරීරයේ නැති බව දැනේ නම්, ඒවා ද පිටතට ලබාදිය හැකියි.ඒ වගේ ම අන්ත්‍රවල දී ශරීරයට විෂ උරා ගැනීම අඩු කිරීමට නම්, ශරීරයෙන් වේගයෙන් මල පහවීමට ඖෂධ ලබාදිය යුතුයි. අක්මාව යම් පමණකට හෝ යථා තත්ත්වයට පත්වන තුරු එසේ අක්මාවේ කාර්යයන්ට සහය දැක්විය හැකියි. එසේ ම ගලනාළය වැනි ඉන්ද්‍රියයන් වලින් රුධිරය ගලන විට ‘එන්ඩස්කොපි’ යන්ත්‍රයක ආධාරයෙන් තුවාල පරීක්ෂා කර බලා ප්‍රතිකාර කළ හැකියි. මෙම ප්‍රතිකාර මාස 6 කට වරක්වත් කළ යුතුයි.එම ප්‍රතිකාරවලින් සුවයක් නැත්නම්?එසේ නම් කළ යුත්තේ අක්මා බද්ධයක් සිදු කිරීමයි. සෑම මිනිසකුට පිහිටන්නේ එක් අක්මාවක් පමණයි. අක්මාවෙන් 1/3 ක් නිරෝගීව ඇතත් ඕනෑම අයකුට හොඳින් ජීවත්වීමට පුළුවන්. අක්මාව තිබෙන්නේ එකම ඉන්ද්‍රියන් ලෙස. වෛද්‍ය විද්‍යාවේ ශල්‍යකර්ම වලදී පහසුව සඳහා එය කොටස් අටකට බෙදා දක්වනවා. කිසියම් පුද්ගලයකුගේ පැවැත්මට අවශ්‍ය අක්මාවේ ප්‍රමාණය තීරණය වන්නේ එම පුද්ගලයාගේ ශරීර බර සහ ශරීර ප්‍රමාණය අනුවයි. අක්මා බද්ධයක් සිදුකිරීම සඳහා නිරෝගී පුද්ගලයකුගේ අක්මාවකින් කොටසක් ලබාගත යුතුයි. නිරෝගී අයකුගේ අක්මාවකින් කොටසක් රෝගී අයකු ගේ ජීවිතය බේරා ගැනීම සඳහා භාවිතා කරන විට නිරෝගී පුද්ගලයාගේ ජීවිතය කිසියම් අවදානම් සහගත තත්ත්වයකට පත්වෙනවා. එබැවින් අක්මා බද්ධයක් සිදු කිරීමට වඩාත් ම සුදුසු ක්‍රමය වන්නේ මිය ගිය පුද්ගලයකුගේ අක්මාවක් ලබාගෙන රෝගී පුද්ගලයාට බද්ධ කිරීමයි. මෙහිදී පුද්ගලයා මරණයට පත්වීම යන්න විද්‍යාත්මකව සිතා බැලිය යුතුයි. සත්‍ය වශයෙන් ම මියගිය අයකුගේ ශරීර කොටස් කිසිවෙකුටත් බද්ධ කළ නොහැකියි. මෙහිදී මිය ගිය පුද්ගලයකු ලෙස හඳුන්වන්නේ මොළය මිය ගිය එහෙත් අනෙකුත් ශරීර කොටස් තවමත් ක්‍රියාත්මක වන පුද්ගලයන්.වර්තමානයේ දී රෝහලක දැඩි සත්කාර ඒකකයක ඇති උපකරණ මගින් මිනිසකුගේ ජීවිතය ඕනෑම කාලයක් පවත්වාගෙන යා හැකියි. එම පුද්ගලයාගේ මොළය මිය ගොස් ඇත්නම්, එසේ යන්ත්‍ර මගින් ජීවිතය පවත්වාගෙන යාම ප්‍රයෝජනවත් නෑ. ඒ; එම පුද්ගලයාට දැඩි සත්කාර ඒකකයේ උපකරණ නැතිනම් ජීවිතය පවත්වාගෙන යාමට නොහැකි නිසයි. අක්මා බද්ධයක් සඳහා යොදා ගත හැක්කේ කිසියම් අනතුරක් නිසා මොළය දැඩි ලෙස හානි වී මොළය මිය ගිය ද, දැඩි සත්කාර ඒකකවල ඇති උපකරණවල බලපෑම නිසා මිය ගොස් නැති අක්මාවක්. එවැනි අක්මාවක් රෝගී පුද්ගලයකුට බද්ධ කිරීමෙන් රෝගී පුද්ගලයාගේ ජීවිතය බේරාගත හැකියි. තම ඥාතියකුගේ මොළය මිය ගොස් දැඩි සත්කාර ඒකකයක සිටී නම්, එම ඥාතියාගේ අක්මාව අක්මා රෝගී පුද්ගලයකුට දන්දී ජීවිතයක් බේරාගත හැකියි. එය අගනා පුන්‍ය කර්මයක්.එවැනි අක්මා බද්ධ කිරීම් ලංකාවේ සිදු කළ හැකි ද?ඔව්, සිදු කළ හැකියි. 2010 වසරේ දී ඉතා සාර්ථක ලෙස අක්මා බද්ධයක් සිදු කරනු ලැබුවා. ඒ මොළය මියගිය පුද්ගලයකුගේ අක්මාවක් බද්ධ කිරීමෙන්. ඉන්පසුව එවැනි සැත්කම් කීපයක් ම ඉතාම සාර්ථකව සිදු කළා. එවැනි ශල්‍යකර්මයක් සිදු කිරීමට විදෙස් ගතවන්නේ නම් අතිවිශාල මුදලක් වැය වෙනවා. එහෙත් ඒ මුදලින් ඉතා අඩු ප්‍රමාණයක් වියදම් කර ලංකාවේදී මේ සැත්කම් සිදු කළ හැකියි. එහෙත් ඒ සඳහා සුදුසු වැඩපිළිවෙළක්, කාර්ය මණ්ඩලයක් අපේ තවම සැකසී නෑ. ඒ වගේ ම අක්මා බද්ධයන් සඳහා අක්මාව ලබාගත හැකි මොළය මිය ගිය පුද්ගලයින් විශාල ප්‍රමාණයක් ලංකාවේ රෝහල්වල දැඩි සත්කාර ඒකක තුළ මිය යනවා.එවැනි රෝගීන් පිළිබඳව විස්තර සැපයීමේ යාන්ත්‍රණයක් තිබේ නම් අක්මා රෝගය නිසා වසරකට මිය යන පිරිසෙන් බොහෝ දෙනෙකුගේ ජීවිත බේරා ගැනීමේ හැකියාව තිබෙනවා. එවැනි සම්බන්ධීකරණයක් සිදු කිරීම බලධාරීන්ගේ වගකීමක්.ජීවත්ව සිටින පුද්ගලයකුගේ අක්මාවකින් කොටසක් රෝගී පුද්ගලයකුට ලංකාව තුළදී බද්ධ කළ හැකි ද?ඔව්. එය කළ හැකියි. ඒ හැකියාව අපට තිබෙනවා. නමුත් තවමත් එවැන්නක් සිදුකර නෑ.මෑතදී අක්මා රෝගියකුට අක්මාවෙන් කොටසක් පරිත්‍යාග කළ ශ්‍රී ලාංකික කාන්තාවක් ඉන්දියාවේ දී මිය ගියා. එසේ වූයේ ඇයි?ඕනෑම ශල්‍යකර්මයකට භාජනය වන පුද්ගලයකු මිය යාමට ඉතාම සුළු හැකියාවක් හෝ තිබෙනවා. අක්මා ශල්‍යකර්මයකදී එසේ මිය යාමට ඇති හැකියාව 500 : 1 ක් පමණ වෙනවා. වකුගඩු රෝගීන්ගේ එය 2000 : 1 ක් පමණ වෙනවා. එවැනි අවදානමක් ඕනෑම ශල්‍යකර්මයකදී තිබෙනවා.අක්මා රෝගීන්ගේ ආහාර වේල කුමක් විය යුතු ද?අක්මා රෝගීන් නියමිත වේලාවට ආහාර ගැනීම වැදගත්. ඒ වගේ ම ප්‍රෝටීන අඩංගු ආහාර, කොළ එළවළු වැඩිපුර ආහාරයට එක් කර ගැනීම ඉතාම වැදගත්. එසේ ම තෙල් පිටි අඩංගු ආහාර අඩු කළ යුතුයි. අක්මා රෝගීන්ට ප්‍රෝටීන ආහාර අගුණයි කීම මිත්‍යාවක්.ගාමිණී සුසන්තකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>01</month>
      <day>20</day>
    </date>
    <link>http://www.silumina.lk/2013/01/20/_art.asp?fn=am1301202</link>
    <topic>බබාගේ කට ඇරලා කිරි දත්වල සුදු පාට ලප තිබෙනවා ද බලන්න</topic>
    <author>සාගරිකා දිසානායක ජයසිංහ</author>
    <content>බබාගේ කට ඇරලා කිරි දත්වල සුදු පාට ලප තිබෙනවා ද බලන්නමහරගම දන්ත චිකිත්සක අභ්‍යාස විද්‍යායතනයේදන්ත ශල්‍ය වෛද්‍යමයොන්දි මංජුලා සමරවීරළමා ලොව සොඳුරුයි. පිරිසුදු කිරිසුදු නිරෝගී ළපටි දසන් දක්වා සිනාසෙන විට ළමා ලොවේ ඒ සොඳුරු බව තවත් වැඩියි. ළමා සෞඛ්‍යය ගැන කතා කරන විට මුඛ සෞඛ්‍යයට වැදගත් තැනක් හිමිවන බව ඔබ දන්නවා ද?ළමයින්ගේ පෝෂණය යහපත් මට්ටමක පවතිනවා ද යන්න මැන බැලිය හැකි හොඳ සාක්ෂියක්. යහපත් මුඛ සෞඛ්‍ය තත්ත්වයක් පවත්වාගෙන යාම.කුඩා දරුවන් ගේ නිරෝගී භාවයට ශාරීරික වර්ධනය සඳහා පිරිසුදු නිරෝගී දත් දෙපෙළක වැදගත්කම පිළිබඳව දරුවන් මෙන්ම මවුපියන් ද දැන සිටිය යුතුයි. කුඩා දරුවන්ට තමාගේ මුඛ සෞඛ්‍ය සුරැකීම පිළිබඳ ඒ තරම් වැටහෙන්නේ නෑ. එහෙයින් ඔවුනට ළදරු වියේ පටන්ම නිරෝගී පිරිසුදු දත් දෙපෙළක් ඔවුනට ලබා දීමේ වැදගත්කම මවුපියන් හා වැඩිහිටියන් අවබෝධ කරගත යුතුයි.ළමයින්ගේ පෝෂණයට සහ වර්ධනයට නිරෝගී දත් දෙපෙළක් තිබීම වැදගත් වෙනවා. ඒ ළදරු වියේ පටන්ම ඔවුන් ගන්නා ආහාර හොඳින් විකා ආහාරයට ගැනීම සඳහා සවිමත් නිරෝගී දත් දෙපෙළක් තිබිය යුතු නිසයි. එමෙන්ම ළමයින්ගේ නිවැරැදි වචන උච්චාරණය සඳහා ද හොඳ දත් දෙපෙළක් තිබිය යුතුයි.මහරගම දන්තායතනයේ ළමා ශල්‍ය අංශයට පැමිණෙන ළමයින් අතරින් බහුතරයක් මුහුණ පාන ප්‍රධාන දන්තාබාධ කිහිපයක් තිබෙනවා. මොවුන් අතරින් වැඩි දෙනෙක් පැමිණෙන්නේ දන්ත ව්‍යසනය හෙවත් දන්ත කුහර ඇතිවීමේ රෝගයට ගොදුරු වීමෙන්.මොකක්ද මේ දන්ත ව්‍යසනය කියන්නෙ? දන්ත ව්‍යසනය කියන්නේ කිරි හෝ වෙනත් ආහාරවල ඇති සීනි නිතර නිතරම දත්වල ගැටීමෙන් කටේ තිබෙන බැක්ටීරියා ක්‍රියාත්මක වී අම්ල නිපදවා, ඒ අම්ලවලින් දත්වල කුහර ඇති කිරීමයි.එසේ සිදු වන්නේ ළදරු අවධියේ සිටම දරුවන් රාත්‍රිය පුරා මවුකිරි බීමට හෝ බෝතල්වලින් කිරි බීමට හුරුව සිටීමෙන් කිරිවල ඇති සීනි දත්වල නිරන්තරයෙන් තැවරී තිබීමෙන් සීනි මුඛය තුළ ඇති බැක්ටීරියා සමඟ ක්‍රියාත්මක වීමෙන් මුඛය තුළ ඇතිවන අම්ල මඟින් දත් ඛාදනයට ලක් වේ.එම තත්ත්වය කලක් පැවැතීමෙන් දත්වල කුහර සෑදී දත් කැඩී යාමට පටන් ගනී. දන්ත ව්‍යසනයේ මූලික ලක්ෂණය වන්නේ දත් මතුපිට සුදු පැහැති ලප මතු වීමයි. මේ ලප ක්‍රමයෙන් දුඹුරු පැහැයට හැරේ. එසේ දුඹුරු පැහැයට හැරුණු කොටස් දිරා යාමෙන් දත්වල කුහර සෑදේ. කුහර සහිත දත් කලක දී කැඩී බිඳී යාමෙන් දත්වල මුල් කොටස් පමණක් මුඛයෙහි ඉතිරි වෙයි.කළු පැහැ කොට කැබලි ලෙස දත් දෙපෙළ දිස්වීම කුඩා දරුවාගේ මුහුණට අපි‍්‍රය පෙනුමක් ගෙන දෙයි. එසේම මේවා වේදනාකාරී වේ. එම තත්ත්වය එළැඹෙන තුරු සිටීමෙන් එම දත් ගලවා ඉවත් කිරීම හැර වෙනත් පිළියමක් යෙදීම සඳහා ප්‍රමාද වැඩි විය හැකිය.දන්ත ව්‍යසනයේ මූලික ලක්ෂණ, එනම් දත් මතුපිට සුදු පැහැ ලප මතුවනු දුටු විගසම දන්ත වෛද්‍යවරයකු වෙත යොමු වීමෙන් ඒ සඳහා ප්‍රතිකාර ලබා ගැනීමට හැකි වනු ඇත.දන්ත ව්‍යසනය හෝ වෙනත් දන්තාබාධ බොහොමයක් ඇතිවන්නට පෙර වළක්වාගත හැකිය. ඒ සඳහා දරුවාගේ පළමු කිරි දත මතු වූ දා පටන්ම මව විශේෂයෙන් සැලකිලිමත් විය යුතුයි. දරුවා ඉපදී මාස හය වන විට කිරි දත් මතු වේ. ඒ වන විට දරුවා මවු කිරි පමණක්ම ආහාරයට ගත්ත ද දරුවාගේ මුඛ සෞඛ්‍ය රැක ගැනීම පිළිබඳව මව සැලකිලිමත් විය යුතුය.පුංචි කිරි දත් මතු වූ දා සිටම දරුවා කිරි බී අහවර වූ පසු තෙමා ගත් සිනිදු රෙදි කැබැල්ලකින් හෝ ළදරු බුරුසුවකින් මව විසින් දරුවාගේ දත් මැදිය යුතුය. කිරි දත් කිහිපයක් ඇති දරුවකුගේ දත් ළදරු බුරුසුවක කෙඳි මත යන්තම් දවටා ගත් ෆ්ලෝරයිඩ් සහිත දන්තාලේපයකින් මැදීම කළ යුතුය. අඩුම වශයෙන් උදෑසන සහ රාත්‍රී නින්දට පෙරවත් දරුවාගේ දත් පිරිසිදු කළ යුතුය.ළදරුවාට දත් බේත් ගිලෙනවා යැයි සිතා දන්තාලේප නොගල්වා සිටිය යුතු නොවේ. දරුවාගේ තරමට දන්තාලේප ස්වල්පයක් තැවරීමෙන් ඒවා ගිලුණත් ඒ තරම් හානියක් සිදු නොවේ. රාත්‍රිය පුරා කිරි බොන දරුවාගේ දත් නිතර පිරිසුදු කිරීම අපහසුය. එහෙයින් තෙමා ගත් පිරිසුදු රෙදි කැබැල්ලකින් දත හා මුඛය පිස දැමීම හෝ වතුර ස්වල්පයක් පෙවීමෙන් කිරි නිසා මුඛයේ රැඳෙන සීනි ගතිය ඉවත් කරගැනීමට හැකි වේ.දත් බුරුසු තෝරා ගැනීමේ දී බුරුසුවේ කෙඳි විසිරී නොගිය හොඳ තත්ත්වයේ ළමා දත් බුරුසුවක් තෝරා ගත යුතුය. එකම දත් බුරුසුව කෙඳි ගෙවී යන තුරුම භාවිත කිරීම ද සුදුසු නැත.කුඩා දරුවනට දන්ත ව්‍යසනය ඇති වීමට බලපාන තවත් ප්‍රධාන හේතුවක් වන්නේ ප්‍රධාන ආහාර වේල්වලට අමතරව පැණි රස කෑම සහ බීම වර්ග ටික ටික වරින්වර ආහාරයට ගැනීමයි. වරින් වර පැණි රස කෑම ගෙන මුඛය නොසෝදා සිටීමෙන් නිරන්තරයෙන්ම මුඛය තුළ සීනි රැඳී තිබේ. අම්මලා අවවාද කරන්නේ ද යම් රස කැවිල්ලක් දුන් විට එය එකවරම ආහාරයට නොගෙන “ටික ටික කන” ලෙසයි. එවිට දරුවා දවස පුරාම කටෙහි පැණි රස තවරා ගනී.වඩා සුදුසු වන්නේ ප්‍රධාන ආහාර වේලකට පසුව පැණි රස ටිකක් ආහාරයට ගැනීමයි. ප්‍රධාන ආහාර වේලකදී මුඛයට උනන ඛේටය ප්‍රමාණයෙන් වැඩිය. එවිට පැණි රස කෑවත් දත්වල දැවටෙන සීනි ගතිය ඛේටය මඟින් සේදී යයි. කුඩා දරුවන් පැණි රසට ඉතා පි‍්‍රය වෙයි. ඔවුන්ට පැණි රස ලබාදෙන විට ප්‍රධාන ආහාර වේලකින් පසුව ලබා දීමත් කෑමෙන් පසු කට සේදී යන පරිදි වතුර ස්වල්පයක් බීමට හුරු කිරීමෙනුත් දන්ත ව්‍යසනය ඇති වීම වළක්වා ගත හැකිය.විදුරුමස් රෝගයවිදුරුමස් රෝගය කුඩා දරුවන් අතර එතරම් සුලභ නොවේ. එහෙත් දත් මැලියම් දතේ මුල වටා රැඳීම නිසා විදුරුමස් ඉදිමීමට ඉඩ තිබේ. එම මැලියම් පරණ වී බදාම බවට පත් වූ විට දරුවාට දත් මැදීමේදී බුරුසුවකින් ඒවා ඉවත් කරගැනීමට හැකි නොවේ. එවැනි අවස්ථාවක දන්ත වෛද්‍ය ප්‍රතිකාර ලබා ගත යුතුය. විදුරුමස් රෝගයෙන් වැළකීමට ඇති හොඳම පිළියම උදේ රාත්‍රී ආහාරයෙන් පසු හොඳින් කෙඳි සහිත බුරුසුවකින් ෆ්ලෝරයිඩ් අඩංගු දන්තාලේපයකින් දත් මැදීමට හුරු වීමයි.දත් මැදීම අනිවාර්යයෙන්ම හුරු කළ යුතු දෛනික සෞඛ්‍ය පුරුද්දකි. කුඩාම අවදියේ පටන් දරුවා ඊට හුරු නොකළහොත් තේරුම් ඇති වයසට යන විට ද දරුවා ඊට හුරු වන්නේ නැත. එහෙයින් දත් මැදීම වදයක් නොවන පරිදි දරුවාට සතුට ගෙන දෙන ක්‍රියාකාරකමක් බවට පත් කර ගැනීම මවගේ වගකීමකි. දරුවාට වයස අවුරුදු 8 - 10 වන තුරුම හොඳින් නිවැරැදිව බුරුසුව හසුරවමින් දත් මදින ආකාරය මව විසින් එය කරමින්ම දරුවාට පුරුදු කළ යුතුය. දරුවා හොඳින් දත් මැදීම වෙනුවෙන් ඔහුට ප්‍රශංසා කිරීම තරු ලකුණක් දීම හෝ කුඩා තිළිණයක් දීමෙන් ඊට ඔහු දිරිමත් කළ හැකිය.දන්ත විකෘතිතාළමයින් අතර බහුලවම දක්නට ලැබෙන දන්ත විකෘතිතා ලෙස විදුරුමස් හෝ දත් ඉදිරියට නෙරා ඒම දැක්විය හැකිය. එවැනි දන්ත විකෘතිතා මවට දැකගත හැකි වූ මුල් අවදියේදීම ඊට ප්‍රතිකාර සඳහා යොමු වීම වැදගත්ය.දරුවා කුඩා වැඩි යැයි සිතා ලොකු වන තුරු සිටීමෙන් එම දන්ත විකෘතිතා ද දරුවා සමඟම වර්ධනය වී නිවැරැදි කළ නොහැකි තරම් වර්ධනය වීමට ඉඩ තිබේ. එවැනි ප්‍රතිකාර සඳහා අධික වියදමක් ද දැරීමට සිදු විය හැකි අතර සාර්ථක ප්‍රතිඵල ලැබීමට ද ප්‍රමාද විය හැකිය.දත් හෝ විදුරුමස් ඉදිරියට නෙරා ඒමට ප්‍රධාන වශයෙන් හේතු වන්නේ ළදරු වියේ සිටම දරුවා ඇඟිලි ඉරීමට පුරුදු වීමය. කුඩාම කාලයේ දී මේ පුරුද්ද හඳුනා ගත් විට දරුවා නොකඩවාම ඇඟිලි උරන්නේ නම් දන්ත වෛද්‍යවරයකු වෙත යොමු කළ විට තල්ලට කුඩා උපාංගයක් සවි කිරීමෙන් දරුවාගේ ඇඟිලි තල්ලෙහි ගැටීමෙන් ඇතිවන වින්දනය වළක්වාලීමෙන් දරුවා ඒ පුරුද්දෙන් මුදා ගත හැකි වේ. සාමාන්‍ය නිරෝගී දරුවකු ගේ වයස අවුරුදු දෙකහමාර වන විට කිරි දත් සියල්ල මතු වී අවසන් වෙයි. මේ කාලය ඇතුළත ඇඟිලි ඉරීමට හුරු වූ විට ඇතැම් විට දරුවාගේ තල්ල පිටින්ම දත් දෙපෙළ ඉදිරියට නෙරා එයි. එවැනි අවස්ථාවකදී මුලින්ම ප්‍රතිකාර නොකළහොත් පසුව විකලාංග දන්ත ශල්‍ය වෛද්‍ය ප්‍රතිකාර ගැනීමට සිදු වේ’ඇතැම් විට උඩු ඇන්දේ දතක් හෝ කිහිපයක් යටි ඇන්දේ දතකට ඇතුළතින් පිහිටන අවස්ථා තිබේ. එවැනි දතක් මතු වෙනු දුටු මුල් අවධියේම ප්‍රතිකාර ලබා ගත යුතුය.කිරි දත් වැටෙන්නට පෙර ඊට උඩින් හෝ යටින් ස්ථිර දත් මතු වීම ද සුලබ දන්ත විකෘතිතාවකි. එම තත්ත්වය ද දුටු විගස දන්ත වෛද්‍යවරයා වෙත යොමු වීම වැදගත්ය. ජීවිත කාලය පුරා පවතින ස්ථිර දත් සඳහා අවශ්‍ය ඉඩකඩ වෙන් කර දෙන්නේ කිරිදත් ය. එහෙයින් කිරි දත් ආරක්ෂා කර ගත යුතුය. “කිරි දත් වැටෙනවා” යැයි සිතා ඒ ගැන නොසලකා සිටීම නුසුදුසුය. කිරි දත් වැටෙන්නට පෙර ඒ අවට වෙනත් තැනක ස්ථිර දත් මතු වුවහොත් කිරි දත ඉවත් කොට ස්ථිර දත එන්නට ඉඩ සලසා දිය යුතුය.දත්වලට අනතුරු සිදුවීමකුඩා ළමයි වැටීමෙන් යම් යම් ගනකම් දෙයෙහි ගැටීමෙන් හෝ සවිමත් දේ හැපීමෙන් දත්වලට අනතුරු සිදුකර ගනිති. දතක් තදින් යමක ගැටුණු විට හෝ වැටීමෙන් දත් බිම වැදුණු විට දත් කැඩී බිඳී යාමට පුළුවන. දත් කැඩී බිඳී නොගියත් දත් මුල් තදින් සෙලවී දන්ත මූලයට හානි සිදු වීමට ඉඩ තිබේ. එහෙයින් එවැනි අවස්ථාවක දන්ත වෛද්‍යවරයා හමුවී උපදෙස් ලබා ගැනීම වඩා සුදුසුය. අනතුරකදී දතක් ගැලවුණු හොත් එම දත පිරිසුදු නොකොට කිරි ස්වල්පයක හෝ සේලයින් වතුර ස්වල්පයක බහා ඉක්මනින් දන්ත ශල්‍ය වෛද්‍යවරයකු වෙත ගෙන ගිය හොත් බොහෝ විට එම දත නැවත පිහිටුවීමට ද වෛද්‍ය පහසුකම් අද තිබේ.දරුවාගේ කිරි දත් මතුවී මුල් වසර පහ ඇතුළත ඒවා දන්ත ව්‍යසනයට ලක් වීමට ඇති ඉඩකඩ වැඩිය. එහෙයින් කිරි දත් රැකගැනීම කෙරෙහි විශේෂයෙන් සැලකිලිමත් විය යුතුය. දිනපතා උදේ රාත්‍රී දවසට දෙවරක් ෆ්ලෝරයිඩ් සහිත දන්තාලේපයක් කුඩා කඩල ඇටයක ප්‍රමාණයක් ගල්වා හොඳින් කෙඳි පිහිටි ප්‍රමිතියෙන් යුතු බුරුසුවකින් දත් මැද පිරිසුදු කිරීම ඇරැඹිය යුත්තේ කිරි දත් මතුවීමත් සමඟය. දරුවාට ආදරය සමඟ පැණි රස ලබා දෙනවාට වඩා අලුත් පලතුරක්හෝ යෝගට් එකක් වැනි ආහාරයක් ලබා දීමට හුරු වීම යහපත් මුඛ සෞඛ්‍යයක් පවත්වා ගැනීමට උපකාරීවෙයි.දත් මැදීම හුදු විනෝදය ගෙන දෙන දෛනික ක්‍රියාවක් බවට පත් කර ගන්න. එය ක්‍රමයෙන් පුරුද්දක් බවට පත් වනු ඇත. එවිට මවුපිය වැඩිහිටියන්ගේ බල කිරීමෙන් තොරව දරුවා සිය මුඛ සෞඛ්‍ය රැක ගැනීමට හුරු වෙයි. නිරෝගී ජීවිතයක් පවත්වා ගැනීමට යහපත් මුඛ සෞඛ්‍ය තත්ත්වයක් පවත්වා ගැනීම ද බෙහෙවින් උපකාරී වෙයි.සාගරිකා දිසානායක ජයසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>01</month>
      <day>20</day>
    </date>
    <link>http://www.silumina.lk/2013/01/20/_art.asp?fn=am1301203</link>
    <topic> බත්හැළි දහසක් ඉදුණ ද නොනිවෙන ගෙදර අඬදබරය</topic>
    <author>මනෝ විද්‍යා උපදේශක</author>
    <content> බත්හැළි දහසක් ඉදුණ ද නොනිවෙන ගෙදර අඬදබරයමනෝ විද්‍යා උපදේශක (විශ්‍රාමික) මේජර් සුසන්ත ද සිල්වාඅඹු සැමියන්ගේ අඬදබර පවතින්නේ බත්හැළිය ඉදෙන කල් පමණක් යැයි කියමනක් තිබේ. එයින් අදහස් වන්නේ, එම රණ්ඩු සරුවල් ඉතා කෙටිකාලීන බවයි.එහෙත් ඊට හාත්පසින්ම වෙනස් තත්ත්වයන් අද බොහෝ මධ්‍යම පාන්තික පවුල්වල දැකිය හැකිය. එනම් කාන්තාව විසින් බොහෝවිට රණ්ඩුව කොටස් වශයෙන් ඉදිරියට දින ගණනාවක් පුරා පවත්වාගෙන යාමයි. එවැනි අඬදබරවලට නිශ්චිත හේතු සාධකයක් නැති බව බොහෝවිට පෙනී යයි. ගේ දොර, ඉඩකඩම්, යාන වාහන, මිල මුදල්, ඇති උගත් කාන්තාවන් ද මේ තත්ත්වයට පත්ව සිටිනු දැකිය හැකිය. බොහෝ අවස්ථාවල එම කාන්තාවෝ සටන ගෙදරින් පිටතට අසල්වාසීන්ට හා කාර්යාලයට ද රැගෙන යති. අවසානයේ දී දික්කසාද වී මානසික අවපීඩනයට ලක්වී දිවි නසා ගැනීමක් දක්වා දුර දිග යා හැකිය.ශානි එවැනි තත්ත්වයකට ලක්වූ 33 වියැති එක්දරු මවකි. ඇයට ඉහත කී සියලු සැප සම්පත් තිබූ අතර දික්කසාදය අත ළඟ විය. දිවි නසාගැනීමේ සිතුවිල්ලෙන් කල් ගෙවූ අතර දරුවා ගැන සිහිවීම නිසා එයට උත්සාහ කර නොතිබිණි.අපි ශානි සමඟත්, ඇගේ මවුපියන් සමඟත් ස්වාමිපුරුෂයා සමඟත් බොහෝ දේ ගැන කතා කළෙමු. එම සාකච්ඡාවලදී හෙළිවූ කරුණු අනුව ශානි පෙළෙමින් සිටින්නේ ලිංගික දුබලතාවයකිනි. අනෙකුත් සියලු ව්‍යාධීන්වලට එය සෘජුව හා වක්‍රව බලපා තිබිණි.ඇයගේ සියලු හැසිරීම් රටාවල මූලික බීජය වූයේ, ලිංගික උදාසීනත්වය නම් වූ තත්ත්වයයි. මෙම තත්ත්වයේ දී කාන්තාව තම ස්වාමිපුරුෂයා සමඟ ලිංගිකව එක්වීම මහා කරදරයක් හා වදයක් ලෙස සිතයි. ඇය එම ක්‍රියාවලියේ දී තෘප්තියක් නොලබයි. සමහරවිට ස්වාමිපුරුෂයා ඉදිරියේ දබර කරයි. එසේ නැතහොත් පුරුෂයාට ඉඩදී අප්‍රාණිකව සිටී. තදින්ම මෙම තත්ත්වයට ගොදුරු වී සිටින විට ස්වාමිපුරුෂයා මඟහැරීමට අමනාපකම් ඇතිකරගෙන රණ්ඩු කරයි. එය දිගටම පවත්වාගෙන යාම සඳහා දිගටම රණ්ඩුව ගෙනයයි. පසුව එය අවට අය සමඟ ද පතුරවයි.ස්වාමිපුරුෂයාගෙන් හා අනෙකුත් අයගෙන් ලැබෙන ගැරහුම් මත ඇය මානසිකව කඩා වැටේ. ගේ දොර වැඩ කරගෙන යාමට අපහසු වෙයි. නොයෙක් ශාරීරික වේදනා ඇතිවීමට පටන්ගනී. මානසිකව කලකිරීමට පත්වේ.එවැනි ලිංගික උදාසීනත්වයට පත්වීමට ශාරීරික මෙන්ම මානසික හේතු ද පදනම් වේ. පළමුව එය ශාරිරික හේතුවක් නම්, සුදුසු කායික වෛද්‍ය ප්‍රතිකාර ගත යුතුය. එසේ නැතිව මෙය මානසික තත්ත්වයක් මත හටගෙන ඇත්නම්, සුදුසු මනෝවිද්‍යා උපදේශකයෙකු හෝ උසස් මනෝ වෛද්‍යවරයෙකු හමුවී ප්‍රතිකාර ගැනීමෙන් නිට්ටාවට සුවකර ගත යුතුයි.කායිකව මෙය ඇතිවීමට ප්‍රධාන හේතු ලෙස ලිංග ප්‍රදේශයේ මාංශපේශිවල තද බව, ලිංගික රෝගවල බලපෑම, හෝමෝනවල අක්‍රමවත් බව දැක්විය හැකිය.කාන්තාවන්ගේ ලිංගික උදාසීනත්වයට බලපාන මානසික හේතු වන්නේ අවිවේකී බව, කුඩා කල සිදුවූ යම් අපචාරයක් පිළිබඳව යටි සිතේ ඇති බිය, කුඩා කල යම් දැනුම් දීමක් යටි සිතේ අහිතකර ලෙස තැන්පත් වීම, සමාජ හා ආගමික ගෝත්‍ර ඉගැන්වීම හා ගැහැනු ළමුන් මුහුණ දෙන ඉලෙක්ට්‍රා සංකීර්ණයයි. එනම්, කුඩා කලදී ගැහැනු දරුවා තම පියාට කාමය මිශ්‍ර ආදරයක් පායි. නිතර මව සමඟ ඊර්ෂ්‍යාවෙන් සිටී. මව තමාව පියාගෙන් වෙන් කිරීමට තැත්කරන බව සිතයි.එහෙත් එම වැරදි හැඟීම වයසින් වැඩෙත්ම නැතිවී ගොස් මව අනුකරණය කොට තම කාන්තා පෞරුෂත්වය ගොඩනඟා ගැනීමට ගැහැනු ළමුයි සමත් වෙති. ඉතා අතළොස්සකට එසේ කළ නොහැකිව අර වැරදි සිතුවිල්ල ඉතා වැරදි බව සිතමින් දුක්වෙයි. එම තත්ත්වය දිගටම පැවතුණහොත් තම ස්වාමිපුරුෂයා දෙස බලන්නේ ද තම පියා දෙස බැලූ ආකාරයටයි. එවිට කාම ආශාව නැතිව උදාසීනත්වයට පත්වේ. පියාගේ පෞරුෂය ස්වාමියාට සමාන කොට සංසන්දනය කිරීමට යාමේදී ගැටුම් ආරම්භ වෙයි. ශානි මුහුණ දී සිටියේ ද එවැනි තත්ත්වයකටයි. ඇය කුඩා කල තම පියාට තදින් ඇලුම් කළාය. අදට ද ඇයගේ ලොවේ වීරයා පියාය. පවුලේ සියලු දෙනාගේම සහයෝගය මත ශානි සුවපත් කිරීමේ උපදේශන ඇරැඹිණි. ක්‍රම ක්‍රමයෙන් ශානි යථා තත්ත්වය අවබෝධ කරගත් අතර ක්‍රම ක්‍රමයෙන් ඇගේ ප්‍රශ්න ද දුරුවිය. එහිදී ස්වාමිපුරුෂයා ඇයව තේරුම් ගෙන ලබා දුන් සහාය ඉතා අගනේය.ශානිගේ චින්තන හා හැසිරීම් රටාව වෙනස් කිරීම සඳහා මනෝවිද්‍යාත්මක උපදේශන ක්‍රම ශිල්ප හා යටි සිතේ අඳුරු මතකයන් මකාලීමට මෝහනය උපයෝගී කරගැනිණි. අද ශානි සතුටින් පවුල් ජීවිතය ගතකරන කාන්තාවකි. මෙහිදී ලබාගත හැකි වටිනාම අවබෝධය වන්නේ ඔබේ වෙනස්වීමට හේතුව ඔබ නොසිතන ඉතා කුඩා දෙයක් විය හැකි බවයි.මනෝ විද්‍යා උපදේශක(විශ්‍රාමික) මේජර් සුසන්ත ද සිල්වාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>01</month>
      <day>20</day>
    </date>
    <link>http://www.silumina.lk/2013/01/20/_art.asp?fn=ay1301201</link>
    <topic>හිරිමල් හිරු</topic>
    <author/>
    <content> සංස්කාරක, හිරිමල් හිරු, සිළුමිණ, ලේක්හවුස්, කොළඹ 10 ලිපිනයට ඔබේ නිර්මාණ එවන්න. එහිදී අපට ඔබ හා සම්බන්ධ විය හැකි දුරකතන අංකයක් ද ලියා එවන්නට අමතක නොකරන්න.  අතොරක් නැතුව වැටෙන වැස්ස දිහා බලාගෙන ඉද්දි ජීවිතේ ගොඩක් මතක සටහන් ආයෙමත් මතක් වෙනවා. කවියන්ට ගීත රචකයන්ට නම් වැස්සත් ආදරේ තරම්ම මිහිරි අත්දැකීමක්. ඒත් මහ වැස්සකට අහුවෙලා සීසීකඩ විසිරිලා ගිය මලක් වගේ බිඳුණු හිතකින් ජීවිතේ පටන්ගන්නෙ කොහොමද කියලා කීදෙනෙක් මේ වැස්ස දිහා බලාගෙන කල්පනා කරනවද කියලා ඔබ නිකමට හරි කල්පනා කරලා තියනවද?වැස්සට සීමාවක් නෑ වගේ ම ආදරේටත් සීමාවක් කියන්න අමාරුයි. මොකද මේ ලෝකෙ උපත තියෙන්නෙ ආදරෙත් එක්ක බැඳිලා. සොබාදහමයි ආදරෙයි අතර තියන පරතරය අපිට හිතාගන්න බැරි තරම් කුඩයි. සොබාදහම අපිට ආදරේ ගැන කියලා දෙන්නෙ අපේ පුංචි සන්ධියෙදි. යන්තම් ඇවිදින්න පුළුවන් වයස එද්දි සමනලයෙකු පස්සෙක් දුවන පොඩි එකාට සොබාදහම මොනතරම් නම් ආදරේද.. පොඩි එකාට බයේ ඉගිළිලා යන සමනලයා ඒ තරහ අමතක කරලා ආයෙමත් ඒ පොඩි එකා ළඟට ඉගිළිලා එන්නෙ ඒ පුංචි හිත්වල තියන ලස්සන නිසා වෙන්න ඇති.තවමත් වැස්ස කිසිම වෙනසක් නැතුව ඔහේ කඩා හැලෙනවා. වෙනදා මිහිරි තාලෙට ගී ගයපු එකම එක කුරුල්ලෙකුවත් කිරිල්ලියකවත් ඔවුනොවුන් කතා කරගන්නෙ නෑ. මුළු පරිසරයම ගුප්ත නිහඬ බවකින් පිරිලා ඉතිරිලා ගිහිල්ලා. විදුලි එළි විතරක් මුළු අහස පුරා ම එක එක විදිහට රටා මවනවා. හීනි පොද වැස්සට ඇස් ඇරපු පුංචි මල් කැකුළු මේ මහා වැහි බිඳුවල බර දරාගන්න බැරුව සිහිසුන්වෙලා බිම වැටිලා. ඒ තමා සොබාදහමෙ තීරණේ. හැම දෙයක් ම ඉවසන්න පුළුවන් කෙනාට විතරක් සොබාදහම ආශිර්වාද කරනවා.ආදරෙත් ඒ වගේමයි. අවංකව, එකම හිතකින් තව කෙනෙක්ට ආදරේ කරනව නම් සොබාදහම වගේම ආදරෙත් අපිට ආශිර්වාද කරන්නෙ කිසිම වෙනසක් නැතුව. දන්නවද ආදරේටත් හැඟීම් දැනීම් තියනවා. ආදරේට නිදහස ඕන. ආදරේ හැම වේලාවකම හොයගෙන යන්නෙ අවංක හදවත් තියන මිනිස්සුන්ව. ඒ නිසා ම ආදරේ හැම වේලාවක ම අපිත් එක්ක කතා කරන්න උත්සහ කරනවා. සොබාදහමත් ඒ වගේ ඉවසීම, කරුණාව උතුරලා පිටාර ගලන හිතකින් මිනිස්සු වෙන අපිට කතා කරද්දි ඒ හඬට කන්නොදී අපි අපේ ම අරමුණුවල ඇවිදගෙන යනවා නම් ඒ ගමන බොහොම කෙටියි.මුලින් ම පටන් ගත්තෙ ආදරෙත් වැස්ස වගේ කියලනෙ. ඇත්ත.. මේ වැස්සත් එක්ක හමාගෙන යන හිරිගඬු පිපෙන ශීතල සුළඟ අපිට හිතන්න ගොඩක් දේවල් අරගෙන එනවා. මේ වැස්ස වැටෙන මොහොතෙ පුංචිම පුංචි සමනලයගේ ඉඳන් අනෙක් හැම ප්‍රාණියෙකුම තමන්ට හුරු උණුහුමක දැවටිලා ඒ උණුහුම විඳිනවා ඇති. අපූරුයි නේද..? සොබාදහමයි ආදරෙයි අනෙක් හැමෝටම වඩා අපිට ආදරේ කරන හැටි.ටිකක් හිතලා බලන්න, මේ මහා වැස්සට ඇළදොළ ගංගා පිරිලා ඉතිරිලා පිටාර ගලනවා. සමහර වේලාවට හැමදේම විනාශත් කරනවා. ඒත් ඒ හැම දෙයක්ම දැනගෙන මේ ලෝකෙට බිහිවෙන හැම කෙනෙක් ම මේ වැස්සට නොසිඳෙන තරමට ආදරය කරනවා. වැස්ස නිසා ආයෙ ආයෙත් උපදිනවා. වැස්සක් මේ අහසෙ කොහෙ හරි කොනකින් වැටෙනකල් ආදරෙන් බලන් ඉන්නවා. මොකද මේ කටුක කර්කශ පොළොවේ නවදලු ලියලන්න වැස්ස ඕනෑ. සොබාදහමෙ ආශිර්වාදය ඕනෑ. එහෙම නැතිව මේ කිසිම දෙයක පැවැත්මක් හොයන්න අමාරුයි.සොබාදහමයි ආදරෙයි එකතු වුණ තැනක තියන සුන්දරත්වය වෙන කෙනෙක්ගෙන් විඳගන්න ලැබෙන්නෙ නෑ. ඒ නිසා සොබා දහමටත් ආදරය කරන්න. ආදරයටත් ආදරය කරන්න. ඒ වගේ ලස්සන හිත් නිසා කවදා හරි මේ ලෝකෙ මීට වඩා සුන්දර තැනක් වේවි...  - චතූ හේරත්**************************************************************************************************************************************බිලිඳු චූටි මුනුපුරාගේ මුව මල දුටු සොඳුරු මොහොත සීයා කියන අති උත්තම තනතුර මා ලැබගත්තෙමි- වේයන්ගොඩ විනී ප්‍රේමරත්න************************************************************************************************************************************** කරන්න බන්ධනයක් කර නොගන්න සිනාසෙන්න රඟන්න සතුටු වන්න එහෙත් වෙන්ව සිටින්න මහා දෙවොලක බර දරාගෙන සිටින මහා කණු දෙකක් මෙන්  - පරගම්මන නන්ද**************************************************************************************************************************************පිනි දියෙන් විකසිත වතු සුදු මලක් සේ කටු වන ලැහැබක පිපුණු සුවඳැති මල් කැකුළු මුල්වරට සිනාසෙයි යොවුන් බව වැලඳගෙන කෙළිලොල් ළමා විය අතීතය සිහිනයකි මල්බර වසන්තය  - අහංගමඒ.ඩබ්ලිව්.ඉරෝෂී ප්‍රියංගිකා**************************************************************************************************************************************යෞවනය පිවිතුරුය සුන්දරය ආඩම්බරය ඇගේ පිවිතුරු ආදරය ඉදිරියෙ දඟකරන විට  - බෙලිගලමනහර මහින්දවෑකඩ**************************************************************************************************************************************තරු මල් පීදෙන යාමේ නෙක සියොතුන් ගී ගයමින් ඉගිළ ගියාවේ... සීත පිනි මත ඇවිදිමින් උන් අපේ මතකය මැකී නොයේ නම්... සඳකැන් දහරා අතුරින් පාර සොයන් මම එන්නම්... කවුළු පියන් නොවසා වෙනදා මෙන් සිටිනු මැනවි මඟ බලා...- කුමාර ගුරුසිංහ ආරච්චි************************************************************************************************************************************** ’ඔයාට මතකද ඒ කාලෙ?’... එකම පාසලක එකම පංතියේ සිප් සතර හදාරමින් කෙළි දෙළින් කාලය ගෙවූ හැටි. මිතුරු මිතුරියන් වූ අපි දිනක තරහා වුණෙමු. දිනෙක යහළු වුණෙමු. ඒත්, ඔයා තරහා වෙනකොට මගේ සිත මහා දුකකින් පිරුණා. හදවතේ හත් අට පොළක්ම කිරී ගැහිලා රිදුණා. ඔය ඇස් දිහා මං බලනකොට බිමට බරවෙච්ච ඔය ඇස් අද්දර මොකක්දෝ හැඟීමකින් බරවෙලා තිබුණා. ඒත්... ඒ හැඟීම තේරුම් ගන්න මට අපහසු වුණේ නැහැ.”තාරු...””ම්...””මම ඔයාට ආදරේ කරනවා””මට හිතුණා හිරු””ඒ කියන්නෙ ඔයත් මට...?””ඔව්””ඇත්තටම?””ම්හ්...””මොකක්ද?”අපි දෙන්නම එකට සිනාසුණෙමු.”ආ..ද...රෙ...යි”අපි දෙන්නම එකට කීවෙමු.ඒ සුන්දර දිනය මට අද වාගේ මගේ සිතේ දෝංකාර දෙද්දි ඇස් අද්දරින් පෙරළි පෙරළි ඇවිත් වැටිච්ච බර කඳුළ මම යාන්තමින් පිසදා ගත්තෙමි.කල් යත්ම, දුප්පත් පපුවක ඉපදුණු සෙනෙහස ඇයට එපා වී ඒ සෙනෙහස නැවතත් මගේ මුළු ආත්මය මතට පෙරළා දමා යද්දි, මම රහසෙ කඳුළු සැලුවෙමි. හීල්ලුවෙමි. දුක් වින්ඳෙමි. සිතේ ගින්නෙන් පිච්චුණෙමි. මම ඈ ගැනම සිත සිතා දුක් වින්ඳෙමි.පාසල් ජීවිතයෙන් සමුගත් ඈ වෙනත් සෙනෙහස බැඳි දුර ඈතක ඉගිළීයද්දී, මගේ ජීවිතය නිමා වූවායැයි සිතුවෙමි. පිස්සෙකු සේ මම හැසිරුණෙමි. මහත් සෙනෙහසකින් සෙනෙහසක පිදූ මගේ සිතට උරුම වුණේ තද බල හිසේ කැක්කුමක් පමණි. අවුරුදු කීපයක්ම ප්‍රතිකාර ගත්තද සුවයක් නොදැනුණා. මාගේ රෝගී තත්වය එන්න එන්නම වැඩි විය. අවසානයේ වෛද්‍ය පරීක්ෂණ ගණනාවකින් මා මහරගම පිළිකා රෝහල වෙත යොමු කරන ලදි.”සදු කලබල වෙන්න එපා. ඔයාගේ මොළේ පිළිකාවක් තියෙනවා ඒක වැඩිය පැතිරිලා නෑ. තාම මුල් අවස්ථාවෙ නිසා භය වෙන්න දෙයක් නෑ. අපි ඒකට ප්‍රතිකාර කරනවා. ඒක නිසා ඔයා භය නොවී සතුටින් ඉන්න.”දුක් විඳ හෙම්බත්ව සිටි මගේ සිතට වෛද්‍යවරුන්ගේ වදන් දුකක් නොවීය. විගසින්ම මාරයා හා යාමට කැමැත්තෙන් සිටි මට එවදන් සතුටක්ම විය. ඉන්පසුව අකමැත්තෙන් වුවද මට රෝහලේ නේවාසික ප්‍රතිකාර සඳහා යොමු වීමට සිදු විය.දිනක් මම රෝහල් භූමියේ වූ ගසක් යට බංකුවක වාඩි වී සිටි තරුණියක දුටුවෙමි. ඇස් අද්දර කඳුළු පොකුරකි. ඇගේ හිසේ එක කෙස් ගසක්වත් නොවීය. මම දුර සිට ඈ දිහා බලා සිටියෙමි. හුරු පුරුදු ඇස් මගේ ආත්මයම කැලැඹීය.”දෙවියනේ... තාරු”මා ඈ වෙත ඇවිද ගියෙමි.”තා...රු...”කල්පනාවක වූ ඈ විසල් කර ගත් දෑසින් මදෙස බැලුවාය.”දෙවියනේ, මේ හිරූ නේද?”මම හිස වැනුවෙමි.”ඔයා කොහෙද මෙහෙ?””ගිය ආත්මයක කරපු පවක් තාරු. මම මෙහාට ඇවිත් දැන් මාසයක් විතර වෙනවා. මගේ මොළයේ පිළිකාවක්.””අනේ දෙවියනේ, ඔයා වගේ බෝසත් ගුණ තියෙන කෙනෙකුට මෙහෙම දෙයක් වුණේ කොහොමද?” මම දිග සුසුමක් හෙලුවෙමි.”ඔයාට මොකද තාරු වුණේ?”අසරණ දෑස් අද්දරින් රූරා වැටුණු කඳුළු නිසල මගේ සිත නැවතත් සසල කළේය. “මම මේ විඳවන්නේ ඔයාට දුන්නු ගින්දර තමයි හිරු. මං ඔයාට ගින්දර දීලා සතුට සොයන් සල්ලි පස්සෙ ගියාට දෙවියො දුන්නු දඬුවම තමයි මම මේ විඳවන්නේ.””ඒ කිව්වේ?””මං ඔයාව දාලා ලොකු පවුලක සල්ලිකාරයෙක්ව බැන්දට මං එයත් එක්ක සතුටෙන් හිටියෙ මාස හයයි. එයාට හැම තැනම ගෑනු ඉන්නවා. මං හරියට දුක් වින්ඳා හිරූ. පස්සෙ මං එයාගෙන් දික්කසාද වුණා. මට ඔයාව හැම වෙලේම මතක් වුණා හිරූ. කරපු පව් මට පඩිසන් දුන්නා. මම තව මාසයක්වත් ජීවත් වෙන එකක් නෑ හිරූ.”ඈ මා පාමුල වැටෙද්දි මගේ සිතේ නොරිදිච්ච තැනක් නොවීය.එකම පාසලේ එකම පංතියක හමු වූ ඇය සහ මා එකම රෝහලක අවසන් ගමන් යාමට සූදානමින් සිටින්නෙමු. එතෙක් අපි අපට ආදරයෙන් සිටින්නෙමු.  - රාගම අෂිකා ශ්‍යාමලී නෙළුම්දෙණිය**************************************************************************************************************************************අත්තක ඉන්නා කුරුලු ජෝඩුව එදා නුඹ මට පෙන්නුවේ තවමත් ඒ කුරුලු යුවළ අද ඇත ඒ අත්තේ.. නිවූ මා දෙස බලා හිඳිනා කුරුලු පෙම්වතුනේ... මගේ ළඟින් සිටි මගේ කිරිල්ලිය අද කොතැනද ඇත්තේ...  - කප්පරතොටනිහාල් ශාන්ත අබේවීර**************************************************************************************************************************************ජීවිතයට ’අ’ යනු ‘ආ’ යනු පමණක් ම නොව යහගුණ ද නිතැතින් ම එකතු කළ දිසාපාමොක් ඇදුරු තක්සලාවේ නුඹ තවම...- පේරාදෙණිය විශ්වවිද්‍යාලයේ ධනංජනී පුෂ්පමාලි**************************************************************************************************************************************සිනහ පුරන සඳ ළඟ සඳ සාවිය වීලා කඳුළු මැකෙන්නට දුන් පෙම් අඳුනක් වීලා රිදුණු තැවුණු හඳ ළඟ මල් කැකුළුත් වීලා ඔයා ඉන්න මා හට සැමදා ළං වීලාඇස් පියෙන නෙතු ගැටෙන හැම රාත්‍රියේ ඔබෙ සුවඳ හද ගැබට ඕනෑ කළේ හිර වෙච්ච පෙම් ගීත මුමුනන් හොඳේ මං එන්නේ එළිවෙච්ච සඳුදා දිනේ.  - තලවතුගොඩ එන්.කමල් ආසිරි පෙරේරා**************************************************************************************************************************************මගේ සඳ එළිය යට තවත් මල් පිපෙනවද ඒ මලේ සුවඳ වෙන බඹරු විත් උරනවද...මට දුන්න ආදරේ ඇයි ගත්තෙ නොකියාම මම සොයමි හැම තැනම නුඹට කළ වරද මම..  - යුද හමුදා වෛද්‍ය බළකායේතුෂාර එස්.ගමගේ**************************************************************************************************************************************දින දසුනේ පිටු අඩුවන තරමට ජීවිතයේ දින අඩුවෙයි මරණෙට...  - ඇහැලියගොඩපමෝදි මල්ශානි**************************************************************************************************************************************බැන්ද මුතු පොට කැඩී විසිරී ඉහිරිලා පැතිරී ගියා බින්ද සිනහව ඔබ ගෙනනතුරු අනේ මම මඟ බලනවා  - අඟුණුකොළපැලැස්සඉඳුනිල් භාග්‍යා බමුණුසිංහ**************************************************************************************************************************************ඉමක් නිමක් නැතුව මිනිස්සුන් විශ්වාස කරලා අන්තිමට ඒ මම මුලදි දැකපු එකා නෙවෙයි කියලා තේරෙන කොට වහ කන්න හිතෙනවා. මේ කියන්නෙ ප්‍රේමය ගැන නං නෙවෙයි. යාළුවෝ, නෑදෑයෝ ඇතුළු සමස්තය ගැන.මෙහෙමයි වැඩේ පටන්ගන්නෙ. ඔන්න මට එක පුද්ගලයෙක් මුණගැහෙනවා. මුලින්ම කතාකරන්නෙ අතිශයින් ම සාමාන්‍ය දේවල්. පස්සෙ පස්සෙ විශේෂ කතාබහ ඇතිවෙනවා. fit  වෙනවා.ෂහ්.. පට්ට පොර.. මාර චරිතයක්... මෙහෙම එකෙක් මට set  වෙලා ම නෑ.. මගෙ අදහස්මයි... මූ තමයි මනුස්සයා....!අඬනවා, හිනාවෙනවා, දුක සැප බෙදා ගන්නවා... කල් යනකොට මුලින් නොකියපුවා ටික ටික, එක දෙක කියන්න ගන්නවා. ගෙවල්වල ප්‍රශ්න, අම්මලගේ රණ්ඩු, ප්‍රේම කතා .. කෝටියයි !!අන්තිමට බලනකොට මුළු ආත්මෙම වමාරලා මං... ආත්මගත, හෘදයාංගම බැඳීමක් ඇතිවෙලා..!ඌට ගැහුවොත් – රිදෙන්නෙ මටඌට රිදුණොත් – අඬන්නෙ මම...!ෂහ්..! මෙහෙම බැඳීම් තියෙනවද යකෝ කාටවත්? මං තමයි පින් කරලා තියෙන්නෙ..!අනෙත් අය ඌ ගැන හිතන විදිය ධනාත්මක කරන්න නොකරපු දෙයක් නෑ... නොකාපු කට්ටක් නෑ.. අම්මපල්ලයිත් කිව්වා!අන්තිමට !!වැටහෙනවා. එකට ලැගලා ඉද්දි මං පිළිකුල් කරන, නරකයි කියලා අදහන ගතිගුණ මං දැක්කා.පරක්කු වැඩියි. ඒ බොක්කනේ..! මං කියපුවා අතිශය සාමාන්‍ය දේ විදියට වටහා ගත්ත, හදවතට නොගත්ත බොක්කනේ...!මේ තරම් එකට ඉඳලත් මාව තේරුම් නොගත්ත, මං අදහපු මගෙ දෙවියනේ..!.. අපේ බැඳීමේ වටිනාකම නොදැනුණ මගෙ පණනේ...ඔන්න දැං...,අඬන්න කඳුළුත් නෑ, කියන්න දේකුත් නෑ...ඉතිං දැන් මට මාව ම මරාගෙන කන්න හිතෙනවා.මිනිස්සුන්ව තේරුම් ගත්තා ආයෙත්.. මේ අන්තිම මෝඩකම කියල හිතාගත්තා. දුරස් වුණා හිතින්. තනිකම සැපයි!!”ඇයි යකෝ මෙහෙම කළේ?” මං අහන්නෙ නෑ.”උඹට පුළුවන් නම් මටත් පුළුවන්” කියලා ඒකම කරන්නෙ නෑ.මොකද මං ඌට මෛත්‍රී කරන නිසා. ඌට හරියන්නම ඕනෙ. අවංක මනුස්ස බැඳීමක වටිනාකම තේරුම් ගන්න, තම තමන්ගේ ආත්ම සුද්ද කරගන්න හැමෝටම වාසනාව ලැබෙන්න ඕනෙ...!  - ගම්පහ රත්නාවලී බාලිකා විදුහලේ සංජුලා පීටර්ස්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>01</month>
      <day>20</day>
    </date>
    <link>http://www.silumina.lk/2013/01/20/_art.asp?fn=aj1301201</link>
    <topic>කොමර්ෂල් බැංකුවෙන් කිරි වෙහෙරට කෞතුකාගාරයක්</topic>
    <author/>
    <content>කොමර්ෂල් බැංකුවෙන් කිරි වෙහෙරට කෞතුකාගාරයක්මහින්ද රාජපක්ෂ ජනාධිපතිතුමා කෞතුකාගාර ගොඩනැගිල්ල විවෘත කරමින්. ජනාධිපති ආර්යා ශිරන්ති රාජපක්ෂ මැතිනිය, ඌව පළාතේ ප්‍රධාන අමාත්‍ය ශෂින්ද්‍ර රාජපක්ෂ, කොමර්ෂල් බැංකුවේ ආයතනික සමාජ වගකීම් භාරයේ සභාපති ලක්ෂ්මන් හුළුගල්ල සහ කොමර්ෂල් බැංකුවේ කළමනාකාර අධ්‍යක්ෂ / ප්‍රධාන විධායක නිලධාරී රවී ඩයස් මහත්වරු ද මෙහි වෙති.කතරගම කිරි වෙහෙර පරිශ්‍රයේ කොමර්ෂල් බැංකුව විසින් ඉදිකළ කෞතුකාගාර ගොඩනැගිල්ල පසුගියදා මහින්ද රාජපක්ෂ ජනාධිපතිතුමා විසින් උත්සවාකාරයෙන් විවෘත කරනු ලැබීය.වසර ගණනාවක් පුරා කිරි වෙහෙර පූජා භූමියේ දී කළ කැණීම් වලදී හමුවූ පුරා විද්‍යා වටිනාකමක් සහිත දෑ ආරක්ෂාකාරීව තැන්පත් කිරීම සඳහා එම ගොඩනැඟිල්ල භාවිත කෙරේ.මෙයින්, මෙම පූජා භූමියට පිවිසෙන වන්දනාකරුවන්ට මෙන්ම සංචාරකයින්ට ශ්‍රී ලාංකීය උරුමය හා සංස්කෘතිය විදහා දැක්වීම පිණිස ඉවහල් වෙයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>01</month>
      <day>20</day>
    </date>
    <link>http://www.silumina.lk/2013/01/20/_art.asp?fn=aj1301202</link>
    <topic>ස්වයං රැකියා නියුක්තිකයන්ට කල් බදු ක්‍රමයට ත්‍රී රෝද රථ</topic>
    <author/>
    <content>ස්වයං රැකියා නියුක්තිකයන්ට කල් බදු ක්‍රමයට ත්‍රී රෝද රථස්වයං රැකියා නියුක්තිකයන්ගේ සංගමයේ ව්‍යාපෘතියක් යටතේ එහි සාමාජිකයන්ට කල් බදු ක්‍රමයට ත්‍රී රෝද රථ ලබා දීමේ දෙවන අදියර සඳහා ඔරියන්ට් ෆයිනෑන්ස් සමාගම සහ ඊඍඉ ලංකා සමාගම සිය දායකත්වය සපයයි.දිවි නැඟුම වැඩසටහනේ සමීක්ෂණය යටතේ ක්‍රියාත්මක වන, ස්වයං රැකියා නියුක්තිකයන්ගේ අභිවෘද්ධිය උදෙසා පිහිටුවා ඇති “ස්වයං රැකියා නියුක්තිකයන්ගේ සංගමය” හරහා මූල්‍යමය සහයෝගය අවශ්‍ය පුද්ගලයන් තෝරා ඔවුන්ට ස්වයං රැකියා ඇරැඹීම පිණිස ණය පහසුකම් ලබා දීම සිදු කරයි.එම ක්‍රියාවලිය තවදුරටත් සාර්ථක හා පහසු කරවමින්ඊඍඉ ලංකා සමාගම විසින් එම සංගමයේ ණය පහසුකම් අවශ්‍ය සාමාජිකයන් හට ත්‍රී රෝද රථ ලබා දීම පසුගිය දෙසැම්බර් 31 වන දා සිදු කරන ලදී.මෙහිදී සුදුසුකම් ලත් සාමාජිකයින් 103 දෙනෙකු සඳහා ත්‍රී රෝද රථ ලබා දුන් අතර එහි මූල්‍ය සබඳකරු ලෙසින් ඔරියන්ට් ෆයිනෑන්ස් සමාගම කටයුතු කරන ලදී. පහසු ගෙවීමේ ක්‍රමයට ලබා දුන් මෙම ත්‍රී රෝද රථ සඳහා හිමිකරුවන් වෙත කඩිනමින් ලීසිං පහසුකම් සැපයීමට ඔරියන්ට් ෆයිනෑන්ස් සමාගම සමත් විණි.මේ ව්‍යාපෘතිය ක්‍රියාත්මක කිරීමේ අවස්ථාවට ඛණිජ තෙල් අමාත්‍ය සුසිල් පේ‍්‍රමජයන්ත, කොළඹ නගරාධිපති ඒ. ජේ. එම්. මුසම්මිල්, ස්වයං රැකියා ඬයුක්තිකයන්ගේ සංගමයේ සභාපති මහින්ද කහඳගම, ඔරියන්ට් ෆයිනෑන්ස් ප්‍රධාන විධායක නිලධාරී රජීව බණ්ඩාරනායක සහ ඊඍඉ ලංකා හි ප්‍රධාන විධායක නිලධාරී සම්පත් අගලවත්ත මහත්වරු සහභාගි වූහ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>01</month>
      <day>20</day>
    </date>
    <link>http://www.silumina.lk/2013/01/20/_art.asp?fn=aj1301203</link>
    <topic>නව වසරේ පළමු ගනුදෙනුව</topic>
    <author/>
    <content>නව වසරේ පළමු ගනුදෙනුවජාතික ඉතිරි කිරීමේ බැංකුවේ ලෝක වෙළෙඳ මධ්‍යස්ථාන ශාඛාව 2013 වසරේ සුබ මොහොතින් ගනුදෙනු ආරම්භ කළ අවස්ථාව, ගනුදෙනුකාරිනියක වන අජන්තා ද සිල්වා මහත්මිය නව වසරේ පළමු ගනුදෙනුවට එක්වූවා ය. එම අවස්ථාවට ශාඛාවේ කළමනාකරු ඒ.පී.එම්. නියුමුඩීන් මහතා සහ දෙවන නිලධාරිනී එම්.ඒ.ඩී. නිසංසලා මහත්මිය ද වූහ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>01</month>
      <day>20</day>
    </date>
    <link>http://www.silumina.lk/2013/01/20/_art.asp?fn=aj1301204</link>
    <topic>කීර්ති කොටගමට ජගත් සම්මානයක්</topic>
    <author/>
    <content>කීර්ති කොටගමට ජගත් සම්මානයක්Enterprise Asia හී සභාපති එන්.පී.විලියම් මහතා විසින් කීර්ති බණ්ඩාර කොටගම මහතාට සම්මානය පිරිනමන ලද අවස්ථාව.දිල්ලියේ පැවැති Asia Responsible Entrepreneurship Awards සම්මාන උලෙළ සී.අයි.සී. කෘෂි ව්‍යාපාරයේ කළමනාකාර අධ්‍යක්ෂ /ප්‍රධාන විධායක නිලධාරි කීර්ති බණ්ඩාර කොටගම මහතාට Responsible  Business Leader in South Asia සම්මානයෙන් පුදනු ලැබීය.එම සම්මානය ප්‍රදානය කරනු ලැබූයේ ව්‍යවසායකත්ව ප්‍රවර්ධනය සඳහා වූ Enterprise Asia ආසියානු කලාපීය ආයතනය විසිනි. එම කීර්තිමත් සම්මානයට හිමිකම් කියූ එකම ශ්‍රී ලාංකිකයා කීර්ති කොටගම මහතා වන අතර වෛද්‍ය ප්‍රතාප් සී.රෙඩ්ඩි මහතා ද මෙම අංශයෙන් සම්මාන පිදුමට ලක්විය.එම සම්මානය සඳහා නිර්දේශ කිරීමේදී කොටගම මහතා විසින් කෘෂි ව්‍යාපාර ක්‍ෂේත්‍රයේ උද්ගමනයට මෙන්ම නව පෙරළිකාර හඳුන්වාදීම් සහ ඒ සඳහා කළ කැපවීමත් ශ්‍රී ලාංකික ග්‍රාමීය ආර්ථිකය ඉහළ නැංවීම සහ සී.අයි.සී. කෘෂි ව්‍යාපාරය ශ්‍රී ලාංකික කෘෂි ව්‍යාපාර ක්‍ෂේත්‍රයේ ප්‍රමුඛ ස්ථානයකට ගෙන ඒමට කළ සේවයත් ඇගයීමට ලක්වී ඇත. කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>01</month>
      <day>20</day>
    </date>
    <link>http://www.silumina.lk/2013/01/20/_art.asp?fn=aj1301205</link>
    <topic>ඩයලොග් ප්‍රථම වාණිජ 4 G - LTE සේවාව හඳුන්වාදෙයි</topic>
    <author/>
    <content>ඩයලොග් ප්‍රථම වාණිජ 4 G - LTE සේවාව හඳුන්වාදෙයිඩයලොග් ආසිආටා සමූහයේ ස්ථාවර දුරකථන සේවාව වන ඩයලොග් බ්‍රෝඩ්බෑන්ඩ් නෙට්වර්ක්ස් විසින් කොළඹ නගරය තුළ වාණිජ LTE සේවාව ස්ථාපනය කිරීමත් සමඟින් ශ්‍රී ලංකාවේ විදුලි සන්දේශන ක්ෂේත්‍රය 4  G  යුගයකට පා තැබීය.ඩයලොග්හි අතිනවීන බ්‍රෝඩ්බෑන්ඩ් ජාලය 4 වන පරපුරේ TD - LTE තාක්ෂණය මත පදනම් ව ඇති අතර ශ්‍රී ලාංකික ගෘහස්ථ හා ව්‍යවසායික පාරිභෝගිකයින් වෙත ගුණාත්මක බවින් ඉහළ ස්ථාවර බ්‍රෝඩ්බෑන්ඩ් සේවා සැපයුම්කරු ද වේ. නුදුරු අනාගතයේදී ඩයලොග් LTE ජාලය ශ්‍රී ලංකාවේ ප්‍රධාන නගර සහ ප්‍රදේශ ආවරණය කරනු ඇත.නවතම අධිවේගී රැහැන් රහිත බ්‍රෝඩ්බෑන්ඩ් තාක්ෂණයෙන් බලාත්මක ඩයලොග් LTE ජාලය මගින් ශ්‍රී ලාංකික පාරිභෝගිකයින්ට අවශ්‍ය ගෘහස්ථ හෝ කාර්යාලයීය බ්‍රෝඩ්බෑන්ඩ් පහසුකම් සපයාදෙනු ලැබේ.ගෘහස්ථ/ කාර්යාලයීය WI - FI ආවරණය ස්ථාවර පහසුකමක් වශයෙන් පිහිටා ඇති අතර ඩයලොග් L-TE  ජාලය මගින් ටැබ්ලට්, ස්මාර්ට් ෆෝන් සහ ලැප්ටොප් වැනි රැහැන් රහිත උපාංග ඔස්සේ ගෘහස්ථ හා කාර්යාලයීය අධිවේගී අන්තර්ජාල සම්බන්ධතාවය ලබාගත හැක.එසේ ම LTE ටර්මිනලය ඔස්සේ පරිගණක සහ මුද්‍රණ යන්ත්‍ර වැනි LAN සහ Smart TV  සබඳතා ලබාගැනීම සඳහා ද භාවිතා කළ හැකිය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>01</month>
      <day>20</day>
    </date>
    <link>http://www.silumina.lk/2013/01/20/_art.asp?fn=aj1301206</link>
    <topic>කලා පොළ 2013 26 - 27 දිනවල</topic>
    <author/>
    <content>කලා පොළ 2013 26 - 27 දිනවල“කලා පොළ” එළිමහන් කලා සල්පිල 20 වැනි වරටත් කොළඹ නෙළුම් පොකුණ මාවත පදික වේදිකාවේ දී පැවැත්වීමට කටයුතු යොදා ඇත.කලා පොළ 2013 සමාරම්භය ශ්‍රී ලංකාවේ හා මාලදිවයිනේ ප්‍රංශ තානාපතිනි ක්‍රිස්ටීන් රොබිෂොන් මහත්මියගේ ප්‍රධානත්වයෙන් සිදුකිරීමට නියමිතය.මේ 26 හා 27 දෙදින පුරාවට මෙම අසිරිමත් කලා සැණකෙළිය පැවැත්වේ.මෙවර කලා පොළ තුළ නව අංග ගණනාවක්ම දක්නට ලැබේ. කලා වෙන්දේසිය, කලාව පිළිබඳ මහජන දේශන මාලාව, ළමයින්ගේ කලා වැඩමුළු සහ සංස්කෘතික විනෝද උලෙළ මේ අතර වේ.එසේම විශේෂ අවශ්‍යතා ඇති දූ දරුවන් වෙනුවෙන් ද ඔවුන්ගේ චිත්‍ර හැකියා වෙනුවෙන් වූ විශේෂ වැඩසටහනක් ද මෙහිදී පවත්වනු ලැබේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>01</month>
      <day>20</day>
    </date>
    <link>http://www.silumina.lk/2013/01/20/_art.asp?fn=aj1301207</link>
    <topic>නේචර් සීක්‍රට් විකුණුම් බළකායට නවීන තාක්ෂණය</topic>
    <author/>
    <content>නේචර් සීක්‍රට් විකුණුම් බළකායට නවීන තාක්ෂණයනේචර්ස් බියුටි ක්‍රියේෂන්ස් ආයතනයේ සභාපති/ කළමනාකාර අධ්‍යක්ෂ සමන්ත කුමාරසිංහ මහතා විසින් ටැබ් පරිගණකයක් ලබා දුන් අවස්ථාව.’Nature’s Secret’s නිෂ්පාදනය කර අලෙවි කරන නේචර්ස් බියුටි ක්‍රියේෂන්ස් ආයතනයේ විකුණුම් බළකායේ කටයුතු කාර්යක්ෂම කරමින් අතිනවීන තොරතුරු තාක්ෂණ පහසුකම් ලබාදී තිබේ.සියයට අධික පිරිසකගෙන් සමන්විත සිය විකුණුම් බළකායට නවීනතම ටැබ් පරිගණක ලබාදෙමින්, ‘Nature’s Secret’s විකුණුම් කටයුතු කාර්යක්ෂම කිරිම මඟින් පාරිභෝගිකයන්ට උපරිම සේවාවක් ලබාදීමට පියවර ගෙන ඇත.මෙම නවීනතම තොරතුරු තාක්ෂණ පහසුකම් නිසා විකුණුම් නියෝජිතයන්ට සිය ඇණවුම් ලබාගත් සැණින්, බෙදාහැරීමේ මධ්‍යස්ථානයට හා ප්‍රධාන කාර්යාලයට ඔන්ලයින් මාර්ගයෙන් දැනුවත් කළ හැකියි. ඒ නිසා කඩිනමින් අදාළ ඇණවුම ලබාදීමේ හැකියාව පවතින අතර විකුණුම් තොරතුරු ද දෛනිකව යාවත්කාලීන කිරීමට ප්‍රධාන කාර්යාලයට හැකියාව ලැබෙයි.ටැබ් පරිගණක භාවිතයෙන් ඇණවුම් ලබාගැනීම, ලිපි ද්‍රව්‍ය භාවිතයෙන් තොරව සිදුවන නිසා එය පරිසර සුරැකීමට ද ඉවහල් වේ. මෙම ඇණවුම් ලබාගැනීමේ ස්වයංක්‍රීය පරිගණක සන්නිවේදන පද්ධතිය Ceylon Linux ආයතනයන් නිර්මාණය කරන ලදී. කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>01</month>
      <day>20</day>
    </date>
    <link>http://www.silumina.lk/2013/01/20/_art.asp?fn=aj1301208</link>
    <topic>බේබි ෂෙරම් බිග් හාට් ව්‍යාපෘතියට ලෝක ශූරයෝ එක් වෙති</topic>
    <author/>
    <content>බේබි ෂෙරම් බිග් හාට් ව්‍යාපෘතියට ලෝක ශූරයෝ එක් වෙතිකොළඹ එන්සීසී ක්‍රීඩා පිටියට රැස්වූ ක්‍රිකට් ලෝලීන්ට පසුගියදා අත්දැකීමක් විඳගැනීමට අවස්ථාව ලැබිණි. 1996 ක්‍රිකට් ලෝක ශූරතාවය දිනාගත් ශ්‍රී ලංකා කණ්ඩායමේ සාමාජිකයෝ එදින විශේෂ ප්‍රදර්ශන ක්‍රිකට් තරගයකට ස්වේච්ඡාවෙන් සහභාගි වූහ.බේබි ෂෙරමි ‘බිග් හාට්’ ව්‍යාපෘතියේ දායකත්වය ලබන ‘නැණ දිරිය’ වැඩසටහනට අවශ්‍ය මහජන ආධාර ලබා ගැනීමේ අරමුණින් එම 20 - 20 තරගය පැවැත්විණි.96 ලෝක කුසලානය දිනාගත් කණ්ඩායමේ සාමාජික සහ ‘බිග් හාට්’ ව්‍යාපෘති තානාපති රොෂාන් මහානාම මහතා තරග පිළිබඳ කලින් පැවැති මාධ්‍ය හමුවේදී අදහස් දක්වමින් “වසර 17 කට පසු අප නැවත වරක් එකතු වන මේ අවස්ථාව ඉතාම සුවිශේෂී වෙනවා.ශ්‍රී ලංකාවෙන් පිට සිටින ක්‍රීඩකයින් පවා මේ අවස්ථාවට පැමිණ ස්වේච්ඡාවෙන් මෙම උදාර කාර්යයට දායක වෙනවා. 1996 දී ඔවුන් ශ්‍රී ලංකාවට විශාල ගෞරවයක් රැගෙන ආවා. නැවත වරක් ශ්‍රී ලාංකීය ළමා පරපුර සහ සමාජයට ඇති තම බැඳීම පෙන්නුම් කරන්නට ඔවුන් එකමුතු වී තිබෙනවා.ශ්‍රී ලාංකීය ළමා පරපුරේ අධ්‍යාපනික අවශ්‍යතා ඉටු කිරීම වෙනුවෙන් ‘බිග් හාට්’ ව්‍යාපෘතිය සුවිශේෂ කාර්ය භාරයකට අඩිතාලම දමා තිබෙනවා” යනුවෙන් පැවසීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>01</month>
      <day>20</day>
    </date>
    <link>http://www.silumina.lk/2013/01/20/_art.asp?fn=aj1301209</link>
    <topic>දාන මුදල දෙගුණ කරන ළමා ඉතුරුම් ගිණුම ‘හරි’</topic>
    <author/>
    <content>දාන මුදල දෙගුණ කරන ළමා ඉතුරුම් ගිණුම ‘හරි’ළමා ඉතුරුම් ගිණුම් සංකල්පයෙහි විප්ලවීය වෙනසක් සිදුකරමින් කොමර්ෂල් ක්‍රෙඩිට් විසින් ‘හරි’ ළමා ඉතුරු ගිණුම හඳුන්වා දෙනු ලබයි.මේ ගිණුමේ ඇති විශේෂත්වය නම් සියලු ‘හරි’ ළමා ගිණුම්වල තැන්පත් කරන මුදලට සමාන මුදලක් අප විසින් ද ලබා දෙනු ලබන අතර එය වයස් සීමාව අනුව වෙනස් වීමයි.තව ද දැනටමත් කොමර්ෂල් ක්‍රෙඩිට් හි ගිණුම් හිමියන් වී සිටින අය සඳහා සුවිශේෂී ප්‍රතිලාභ පිරිනමමින් ‘හරි’ ළමා ඉතුරු ගිණුම ඇරැඹීමට පියවර ගෙන තිබේ.කොමර්ෂල් ක්‍රෙඩිට් හි ප්‍රධාන විධායක නිලධාරී රොෂාන් එගොඩගේ මහතා මෙසේ කියා සිටියේය. “හෙට දවසේ වැඩිහිටියන් ලෙසින් සමාජයට එක්වන අද දවසේ ළමා පරපුර වෙනුවෙන් යමක් ලබා දෙන්නට අපිට හැකිවීම ගැන අප හදවතින්ම සතුටු වෙනවා.සිය ළමා අවධියේ සිට වයස අවුරුදු 18 සම්පූර්ණ වන තෙක්ම සුවිශේෂී ප්‍රතිලාභ ලබා දෙන ‘හරි’ ළමා ඉතුරුම් ගිණුම, මෙරට මවුපියන් හා දරුවන්යන දෙපාර්ශ්වයටම ඉතා ප්‍රයෝජනවත් වන බව අපට විශ්වාසයි.”කොමර්ෂල් ක්‍රෙඩිට් සභාපති සිසිල් පෙරේරා ගිණුම් හිමි සිඟිත්තෙකුට තිළිණයක් පිරිනමමින්. රොෂාන් එගොඩගේ මහතා ද මෙහි සිටී.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>01</month>
      <day>20</day>
    </date>
    <link>http://www.silumina.lk/2013/01/20/_art.asp?fn=aj13012010</link>
    <topic>සෙලින්කෝ ලයිෆ් පුහුණු මධ්‍යස්ථානය ඇරේ</topic>
    <author/>
    <content>සෙලින්කෝ ලයිෆ් පුහුණු මධ්‍යස්ථානය ඇරේසෙලින්කෝ ලයිෆ් සමාගම සිය කාර්ය මණ්ඩලය සහ විකුණුම් බළකාය වෙනුවෙන් පුහුණු මධ්‍යස්ථානයක් පිහිටුවීම සඳහා මෙරට බ්‍රිතාන්‍ය යුගයට අයත් ගොඩනැඟිල්ලක් මිලදී ගෙන ඇත.කොළඹ 5 ගවර් වීදියේ පිහිටි පුහුණු මධ්‍යස්ථානය සෙලින්කෝ ලයිෆ් කළමනාකාර අධ්‍යක්ෂ සහ ප්‍රධාන විධායක නිලධාරි, ආර්.රෙන්ගනාදන් මහතා විසින් උත්සවාකාරයෙන් විවෘත කරනු ලැබුවේ සමාගමේ 25 වැනි සංවත්සරය සැමරීමට සමගාමීවය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>01</month>
      <day>20</day>
    </date>
    <link>http://www.silumina.lk/2013/01/20/_art.asp?fn=aj13012011</link>
    <topic>වෝකර්ස් ඉංජිනේරු සමාගම මිලියන 200ක ආයෝජනයක</topic>
    <author/>
    <content>වෝකර්ස් ඉංජිනේරු සමාගම මිලියන 200ක ආයෝජනයකකොළඹ ඉංජිනේරු සේවා හා වෝකර්ස් ඉංජිනේරු සමාගමේ ප්‍රධාන මෙහෙයුම් නිලධාරි කිරාන් අතපත්තු මහතා 2012 ජාතික ව්‍යාපාර විශිෂ්ටත්ව සම්මාන උලෙළේ දී සිය 47 වැනි සම්මානය ලබා ගැනීමට සමත් විය.සියඹලාපේ පිහිටි වෝකර්ස් සමාගමේ බැර ඉංජිනේරු කම්හල වැඩිදියුණු කිරීම සඳහා වෝකර්ස් සමාගම රුපියල් මිලියන 200කට ආසන්න මුදලක් ආයෝජනය කිරීමට සූදානමින් සිටින බව ඔහු පවසයි.මේ කර්මාන්ත ශාලාවේ යන්ත්‍ර සූත්‍ර 50ක් පමණ පවතින අතර 200කට වැඩි කාර්ය මණ්ඩලයක් එහි සේවය කරති.වෝකර්ස් සමාගම එසේ කම්හල වැඩි දියුණු කිරීමට අවධානය යොමා ඇත්තේ එහි සන්නයන අංශයේ වර්ධනය හා තවත් සංවර්ධන ව්‍යාපෘති කීපයක්ම ක්‍රියාත්මක වෙද්දී බැර ඉංජිනේරු සහායක සේවා සඳහා විශාල ඉල්ලුමක් පැවතීම නිසාය. තවද එමඟින් MTD වෝකර්ස් සමාගම ශ්‍රී ලංකාවේ විශාලම ඉංජිනේරු කර්මාන්ත ශාලාව බවට පත්කිරීම ද අභිප්‍රාය බව ඔහු පැවසීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>01</month>
      <day>20</day>
    </date>
    <link>http://www.silumina.lk/2013/01/20/_art.asp?fn=aj13012012</link>
    <topic>ගනුදෙනු අඩු වුවත් මිලියනය ඉක්මවා කොටස් අලෙවි වූ සමාගම් ඉහළට</topic>
    <author>තාරක වික්‍රමසේකර</author>
    <content>ගනුදෙනු අඩු වුවත් මිලියනය ඉක්මවා කොටස් අලෙවි වූ සමාගම් ඉහළටපසුගිය සිකුරාදා (11) කොටස් වෙළෙඳ පොළ නිමාවට පත්වූයේ ගනුදෙනු 4147 ක් දක්වා ඉහළ යමිනි. ඒ පෙර දින ගනුදෙනු 3591 ඉහළ නංවමිනි.ඉකුත් සිකුරාදා එන්වි රිසෝසස් කොටස් 1251182 ක් අලෙවි විය. පෑන් ඒෂියන් පවර් කොටස් 1158000 ක් අලෙවි විය. ටෙක්ස්ටර්ඩ් ජර්සි කොටස් 2205642 ක් ද ෆී‍්‍ර ලංකා කොටස් 1175941 ක් ද අලෙවි විය.මිල ඉහළ යාම් අතින් ගෙස්ටේට්නර් සමාගම කැපී පෙනුණි. ඒ පෙර දිනට සාපේක්ෂව කොටසක මිල රුපියල් 15.10 කින් ඉහළ යමිනි. පෙර දින රුපියල් 205.10 ක් වූ කොටසක මිල රුපියල් 220.20 ක් දක්වා ඉහළ ගියේය.එමෙන්ම ආසිරි සෙන්ට්‍රල් කොටසක මිල ද රුපියල් 17.10 කින් ඉහළ ගියේය. ඒ පෙර දින රුපියල් 231.00 ක් වූ කොටසක මිල රුපියල් 248.10 ක් දක්වා ඉහළ යමිනි. එක් අවස්ථාවක කොටසක මිල රුපියල් 250.00 ක් දක්වා ඉහළ ගොස් තිබුණි.මිල අඩුවීම් අතින් විශාල වෙනසක් පෙන්නුම් කර නොතිබුණි. මේ සතියේ ආරම්භක සඳුදා තෛපොංගල් දිනය යෙදී තිබුණු හෙයින් වෙළෙඳ පොළ ගනුදෙනු සිදුවූයේ නැත.කොමර්ෂල් බැංකුවේ කොටස් 2462780 ක්ද ඩිමෝ කොටස් 3216704 ක් ද පෑන් ඒෂියන් පවර් කොටස් 5106224 ද ෆී‍්‍ර ලංකා කොටස් 1471810 ක් ද අලෙවි කරමින් අඟහරුවාදා කොටස් වෙළෙඳ පොළ ඇරැඹුණි.එහෙත් ගනුදෙනු 3934 ක් දක්වා අඩු විය.මිල ඉහළ යාම් අතරින් කැපී පෙනුණ සිලෝන් ටුබැකෝ සමාගමේ කොටසක මිල රුපියල් 22.90 කින් ඉහළ ගියේය. ඒ පෙර දින රුපියල් 852.00 ක් වූ කොටසක මිල රුපියල් 874.90 ක් දක්වා ඉහළ යමිනි.මිල අඩුවීම් අතුරින් කැපී පෙනුණේ හන්ටර්ස් සමාගමයි. සමාගමේ කොටසක මිල රුපියල් 334.00 සිට රුපියල් 314.00 ක් දක්වා රුපියල් 20.00 කින් අඩුවිය. එහෙත් සමාගමේ කොටසක මිල එදින රුපියල් 340.00 ක් දක්වා ද ඉහළ ගොස් තිබුණි.කොටස් 100 ඉක්මවා අලෙවි වූ සෙසු සමාගම්හි මිල එතරම් ඉහළ හෝ පහළ ගොස් නොතිබුණි.පෙර සතිය අවසානයේ සමස්ත කොටස් මිල දර්ශකය දැක්වුණේ ඒකක 5746.49 ක් ලෙසය. අඟහරුවාදා (15) එම දර්ශකය ඒකක 5750.24 ක් ලෙස දැක්වුණි. එස් ඇන්ඩ් පී එස් එල් 20 දර්ශකය දැක්වුණේ පසුගිය සතියේ ඒකක 3133.87 ක් ලෙස නමුත් එය අඟහරුවාදා ඒකක 3134.32 ක් ලෙස දැක්වුණි.අඟහරුවාදා ගනුදෙනු අඩු වූ නමුත් මිලියනය ඉක්මවා කොටස් අලෙවි වූ සමාගම් ගණන ඉහළ යාම කැපී පෙනුණි. මහ බැංකුවේ උපදෙස් මත ස්ථාවර තැන්පතු පොලී ප්‍රතිශතය අඩු කිරීමත් අධිකරණ ක්ෂේත්‍රයේ අර්බුදය නිමාවට පත්වීමත් නිසා ඉදිරියේ දී වෙළෙඳ පොළ වර්ධනයක් විය හැකි බව කොටස් වෙළෙඳ පොළ විශ්ලේෂකයෝ පවසති.තාරක වික්‍රමසේකරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>01</month>
      <day>27</day>
    </date>
    <link>http://www.silumina.lk/2013/01/27/_art.asp?fn=aa1301271</link>
    <topic>හොරට කිරන හොරු හැමතැනම</topic>
    <author>චන්දන බණ්ඩාර සහ අමල් යශෝමන්</author>
    <content>චන්දන බණ්ඩාර සහ අමල් යශෝමන්වෙළෙඳ ආයතන හා සුපිරි වෙළෙඳසල් බොහොමයක අලෙවියට තබා ඇති පාරිභෝගික ද්‍රව්‍ය ඇසුරුම්වල දක්වා ඇති බර ප්‍රමාණයේ අඩු බව හා ඇතැම් වෙළෙඳුන් හොර තරාදි මඟින් කිරුම් මිනුම් කිරීම අනාවරණය වීමත් සමඟ ඔවුන් කොටු කැර ගැනීමේ මෙහෙයුම් හෙට සිට අරඹන ලෙස සමූපකාර හා අභ්‍යන්තර වෙළෙඳ ඇමැති ජොන්ස්ටන් ප්‍රනාන්දු මහතා මිනුම් ඒකක ප්‍රමිති සේවා දෙපාර්තමේන්තුවට උපදෙස් දී තිබේ.බොහෝ පොදු වෙළෙඳසල් සහ සුපිරි වෙළෙඳසල්වල ඇසුරුම් කරන ලද පාරිභෝගික ආහාර ද්‍රව්‍යවල බර සටහන් කොට තිබුණද එම භාණ්ඩවල සටහන් කොට ඇති බර නොමැති බව ද අනාවරණය වී තිබේ. එමෙන්ම ඇතැම් වෙළෙඳසැල්වල කිරුම් මිනුම් සිදු කිරීමේදී වංචනික ලෙස සකසන ලද තරාදි යොදා ගන්නා බවට සහ විදුලි තරාදි මඟින් කිරුම් මිනුම් සිදු කිරීමේදී වෙළෙඳුන් කූට උපක්‍රම යොදාගෙන අඩු බර සහිත භාණ්ඩ පාරිභෝගිකයින්ට අලෙවි කරන බවට හෙළි වී ඇති බවත් ඇමැතිවරයා කියයි.හොර තරාදි මඟින් කිරුම් මිනුම් සිදු කළ වෙළෙඳුන් දහසකට පමණ පසුගිය මාස හයක කාලයේදී නඩු පවරා ඇති බවත් ඉදිරියේදී පාරිභෝගිකයාට උපරිම සාධාරණය ඉටු කිරීම සහ නිසි බරින් යුතු භාණ්ඩ පාරිභෝගිකයාට ලබා දීම සඳහාත් වෙළෙඳ අමාත්‍යාංශය ඍජුව මැදිහත් වන බවද ඇමැතිවරයා අවධාරණය කෙළේය.තරාදි පඩි යොදා බඩු කිරන වෙළෙඳුන්ගෙන් ග්රෑම් 500 බරට කිරා පාරිභෝගිකයාට භාණ්ඩ ලබා දී ඇත්තේ ග්රෑම් 350 සහ 400 බරට බව අනාවරණය වී තිබේ. ගිය සතියේදී කොළඹ නගරයේ එක් දිනකදී සිදු කළ වැටලීමකින් හොරට කිරුම් මිනුම් සිදු කළ වෙළෙඳුන් තිස් දෙනකුට නඩු පවරා තිබේ.අනුමැතිය ලබා මුද්‍රා තැබූ තරාදි පඩි භාවිත කළ යුතු වුවත් වැඩි පිරිසක් සන්තකයේ තිබී ඇත්තේ පිළිගත් තරාදි පඩි නොවේ.කොළඹ මැනිං වෙළෙඳසල, නාරාහේන්පිට, බොරැල්ල දෙමටගොඩ, දෙහිවල ඇතුළු ප්‍රදේශ රැසකින් හොරට කිරන වෙළෙඳුන් පිළිබඳ පැමිණිලි ලැබී තිබුණි.මෙවැනි සිදුවීම් ගැන පැමිණිලි ලද සැණින් ක්‍රියාත්මක වන බව මිනුම් ඒකක ප්‍රමිති හා සේවා දෙපාර්තමේන්තුවේ ප්‍රධාන කාර්යාලයේ කාර්ය භාර නිලධාරි ඹ්.ඩී. ප්‍රේමසිරි මහතා “සිළුමිණට” කීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>01</month>
      <day>27</day>
    </date>
    <link>http://www.silumina.lk/2013/01/27/_art.asp?fn=aa1301272</link>
    <topic>සතොසින් ලාබෙට එළවළු</topic>
    <author>නිහාල් පී. අබේසිංහ</author>
    <content>නිහාල් පී. අබේසිංහඑළවළු මිල අවම කිරීම සඳහා රජය විධිමත් වැඩපිළිවෙළ රැසක් ක්‍රියාවට නංවයි.මෙහි ප්‍රථම පියවර ලෙස සතොස ශාඛා මඟින් සහන මිලට එළවළු විකිණීම අද සිට අරඹන බව සමූපකාර හා අභ්‍යන්තර වෙළෙඳ ඇමැති ජොන්ස්ටන් ප්‍රනාන්දු මහතා පවසයි.ඒ සමගම අනවශ්‍ය ලෙස සංවිධානාත්මක ලෙස එළවළු මිල ඉහළ යාම වැළැක්වීමට පාරිභෝගික ආරක්ෂක අධිකාරියේ නිලධාරිහුද හිටි අඩියේ කඩා පැනීම් සෝදිසි කිරීම් සිදු කරන බව ද ඇමැතිවරයා පැවසීය. මේ අතර එළවළු කිසි විටෙකත් පිටරටින් ගෙන්වන්නේ නැති බවත් පසුගිය දිනවල පැවති නියඟය හා පසුව ඇතිවූ ගංවතුර නිසා එළවළු අස්වැන්න අඩුවූ බව ගොවිජන සේවා හා වනජීවී ඇමැති එස්.එම්. චන්ද්‍රසේන මහතා පවසයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>01</month>
      <day>27</day>
    </date>
    <link>http://www.silumina.lk/2013/01/27/_art.asp?fn=aa1301273</link>
    <topic>බේත් බාල නම් වැඩ වරදී</topic>
    <author>සුනිල් දයා අල්විස්</author>
    <content>සුනිල් දයා අල්විස්ඖෂධ තත්ත්වය පහත වැටීම නියමිත පිරිවිතරවලට අනුකූල නොවීම සැපයුම් අඩුකිරීම සහ නියමිත කාලයට සැපයුම් නොකිරීම සිදු කළහොත් එවැනි ඖෂධ නිෂ්පාදකයන්ගෙන් හා බෙදා හරින්නන්ගෙන් එම ඖෂධවල වටිනාකම මෙන් සියයට සියයක මුදලක් ආපසු අයකර ගැනීමටත් ඊට අමතරව ඖෂධ වටිනාකම අනුව පරිපාලන වියදම් පියවීම පිණිස තවත් සියයට විසි පහක මුදලක් අය කිරීමටත් සෞඛ්‍ය අමාත්‍යාංශය පියවර ගෙන ඇත. ප්‍රමිතියෙන් තොර බාල වර්ගයේ ඖෂධ වෙළෙඳපොළට නිකුත් කිරීම වළක්වා ගැනීම සඳහා ඖෂධ සම්බන්ධයෙන් ක්‍රියාකාරී සැලැස්මක් ද මේ වනවිට සෞඛ්‍ය අමාත්‍යාංශය ක්‍රියාවට නංවා තිබේ.රජයේ රෝහල්වලට අවශ්‍ය කරන තත්ත්වයෙන් උසස් ඖෂධ ගෙන්වීමේදී ඒවා ලැයිස්තුගත කිරීම සඳහා සෞඛ්‍ය අමාත්‍යාංශය මේ වනවිට කමිටුවක් ද පත්කර තිබේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>01</month>
      <day>27</day>
    </date>
    <link>http://www.silumina.lk/2013/01/27/_art.asp?fn=aa1301274</link>
    <topic>සරසවියට නවක සිසුන් බඳවා ගැනීම මාර්තු 27දා</topic>
    <author/>
    <content>සරසවිවලට නවක ශිෂ්‍යයන් බඳවා ගැනීම මාර්තු 27 වැනිදා සිදු කරන බව උසස් අධ්‍යාපන ඇමැති එස්.බී.දිසානායක මහතා පවසයි.සරසවිවලට අලුත් ශිෂ්‍යයන් බඳවා ගැනීම පසුගිය ඔක්තෝබර් මාසයේ දී සිදුකිරීමට නියමිතව තිබුණත් ඉසෙඩ් ස්කෝර් අවුල නිසා එම කටයුතු මේ දක්වා ප්‍රමාද විය.සරසවිවලට ශිෂ්‍යයන් බඳවාගැනීමේ කඩයිම් ලකුණු ලබන සතියේ නිකුත් කරන බව ද ඇමැතිවරයා කීය. 2011 උසස් පෙළ විභාගයේ ඉසෙඩ් ලකුණු පිළිබඳව ඇතිවූ අර්බුදය නිසා ඒ ඒ පාඨමාලා වලට බඳවා ගන්නා කඩයිම් ලකුණු නිකුත් කිරීම ද මෙතෙක් ප්‍රමාදව පැවැතිණි.ඉසෙඩ් ලකුණු සම්බන්ධයෙන් ශ්‍රේෂ්ඨාධිකරණය ලබාදුන් තීන්දුව අනුව සාමාන්‍යයෙන් සරසවිවලට බඳවාගන්නා ශිෂ්‍ය පිරිසට අමතරව තවත් පන්දහසකට වැඩි ශිෂ්‍ය පිරිසක් බඳවා ගැනීමට සිදුවී ඇත. මේ අනුව මේ වසරේ බඳවා ගන්නා ශිෂ්‍ය සංඛ්‍යාව 26000ක් පමණ වනු ඇත.මේ සිසු පිරිස සඳහා සරසවිවල දේශනාගාර ඇතුළු පහසුකම් වැඩි කරමින් අලුත් පීඨ කීපයක් ද ඇතිකරන බව කී උසස් අධ්‍යාපන ඇමැතිවරයා මේ සඳහා ජනාධිපතිතුමා අමතර රුපියල් මිලියන 5000 ක මුදලක් ලබා දී තිබෙන බව ද කීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>01</month>
      <day>27</day>
    </date>
    <link>http://www.silumina.lk/2013/01/27/_art.asp?fn=aa1301275</link>
    <topic>ටෙලිමේල් ඇවිත්</topic>
    <author>තාරක වික්‍රමසේකර</author>
    <content>තාරක වික්‍රමසේකරමහජනතාවට තම පණිවුඩ කඩිනමින් යැවීම සඳහා දැන් ‘ටෙලිමේල්’ සේවාව ආරම්භ කර ඇතැයි තැපැල්පති රෝහණ අබේරත්න මහතා ‘සිළුමිණ’ ට කීය. දැනට භාවිතා වන විදුලි පණිවුඩ සේවාවෙන් කරනු ලබන කාර්යය එලෙසින් ම ටෙලි මේල් සේවාව මඟින් සිදු කෙරෙන බව ද ඒ මහතා පෙන්වා දෙයි.තැපැල් දෙපාර්තමේන්තුවේ පූර්ණ අධිකාරි බලය යටතේ ටෙලිමේල් සේවාව ක්‍රියාත්මක වන අතර විදුලි පණිවුඩයක් යැවීමට දෙපාර්තමේන්තුවට රුපියල් 250 ක් පමණ වැය වන බවත් එහෙත් දෙපාර්තමේන්තුවට ලැබෙන්නේ රුපියල් 3 ක් වැනි සුළු මුදලක් බව ද අබේරත්න මහතා පෙන්වා දෙයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>01</month>
      <day>27</day>
    </date>
    <link>http://www.silumina.lk/2013/01/27/_art.asp?fn=aa1301276</link>
    <topic>විභාග අසමත් අයටත් උපාධි දෙන කොලීජි</topic>
    <author>සුභාෂිණී ජයරත්න</author>
    <content>සුභාෂිණී ජයරත්නඅ.පො.ස සාමාන්‍ය පෙළ හා උසස් පෙළ අසමතුන්ට තාක්ෂණවේදී උපාධි ලබාදීම සඳහා මේ වසරේ රත්මලාන තාක්‍ෂණ විශ්වවිද්‍යාලයට අනුබද්ධ ‘යුනිවර්සිටි කොලීජි’ 25 ක් ආරම්භ කිරීමට රජය කටයුතු යොදා ඇත. යෞවන කටයුතු හා නිපුණතා සංවර්ධන අමාත්‍යාංශය යටතේ මේ ඉදිකිරීම් කටයුතු සිදුකරන අතර එම ‘යුනිවර්සිටි කොලීජි’ 25 න් 20 ක් රජයේ අනුග්‍රහය යටතේ ද ඉතිරි 5 රජයේ හා පෞද්ගලික අංශ ඒකාබද්ධව ද සිදුකිරීමට නියමිතය.මේ ‘යුනිවර්සිටි කොලීජි’ හරහා වර්ෂයකට උසස් පෙළ හා සාමාන්‍ය පෙළ අසමත් ලක්‍ෂයකට අදියර කිහිපයකින් යුත් උපාධි පුහුණුව සඳහා ඇතුළත් වීමට අවස්ථාව සැලසෙයි.මෙම නව ‘යුනිවර්සිටි කොලීජි’ ඉදිවීමෙන් අනතුරුව රජයේ විශේෂ වැඩපිළිවෙළක් යටතේ මේ වසරේ සිට උසස් පෙළ සමත් එහෙත් විශ්වවිද්‍යාල ප්‍රවේශයට යා නොහැකි ශිෂ්‍යයන් වසරකට 6000 ක්ද මේවාට ඇතුළත් කර ගැනීමට නියමිතයි.රජයේ අනුග්‍රහයෙන් ඉදිකෙරීගෙන යන මෙම ‘යුනිවර්සිටි කොලීජි’ 20 සඳහා රුපියල් මිලියන 3200 ක් වැය කරන අතර මෙම කොලීජි හරහා තාක්‍ෂණ පාඨමාලා 130 ක්ද ශිෂ්‍යයන්ට තෝරා ගැනීමේ අවස්ථාව හිමිවෙයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>01</month>
      <day>27</day>
    </date>
    <link>http://www.silumina.lk/2013/01/27/_art.asp?fn=aa1301277</link>
    <topic>කංසා අල්ලන්න පොලිසියට ඕන තැනකට යන්න පුළුවන්</topic>
    <author/>
    <content>දිවයිනේ කුමන ස්ථානයක හෝ පවත්වාගෙන යන කංසා හේන් වටලා සැකකරුවන් අත්අඩංගුවට ගැනීමේ බලය පොලිසියට පවරා ඇතැයි පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරි ප්‍රිශාන්ත ජයකොඩි මහතා ‘සිළුමිණ’ ට පැවැසීය.ඒ අනුව වනජීවී, පුරාවිද්‍යා හෝ වෙනත් ඕනෑම බලප්‍රදේශයකට අයත් එවැනි නීතිවිරෝධී වගාවන් කරන ස්ථාන වැටලීමේ කටයුතු පොලිස්පති එන්.කේ. ඉලංගකෝන් මහතා ගේ උපදෙස් පරිදි ආරම්භ කොට ඇතැයි ද ඒ මහතා කීය. මේ නව වැඩපිළිවෙළට සමගාමීව ප්‍රථම පියවර යටතේ උඩවලව ජාතික වනොද්‍යානයේ රහසිගතව පවත්වාගෙන යන කංසා හේන් වැටලීම සඳහා පොලිසිය මගින් මහා මෙහෙයුමක් මේ වනවිට දියත් කොට තිබේ.මේ විශේෂ මෙහෙයුමට එක්ව වලාන දූෂණ මර්දන අංශය, පොලිස් විශේෂ කාර්ය බළකාය ද සමඟ මොනරාගල හා ඇඹිලිපිටිය පොලිස් කොට්ඨාසවල නිලධාරීහු ඇතුළු 250 ක පමණ පිරිසක් උඩවලව මහ කැළය පීරමින් සිටිති. මේ වනවිට අක්කර 12 කින් යුත් වපසරියක පිහිටි කංසා හේන් 4 ක් සොයා ගැනීමට හැකිවී ඇතැයි පොලිසිය කියයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>01</month>
      <day>27</day>
    </date>
    <link>http://www.silumina.lk/2013/01/27/_art.asp?fn=aa1301278</link>
    <topic>සියලු අමාත්‍යාංශවලට කාන්තා සහායට නිලධාරිනියන්</topic>
    <author>රමණී සුබසිංහ</author>
    <content>රමණී සුබසිංහසියලුම අමාත්‍යාංශවලට ‘කාන්තා හා ළමා සංවර්ධන කේන්ද්‍ර සහකාර’ නමින් නව නිලධාරිනියන් පත් කිරීමට කටයුතු යොදා ඇතැයි ළමා සංවර්ධන හා කාන්තා කටයුතු ඇමැති තිස්ස කරල්ලියද්ද මහතා පවසයි.මේ නිලධාරිනියන් ලෙස අභ්‍යාසලාභී උපාධිධාරිනියන් බඳවා ගැනීමට කටයුතු කර ඇති අතර ලබන අඟහරුවාදා (29) ඔවුන් අමාත්‍යාංශවලට අනුයුක්ත කිරීමට ද කටයුතු යොදා ඇතැයි ද ඇමැතිවරයා පවසයි.කරුණු 18 ක් යටතේ කාන්තාවන්ගේ අයිතීන් රැකදීම හා සුබ සාධන කටයුතු සිදුකිරීම් වගකීම මේ නිලධාරීන්ට පැවරෙනු ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>01</month>
      <day>27</day>
    </date>
    <link>http://www.silumina.lk/2013/01/27/_art.asp?fn=aa1301279</link>
    <topic>ක්‍රිකට් තේරීම් කමිටුවේ නව සභාපති</topic>
    <author/>
    <content>ශ්‍රී ලංකා ක්‍රිකට් තේරීම් කමිටුවේ නව සභාපතිවරයා වශයෙන් සනත් ජයසූරිය මහතා පත්කර ඇත.වත්මන් ක්‍රිකට් තේරීම් කමිටුවේ නිල කාලය ද ජනවාරි මාසයෙන් අවසන් වීමට නියමිතව ඇති අතර එම කමිටුවේ සභාපති ධුරය දැරුවේ අසන්ත ද මෙල් මහතා ය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>01</month>
      <day>27</day>
    </date>
    <link>http://www.silumina.lk/2013/01/27/_art.asp?fn=aa13012710</link>
    <topic>තරුණයිනි බලාගෙනයි!</topic>
    <author>තාරක වික්‍රමසේකර</author>
    <content>තාරක වික්‍රමසේකරමෙරට සිදුවන රිය අනතුරුවලින් වැඩි වශයෙන් මියයන්නේ වයස අවුරුදු 15 ත් - 29 ත් අතර තරුණ වයසේ පසුවන්නන් බව ප්‍රවාහන නියෝජ්‍ය අමාත්‍ය රෝහණ දිසානායක මහතා පවසයි.වසරකට 2400 කගේ පමණ වටිනා ජීවිත රිය අනතුරුවලින් විනාශයට පත්වන බව පැවසූ දිසානායක මහතා අධික වේගය, නොසැලකිල්ල, බීමතින් රිය පැදවීම මෙන්ම හිස් ආවරණ නොමැතිව යතුරුපැදි පැදවීම මෙන්ම වාහන ආරක්ෂක පටි නොපැලඳීම ද මෙවන් අනතුරුවලට ප්‍රධාන හේතු වන බවත් තරුණ පිරිස් වැඩි වශයෙන් ආරක්ෂිත උපක්‍රම නොසලකා කටයුතු කිරීම අනතුරුවලට හේතු වන බව ද ඇමැතිවරයා පෙන්වා දෙයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>01</month>
      <day>27</day>
    </date>
    <link>http://www.silumina.lk/2013/01/27/_art.asp?fn=aa13012711</link>
    <topic>මාධ්‍ය හා මහජන සම්බන්ධතාව පිළිබඳ ඩිප්ලෝමා පාඨමාලාව ඓතිහාසික කාර්යයක්</topic>
    <author>නිහාල් පී. අබේසිංහ</author>
    <content>- කැලණි සරසවියේ උපකුලපතිනිහාල් පී. අබේසිංහකැලණි විශ්ව විද්‍යාලයේ සමාජ විද්‍යා පීඨයේ ජනසන්නිවේදන අධ්‍යයනාංශය මඟින් මාධ්‍ය හා මහජන සම්බන්ධතාව පිළිබඳ ඩිප්ලෝමා පාඨමාලාවක් ආරම්භ කිරීම මෙරට විශ්වවිද්‍යාල ක්ෂේත්‍රයේ ඓතිහාසික කටයුත්තක් බවත් මෙරට විශ්වවිද්‍යාලයක මෙවැනි පාඨමාලාවක් ආරම්භ කළ ප්‍රථම අවස්ථාව මෙය බවත් කැලණිය විශ්වවිද්‍යාලයේ උපකුලපති මහාචාර්ය සරත් අමුණුගම මහතා පැවසීය.ඒ මහතා එසේ පැවසුවේ කැලණිය විශ්වවිද්‍යාලයේ ජනසන්නිවේදන අධ්‍යයනාංශය අලුතින් ඇරඹූ ජනමාධ්‍ය හා මහජන සම්බන්ධතාව පිළිබඳ ඩිප්ලෝමා පාඨමාලාවේ සමාරම්භ උලෙළේ ප්‍රධාන ආරාධිත අමුත්තා ලෙස දේශනයක් කරමිනි.මෙම නව පාඨමාලාව සඳහා තවත් සීමිත පිරිසක් ඇතුළත් කර ගැනීමට කටයුතු යොදා ඇත. පාඨමාලාවේ සම්බන්ධකාරක ජ්‍යෙෂ්ඨ කථිකාචාර්ය මනෝජ් ජිනදාස මහතාගේ දුරකථන අංක 071 3212619 මඟින් වැඩි විස්තර විමසීමට පුළුවන.සමාරම්භක උලෙළ සඳහා සමාජ විද්‍යා පීඨයේ පීඨාධිපති මහාචාර්ය ඒ. එච්. එම්. අබේරත්න, මහාචාර්ය රෝහණ ලක්ෂ්මන් පියදාස, මහාචාර්ය චන්ද්‍රසිරි රාජපක්ෂ, මහාචාර්ය මාපා තිලකරත්න, ජ්‍යෙෂ්ඨ කථිකාචාර්ය අජිත් මෙන්ඩිස්, ජ්‍යෙෂ්ඨ කථිකාචාර්ය මනෝජ් ජිනදාස යන මහත්වරු ද එක්වූහ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>01</month>
      <day>27</day>
    </date>
    <link>http://www.silumina.lk/2013/01/27/_art.asp?fn=ab1301271</link>
    <topic>දරුවන්ගේ ආවේගශීලී ලක්ෂණ අන්තගාමී සංවිධාන විසින් පාවිච්චි කරනවා</topic>
    <author>සාකච්ඡා කළේ සරත් පෙරේරා</author>
    <content>උසස් අධ්‍යාපන ඇමැති එස්.බී.දිසානායකනායකත්ව පුහුණුවට විරුද්ධ වූ සරසවි ආචාර්යවරුන්ම එම වැඩපිළිවෙළ ක්‍රියාත්මක කිරීමට මෙවර ඉදිරිපත්ව සිටින බවත් සති දෙකේ නායකත්ව පුහුණු වැඩපිළිවෙළ තවත් දීර්ඝ කළ යුතු යැයි ද ඇතමුන් ඉල්ලා සිටින බවත් උසස් අධ්‍යාපන ඇමැති එස්.බී.දිසානායක මහතා පවසයි.සිළුමිණ සමඟ සරසවිවල වත්මන් තත්ත්වය පිළිබඳව සම්මුඛ සාකච්ඡාවකට එක්වෙමින් ඇමැතිවරයා මේ අදහස් පළ කළේය. එහිදී ඇසූ ප්‍රශ්න කීපයක් හා ඒවාට ඇමැතිවරයා දුන් පිළිතුරු මෙසේය.විශ්වවිද්‍යාලවල අවුල් ගැන තමයි නිතර කතා කරන්නේ. සරසවි ආචාර්ය සටන කවුරුත් දන්නවා. දැන් සරසවිවල තත්ත්වය කුමක්ද?විශ්වවිද්‍යාල ආචාර්යවරු සමඟ විශ්වවිද්‍යාල අධ්‍යාපනය නැංවීම ගැන අපි කතාකරගෙන යනවා. ආචාර්යවරු මාසයක් පයින් ගියා තමයි. මේ ආචාර්යවරු දැන් බොහොම ළඟින් විශ්වවිද්‍යාලවල කරගෙන යන අලුත් ප්‍රතිසංස්කරණ වැඩ පිළිවෙළ කරගෙන යන්න එකතු වෙලා තියනවා.ආචාර්යවරුන්ගෙන් සමහරුන් නායකත්ව පුහුණු වැඩපිළිවෙළට විරුද්ධ වුණා නේද?වර්ජනයට නායකත්වය දුන්න ඉදිරියෙන් උන්න ආචාර්යවරු 84 දෙනෙක් මේ නායකත්ව වැඩපිළිවෙළ කර තියාගෙන යන්න ඉදිරිපත් වෙලා තියනවා. ජනාධිපතිතුමා අයවැයෙන් කිව්ව පරිදි මේ අයගේ වැටුප් දීමනා ගැන බලනවා. විශාල වැටුප් වැඩිවීම් දැනටමත් කරල තියනවා. විශ්වවිද්‍යාල ආචාර්යවරුන්ට ‘රිසර්ච් ෆන්ඩ්’ එකෙන් පර්යේෂණ දීමනා ලෙස ආචාර්යවරුන්ගේ වැටුපෙන් සීයට 75ක් ගෙවනවා.අපි සියලු උපකුලපතිවරු පීඨාධිපතිවරු, ලේඛකාධිකාරවරු, විශ්වවිද්‍යාල මූල්‍ය අධිකාරීන් කැඳවල දින දෙකක වැඩමුළුවක් පැවැත්වුව විශ්වවිද්‍යාල පාඨමාලා ඉංග්‍රිසියට හැරවීම, නව පාඨමාලා හඳුන්වාදීමට හා විශ්වවිද්‍යාල කටයුතු කාර්යක්ෂම කරන්න.තෘප්තිමත් නොවූ විශ්වවිද්‍යාල ආචාර්යවරු තෘප්තිමත් කියලද ඔබතුමා කියන්නේ?මං හිතන්නේ ආචාර්යවරු හුඟ දෙනෙක් තෘප්තිමත්. විශ්වවිද්‍යාල ආචාර්යවරු ගැන අපේ වැරදි ආකල්ප තිබුණ නම් ඒ තිබුණ වැරදි ආකල්පත් දැන් වෙනස් වෙලා ආචාර්යවරුන්ගේ පැත්තෙනුත් අප ගැන වැරදි ආකල්ප තිබුණ නම් දැන් වෙනස් කරගෙන ඇති කියල හිතනවා.ඔබ ඔහොම ආචාර්යවරු ගැන කියන කොට ශිෂ්‍යයෝ ගැන කුමක් ද කියන්නේ?විශ්වවිද්‍යාල ශිෂ්‍යයෝ ආවේගශීලී තමයි. ඒක දරුවන්ගේ තියෙන්න ඕන. මං ඒකට කැමැතියි. මෙතන වරද වන්නේ ඇතැම් අන්තගාමී දේශපාලකයන් පක්ෂ හා සංවිධාන වැරදියට උල්පන්දම් දීමයි.කටුබැද්දේ සන්නද්ධ සටන ඇති කළේ ඔය පෙරටුගාමී පක්ෂය. එතන ඉන්නේ අන්තරය. විශ්වවිද්‍යාලය ඇතුළේ පෙට්ට්‍රල් බෝම්බ 51ක් තිබුණා. මිරිස් බෝම්බ බෝතල් රතිඤ්ඤා කරල් දාල හදල තිබුණා. කඩු කිනිසි අරගෙන විශ්වවිද්‍යාලයට ඇවිල්ලා දොරවල් කුඩු කරල ඉංජිනේරු ශිෂ්‍යයන් බිම දාල වන්දලා තිබුණා. ශිෂ්‍යයකුට බරපතළ අනතුරු වුණා.දැනටත් යාපනේ රුහුණු විශ්වවිද්‍යාල සිසුන් අතර ප්‍රශ්න තියනවා නේද?දැන් ඔය විශ්වවිද්‍යාලවල 1985 විතර යාපනේ විශ්වවිද්‍යාල පාලනය ශිෂ්‍යයන් මාර්ගයෙන් එල්ටීටීඊය අතට ගත්තා. දකුණේ විශ්වවිද්‍යාලවල පාලනයත් ඒ ආකාරයෙන් ශිෂ්‍යයන් මාර්ගයෙන් ජේවීපීය ගත්තා.දැන් ඒ බලය අප කඩල දාල විශ්වවිද්‍යාලවල පාලනය උප කුලපතිවරු පීඨාධිපතිවරු මාර්ගයෙන් මේ විශ්වවිද්‍යාල ඒ වයේ පාලන මණ්ඩල මාර්ගයෙන් පාලනය කරනවා.ජේවීපීයේ අන්තරයේ ශිෂ්‍යයන් 50/60ක් විතර ඉන්නවා විශ්වවිද්‍යාලවල අතරමං වුණ. මේ සමහරුන්ගේ ශිෂ්‍ය භාවයත් නැහැ.ශිෂ්‍යභාවය අවලංගු වෙලා, දේශනවලට නොයන කැට හොල්ලන්න යන කට්ටිය. මේ අයට පෙරටුගාමී පක්ෂයේ අය කියනව අපි තමයි ජේවීපීයේ හිටපු වැඩකාරයෝ, භීෂණය ඇති කළේ අපි අන්ඩර්ග්‍රවුන්ඩ් වැඩ කළේ කියල මේ අය අල්ලගෙන පෙරහුරුවක් කරල අපිට ඕන දෙයක් කරන්න පුළුවන් වගේ දෙයක් කියන්නයි මේ හැදුවේ.මේ අවුල් ඇතිකරන්නේ ආණ්ඩුව කියල නේද අන්තරය කියන්නේ?ඒව බොරු කතා. බයිසිකලේ උන්නු ළමයෙක් ළඟින් ගියා කියලනේ ඔය ආරවුල ඇති කරල තිබුණේ. ඉස්සර කරපුව කරන්න පුළුවන්ද කියල පෙරටුගාමී අය මේ උත්සහ කරල බලන්නේ.මේ අවුල් රැල්ල තවත් ඉස්සරහට ගෙනයාවිද?මේව යල් පැනපුවා. ඉස්සර 56 ඉඳල දේශපාලකයන්ට විශ්වවිද්‍යාලවලට එන්න දුන්නේ නැහැ.ලබන 5 වැනිදා ජනාධිපතිතුතුමා නැඟෙනහිර විශ්වවිද්‍යාලයටත් ඕළුවිල් ෂශ්වවිද්‍යාලයටත් යනවා. බැසිල් ඇමැතිතුමා 2 වැනිදා සබරගමු විශ්වවිද්‍යාලයට යනවා.මේ අය කරන්න හදන රැග් එක පටන් අරන් තිබුණේ ඔක්ස්පර්ඩ් කේම්බ්‍රිජ් විශ්වවිද්‍යාලවල. ඒ කොහෙවත් දැන් රැග් එකක් නැහැ. දැන් රැග් එක ලංකාවටම ආවේණික එකක් වෙලා.දැන් අර පෞද්ගලික විශ්වවිද්‍යාල සම්බන්ධව ගේන්න ගිය පනත ගේන්නේ නැද්ද?අපි ඒ කරන්න ගිය දේ විශේෂ ගැසට් පත්‍රයක් නිකුත් කිරීම මාර්ගයෙන් කරගෙන යනවා. විශේෂයෙන් පෞද්ගලික විශ්වවිද්‍යාල ලියාපදිංචිය, ඒ ආයතන පරීක්ෂා කිරීම ඒ වැඩ ටික දැන් කරගෙන යනවා. ඒ සඳහා කවුන්සිලයකුත් පත්කර තිබෙනවා. දැනටමත් ඉංජිනේරු පාඨමාලා සහිත විශ්වවිද්‍යාල ආයතන තුන හතරක් පටන් අරන් තියනවා.මට්ටක්කුලියේ කටුබැද්දේ ආචාර්යවරුන් සහභාගිවන නෝර්ත් ෂෝ මහා බ්‍රිතාන්‍ය සම්බන්ධ විශ්වවිද්‍යාලයක් සමඟ ක්‍රියාත්මක වෙනවා.මාලබේ තොරතුරු තාක්ෂණ අධ්‍යයන ආයතනය ඉංජිනේරු උපාධිය දීමට කළ ඉල්ලීම අනුව ඒ අයිතිය දැන් දීල තියනවා.ඊට අතරව මාලබේ වෛද්‍ය විද්‍යාලයටත් ඉංජිනේරු පාඨමාලාවකට දැනටමත් සිසුන් බඳවාගෙන තිබෙනවා.දැනට පිටරට හොඳ උසස් තත්ත්වයේ විශ්වවිද්‍යාල 15ක් විතර ලංකාවට ඇවිල්ල තිබෙනවා. කැනඩාවේ රාජ්‍ය විශ්වවිද්‍යාලයක් ලංකාවේ තම ශාඛාවක් වැල්ලවත්ත - දෙහිවල ආරම්භ කරල තියනවා.දැනටමත් ප්‍රමාද අලුත් විශ්වවිද්‍යාල සිසුන් බඳවා ගැනීම තවත් කල් යයිද?මාර්තු 27 අලුත් විශ්වවිද්‍යාල සිසුන් බඳවා ගන්නවා. එම විශ්වවිද්‍යාල සිසුන්ගේ කඩයිම් ලකුණු ලබන සතියේ නිකුත් කරනවා.ශ්‍රේෂ්ඨාධිකරණ තීරණය නිසා බඳවා ගන්න වන සිසුන් 5000 කොයි විදියට ද විශ්වවිද්‍යාලවලට ඇතුළත් කරන්නේ?විශ්වවිද්‍යාලවල තියන පහසුකම් වැඩිකරමින් අලුත් පීඨ ඇති කරනවා. යාපනේ විශ්වවිද්‍යාලයේත් නිරිතදිග විශ්වවිද්‍යාලයේත් ඉංජිනේරු පීඨ ආරම්භ කරනවා.දැනට තියෙන නේවාසිකාගාර ප්‍රශ්නය විසඳන්න අලුත් නේවාසිකාගාර 36ක් විශ්වවිද්‍යාලවල ආරම්භ කරනවා සිංගප්පූරු සමාගමක් එක්ක. මේ එක නේවාසිකාගාරයක ළමයි 460කට නේවාසික පහසුකම් ලබා දෙන්න පුළුවන්.පසුගිය කාලය තුළ සිසුන්ට දුන් නායකත්ව පුහුණුව විවේචනය කෙරුණා නේද?දැන් කවුරුත් මේක හොඳ දෙයක් විදියට පිළිගන්නවානේ. මේකට ආචාර්යවරුන්ගෙත් සහාය ලැබෙනවා. සමහරු කියනවා සති දෙකේ පුහුණුව මදි කාලය වැඩි කරන්න කියලත්. දෙමාපියොත් හොඳයි කියනවා.හමුදාව සම්බන්ධ වීම ගැනනේ විවේචන කෙරුණේ?හමුදාවෙන් වුණත් විනය ගැන දරුවන්ට ලැබෙන හික්මීම කාගෙත් ඇගැයීමට ලක්වෙලා තියෙන්නේ. හමුදාවේ වගේ ඉක්මනට පිළිවෙළට අඳින ඇඳුම, ඉන්න තැන වගේම ලස්සනට කාලසටහනකට අනුව නිසි පිළිවෙළකට තබාගන්න ලැබෙන දැනුම, දරුවනට ඉතා වටිනා දෙයක්.දැන් විශ්වවිද්‍යාල ආචාර්යවරුන්ගේ සංගමය එක්ක අවුලක් නැද්ද? එහි සභාපති නිර්මාල් රංජිත් දේවසිරි මහත්තයත් මේ වැඩවලට එකතු වෙනවාද?ඔව්. එතුමාත් අර වැඩ මුළුවටත් ආව. ආචාර්ය සංගමයේ කා එක්කවත් අපට ප්‍රශ්නයක් නැහැ. ඒ හුඟක් ක්‍රියාකාරී අය අපේ නෑයෝ වගේම යහළු මිත්‍රයොත් වෙනවා.විශ්වවිද්‍යාල සිසුන්ට තියන ප්‍රශ්න ගැන කුමක්ද කියන්නේ?ඉඩකඩ, නේවාසිකාගාර, දේශන ශාලා පිළිබඳ ප්‍රශ්න තියනවා.ත්‍රිකුණාමලේ, මඩකළපුව ශ්‍රීපාලි මණ්ඩපයේ පහසුකම් පිළිබඳ බරපතළ ගැටලු තියනවා.අලුතින් වැඩියෙන් ගන්න සිසුන්ට පහසුකම් සපයන්න ජනාධිපතිතුමා ලක්ෂ 50,000ක් අපට ලබා දී තිබෙනවා.සාකච්ඡා කළේ සරත් පෙරේරාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>01</month>
      <day>27</day>
    </date>
    <link>http://www.silumina.lk/2013/01/27/_art.asp?fn=ab1301272</link>
    <topic>බඩු මිල වැඩිවුණේ මහා වැස්ස නිසා කියල බුද්ධිමත් ජනතාව දන්නවා</topic>
    <author>සංවාද සටහනචන්දන බණ්ඩාර</author>
    <content>එළවළු මිල ඉහළ යාම සිදු වූයේ අධික වර්ෂාව නිසා බවත් කෙසේ වෙතත් රජය ස.තො.ස. හරහා එළවළු පාරිභෝගිකයාට බෙදා හැරීම ආරම්භ කිරීමත් සමඟ එළවළු මිල ස්ථාවර වනු ඇති බවත් සමූපකාර හා අභ්‍යන්තර වෙළෙඳ ඇමැති ජොන්ස්ටන් ප්‍රනාන්දු මහතා පවසයි. පසුගිය දිනවල එළවළු මිල ශීඝ්‍ර ලෙස ඉහළ යාම සහ මිල අඩු කිරීමට අමාත්‍යාංශය සතු වැඩපිළිවෙළ පිළිබඳ ‘සිළුමිණ’ සමඟ සංවාදයකට එක්වෙමින් ඇමැතිවරයා මේ බව පැවැසීය. ඇමැතිවරයාට යොමුකළ ප්‍රශ්න සහ ලැබුණු පිළිතුරු මෙසේ ය.එළවළු ගිනි ගණන් ගිහින්! මොනවද වෙළෙඳ ඇමැතිතුමා විදියට ඔබට හිතෙන්නෙ?ඔව් එළවළු ගිනි ගණන්. අපි ඒක කවුරුත් පිළිගන්න ඕනේ දෙයක්. නමුත් එක් වසරක් ගැන ආපසු හැරිලා බැලුවොත් එළවළු මිල ස්ථාවර වෙලා තිබුණා. ඒකට හේතුව තමයි රජය ගත් ක්‍රියාමාර්ග නිසා. හැබැයි මොනම ආණ්ඩුවකටවත් ස්වභාවධර්මය සමඟ සටන් කරන්ඩ බැහැ. මේ එළවළු මිල වැඩි වෙන්න හේතුව තමයි දිගටම පැවැති වර්ෂාව. අන්තිමට වර්ෂාව නිසා ගංවතුර ඇතිවුණා. රටේ මහා විශාල විනාශයක් සිදු වුණා. අපි කවුරුත් දන්න දෙයක් තමයි වතුර වැඩිවුණාම එළවළු කුණුවෙලා විනාශ වෙනවා.හැබැයි ඒක තාවකාලික දෙයක්. නමුත් විපක්ෂයේ උදවිය හිතාගෙන ඉන්නේ ආණ්ඩුවක් බාර ගත්තාම ස්වභාවධර්මය ආණ්ඩුවට පාලනය කරන්ඩ පුළුවන් කියලා. ආණ්ඩුවට රටක් පාලනය කරන්ඩ පුළුවන්. ඒත් ස්වභාවධර්මය පාලනය කරන්න බැහැ. ඇමෙරිකාවටත් ස්වභාවධර්මය නිසා විශාල හානියක් කළා. ඒක කාටවත් නවත්වන්ඩ බැරි වුණා.කොහොම වුණත් රටේ ජනතාවට එළවළු මිල ඉහළ යාමේ ගැටලුවට මුහුණ දෙන්ඩ වෙලා තිබෙනවා. ඒකට විසඳුමක් නැද්ද?රටේ ජනතාවට වගේම අපිටත් ප්‍රශ්නයක් තමයි එළවළු මිල ඉහළ යාම. මොකද අපිත් මිනිස්සුනේ. මේ එළවළු මිල ඉහළ යාමේ ගැටලුව විසඳීමට අපි තීන්දුවක් ගෙන තිබෙනවා. මීට පෙරත් එළවළු මිල ඉහළ ගියාම අපි හමුදාව යොදවලා එළවළු මිලදී ගෙන සතොස මඟින් බෙදා හැරියා. ඒ නිසා සතොස ආයතනයට උපදෙස් දී තිබෙනවා වහාම එළවළු මිලදී ගෙන පාරිභෝගික ජනතාවට අඩු මිලට එළවළු විකුණන ලෙසට.මේ වැඩපිළිවෙළ කවදා සිට ක්‍රියාත්මක වෙයි ද?සෙනසුරාදා (26) සිට මේ කටයුතු සිදු කැරෙනවා ඇති.එළවළු කොහෙන්ද ලබා ගන්නෙ?එළවළු කෙළින්ම ගොවියාගෙන් ලබා ගන්නවා. එතකොට අපට අතරමැදියන් තොග වෙළෙදුන් හරහා එන මිලට අඩුවෙන් ගොවියාගෙන් මිලදී ගෙන අඩු මිලට එළවළු විකිණීමට හැකි වේවි. මේවා අපි තාවකාලිකව කරන දේවල්. අපිට මේ සටන කරන්ඩ වුණේ එළවළු මිල ඉහළ ගියාමයි.ඔබතුමා විශ්වාස කරනවා ද මේ ක්‍රමයෙන් එළවළු මිල පාලනය කරන්න පුළුවන් කියලා?පුළුවන්. මීට පෙරත් එළවළු මිල මේ වගේ අසාමාන්‍ය ලෙස ඉහළ ගියාම අපි සතොස මඟින් එළවළු බෙදා හැරීමේ ක්‍රමය අත්හදා බැලුවා.දැනට එළවළු මිලේ ඉහළ යාම සාමාන්‍ය මිල මට්ටමට ගෙන ඒමට හැකියාවක් තිබෙනවා ද?නැවතත් අපි එළවළු මිල ස්ථාවර කරනවා. ඒක අලුත් දෙයක් නෙමෙයි. ගොවියෝ නැවතත් එළවළු වගා කරලා තියෙනවා. එළවළු නිෂ්පාදනය ඊළඟට වෙළෙඳපොළට එනවා. අපට අවශ්‍ය ස්ථාවර එළවළු මිලක්. අපි කැමැති ගොවීන්ගේ නිෂ්පාදනවලට මිලක් ලැබෙනවාට. අපේ උවමනාව එළවළු මිල ස්ථාවරව තබා ගැනීමයි.ඒ නිසා මේ එළවළු මිල වැඩිවීම රොකට්ටුවක් වගේ ආපසු පහත වැටෙනවා. විපක්ෂය ඇත්තටම බොරුවට කෑගහන්නේ එළවළු මිල ඉහළ ගියාමයි. හරියට විපක්ෂය ගොවියන් සහ පාරිභෝගිකයන් ගැන පෙනී සිටිනවා වගේ ඉන්නෙ. ගොවියන්ට එළවළු කිලෝව රුපියල් 10 ට විකුණාගන්ඩ බැරි කාලේ ගොවියෝ වෙනුවෙන් විපක්ෂය පෙනී සිටියේ නැහැ. විපක්ෂයේ උදවිය දේවාලවල පොල් ගහන්නේ මේ රටට සුනාමි ගංවතුර එන්ඩ කියලයි. ටොනාඩෝ කුණාටු ඇවිල්ලා ආණ්ඩුවයි ජනතාවයි මකබෑවිලා හරි විපක්ෂයට බලය ගන්නයි ඔවුන්ට ඕන වෙලා තියෙන්නෙ.විපක්ෂය මේ වෙලාවේදී එළවළු මිල ආණ්ඩුවට එරෙහි ආයුධයක් කරගෙන. ඔවුන්ට එහෙම කරන්ඩ අයිතියක් තිබෙනවා නේද?ඔවුන්ට අයිතියක් තිබෙනවා. මොකද මේ රටේ විපක්ෂයට මේ වෙනකොට වැලේ වැල් නැතිව ඉන්නේ. විපක්ෂය පසුගිය කාලයේ මාස දෙකක් විතර ශිරාණි බණ්ඩාරනායකගේ නාට්‍යය හරහා යැපුණා. දැන් ඒක ඉවරයි. දැන් එළවළු නාට්‍යය පටන් අරන්. ඒ නාට්‍යයත් සති දෙකයි දුවන්නේ. ඉතින් මේ වගේ එදා වේලේ වැල්වල තමයි එජාපය ප්‍රමුඛ විපක්ෂය එල්ලෙන්නේ.කොහොම වුණත් මෙහෙම එළවළු මිල අහස උසට නැග්ගාම ජනතාවගේ අප්‍රසාදය ආණ්ඩුවට එල්ල වෙනවා නේද?සාමාන්‍යයෙන් භාණ්ඩ මිල අසාමාන්‍ය හේතු මත ඉහළ ගියාම ආණ්ඩුවට තාවකාලිකව අප්‍රසාදයක් එනවා. හැබැයි ඒක ස්ථාවර අප්‍රසාදයක් නෙමෙයි. ඒක බොහොම කෙටිකාලීන දෙයක්. කවුරුත් භාණ්ඩ මිල වැඩි වෙනවට කැමැති නෑ. මමත් ජනාධිපතිතුමාවත් අපි කවුරුත් භාණ්ඩ මිල වැඩි වෙනවට කැමැති නැහැ.අපි කවුරුත් පාරිභෝගිකයෝ නිසා. නමුත් බුද්ධිමත් ජනතාව දන්නවා මේ එළවළු මිල වැඩි වුණේ අධික වර්ෂාව නිසා කියලා. විපක්ෂය ගංවතුර කාලයට ගංවතුරට වැස්සට බණිනවා වැස්ස නැතිව නියඟය එනකොට ඒකට බණිනවා. මිල වැඩි වුණාම ඒකට බණිනවා. හැබැයි, මිල අඩු වුණාම ගොවියෝ වෙනුවෙන් පෙනී සිටින්නේ නෑ.මීට පෙර එළවළු මිල අහස උසට ගිය වෙලාවේත් සතොස මඟින් එළවළු අඩු මිලට බෙදා හැරියා. නමුත් ඒ වැඩසටහන ක්‍රමවත් වෙන්න කාලයක් ගත වුණා?ගියවර දින තුන හතරක් ඇතුළත සතොස හරහා එළවළු මිල ස්ථාවර කළා. මිල වැඩිවීමට බිය විය යුතු නැහැ. අපි ගියවරත් මිල ඉහළ ගියාම එළවළු මිල ස්ථාවර කළා. බිත්තර මිල, සහල් මිල ඉතා ඉහළට ගියා. අපි මිල ස්ථාවර කළා. නියඟය වෙලාවේ විපක්ෂය කීවා වී තොග මදි වේවි කියලා.නමුත් හැම දෙයක්ම අපි දක්ෂ ලෙස හසුරුවා තිබෙනවා. ඒ නිසා මේ වගේ එළවළු මිල ඉහළ යාමේ තාවකාලික අභියෝග එනවා. ඒක ඇමෙරිකා ජනාධිපති බැරැක් ඔබාමාටවත් වළක්වන්ඩ බැහැ. ඇමෙරිකාවට ආ සුළි කුණාටුව ඔබාමා ජනාධිපතිතුමාට නතර කරන්ඩ පුළුවන් වුණා ද? දැන් මේ රටට වෙලා තියෙන්නේ ඔළුවක් මොළේ කලඳක් නැති විපක්ෂයේ උදවිය බොළඳ තර්ක ඇදලා ජනතාවට බොරු කීමයි.මේ වෙනකොට මේ රජයට එරෙහිව නැවතත් කටකතා රැල්ලක් පැතිර යනවා?මේ ගොතන ලද පට්ටපල් බොරු කට කතාවලට එරෙහිව ඉතා දක්ෂ ලෙස මේ ආණ්ඩුව මුහුණ දෙනවා. අපේ රජය මේ හැම දෙයක් ගැනම සොයා බලනවා. මේවාට ගත යුතු පියවර ගන්නවා. මේ ආණ්ඩුව අන්ධකාරයේ දුවන ආණ්ඩුවක් නෙමෙයි. පැය 24 පුරාම ඇස් හැර ඉන්න ආණ්ඩුවක්. ඒ නිසා පසුගිය ජනාධිපතිවරණයේදීත් ඔය විපක්ෂයේ උදවිය මහින්ද රාජපක්ෂ ජනාධිපතිතුමාට ඔය විදියටම මඩ ගැහුවා. මං ඒ හැමදේම කිව්වා. දැන් සති දෙකකට ඉස්සර විපක්ෂ නායකවරයාගේ පෞද්ගලික ලේකම් සුදත් චන්ද්‍රසේකර ප්‍රකාශ කළ දේවල් මේ රටේ ජනතාව දැක්කා.එයා කියනවා මහින්ද රාජපක්ෂ ජනාධිපතිතුමාට මඩ ගහන්ඩ ඕනේ කියලා. මඩ කියන්නේ මොනවද ගම්වල මිනිස්සු දන්නවා ඒ තමයි බොරු. ඒ නිසා මේ රජය සහ ජනාධිපතිතුමා ගැන විපක්ෂයට බොරු තමයි කියන්න තියෙන්නේ. ඉතින් මෙහෙම කටකතා රැලි යනවා. මේවා තාවකාලික එදා ටුවර්ස් රැලි විතරයි. ඒ කටකතා එදාම මැරිලා යනවා. මේ ලෝකය පාලනය කරන දෙවිවරු සිටිනවා. මේ විපක්ෂයේ සිටින බොළඳ රැවටිලිකාරයෝ නැතිවුණාට ලෝක පාලනය කරන දෙවිවරු ඉන්නේ මේ රජය සමඟයි. ඒ නිසා තමයි ඔවුන් කරන හැමදේම රජයට හෙළි වෙන්නේ. විපක්ෂය හදන්නේ මේ රට ආපස්සට ගෙනියන්ඩයි.රජය මොන සංවර්ධනය ගැන කතා කළත් මේ රජය අසාර්ථක රජයක් කියලා විපක්ෂය කියනවා?ජනාධිපතිතුමා කැමතිත් නෑඅපි කවුරුත් කැමති නෑඒ ස්වභාව ධර්මයපාලනය කරන්ඩ ආණ්ඩුවකට පුළුවන්ද?මේ රටේ විපක්ෂය එදා එල් ටී ටී ඊ ය සමඟ එකතු වෙලා මේ රජය අසාර්ථක රාජ්‍යයක් කියලා ලෝකෙට පෙන්වලා මේ රටට විදේශ හමුදා මැදිහත් වීමක් කරවන්ඩ උත්සාහ කළා. මේ රට අසාර්ථක රාජ්‍යයක් නෙමෙයි. සංවර්ධනය වෙන රටක්. දියුණු වෙන රටක්.එතකොට විපක්ෂය දන්නවා මේ රටේ සංවර්ධනයට ගහන්ඩ ඕනේ කියලා. රටට ආයෝජකයෙක් එනකොට ඔහු බියට පත් කරනවා. මොකද එජාපයට අද කාලා ඉන්ඩ බැරිව ඉන්නේ. මොකද විපක්ෂය දන්නවා මේ රට සංවර්ධනය වුණොත් ඔවුන්ට කවදාවත් බලයට එන්ඩ බැහැ කියලා. නමුත් ඔවුන් ගහන්නේ මේ රටේ ජනතාවගේ බඩට සහ හදවතටයි.ඔබතුමාලාගේ රජය මොනවා කීවත් ජනතාවගේ ජීවන වියදම වැඩියි කියලා රජය පිළි ගන්නවා ද?ලංකා ඉතිහාසයේ උද්ධමනය වසර හතරක් පුරාවට එකම ඉලක්කමේ තියාගත් ආණ්ඩුව තමයි මේ. ජේ. ආර්. ජනාධිපතිතුමාටවත් ඒක කරගන්ඩ බැරි වුණා. ජේ. ආර්. ආණ්ඩුව බාර ගෙන අවුරුදු හතර යනකොට උද්ධමනය ඉලක්කම් දෙකට ගියා. පේ‍්‍රමදාස ජනාධිපතිතුමාගේ රජය සමයේත් එහෙමයි.චන්ද්‍රිකාගේ රජය සමයේත් එහෙමයි. එහෙමනම් කවුරුහරි කියනවානම් මේ රටේ මිනිස්සුන්ට ජීවත් වෙන්ඩ අමාරුයි කියලා. මං ඒක පිළිගන්න සූදානම් නැහැ. මේ වෙනකොට ඒක පුද්ගල ආදායම දෙගුණ වෙලා තිබෙනවා. ඔබතුමා අහන හැම ප්‍රශ්නයක්ම විපක්ෂය ගෙනියන සටන්පාඨ පමණයි.හොඳයි ඔබතුමාගේ අමාත්‍යාංශයෙන් කළ පාරිභෝජනයට නුසුදුසු අල, ලූනු, සීනි වැටලීම් අහවර ද?පාරිභෝජනයට නුසුදුසු භාණ්ඩ වැටළීම් නැවතිලා නැහැ. දිගටම සිදු වෙනවා. මේ රටේ පාරිභෝගිකයාට ඉස්තරම් පාරිභෝගික භාණ්ඩ ලැබිය යුතුයි. ජනතාව ගෙවන මුදලට සරිලන ගුණාත්මක භාණ්ඩ ලැබිය යුතුයි. මගේ ප්‍රතිපත්තිය, අරමුණ ඒකයි. නරක් වූ භාණ්ඩ අලෙවි කරන රාජ්‍ය ආයතන වගේ ම පෞද්ගලික ආයතනත් අපි වටලනවා. මං අමාත්‍යාංශය බාර ගන්නා විට සිටි නිලධාරීන් සියයක් වැනි සංඛ්‍යාවකින් වැටලීම් කර තිබුණේ 4000 යි. අපි ඒ වැටලීම් 40,000 වැඩි කළා.බලන්ඩ වැටලීම් එකට දහයකින් වැඩිවෙලා. දඩ ගහලා තිබෙනවා මිලියන සියයකට වඩා කිරුම් මිනුම් දෙපාර්තමේන්තුවෙන් වැටලීම් කරනවා. කල් ඉකුත් වූ භාණ්ඩ මිල ප්‍රදර්ශනය නොකරන වෙළෙඳසල් වැටලීම සිදු වෙනවා. මේ රටේ ජනතාවගේ ආහාර සම්බන්ධව මගේ අමාත්‍යාංශයේ වගකීම මා නිසි ලෙස ඉටු කරනවා. මතක තියා ගන්ඩ මේ රටේ කෝටි දෙකක ජනතාවගේ ආහාර ගැන බලා ගන්නේ පාරිභෝගික අධිකාරියේ 110 ක් විතර වෙන සේවක පිරිසක් කියලා.ඒ සංඛ්‍යාව වැඩි කර ගන්න බැරි ද?ඒ සඳහා මා රජයෙන් අනුමැතිය ඉල්ලා තිබෙනවා. අපි සතුටු විය යුතුයි මෙහෙම අඩු සේවක සංඛ්‍යාවකින් අති විශාල වැටලීම් සංඛ්‍යාවක් කිරීම ගැනයි. මේ වැටලීම් කරන්නේ කාටවත් විරුද්ධව නෙමෙයි. මේ රටේ පාරිභෝගිකයා ආරක්ෂා කර ගැනීමටයි. අපි සිමෙන්ති සංස්ථාව වැටලුවා. සතොසේ තිබුණු කුණු වූ අල, ලූනු, සැමන් ටින් වැටලීම් කළා. මේකේ විශේෂත්වය මගේම අමාත්‍යාංශය යටතේ තිබෙන ආයතන වැටලීමයි.ඔබ අමාත්‍යාංශය බාර ගත්තේ 2010 වසරේ. නමුත් මේ වැටලීම් එකපාරටම වැඩි වෙලා. මෙතෙක් කල් වැටලීම් නොකළේ ඇයි?2010 වසරේ ඉඳලා වැටලීම් කළා. පාරිභෝගික අධිකාරිය නිකං හිටියේ නෑ. නමුත් මේ නරක් වූ භාණ්ඩ ගැන පාරිභෝගික අධිකාරියට ඔත්තු ලැබෙනවා. ඒ නිසා තමයි මහා පරිමාණ වැටලීම් සිදු කරන්නේ. මාධ්‍යයත් අපට ඔත්තු සපයා දෙනවා.මේ වැටලීම් එකපාරට ම මාධ්‍යයෙන් මතු කර දුන්නා. මේක මාධ්‍ය සංදර්ශනයක් ද?මීට පෙර වැටලීම් කළාට මාධ්‍යයෙන් එතරම් ප්‍රචාරයක් ලැබුණේ නෑ. මාධ්‍ය දැන්වීම් මඟින් යැපෙනවා. නමුත් මාධ්‍ය අපට ලොකු ප්‍රචාරයක් දුන්නා. මේ තරම් පසුගිය කාලේ ප්‍රචාරයන් ලැබුණේ ආණ්ඩුවේ ගබඩාවලින්ම නරක් වූ අල, ලූනු සොයාගත් නිසයි. මං මාධ්‍ය සංදර්ශනයක් දැම්මේ නෑ. මාධ්‍යය තමයි අපි වැටලීම් කරනවා රටට පෙන්නුවේ.ඔබ එජාපයේ හිටපු ප්‍රබලයෙක්. එජාපයේ නියෝජ්‍ය නායකකම සජිත් පේ‍්‍රමදාසට අහිමි වෙලා. මොනවද ඔබට හිතෙන්නෙ?සජිත් පේ‍්‍රමදාස වගේ කොන්ද පණ නැති කෙනෙකුට එජාප නියෝජ්‍ය නායකකම මුලදී දුන්න එක වැරැදියි. එතනදී රනිල් මහත්තයා වැරැද්දක් කළේ. තනතුරු ඉල්ලාගෙන වැඳගෙන යන සජිත් මහත්තයටත් ඒක හොඳ පාඩමක්. මම දකින්නේ මේක එජාපයේ අලුත් අර්බුදයක් නෙමෙයි.මේ එජාපය නම් වූ කුණු වූ තුවාලයේ ඕජස් ගැලීමක් හා සමානයි. එජාපයේ හැමෝම කුණු ගොඩක ඉන්නේ. ඒ නිසා එජාපයේ මේ අර්බුදය පේන තෙක් මානයක විසඳෙන්නේ නැහැ. අපේ ජීවිත කාලය ඉවර වෙලා තව අවුරුදු පනහකටවත් එජාපයේ මේ අර්බුදය විසඳෙන්නේ නෑ. එජාපය විශාල කරුමයක් ගෙවන්නේ. සජිත් ඇත්තටම එජාප නියෝජ්‍ය නායකකමට නුසුදුසුයි. ඔහු තරම් අති අදක්ෂයෙක් නැහැ. සමහර විට පුදුම වෙන්ඩ එපා සජිත් මහත්තයා හේමා පේ‍්‍රමදාස මහත්මිය සමඟ ගිහින් රනිල්ට වැඳලා හරි නියෝජ්‍ය නායකකම ගන්ඩත් බැරි නැහැ. එහෙම බැරි වුණොත් සජිත් මහින්ද රාජපක්ෂ ජනාධිපතිතුමා මුණ ගැහෙන්නත් බැරි නැහැ.එජාපයේ සිට ආණ්ඩුවට ආ දෝෂාභියෝගයට ඡන්දය දුන් මන්ත්‍රීවරුන්ගේ පක්ෂ සාමාජිකත්වය තහනම් කරන බව එජාපය කියනවා?ඔය විනය පරීක්ෂණ එජාපයේ විෂය මාලාවේ තිබෙන දෙයක්. තනතුරු බෙදා ගැනීමේ සටන, විනය පරීක්ෂණ සහ මඩ ගැසීම ඔවුන්ගේ විෂය මාලාවේ තිබෙන දේවල් එපමණයි. මේවා අලුත් දේවල් නෙමෙයි. මේක රනිල් මහත්තයාගේ විනෝදාංශය.දෝෂාභියෝගය නිසා එක්සත් ජාතීන්ගේ මානව හිමිකම් ඉදිරි සැසියේ දී ලංකාවට බලපෑමක් වේවි ද?විදෙස් බලපෑම් මේ රටට ආවේ අද ඊයේ නෙමෙයි. මේ රට ලෝකයේ දියුණු රටක් බවට ඉදිරියේ දී පත් වෙන බව කවුරුත් දන්නවා. එජාපයේ සහ එල් ටී ටී ඊ සංවිධානයේ බළල් අත් ලොව පුරා විහිදී තිබෙනවා. ඒ අය තමයි ලංකාවට එරෙහි විදෙස් කුමන්ත්‍රණ ගොඩ නඟන්නේ. හැබැයි මතක තියාගන්ඩ මහින්ද රාජපක්ෂ ජනාධිපතිතුමා මේ එකකටවත් යට වෙන නායකයෙක් නෙමෙයි. රට පාවා දෙන්නෙ නැති රටේ ජනතාව පාවා දෙන්නේ නැති නායකයෙක්. බෞද්ධ ධර්මය අදහමින් ධර්මානුකූලව රට පාලනය කරන නායකයෙක්.ඒ නිසා මහින්ද රාජපක්ෂ මහත්තයාගේ ආණ්ඩුවට මොනවා කරලවත් හොලවන්ඩවත් බැහැ. ජනාධිපතිතුමා රට වෙනුවෙන් ඉන්නවා. රටේ ජනතාව එතුමා සහ රට වෙනුවෙන් සිටිනවා. ඒ නිසා විපක්ෂයේ මේ ගමන නිමා වෙන්නේ විපක්ෂය විනාශ වීමෙන් පමණයි.සංවාද සටහනචන්දන බණ්ඩාරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>01</month>
      <day>27</day>
    </date>
    <link>http://www.silumina.lk/2013/01/27/_art.asp?fn=af1301275</link>
    <topic>අපේ රටට වැටුණු පාට පාට වැසි හා උල්කාපාත</topic>
    <author>සකස් කෙළේසුනිල් දයා අල්විස්</author>
    <content>මහාචාර්ය චන්ද්‍රා වික්‍රමසිංහ, වෛද්‍ය පර්යේෂණායතනයේ අධ්‍යක්ෂ වෛද්‍ය අනිල් සමරනායක සහ එහි තාක්ෂණ විද්‍යාඥ කීර්ති වික්‍රමරත්න වෛද්‍ය පර්යේෂණායතනයේදී.පසුගිය දිනවල මෙරටට වැටුණු උල්කාපාත, රතු වැහි, කහ වැහි, කළු වැහි, ආදිය මඟින් පෘථිවියට පිටසක්වල ජීවින් වැටීමේ පැහැදිලි සාක්ෂ්‍ය ලැබී ඇතැයි ලොව ඉහළම පෙළේ අභ්‍යවකාශ විද්‍යාත්මක පරීක්ෂණවලින් අනාවරණය වී තිබේ.මෙම පර්යේෂණ මඟින් පෘථිවියේ හැර විශ්වයේ වෙනත් ග්‍රහ ලෝකවල ජීවින් සිටීමට හැකි බව ද පෙන්වා දී තිබේ.මේ අලුත් සිදුවීම් හා තොරතුරු අනුව ලොව අභ්‍යවකාශ පර්යේෂණවල අලුත් කඩඉමක් ඇතිවෙමින් තිබෙන බව අන්තර්ජාල වාර්තා පෙන්වා දෙයි.‘පිටසක්වල ජීවියෙකුගේ පැමිණීමෙන් මේ මහ පොළවේ ජීවියෙකුගේ උපත සිදුවූ බවට කියන සාධකයක් ඉකුත් දා පොලොන්නරුවේ අරලගංවිලට කඩා වැටී සොයා ගන්නා ලද උල්කාපාත කොටස උපයෝගී කරගෙන සිදුකරන ලද විද්‍යාත්මක පර්යේෂණවලින් තවදුරටත් තහවුරු කරමින් පවතී.මේ පිළිබඳව කරුණු තහවුරු කිරීම් සිදු කරන්නේ එංගලන්තයේ කාඩිෆ් විශ්ව විද්‍යාලය හා බකිංහම් තාරකා ජීව විද්‍යා අධ්‍යාපන අංශයේ මහාචාර්ය චන්ද්‍රා වික්‍රමසිංහ මහතාය.ශ්‍රී ලංකාවට මාස කිහිපයකට පෙර පතිත වූ රතු වැස්සේ ද සිටි ජීවි කොටස් ද මෙම උල්කාපාත කැබැල්ල පරීක්ෂාවට ලක්කිරීමේ දී එහි ඩයටම තුළ තිබී හඳුනාගන්නා ලද බව ද මහාචාර්ය වික්‍රමසිංහ මහතා පෙන්වා දී තිබේ.මේ අතර පසුගියදා මෙරටට පැමිණි නාසා ආයතනයේ ජ්‍යෙෂ්ඨ විද්‍යාඥ ආචාර්ය සරත් ගුණපාල මහතා පැවසුවේ ද අපේ පෘථිවියට වඩා විශාල තවත් ග්‍රහලෝක 3000 ක් පමණ නාසා ආයතනයේ විවිධ සන්නිවේදන උපකරණ මඟින් හඳුනාගෙන ඇති බවයි. ඊට අමතරව ඉදිරියේ දී පෘථිවියට සමාන ප්‍රමාණයේ ග්‍රහලෝක ද සොයා ගැනීමට සූදානම් බව ද ආචාර්ය සරත් ගුණපාල මහතා පැවැසීය.ජර්නල් ඔෆ් කොස්මොලොජි (Journal of Cosmology)නමින් එංගලන්තය ඇමෙරිකාවට ඇතුළු රටවල් කීපයක් එකතුව ලෝකය පුරා පළ කරන ප්‍රකට මේ සඟරාවේ ජනවාරි කලාපයේ ශ්‍රී ලංකාවට කඩා වැටුණ උල්කාපාතයේ කොටස් කැබලිවල සිදුකළ පර්යේෂණ පිළිබඳව විස්තර ජනවාරි 10 වැනිදා පළවෙනි කොටස ලෙස ද ජනවාරි 13 වැනිදා දෙවැනි කොටස ලෙස ද කරුණු සඳහන්කර ඇත්තේ ඡායාරූප ද සමඟය.මහාචාර්ය චන්ද්‍රා වික්‍රමසිංහ මහතා විසින් පරීක්ෂා කරන ලද උල්කාපාත කොටස් කැබලිවල ජීවි කොටස් සිටින බව සිදුකරන පැහැදිලි කිරීම ඡායාරූප හා මේ පිළිබඳව ඉදිරිපත් කරන ලද ලේඛනවලින් නාසා ආයතනයේ සිටි කීර්තිමත් විද්‍යාඥයකු වන මහාචාර්ය රිචඩ් හුවර් මහතා ද අනුමත කර සිටී.පොලොන්නරුව අරලගංවිල ප්‍රදේශයට උල්කාපාත කොටසක් කඩා වැටී එය හමු වී ඇත්තේ දෙසැම්බර් 29 වැනිදාය.උල්කාපාත කොටස් අභ්‍යන්තරයේ පොසිල තුළ හමුවූ ඩයටම පර්යාලෝක ඉලෙක්ට්‍රොනික අන්වීක්ෂයක සටහන් වූ අයුරු.එම උල්කාපාත පොසිල තුළ හමු වූ රතු වැස්සේ ජීවී අංශුසජීවී පොසිල තුළ ඇති ඩයටම ආලෝක අන්වීක්ෂයෙන්මේ උල්කාපාත කොටස් වෛද්‍ය පර්යේෂණ ආයතනය වෙත ලැබීමෙන් පසු එම ආයතනයේ අධ්‍යක්ෂ ප්‍රජා වෛද්‍ය විශේෂඥ වෛද්‍ය අනිල් සමරනායක මහතාගේ මෙහෙයවීමෙන් ද හැදැරීම් රැසක් සිදු වී එහි කැබලි කොටස් එංගලන්තයේ කාඩිෆ් හි විශ්ව විද්‍යාලය සහ බකිංහම් තාරකා ජීව විද්‍යා අධ්‍යයන අංශයේ ප්‍රධාන මහාචාර්ය චන්ද්‍රා වික්‍රමසිංහ මහතා වෙත පළමුවෙන්ම ලැබෙන්නට සලස්වා තිබුණි. මෙහි තවත් කොටසක් නොබෝදා නාසා ආයතනයේ සිටි විද්‍යාඥයකු වන මහාචාර්ය රිචඩ් හුවර් මහතා වෙත ද ලැබෙන්නට සලස්වා තිබුණි. මේ මහාචාර්යවරු දෙදෙනාම දැන් උල්කාපාත කොටසේ ජීවි කොටස් තිබෙන බව තහවුරු කරති.විශ්ව විද්‍යාල ආයතන විවිධ හැදෑරීම් මේ පිළිබඳව සිදු කර තිබේ. වෛද්‍ය පර්යේෂණ ආයතනය ද මුල සිටම රතු වැස්ස, කහ වැස්ස සහ මෑතක දී ශ්‍රී ලංකාවට පතිත වූ පාට වැසි පිළිබඳව සිදු කළා වූ පර්යේෂණ නිසා මේ පිළිබඳවත් උනන්දු වී කටයුතු කෙළේය.රතු වැස්සේ සිදු කළ පර්යේෂණ තවදුරටත් කිරීමට මහාචාර්ය චන්ද්‍රා වික්‍රමසිංහ මහතා වෙත යොමු කරන්නට පියවර ගනු ලැබීය. එතුමා උල්කාපාත කොටස් පරීක්ෂා කර බැලීමෙන් ද එහි තුළත් ජීවින් කොටස් සිටින බව තහවුරු කර සිටී.සාමාන්‍යයෙන් ලෝකයේ ජීවයේ ආරම්භය ගැන පිළිගත් මතය ‘ස්පෝටනවාදයයි’ එහි අරුත පිපිරීම මඟින් හටගන්නා දෙය කියන එකයි. නමුත් ඊට විරුද්ධවයි මහාචාර්ය චන්ද්‍රා වික්‍රමසිංහ ‘ෆැන්ස්පොමියාවාදය’ ලෝකයට ගෙනහැර දැක්වූයේ. ඒ අනුව උල්කාපාතයකදී අපේ ලොවට ජීවින් පැමිණි බව ඔහු පවසනවා.විද්‍යාත්මකව මේ මතය ඔප්පු කරන්න අවශ්‍යතාවක් ද ඔවුන්ට තිබෙනවා. ඒ නිසයි මේ උල්කාපාත කොටස බකිංහම් විශ්ව විද්‍යාලයේ තාරකා විද්‍යා අංශයට ඔවුන් ගෙන්නවා ගත්තේ. මේ අංශය ලෝකයේ තිබෙන හොඳම ආයතනයන්ගෙන් එකකි.මහාචාර්ය චන්ද්‍රා වික්‍රමසිංහ මෙතෙක් මේ උල්කාපාත කොටස් එම පරීක්ෂණාගාරයේ දී තම පරීක්ෂණවලට හසුකර ගැනීමේ දී ඒවායේ පොසීල ඩයටම තිබෙන බව අනාවරණය කරගෙන ඇත. ජීවීන් සිටින්නේ මේ තුළයි. ඩයටම සමඟ බැක්ටීරියාවක්ද මේ තුළ තිබී ඇත. පොලොන්නරුව අරලගංවිල ප්‍රදේශයට වැටී සොයා ගන්නා ලද උල්කාපාතයේ ද මේ ඩයටම විශේෂයන් තිබෙන බව තහවුරු වී තිබේ.ජර්නල් ඔෆ් කොස්මොලොජි සඟරාවේ ද පැහැදිලි ලෙසම පොසීල තුළ තිබෙන ඩයටම ඡායාරූප ගතකර ඒ පිළිබඳ විස්තර වාර්තාව සමඟ ද පළ කර තිබේ. මේ ඡායාරූපවලට ශ්‍රී ලංකාවෙන් ලබා ගන්නා ලද අන්වීක්ෂ ඡායාරූපයක් ද ඇතුළත්ය.මේ සම්බන්ධයෙන් අදහස් පළ කරන නාසා ආයතනයේ කීර්තිමත් විද්‍යාඥයකු වන මහාචාර්ය රිචඩ් හුවර් මහතා මේ ඡායාරූප හා ඉදිරිපත් වී ඇති විස්තර වාර්තා දැක මෙම උල්කාපාත කොටස්වල ජීවින් සිටිය හැකි බවට ඔහුගේ මතය ද පවසා තිබේ.රිචඩ් හුවර් මහාචාර්යවරයා ද 1996 සිට 2012 වසර 16 පුරා ලෝකයේ නොයෙකුත් ස්ථානවලින් ලබාගත් උල්කාපාත කොටස් පරීක්ෂණයන්ට ලක්කර සිටි ප්‍රකට විද්‍යාඥයෙකි. එහෙත් ඒ කිසිදු පරීක්ෂණයකදී ඩයටම ජීවින් ඒවායේ සිට හමු වී නැත.එහෙත් ලංකාවෙන් හමු වූ උල්කාපාත කොටස් සම්බන්ධයෙන් එංගලන්තයේ සිදුකළ පරීක්ෂණවලින් එහි ඩයටම ජීවින් සිටින බවට තහවුරු කර සිටීමේ ආරංචිය ගැන හා එම වාර්තා හා ඡායාරූප පරීක්ෂා කිරීමේ දී ඒ ගැන කරුණු දැන ගැනීම ගැන ඔහු බෙහෙවින් සතුටට පත්වෙයි.පෘථිවියෙන් පිටස්තරවත් කිසියම් ජීවයක් පවතින බවට මේ පරීක්ෂණ වැදගත් සාධකයක් ද වී ඇත. ඉකුත් දා මෙරට ප්‍රදේශ කිහිපයකම හට ගත් රතු වැස්සේ සාම්පල පර්යේෂණාගාරවල සිදුකළ පර්යේෂණවලදී එහි තුළ ද ජීවින් සිටි අතර එම ජීවින් ද මෙම උල්කාපාත ඩයටම තුළ ද සිටීම ද චමත්කාර අත්දැකීම් කොටසක් වූ බව ද සඳහන් වෙයි.මහාචාර්ය චන්ද්‍රා වික්‍රමසිංහ, මහාචාර්ය රිචඩ් හුවර් සහ තවත් ප්‍රකට මහාචාර්යවරයකු වන ගොඩ්පි‍්‍ර ලුවිස් යන මහත්වරු අපේ රටින් සොයා ගත් උල්කාපාත කොටසේ ජීවින් පිළිබඳව තවදුරටත් කරුණු තහවුරු කර ගැනීමට හා පර්යේෂණ කිහිපයක් සිදු කිරීමට ලංකාවට තව නොබෝ දිනකින් පැමිණීමට නියමිතය.මේ පිරිස රජයේ වෛද්‍ය පර්යේෂණ ආයතනයේ වෛද්‍ය අධ්‍යක්ෂවරයාගේ සම්බන්ධීකරණය ඇතිව තවදුරටත් මේ පිළිබඳව හැදෑරීම් කරනු ඇත. මේ අනුව ලොව ඉහළම අභ්‍යවකාශ, භෞතික, භූ විද්‍යාත්මක පර්යේෂකයන් සිදුකරන පර්යේෂණ හා හැදැරීම් ශ්‍රී ලංකාවේ නම ලෝකය පුරා ප්‍රචලිත වී යාමටත් විද්‍යාත්මක හා පර්යේෂණ අංශ වැදගත් සන්ධිස්ථානයක් කරා යොමු කරමින් අලුත් ඉලක්කයකට යොමු කිරීමට හේතු විය හැකි බවට ලොව පුරා විද්‍යාඥයෝ අදහස් පළ කරති.සකස් කෙළේසුනිල් දයා අල්විස්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>01</month>
      <day>27</day>
    </date>
    <link>http://www.silumina.lk/2013/01/27/_art.asp?fn=af1301271</link>
    <topic>දෙදෙනාගේම හදවත නවතියි</topic>
    <author>ඩබ්.කේ.ප්‍රසාද් මංජුඡායාරූප – නුවන් දිනේද්‍ර</author>
    <content>සඳුනි නිල්මිණි දිසානායක (දෙබිඩි දරුවා) දියණිය නිවසේ මැද සාලයේ උඩු අතට සිටින්නේ සුව නින්දක සිටින ආකාරයෙනි. මාස 5යි සතියක් පමණ වන සඳුනිගේ මුහුණු දෙකම ඉතා ප්‍රසන්නය. මඳ සිනහවක් එම මුහුණු දෙකෙහිම තිබේ. නළල් දෙක මැද පොට්ටු 2ක් ද තබා ඇත. එක ළඟ ඔවුන් දෙදෙනා සිටින්නේ දෙදෙනාම ඉතා සුව නින්දක සිටින සේය.වෙනදා මුහුණට මුහුණ බලාගෙන සිටින දියණිය අද සිටින්නේ මුහුණු දෙකම වෙන් වෙන් වශයෙන් උඩු අතට නිදාගෙන සිටින සේය. තමන්ගේ මුහුණු දෙක, මුහුණට මුහුණ සිටින සේ වෙනදා එකට අඬපු, එකට දඟකාරකම් කරපු එකට කිරි බීපු සඳුනි දෙබිඩි දැරිය අද නිසොල්මනේ වැතිර සිටින්නේ මොනරාගල දිස්ත්‍රික්කයේ මල්ගස්ලන්ද, තඹාන, මැදගම ගම්මානයම කම්පා කරවමිනි.”අනේ මගේ දුවේ ඔයාට ශරීර 2ක් තිබුණත් ජීවත් වෙන්න තිබුණේ එකම එක හදවතයි. ඒක නිසා ඔය දෙන්නා වෙන්කරන්න බැරි වුණා. ඒත් අද ඔය දෙන්නා වෙන්කරලා. ඒත් ඔය දෙන්නා අපිව දාල ගියා” යනුවෙන් කියමින් නිවසේ උළුඅස්සට හේත්තු වී කඳුළු සලන්නේ සඳුනි නිල්මිණි දිසානායක සිඟිති දියණියගේ පියා වන දිසානායක මුදියන්සේලාගේ ගුණසේකර මහතායි.”මගේ රත්තරං දුවේ, ඔයා අපට බරක් වුණේ නැහැ. ඔයා කොහොම හරි ලොකු මහත් කරන්නයි අපි අධිෂ්ඨාන කරගෙන හිටියේ. ඒත් ඔයා අපිව දාලා ගියා. මට ඉවසගන්න බැහැ” යනුවෙන් හඬමින් සඳුනිගේ දේහය අසලම පුටුවක වාඩිවී මෙසේ පවසන්නේ සඳුනි දැරියගේ මව වන ආර්.ඇම්.සුමනාවතී මහත්මියයි.2012 අගෝස්තු මස 13 වැනි දින කොළඹ ද සොයිසා කාන්තා රෝහලේ දී සඳුනි දියණිය මෙලොව එළිය දුටුවාය. එක් හදවතක් සහිතව දෙබිඩි දරුවෙකු ලෙස ඉපදුණු සිඟිති දියණිය ඒ අවස්ථාවේදී හොඳ සෞඛ්‍ය තත්ත්වයකින් පසුවූ බව වෛද්‍යවරු පැවසූහ.දෙබිඩි දරුවන් සාර්ථකව වෙන්කරන සැත්කම් අප කොතෙක් අසා දැක තිබුණ ද සඳුනි දියණිය දෙබිඩි දරුවෙකු වුවත් වෙන් කිරීමක් පිළිබඳව වෛද්‍යවරුන්ට සිතාගැනීමටවත් නොහැකි වූයේ ඇයට එක් හදවතක් පමණක් තිබෙන නිසාය.මේ පිළිබඳව විශේෂඥ වෛද්‍යවරුන් ප්‍රකාශ කරන්නේ සිංගප්පූරුව වැනි රටකදී ශල්‍යකර්මයක් කර එක් දරුවෙකු හෝ බේරාගැනීමට පියවර ගත්තද දරුවාගේ ජීවිතය පිළිබඳ විශ්වාසයක් තැබිය නොහැකි බවයි. ඒ වගේම දරුවා ක්‍රම ක්‍රමයෙන් වැඩෙන විට යම් යම් සෞඛ්‍ය ගැටලු ඇතිවීමේ අවදානමක් පවතින බවද විශේෂඥ වෛද්‍යවරු පෙන්වා දුන්හ. ඒ කුමන තත්ත්වයක් ඇති වුවද තම දරුවා කෙසේ හෝ රැකබලා ගන්නා බව සුමනාවතී මහත්මියත්, ගුණසේකර මහතාත් ප්‍රකාශ කළේ දැඩි අධිෂ්ඨානයකිනි.ගසක ගෙඩි කෙතරම් බර වුවත් ගස එය දරාගෙන සිටින්නා සේ කෙතරම් අභියෝග පැමිණිය ද සඳුනි දියණිය කෙසේ හෝ රැකබලා ගන්නා බව ඇයගේ දෙමවුපියෝ ප්‍රකාශ කළහ.ගුණසේකර මහතාගේ නිවස පිහිටා ඇත්තේ මොනරාගල දිස්ත්‍රික්කයේ මල්ගස්ලන්ද, තඹන, මැදගම අති දුෂ්කර ගම්මානයකය. මොනරාගල, බිබිල මාර්ගයේ මැදගම හන්දියෙන් හැරී කිලෝමීටර් 15ක් පමණ අතිදුෂ්කර මාර්ගයක ගිය විට තඹාන, මල්ගස්ලන්ද ගම්මානය හමුවේ. එම මාර්ගයේ සාමාන්‍ය වාහනයකට කිසිසේත්ම යාමට නොහැක. එහි ගමන් කළ හැක්කේ (ෆෝවීල්) වාහනයකට පමණි. එය ද ඉතා අසීරුය. එම දුෂ්කර මාර්ගයේ ගමන් කරන විට සිහිපත් වන්නේ කුඹුරක කට්ට පාර කපාගෙන ට්‍රැක්ටරයක යන ගමනයි. පාර දෙපස ඇත්තේ ඉතා ගන කැලෑවකි.කිලෝමීටර ගණනාවක් යන තුරු කිසිදු නිවසක් හමු නොවේ. සඳුනි දියණියගේ සෞඛ්‍ය තත්ත්වය අනුව හදිසි අවශ්‍යතාවයකදී ඇය කඩිනමින් රෝහලකට ගෙනයාම එතරම් පහසු නැත. නමුත් සඳුනි දියණියගේ දෙමවුපියන් කෙසේ හෝ දියණියගේ සෞඛ්‍ය තත්ත්වය ගැන දැක්වූයේ දැඩි උනන්දුවකි.හදිසියකදී ත්‍රීරෝද රථයකින් දියණිය රෝහලට ගෙන ගිය ද ත්‍රිරෝද රථයකට පවා ගමන් කිරීමට අපහසු ස්ථානවලදී දියණිය වඩාගෙන ඉතා සුපරීක්ෂාකාරීව ගමන් කොට යළිත් රථයට නැඟීමට ඔවුහු පරිස්සම් වූහ. ත්‍රිරෝද රථයක් වුවද හදිසියකට සොයාගැනීමට නොහැකි වී ඇත්තේ ඒ ප්‍රදේශයේ අවට නිවෙස්වල ද කිසිදු ත්‍රිරෝද රථයක්වත් නොමැති නිසාය. විදුලිබලය පවා තවම එම ප්‍රදේශයට නොමැත.ප්‍රදේශය පමණක් නොව ගුණසේකර මහතාගේ නිවස ද ඉතා අඩු පහසුකම්වලින් යුත් නිවසකි. කටුමැටි ගසා සාදාගත් කුඩා නිවසේ සඳුනි දැරිය රැකබලා ගන්නේ කෙසේද? සඳුනි විශේෂ දැරියකි. කටුමැටි නිවස තුළ සඳුනිට අවශ්‍ය පහසුකම් සලසා දෙන්නේ කෙසේද? ගොවිතැන් කටයුතු කරමින් තම ජීවිකාව ඉතා අමාරවෙන් ගැට ගසාගන්නා ගුණසේකර මහතාට තවත් දියණියෝ දෙදෙනෙක් ද සිටිති.තඹාන විද්‍යාලයේ 9 වැනි හා 5 වැනි ශ්‍රේණිවල අධ්‍යාපනය හදාරන දියණියන් දෙදෙනාගේ අධ්‍යාපන කටයුතු සඳහා මුදල් වියදම් කිරීමට ද වත්පොහොසත්කමක් නැති ගුණසේකර මහතා සඳුනි දියණිය ජීවත් කරවීම සඳහා ද අභියෝග රැසකට මුහුණ දුනි. සඳුනි දියණියට මවුකිරිවලට අමතරව වෛද්‍ය උපදෙස් මත පිටිකිරි ලබාදුන් අතර ඒ සඳහා පමණක් මසකට රුපියල් හයදහසකට (රු.6000) වඩා අධිකවිමල් වීරවංශ ඇමැතිවරයා සඳුනිගේ දෙමව්පියන් වෙත මූල්‍යමය ආධාරයක් පිරිනමමින්පැරැණි නිවෙසනව නිවෙසසඳුුනි මව සහ පියා සමඟ මුදලක් වැය විය.සඳුනි දියණියගේ පවුල දුෂ්කරතා රැසකට මුහුණ දී සිටින බව දැනගත් ඉදිකිරීම්, ඉංජිනේරු සේවා, නිවාස හා පොදු පහසුකම් අමාත්‍ය විමල් වීරවංශ මහතා තීරණය කළේ ‘ජනසෙවණ’ නිවාස වැඩසටහන යටතේ සඳුනි දියණියගේ පවුලට නව නිවසක් ඉදිකිරීමටයි. ‘මහින්ද චින්තන ඉදිරි දැක්ම’ ප්‍රතිපත්ති ප්‍රකාශයේ සඳහන් වන්නේ ජීවත්වීම සඳහා සුදුසු ස්ථිර නිවාස නොමැති සියලු පවුල් සඳහා ස්ථිර නිවාස ලබාදීම සඳහා නිවාස වැඩසටහනක් ක්‍රියාත්මක කරන බවයි. ඒ අනුව සඳුනි දියණියගේ පවුලට ජීවත්වීම සඳහා නව නිවසක් ලැබීමට ඕනෑවටත් වඩා සුදුසුකම් සපුරා තිබුණි.විමල් වීරවංශ අමාත්‍යවරයාගේ උපදෙස් මත ජාතික නිවාස සංවර්ධන අධිකාරිය මඟින් සඳුනිගේ පවුලට අංගසම්පූර්ණ නව නිවසක් ඉදිකිරීමේ කටයුතු ආරම්භ කළ අතර එම කටයුතු අධීක්ෂණය කරන ලද්දේ ජාතික නිවාස සංවර්ධන අධිකාරියේ ක්‍රියාකාරී අධ්‍යක්ෂ පද්ම උදයකාන්ත ගුණසේකර මහතායි.රුපියල් ලක්ෂ 10කට අධික මුදලක් මේ නව නිවස ඉදිකිරීම සඳහා වැය කෙරුණු අතර මේ සඳහා රුපියල් ලක්ෂ 5ක මුදලක් ලබාදුන්නේ මහජන සම්බන්ධතා හා මහජන කටයුතු අමාත්‍ය ආචාර්ය මර්වින් සිල්වා මහතායි.ඉතිරි මුදල ජාතික නිවාස සංවර්ධන අධිකාරිය මඟින් වැය කළ අතර නිවස ඉදිකිරීමේ සැලසුම් සකස් කිරීම, තාක්ෂණිත උපදෙස් ලබාදීම ඇතුළු සියලු සම්බන්ධීකරණ කටයුතු නොමිලේ සිදුකරන ලද්දේ ජාතික නිවාස සංවර්ධන අධිකාරියේ මොනරාගල දිස්ත්‍රික් කාර්යාලය මඟිනි. නව නිවස ඉදිකිරීම සඳහා ශ්‍රම දායකත්වය තමන්ට හැකි ආකාරයෙන් ලබාදී ප්‍රදේශවාසී ජනතාව දැක්වූ සහයෝගය ඉතා අගය කළ යුතුයි.වැඩ අවසන් කරන ලද නව නිවස සඳුනි දියණියගේ පවුල වෙත බාරදීමට නියමිතව තිබුණේ තවත් දින දෙක තුනකි. නමුත් පසුගිය 21 වැනි දින හදිසියේ අසනීප වූ සඳුනි දියණිය එදිනම මොනරාගල රෝහලට ඇතුළත් කෙරුණි. ස්වසන ආබාධයක් හේතුවෙන් පසුගිය 22 වැනිදා උදෑසන සඳුනි මෙලොවින් සමුගත්තාය. ඒ පුවත මුළු රටම සංවේගයට පත්කළ පුවතක් විය.විශේෂයෙන්ම සඳුනි ජීවත්කරවීම සඳහා ඇයගේ දෙමවුපියන් ගත් වෙහෙස දන්නා පිරිසට ඒ සංවේගය ඉතා ප්‍රබලව දැනේ. සඳුනි දියණිය මෙලොව හැර ගිය පුවත අසා දැඩි සංවේගයට පත් විමල් වීරවංශ අමාත්‍යවරයා ඒ අවස්ථාවේදීම මල්ගස්ලන්ද ගම්මානයට ගොස් ජනාධිපතිතුමාගේත්, රජයේත්, තමාගේත් සංවේගය සඳුනි දියණියගේ දෙමවුපියන් වෙත දැන්වීය.සඳුනි දියණියට අවසන් ගෞරව දැක්වීමෙන් අනතුරුව රුපියල් ලක්ෂයක මුදලක් ඒ අවස්ථාවේදීම ඇමැතිතුමා ගුණසේකර මහතාට ලබාදුන්නේ පවුලේ ඉදිරි කටයුතු වෙනුවෙන්ය. ඊට අමතරව තවත් දින දෙක තුනකින් නිල වශයෙන් බාරදීමට නියමිතව තිබුණු නව නිවෙසේ අයිතිය ඒ අවස්ථාවේදීම ගුණසේකර මහතාට බාරදීමට ද විමල් වීරවංශ අමාත්‍යවරයා කටයුතු කළේය. “සඳුනි දියණියගේ ජීවිතය ජය ගැනීමට ජනසෙවණත් එක්වුණා. නමුත් සඳුනි දියණිය අපි දාල ගිහිල්ලා තියෙනවා. සඳුනි දියණිය නැතත් ඇය වෙනුවෙන් මේ තනපු නව නිවසේ සඳුනි දියණියගේ සුන්දර මතකයන් හැමදාමත් රැඳිලා තියේවි” විමල් වීරවංශ අමාත්‍යවරයා එසේ ප්‍රකාශ කළේ බොහොම හැගුම්බරවයි.”අපේ දුව වෙනුවෙන් උදව් කරපු ජනාධිපතිතුමාටත්, විමල් වීරවංශ ඇමැතිතුමාටත්, අනෙක් සියලුම දෙනාටත් බොහොම පින්” යනුවෙන් සඳුනි දියණියගේ දෙමවුපියන් පැවසුවේ හැඬූ කඳුළිනි.සඳුනි දියණියගේ දඟකාරකම්, කෙළිසෙල්ලම් නව නිවස තුළදී දැකගැනීමට මහත් ආසාවකින් සිටි දෙමවුපියනට, සහෝදරියන්ට, අසල්වාසීන්ට දැකගන්නට ලැබුණේ එම නව නිවසේ මැද සාලයේ තැන්පත් කර තිබෙන සඳුනි දියණියගේ දේහයයි.ඩබ්.කේ.ප්‍රසාද් මංජුඡායාරූප – නුවන් දිනේද්‍රකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>01</month>
      <day>27</day>
    </date>
    <link>http://www.silumina.lk/2013/01/27/_art.asp?fn=af1301272</link>
    <topic>පත්තර ලෝකයේ දැවැන්තයා</topic>
    <author>මහින්ද අබේසුන්දර</author>
    <content>පත්තර ලෝකයේ දැවැන්තයකු වූ ලොක්කා ගැන තව මාස ගණනක් හෝ ලියන්නට කරුණු එමටය. ලොක්කා පත්තර ලෝකයේ පමණක් නොව දේශපාලන ලෝකයේත් දැවැන්තයෙකි. ඔහු කිසිවිටෙක දේශපාලකයන් සොයා ගෙන ගියේ නැත. දේශපාලකයෝ ඔහු සොයාගෙන ආහ. සමහරු දුරකථනයෙන් කතා කළහ. අප ලොක්කා යයි කියන ඩී.බී. ධනපාල කිසිම දිනෙක දේශපාලකයන්ට කතා කර නැත.දේශපාලනඥයන් ලොක්කාට ඒ තරමටම ගරු කළේ ඔහු ඕනෑම දේශපාලන සටනක් කරන්නටත් අගමැතිවරුන් පරාජය කරන්නටත් ආණ්ඩු පෙරළන්නටත් කියාපු බඩුවක් නිසාය. මැතිවරණවලදී ඔහු ගත් පැත්ත හැමදාම දිනුවේය. 1956 දැවැන්ත පෙරැළියට කර උර දුන්නේත්, පෙරමුණ ගත්තේත් ඩී.බී. ධනපාල ලංකාදීප පත්‍රයේ ප්‍රධාන කර්තෘව සිටියදීය. එක්සත් ජාතික පක්ෂය ආසන අටට බැස්සූ දේශපාලන පෙරැළියට ඩී.බී. ධනපාල දුන් මඟ පෙන්වීම සහ ලංකාදීප පත්‍රයෙන් ගෙන ගිය ප්‍රචාරය ඉතා ප්‍රබල තැනක් ගත් බව එස්.ඩබ්ලිව්.ආර්.ඩී. බණ්ඩාරනායක හොඳින් දැන සිටියේය.1956 මහ මැතිවරණ සටන ඔහු පත්තරයෙන් ආරම්භ කළේ ලංකාදීප පත්‍රයේ පළ කළ පුවතකිනි. ඒ පුවතේ ශිර්ෂ පාඨය අපට තවම මතකය.”සර් ජෝන්ට උතුරේදී හූ කියයි”ඇත්තටම හූ කීවේදැයි අපි නොදනිමු. එහෙත් එදා සිට සර් ජෝන් යන යන හැම තැනකදීම උතුරේ හූව පැතිර ගියේය. එවැනිම තවත් ප්‍රවෘත්තියක් විය. ඒ හූවට කලිනි. සම්බුද්ධ ජයන්ති සමයේ සර් ජෝන් රත්මලාන කඳවල වලව්ව ඉදිරිපිට සිටි වසු පැටියෙක් මරා ගෙන කෑමේ ප්‍රවෘත්තියක් පළ කිරීමය. ඒ නිසා සර් ජෝන් යන යන හැම තැනම වසු පැටව් ගස්වල බැඳ තිබුණි. ඔන්න හරක් හොරා එනවා. වසු පැටියන් ප්‍රවේසම් කර ගන්න” යනුවෙන් හැමතැනම පෝස්ටර් අලවා තිබුණි. සර් ජෝන් හැම රැස්වීමකටම ගියේ විස්කි බී ඇස් රතු කරගෙනය.මීට පෙර වූ තවත් සිද්ධියක් මට අද වගේ මතකය. එක දවසක් ලොක්කා මට කතා කළේය. ඒ ජැක්සන් සේනාරත්න ඉදිරියේදීය.”ජැක්සන් හෙට සර් ජෝන්ගෙ වැඩක් තියෙනවා. මම මහින්ද යවන්නම්” ලොක්කා කීය. ඔහු එසේ කීවේ ජැක්සන් ප්‍රවෘත්ති කර්තෘ නිසාය. ප්‍රවෘත්ති ආවරණවලට යවන අය ගැන ප්‍රවෘත්ති කර්තෘ දැන සිටිය යුතු නිසාය.”අයිසේ තමුසෙ සර් ජෝන් අඳුනනවද?”ගත් කටටම මම නැතැයි කීවෙමි.”හරි හරි අඳුන ගන්නත් එක්කම යනවකො. හෙට රත්මලාන කඳවල වලව්වේ එයාගෙ රැස්වීමක් තියෙනවා. ඒක ඥයඵඥපමඪජඥථචද ඒඵඵධජඪචබඪධද එකේ රැස්වීමක්. ගිහින් වාර්තා කරනවා - හරිද. වෙලාවට යනවා.” ලොක්කා මට එසේ උපදෙස් දුන්නේය.මම නවයටත් කලින් කඳවල වලව්වට ගියෙමි. සේවකයෙක් පැමිණ මාගෙන් ආ කාරණය අසා එළියෙන් වාඩි වෙන්නට කීවේය. ටික වේලාවකින් සර් ජෝන් කොතලාවල කියන මහා සැඩ පරුෂ දැවැන්ත මිනිසා මා ඉදිරියේ සිටගෙන සිටියේය. මට ඉබේටම නැගිටුණේය.”මොකද උඹ ආවේ” සර් ජෝන් මගෙන් ඇසූ මුල්ම ප්‍රශ්නයයි. මේ යකා කතා කරන්නවත් දන්නේ නැති එකෙකුයයි මට සිතුනේ ‘උඹ’ කී නිසාය. මම කවුද යන්නත්, ආ කාරණයත් කීවෙමි.”උඹ උදේට කෑවාද?” සර් ජෝන්ගේ දෙවැනි ප්‍රශ්නයයි.මම ඔව් යයි බොරුවට කීවෙමි.”එනවා එනවා බිත්තර ආප්ප ටිකක් කමු. තමුසේ බොනවද?” සර් ජෝන් එසේ අසද්දී මේ උදේ පාන්දර මේ යකා මට බොන්න ආරාධනා කරන්නේ පිස්සු වෙන්දැයි මට සිතුනි. මම බොන්නේ නැතැයි කෙළින්ම කීවෙමි.”පිස්සා පත්තර කාරයෝ බොන්න ඕන” එසේ කී සර් ජෝන් මා පුංචි බාර් එකකට කැඳවා ගෙන ගොස් බීර බොන්නට කීවේය.”ඕක බීලා ගිහින් කාපන්. කාලා හිටපන් රැස්වීමට තව වෙලාව තියෙනවා.” එසේ කියා සර් ජෝන් මා බාර් එකේ තනිකර යන්නට ගියේය.මේ සිද්ධිය වූයේ සර් ජෝන් 1956 මැතිවරණයෙන් අන්ත පරාජයක් ලබා කඳවල වලව්වේ තනිවී සිටියදීය.1956 බණ්ඩාරනායක ආණ්ඩුව හදන්නට ක්‍රියා කළ ඩී.බී. ධනපාල 1946 දී පිහිටවූ සමඟි පෙරමුණ පෙරළා දමන්නටද මුල් වූයේය. 1964 දී ලංකා සමසමාජ පක්ෂයත්, ලංකා කොමියුනිස්ට් පක්ෂයත් ශ්‍රී ලංකා නිදහස් පක්ෂයත් එක්ව හැදූ සමඟි පෙරමුණ විනාශ කරන්නට ලොක්කා සැලසුම් කළේය. සමඟි පෙරමුණ හදන්නට කලින් එවකට සිටි පත්තර සමාගම් තුනම එකට එක්වී එක අරමුණකින් කටයුතු කළ ප්‍රථම අවස්ථාවද එයය.ඩී.බී. ධනපාල සිංහල පුවත්පතක ප්‍රධාන කර්තෘ වුවත් ඔහු සිංහල ලියන්නට නොදන්නා බව බොහෝ දෙනා පැවසූහ. ඉංගී‍්‍රසි භාෂාවෙන් ලියන්නට ඔහු දක්ෂය. ඉංගී‍්‍රසියෙන් පොත් කීපයක් ද ලියා තිබේ.සිංහල නොදන්නා බව කියන ඩී.බී. ධනපාල හවුල් ආණ්ඩුවක් පිහිටු වන්නට ගෙන යන උත්සාහය ව්‍යර්ථ කරන්නට ලොක්කා ලොකු වැඩසටහනක් දියත් කළේය. ඔහු ලියූ කවි තුනක් දවස මුල් පිටුවේ පළ විය. එය ලියා තිබුණේ හොඳ සිංහලෙනි. එයින් එක් කවියක් මට තාමත් මතකය.”අකුරැස්සේ දොස්තර - කොළඹ නගරයේ පීතර - බොරළුගොඩ බොරු සැර හවුල් වෙන්නට කරති ජරමර”මෙහිදී අකුරැස්සේ දොස්තර යයි කීවේ කොමියුනිස්ට් පක්ෂයේ නායක අකුරැස්ස මන්ත්‍රී දොස්තර එස්.ඒ. වික්‍රමසිංහය. කොළඹ නගරයේ පීතර යයි කීවේ කොමියුනිස්ට් පක්ෂයේ මැද කොළඹ මන්ත්‍රී පීටර් කෙනමන්ය.බොරළුගොඩ බොරු සැර යයි කීවේ බොරළුගොඩ සිංහයා යන විරුදාවලිය ලත් මහජන එක්සත් පෙරමුණේ පිලිප් ගුණවර්ධනය. අනෙක් කවි දෙකෙන් එකක් යටියන්තොට පෙරේරා යනුවෙන් ආචාර්ය ඇන්.ඇම්. පෙරේරා ගැනද සඳහන් කර තිබුණා මට මතකය.සමඟි පෙරමුණු ආණ්ඩුව පෙරළන්නට කලින් එයට විරෝධය පා මාධ්‍යවේදීහු දාහතර දෙනෙක් දවස නිවෙසින් ඉල්ලා අස්වූහ. එයට කලින් ඩී.බී. ධනපාල මටත්, ජැක්සන්ටත් අපූරු ප්‍රකාශයක් කළේය.මට ආරංචියි ඔය දෙන්නත් අස්වෙන්න යනවයි කියල. ඔය දෙන්නත් ඉතින් වාමාංශිකයෝනේ. මාත් එහෙම තමයි. ඒත් ජැක්සන් මට එක තැනක වැඩි කලක් ඉන්න බැරි කර්තෘ කෙනෙක් කියල හැමෝම කියනවා. ඒ නිසා මම තීරණය කළා විශ්‍රාම යනතුරුම දවස පත්තරේම ඉන්න. ඒ නිසා මේ ආණ්ඩුව පෙරළන්න මට පත්තරේ මෙහෙයවන්න වෙනවා. ඔය දෙන්න ඕන තීරණයක් ගන්න.” ලොක්කා මානසික වශයෙන් වැටුණ හැටි අපට එදා හොඳින් දැනුණේය. අපි දාහතරක් අස් වුනෙමු. ලොක්කා සමඟි පෙරමුණ ආණ්ඩුව පෙරළන්නට ආණ්ඩුවේම මන්ත්‍රීවරුන් 14 ක් සල්ලිවලට ගත්තේය.එදා අස්වූ අය අතර කීප දෙනෙක් අප අතර තවමත් සිටිති. ජැක්සන්, පියසිංහ ගුණවර්ධන, සුනිල් නැත. හේම ද සිල්වා ඉන්නා තැනක් දන්නේ නැත. සිරිලාල් කොඩිකාර, බෙනට් රූපසිංහ, බුද්ධසිරි කීර්තිරත්න, අර්වින් වීරක්කොඩි තවමත් අප අතර සිටිති. බෙනට් සහ මම තවමත් පත්තර කලාවේ නියැලී සිටින්නෙමු.ඩී.බී. ධනපාල නම්වූ දැවැන්ත පත්තර කලාවේදියා යටතේ පත්තර ලෝකය හඳුනාගත් අපි හැමදාමත් ලොක්කාට ණය ගැති වෙමු. රටම පිළිගත් මෙම දැවැන්තයාගේ අවසන් කටයුතු සිදුවූයේද ඔහුගේ අන්තිම කැමැත්තට අනුවය. මේ මරණය සැලවූ එවකට කථා නායක ස්ටැන්ලි තිලකරත්න මහතා කොල්ලුපිටියේ ධනපාල මහතාගේ නිවෙසට උදේ 9 ට පමණ ගියේය.ගෙදර හරි නිහඬය.”තාම මිනිය ගෙනාවෙ නැද්ද” සැකයක් ඇතිවූ කථානායක ඇසීය.දැන් ඉතින් අවසන් කටයුතු කරලත් ඉවරයි. අන්තිම කැමැත්ත අනුව මැරිච්ච හැටියෙම වළලන්න කීවා. කනත්තේ වලක් කපල වළලන්න කියා තිබුණා. සුදු රෙදි කැබැල්ලක “ඩී.බී. ධනපාලට නිවන් සැප ලැබේවා” කියා ඇඳ වළ ළඟ එල්ලන්න කියා තිබුණා. අවසන් කටයුතුවලට යක්කඩුවේ ප්‍රඥාසාර හාමුදුරුවෝ වඩම්මන්න කීවා. අපි උදේ 8.30 වනකොට ඒ ආකාරයෙන් සියල්ල සිදු කළා” ධනපාල මහතාගේ බිරිය කීවාය.මහින්ද අබේසුන්දරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>01</month>
      <day>27</day>
    </date>
    <link>http://www.silumina.lk/2013/01/27/_art.asp?fn=af1301273</link>
    <topic>රිසානා නෆික් මරණ දඬුවමෙන් මුදා ගැනීමට නොහැකිවුණේ ඇයි?</topic>
    <author/>
    <content>අබුඩාබි ශ්‍රී ලංකා තානාපති කාර්යාලයේහිටපු පළමු ලේකම් (කම්කරු) සරත් රුද්‍රිගුසවුදි අරාබියේ ගෘහසේවිකාවක ලෙස සේවය කළ රිසානා නෆික්ට නියමව තිබූ මරණ දඬුවම 2013 ජනවාරි 09 වැනිදා බදාදා ක්‍රියාත්මක විය. එම සංවේගජනක ප්‍රවෘත්තිය මාධ්‍ය මඟින් ප්‍රචාරය වීමත් සමඟ ම මුළු ශ්‍රී ලංකාවම කම්පා විය.මහින්ද රාජපක්ෂ ජනාධිපතිතුමා රිසානාගේ දෙමවුපියන් වෙත මුල්‍යාධාර ලබාදුන් අවස්ථාවමැද පෙරදිග දී මරණීය දණ්ඩනයට නියම වූ පළමු ශ්‍රී ලාංකික සේවිකාවත් අවසාන ශ්‍රී ලාංකික සේවිකාවත් මැය නොවේ. එම නිසා ඉදිරියේදී මෙවැනි තත්වයන් ඇති නොවීම පිණිස ගතයුතු පියවර කුමක් දැයි සොයා බලා ඒ අනුව වහාම කටයුතු කළ යුතුව ඇත.ඇය මරණ දණ්ඩනයෙන් මුදවා ගැනීමට නොහැකි වූයේ කුමන හේතුන් නිසා දැයි විග්‍රහ කිරීමෙන් අපට ඉදිරියේ දී ක්‍රමවත් වැඩපිළිවෙළක් සකස් කර ගැනීමට හැකිවනු ඇත. (2010 වර්ෂය අවසානය වනවිට සවුදි අරාබියේ පමණක් (විවිධ රටවලින් පැමිණි) විදේශීය ශ්‍රමිකයන් 27 දෙනකු මෙසේ මරණ දණ්ඩනයට පත්කොට ඇති අතර තවත් 45 කට වැඩි පිරිසකට විරුද්ධව මරණ දඬුවම ක්‍රියාත්මක වීමට නියමව ඇති බව දැනගන්නට ඇත.)(ඉරාකයේ සහ එක්සත් එමීර් රාජ්‍යයේ තානාපති කාර්යාලවල පළමු ලේකම් (කම්කරු) වශයෙන් සේවය කොට ලබා ඇති දැනුම හා අත්දැකීම් අනුසාරයෙන් ගෘහ සේවිකා රිසානා නෆික් අත්අඩංගුවට ගත් මුල් කාලයේ දී ම එනම් 2007 අගෝස්තු 19 වැනි දින ‘ෂරියා නීතියේ බරක් නොදැන විඳවන මැද පෙරදිග සේවිකාවෝ’ යන හිසින් ‘සිළුමිණ’ පුවත්පතට මවිසින් මෙවැනි ම ලිපියක් ද ලියූ අතර ඒ පිළිබඳව කී දෙනකුගේ අවධානය යොමු වූවා දැයි නොදනිමි.කෙසේ වෙතත් මෙවන් අවාසනාවන්ත තත්ත්වයන් ඉදිරියේ දී තවදුරටත් ඇති නොවීම පිණිස අප විසින් රටක් වශයෙන් ගතයුතු පියවර කුමක්දැයි නැවත පැහැදිලි කිරීම හිටපු තානාපති නිලධාරියකු වශයෙනුත් ශ්‍රී ලාංකික පුරවැසියකු වශයෙනුත් මගේ යුතුකමක් හා වගකීමක් ලෙස මම සලකමි)රිසානාට තිබූ චෝදනාව නම් 2005 මැයි 22 වැනි දින සවුදි අරාබියේ දවාද්මි නගරයේ නායිෆ් අල් -ඔතායිබි නැමැති අරාබි සේව්‍යයා වූ අරබාබි යටතේ ගෘහ සේවිකාවක වශයෙන් සේවය කරමින් සිටියදී ඔහුගේ මාස 4 ක සිඟිති දියණිය ඇගේ අතින් මරණයට පත්වීමයි. අරබාබි විසින් පොලිසියට කර ඇති පැමිණිල්ලේ සඳහන් වන්නේ ඔහුගේ බිරිය සමඟ ඇතිකරගත් ආරාවුලක් මත ඇය විසින් තම දරුවා බෙල්ල මිරිකා මරා දැමූ බව ය. එහෙත් ගෘහ සේවිකාව පවසා ඇත්තේ එවැනි දෙයක් සිදු නොවුන බවත් දරුවා මිය ගියේ කිරි පොවමින් සිටියදී කිරි හිරවීම නිසා බවත් ය.නීතිමය පියවරඇයට විරුද්ධව පොලිසිය විසින් නීතිමය පියවර ගනු ලැබුවේ එරට පවතින ‘ඉස්ලාම් ෂරියා නීතිය’ අනුවය. එම නීතිය මුස්ලිම් භක්තිකයින් විසින් ශුදධ වූ දේව නීතිය වශයෙන් හඳුන්වනු ලැබේ. අප වැනි ප්‍රජාතන්ත්‍රවාදී රටවල පවතින නීතිය මිනිසුන් විසින් නිර්මාණය කරන ලද්දක් වුව ද ඉස්ලාම් භක්තිකයින් විශ්වාස කරන්නේ ‘ඉස්ලාම් ෂරියා නීතිය’ දෙවියන් වහන්සේ විසින් නිර්මාණය කොට ලොවට හඳුන්වා දුන් දේව නීතියක් බව ය.එය දෙවියන්වහන්සේ ගේ නීතියක් බැවින් ඒ පිළිබඳව ප්‍රශ්න කිරීම හෝ විවේචනය කිරීම පාපයක් බව ඔවුහු සලකති. (එසේ වුව ද බටහිර අභාසය ලැබූ ප්‍රජාතන්ත්‍රවාදය පිළිගන්නා බොහෝ මුස්ලිම් රටවල් දැන් එම නීතියේ යම් යම් කොටස් පමණක් ගෙන තම රටට උචිත පරිදි නීති සකසා ඇත. ෂරියා නීතිය තදින් ම ක්‍රියාත්මක වන මැදපෙරදිග රටවල් අතර සවුදි අරාබිය මුල් තැනක් ගනී.)එම නීතිය ගැන බොහෝ තර්ක විතර්ක ඉදිරිපත්වී ඇතත් එහි වැදගත් ලක්ෂණ ඇති බව බොහෝ දෙනා නොදනිති. පළමු කොට ම නීතිය ඉදිරියේ සියලු දෙනාම එක සමාන බවත් යම් සැකකරුවකු වරදකරු බව අධිකරණය ඉදිරියේ ඔප්පු වන තුරු ඔහු හෝ ඇය නිදොස් පුද්ගලයකු වශයෙන් සැලකිය යුතු බවත් එහි සඳහන් වේ.එසේ ම තමාගේ නිදහස උදෙසා සාක්ෂි ඉදිරිපත් කිරීමට ද ඒ සඳහා නීතිඥවරයකුගේ සහය ලබාගැනීමට ඔහුට/ ඇයට අයිතියක් ඇත. එහි තවත් වැදගත් ලක්ෂණයක් නම් එම නීතිය ප්‍රකාශයක් කරන්නේ නම් එය බියවැද්දීමකින් හෝ බලපෑමකින් තොරව කිරීමට ඔවුන්ට නිදහස තිබිය යුතු බව සඳහන් වේ. ඒ අනුව බලපෑමෙන් හෝ බියවැද්දීමෙන් ලබාගන්නා පාපොච්චාරණයක නීතිමය වටිනාකමක් නැති බව පැහැදිලි ය. අනෙක් අතට බලපෑමෙන් හෝ බියවැද්දීමෙන් තොරව කරන ලද පාපොච්චාරණය අධිකරණය ඉදිරියේ බලවත් නීතිමය ලියවිල්ලක් හෝ සාක්ෂියක් වශයෙන් සැලකිය යුතු බව ද එම නීතියේ ම සඳහන් වේ.2007 අගෝස්තු 19 වැනිදා ‘සිළුමිණ’ ට මේ ලේඛකයා සැපයූ ලිපියේ ඡායාරූපයකිනීතිය දේව නීතියක් වුව ද එය ක්‍රියාත්මක කරනු ලබන්නේ මනුෂ්‍යයින් විසින් බැවින් අරබාබාගේ මුදල් හා අනෙකුත් බලපුළුවන්කාරකම් සහ සැකකාරියගේ අසරණකම ඉදිරියේ පොලිසිය කටයුතු කරන්නේ එම රටේ පැමිණිලි කරුගේ අවශ්‍යතාව ඉටු වන පරිදි බව මම අත්දැකීමෙන් දනිමි. ඔවුන්ගේ අරමුණ කුමන ආකාරයෙන් හෝ විත්කිකරු/ කාරිය වැරදිකරු වන පරිදි අවශ්‍ය සාක්ෂි රැස්කිරීම හෝ නිර්මාණය කිරීම ය. ඒ අනුව රිසානා නෆීක් ට පොලිසියේ දී අසාධාරණයක් වූ බව කියන චෝදනාව ඉවත් කළ නොහැකි බව පෙනේ.විවිධ මාධ්‍ය තුළින් දැනගත් ආකාරයට රිසානාගේ සේව්‍යයා ඇය පොලිසියට භාරදී ඇත්තේ තම ළදරුවා නැතිවීමෙන් ඇතිවූ ශෝකය හා වේදනාව නිසා නිවස තුළ ඇයට දිය හැකි සියලු දඬුවම් දීමෙන් අනතුරුව ය. පොලිසියේ දී ද අරබාබාගේ පෙරකී බලපුළුවන්කාරකම් ඉදිරියේ සුදුසුකම් නැති විදේශීය භාෂා පරිවර්තකයකුගේ සහය ඇතිව පොලිසිය විසින් ඇය බියගන්වා ඇය නොදන්නා අරාබි බසින් ලියන ලද පාපොච්චාරණයක් ඇය ලවා අස්සන් කරගත් බව ද දැනගන්නට ඇත. මෙවන් අසරණ තත්ත්වයට ඇය පත්වීමට සිදුවූ හේතු මෙසේ ය.1. මුල් අවස්ථාවේදීම ඇයට තානාපති කාර්යාලයේ නිලධාරීන්ගේ සහ එහි භාෂා පරිවර්තකගේ සේවය හා ආරක්ෂාව නොලැබීම2. ප්‍රකාශය සටහන් කරගත් අරාබි භාෂාව ගැන ඇයට දැනුමක් හෝ අවබෝධයක් නොමැතිවීම3. ඇගේ ලාබාල වයස සහ ඒ අවස්ථාවේදී ළදරුවා මිය යාමෙන් හා විවිධ තාඩන පීඩනවලට ලක්වීමෙන් හිතේ ඇතිවූ තැති ගැන්ම හා බිය4. එරට නීතිය වන ‘ෂරියා නීතිය’ පිළිබඳව අල්පමය දැනුමක්වත් නොමැති වීම5. පොලිසියේ තර්ජන හා ගර්ජන මධ්‍යයේ තානාපති නිලධාරියකුගේ සහය නැතිව ප්‍රකාශයක් කිරීමට නොහැකි බව පැවසීමට තරම් ආත්ම ශක්තියක් නැතිවීම6. මෙවැනි අවස්ථාවක දී ඇය කටයුතු කළ යුතු ආකාරය පිළිබඳව ශ්‍රී ලංකාවේදී පූර්ව උපදෙස් ලැබී නොතිබීමමුල් අවස්ථාවේ දීම තානාපති කාර්යාලයේ නිලධාරීන්ගේ සහ පරිවර්තකගේ සේවය ලැබුණා නම් තත්ත්වය බෙහෙවින් වෙනස් වීමට ඉඩ තිබුණ බව ඉහත සඳහන් කරුණුවලින් අනාවරණය වේ. එරට පොලිසිය තුළ මෙන් ම අධිකරණය තුළ ද තානාපති නිලධාරීන්ට ඉහළ ම ගෞරවයක් හා පිළිගැනීමක් ඇති නිසා මුල් අවස්ථාවේ දී ඔවුන්ගේ සේවය හා ආරක්ෂාව ලැබුණා නම් තත්ත්වය බෙහෙවින් වෙනස්වීමට ඉඩ තිබුණි.එසේ නම් මුල් අවස්ථාවේදීම ඇයට තානාපති කාර්යාලයේ සේවය ලබානොදුන්නේ ඇයි? බොහෝ දෙනා ඒ පිළිබඳව තානාපති කාර්යාලයට ඍජුව ඇඟිල්ල දිගු කරති. එහෙත් තානාපති කාර්යාලයට අප්‍රමාදව කටයුතු කළ හැක්කේ පොලිසියත් තානාපති කාර්යාලයත් අතර ඍජු සම්බන්ධතාවයක් තිබේ නම් පමණක් බව අප තේරුම්ගත යුතු ය.කුමන චෝදනාවක් මත විදේශීය සේවකයකු පොලිස් අත්අඩංගුවට ගනු ලැබුවත් ඒ බව ;පාලිසිය විසින් නිල වශයෙන් වහාම අදාළ තානාපති කාර්යාලයට දැන්විය යුතු බවට බැඳීමක් නැත. බොහෝ විට තානාපති කාර්යාලයට මෙම පුවත දැනගැනීමට ලැබෙන්නේ එහි සේවය කරන වෙනත් ශ්‍රී ලාංකිකයකු මාර්ගයෙන් හෝ පුවත්පතක මාර්ගයෙනි. එසේ ම උසාවියෙන් නඩු තීන්දුව දීමෙන් ද පසුව ය. රිසානා සම්බන්ධයෙන් ද සිදුවී ඇත්තේ එයම බව දැනගන්නට ඇත.මෙවැනි ඉරණමකට මෙයට වසර ගණනාවකට ඉහත දී එක්සත් එමීර් රාජ්‍යයේ දී ගෘහ සේවිකාවක ලෙස සේවය කළ සිත්ති යුනිසාට ද මුහුණදීමට සිදුවිය. ඇයට විරුද්ධව තිබූ චෝදනාව ද වයස අවුරුදු 4 ක ළදරුවකු ඝාතනය කිරීමය. ඒ පිළිබඳව මුලින් ම තානාපති කාර්යාලයට දැනගැනීමට හැකි වූයේ අල් ඉත්තියාන් සහ අල් බයාන් අරාබි පුවත්පත්වල සහ සුප්‍රසිද්ධ ‘කාලිප් ටයිම්ස්’ ඉංග්‍රීසි පුවත්පතේ පළ වී තිබූ වාර්තා මගිනි. එය ද ඇය විසින් කරන ලද ‘පාපොච්චාරණයක්’ මත ඇය වරදකාරිය කරමින් නඩු තීන්දුව ප්‍රකාශ කිරීමෙන් පසු ය.මෙයින් පැහැදිලි වෙන්නේ සවුදි අරාබියේ ශ්‍රී ලංකා තානාපති කාර්යාල දෙකක් තිබුණත් පවතින ක්‍රියාවලියේ දුර්වලකමත් වෙනත් ප්‍රායෝගික දුෂ්කරතාවනුත් නිසා ශ්‍රී ලාංකික සේවකයකුට හෝ සේවිකාවකට මෙවන් බරපතළ අවස්ථාවක දී වුව ද නිසිකලට තානාපති කාර්යාලයේ සේවය ලබාගැනීමට ඇති දුෂ්කරතාවයයි. ලැබී ඇති තොරතුරු අනුව ශ්‍රී ලාංකික සේවක සේවිකාවන් ලක්ෂ 10 කට වැඩි ප්‍රමාණයක් එහි සේවය කරන අතර ඔවුන්ගේ සුබසාධනය පිළිබඳව සොයා බැලීමට සිටින්නේ නිලධාරීන් කිහිප දෙනෙකු පමණි.එමෙන් ම එරටේ විශාලත්වය ද මෙයට බෙහෙවින් බලපායි. මුළු ශ්‍රී ලංකාවේම වර්ග ප්‍රමාණය වර්ග සැතපුම් 25,332 ක් (වර්ග කි.මී. 65610) වුව ද සවුදි අරාබියේ වර්ග ප්‍රමාණය වර්ග සැතපුම් 865,000 (වර්ග කි.මී. 2,240,000) කි. මෙම සංඛ්‍යා සන්සන්දනය කිරීමෙන් එරටේ විශාලත්වය මැනගත හැක. කොටින් ම අරාබි අර්ධද්වීපයේ 3/4 ක භූමි භාගය හිමිවන්නේ සවුදි අරාබියටය. රටේ විශාලත්වය අනුව ෂරියා උසාවි 300 කට වැඩි ප්‍රමාණයක් එරට ඇත.ප්‍රබල සාක්ෂියක්මෙම තත්ත්වය උඩ කළයුතු වන්නේ අඩු තරමින් මෙවැනි බරපතළ චෝදනාවක් මත ශ්‍රී ලාංකිකයකු අත්අඩංගුවට ගත් වහාම අදාළ තානාපති කාර්යාලයට දැන්විය යුතු බවටත් තානාපති නිලධාරියෙක් ඉදිරියේ මිස ඇගේ හෝ ඔහුගේ ප්‍රකාශයක් සටහන් කර නොගත යුතු බවටත් ගිවිසුමක්/ සම්මුතියක් ඇති කරගැනීම ය. මෙය රාජ්‍ය මට්ටමින් හෝ ජාත්‍යන්තර වශයෙන් හෝ කිරීමට බැරිකමක් නැති බව මගේ විශ්වාසයයි.රිසානා නිදහස් කරගැනීම සඳහා තවත් ප්‍රබල සාක්ෂියක් තිබී ඇත. එනම් ඇය විසින් මෙම මරණය සිදු කළා යයි සඳහන් දිනය වන 2005 මැයි 22 වනවිට ඇය වයස 18 කට අඩු ලාබාල වයස්කාරියක වීම ය. සවුදි රාජ්‍ය විසින් ද අස්සන් තබන ලද ‘ළමා අයිතීන් පිළිබඳ ජාත්‍යන්තර ප්‍රඥප්තිය’ අනුව වයස අවුරුදු 18 අඩු අයකුට මරණ දණ්ඩනය පැමිණවීම තහනම් ය. එහෙත් එම කරුණ අධිකරණයේදී මතු කොට පිළිගත හැකි ලිඛිත සාක්ෂි මගින් එය සනාථ කිරීමට ඇගේ පාර්ශවයෙන් කිසිවකු නොසිටි නිසා ඒ අවස්ථාව ද ඇයට ගිලිහී ගියේ ය.එම තත්ත්වය තහවුරු කිරීම සඳහා එවැනි විකල්ප සාක්ෂියක් නැතිවිට පොලිසිය විසින් හෝ උසාවිය විසින් හෝ පිළිගනු බලන්නේ ගමන් බලපත්‍රයේ සහ අකාමා සහතිකයේ සඳහන් කරුණු ය. යම් චෝදනාවක් සම්බන්ධයෙන් වරදකරුවකු වූ අයකුට දිය යුතු දඬුවම ෂරියා නීතියේ පැහැදිලිව සඳහන් කොට ඇත. ඒ අනුව යම් ක්‍රියාවක් නිසා පීඩාවට පත්වූ පාර්ශවයකට තමා පීඩාවට පත්වූ ප්‍රමාණයටම එහි අධිකරණයකින් වරදකරු වූ පුද්ගලයකුට විරුද්ධව දඬුවම් ලබාදීමට අයිතියක් ඇත.මෙය ලෙයට ලෙය හෝ ජීවිතයට ජීවිතය යනුවෙන් හැඳින්වේ. (අරාබි භාෂාවෙන් මෙය හඳුන්වන්නේ ඒත Qඪඵචඵ නමිනි) ශුද්ධ වූ අල් කුරානයේ සුරා මයිඩා නම් 45 වැනි පරිච්ඡේදයේ දඬුවම් පිළිබඳව ‘ජීවිතයට ජීවිතයක්, ඇසට ඇසක්, නාසයට නාසයක්, කනට කනක්, දතට දතක්, තුවාලයට ඊට සමාන දඬුවමක්’ යනුවෙන් විග්‍රහ කොට ඇත. මෙම කරුණු අනුව මරණ චෝදනාව මත ෂරියා අධිකරණයේදී වරදකරු වූ විත්තිකාරියට දිය හැකි එකම දඬුවම ‘මරණ දඬුවම’ බව පැහැදිලි ය. සවුදි අරාබියාවේ මෙවන් අපරාධ නඩු පවා ජූරි සභාවක් ඉදිරියේ විභාග නොවන බැවින් තනිකර තීන්දුව රැඳී ඇත්තේ විනිසුරු අතේ බව ද අප අමතක නොකළ යුතු ය.වරදකාරියමෙම නඩු තීන්දුව 2007 ජූනි 16 දින ප්‍රකාශයට පත්වූ අතර ඒ පිළිබඳ ආරංචිය දැනගන්නට ලැබුණේ ඊට පසුව බව දැනගන්නට ඇත. ඒ සමඟම එම ප්‍රදේශයේ සේවය කරමින් සිටි බැසිල් ප්‍රනාන්දු නැමැති ශ්‍රී ලාංකිකයකු විසින් වහා ක්‍රියාත්මක වී කටේබ් අල් ශමාරි නම් සවුදි නීතිඥවරයකු මාර්ගයෙන් නඩු තීන්දුවට විරුද්ධව අභියාචනයක් ඉදිරිපත් කළ බව මේ පිළිබඳව අන්තර්ජාලයේ ප්‍රවෘත්තියක් මඟින් දැනගන්නට ලැබුණි.බැසිල් ප්‍රනාන්දු මහතා ආසියා මානව හිමිකම් කොමිසමකට සම්බන්ධව කටයුතු කර ඇති අයකු බව ද සඳහන් වේ. එම අවස්ථාවේදී තානාපති කාර්යාලයට ඒ ගැන දැනගැනීමට ලැබීමෙන් පසු තානාපති කාර්යාලය ද ක්‍රියාත්මක වූ බව දැනගන්නට ඇත. එහෙත් අභියාචනා අධිකරණයේ දී ද සාමාන්‍යයෙන් සිදුවන පරිදි පහළ අධිකරණයේ දුන් තීන්දුව ස්ථිර වී ඇත.ෂරියා නීතිය අනුව අධිකරණ ක්‍රියාවලිය අවසන් වී යම් දඬුවමක් නියම කිරීමෙන් පසු එම දඬුවම ලිහිල් කිරීමට කටයුතු කළ හැක්කේ පීඩාවට පත් අයට හෝ ඔහු/ඇය මිය ගොස් ඇත්නම් ඔහුගේ /ඇගේ ළඟම ඥාතියාට පමණි. තවද ඔහුගේ හෝ ඇගේ කැමැත්ත නැතිව රටේ පාලකයාට හෝ දඬුවම ලිහිල් කිරීමට බලයක් නැතිවීම මෙම නීතියේ විශේෂත්වයකි.ඒ අනුව එම අවස්ථාව වන විට වරදකාරිය නිදහස් කරගැනීමට තිබූ එකම මාර්ගය පීඩාවට පත් දරුවාගේ ළඟම ඥාතීන් වන දෙමවුපියන්ගේ කැමැත්ත ලබාගැනීම පමණි. ඒ සඳහා සාමාන්‍යයෙන් කෙරෙන්නේ රාජ්‍ය පාලකගේ මාර්ගයෙන් හෝ පූජකවරුන් මාර්ගයෙන් හෝ වෙනත් පිළිගත් අයකුගේ මාර්ගයෙන් හෝ අරාබියේ ‘දියා’ වශයෙන් හඳුන්වනු ලබන ලේ වන්දි මුදලක් ගෙවීමන් පීඩාවට පත්වූ අයගේ ළඟම ඥාතියාගේ අනුකම්පාව දිනාගෙන දඬුවම ලිහිල් කරවා ගැනීමයි.ඒ සඳහා අප ජනාධිපතිතුමා සවුදි රාජ්‍යයේ රජතුමා වෙත ඇය වෙනුවෙන් අභියාචනා දෙකක් ඉදිරිපත් කර තිබූ බව දැනගන්නට ඇත. එසේම එම අභියාචන දෙකම තානාපති කාර්යාලය හරහා රජතුමා වෙත භාරදුන් බව ද දැනගන්නට ඇත. ඊට අමතරව නියෝජිත පිරිසක් ද එරට බලධාරීන් හා පීඩාවට පත්වූ දෙමවුපියන් හමුවී වන්දි මුදලක් ගෙවීම සඳහා සාකච්ඡා කළ බව ද දැනගන්නට ඇත. එහෙත් කිසිම කොන්දේසියක් යටතේ වරදකාරියට සමාව දීමට දෙමාපියන් කැමැති නොවූ බව දැනගන්නට ඇත.ඒ අනුව මුළු මහත් ජනතාවම ඇගේ නිදහස බලාපොරොත්තුව සිටි මොහොතක එනම් 2013 ජනවාරි 9 වැනි බදාදා මුළු ශ්‍රී ලංකාවම හඬවමින් ඇගේ හිස ගසාදමා මරණ දඬුවම ක්‍රියාත්මක කළ බව දැනගන්නට ලැබුණි.මේ අනුව ඇය මරණයෙන් බේරාගැනීමට නොහැකි වූයේ පීඩාවට පත් ළදරුවාගේ ළඟම ඥාතීන් වන දෙමවුපියන්ගේ සමාව ලබාගැනීම පිණිස ගත් සියලු උත්සහයන් අසාර්ථක වීම නිසා බව පෙනේ.ෂරියා අධිකරණයේ දී රිසානාට මරණ දඬුවම නියම වූයේ 2007 ජූනි 16 දිනය. ඇයගේ දඬුවම ක්‍රියාත්මක වූයේ 2013 ජනවාරි 9 වැනි දිනය. සාමාන්‍යයෙන් මරණ දඬුවම නියම කිරීමෙන් මාස 4කට හෝ 5කට පසුව මරණ දඬුවම ක්‍රියාත්මක වන නමුත් රිසානා සම්බන්ධයෙන් එම දඬුවම ක්‍රියාත්මක වී ඇත්තේ දඬුවම නියම කොට වසර 5යි මාස 6 පසුව බව මේ අනුව පෙනේ. එසේ වූයේ රජයක් වශයෙන් ජනාධිපතිතුමා විසිනුත් විවිධ සංවිධාන විසිනුත් වෙනත් විවිධ පර්ශ්වයන් විසිනුත් මේ පිළිබඳව කරන ලද යම් යම් අභියාචනා නිසා බව විශ්වාස කිරීමට පුළුවන.එහෙත් වසර 5 1/2ක් වැනි දීර්ඝ කාලයක් තුළ මේ පිළිබඳව ගත යුතුව තිබූ ප්‍රධානම පියවර වන ළඟම ඥාතියාගේ කැමැත්ත ලබාගැනීමට නොහැකිවීම අතිශය කනගාටුදායකය. මේ පිළිබඳව විචාරකයින් කියා සිටින්නේ ළඟම ඥාතියාගේ කැමැත්ත ලබාගැනීමේ අරමුණ සඳහා ප්‍රමාණවත් අවධානයක් යොමු නොකොට නිෂ්ඵල ව්‍යායාමයන් සඳහා වැඩි අවධානය යොමු කිරීම මෙයට හේතුව බවය. බොහෝ අය කටයුතු කොට ඇත්තේ එරට රජතුමාට මෙම අධිකරණ තීන්දුව වෙනස් කොට රිසානාට සමාව දීමට බලයක් ඇතැයි යන වැරදි පදනම මත පිහිටා බව පෙනේ. ෂරියා නීතිය අනුව ළඟම ඥාතියාගේ කැමැත්ත නැතිව කිසිවකුටත් එම තිරණය වෙනස් කළ නොහැකි බව නැවතත් අවධාරණය කිරීමට කැමැත්තෙමි.බාලවයස්කාරියක වන ඇයට මෙවන් අවාසනාවන්ත තත්ත්වයකට මුහුණු පෑමට මූලිකව හේතු වූයේ වැඩි වයසක් ඇතුළත් කොට ව්‍යාජ ගමන් බලපත්‍රයක් සකස් කොට ඇය රැකියාවක් සඳහා පිටරට යැවීම නිසාය. විවිධ හේතුන් නිසා ළාබාල තරුණියන් වැඩි වයසක් සඳහන් කොට විදේශ සේවය සඳහා යැවීම මෙන්ම වැඩි වයසක් ඇති අය අඩු වයසක් සඳහන් කොට යැවීම ද බොහෝ කාලයක සිට සිදුවන දෙයකි.ගමන් බලපත්‍රයක් නිකුත් කිරීමේ දී ඉදිරිපත් කළ යුතු ලියවිලි අතර ජාතික හැඳුනුම්පත ද එක් ලියවිල්ලකි. පුද්ගලයින් ලියාපදිංචි කිරීමේ දෙපාර්තමේන්තුව විසින් එම හැඳුනුම්පත් නිකුත් කරනු ලබන්නේ උප්පැන්න සහතිකය, ග්‍රාම සේවක සහතිකය ආදී ලියවිලි පරීක්ෂා කිරීමෙන් පසුවය. එබැවින් ව්‍යාජ උප්පැන්න සහතිකයක් ඉදිරිපත් කිරීමෙන් ව්‍යාජ හැඳුනුම්පතක් ලබාගත හැකිවා මෙන්ම ව්‍යාජ හැඳුනුම්පතක් ඉදිරිපත් කිරීමෙන් ව්‍යාජ විදේශ ගමන් බලපත්‍රයක් ලබාගත හැක. මෙම දූෂණය කුමන අවස්ථාවකදී හෝ සිදුවීමට ඉඩ ඇත. රිසානා නෆීක් වැනි වයස 18 නොඉක්මවූ තරුණියක ව්‍යාජ ගමන් බලපත්‍ර මඟින් විදේශ රැකියාව සඳහා යැවිමට හැකිවී ඇත්තේ මේ දූෂණය නිසාය.ව්‍යාජ උප්පැන්න සහතික, ව්‍යාජ හැඳුනුම්පත් හා ව්‍යාජ විදේශ ගමන් බලපත් ඉතාමත් රහස්‍ය ලෙස සකසා සැපයීම යම් සංවිධානාත්මක පිරිස් විසින් කරගෙන යන බවත් ඒ සඳහා අධික මුදලක් අය කරන බවත් අසන්නට ඇත. ඔවුන්ට මෙම කටයුතු ඉටුකර දීමට මැදිහත් වෙන්නේ සමහර කූට ඒජන්සිකරුවන් හා තැරැව්කරුවන් බව ද පැවසේ. ඒ අනුව මෙයට සම්බන්ධ සියලුම අය අනියම් ආකාරයෙන් මෙම අපරාධයට වගකිව යුතුය. ඉදිරියේදී මෙවන් තත්ත්වයන් ඇති නොවීම පිණිස මා යෝජනා කරන්නේ මෙම දැරියට වැඩි වයසක් ඇතුළත් කොට ගමන් බලපත්‍රයක් නිකුත් වූයේ කෙසේද එයට වගකිවයුත්තන් කවුද යන්න සොයා බලා ඔවුන්ට විරුද්ධව ගත හැකි උපරිම නීතිමය හා විනයානුකූල ක්‍රියා මාර්ග ගත යුතු අතර ඉදිරියේ දී ව්‍යාජ ගමන් බලපත්‍ර නිකුත් කිරීම වැළැක්වීම සඳහා දැඩි පියවර ගත යුතු බවය.ගෘහ සේවය සඳහා තරුණියන් විදේශගත කිරීමට පෙර විදේශ සේවා නියුක්ති කාර්යාංශයේ මූලිකත්වයෙන් දින 21ක පුහුණුවක් ඔවුන්ට ලබාදෙන බව දැනගන්නට ඇත. එහෙත් එම පුහුණු වැඩසටහනේ දී ඔවුන් යවන රටේ නීතිරීති පිළිබඳව මූලික දැනුමක් ලබාදෙන්නේ දැයි නොදනිමි. එසේ නොවන්නේ නම් එම පාඩම් මාලාවට “ඉස්ලාම් ෂරියා නීතිය” වැනි විෂයන් ඇතුළත් විය යුතු බව යෝජනා කරමි. නීතියේ බරපතළකම දැන සිටියොත් වැරදි මෙන්ම අත්වැරැදි සිදුවීම බෙහෙවින් වළකා ගත හැක.ගෘහ සේවිකාවන් වශයෙන් විදේශගත වන බොහෝ තරුණියන්ට අනවශ්‍ය කරදරවලට මුහුණ පෑමට සිදුවන තවත් හේතුවක් වන්නේ තමන් විසින් කළ යුතු වැඩ කටයුතු පිළිබඳව ප්‍රමාණවත් පූර්ව දැනුමක් හෝ අවබෝධයක් නොතිබීමය. නිවෙසේ උපකරණ පාවිච්චිය සහ පවිත්‍රතා කටයුතු ආදිය පිළිබඳව දැනුමක් හා පුහුණුවක් ලබා යන තරුණියන්ට එම කටයුතු වෙනුවට හෝ ඊට අමතරව දරුවන් රැකබලා ගැනීමට සිදුවුවහොත් එම කටයුතු ගැන ප්‍රමාණවත් දැනුමක් හා පුහුණුවක් ගෙදරදී හෝ වෙනම ස්ථානයකදී හෝ ලබා නැත්නම් එම කටයුතු නිසි පරිදි ඉටු කිරීමට නොහැකි වනු ඇත.ළාබාල වියේ සිටි රිසානා නෆික් අමාරුවේ වැටුණේ තමන් කිසිම පුහුණුවක් ලබා නොසිටි මෙම භාරදූර කාර්යය ඉටුකිරීමට යාමේදී බව පැහැදිලිය. එබැවින් ගෘහ සේවිකාවන් පිටරට යැවීමේ දී ඔවුන් කළ යුතු සේවා කටයුතු මොනවාදැයි පැහැදිලි කරදිය යුතුª අතර එම කටයුතු පිළිබඳව හොඳ පුහුණුවක් ද ලබාදිය යුතුය. දරුවන් රැකබලාගැනීම යනු මනා පුහුණුවකින් හා වගකීමකින් කළ යුතු කටයුත්තකි. මගේ අදහසේ හැටියට මෙවැනි කටයුතු සඳහා යැවිය යුත්තේ අඩුතරමින් අවුරුදු 25ක් වත් ඉක්මවූ තරුණියන්ය. විවාහක කාන්තාවන් මෙම කටයුතු සඳහා වඩාත් සුදුසුය.යම් බරපතළ චෝදනාවක් මත ශ්‍රී ලාංකික සේවකයකු / සේවිකාවක ;පාලිස් අත්අඩංගුවට ගතහොත් අදාළ පොලිසිය විසින් වහාම ඒ බව තානාපති කාර්යාලයට දැන්විය යුතු බවටත් එම නිලධාරියකු පැමිණෙන තුරු ඇගෙන් හෝ ඇයගෙන් ප්‍රකාශයක් සටහන් කිරීම ප්‍රමාද කරන ලෙසටත් එරට සමඟ එකඟතාවයක් ඇතිකර ගත යුතුය.එසේම යම් චෝදනාවක් මත කිසියම් අයකු පොලිසිය විසින් අත්ඩංගුවට ගත් කළ ඒ පිළිබඳව කටයුතු කළ යුතු ආකාරය පිළිබඳව ද එහි යන සේවක සේවිකාවන්ට උපදෙස් දීම කළ යුතු වන්නේය. නිදසුනක් වශයෙන් තානාපති කාර්යාලයේ නිලධාරියකු නැතිව තමන් නොදන්නා භාෂාවෙන් ලබාගන්නා ප්‍රකාශයකට අස්සන් කිරීම ප්‍රතික්ෂේප කිරීමත් කුමන ආකාරයකින් හෝ සිද්ධිය හැකි ඉක්මනින් තානාපති කාර්යාලයට දන්වන ලෙසත් ඔවුන්ට උපදෙස් දිය යුතුය.මෙවන් ආරංචියක් දැනගත් වහාම තානාපති නිලධාරීන් විසින් එයට ප්‍රමුඛත්වය දී හැකි ඉක්මනින් භාෂා පරිවර්තකයකු සමඟ අදාළ පොලිස් ස්ථානයට ගොස් සේවකයාට හෝ සේවිකාවට සහය වන ලෙස තානාපති කාර්යාලවලට උපදෙස් නිකුත් කළ යුතුය.වරදකට සැකපිට අත්අඩංගුවට ගන්නා සේවකයන් හෝ සේවිකාවන් වෙනුවෙන් නිසි නීති ආධාර ක්‍රමයක් තානාපති මට්ටමින් නැති වීමද බලවත් පාඩුවකි. මේ තත්ත්වය නිසා බොහෝ විට විත්තිකරුවන් වෙනුවෙන් අධිකරණයේ පෙනී සිටිනුයේ එරට රජයේ නීතිඥයන්ය. ඔවුන් එම රජයේ වැටුප් ලබන සේවකයින් බැවින් ඔවුන්ගෙන් උසස් සේවයක් බලාපොරොත්තු විය නොහැක. සාමාන්‍යයෙන් පළපුරුදු දක්ෂ නීතිඥවරයකුට ලක්ෂ ගණනක් ගෙවීමට සිදුවේ. ඒ සඳහා තානාපති කාර්යාලවලට ප්‍රතිපාදන සලසා නැති අතර එතරම් විශාල මුදලක් මේ සඳහා වැය කිරීමට අදාළ සේවකයාට හෝ ඔහුගේ හෝ ඇයගේ දෙමාපියන්ට හැකියාවක් ඇතැයි සිතිය නොහැක.දැනට එරට සේවය කරන ශ්‍රී ලාංකිකයින් රහසේ මුදල් එකතු කොට මෙම තත්ත්වයට මුහුණ දෙන මුත් මුදල් ආධාර එකතු කිරීම අරාබි රටවල පවතින ඉස්ලාම් නීතියට පටහැනි ක්‍රියාවකි. එබැවින් මෙම තත්ත්වයට කෙළින්ම රජය මැදහත් වී රජයේ වියදමින් නීති ආධාර සැපයීමට සුදුසු වැඩපිළිවෙළක් සැකසිය යුතු බව යෝජනා කරමි. කම්කරු සුබසාධක නිලධාරියාට අමතරව භාෂා දැනුම ඇති සුදුසු නීති නිලධාරියකු ද තානාපති කාර්යාලයට අනුයුක්ත කිරීම ද සුදුසු බව පෙනේ.විදේශ සේවයේ නියුක්තව සිටින්නන් වනාහී මෙරටට විදේශීය විනිමය උපයා දෙන පිරිසකි. එවැනි අය රැකගැනීම රජයේ මෙන්ම අප කාගේත් වගකීමයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>01</month>
      <day>27</day>
    </date>
    <link>http://www.silumina.lk/2013/01/27/_art.asp?fn=af1301274</link>
    <topic> අනේ! රත්තරං අම්මෙ අලුත් “ෂයිලොක්”ලාගෙන් බේරෙන්ඩ</topic>
    <author>ඡායාරූපය - මුත්තූර් විශේෂ</author>
    <content>ජීවිතය විතරක් නෙවෙයි මේ ලෝකෙත් හරිම පුදුමාකාර තැනක් අම්මෙ. හිතලා හිතලා අන්තිමට මේ ටික කියන්ඩ මට හිතුණෙ අම්මගෙ ඒ යකඩ වගේ හිතත් මගෙ ආත්මෙත් සනසගන්ඩ.මගෙ මළ ගෙදරට ආපු හැමෝටම තේ කෝප්පයක්වත් දෙන්ඩ තරම්වත් වත්කමක් අම්මට නැති වුණාට අම්මා කිව්ව ඒ කතා ටික මගෙ ආත්මෙට කරන මල් පූජාවක්. සැරැසිල්ලක්.”මං ඉල්ලුවෙ මගෙ දුවගෙ ජීවිතය විතරයි. සෞදියේ සල්ලි නෙවෙයි. ඒ අය එවන සත පහක්වත් මගෙ මේ දුප්පත් ගෙදරට එපා. ලංකාවෙ ජීවත්වන අහිංසක හිඟන්නෙක් දෙන ඒ රුපියලත් මං සතුටින් බාරගන්නවා.” අම්මා කී ඒ වචන මගෙ පෑරුණු හිත සුවපත් කළා. අද මේ ලෝකෙම දුප්පත් (රිසානා) මං ගැන කතාකරනවා. මේ ලෝකය පුරා මාධ්‍ය පුරා දැන් ගලන්නෙ රිසානාගෙ කදුළු.අම්මෙ මං ඇත්තටම ඒ පුංචි එකී මැරුවෙ නෑ. මට හිතෙන්නෙ එයා කිරි හිරවෙලා මැරුණෙ. මගෙ ස්වාමි දුව හරිම සැරයි. නපුරුයි. එහෙ ගිහින් මාස දෙකක් ගතවෙද්දිම එයා මට හරියට අඩන්තේට්ටම් කළා. අන්තිමට මට ඒ අය දුන් රොටි පවා ඒ ගෙදර වැසිකිළියෙ හැංගිලා ඉඳගෙන කාලාත් ජීවිතය බේරාගන්ඩ මං බැලුවා. මගෙ ස්වාමිදුව ඔතාබ්. එයා එහෙ බාලිකා විදුහලක විදුහල්පතිනියක්. මොන වගේ අඩන්තේට්ටම් ඒ බාලිකාවන්ට කරනවද දන්නේ නෑ. එයා දවසක් හදිස්සියෙම විදුහලේ ඉඳන් ආවා.ඒ වෙන කොට පුංචි දරුවා නිදි. දරුවාට කිරි පොවලා ඒ වෙනකොට ටික වේලාවයි. එයාට කිරි පොවලා ඇයව නිදි කරන වෙලාවේ දරුවා සනීපයෙන් හිටියෙ. කිරි පොවලා ‘කිරි ගුඩුස්’ අරින බව ඒ වන විට පුංචි කෙල්ලක් වෙච්චි මං දන්නෙ කොහොමද? මළ ගෙදර ඇත්තො කතා කරන දේවල්වලින් ‘කිරි ගුඩුස්’ යවන කතාව මං අදයි දැනගත්තෙ.ඔතාබ් නෝනා ආපු ගමන් දරුවාව ගෙනෙන්න කීවා. ඒ වන කොට අනේ පුංචි එකී හැලහොල්මනක් නෑ. ඇය මට සැරවෙලා කීවා දරුවාගේ උගුර ඉහළ ඉඳන් පහළට තරමක් තදින් පිරිමදින්න කියලා. දරුවා ගැන හිතලා මාත් එහෙම කළා. ඒත් මගෙ ඇඟිලි සලකුණු උගුරට සම්බන්ධ කරන්න ඒ කපටි ගෑනි එහෙම කළා කියලා මට හිතුණෙ පස්සෙදි. අනේ! අහිංසක කෙල්ල මැරිලා.මාව සෞදි පොලිසියට ගෙන ගියේ නොදන්නා භාෂාවකින් ලියපු ලියුමකට අස්සන් කරන්ඩ කියලා. ඒ කට්ටිය බල කළා. බේරෙන්ඩ බැරි තැන මාත් ඒ ලියුමට අස්සන් කළා.තාත්ත දර කපලා ගෙදර සරි කරගන්ඩ බැරිව දුක් විඳින හැටි මට බලා ඉන්ඩ බැරිවයි මේගොල්ලන්ගෙ බැලමෙහෙවර කරන්ඩ මං ආවෙ. රාත්තිරියට තාත්ත තුනටියට අත තියාගෙන අඩ අඳුරේ කෙදිරි ගානවා මට ඇහෙනවා. මගෙ නංගි මල්ලි බඩගින්නෙ අඬනකොට අම්මගෙ ඇස් පුපුරු ගහලා වේදනාව බේරෙනවා මං දැක්කා.ඒකයි මං මෙහෙම ආවෙ. සඳඑළිය ඇති රෑට ගේ පුරා අල්ලි මවන ඒ සඳ එළිය බේරුණේ අපේ පොල්අතු වහලෙන්. හරිහැටි නිදාගන්ඩවත් අපේ ගෙදර ආරක්ෂාවක් තිබුණේ නෑ. මේ ඔක්කොම හිතලා පුංචි ගෙයක් හදාගන්ඩ, නංගි මල්ලිට උගන්වන්ඩ තාත්තාට හයියක් වෙන්ඩ මං මේ ගමන ආවෙ. මගෙ රත්තරං අම්මෙ මං ආවෙ ඒවට. මිනී මරන්ඩ නෙවෙයි.බාල කෙල්ලක් රට යවන්ඩ උදව් කරපු අම්මට, ඒජන්සිකාරයාට දැන් මිනිස්සු බනිනවා. ඒත් ඒ වෙලාවේ මගෙ අරමුණ ජයගන්ඩ හිතපු මට ඒ මනුස්සයත් දේවතාවෙක් වගෙ පෙනුණෙ. ඒත් මට වෙච්ච දේ ආදර්ශෙට අරන් අනෙක් නංගිලා මල්ලිලා එහෙම කරන්ඩ යන්ඩ එපා. මං හිතන්නෙ මට ලැබුණේ ඒ බොරුවට දඬුවම.ඒත් ඒක සාහසික වැඩියි. මං ඒ වෙලාවෙ බාල කෙල්ලක් නිසා මාව උන් ද්වාද්මි හිරගෙදර හිරකාරියක් කළා. සෞදියෙත් නරක මිනිස්සු වගේම හොඳ මිනිස්සුත් ඉන්නවා. ඒ අය දුන්නු ටොෆි, චොක්ලට් වගෙ දේවල් මං මාව බලන්ට ආපු ලංකාවෙ ඩොක්ටර්ට නංගිට මල්ලිට යවන්ඩ කියලා දුන්නා. සුළු මුදලක් හරි හොයාගන්ඩ නංගි මල්ලිගෙ පොතපත අරන් දෙන්ට මං හිරගෙදර ඉඳන් ‘වූල්’ ගෙතුවා.මං දැන් ඇත්තටම පිරිපුන් යෞවනියක්. ස්වර්ග රාජ්ජේ ඉන්නකොට මට ඔක්කොම හරියට පෙනෙනවා. මගෙ හිස ගසාදැම්මෙ ෂරියා නීතිය අනුවයි. ඒත් මෙහෙට ආවට පස්සෙ මං ඒ ෂරියා නීතිය ගැන හොඳට දැනගත්තා. ෂරියා නීතිය අනුව හරි නම් දඬුවම් ලබන්න ඕනෑ ඒ ගෙදර ගෑනි. හිත කලබල නිසා එහෙම කීවාට එයා මගේ ස්වාමිදුව. කෙනෙක් ගෙදර උදව්වට ගෙන එන කොට නියමිත වයස සම්පූර්ණ කරන්ඩ ඕනෑ. අනෙක කිරිදරුවන් බලන්ඩ දෙන්ඩ බෑ දරුවාට අවුරුදු 2ක් සම්පූර්ණ වෙනකම්. මට බාර දුන්නෙ මාස දෙකක කිරි දරුවෙක්.බලනකොට මෙයා නේද ෂරියා නීතිය කඩලා තියෙන්නෙ. ෂරියා නීතිය උතුම් නබිතුමාගේ කියමන් උපයෝගී කරගත් ශුද්ධ එකක්. ඒක අනුව වරදට සමාව දීමටත් ඉඩකඩ තියෙනවා. ඒත් මේ අය ක්‍රියාත්මක කළේ සෞදි නීතිය. ෂරියා නීතිය නොවෙයි.මගේ බරට සල්ලි දෙන්ඩ ලෝකය පුරා මානව හිතවාදී සංවිධාන කතාකළත් මේ ගෙදර ස්වාමිදුව ඉල්ලුවෙ මගෙ හිස. මාව මරණ දවසෙත් සෞදියේ පත්තර හැම එකකම ඒ ගැන පළවෙලා තියෙනවා. ඒත් අපේ තානාපතිවරු ඒ ගැන දැකලත් නෑ. මේ ලෝකෙ ඉන්න කුරිරුම ගෑනි තමයි අපේ ගෑනි.ද්වාද්මි හිරගෙදර මාව මරණ හැටි බලාගන්ට ඒ භයානක ගෑනි එදා එහි ආවා. බන්ධනාගාර නිලධාරීන් පවා මට සමාව දෙන්ට කියලා කීවත් ඒ ගෑනි මාව මරන හැටි බලලා සතුටු වෙලා ගෙදර ගියා. මගෙ ලේ කඳුළු ඔබට කියා දෙන දේ හරිම ගැඹුරුයි. අරුත්බරයි. දුප්පත් අපේ අසරණකමට හිස දන්දීම හැර වෙන මොනවා කරන්නද? මගෙ මළකඳ අම්මා ඉල්ලා හිටියත් උන් මාව බැල්ලියක් වගෙ වළලා දැම්මා.ඒත් සෞදියේ එහෙම වුණත් කටාර්වල නරක මිනිස්සුම නෑ. සුපර් මාර්කට් එකකදි දෙන්නෙක් ගහගෙන ලාංකිකයෙක් අතින් ඉන්දියන් තරුණයෙක් මැරුණා. ඒ තරුණයා මරා දමන්න අධිකරණය තීන්දු කළා. ඒ තරුණයාගේ පියා කෝටි ගණනක සල්ලි ඉල්ලද්දි ඒ තරුණයා වදාපු අම්මා උසාවියට නැඟලා කීවෙ අපූරු කතාවක්. මගෙ මහත්තයා එහෙම ඉල්ලුවාට මේක දෛවය අනුව සිදුවූ දෙයක්.මගෙ පුතා ඉක්මන් වුණා නම් මැරෙන්නෙ ඔය හිරේ ඉන්න තරුණයාව. මං මගෙ අංශභාගෙ හැදිච්ච තාත්තවත් අනෙක් දරුවන් දෙන්නත් හදාගෙන ජීවත්වෙන්නෙ වෙනම. මට රජයෙන් රියාල් තුන්දහසක් ලැබෙනවා. මට සල්ලි ඕනෑ නෑ. මේක ඉක්මන් කෝපයට තරුණකමට සිද්ධ වූ දෙයක්. දෙවියන් වහන්සේ මගෙ ඉවසීම පරීක්ෂා කරන්ඩ හදනවා. ඒකයි මගෙ අදහස අධිකරණය විමසන්නේ... එයා නිදහස් කරන්න. ඒ අම්මා එහෙම කීවා.මෙන්න! රටවල් දෙකේ ෂරියා නීතිය. මගෙ රත්තරං අම්මට මං වෙනුවෙන් කතාකළ හැම කෙනෙක්ටම පින්දෙන්න. ආයිත් මේ වගේ අකල් මරණයකට පත් නොවෙන්න ඒ පින මට මහත් ආනිශංසයක් දේවි.පත්තරවල මහත්තුරු මං ගැන බොහෝ දේ කතා කළා. ටීවී එකේ මහත්තුරුත් එහෙමයි. ඒත් මගෙ අහිංසක දුප්පත් නංගිගෙ පින්තූර මගෙ පින්තූර ලෙස පළකරන්න එපා. මං ගැන හිතන ශ්‍රී ලාංකික සහෝදර ජනතාවගෙන් මං දයාබරව ඉල්ලන්නෙ මගෙ හිස ඉල්ලපු ඒ නූතන ෂයිලොක්ලාගෙන් සත පහක් ගන්ඩ එපා. මගෙ අම්ම නම් ගන්නෙ නෑ. ඒකනෙ අම්මා එහෙම කිව්වෙ.මං නිසා දුප්පත් මගෙ අම්මගෙ ගෙදර ජීවිත එළිය වැටෙන බව මං දන්නවා. ඒ ටික වෙනකම් මාත් ස්වර්ග රාජ්ජේ ඉඳන් බලාගෙනම ඉන්නවා.ඡායාරූපය - මුත්තූර් විශේෂරිසානා සමඟ ස්වර්ග රාජ්ජේ කතාබහඋපාලි සමරසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>01</month>
      <day>27</day>
    </date>
    <link>http://www.silumina.lk/2013/01/27/_art.asp?fn=af1301276</link>
    <topic>ජාතක පුතුන් හැර දා ගියත් හදාගත් පුතුගේ පිහිට ලබන ගල්කිරියාගම ජෝන් සිංඤෝ</topic>
    <author>විශේෂ ස්තුතිය - දඹුල්ල පොලිස් මූලස්ථානාධිපති පො. ප. ඇන්. ජේ. වීරසිංහ හා පො. ප. ලන්සක්කාර වීරසේකර මහත්වරුන්ට.</author>
    <content>ජෝන් සිංඤෝ වැතිර සිටියේ වැසිකිළිය අසළ රැඳවූ කුඩා මඩුවක ඉටිරෙද්දක් මතය. ඔහුට අතීතය සිහි වෙයි. තමාගේ බිරිය නෑදැයන් සහෝදර සහෝදරියන් සියලු දෙනාම තමන්ට හයි හත්තිය ඇති යුගයේ තමන් ගෙන් උපකාර ගත් හැටි සිහි වෙයි. එහෙත් අද ඔහු අකර්මන්‍යය. දෛවයේ සරදම ඉතා ශෝචනීයය.“ඇයි මට මෙහෙම වුණේ” ඔහු දැඩි සොවින් කල්පනා කරයි.තමා ඉතා කෙළිලොල් ලෙස ගෙන ගිය ජීවිතය ගැන ඔහුට සිහි වෙයි. පෙදරේරුවෙකු වඩු ශිල්පියෙකු මෙන්ම විවිධ කර්මාන්තයන්ට උපන් හපන්කම් දැක්වූ ජෝන් සිංඤෝ ගෙන් එකල උපකාර නොගත් නෑයෙකු නැති තරම්ය.ඔහු බොහෝ විට කාටත් උදව් කළේ මුදල් ම බලාගෙන නොවේ. ඉටිරෙද්ද මත වැතිරී අහස දෙස බලා සිටින ඔහු මේ සියල්ල සිහි කරන්නේ නෙක කඳුළු වගුරුවමිනි.ඔහුගේ ගම ගල්කිරියාගම උඳුරුව දකුණේය. ඔහුගේ විවාහක බිරිඳ හෝ දරුවන් නොවීය. ඉන්පසු ඔහු විවාහ කරගත් බිරිඳ ඔහුට හමුවූයේ පෙදරේරුවෙකු වශයෙන් තැනින් තැන වැඩ කරද්දීය.ඔහුට ඇය හමුවන විට ඇය ගැබිනියකි. ගැබිනි ඇයට අනුකම්පා කළ ඔහු ඇය විවාහ කරගත්තේය.ඉන්පසු ඔහු නිසා ද ඇය තවත් දරුවන් පස් දෙනෙකු ලැබුවාය. මේ අතර සිය රැකියාව සඳහා නිතර නිතර ඔහුට පිට පළාත්වලට ද යන්නට සිදුවිය. මේ අතර දරුවෝ ලොකු මහත් වූහ. සියලු දෙනාම විවාපත්ව පිට පළාත්වල පදිංචි වූහ.ඔහු සිය නෑ මිතුරන්ගේ ගෙවල් හදන්නට උදව් කළේය. ගෙවල්වල රැඳී වැඩපළවලට උදව් විය. මෙසේ පිට ගෙවල රැඳී වැඩ කිරීම නිසා ඔහු බොහෝ විට දරුවන්ගේ දෝෂාරෝපණයට ද ලක්විය.කෙසේ හෝ ඔහු අවසානයේ දඹුල්ලේ සිටි සිය වැඩිමල් සොයුරියගේ ළඟ නතර විය. සොයුරියගේ ඉඩකඩම් බලාගෙන ගෙවල් දොරවල් නඩත්තු කරමින් කුඹුරුවල වැඩ කරමින් සිටින මාමාට සොයුරියගේ දරුවන් ඇල්මක් දැක්වූයේ මාමාට ඇති ආදරයකට වඩා ඔහුගෙන් තමන්ට ඇති ඵල ප්‍රයෝජනය නිසා යැයි කීවොත් නිවැරැදිය.වසර කීපයක් මෙසේ සිටියදී ජෝන් සිංඤෝගේ සොයුරිය මිය ගියාය. මළගෙදර කටයුතු සඳහා ද ඔහු ඉතා මහන්සි වී කටයුතු කළේය.සොයුරියගේ දරුවනුත් ඉතා හොඳින් ගෙවල් දොරවල් හදාගෙන ජීවත් වූ අය වූහ. අන්තිමේදී ජෝන් සිංඤෝ ගේ අනාගතය බාර ගත්තේ සොයුරියගේ දියණියකි.ඉඩම් කුඹුරු හිමි ඇය ගුරුවරියකි. ඇගේ සැමියා විදුහල්පතිවරයෙකි.ජෝන් සිංඤෝ ගේ කාර්යය වූයේ සොයුරියගේ දියණියගේ ගෙවත්ත හා කුඹුරු බලා ගැනීමයි. කුඹුරු වැඩ කිරීමට ඔහු දක්ෂයෙක් විය.ඔහු ඔවුන්ගේ ගෙදර මෙහෙකරුවකු බවට පත්වූයේ නිතැතිනි.මෙසේ කුඹුරේ වැඩ කරමින් සිටි ජෝන් සිංඤෝ හදිසියේම නියරෙන් ලිස්සා වැටුණේය.වැටීමෙන් ඔත්පළ වූ ඔහුගේ කටයුතු කිරීමට අපහසු යැයි කියාගත් මෙතරම් කලක් ඔහුගෙන් වැඩ ගත් විදුහල්පති බෑණා හා දියණිය ඔහු ගෙන ගියේ මින්නේරිය ආයුර්වේද රෝහලටය. රෝහලට රෝගියා භාර කළ ඔවුහු විදුහල්පතිවරයාගේ නම භාරකාරයා ලෙස සඳහන් කළෝය.දෙමසක කාලයක් ආයුර්වේද රෝහලේ ප්‍රතිකාර ලැබු ජෝන් සිංඤෝ බලන්නට ඒ කාලය තුළ කිසිවෙකු ආවේ නැත. රෝගියා සුව වූ පසු රෝහලෙන් ලද පණිවිඩය මත විදුහල්පති බෑණා හා ගුරු දියණිය ආව ද ඔවුන් ඔත්පළව සිටි රෝගියා ගෙදර ගෙනයාමට කැමැත්තක් දැක්වූයේ ද නැත. කෙසේ වෙතත් රෝහල් බලධාරීන්ගේ බලවත් පෙරැත්තය මත අකැමැත්තෙන් නමුත් රෝගියා බාරගත් බවට සටහන් කර අත්සන් කළ ද ඔවුන් සියල්ලටම හොරා මාමා එහිම තබා මාරු වී ගොස් තිබිණ. මෙය රෝහල් බලධාරීන්ට මහත් ප්‍රශ්නයක් විය.රෝහල් පතේ ඇති ලිපිනය සොයා ගත් රෝහලේ නිලධාරියෙකු වූ හේවාජුලිගේ උපරත්න මහතා ඇතුළු පිරිසක් විදුහල්පතිවරයාගේ ගෙදරට රෝගියා ගෙන ආහ. ඒ වන විට විදුහල්පතිවරයා හා බිරිඳ මඟුල් ගෙදරක ගොස් තිබිණ. උපරත්නලාට මඳක් එහි නතර වන්නට සිදුවිය.විදුහල්පතිවරයා රෝහල් සේවක පිරිස සමඟ දබර වන්නට පටන්ගත්තේ තමන්ට ලෙඩා ගෙන ගොස් තබා ගන්නට තැනක් නැති බව කියමිනි.අන්තිමේ දී දබරය දරුණු වන්නට පටන්ගත්තෙන් රෝහල් සේවකයන්ට සිදුවූයේ 119 අමතන්නටය.119 පොලිස් නිලධාරීහු ද ස්ථානයට පැමිණිය ද ප්‍රශ්නය විසඳාගත නොහැකි වූ තැන දෙපිරිස ම දඹුල්ල පොලීසියට ගෙනයන්නට සිදුවිය.එහිදී අකැමැත්තෙන් තමුන් සිය මාමා ගෙදර ගෙන ගිය විදුහල්පතිවරයා හා ගුරු බිරිය කළේ මාමා නිවසේ වැසිකිළිය අසල ඉටිරෙද්දක් දමා එහි තැබීමය. මේ තත්ත්වය අසල්වාසීන්ගෙන් ප්‍රදේශය පුරා පැතිර ගියේය.පොලීසියට ද සැල විය.අවසානයේ ජෝන් සිංඤෝ මාමාගේ පිහිටට ආවේ ගල්කිරියාගම උඳුරුව දකුණ ප්‍රදේශවාසීන්ය.එහි පෙරමුණ ගෙන තිබුණේ ජෝන් සිංඤෝ ගේ බිරිඳගේ පුත්‍රයාය. ඔහු විවාහ කරගත් බිරිඳ වන පුරුෂයා හැර දමා ගිය ගැබිණි කාන්තාවගේ කුසේ සිටි පුත්‍රයාය. ඔහු නමින් යූ. ඇල්. අජිත් කුමාර ය.“මේ මගේ බාප්පා. මගේ තාත්තා මාව බඩේ ඉන්න කොට අම්මව දාල ගියා. පස්සෙ මට තාත්ත වුණේ මේ බාප්පා. අපේ අම්මට පස්සෙ එයාගෙන් ලැබුණු දරුවො තාත්තට සලකන්නෙ නැති වුණාට මං මට පුළුවන් හැටියට බාප්පට සලකනවා. ඒ තාත්තත් නැති මාව ඇතිදැඩි කරල මාව ඉස්කෝලෙ යාවා උස් මහත් කරපු නිසා. බාප්ප මටයි එයාගෙ දරුවන්ටයි වෙනසක් කළේ නැහැ. මං සල්ලි කාරයෙක් නොවෙයි. මගේ කටුමැටි පැලේ එක කාමරයයි තියෙන්නේ. මං ඒ කාමරේ තියාගෙන බාප්පට පුළුවන් විදිහට සලකනව. ඒකට මට අසල්වාසි නෑ පිරිසත් උදව් වෙනවා.මං කොළඹ කරගෙන හිටපු රස්සාවත් දාල අස්වෙලා ආවේ බාප්පට වෙච්ච දේ ගැන ආරංචි වෙලා.” අජිත් කියාගෙන ගියේය. මුලින්ම ජෝන් සිංඤෝ මහතාව අජිත් සමඟ සිටි වයි. විජේරත්න, ඒ. ජේ. සරත් එකතුව ගෙන ආවේ විජේරත්න ගේ ගෙදරටය. එහෙත් පසුව අජිත් තම බාප්පා බාරගත්තේ සතුටිනි.තමන් ජෝන් සිංඤෝට දිවි ඇතිතාක් සලකන බවට ඔවුහු පොලීසියේ දී පොරොන්දු වූහ.“මටත් දරුවො දෙන්නෙක් ඉන්නවා. ඒත් මං කුලී වැඩක් කරල හරි බාප්පව මැරෙනකන් රැක බලාගන්නවා. බාප්පා හරි උතුම් කෙනෙක්. අම්මත් එක්ක අනාථ වෙන්න ගිය මාව හදාගත්තේ වෙනසක් නොකර. මට එක අඩුපාඩුවක් තියෙනවා. මං බාප්පව හෝදන්න නාවන්න ගෙනියන්න ඕන ගේ පහළ තියෙන ඇළටයි. ඉතින් එයාව තියාගන්න රෝද පුටුවක් කවුරුහරි මට හොයල දෙනවනම් පින් සිද්ධ වෙනවා. බාප්පගෙන් වැඩ ගත්තු පෝසත් නැදෑයො එයාට සලකන්නෙ නැහැ.”අජිත්ගේ ඉල්ලීම වන්නේ රෝද පුටුවකි. අජිත් හා පිරිස කියු කරුණු වටහාගත් දඹුල්ල පොලිස් මූලස්ථානාධිපති ඇන්. ජේ. වීරසිංහ පොලිස් පරීක්ෂක ලන්සක්කාර වීරසේකර හා සැරයන් නවරත්න යන මහත්වරු පොලිස් පොතේ ලියා ජෝන් සිංඤෝ රැගෙන යාමට ඔවුන්ට ඉඩ දුන්හ.අනතුරුව ඔහු ගෙන ගිය අජිත් කුමාර වයි. විජේරත්න, ඒ. ජේ. සරත් ඇතුළු පිරිස ඔහුගේ රැවුල බා නාවා පිරිසුදු කළහ.කෙසේ හෝ තමන් ජාතක කළ දූ දරුවන් හා තමන් දරදිය ඇද්ද නෑ ඛ්ඹ්තවතුන් ජෝන් සිංඤෝ මහතාව අත්හරිද්දි ඔහුට පිටු නොපෑ මේ හදාගත් පුත්‍රයා ඇතුළු පිරිස දුප්පත් වුවත් මිනිසත්කම දන්නා කළගුණ සලකන මිනිසුන් බව ප්‍රදේශවාසීහු පවසති.මෙහිදී අජිත්ට රෝද පුටුවක් ලබා දෙන අයෙකු ඇත්නම් ඔහුට තම බාප්පා බලා ගැනීමට පහසුය. ඇත්තටම අජිත්ට හිත ඇතත් ඔහු දුප්පතෙකි. අජිත්ගේ දුරකථන අංකය 0712261323 වන අතර උදව් කළ හැකි අයෙකුගේ උපකාරය ඔහු බලාපොරොත්තු වෙයි.විශේෂ ස්තුතිය - දඹුල්ල පොලිස් මූලස්ථානාධිපති පො. ප. ඇන්. ජේ. වීරසිංහ හා පො. ප. ලන්සක්කාර වීරසේකර මහත්වරුන්ට.දයා ඩී. ෆොන්සේකාඡායාරූප හා පසුබිම් වාර්තා(සීගිරිය විශේෂ)කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>01</month>
      <day>27</day>
    </date>
    <link>http://www.silumina.lk/2013/01/27/_art.asp?fn=af1301277</link>
    <topic>මියගිය තම ගවයාට 31 වසරක් පින් පමුණුවන අපූරු කතාවක්</topic>
    <author>අමල් යශෝමන් ජයසිංහ, සුනිල් ප්‍රනාන්දුපුල්ලේ</author>
    <content>“වන සිව්පාවුන් වැනි මිනිසුන් මැද දෙවි දේවතාවුන් වැනි මිනිසුන් ඇත... ඒ දේවතාවන් දිව්‍යාංගනාවන් මනුලෝ තලයේ වාසනාවන්...”අපේ ප්‍රවීණ ගායිකා චන්ද්‍රලේඛා පෙරේරා මහත්මිය ගැයූ ඒ ගීතය සැබෑවක් යැයි කියාදෙන මේ මිහිපිට මිනිසුන් අතර දෙවියන් වන් මිනිසුන් ද ජීවත්වෙති. ඔව්හු අනුනගේ දෑසෙහි උපදින කඳුළු මැනවින් හඳුනන්නෝ ය. එපමණක් ද නොව මිනිස්කමේ මාහැඟි දෝත පා ඒ කඳුළු පිස ලන්නෝ ය.එවන් දෙවියන් වන් මිනිසුන් තමන්ගේ ජීවිතයේ දී කිසිවිටකදී හෝ මුල අමතක නොකරති. තමන් හැදූ වැඩූ මවුපියන් පවා නොතකන මෙවන් සමාජයකදී එවන් මිනිසුන් පිළිබඳ ඇසීමත් සතුටකි. භාග්‍යයකි. ඔවුහු තිරිසන් සතකු දෙස වුව බලනුයේ ළතෙත් වූ හැඟීමකිනි. එවන් මිනිසුන් විරල ය. මේ ලියැවෙන්නේ එවන් කෘතවේදී සංවේදී හිතකින් පිරිපුන් මිනිසකුගේ සැදැහැබර කතාවකි.ඔහු ජීවත්වනුයේ නාත්තන්ඩිය මැතිවරණ කොට්ඨාසයට අයත් පහළ කොට්ටරාමුල්ල, ඉහළ කොට්ටරාමුල්ල ප්‍රදේශයේ ය. සිවුදරු පියෙකි. ඔහු නමින් සුනිල් ඇලෙක්සැන්ඩර් මහතා ය. මෙයට වසර ගණනාවකට ඉහතදී ඔහුගේ සිය ජීවිතයේ නැඟීම, දියුණුව පටන්ගන්නට සිදුවූයේ බොහෝ බාධක කම්කටොලු මැද ය.නොපසුබස්නා උත්සාහය අත්හැරියේ ම නැත. ඒ 1965 පමණ කාලයේ දී ය. සිය ජීවිකාව වෙනුවෙන් ගොවිතැනෙහි නියැළුණ ද කෙසේ හෝ දියුණුව කරා යාමට යැයි සිතා හේ සුළු ව්‍යාපාරයකට අතගැසුවේ ය. හාපුරා කියා තමන් ඇරැඹූ ගොඩනැඟිලි ද්‍රව්‍ය සැපයීමේ ව්‍යාපාරයට බලවත් අඩුවක් මෙන් ම බාධාවක් ද වූයේ ප්‍රවාහනය සම්බන්ධයෙනි.ඒ වෙනුවෙන් තම සන්තකයේ තිබුණේ ගොනා බැඳි කරත්තයකි. තමන්ට උවමනා කාරියේදී රෑ දවල් නොබලා කිසිදා උකටලී නුවූ ඒ සතා හඳයා ය. හඳයා තම හාම්පුතුට දැක්වූයේ මහත් වූ ගෞරවයකි. ආදරයකි. කීකරුකමකි. ‘හඳයා’ ඔහුගේ නැගිටින ලෝකයේ එකම අත්උදව්කරුවා ය. නගරයට ගොස් ඇවැසි ද්‍රව්‍ය කරත්තයට පටවා ඌට ළං වී හිස අත ගා ඔහු මෙසේ කියන්නේ ය.“පුතා හඳයො... මං ගෙදර එන්ඩ පරක්කු වෙයි.. හොඳ එකාවාගෙ පරිස්සමින් මේ බඩු ටික ගෙදර අරන් යමන් මයෙ පුතේ...”එය මැනවින් තේරුම් ගත්තාක් මෙන් ‘හඳයා’ වෙරගෙන පිටත් වන්නේ ය. ප්‍රධාන මාර්ගයේ දී වුව යනෙන වාහන කිසිවකින් පැමිණිල්ලක් නොලබා ම තනිවම කරත්තය ඇද ගෙදරටම එන්නේ ය. මිදුලෙහි ගසක් ළඟ නවතින්නේ ය. කලක් ගත වී ගියේ ය. ඔහුගේ අත මිට සරු විණි. ව්‍යාපාර ලෝකය පිබිදිණි. වාහන කිහිපයකම හිමිකරුවකු විණි. එහෙත් තමන්ට මුල් අවදියේ ‘අත දුන්’ හඳයා නම් හේ කවරදාවත් අමතක නොකළේ ය. හඳයා මිලදී ගන්නට පැමිණියකුට ඔහු කීවේ “නෑ - ඌ ඔහේ හිටපුවාවේ. මට මේ තැනට එන්ඩ අත දුන්නෙ ඒකා. මැරෙනකම් ම මං ගාවම ඌ ඉන්න ඕනා” කියාය.ලැබෙන හැම විවේකයකදීම හඳයා ළඟම ඔහු සිටියේ ය. හිස අතගෑවේ ය. තවත් කලක් ගතවී ගියේ ය. දවසක් දා ඔහු කිසිදා නොහැඬූ හැඬුම් හඬන්නට වූයේ ළදරුවකු මෙනි.“මට උඹ දුන්නු අතහිත මට අමතක නෑ මයෙ පුතේ. උඹට මං ණය ගැතියි උඹ හින්දයි පුතේ මං අද මේ තැනට ඇවිත් ඉන්නේ. මං උඹට වෙනස්කමක් කරල නෑනේද මයෙ පුතේ.”වියපත් ව මියැදුණු තම ‘හඳයා’ ගේ සිරුර අතගාමින් හේ හඬන්නට විය. තමන්ට ඌ අතදුන් සැටි ප්‍රසිද්ධියේ ම අවට පිරිසට හඬ ගා කීයේ ය. වසර 15 ක පමණ කලක් තමන්ට උරදුන් සැටිම කිය කියා හඬන්නට වූයේ ය. 1981 වසරේ දී බොහෝ පිරිසක් මධ්‍යයේ අවසන් කටයුතු සිදු කොට පින්කම් රැසක් ද ඉෂ්ට සිද්ධ කළේ ය.” සුනිල් ඇලෙක්සැන්ඩර් මහතා ‘සිළුමිණ’ ට එසේ කීවේ ය.මේ වනවිට තිස් වසරක් පුරා ‘හඳයා’ සිහිකොට දාන මාන පින්කම් කොට සුගතියම පතන්නේ ය. ඉකුත් වසරේ දෙසැම්බර් මස 26 වන උඳුවප් පසළොස්වක පොහොයදා එළැඹියේ ‘හඳයා’ වෙනුවෙන් සිදුකරනා 31 වන පින්කම ය. පහළ කොට්ටරාමුල්ල ඉසිපතනාරාමයේ හා ශ්‍රී විසුද්ධාරාමයේ මහ සඟරුවන නිවසට ම වඩමවා හඳයා නමින් පිරිත් සජ්ජායනය කරවූහ. වැලිවෙහෙරේ ආනන්ද සිරිනිවාස හිමියන් ප්‍රමුඛ මහ සඟරුවන ප්‍රකාශ කළේ වැදූ හැදූ මවුපියන්ට පවා නොසලකන නොමිනිසුන් වෙසෙනා සමාජයක ඔහුගේ කෘතවේදී ගුණය සමාජයට ම මහඟු ආදර්ශයක් බවකි.විශේෂ ආගමික වතාවත්, දම් දෙසුම් පවත්වා 27 දා දානමය පින්කම් ද සිදුකොට ඊට එක්වූ ප්‍රදේශවාසී සැමට ද ඔහු අතින් තෑගි බෝග පිළිගැන්වෙද්දී එදෙස බලාහුන් 90 වන වියෙහි පසුවන ඔහුගේ අම්මා වයි.පී. ප්‍රේමාවතී මාතාව තුටු කඳුළු සලන්නට වූවා ය. ජීවතුන් අතර නැති තම ස්වාමියා ආර්.ජී. ජයමාන්න මහතා කොතැනක හෝ සිට තම පුතුනට ආශිර්වාද කරනු ඇති බව ද අම්මා කීවා ය.මේ පින්කම් වෙනුවෙන් ඔහු හා කැපවූ ප්‍රිය බිරිය ද දූ දරුවන් ද මුව නොසැහෙන සේ අගය කියාපෑවේ ‘හඳයා’ ගැනම ය. සියලු පින්කම් අවසන් වූ ඒ සැදෑවේ ‘හඳයා’ නිතර ගැවසුණු ගෙවත්තෙහි ස්ථානයකට ගිය සුනිල් මහතා මහා කල්පනාවක නිමග්නව සිටියේ ය. එදා දුප්පතකු වූ තමන්ට අත - දුන් ‘හඳයා’ එදා මෙතැන පසුවෙමින් සිටි අයුරු ඔහු මනැසින් දුටුවේ ය.අමල් යශෝමන් ජයසිංහ, සුනිල් ප්‍රනාන්දුපුල්ලේඡායාරූප වෙන්නප්පුව විශේෂකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>01</month>
      <day>27</day>
    </date>
    <link>http://www.silumina.lk/2013/01/27/_art.asp?fn=af1301278</link>
    <topic>ආමි වාහනේ සද්දෙ හින්දා එක දවසක් මරණෙන් බේරුණා</topic>
    <author>සටහන ටිරෝනි වෑවලගේ</author>
    <content>මත්ද්‍රව්‍ය නාශක කාර්යාංශයේ පොලිස් පරීක්ෂක රංගජීවඑය සම කළ හැක්කේ සිනමා පටයක රූප රාමුවකට පමණි. ඇතැම් විට එම දර්ශන නුහුරු මට එසේ සිතුණා වන්නට ද පුළුවන. එහෙත් මේ නම් සිනමා පටයක රූප රාමුවක් යැයි මට සිතේ. එහි නිල ඇඳුමින් සැරසී තරු පටි ගසා ගත් පොලිස් නිලධාරීන් සිටියේ නැත. ඒ වෙනුවට එහි සිටියේ ඩෙනිම් කලිසම් සහ ටී ෂර්ට්වලින් සැරසුණු විඩාපත් මුහුණින් යුතු වූ තරුණයන් පිරිසකි. ඔවුහු විඩාව නොසලකමින් සිටින බව පෙනේ. මේසයක් මත කළු පැහැ බෑග් පොදි කිහිපයකි.කාර්යාල කාමරයේ කොනක තරුණ සේවිකාවක් මේ කිසිවක් කෙරෙහි අවධානය යොමු නොකරමින් පොතක මොන මොනවාදෝ සටහන් කරන්නීය. මේ සියල්ලට අමතරව තවත් පිරිසකි. තරුණියක් සහ තරුණයන් සිව් දෙනෙකි. ඔවුන්ගේ සිරුරු පමණක් නොව මුහුණු ද කේඩෑරි වී ගොසිනි. මහා විපතක පෙර නිමිති දුටුවාක් මෙනි. මගේ නිරීක්ෂණය නවතාලමින් පිරිස අතරින් තරුණයකු නැඟී සිටී.“මම තමයි රංගජීව“මම ඔහු හමුවීම සතුටක් බව පවසමි. සියල්ල පැහැදිලිව දැන ගැනීමේ අවශ්‍යතාවක් නොඉවසිලිමත් හැඟීමක් ඇති කරයි. ඔහු ඒ බව වටහාගත්තා සේය.“අපි ඊයේ රෑ රේඩ් එකකට ගියා. මේ අල්ල ගත්ත කට්ටිය. මත්ද්‍රව්‍යයත් එක්කම.”ඔහු මේසය මත වූ කළු පැහැ බෑග් මලු දක්වයි. එය ඔවුන්ගේ දෛනික රාජකාරියේ එක් සාමාන්‍ය දිනයක් පමණි. සැකකරුවන් අත්අඩංගුවට ගැනීම, මත්ද්‍රව්‍ය හසුකර ගැනීම පමණක් නොව විඩාව ද ඔවුනට සාමාන්‍යය. අප රටේ දැනට ජන සමාජයට බරපතළ ලෙසින්ම හානි කරන හෙරොයින් භීතිකාවෙන් රට ගලවා ගැනීමට දැඩි වෙහෙසක් ගන්නා ඔවුහු සැබෑ දක්ෂයෝය. ඔහු ඔවුන්ගේ නායකයා වන්නේය.“මෝසස් රංගජීව නෙවමාල්. මම උපන්නේ 1973. කඩුවෙල කොරතොට මගේ උපන් ගම. ඉස්කෝලේ ගියේ කෝට්ටේ ආනන්ද ශාස්ත්‍රාලයට. දන්න කාලේ ඉඳන් මගේ ආසාව තිබුණේ ආරක්ෂක අංශයක සේවයට බැඳෙන්න. හමුදාවටත් පොලීසියටත් ඉල්ලුම් පත්‍ර දැම්මා. යුද හමුදාවේ කොතලාවල ආරක්ෂක පීඨයේ සම්මුඛ පරීක්ෂණවලට මුහුණ දෙන අතරේ පොලීසියේ පත්වීම් ලැබුණා. ඒ 1995 දී. එතකොට මගේ වයස අවුරුදු විසි දෙකයි.කටාන පොලිස් අභ්‍යාස විද්‍යාලයේ මාස තුනහමාරක පුහුණුවක් ලබන රංගජීව නැගෙනහිර පළාතේ සේවයට වාර්තා කරන්නේය. එකල කොටි කටේ පිහිටි මායිම් ගම්මාන කිහිපයක්ම ඔහුගේ සේවය ලබන්නේය. මැදිරිගිරිය, බෝවත්ත, කොළකනවාඩිය, සිංහපුර, කුඩාපොකුණ, සුංගාවිල ආදි වූ නම් කිහිපයක් ඔහු ක්ෂණිකව සිහියට නඟන්නේය.“ඒ කාලේ අපේ මුර පොළවලට නිතර ත්‍රස්තවාදී ප්‍රහාර එල්ල වුණා. එක පාරක් මම ජීවිතේ බේර ගත්තේ අනූ නවයෙන්. හැබැයි මමත් නිකම් හිටියේ නෑ. ගම් වැසියෝ එක්ක කතා කරලා ප්‍රහාර එල්ල වෙන්න හේතු වුණු දුර්වලකම් හඳුනගෙන ඒවා වළක්වන්න ක්‍රියා කළා. ප්‍රහාර එල්ල වෙන්න කලින් දැන ගන්න නොයෙක් උපක්‍රම තර කරන්න මට හැකියාව ලැබුණා. නැගෙනහිර පළාතේ සේවය අවසන් කරලා පොලිස් මූලස්ථානයට මම ආවේ 1999 දී. ඒ ඇවිත් තමයි මත්ද්‍රව්‍ය නාශක කාර්යාංශයට බැඳුනේ.”එතැන් සිට ඔහු විස්තර කරන්නේ මත්ද්‍රව්‍ය නාශක කාර්යාංශයට අයෙකු බඳවා ගැනීමේ දී පිළිපදින බැරෑරුම් කාර්ය පටිපාටියයි. සැබැවින්ම එය සම්මුඛ පරීක්ෂණ රැසකින් ද විභාගවලින් ද සමන්විත වන්නේය.“පොලිස් සේවයේ කුඩා පරිමාණ මත්ද්‍රව්‍ය වැටලීම් කළාම ත්‍යාග මුදල් ලබා දෙනවා. මට එවැනි ත්‍යාග මුදල් ලැබිලා තිබුණේ නැහැ. සම්මුඛ පරීක්ෂණයේදී මගෙන් ඒ ගැන ප්‍රශ්න කළා. ඔවුන් එවැනි ත්‍යාග මුදල් ලැබීම මත්ද්‍රව්‍ය නාශක කාර්යාංශයේ සේවයට එක්වීමට අමතර සුදුසුකමක් ලෙසයි සැලකුවේ. මම කිව්වා ඔව්, මට තවම තෑගි ලැබිලා නෑ. ඒත් මට වැඩ කරන්න පුළුවන් කියලා. මාව තෝරා ගන්න මගේ ඒ ප්‍රකාශය බෙහෙවින් බලපා තිබුණා.”ඒත් කවදාවත් තමන්ගේ බිරිය හෝ දරුවෝ මේ ව්‍යාපාරයට යොදවන්නේ නැහැ. එයාලගේ දරුවෝ පිටරට විශ්ව විද්‍යාලවලට, ජාත්‍යන්තර පාසල්වල හොඳට අධ්‍යාපනය ලබනවා. තාත්තා මොනවා කරනව ද කියලවත් මේ දරුවෝ දන්නේ නැහැ. ඒත් මේ ජාවාරම්කාරයා විකුණන, බෙදා හරින මත්කුඩු නිසා දරුවෝ සිය දහස් ගාණක් විනාශ වෙනවා. පවුල් දහස් ගණනින් විනාශ වෙනවා. මේ මත්කුඩුවලට සමාජයේ තියෙන ඉඩ අහුරා දැමිය යුතුමයි. මත්කුඩු ජාවාරම්කාරයෝ රටින් තුරන් කර දැමිය යුතුමයි.විභාගයෙන් දක්වන සමත්කම් මත රංගජීව පත්වීම් ලබන්නේ මත්ද්‍රව්‍ය නාශක කාර්යාංශයේ වැටලීම් අංශයටය. දින දා හතරක පුහුණුවකින් පසු ඔහු මෙරටේ වැඩිම කළු සල්ලි පරිහරණය කරන මත්ද්‍රව්‍ය ජාවාරම්කාර කෝටිපතියන් සමඟ සටනට ප්‍රවිශ්ට වන්නේය.“ඒ වෙනකොට මම වැටලීම් ගැන අත්දැකීම් ලබලා තිබුණේ නැහැ. මුලින්ම ගියේ දෙමටගොඩ වැටලීමකට. අපි දාහතර දෙනෙක් ගිහින් හෙරොයින් කිලෝ අට හමාරක් අල්ලගෙන ආවා. එදා ඉඳන් මම මත්ද්‍රව්‍ය වැටලීම්වලට උපරීමයෙන් කැප වුණා. මගේ මුළු කාලයම යෙදෙව්වා. මුල ඉඳලම මත්ද්‍රව්‍ය සමාජයට කරන හානිය, විනාශය මම දැක්කා. හොඳ තරුණයෝ මත්ද්‍රව්‍යවලට ඇබ්බැහි වෙලා අන්තිමට ‘කාඩ්බෝඩ්’ ටින් එකතු කරලා ජීවත්වෙන තත්ත්වයට පත්වෙනවා මම දැකලා තිබුණා.මේ උවදුර යුද්ධය තරමටම නැතිනම් ඊටත් වඩා හානිකරයි කියලා මට තේරුම් ගිහින් තිබුණා. දැන් බලන්න මනුස්සයෙක් මැරුවොත්, හොරකමක් වුණොත් ඒක අපරාධයක් විදිහට වාර්තා වෙනවා. ඒත් මත්ද්‍රව්‍ය සම්බන්ධයෙන් එහෙම වාර්තා වීමක් නෑ. පැමිණිල්ලක් නෑ. චූදිතයෙක් නෑ. වින්දිතයෙක් පැහැදිලිව පේන්නේ නැහැ. ජාවාරම්කාරයාව හොයාගෙන අපි යන්න ඕනෙ.පුදුම මහන්සියක් වෙලා ඔවුන් අත්අඩංගුවට ගන්න ඕනේ. නිකම් නෙමෙයි මත්ද්‍රව්‍යත් එක්ක. මේ ජාවාරම්කාරයෝ මහා සල්ලි කාරයෝ. තමන්ගේ බිස්නස් එක රැකගන්න ඕනේ තරම් සල්ලි විසි කරන්න ලැහැස්තියි. අවි බලය, මැර බලය ඔවුන්ට සුළු දෙයක්. අපි ඒ හැම දේටම මූණ දෙන්නේ අපේ ජීවිත පවා සලකන්නේ නැතුව. අන්තිමටම එච්චර කැපකිරීම් කරලා අල්ල ගන්න කුඩු රජවරු උසාවියේදී උගත් නීතිඥ මහත්වරුන්ගේ හරබර දේශන හමුවේ නිදහස් වෙලා ගිය අවස්ථාත් තියෙනවා.”ඒ සමඟම රංගජීව පවසන්නේ තමාට අඩුවක් නොමැතිව මරණ තර්ජන ද තිබෙන බවයි. නීතිය නිසි ලෙස ඉටුකරන පොලිස් නිලධාරියෙකුට මරණ තර්න සාමාන්‍ය දෙයක් බව ඔහු පවසන්නේ සැහැල්ලු සිනාවක් මුහුණේ රඳවමිනි.“මට මතකයි 2003 දී මන්නාරම මුරුක්කන් ප්‍රදේශයේ දී මහා පරිමාණ මත්ද්‍රව්‍ය ජාවාරම්කාරයෙක් අල්ල ගන්න මෙහෙයුමක් කළා. ඒ කාලේ සාම සාකච්ඡා ක්‍රියාත්මක වුණා. ඒ නිසාම අපේ ඔත්තුකරුවන් රිංගවන්න ලේසි වුණා. පොලිස් නිලධාරියෙක්ව මත්කුඩු මිලදී ගන්න ආපු කෙනෙක් විදිහට වෙස් ගන්වලා මාස කීපයක් තිස්සේ ප්‍රදේශයේ සැරිසරන්න සැලසුවා. සැලසුම සාර්ථකව ක්‍රියාත්මක වෙනකොට මම ගියා කොළඹින් මත්කුඩු මිලදී ගන්න ආපු සල්ලිකාරයෙක් විදිහට. මගේ රියදුරු විදිහට ගියේ අංශයේ උසස් නිලධාරියෙක්.මුරුක්කන් හන්දියේ වාහනය නවත්තලා කලින් ගිය අපේ පොලිස් නිලධාරියා එක්ක ගිවිසුම් ගතවුණු මත්කුඩු ජාවාරම්කාරයෝ වාහනයට නග්ගා ගත්තා. ඒ අය කිව්වා යෝධ වැව් කණ්ඩියට යමු කියලා. මගේ අතේ ලක්ෂ විස්සක් තිබුණා. මාව වාහනෙන් බස්සගෙන කැලේ ඇතුළට එක්කගෙන ගියා. ඇඳුමේ ගිනි අවියක් හංගගෙන හිටියත් මට තේරුණා මම තනි වෙනවා කියන්නේ ජීවිතයට තර්ජනයක් ඇති වෙනවා කියලා. කැලේ ඇතුළේ කෝවිලක් තිබුණා. මාව කෝවිලට එක්කගෙන ගියා.මට තේරුණා මුන් හදන්නේ මාව මරලා සල්ලි ගන්න කියලා. එක පාරටම එතන හිටපු මිනිහෙක් කෑ ගැහුවා ‘ආමි ආමි’ කියලා. බලනකොට යෝධ වැව කණ්ඩිය දිගේ ආමි බෆල් එකක් එනවා. මට ඒ මිනිස්සු කිව්වා තව කැලේ ඇතුළට යමු කියලා. මම කිව්වා බෑ කියලා. ආපහු වාහනේ තියෙන පැත්තට ආවා. ඒ එනකොට මම ඈතටම දැක්කා මගේ රියදුරු විදිහට ගිය උසස් නිලධාරියා මං දිහා බලාගෙන ඉන්නවා. ඒ තමයි අපේ කට්ටියේ හැටි. කොයිම අවස්ථාවකදීවත් එක්කෙනෙක් තනි කරන්නෙ නැහැ.කට්ටියම ආපහු වාහනේට නැගලා ආවා. ඒ එනකොට වාහනේ පොලිස් චෙක් පොයින්ට් එකක නැවැත්තුවා. අපෙන් ලියකියවිලි ඉල්ලුවා. අපි ගියේ වැටලීමකට. පොලීසියට අවශ්‍ය ලියවිලි ඒ වෙලාවට අපි ළඟ තියා ගන්නේ නැහැ නේ. වැඩේ අහුවෙන්නයි යන්නේ කියලා තේරිලා රියදුරු විදිහට හිටපු උසස් නිලධාරියා වාහනෙන් බැහැලා හිමිහිට කිව්වා ‘අපි නාකොටික්’ කියලා. මුර පොළේ හිටපු අයට ඇහුනේ ‘කොටි’ කියන කෑල්ල විතරයි. එතනින් එහාට වෙච්ච දේවල් කියන්න ඕනේ නැහැනේ. වාහනේ හිටපු ජාවාරම්කාරයෝ සැකකරුවන් විදිහට අත්අඩංගුවට ගත්තා. ඒත් මත්කුඩු අල්ලගන්න බැරි වුණු නිසා ටික දවසකින් ඔවුන් නිදහස් කරන්න සිද්ධ වුණා.”ඒ රංගජීව ගේ මත්ද්‍රව්‍ය වැටලීම් ජීවිතයේ එක් අත්දැකීමක් පමණි. එය අතරමඟ අසාර්ථක වූ නිසා ඔහුට එය අප හා පැවසීමට හැකියාව ඇත්තේය. සාර්ථක වූ මෙහෙයුම් පැවසිය නොහැක්කේ නීතිමය කරුණුවලදී මෙන්ම ඉදිරි වැටලීම්වලදී ද බලපෑම් සිදුවිය හැකි නිසාය. ඔහු ඡායාරූප ද ප්‍රතික්ෂේප කරන්නේය.“පත්තරේ ෆොටෝ ගිහින් ප්‍රසිද්ධ කෙනෙක් වෙලා මම කොහොම ද වැටලීම්වලට යන්නේ.”ඔහු වෘත්තියේ කටුක බව අතර හාස්‍ය රසය ද නොඅඩුව විඳින්නා සේය. යමක් පැහැදිලි ලෙස ප්‍රකාශ කිරීමේ දී ඔහු දක්වන්නේ අපූරු හැකියාවකි. යළිත් ප්‍රශ්න කිරීම් අවශ්‍ය වන්නේ නැත. වෘත්තිය කෙරෙහි තදින් බැඳී සිටින ඔහු තම පෞද්ගලික ජීවිතය දෙවැනි තැනට දමන්නේ කනගාටුවෙනි. එහෙත් ඔහුට රාජකාරිය යනු දේවකාරියයි. අනෙක් අතට මත්ද්‍රව්‍ය, විශේෂයෙන්ම හෙරොයින් රටට කරන හානිය ගැන ඔහු අතිශයින් දැනුවත්ය.“මනුස්සයෙක් දැක්කම විනාඩි කීපයකින් කියන්න පුළුවන් මෙයා ජාවාරම් ඉන්න කෙනෙක් ද නැද්ද කියලා. ගමන බිමන, පුද්ගල චර්යා රටාව වගේම කතාබහෙනුත් ඒ බව තේරුම් ගන්න පුළුවන්. ජාවාරම්කාරයන්ටම ආවේනික භාෂා රටාවක් තියෙනවා. වචන මාලාවක් තියෙනවා. ඔවුන් අධ්‍යයනය කරලම, නිරීක්ෂණය කරලම අපට ඉක්මනින්ම ඔවුන් අඳුන ගන්න පුළුවන්. මත්ද්‍රව්‍ය ජාවාරම්කාරයා නිතරම උත්සාහ කරන්නේ තමන්ගේ ව්‍යාපාරය වර්ධනය කරගන්න විතරයි. ඒ වෙනුවෙන් යොදාගන්න පුළුවන් හැම පුද්ගලයෙක්ම ඔහු යොදා ගන්නවා.මේ ගැහැනියෙක් ද, පිරිමියෙක් ද, දරුවෙක් ද, ආබාධිතයෙක් ද කියලා ජාවාරම්කාරයා බලන්නේ නැහැ. ඒත් කවදාවත් තමන්ගේ බිරිය හෝ දරුවෝ මේ ව්‍යාපාරයට යොදවන්නේ නැහැ. එයාලගේ දරුවෝ පිටරට විශ්ව විද්‍යාලවලට, ජාත්‍යන්තර පාසල්වල හොඳට අධ්‍යාපනය ලබනවා. තාත්තා මොනවා කරනව ද කියලවත් මේ දරුවෝ දන්නේ නැහැ. ඒත් මේ ජාවාරම්කාරයා විකුණන, බෙදා හරින මත්කුඩු නිසා දරුවෝ සිය දහස් ගාණක් විනාශ වෙනවා. පවුල් දහස් ගණනින් විනාශ වෙනවා. මේ මත්කුඩුවලට සමාජයේ තියෙන ඉඩ අහුරා දැමිය යුතුමයි. මත්කුඩු ජාවාරම්කාරයෝ රටින් තුරන් කර දැමිය යුතුමයි.”රංගජීව එසේ පවසන්නේ සැබෑ හැඟීමෙනි. බොහෝ දුරට නීතියේ හස්තයට හසු වන්නේ ද මහා ජාවාරම්කරුගේ ගෝලබාලයෝය. මුදල් බලය පෙන්වමින් මහා ජාවාරම්කරුවෝ පැන ගනිති. අවාසනාවකට මෙන් අද අතදරුවන් වඩාගත් මව්වරු පවා මත්ද්‍රව්‍ය ජාවාරම්කරුවන්ගේ අතවැසියෝ බවට පත්ව සිටිති. පහසුවෙන්ම අත්අඩංගුවට පත් වන්නෝ ද ඔවුහුමය. රංගජීව පවසන්නේ අත්අඩංගුවට පත් මවක් දරුවකුගෙන් වෙන් කරන අවස්ථාවට නම් තමා කිසිසේත් කැමැත්තක් නොදක්වන බවයි.“සමහර දරුවන්ගේ තාත්තත් හිරේ. අම්මත් අහු වුණාම ඒ දරුවන්ට කිරිවේල හදලා දෙන්නවත් කව්රුවත් නෑ. ඒත් අනුකම්පා කරන්න බැහැ. ඔවුන්ගේ වැඩිහිටියෝ වැරදිකාරයෝ. අම්මලාගෙන් වෙන් කරනකොට දරුවෝ අඬනවා. මට ඒක තරම් දුක හිතෙන දෙයක් තවත් නැහැ. කරන්න දෙයක් නැහැ නේ. මම ඒ වෙලාවට ඒ දර්ශනය නොපෙනෙන්න කොහාට හරි යනවා.”කලාතුරකින් පමණක් හඳුනාගත හැකි ඔහු තුළ සිටින සංවේදී මිනිසා එලෙසින් අදහස් දැක්වූයේය. සංවේදී වීම ඔහු වැනි මිනිසෙකුට නුසුදුසුය. වෘත්තියට නිසි ඉඩ හසර දෙන්නේ නම් සංවේදීත්වය සඟවා තැබිය යුතුය. සඟවා තැබිය හැකි වුවද උපතින් ලද සංවේදීත්වය මරා දැමීමට නොහැකිය. දැඩි සිතින් යුතුව සොරුන් හා ජාවාරම්කරුවන් සමඟ ගැටීම එදිනෙදා රාජකාරිය ලෙසින් ගතවන ඔහුගේ ජීවිතයේ දුකට, කඳුළට ඉඩක් නැත. එහෙත් සෙනෙහෙබර පියෙක්, දයාබර සැමියෙක් ඔහු තුළ ද ජීවත් වන්නේය. දරුවන් යනු ඔහුගේ ජීවිතයේ සංවේදීම ඉසව්වයි. එය මම හඳුනා ගත්තෙමි. දරු පවුල ගැන ඇසීමම ඔහුගේ පිළිතුර සාමාන්‍ය රටාවෙන් මුදවා සැහැල්ලු කරයි.“පාසල් කාලේ පෙම්වතිය තමයි මගේ බිරිය වුණේ. අද අපි දරුවන් තුන්දෙනෙකුගේ දෙමව්පියෝ. දරුවෝ බිරිය ගැන හොයලා බලන්න ලැබෙන වේලාව හරිම අඩුයි. බිරිය කරන කැප කිරීම් විශාලයි. දරුවන්ගේ අධ්‍යාපනය ගැන මූලික වෙලා කටයුතු කරන්නේ ඇය. කොටින්ම කියනවා නම් වෙලාවට කෑම ටික කන්න ඉඩක් ලැබෙන්නෙත් කලාතුරකින්. ගෙදර යන්නේ ගොඩක් රෑ වෙලා.”රංගජීව එසේ තම පෞද්ගලික ජීවිතය රැකියාව වෙනුවෙන් කැප කරන අන්දම වචනවලට පෙරළුවේය. එහෙත් වෘත්තිය සම්බන්ධව චෝදනා නැත්තේය. මත්ද්‍රව්‍ය උවදුර සමඟ හැකි උපරීම ශක්තියෙන් සටන් කිරීම ඔහුගේ ලොකුම අරමුණ වන්නේය.“මට පුළුවන් තරම් කාලයක් මම මත්ද්‍රව්‍ය වැටලීම් කරනවා. මේ ව්‍යසනය රටින් තුරන් කරන්න මගේ උපරීම දායකත්වය දෙනවා. කවදාහරි මේ රටෙන් මත්කුඩු සදහටම තුරන් වෙනවා නම් ඒ තමයි මගේ ලොකුම සතුට. අපේ අංශයේ අධ්‍යක්ෂතුමා, පොලිස්පතිතුමා වගේම ආරක්ෂක ලේකම්තුමාගෙත් උපරීම අවධානය මත්ද්‍රව්‍ය මර්දනය සම්බන්ධයෙන් යොමු වෙලා තියෙනවා.ඒ හැඟීම මට සුබවාදී බලාපොරොත්තු ඇති කරනවා. එතනදී අපේ විතරක් නෙමෙයි රටේ හැම අංශයකම දායකත්වය මේ වෙනුවෙන් ලැබෙන්න අවශ්‍යයි. මම රටේ තරුණ පරපුරට කියන්නේ මත්කුඩුවලට ඇබ්බැහි වෙන්න එපා. මත්කුඩු බෙදා හැරීමට දායක වෙන්න එපා. පහසු ක්‍රමවලින් සල්ලි හෙව්වාට ඒවා රඳා පවතින්නේ නැහැ. වන්දි ගෙවන්න සිද්ධ වෙනවාමයි.”රංගජීව ගේ වදන් නියත දහමක් පැහැදිලි කරන්නේය. තවමත් කාර්යාල කාමරයේ පසෙක හේ බා ගිය මුහුණින් යුතුව සිටින තරුණියත් තරුණයන් පිරිසත් රංගජීව ගේ වදන්වලට සජීවී උදාහරණ සපයන්නේය. නියත වශයෙන් ම ඔවුන්ගේ ජීවිත කාලයේ ඉතිරිය සිපිරි ගේ තුළ ගෙවෙනු ඇත. ‘ධම්මෝ හවේ රක්ඛති ධම්මචාරි’ රංගජීව ඒ මොහොතේ ඇඳ නොසිටිය ද ඔහුගේ නිල ඇඳුමේ නිල සළකුණුවල එසේ සඳහන් වන්නේය. බුදු වදනට තවත් ගැළපුම් නැත.ඒ ගැන රංගජීව තරම් හොඳින් දන්නෙක් තවත් වේ ද? හෙට දිනයේ ඔහු යළිත් තම උසස් නිලධාරීන්ගේ ආශිර්වාදය ද තම සගයන්ගේ සහාය ද ඇතිව කුඩු මුදලාලිලා හඹා යනු ඇත. මුදල, දේශපාලන බලය රංගජීවගේ වෑයම පාගා දැමීමට, ව්‍යර්ථ කිරීමට හෙට දිනයේ ද උපරීම උත්සාහය දරනු ඇත.එහෙත් රංගජීව ධර්මය විසින්ම රැකෙනු ඇත. ඔවුහු මත්කුඩු නසන්නට වෑයම් කරන්නේ අප වෙනුවෙනි. අපේ දරු පරපුර වෙනුවෙනි. ඒ නිසාවෙන්ම ජන සමාජය මහා පවුරක් වෙමින් මේ මිනිසුන් රැකිය යුතුය. ඔවුන්ට සහයෝගය දිය යුතුය.සටහන ටිරෝනි වෑවලගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>01</month>
      <day>27</day>
    </date>
    <link>http://www.silumina.lk/2013/01/27/_art.asp?fn=af1301279</link>
    <topic>රේඛා</topic>
    <author>රූපාන්ති බුලත්සිංහල</author>
    <content>බමන මතින් යුතු වූවන්ගෙන් පිරීයන බස් රථවල කලබැගෑනි බොහෝය. මිනිස්කම නොමිනිස්කමක් වී මතු වුණ විට පසුබසින මිනිස්කම සැඟවීමට අහුමුලු සොයයි. කෙතරම් මිල ගණන් අධික සුරා වුවද ඉහළ කාසියකට හිමිකරුවෙක් මුණගැසේ. සුරාව නම් එලෙසය. විකාර විකල් වූ මනසට හරිවැරැද්ද නොතේරේ. එවන් අය එම විපතින් බේරා ගැනීම පහසු නැත. උනන්දුව උත්සාහය ඇතිනම් එය කළ හැකිය. එහෙත් එවැන්නක් කරන මුවාවෙන් වෙනත් දෙයකට යොමුවේ නම් එහි ඇති ඵලය කුමක් ද?මත්ද්‍රව්‍ය මර්දනය කරන්නෙකු ලෙස පෙනී ඉදිමින් එය වර්ධනය කරන්නට උපකාර කරන අයද සිටීම අරුමයකි. මේ එවන් වෛද්‍යවරයෙක් ගැන කතාවක්. ඔහු මත්පෙති එපා කරවන්නෙකු ලෙස පෙනී සිටියි. ඒ සඳහා ප්‍රතිකාර කරයි. ඒ සඳහා උපදෙස් සපයයි. බොහෝදෙනා වෛද්‍ය ප්‍රතිකාර සඳහා ඇදී යන බව පෙනෙයි. ගල හොඳ නම් අඹරන කහ මක්වේද යයන්න මත ප්‍රකාශ කළේ පැරැන්නන්ය. එහෙත් මේ ප්‍රකාශය හරියටම හරියාවිද යන්න සැකයකි.මේ වෛද්‍යවරයා තමන් ගේ වෛද්‍ය සායනයේ මත්කුඩු ගත් අය සුව කරන බව පැවැසුවත්, මත්කුඩු සහ මත්පෙති අලෙවි කැර අසුවීම මහත් ඛේදජනකය.”වෙරළු ගෙඩිය හරි අතකට කපා ගෙන, කොටහක් නොකා දෙගුරුන්ටත් තියාගෙන” එදා අයියලා මල්ලිලා නංගිලා හිටියේ එහෙමයි. ඒත් අද පුංචි දේටත් උරණවෙලා රණ්ඩුවෙලා දෙපිළකට බෙදිලා. පුංචිම පුංචි දේකටවත් ඉවසාගන්නවත් බැහැ. මේ එහෙම කතාවක් නිසා සිදුවුණ ලොකුම ලොකු කලබගෑනියක්. අයියාගේ වැට මායිමට මල්ලි සුළුදිය පහ කරලා. මේක බලාගෙන හිටපු අයියා මල්ලිට පිහියෙන් ඇනලා.අයියා ආ ගිය අතක් නෑ. මල්ලිට තුවාලයි. පුංචිම පුංචි සිදුවීමක් විශාල ඛේදවාචකයකින් අවසන් වුණා. මේ ප්‍රථම දේ නොවේ. අවසානදේ ද නොවේ. ඒත් ඉතින් කල්පනාවකින් වැඩ කළා නම් මේ එකම දෙයක්වත් සිදු වෙන්නෙ නැහැ. මේ කතාවේ වුණත් දෙපැත්තක් තියනව. මල්ලි හැසිරුණ ආකාරය සුදුසු නැත. එය අයියාගේ වෛරය ඇති වෙන ලෙසය. එහෙත් අයියා ඊට ගත් පියවර ද නිවැරැදි නැත.නුසුදුසු දෙය කිරීම නිසා එක්කෙනෙකු නොවේ දෙදෙනෙක් අමාරුවේ වැටුණේ යළි ගොඩ නොඑන ලෙසය. පුංචි දෙය අවසානයේ මහා අවනඩුවක් බවට පත් විය. ලැජ්ජාව පමණක් නොවේ වේදනාව ද අවසානයේ උරුම විය. පනින්නට පෙර සිතා බලන්න යැයි පැරැන්නෝ කීවේ කට කහනවට නොවේ. මොළයක් තිබුණට වැඩක් නෑ. එය තැනට සුදුසු ලෙස හසුරුවා ගන්න බැරි නම්.සෙනෙහසට වයස සීමාවක් නැත. සමහර වැඩිහිටි දියණියන් ද පොඩි දරුවන් ලෙස ආදරය කරුණාව අයදියි. නැති තැන සිතින් පවා හඬා වැටෙයි. විඳ ගැනීමට අපහසු තැන නොයෙක් විසඳුම් සොයමින් එහේ මෙහේ යයි. ආදරය කරුණාව ඕනෑ ම තැනකින් ලබා ගැනීමට සැරසේ.ඇය වයසින් වැඩිහිටිය. එහෙත් අම්මාගේ සෙනෙහස ඉල්ලමින් ඈ ළතවිය. එහෙත් අම්මා නැවත සිය රට ආවේ නැත. ඇය ඇඟිලි ගැන්නා අද එයි. හෙට එයි කියා සිතුවා. එහෙත් අම්මා ආවේ නැත. වියෝවූ මව් සෙනෙහසින් ඈ පීඩා වින්ඳාය. වෘත්තියෙන් නාවික සෙබළියක් වුණත්, ඇයට අම්මාගේ සෙනෙහස ඕනෑම විය. නොලැබුණ සෙනෙහස නිසා ඇය තුළ ඇති වුණ කලකිරීමෙන් ජීවිතය එපා විය.අවසානයේ ජීවිතය හැරදා යෑමට ඇය තීරණය කළා. ජීවත්වීම අමාරුය. එහෙත් මියයාම පහසුය. අමාරු දෙය අමාරුවෙන් හෝ කිරීම වටී. ඒ මිනිසා නුවණින් හා දැනුමින් උසස් බැවිනි.රූපාන්ති බුලත්සිංහලකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>01</month>
      <day>27</day>
    </date>
    <link>http://www.silumina.lk/2013/01/27/_art.asp?fn=af13012710</link>
    <topic>අභියෝග මැද සුබවාදී ගමනක්</topic>
    <author>රංජිත් සියඹලාපිටිය</author>
    <content>ශ්‍රී ලංකා මහ බැංකුවේ සන්නිවේදන දෙපාර්තමේන්තුව 2013 ජනවාරි මස 03 වැනි දින වන විට අප රටේ ආර්ථිකය පිළිබඳ නිකුත් කර තිබූ පුවත්පත් නිවේදනය මා කියවීමට ගත්තේ අම්පාරේ යන ගමන් වාහනේ දී පාළුවට වාගේය. මහ බැංකුවේ ආර්ථික පර්යේෂණ දෙපාර්තමේන්තුව නිකුත් කරන යම් යම් ආර්ථික කරුණු පිළිබඳව නිකුත් කරන මේ සුවිශේෂ ලියවිල්ල ඉතා වැදගත්, කාලීන, ස්වාධීන, ආර්ථික විශ්ලේෂණයකි.එහෙත් සාමාන්‍ය ජනතාවගේ තබා ආර්ථික විද්‍යාව ඉගෙන ගන්නා ශිෂ්‍ය ශිෂ්‍යාවන්ගේවත් ඊටත් එහා ගිය විද්වතුන්ගේවත් සහෝදර මාධ්‍යවේදීන්ගේවත් මේ පිළිබඳ ප්‍රමාණවත් අවධානයක් යොමුවන්නේ දැයි මට සැක සිතේ. 2005න් පසු විශේෂයෙන්ම විවිධ අභියෝග මැද ආර්ථිකයේ සුබවාදී ගමන මේ තුළින් නිරූපණය වීම නිසා එය එතරම් රසවත් නොවීම ඊට එක් හේතුවක් විය හැක.ඊටත් වඩා බොහෝ දේ ගැන කෑගසන සමහරුන් මෙවැනි තොරතුරු හිතාමතාම මඟ හරිනවා දැයි තවත් සැකයකි. නැතහොත් මේ දවස්වල හැම තැනකම කතාබහට ලක්විය යුතු තරමේ ජයග්‍රාහී කරුණු මේවායේ අඩංගු වේ. වැදගත් වෙන්නේ ඒ ජයග්‍රහණ එක් අයකුගේ ජයග්‍රහණ නොවීමයි. ඒවා පොදුවේ ජාතියේම ජයග්‍රහණ බව සුබවාදී සිතින් අප කල්පනා කළ යුතුය.ලෝකයම නැවතත් දැවැන්ත ආර්ථික අභියෝගයකට මුහුණ දී සිටින මේ සමයේ අප 2012 වර්ෂය නිම කරන විට ලබා ඇති ජයග්‍රහණ කිහිපයක් කතාකිරීම වැදගත් ය. භාණ්ඩ හා සේවා මිල වැඩි වීමේ වේගය තනි ඉලක්කමකට රඳවා ගැනීමට අප සමත් වී ඇත.රජය සතු විදේශවල ඇති වත්කම් ප්‍රමාණය ඇමෙරිකන් ඩොලර් දස ලක්ෂ 6400 ඉක්මවා ඇත. එයට දේශීය බැංකුවල සතු වත්කම් ආදිය එකතු කළ හොත් ඇ.ඩො. ද.ල. 8000 ඉක්මවා යයි. මෙම විදේශ වත්කම්වල මනින මිනුම වන්නේ ඩොලර් ගණනට වඩා එම ප්‍රමාණය අපේ රටට විදේශයෙන් ගෙන්වන භාණ්ඩ හා සේවා ගෙන්වීමට කොපමණ කාලයකට සෑහේද යන කාරණාවයි. අද වන විට එය මාස 05ක අවශ්‍යතාවයන් සඳහා ප්‍රමාණවත්ය.2008 වැනි අභියෝගාත්මක යුගවලදී එය සති 03ක දක්වා පහළ බැස තිබූ බව සිතට ගතහොත් අද තත්ත්වය පිළිබඳ සතුටු වීමට අවශ්‍ය වේදිකාව තැනීම පහසු වනු ඇත. අකාලයේ මැරෙන්න කැමැති නම් ශ්‍රී ලංකාවේ සංචාරය කිරීමට යන්න යැයි බොහෝ රටවල් දැනුම් දී තිබූ අපේ රටේ 2012 වර්ෂයේ විදේශ සංචාරකයන් දස ලක්ෂයකට වැඩි ප්‍රමාණයක් පැමිණ ඇත.විදේශීය ශ්‍රමිකයන් රටට හිමිකර දෙන මුදල 2011ට වඩා 17%කින් වැඩි වී තිබේ. 2012 අවසානයේ කොටස් වෙළෙඳපළ ඇ.ඩො.ද.ල. 280කින් ඉහළ ගොස් ඇත. භාණ්ඩාගාර බිල්පත් ආදියේ විදේශ ආයෝජනය ඇ.ඩො.ද.ල. 833ක් ඉක්මවා ඇත. කිසිදු රැකියාවක් නොමැති රැකියා කළ හැකි වයසේ අය 5%ට අඩුය. 2011ට වඩා 2012 වසරේ 7%කට ආසන්න ප්‍රමාණයක ආර්ථිකය වර්ධනය වී ඇත.මේ සියල්ල දිහා සතුටින් බැලිය යුතුය. එය ශ්‍රී ලංකා කාරයන්ට පමණක් අයිති වූවක් නොවේ. මේ සියලු යහපත් ප්‍රතිඵල ශ්‍රී ලංකා කාරයත්, සන්ධාන කාරයෝත්, යූ.ඇන්.පී.කාරයෝත්, ජේ.වී.පී.කාරයෝත් වෙනත් පක්ෂවල ඇත්තෝත් පක්ෂ මොකකටවත් නැති ඇත්තෝත් භුක්ති විඳින්නාහ.රංජිත් සියඹලාපිටියකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>01</month>
      <day>27</day>
    </date>
    <link>http://www.silumina.lk/2013/01/27/_art.asp?fn=af13012711</link>
    <topic>සමත් අසමත් කාටත් උපාධි</topic>
    <author>සුභාෂිණී ජයරත්න</author>
    <content>අධ්‍යාපන අමාත්‍යාංශයත්, යෞවන කටයුතු හා නිපුණතා සංවර්ධන අමාත්‍යාංශයත් උසස් අධ්‍යාපන අමාත්‍යාංශයත් එක්ව දැයේ දරුවන්ගේ අනාගතය සුබදායි කිරීම සඳහා නව මාවතකට පිවිස සිටියි. වසරකට 350000 ක් පළමු ශ්‍රේණියට ඇතුළත් වුවත් එයින් සරසවි වරම් හිමිවන්නේ 22,000 ක් තරම් වූ සුළුතරයකට ය. ප්‍රාථමික හා ද්විතීයික අධ්‍යාපනයෙන් හැලී යන මේ පිරිස සමාජ ගත කර ඒ අයටත් විශ්ව විද්‍යාල උපාධියට සම වූ අධ්‍යාපනයක් උරුම කර රැකියා වෙළෙඳපළ විවිර කිරීම මෙම නව වැඩපිළිවෙළේ මුඛ්‍යාර්ථයයි.මීට අමතරව උසස් පෙළ විද්‍යා, ගණිත අංශ හදාරණ දරු පිරිස් වැඩි කිරීමටත් මේ වසරේ සිට තාක්ෂණ විෂය ධාරාව ඇතුළත් කර එමඟින් උසස් පෙළ විෂය ධාරා හතර,පහ දක්වා වැඩි කිරීමටත්, ඒ හරහා විශ්වවිද්‍යාල පද්ධතියේ පුළුල් වෙනසක් ඇති කිරීමටත්මේ අමාත්‍යාංශ තුන සැරසෙයි.අද සතියේ කතා බහ විවර වන්නේ ඒ වෙනුවෙනි.අධ්‍යාපන ඇමැතිබන්දුල ගුණවර්ධනවසරකට 350000 කට ආසන්න ප්‍රමාණයක් පළමු ශ්‍රේණියට ඇතුළත් වෙනවා. විශ්ව විද්‍යාල ප්‍රවේශය නොලබා එයින් ලක්ෂ 3 කට අධික පිරිසක් ඉවත් වෙනවා. අධ්‍යාපන අමාත්‍යාංශයත්, උසස් අධ්‍යාපන අමාත්‍යාංශයත් යෞවන කටයුතු හා නිපුණතා සංවර්ධන අමාත්‍යාංශයත් දීර්ඝ කාලයක සිට මේ තත්ත්වය සාකච්ඡාවන්ට බඳුන් කළා. ඒ අනුව අප 2013 සිට ක්‍රියාත්මක කළ යුතු නිගමනයන් කිහිපයකට එළැඹුණා.අපි පසුගියදා නිපුණතා සංවර්ධන අමාත්‍යාංශය සමඟ අවබෝධතා ගිවිසුමකට අස්සන් කළා. යම් අයකු අ.පො.ස සා/ පෙළ හා උසස් පෙළ අසමත් වුවත්ව්ඍQ එනම් ජාතික නිපුණතා සුදුසුකම් රාමුව හරහා අදියර ගතව ඉහළට ගමන් කිරීම තුළින් විශ්ව විද්‍යාල විද්‍යායතන හා වෘත්තිය පුහුණු අමාත්‍යාංශය යටතේ වූ විශ්වවිද්‍යාලයෙන් විශේෂිත උපාධියක් ලබා ගැනීමේ අවස්ථාව ඉතිහාසයේ ප්‍රථම වතාවට එම ශිෂ්‍යයන්ට හිමිවෙනවා. සාමාන්‍ය පෙළ විභාගයට පෙනී සිට ගණිතය අසමත් වුවහොත් අද තිබෙන තත්ත්වය අනුව රජයේ කම්කරු රැකියාවකටවත් යා නොහැකියි.පාසල තුළ සිට අස්වීමේ සහතිකය ලබා නොගෙන නිපුණතා සහතිකයක් ගන්න පුළුවන්. අපි ඒ සඳහා පාසල තුළම ව්ඍQ උගන්වනවා. මේ පාඨමාලාවේ අදියර ඔස්සේ ගමන් කළ විට ඒ දරුවාට සා/පෙළ අසමත් වුවත් යම් විෂයක් හෝ විෂයන් කිහිපයකින් උපාධිධරයෙක් විය හැක.උසස් පෙළ විභාගයට යම් දරුවකු පෙනී සිටින විට ඛ අගය අනුව විශ්ව විද්‍යාලයට ඇතුළත් වීමේ අවස්ථාව යමකුට අහිමි වුවහොත් ඔහුට හෝ ඇයට නැවත පාසලට පැමිණ අලුත් පාසල් පද්ධතිය තුළ ව්ඍQ සඳහා වූ විෂය ධාරා හැදෑරීමෙන් උපාධිය ලබාගත හැක.මේ වනවිට අ.පො.ස උසස් පෙළට ඇත්තේ වාණිජ, කලා, විද්‍යා හා ගණිත යන විෂය ධාරා 4 පමණි. මේ වසරේ සිට තාක්ෂණ විෂය ධාරාව ද එක්වීමෙන් උසස් පෙළට විෂය ධාරා 5 ක් ඇතුළත් වෙනවා. මේ වනවිට උසස් පෙළට පෙනී සිටින සියයට 22 ක් වන විද්‍යා, ගණිත, තාක්ෂණ සිසු පිරිස විෂය සියයට 40 දක්වා ද, වාණිජ ශිෂ්‍යයන් සියයට 27 සිට 35 දක්වා ද කලා ශිෂ්‍යයන් සියයට 51 සිට 21 දක්වා ද වැඩි හා අඩු කිරීමටත් අපි බලාපොරොත්තු වෙනවා.11 හා 12 පන්ති සඳහා තාක්ෂණ විෂය පාසල් පද්ධතිය තුළ ආරම්භ වීමෙන් අනතුරුව විශ්ව විද්‍යාල ප්‍රතිපාදන කොමිසම විසින් විශ්ව විද්‍යාල තුළ උපාධි පාඨමාලා ද ආරම්භ කෙරෙනවා.එස්.බී. දිසානායකඅද උ.පෙළ ඉහළම ලකුණු ලබාගත් ළමයින් විශ්ව විද්‍යාල තුළට ඇතුළත් වෙනවා. තවත් පිරිසක් අපේ අමාත්‍යාංශය යටතේ ඇති උසස් තාක්ෂණ ආයතනවලට ඇතුළත් වෙනවා. ඉදිරියේ දී අපි මේ දරුවන්ට විශ්ව විද්‍යාලය තුළත්, උසස් තාක්ෂණ ආයතන තුළත් පාඨමාලා ගණනාවක් ආරම්භ කරන්නට කටයුතු යොදා තිබෙනවා.අද වෘත්තිය පුහුණු අමාත්‍යාංශයත්, උසස් අධ්‍යාපන හා අධ්‍යාපන අමාත්‍යාංශත් එක්ව උසස් පෙළට අලුතින් එක්වන දරුවන්ට මෙන් ම උසස් පෙළ, සා. පෙළ අසමත් අයටත් ජීවිතය සාර්ථක කර ගැනීමට වැඩසටහන් රාශියක් අරඹා තිබෙනවා. විශ්ව විද්‍යාලවලට හෝ උසස් අධ්‍යාපන ආයතනවලට ඒමට නොහැකි දරුවන්ට වෘත්තිය පුහුණු ආයතනය හරහාව්ඍQ 3,4 මට්ටමට ඇතුළු වී ව්ඍQ උපාධි මට්ටම දක්වා ගමන් කළ හැකියි.මෙය අද ලොව පවතින දෙයක්. පුංචි පුංචි විෂය පථ හරහා උපාධි, පශ්චාත් උපාධි, ආචාර්ය උපාධි දක්වා ගමන් කිරීමේ ඉඩකඩ විවර වී තිබෙනවා. අද ඌව වෙල්ලස්ස විශ්වවිද්‍යාලයේ තාක්ෂණ හා විද්‍යා පාඨමාලා සකස් කර තියෙනවා.එයට කලා විෂය හදාරා එන අයටත් ඇතුළු විය හැකියි. කැලණිය විශ්වවිද්‍යාලයේ කලා විෂය හදාරා එන අයට විද්‍යා විෂයන් විශ්ව විද්‍යාලය තුළ හදාරන්නට. මීට අමතරව ජනාධිපතිතුමාගේ විශේෂ ඉල්ලීමක් අනුව විශ්ව විද්‍යාලයේ ඕනෑම ක්ෂේත්‍රයක දරුවකුට විශ්වවිද්‍යාලය තුළ ඉංග්‍රීසි, සිංහල, දෙමළ ගෞරව උපාධියත්, තොරතුරු තාක්ෂණ ගෞරව උපාධියත් මෙන් ම සංචාරක කර්මාන්තයට සම්බන්ධ උපාධි කිහිපයක් හඳුන්වා දෙන්නට බලාපොරොත්තු වෙනවා.පාසල් මට්ටමේදී ඇතිවන මේ වෙනස හරහා රජයේ රැකියා සොයන ප්‍රවණතාවයත්, රජයේ රැකියා නැතැයි පවතින අදෝනාවත් අඩු වී රැකියා වෙළෙඳ පොළට අවශ්‍ය වෘත්තිකයන් තව තවත් ඉදිරියේදී බිහි වෙනවා.යෞවන කටයුතු අමාත්‍යාංශයේඅතිරේක ලේකම් (වෘත්තීය පුහුණු)ඒ.ආර්. දේශප්‍රියජාතික නිපුණතා සුදුසුකම් රාමුව (ව්ඍQ) අපි මේ වනවිට සකස් කර අවසන්. ඒ යටතේ ඕනෑම අයකුට මෙයට සම්බන්ධ වී පළමු අදියරේ සිට 4 දක්වා ගමන් කර සහතික පත්‍ර ලබාගත හැකියි. 5 හා 6 යනු ඩිප්ලෝමා අදියරයි. එහි 7 යනු උපාධි අදියරයි. විශේෂත්වය වන්නේ මෙහිදී අපි ලබාදෙන්නේ තාක්ෂණවේදී උපාධියයි. අපේ රටේ නිපුණ ශිල්පීන්ගේ අවශ්‍යතාවය ඉහළයි. ව්ඍQ 4 මට්ටම යනු හොඳ නිපුණ ශිල්පියකුගේ මට්ටමයි. ඔහු කර්මාන්තගත කෙරුවිට ඔහුට හොඳ රැකියාවක් ලැබෙනවා. ව්ඍQ 5,6 මට්ටමේ අය තාක්ෂණවේදීන්. මේ පිරිසත් රටකට අවශ්‍යයයි.කර්මාන්ත ක්ෂේත්‍රයට අවශ්‍ය කරන ශිල්පීන් ලෙස මේ පිරිස අවශ්‍යයයි. ලංකාවේ පළමු ශ්‍රේණියට 350000 ඇතුළත් වෙනවා. එයින් ලක්ෂ 3 ක් පමණ පිරිසකගේ අනාගතය රදන්නේ, අපේ අතේ. අපි මේ අයට විධිමත් නිපුණතාවයක් ලබාදිය යුතුයි. ඒ සඳහායි මේ ජාත්‍යන්තර ක්‍රමවේදය සැකසුවේ. මේ ක්‍රමය පසුගිය වසර 5, 6 තුළ ස්ථාපිත කළා.සහතික පත්‍ර පාඨමාලාවට අධ්‍යාපන, සුදුසුකම් අවශ්‍ය නැහැ. මොහුට ලබා දෙන්නේ න්‍යායාත්මක මෙන් ම ප්‍රායෝගික පුහුණුවකි. 4 අදියරේ දී ඔහු දක්ෂ නිපුණතා ශිල්පියෙකි.ඔහුට 4 න් පසු 5 හා 6 හරහා ගොස් උපාධිය දක්වා ගමන් කළ හැකියි. මේ ක්‍රමය පෙර තිබුණත් ආකර්ෂණීය වූයේ නැහැ.අපේ රටේ සමහර තනතුරු ආකර්ෂණීය නොවුණට එය විදේශ රටවලදී වඩාත් ආකර්ෂණීයයි. අද ලංකාවේ වෙල්ඩින් කරුවන් හිඟයි. නිපුණ ශිල්පීන් නොමැතිව කර්මාන්ත ක්ෂේත්‍රය ගමන් කළ නොහැකියි.අපි මේ ක්‍රමය ආකර්ෂණීය කර ගන්නට නැවතත් ක්‍රම කිහිපයක් අනුගමනය කරන්නට තීරණය කළා. වෘත්තීය තාක්ෂණ විශ්වවිද්‍යාලය දැනට අපි යටතේ පවතින්නක්. එය ‘උදඪමධබඥජ’ පිහිටා ඇත්තේ රත්මලානේ. උපාධිය ලබා දෙන්නේ එමඟින්. එසේ ම අපේ අමාත්‍යාංශය යටතේ පුහුණු ආයතන රාශියක් පවතිනවා. අපේ මේ විශ්වවිද්‍යාලයෙන් බිහි කරන්නේ තාක්ෂණ වේදීනුයි.නමුත් අපේ මේ විශ්ව විද්‍යාලයට ඇතුළුවන පිරිස අඩුයි. අපේ විශ්ව විද්‍යාලයේ විශාල පිරිසකට ඉඩකඩ තියෙනවා. එම නිසා රජය තීරණය කළා උසස් පෙළ සමත් පිරිසකගෙන් කොටසක් ද මෙයට ඇතුළත් කරගන්නට. ගන්නේ ඩිප්ලෝමා අවදියටයි. මාස 6 ක ශිල්පීය පුහුණුවෙන් අමතරව ඩිප්ලෝමා හරහා උපාධිය ලබාගත හැක. අපි ලබා දෙන්නේ ප්‍රායෝගික පුහුණුවක්. මේ පිරිසට ඩිප්ලෝමා ලබාගෙන උපාධිය දක්වා යන්නට ගත වන්නේ වසර 4 යි. මේ කාලය තුළ අපි මේ පිරිසට කර්මාන්තගත පුහුණුවක් ද ලබා දෙනවා. එමනිසා සම්ප්‍රදායික න්‍යායාත්මක දැනුම ඇත්තනට නොවෙයි.සාමාන්‍ය පෙළ උසස් පෙළ අසමත් අයට ව්ඍQ 3, 4 පාඨමාලාවටය ඇතුළු වී 7 දක්වා ගමන් කළ හැකියි. මේ කාලය වසර 6 යි. මේ කාලය තුළ අපි ප්‍රායෝගික පුහුණුව මෙන් ම ඉංග්‍රීසි පුහුණුව ද ලබාදෙනවා. ඒ සඳහා ඔහු තුළ දක්ෂතාවය මෙන් ම හැකියාව ද තිබිය යුතුය. මේ සම්පූර්ණ කටයුත්තම නොමිලයේ ලබා දෙන්නේ. දැනට විෂය මාලා 130 ක් තියෙනවා. ඒ හරහා තමන් කැමැති පාඨමාලාව තෝරාගත හැකියි.උසස් පෙළ සමත් පිරිසක් අපේ උපාධිය සඳහා තෝරා ගැනීමට රජය තීරණය කිරීමත් සමඟ ම ‘යුනිවර්සිටි කොලීජි’ 25 ක් හදන්නත් රජය තීරණය කළා. මේ වසරේ එය ආරම්භ කරනවා. එයින් 5 ක් රජයත් පෞද්ගලික අංශයත් එක්වී කරන අතර අනිත්වා රජයේ ආයතන ලෙස පවතිනවා.අපේ දැනට තිබෙන මධ්‍යස්ථානවල පහසුකම් වැඩිදියුණු කරමිනුයි මෙම කොලිජි ඉදි කරන්නේ. මේ සියල්ල ප්‍රධාන විශ්වවිද්‍යාලයන් සමඟ අනුබද්ධයි. මුල් කාලයේ දී මෙම ‘කොලිජි’ වලින් පිටවන අයට රත්මලානේ පිහිටි විශ්වවිද්‍යාලයට යා හැකියි. පසුව ඉඩකඩ මත මේ ආයතන වලින් ම උපාධිය දක්වා ගමන් කළ හැකියි.අධ්‍යාපන පොදු සහතික පත්‍ර සාමාන්‍ය පෙළ හෝ උසස් පෙළ අසමත් ඕනෑම අයකුට ව්ඍQ හෙවත් ජාතික නිපුණතා සුදුසුකම් රාමුවේ අදියර ඔස්සේ උපාධිය දක්වා ගමන් කළ හැකියි. ඒ ඔහු හෝ ඇය තුළ පවතින ශත්කිය හා ධෛර්යය මතයි.ව්ඍQ පඩිපෙළේ අදියර 7 ක් පවතිනවා.ව්ඍQ 1, 2, 3,4 යන සහතික පත්‍ර අදියරත්, 5,, 6 යන ඩිප්ලෝමා අදියරත්, 7 යන උපාධි අදියරත් ය. ඕනෑ ම අයකුට මේව්ඍQ අදියරයන් සමත් වීමෙන් උපාධිය සඳහා වූ තාක්ෂණ විශ්වවිද්‍යාලයට ඇතුළත් විය හැකියි.යම් දරුවකු උසස් පෙළ සමත් වුවත්, ඛ අගය අනුව විශ්ව විද්‍යාලයට ඇතුළත් වීමට නොහැකි ළමයින්ට ව්ඍQ 1, 2, 3, 4 අදියරයන් අතහැර ව්ඍQ 5 මට්ටමට ඇතුළු වී නිපුණතා සංවර්ධන විශේෂ පාඨමාලාවක් ද සමඟ ව්ඍQ 5,6,7 යන අවදි සම්පූර්ණ කර උපාධිය ලබාගැනීමට මේ වනවිට විශේෂ වැඩපිළිවෙළක් ආරම්භ කර තිබෙනවා.මේ කාර්යය සාක්ෂාත් කර ගැනීම සඳහා ‘සුනිවර්සිටි කොලීජි’ 25 ක් ආරම්භ කිරීමට ද අපේක්ෂා කරනවා. මෙයින් 20 ක් රජයේ අනුග්‍රහයෙන් ද 5 ක් රජයේ හා පෞද්ගලික අංශ දෙක එකමුතුවෙන් ද ඉදිවෙනවා.උසස් පෙළ අසමත් වී විශ්ව විද්‍යාල ප්‍රවේශ අහිමි වූවන්ට මෙම ‘යුනිවර්සිටි කොලීජි’ වලට අයැදුම් කළ හැකියි. මේ පිරිසට නිපුණතා සංවර්ධනය පිළිබඳ හය මාසික පාඨමාලාවෙන් පසු ඩිප්ලෝමා, උසස් ඩිප්ලෝමා හරහා උපාධිය දක්වා ගමන් කළ හැකියි.සුභාෂිණී ජයරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>01</month>
      <day>27</day>
    </date>
    <link>http://www.silumina.lk/2013/01/27/_art.asp?fn=af13012712</link>
    <topic>ලංකාවට හොලිඩේ</topic>
    <author>අනුර හෑගොඩ</author>
    <content>”මේ සැරේ අපි වින්ටර් හොලිඩේස්වලට යන්නෙ ලංකාවට. ඒ ගියහම අරුගම්බේ යන්න ඕනෙ. පාසිකුඩා යන්න ඕන. උණවටුනෙ නාන්න යන්නත් ඕන.” මේ එහෙ ඉන්න ලාංකිකයෙක්.නිවාඩු හෙවත් හොලිඩේ පිළිබඳව බ්‍රිතාන්‍යයන්ගේ ද ඇත්තේ පුදුමාකාර ලක ලැහැස්තියක් ය. වසරකට වරක් කෙසේ හෝ විදේශ රටක නැත්නම් එංගලන්තයේ ම නිවාඩු නිකේතනයන්හි කාලය ගතකිරීම ඔවුන් සැබෑ කර ගන්නා සිහිනයක් වන්නේ ය. ලබන නිවාඩුවට කොහෙද යන්නේ හෝ ගිය නිවාඩුවට කොහේද ගියේ යන්න විමසීම බ්‍රිතාන්‍යයන්ගේ සාමාන්‍ය කතාබහකි.එංගලන්තයේ සාමාන්‍ය රැකියාවක එක් සතියක වැටුප ලංකාවට යාමට ගුවන් ගමන් ප්‍රවේශ පත්‍රයක් ගැනීමට සෑහුන ද, විදේශ ගමන් යෑම ඔවුන්ට අරුමයක් වන්නේ ද යන ප්‍රශ්නයක් පැන නඟින්නේ වසරකට වරක් නිවාඩුවට පිටරට යෑමේ කලබැගෑනිය ඔවුන් තුළ කොතරම් ද යන්න සිතා බැලූ විට ය. බොහෝ රැකියාවන්හි නියුතු අයට සති හතරක හෝ පහක නිවාඩු ලැබෙන අතර එම නිවාඩුව තමන්ට අවශ්‍ය වන්නේ කුමන මාසයේ කුමන දිනවල ද යන්න වසර මුලදී ම තීරණය කොට ඉල්ලා වෙන්කර ගත යුතුවේ.සති හතරම එක දිගට ගැනීමට තිබෙන ඉඩකඩ අඩු හෙයින් සති දෙක බැගින් කඩා පාවිච්චි කිරීමට සිදුවීම සාමාන්‍ය දෙයකි. බ්‍රිතාන්‍යයන් නිවාඩු ගත කරන ජනප්‍රිය මාස දෙක ජූලි සහ අගෝස්තු ය. එකල ලැබෙන පාසල් නිවාඩුව ජූනි අග සිට ඔක්තෝබර් මුල දක්වා දිවෙයි. එකල බ්‍රිතාන්‍යය බොහෝදුරට අව් රශ්මියෙන් බැබළෙන නමුදු එය ද අතහැර දමා විදේශගතවීම සමහරු කරති.පාරම්පරික ලෙසින් හැඳින්විය හැකි බ්‍රිතාන්‍ය නිවාඩු ගත කිරීම සිදුවන්නේ බොහෝවිට මුහුදු වෙරළ ආශ්‍රිතව ය. එම කාලයන්හි දී ඒ අහළ පහළ නාට්‍ය සංදර්ශන ද සර්කස් ආදිය ද පෙන්වනු ලැබේ. එකලට ම ආවේණික වූ රසකැවිලි ද නිපදවෙන අතර කැන්ඩි ෆ්ලොස් හෙවත් බොම්බයි මොටයි බෙහෙවින් දක්නට ලැබේ. ළමෝ මුහුදේ නාමින් වෙරළේ වැලි මාලිගා තනති. වැඩිහිටියෝ මුළු ශරීරයේම ක්‍රීම් තවරා අව්වේ සිට සම දුඹුරු කරගැන්මේ වෑයමේ යෙදෙති. එය ඔවුන් නිවාඩුව අවසන් වී නැවත වැඩට යන විට ඔවුන් කෙරෙහි පැහැදිලි වෙනසක් දැක්වීම මඟින් මුහුදු වෙරළක අව්ව තැප ඇති බවට සාධකයක් ද වන්නේ ය.විදේශගත වන බ්‍රිතාන්‍යයන් බොහෝවිට යන්නේ උණුසුම් යුරෝපීය රටවලට ය. ස්පාඤ්ඤය එයින් ප්‍රධාන තැනක් ගනී. සාමාන්‍යයෙන් බ්‍රිතාන්‍ය ජාතිකයන් මිලියන පහළොවක් පමණ ස්පාඤ්ඤය සහ ඒ අවට දූපත් කරා නිවාඩු පිණිස යති. මීට අමතරව ග්‍රීසිය ආශ්‍රිත දූපත් කරා මෙන් ම දකුණු ඉන්දියානු කොදෙව් දූපත් සහ ඇමෙරිකාවේ ඩිස්නිලන්තයට යෑම ද බෙහෙවින් සිදුවේ.දෙසැම්බර් මස ලැබෙන ශීත කාල නිවාඩුවේ දී බොහෝ දෙනෙක් ස්විට්සර්ලන්තයේ හෝ ප්‍රංසයේ හිම කඳුවල ස්කින්ග් හෙවත් මුදුණේ සිට පහළට රූටා ඒමේ ක්‍රීඩාවල යෙදෙති.එංගලන්තයේ සිටින බොහෝ ශ්‍රී ලාංකිකයන්ගේ සිහිනය නිවාඩුවට ලංකාවට යාම ය. රැකියා තදබදය සමඟ ලබාගන්නා නිවාඩුව උපරිම ලෙස පාවිච්චි කිරීම ඔවුන්ගේ ඒකායන ප්‍රාර්ථනයයි. බ්‍රිතාන්‍යයේ සිට ලංකාවට පැමිණෙන විට ඔරලෝසුව කැරකෙන්නේ විරුද්ධ දිසාවට හෙයින් දවසකට ආසන්න කාලයක් අහිමි වන අතර එය සිතට වද දෙන්නක් බව ද අත්දැකීමෙන් දනිමි.කෙසේ වෙතත් ලංකාවට නිවාඩුවට එන ශ්‍රී ලාංකිකයින් බොහොමයකට නිවාඩු ගන්නට සිදුවන්නේ පෙරළා තම රටට ගිය විට ය. ලංකාවට ඒමට පෙර සිට ලකලැහැස්ති කරගන්නා ගමන් බිමන්, චාරිකා මැද අතරමං වන බොහොමයක් දෙනා අනුරාධපුර පොලොන්නරුව යන්නේ වැඳපුදා ගන්නටත් වඩා දැක බලා ගන්නට ය. ලංකාවේ චාරිකාවේ දී අරුගම්බේ, පාසිකුඩා හෝ උණවටුනේ මුහුදේ නා අව්වට පිච්චී ලුණු වතුරට තැම්බී නොගියහොත් එය මදිකමකට හැරෙන නිසා නිරායාසයෙන් ම එවැනි ප්‍රදේශ කරා ඇදීයාම සිදුවේ. මේ බොහෝ චාරිකා යැවෙන්නේ නෑ හිත මිතුරන් සමඟින් ය. ලංකාවේ එතෙක් නොගිය ප්‍රදේශයන්හි සංචාරයට ඇලුම් කරන්නේ බොහෝ විට පිටරට ගිය පසු පළමු හෝ දෙවන වරට නැවත ශ්‍රී ලංකාවට පැමිණෙන්නන්ය. දළදා මාලිගාව, වයස්ගතවූ ඥාතීන් බැලීම ආදිය යා යුතු තැන් ලෙස ලිස්ට් එකේ මුල් තැනට ම එයි.මෙතැනදී තවත් දෙයක් වෙයි. ඒ ලංකාවේ සිටිය දී තේ කෝප්පයක්වත් නුදුන් අය ‘කෑම කටක් කාලා යන්න අපේ ගෙදරටත් එන්න’ යැයි කෙරෙන ආරාධනයයි. “කෑම කටකට” පමණක් ගෙදරකට යාම නොවටිනා වුවත් මඟහැරිය නොහැකි සමහර ආරාධනා මැද නිවාඩු එන්නෝ අතරමං වෙති. ජෙට් ලැග් හෙවත් දිග ගුවන් ගමනකින් පසු ඇතිවන විඩාව හේතුවෙන් නිවාඩුවේ දින දෙකතුනක් තමන් පැමිණි රටේ වේලාවට නින්දට පත්වන ඔව්හු කෙසේ හෝ එවැනි ලන්ච්, ඩිනර්වලට සහභාගි වෙති. එවැනි සමහර ගමන්වලදී තමන් එන විට තෑගි දීමට රැගෙන ආ ඇඳුම් පැලඳුම් ටොෆි චොක්ලට් ආදිය අවසන් වී ඇති නිසා එම ‘කෑම කට’ කෑමට යන්නට වන්නේ ෆැබ් එකෙන් හෝ ග්‍රීන් කැබින් එකෙන් ගත් කේක් ගෙඩියක් සමඟ ය. හිතට මොනවා දැනුණ ද තත්ත්වය එයයි.මෙලෙස අවිවේකී නිවාඩුවක් ගතකර නැවත ගෙවල් දොරවල් බලා යාමට සූදානම් වන විට තව දෙයක් මතක් වේ. ඒ ඇස් වාට්ටුවේ හෝ ඩුප්ලිකේෂන් පාරේ ඇති සාප්පුවල විකුණන ඇඳුම් පැලඳුම් මිලදී ගෙන එංගලන්තයට ගෙන යාමට ය. එම ඇඳුම්වලින් බොහොමයක් ඇඟලුම් කම්හල්වලින් ආනයනයට නුසුදුසු යැයි කියා ඉවත් කළ ඒවා වුණත් එවැනි අඩුවක් ඒවායේ ඇත්තේ නැත. ලංකාවේ නිපදවෙන සමහර ඇඳුම් එංගලන්තයේ සාප්පුවලින් අප මිලදී ගන්නේ මෙහිදී මෙන් පස් හය ගුණයක් ගෙවා ය.ඇඳුමකට කැමැති වී එය අතට ගෙන ලේබලය බැලූවිට මේඩ් ඉන් ශ්‍රී ලංකා යන්න සඳහන් වී ඇති බව දුටු විට සිතට දැනෙන්නේ සතුටකි. මිල අතර වෙනස මේ තරම් වන හෙයින් පුළුවන් තරම් ඇඳුම් මිලදීගෙන ගෙනයාම සිදුවන්නේය. මේවා අතර සීතලට අඳින ඇඳුම් ද ඇත්තේ ය.ඊළඟට කෙරන්නේ ගෙනයාම සඳහා කුළුබඩු සහ එළවුළු, පලතුරු ලිස්ට් එක ලකලැහැස්ති කර ගැනීම ය. තුනපහ කුඩු, කට්ට සම්බෝල, සීනි සම්බෝල, මාළු ඇඹුල්තියල්, කරවල ආදිය කුස්සියට ප්‍රධාන වන අතර කෝලිකුට්ටු ඇඹුල් කෙසෙල් සහ ගස්ලබු පලතුරුවලින් ප්‍රධාන වේ. මේ අතර තවත් දෙයක් සිදුවේ. ඒ එංගලන්තයේ සිටින තම නෑදෑයාට හෝ එහි ඉගෙනගන්නා දරුවාට යැවීමට යැයි කියා නෑසිය හිතමිතුරන් අවසාන මොහොතේ ගෙන එන කෑම සහ ද්‍රව්‍ය රැගෙන යාමට සිදුවීම ය. එහිදී බොහෝ විට ඒවා ගෙන එන්නන් විවේචනය කිරීමට සිදුවීම වැළැක්විය නොහැකි වන්නේ ගුවන් ගමනකදී ගෙනයාමට ලැබෙන බර ප්‍රමාණය තමන් ගත් ඇඳුම් කෑමබීම ආදියෙන් දැනටමත් ඉක්මවා ගොස් ඇති නිසා ය. කෙසේ හෝ නැවත එංගලන්තය බලා යන අපි එහිදී නිවාඩු ගත කර ගන්නෙමු.මේ අතර නිවාඩු යන සුද්දා තමන් ගත කළ රටේ හෝ ප්‍රදේශයේ දේශගුණය හොඳින් විඳ අවශ්‍ය තැන් නරඹා හමේ පාටත් ටිකක් දුඹුරු කරවාගෙන ගම රට බලා යයි. ඒ ඔවුනට නිවාඩු යනවා කියා දෙමවුපියන් නෑ හිතමිතුරන් බලන්නට යන්නට තැනක් නැති නිසා ය.අනුර හෑගොඩකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>01</month>
      <day>27</day>
    </date>
    <link>http://www.silumina.lk/2013/01/27/_art.asp?fn=af13012713</link>
    <topic>“පිටකොටුවේ මිදි ගන්නේ බලාගෙනයි”</topic>
    <author>අමල් යශෝමන් ජයසිංහ</author>
    <content>කඩාගන්නට බැරිවුණාම මිදි තිත්තයි කීවාලු. එහෙම මොකක්දෝ කතාවක් තිබුණත් මේ දවස්වල නම් වෙළෙඳපොළට මිදි වැහි වැහැලා වගේ.. පිටකොටුවේ හැම පැත්තකම – බැලූ බැලූ අත මිදි වෙළෙන්දෝ. මිලත් අඩුයි. ඒ හින්දාම මමත් පිටකොටුවේ මිදි කඩ පැත්තේ ගියා. එහෙත් අවසානයේ මගේ සිතට නැඟුණේ මිදි තිත්තයි කියූ කතාවටම සමාන සිතුවිල්ලකි. මිල අඩු වුවත් හරියට කිරලා නොදෙයි නම්...?එහෙව් පැමිණිලි රැසක්ම පාරිභෝගික සේවා අධිකාරියට මිනුම් ඒකක ප්‍රමිති හා සේවා දෙපාර්තමේන්තුවට ලැබිලා .. වැටලීම් අරඹලා.. මිදි කිරා දෙන කූඨ වෙළෙන්දන්ගෙන් ඔබත් ප්‍රවේශම් වන්න.කොළඹ පිටකොටුව වේවා නාරාහේන්පිට හෝ වේවා රටේ අන් තැනක් වේවා එහි වෙළෙඳපොළේ දී ඔබේ අවශ්‍යතා සපුරා ගැනීමට යාමේ දී ඔබ කොතෙක් දුරට අවධානයෙන් පසුවේදැයි සිතා බැලීම ඔබටම අයත් බාරදූර කටයුත්තකි. එය ඔබටම බාරකරමි.ඔබගේ එකම අභිලාෂය ද උවමනාව ද වනුයේ ඔබ මිලදී ගන්නා භාණ්ඩයේ නියමිත ප්‍රමිතිය මෙන්ම ඔබ ඉල්ලන ප්‍රමාණයටම භාණ්ඩය ලබාගැනීමය. එහිදී ඔබේ ඇස් වසා, ඔබේ අවධානය වෙනතකට හරවාලමින් කටයුතු කරන වෙළෙන්දා ඔබව ‘අන්දවයි’ නම් ඔබ ඊට නොකැමැති බව පැහැදිලිවම අපිදු දනිමු. ඔබට අවශ්‍ය භාණ්ඩය කිසිදු අඩුපාඩුවකින් තොරව අලෙවි කිරීමට සාධාරණ වෙළෙන්දා නිරතුරුවම සැදී පැහැදී සිටිය ද දසදහස් සංඛ්‍යාත වෙළෙඳුන් අතර වැඩිම වෙළෙඳුන් පිරිසක් ඔබට වංචා කෙරෙයි නම් එවන් සිදුවීම්වලට ඔබ රැවටී පසුව පසුතැවිලි වී ඇත්නම් මෙතැන් සිට හෝ ඔබ වෙළෙඳපොළේ දී වඩාත් සැලකිලිමත් අවධානයකින් පසුවන්නැයි අප ඕනෑකමින් ඉල්ලා සිටිමු.වෙළෙඳපොළේ වෙළෙන්දාගේ සිනාවෙන් හෝ කතාවෙන් ඔබට පලක් නැත. ඔහුගේ හදිසි-අදිසි සුහදතාව ඔබට පලක් නැත. මන්ද? ඒ තුළ ඔබේ පැහැදිලි අවධානය ඔහු කෙරෙහි පමණක් පවත්වා ගනිමින් ඔහුට රිසි සේ ගනුදෙනුව හමාර කර ගැනීමට පහසු අවකාශය ගොඩනැඟෙන බැවිනි. ඔබේ අතින් වැය කරනා මුදලට සරිලන – ඔබට රිසි භාණ්ඩය ඇද පලුද්දක් නැතිව හා නියම ප්‍රමාණයට ලබාදීමට ඔහු බැඳී සිටිය ද බොහෝ විට ඔහු ඔබට වංචා කරනු ඇත. ඒ නිසාමය ඔබ දැනුම්වත් විය යුත්තේ.පිටකොටුව ඇතුළු ඇතැම් වෙළෙඳ ස්ථානවල පදිකයේ තබා අලෙවි කරන භාණ්ඩවල මිල ගණන් එක් එක් පුද්ගලයාගේ උස මහත – ඇඳුම පැලඳුම, වත්කම් බලා ඉහළ පහළ දමා අලෙවි කරති. කුඩා දරුපැටවුනට තිළිණ කැරෙන පොලිතින් කවර තුළ බහාලූ සිත්ගන්නාසුලු සෙල්ලම් වාහන භාණ්ඩවල මිලද ඔහුගේ සිතැඟි පරිදි ඉහළ යැවේ. අන් බොහෝ තැන්වලද මෙබඳු දේ සිදුවේ. අහිංසක පාරිභෝගිකයා ඒ බව දැනගන්නා විට කල්ගතවී හමාරය.එවන් වංචනික වෙළෙඳුනට රැවටී ගිය බොහෝ පාරිභෝගිකයෝ පිරිසක් පාරිභෝගික සේවා අධිකාරියට පසුගිය මාස කිහිපය තුළදී ද විවිධ අයුරින් පැමිණිලි කළහ. ඉන් බොහෝමයකින් කියැවුණේ ප්‍රමිතියෙන් තොර භාණ්ඩ අලෙවිය සහ අඩු බරට කිරා දී නියම බරට නියමිත මුදල ලබා ගත් කූඨ වෙළෙඳුන් පිළිබඳ පැමිණිලි රැසකි.එක් වරක් පිටකොටුවේ පමණක් නොව තදාසන්න ප්‍රදේශ ගණනාවක කල් ඉකුත් වූ මිදි අලෙවි කළ වෙළෙඳුන් ඔබට මතක ඇති. ඒ මිදි නියම බරට කිරාදී ඉතා අඩු මිලක් අය කළ බව ද මතකයේ ඇති. මිදිවල මිල මෙතරම් අඩුවෙලාදැයි පිනාගිය බොහෝ දෙනා ඒවා ගෙදර ගොස් දරුමල්ලන් සමඟ රස බැලූ පසු බඩරුජාවෙන් පෙලී ගිය බව ද අසන්නට ලැබිණි.දහස් සංඛ්‍යාත වෙළෙඳුන් අතර පිටකොටුවේ දී මිදි වැනි දෑ අඩු බරට කිරා අහිංසක පාරිභෝගිකයා රැවටීමේ ජාවාරමක නිරත වූ වෙළෙඳුන් අල්ලා ගැනීමේ විශේෂ මෙහෙයුමක් සිදුවූයේ මීට දින දෙක තුනකට ඉහතදීය. මිනුම් ඒකක ප්‍රමිති හා සේවා දෙපාර්තමේන්තුව, සමූපකාර හා අභ්‍යන්තර වෙළෙඳ ඇමැති ජොන්ස්ටන් ප්‍රනාන්දු මහතාගේ උපදෙස් මත එම මෙහෙයුම දියත් කළ ඉකුත් 22දා එදින පමණක් අත්අඩංගුවට ගත් වංචාකාරී වෙළෙඳුන්ගේ සංඛ්‍යාව තිස් දෙනෙකි.කිරුම් දෙපාර්තමේන්තුවේ නිලධාරීන් සහ පිටකොටුව පොලිසියේ නිලධාරීන් පිරිසක් ද එක්ව සිදුකරන ලද මෙම මෙහෙයුමේ දී හොරට බඩු කිරූ වෙළෙඳුන් අත්අඩංගුවට ගැනීමෙන් පසු හෙළි වූ තොරතුරු අනුව පාරිභෝගික ඔබ වඩාත් දැනුම්වත් කළ යුතුව ඇතැයි සිතේ.ඔබේ වෙළෙන්දා ඔබ හමුවේදී තරාදියේ මූණත, විදුලි තරාදියේ ඉලෙක්ට්‍රොනික අංක පාරිභෝගික ඔබ දෙසට හරවා භාණ්ඩ කිරා දීම සිදු කළ යුතු ක්‍රමය වුවද එසේ නොවී එය වෙළෙන්දා තමන් දෙසට හරවා කිරයි නම් එය ඔබේ ඇසින් වසන් කරවීමකි. ඔබ දන්නේ ද? රජයේ ලයිෂන් තරාදි පඩි පාවිච්චි කළ යුතු වුවද බොහෝ වෙළෙඳුන් පිරිසක් අතර ඇත්තේ රජයේ පිළිගත් තරාදි පඩි නොවේ. විමසිලිමත් වන්න. විදුලි තරාදිය මත භාජනයක් තබා එම භාජනයේ ද බර ඉවත් කර බඩු කිරන බවට ඇතැම් වෙළෙඳුන් පෙනී සිටිය ද බොහෝ කූඨ වංචනික වෙළෙන්දෝ කිරා ඔබට දෙන්නේ එම භාජනයේ බර ද ඇතිවය. එවිට එය ප්‍රතික්ෂේප කර අදාළ අංශවලට දැනුම් දෙන්න. තවත් ක්‍රමයක් පවතී. තරාදි පඩි යොදා බඩු කිරන වෙළෙඳුන් අතරින් ඔබ ඉල්ලූ ග්‍රෑම් 500 බරට ඔබට කිරා දී ඇත්තේ ග්‍රෑම් 350ත් 400ත් අතර ප්‍රමාණයක් විය හැකිය. බහුලව අලෙවියේ තබා ඇති මිදි කිරාදීමේ දී එලෙසින් සිදුවී ඇති බවට ද පැමිණිලි ලැබී තිබේ. කල්පනාකාරී වන්න. විදුලි තරාදි වෙළෙඳුන් කූඨ ආකාරයෙන් පාරිභෝගික ඔබ රවටමින් අලෙවි කරන බව ද හෙළි වී තිබේ.මේ වන විට මහා පරිමාණයෙන් සිදුකැරෙන මෙවැනි වංචනික වෙළෙඳුන් අත්අඩංගුවට ගැනීමට මිනුම් ඒකක ප්‍රමිති හා සේවා දෙපාර්තමේන්තුවේ නිලධාරීහු පාරිභෝගික වේශයෙන් සැරිසරති. ඔබ කිසියම් වංචා වෙළෙන්දකුට හසුවීද? වහාම 1977 දුරකථන අංකයට පැමිණිලි කරන්න. සැමවිටම පාරිභෝගිකයා ආරක්ෂා කිරීමටත් පැමිණිල්ලකදී වහා ක්‍රියාකිරීමටත් බැඳී සිටින බව ද මිනුම් ඒකක ප්‍රමිති හා සේවා දෙපාර්තමේන්තුවේ ප්‍රධාන කාර්යාලයේ කාර්ය භාර නිලධාරි ජී.ඩී.පේ‍්‍රමසිරි මහතා අවධාරණය කරයි.අමල් යශෝමන් ජයසිංහඡායාරූප – දුෂ්මන්ත මායාදුන්නේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>01</month>
      <day>27</day>
    </date>
    <link>http://www.silumina.lk/2013/01/27/_art.asp?fn=af13012714</link>
    <topic>“අලුත් ක්‍රමවලට පිත්තල බඩු හදන එක ඉස්සර තරම් අපහසු නැහැ”</topic>
    <author>ඉනෝකා පෙරේරා බණ්ඩාර</author>
    <content>පිළිමතලාවේ පිත්තල වෙළෙන්දෝකොළඹ සිට නුවරට යන ගමනේ පාර දෙපස හමුවන විවිධ වෙළෙඳුන් අතරේ අප අන්තිමට පසු කළේ කඩුගන්නාවේ පලතුරු කඩපෙළයි. රිලවුන්ගෙන් බැට කන ඒ පලතුරු වෙළෙන්දන් පසු කර එන විට හමුවන පිළිමතලාවේ ඇත්තේ පිත්තල බඩු වෙළෙඳාමයි. අඩියක් අඩියක් පාසා හමුවන පිත්තල බඩු කඩවල ‘මේ තරමට බඩු කාට විකුණන්නදැයි’ සිතෙන තරමට ගොඩ ගැසී ගෙනය.දිස්නෙ දිදී බබළන පිත්තල පහන්, විසල් මල් බඳුන්, බුලත් හෙප්පු, ලාම්පු ආවරණ ආදී මෙකී නොකී දහසක් නිර්මාණ මේ අතරේ වෙයි.සාම්ප්‍රදායික පිත්තල බඩු නිර්මාණකරුවන්ගේ දෑතින් නිමවන මේ භාණ්ඩ, පාර දෙපස ගොඩ ගැසී තිබෙන්නේ ඇති හැකි අයගේ කඩ සාප්පුවලය. ඉස්සර මෙන් පාරේ තබාගෙන පිත්තල බඩු විකිණූ සුළු පරිමාණයේ වෙළෙඳුන් දැන් පිළිමතලාවේ නොමැත.ගම් මැද්දට වෙන්නට සිටිනා කර්මාන්තකරුවන් මේ ඇණැවුම්වලට අමතරව සුළු පරිමාණ වෙළෙඳාමේ යෙදෙනු පෙනේ.කොපර් හා සින්ක් එකතුවෙන් නිර්මාණය වන පිත්තල, අමුද්‍රව්‍ය වශයෙන් පිළිමතලාවට ගෙනෙනුයේ පිට පළාත්වල සැපයුම්කරුවන් විසිනි. ටොන් ගණනින් ගෙනෙන පිත්තල ඔවුන් එසේ එකතු කරගන්නේ යාපනේ, කොළඹ, මාතර හෝ රට වටේ ගම් දනව් පීරාගෙනය.කොපර් හා සින්ක් වෙන වෙනම මිලට ගෙන පිත්තල හදාගන්නවාට වඩා මෙහෙ අය කැමැති පිත්තල කෑලිම මිලට ගැනීමටය. හේතුව කෙළින්ම උණුකොට අච්චුවලට දැමීමට හැකි පහසුව නිසා බව මල්කාන්ති ජයරත්න මහත්මිය පවසයි. ඇයද විසල් පිත්තල බඩු සාප්පුවක හිමිකාරිණියකි.”අපි මේ කර්මාන්තෙ කරන්න ගත්තෙ මහත්තයගෙ තාත්තගේ උරුමයෙන්. තාත්තා ඩී.එම්. වික්‍රමසිංහ. සිරිපාදේ සාම චෛත්‍ය කොත, සෝමාවතියේ චෛත්‍ය කොත, මහවැලි මහ සෑයේ කොත සහ ජපානයේ ටෝකියෝ නුවර සාම චෛත්‍ය කොත නිර්මාණය කළේ ඔහු. දැන් නම් ජීවතුන් අතර නැහැ. තාත්තා වෘත්තියෙන් කළේ ගොවිතැන්. ඒ, ගොවිතැන් වැඩ අහවර වෙලා හවස් අතේ විනෝදාංශයක් විදියට තමයි මේ පිත්තල බඩු හදන්න ගත්තෙ. මේ ගමේ ඒ යුගයේ වැඩිහිටියො හුඟ දෙනෙක් එහෙමයි. ඉතින් මාසයක් විතර යනවා එක භාණ්ඩයක් නිම කරන්න. වෘත්තියක් හැටියට නෙවෙයි, මේ පිත්තල නිර්මාණයේ යෙදුණේ විනෝදාංශයක් විදියට. දන්න ශිල්ප සහ කැටයම් දාලා බොහොම සීරු මාරුවට ඉවසීමෙන් තමයි ඔවුන් නිර්මාණ කළේ.අද වෙනකොට මේ නිර්මාණ කෙරෙන්නේ වාත්තු ක්‍රම දෙකකටයි. පුරාණයේ ඉඳලා පැවත එන්නෙ ඉටි වාත්තුව. ඊළඟට ආවේ පස් වාස්තු ක්‍රමය.මැටි වලින් හැදූ නිර්මාණයට ඉටි අච්චුවක් කපාගෙන, ඊට කිරි මැට්ට ගාලා තමයි ඒ පුරාණ ක්‍රමයේදී නිර්මාණ කළේ.පස් වාත්තුවේදී ලී පෙට්ටිවලට ‘රටපස්’ පුරවලා, ඒකට බ්ලොක් එක තියලා ආයේ පස් පුරවලා හොඳින් තද කරනවා. තව පෙට්ටියක් ඊටත් උඩින් තියලා තමයි, හොඳින් උණුවෙලා ලෝදිය වගේ පැහෙන කහ රතු මිශ්‍ර වූ පිත්තල වක් කරන්නේ. ඒ තව්ව දිගේ පස් අතරින් අච්චුව වෙත ගලා යන පිත්තල දියරය ක්‍ෂණයකින් හයි වෙනවා. කොටස් දෙකට කරන මේ නිර්මාණය එකට එක තියලා පෑස්සුම් කරනවා.ලෝදිය වගේ උණු වෙච්චි පිත්තල මෙහෙම වක් කරද්දි අනතුරු නොවෙනවා නෙවෙයි. නමුත් ඒ කොයි අනතුරටත් පුරාණයේ පටන් පැවැත එන කෙම් – ප්‍රතිකාර ක්‍රම තිබෙනවා.එක අතකට දැන් අප ඒ තරම් ගණන් නොගත්තට ඒ කාලෙ තාත්තලා පිත්තල වැඩ පටන් ගත්තෙ පේවෙලා. මළ ගෙදරකට හරි ගිහින් ආවොත් කිලි අහුවුණොත් එදාට වාත්තුව හරියට එන්නෑ. ඒවා නම් අපි අත්දැකලා තියෙනවා.හරි පිරිසුදුවෙන් තමයි වැඩපොළ ඇතුළට යන්නේ. ගෑනු අපිවවත් වද්දා ගන්නෑ ඇතුළෙ වාත්තු වැඩ කරද්දි. ඒක නම් දැනටත් එහෙමයි, නමුත් වාත්තු කරද්දි ඇත්තටම මේ අවටවත් ඉන්න බැහැ. හරි රස්නෙයි. ලෝදිය බිඳුවක් හෝ විසිවුණොත් මල වගේ යනවා. හමේ ඇලවිලා හම පිච්චිලා යනවා.හැබැයි ඒ වගේ කොයි අනතුරක් වුණත් මේ අය ඉස්පිරිතාලෙට නම් යන්නෑ, රන් තැඹිලි සහ තවත් රහස්‍ය දේ එකතු කරලා හදපු අත් බේත් සහ කෙම් ක්‍රම තමයි දැම්මේ. ඒවා දැම්මම ටික දවසක් යනකොට පිච්චුණු ලකුණත් වත් නැහැ.ඒ යුගයට අයත් අද ජීවත්ව සිටින අතළොස්සක් වැඩිහිටියො ඇරෙන්න, අද පරම්පරාව නම් මේවා දන්නවද සැකයි. අපේ තාත්තලගෙන් වුණත් ඒ දේවල් හරියට අපි දැනකියා ගත්තෙ නැහැ. ඔවුන් එක්කම ඒවා වැළලිලා ගියා. ඒ ගැන නම් දුකයි.මට මතකයි තාත්තා කියනවා, ඒ කාලෙ හදන කොයි දේට වුණත් නියමිත සෙත් කවි තිබූ වග. කරඬුවක් හැදුවත් ඒක කළේ අර කවි ගායනාව කරමින්ලු.අවුරුදු 110 ක් විතර පැරැණි මේ කර්මාන්තය මෙතෙක් පැවතුණේ අත්දැකීමෙන්. කට වහරෙන් සහ පරම්පරාවෙන්. නමුත් යුගයට ගැළපෙන වෙනස්වීම් වලට අනුව දැන් අපිත් හැඩ ගිහිලා. ඒ වෙනස්වීම් හොඳයි.නමුත් නිර්මාණයක් කරනවාට වඩා වෙළෙඳ භාණ්ඩයක් හදනවා කියන හැගීමෙන් තමයි හුඟ දෙනෙක් වැඩ කරන්නේ. ඒවා ඉතින් නතර කරන්නත් බැහැ. මොකද සියුම් කැටයමක් කළ නිර්මාණවලට වැය වන කාලය අනුව මිල ගණන් වැඩි වෙනවා. කැටයම් වෙනුවට අද බොහෝ පිත්තල පහන්වල තිබෙන්නේ ඉරි කෑලි මෝස්තර. ඉක්මනට සහ ලාබෙට දෙන්න නම් අර තරම් වැඩ දමන්න බැහැ.හැබැයි ඒවත් තියෙනවා. මිලෙන් ඉහළයි. අද කාලෙ පිත්තල නිර්මාණ කිව්වම වැඩිපුරම ඉල්ලුම තිබෙන්නේ උස කුකුළා පහනට. හුඟ දෙනෙක් තෑගි හැටියට ගන්නේ, මේ පහන. නැතිනම් පිත්තල උස මල් වාස් දෙක.නමුත් කීය ගියත් නිර්මාණශීලී සියුම් කැටයම් කලාවෙන් පිරිපුන් දේ ගන්න පිරිසකුත් මෙහෙ හොයාගෙන එනවා.අලුත් ක්‍රමවලට පිත්තල බඩු හදන එක ඉස්සර තරම් අපහසු නැහැ. හැබැයි ඉතින් එතැන වෙළෙඳ භාණ්ඩයක් ම මිස කලාවක් නැහැ. පිත්තල නිමැවුම්වල වටිනාකම තියෙන්නෙ අවුරුදු 100 ක් ගියත් බ්‍රාසෝ ටිකක් දාලා පිහිදාන එක විතරයි. ආපහු අර ඔපය මතු වෙන්නේ අද හැදුවා වගේ.රටපුරා දැන් මතයකුත් තියෙනවා හොඳ පිත්තල බඩු තියෙන්නෙ පිළිමතලාවේ කියලා. මේවා ඉතින් දැන් පාරම්පරික ගම් තරමට පිත්තල කර්මාන්තයටම කැපවෙලා. ඔය ගඩලාදෙණිය පන්සල ළඟින් වැටෙන පාරේ, පොල්වත්ත තැන්න ගමේ උදවිය, හැම කෙනකුම වගේ කරන්නේ මේ කර්මාන්තෙ. කිරිවව්ල ගමේ උදවියත් ඒ වගේ. ඒ අයගෙන් තමයි මේ පාර දෙපැත්තෙ කඩ සාප්පු බොහෝමයකට බඩු ගේන්නේ.තාත්තලා එදා පටන් කළ කර්මාන්තායතනය දියුණු කරගෙන තමයි, කඩෙයි වැඩපොළයි දෙකම එකට කරන්නේ. එහෙම තැන් කිහිපයක්ම මේ පාරේ තියෙනවා...”මල්කාන්ති ජයරත්න සහ ඇගේ සැමියා ඩී.එම්. ජයරත්න පවසන ආකාරයට රටේ ඈත පළාත්වලින් පවා පිත්තල වැඩ කරවා ගන්නට බොහෝ අය පිළිමතලාවටම එන්නේ ලාබෙට හොඳම බඩු ගන්නටය.පැන් කෙන්ඩි, පූජා පාත්තර, දැඩිමුන්ඩ, සිද්ධ සූනියම්, විෂ්ණු, කතරගම, ගණ දෙවි ආදි දේව රූප, පුන්කලස්, ත්‍රිශූල, බුද්ධ රූප, කරඬු, ආභරණ පෙට්ටි, සීලම්බු, වෙස් ඇඳුම් ආභරණ කට්ටල, මුරායුද, මුතු කුඩ, සඳකඩ පහන්, බුලත් හෙප්පු, ලාම්පු ආවරණ, ඇත් ඔළු, ගෝන ඔළු, කනප්පු ඇතුළු දහසකුත් එකක් දේ මේ පිත්තල නිර්මාණ අතරේ වෙයි.අභිමානය, තේජස මොනවට විහිදෙන මේ පිත්තල නිර්මාණ සඳහා කවදත් පවතින ඉල්ලුමෙහි වෙනසක් නැත.අමුද්‍රව්‍යවල මිල ඉහළ යාම හෝ ටෙලිකොම් එකෙන් ඔවුන් ටොන් ගණනට මිලදී ගන්නා ඉවතලන පිත්තල කෑලි සැපයුම අඩුවීම මත ඔවුන්ගේ කර්මාන්තයේ මිල ගණන් තීරණය වේ.කජු ලියන් මෙන් අත දමා අඬ ගසන සිරිතක් මෙහි නැත. පාරිභෝගිකයන් ඔවුන් සොයා එන හෙයින් අභිමානවත් තේජස් - සියුම් – නිර්මාණ සූදානම් කොට තිබීම පමණි අවශ්‍ය වන්නේ.ඉනෝකා පෙරේරා බණ්ඩාරඡායාරූප – දුෂ්මන්ත මායාදුන්නේ  කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>01</month>
      <day>27</day>
    </date>
    <link>http://www.silumina.lk/2013/01/27/_art.asp?fn=as1301271</link>
    <topic>“කාසෙට්ටිවත්තෙ කෙල්ල මෙතරම් දුරක් ගෙනාවෙ කොටහේනෙ ගුණානන්දෙ”</topic>
    <author>උපාලි සමරසිංහ</author>
    <content>“කාසෙට්ටිවත්තෙ කෙල්ල මෙතරම් දුරක් ගෙනාවෙ කොටහේනෙ ගුණානන්දෙ”මේ ගිනි මද්දහන මගේ සරතැස වඩාලයි. මම නුගේගොඩ විජයබා මාවතේ පළමුවැනි ‘බම්පරය’ ඉදිරිපිට නිවසට ගොඩවන අරමුණින් සීනුව නාද කරමි. ගේට්ටුව විවර කළේ සුදු වත හැඳි කතකි. ඇගේ පියකරු සිනාව මගේ විඩාව මොහොතකට නිවාලයි.මං ඔයාව බලාපොරොත්තුව හිටියෙ. මගෙ පාසල් මතක කියන්න... ඇය පුළුල්ව සිනාසුණාය. මගේ විඩාබර මුහුණ බැලූ ඇය සිසිල් බීම වීදුරුවක් පිළිගැන්නුවාය. ඇත්තටම හෙළයේ මහා ගායිකාව වන නන්දා මාලිනිය මොන තරම් චාම් ද නිරහංකාර දැයි මම සිතමි.ඇයි! ඔබ සුදු වතින්ම සැරැසෙන්නේ... ඇය හැඳ සිටි සුදු සාරිය දෙස බලමින් මම අසමි.”මගේ පාසලෙන් හා තාත්ත අම්මාගෙන් මා උගත්තේ චාම් බව, පිළිවෙළ තමාට පුළුවන් හැටියට ජීවත්වීම, ලොකු බලාපොරොත්තු නැතිකම වගේ දේ. අපි අන්තිම දුප්පත් පවුලක්. පුංචි කාලේ ජීවත්වුණේ කොටහේනේ කාසෙට්ටිවත්තෙ ලැයිම් ගෙවල් 60ක මණ්ඩියක. ඒ කාලෙ ජීවිතය පුරුදු කළ දේ අනුව වැඩිය දේවල් බලාපොරොත්තු වුණේ නෑ. ඇඳුම් වුණත් ගොඩාක් අවශ්‍ය නෑ සුදු ඇන්දාම.” ඇය කීවාය.සුභාවිත ගීතය රංජනය කළ මහා ගායිකා නන්දා මාලිනියගේ ඒ පාසල් මතක අතරින් මම ද අතීතයට එබෙමි.මං මුලින් කීවා වගේ අර කාසෙට්ටිවත්තෙ ලැයින් ගෙවල් අතරින් පැනල මං පාසල් ගියේ. එක විදිහකට බලනකොට අපේ පාසල පිහිටියේ හරි අපූරු තැනක. කොටහේන පොලීසිය එහා පැත්තෙ කෝවිල් දෙක හා මහ පල්ලිය මෙහා පැත්තෙ. අපේ ඉස්කෝලෙටම සම්බන්ධ පන්සල දීපදුත්තාරාමය අල්ලපු වැටේ. මේ රටේ බෞද්ධ විද්‍යාල හදන්න කර්නල් ඕල්කොට්තුමාට නොමසුරුව සහය දුන් පාණදුරා වාදය බැබළවූ මිගෙට්ටුවත්තේ ගුණානන්ද හාමුදුරුවො ස්මරණය කරන්නයි අපේ ඉස්කෝලෙ නම්වර ලබන්නෙ. කොටහේනේ ගුණානන්ද විද්‍යාලය කියලයි සරලව කිව්වෙ. මේකෙ සහෝදරයා කොටහේන කුමාර විද්‍යාලය. එකම ගේට්ටුවෙන් පාසල් දෙකටම ගියේ. පළාතේ දුප්පත් අහිංසක ළමයින් බොහොමයක් ශිල්ප හැදෑරුවෙ අපේ ඉස්කෝලෙන්.මමත් දුප්පත්කමේ අගාධයටම වැටිච්ච කාසෙට්ටිවත්තේ ලැයින් ගේක දැරිවියක්. අපේ පවුලේ දරුවො නමයක්. ඔක්කොම ජීවත්වුණේ තාත්තා කරපු ටේලර් රස්සාවෙන්. තාත්ත කුලියට ඇඳුම් මැහුව. ලොකු ලොකු කොම්පැණිවලට කෝට් මැහුව. ඉතිරිවෙන රෙදි කෑල්ලකින් දෙකකින් අපිටත් ඇඳුමක් දෙකක් මහපු අවස්ථා තියෙනව.දුප්පත් කමත් කරපින්නාගෙන සමහර විට පයට සෙරෙප්පුවක්වත් නැතිව අපි පයින් ඉස්කෝලෙට ගියා. වටේටත් හිටියෙ තවත් දුප්පත් ළමයි නිසා ඒ දුප්පත්කම අපට වදයක් වුණේ නැහැ. එදා ගුරුවරය කියන්නේ ඇත්තටම බෝසත්වරයෙක් වගේ. අපේ ගුරුවරුත් එහෙමයි. ළමයින්ගෙ අඩුපාඩු හොයා බලල ඒවා පුළුවන් හැටියට ඉෂ්ට කරල දුන්න. මට හොඳට මතකයි අපේ සිංහල ඉගැන්වූ පෙරේරා සර් ඒ වගේම පන්ති භාර ගුරුතුමිය මාග්‍රට් පෙරේරා මහත්මිය, ඉංග්‍රිසිවලට හිටියෙ නැන්සි ටීචර්. මේ අය බොහොම කාරුණිකව දරුවන්ට ඉගැන්නුව. හැබැයි! දඬුවම් කළ යුතු තැනකදි නොකරම හිටියෙත් නැහැ. මට හොඳට මතකයි චක්කරේ බැරිව ගණිත සර් මාවත් දණගස්වල තියෙනව. අපට අදත් චක්කරේ උඩ ඉඳන් පහළටත් පහළ ඉඳන් උඩටත් කියන්න පුළුවන්වෙලා තියෙන්නෙ ඒකයි. ඒ ගණිත සූත්‍ර අදටත් වලංගුයි. ඒ කාලෙ ඇක්සයිස් පොත්වල අවසාන පිටුවෙ චක්කරේ මුද්‍රණය කරල තිබුණ. ළමයින්ට කාරුණිකව කරුණු කියා දුන්නත් හැම ගුවරයෙක්ගෙම මේසෙ උඩ වේවැලක් ද තිබුණා.සති දෙකකට වරක් සෑම බදාදාවකම සිංහල සාහිත්‍ය සමිතිය පවත්වන්නට ඕන. ඒක මුල් ගුරුතුමිය බලාපොරොත්තු වූ දෙයක්. කොච්චර අඩු පහසුකම් තිබුණු ඉස්කෝලයක් වුණත් ඒවා අඩුපහසුකම් හැටියට අපට දැනුණේ නැහැ. අපේ ගුරුවරු අම්ම තාත්ත ලැබෙන දෙයින් සතුටු වෙන්න අපට උගන්වල තිබුණා. අපට තිබුණු හෝල් එකක්. ඒකෙ තිබුණ වේදිකාවක්. ඒ සමිතියෙදි හැම ළමයම කිසියම් නිර්මාණාත්මක ක්‍රියාකාරකමක් ඉදිරිපත් කරන්න ඕන. මං හැමවිටම ඉදිරිපත් කළේ කවි ගායනා. මේව ජන කවි පමණක් නොවේ. ලෝවැඩසඟරාවෙ, ලෝකෝපකාරයෙහි, කවිත් මම මහ හයියෙන් ඒ වේදිකාවෙ කිව්වා. මාග්‍රට් ටීචර් අපට උපදෙස් දුන්නෙ ශාලාවෙ කෙළවරට ඇහෙන්න කවි කියන්න කියලයි. මම ඉපදුනෙ 1943 දී. ඒ වෙනකොට මම පාසලේ 3 – 4 ශ්‍රේණිවල ඉන්න ඇති. අපේ වේදිකාව හරිම ගාම්භීරයි.තනිකර ලීයෙන් හදල තිබුණේ. අපේ ගායනා ශාලාව තුළ නින්නාද දෙනව. කොයිතරම් මම කවි කිව්වද කියන්නෙ මම ඉස්කෝලෙ ජනප්‍රිය වෙලා හිටියෙ ‘කවි නන්ද’ කියල. අපේ අම්ම තාත්තලට අධ්‍යාපනය ගැන ලොකු හැඟීමක් තිබුණ. ඒගොල්ලන්ට යන්න බැරිවෙච්ච ලෝකෙට අපව යවන්න ඒ අය උත්සාහ ගත්ත. අම්ම තාත්ත අතරත් තාත්ත තමයි මගෙ මහා වීරයා.මගෙ ජීවිතය සැලසුම් කළේ තාත්තා. මගෙ පන්තියෙ හිටපු ළඟම මිතුරෙක් තමයි වික්ටර් වික්‍රමගේ. මං එදා නන්ද පෙරේරා. 1956 බස්නාහිර පළාතෙ සංවිධානය වූ ජාතික පාසල් කවි ගායනා තරගයක් තිබුණ. මගේ දක්ෂකම් හඳුනාගත් මාග්‍රට් ටීචර් මාව ඒ තරගයට නියෝජනය කළා. මට පළමු ස්ථානය ලැබුණා. කට්ට සෙරෙප්පු දෙක දාගෙන ඒ වේදිකාවට නැගල ඒ සහතික සම්මාන ගන්න විට මගේ ගුරුවරු මටත් හොරෙන් කඳුළු සැලුව. ඒක අපේ ඉස්කෝලෙට හරිම ආඩම්බරයක් වුණා. මගෙ අම්ම තාත්ත හැමවිටම හැංගිලා මගේ දක්ෂකම් වින්දෙ. ඒ අය කරලියට ඇවිත් ඉන්න බැරි තරම් දුප්පත්.ඒ කාලෙ ටවර්හෝල් ප්‍රධාන ශිල්පියෙක් වූ සිල්වෙස්ටර් මාස්ටර් අපේ පාසලට ඇවිත් වෙස්සන්තර ජාතකය පුරුදු පුහුණු කළා. ඒකට සංගීතය සැපයුණේ ෆුට්බෙලෝ සර්පිනාවෙන්. තබ්ලා වාදනයෙන් සහය වුණේ පසුකාලීනව ජනප්‍රිය ගායකයෙක් වන ජේ.ඒ.මිල්ටන් පෙරේරා. මං ඒ නාට්‍යයේ ක්‍රිෂ්ණජිනාට රඟපෑව. ජාලියට හිටියෙ වික්ටර් වික්‍රමගේ. මවු බිසවත් ඉස්කෝලෙම ළමයෙක්. ජූජක බමුණා අපට පහර දිදී රැගෙන යන විට අපි කියන කවි අහල වේදිකාව පවා නිසොල්මන්ව දුක්බරව හිටිය. ඉතාම ශෝකී ස්වරයෙන් අපි ඒ කවි ගායනා කළා. දැන් කියන්න මතක නැහැ. ඊළඟට අපේ ඉස්කෝලෙ කළා විදුර නාඩගම. ඒකත් සිල්වෙස්ටර් මාස්ටර්ගේම නිර්මාණයක්. මං හිටියෙ විදුර පණ්ඩිතයගෙ දුවට. මේක ඉස්කෝලෙ විතරක් නෙවි ප්‍රසිද්ධ රඟහල්වලටත් ගෙන ගියා.මගෙ දක්ෂතා මුලින්ම හඳුනගත්තෙ මගෙ ගුරුවරු. ඒ අය තමයි මට හරිමඟ පෙන්නුවෙ. මෙහෙම කලා කටයුතු කරන ගමන් ගෙදර අඩුවැඩියට උදව් කරන්න මං දරමඩුවට යනව දර ගේන්න. දර මිටි ඔළුවෙ තියාගෙන මල්ලිත් මමත් ගෙදර ඇවිත් තියනව. ඔළුවෙ දර කුඩු දැකල තාත්ත ඒ ලීයෙන්ම කරත්තයක් හදල ඒකට රේසර් රෝද දෙකක් සවිකරල දුන්න දර ගේන්න. ඊට පස්සෙ දර ගේන්න යනකොට මල්ලි විජේසිරි (අද එයා ටේලර්) රේසර් කරත්තෙට නගිනව. මං කරත්තෙ දර මඩුවට ඇදගෙන යනව. දරමඩුවෙන් නැවත එන විට දරමිටි උඩින් මල්ලි ආයිත් කරත්තෙට නඟිනව. මං ඇදගෙන එනව.මාග්‍රට් ටීචර් මේ අතර මාව ඇදගෙන කරු අයියගෙ ළමා මණ්ඩපයට ගේනව සින්දුවක් කියන්න. ඒ වෙන විට අපේ ගෙදරත් තිබුණ රෙඩිෆියුෂන් එකක්. මං මුලින්ම කීවෙ බුදු සාදූ ගීතය. අදත් ඒක ජනප්‍රියයි. මගේ දක්ෂතා දැකල මට බොහෝ අය උදව් කරනව. සරත් දසනායක එහෙම කෙනෙක්. ඩෝල්ටන් අල්විස්, මඩවල එස්.රත්නායක, විමල් අබේසුන්දර මේ වගේ බොහෝ දෙනා මට උදව් කළා. අමරදේව මහත්තයා 1962 දී පළමු වරට චිත්‍රපටයක සංගීතය අධ්‍යක්ෂණය කරනව. ඒ ‘රන්මුතුදූව‘ චිත්‍රපටයට. එහි චන්ද්‍රරත්න මානවසිංහයන් ලියපු ‘ගලන ගඟකි ජීවිතේ දයාලූ ලෝකයේ’ ගීය නාරද දිසාසේකර සමග කියන්නට මාව තෝරගත්තෙ මගෙ දක්ෂතාව නිසාමයි. මං එතකොටත් ඉස්කෝලෙ ජ්‍යෙෂ්ඨය සමත් සිසුවියක්.මේ අතර සිදුවුණ සුවිශේෂම සිදුවීම තමයි ‘එයාර් ෂිප්’ වැඩසටහන. මේක ගුවන්විදුලිය සංවිධානය කළේ අද රූපවාහිනි නාළිකා කරන මට්ටමේ ‘සුපර් ස්ටාර්’ තෝරන විදිහට. ඒකෙ වට කීපයකින් විශාල පිරිසක් අබිබවා මට පළමු තැන ලැබුණා. දෙවන තැන හිමි වුණේ අදත් ජනප්‍රිය ගායකයෙක් වන වික්ටර් රත්නායකයන්ටයි. වික්ටර් ‘එයාර් ෂිප්’ තරගයේ පළමු තැන මට ලැබීම ගැන සතුටුවන බව පත්තරේකට කියා තිබුණා.ඒ වැඩසටහනේ නිවේදක හැටියට කටයුතු කළේ ප්‍රොස්පර් ප්‍රනාන්දු ජනප්‍රිය නිවේදකයා. මේ ගුවන් නැව (එයාර් ෂිප් තරගයෙන් මුල්තැන ලැබුණ අයට බොම්බායට යන්න ටිකට් එකක් ලැබෙනව. ඒක සංවිධානය කළේ ගුවන් ඒජන්සියකින්. මං තාත්තත් එක්ක කොළඹ ජනාධිපති මන්දිරය පිහිටි ඉසව්වෙ ඔර්ලෝසු කණුව ළඟ තිබුණ ඒ ඒජන්සියට තෑග්ග ගන්න ආවා. මට බොම්බායට ටිකට් වැඩක් නැහැ. අපි හරිම දුප්පත්. අපට යමක් කමක් කර ගන්න පුළුවන් මහත්තුරුනේ ඒ ගුවන් ටිකට් පතේ සල්ලි අපිට දෙන්න මං ඒ අයගෙන් ඉල්ලුව. විනාඩි 15ක් ඒ මහත්වරු සාකච්ඡා කළා. අපට සල්ලි දුන්නා. ගණන නම් මතක නැහැ. බඩගින්නට තාත්තයි මායි දුවල ගිහින් කසඇට දාපු ටක ටක ගාලා කඩලා අයිස් දාපු හොඳ සරුවත් දෙකක් බීවා.අපට දිව්‍ය ඖෂධයක් වගේ. අපට ඒව බොන්න සල්ලි තිබුණේ නැහැනෙ. මං හැමදාම දැකල තිබුණ තාත්ත මහරාත්‍රියෙත් පොල්කටු ඉස්තිරික්කයේ යටට පිඹ පිඹ හතිදමමින් කෝට් මදිනව. මං කිව්ව ගමු තාත්තෙ විදුලි ඉස්තිරික්කයක් කියල. ඒ වෙලාවෙ තාත්ත ඇහුව කෝ පුතේ අපේ ගෙදරට ලයිට් කියල. මං කිව්වා තාත්තෙ ලයිට් ගමු ඉස්සෙල්ල කියල. කොහොම හරි ගෙදරට ලයිට් ආව. විදුලි ඉස්ත්‍රික්කයක් ලැබුණ. ඉතුරු වුණේ සොච්චමයි. හැමදාම රෑට තාත්ත වැඩ කරන කොට අම්ම තේ කහට හදල ගේනව. ඒත් ඒව ඇල්මැරිල යනකන් තාත්තට බොන්න වෙන්නෙ නැහැ. ඒ තරමට තාත්තට වැඩ. මං ඒ ගැන හිතල ඒ ඉතිරි සොච්චමෙන් උණුවතුර බෝතලයකුත් ගත්ත.ඒ කාලෙ මගෙ යාළුවන්ගෙ ගෙවල්වල ගියාම ඒ අය සමහර විට තමන්ගෙ ඇඳුම් පෙන්වලා මේවා ඔයාට හරියනවනෙ කියලා ඒවා දෙන අවස්ථා තිබුණා. ඒ දෙන්නෙ මගෙ දුප්පත්කම නොපෙන්වා වෙනස් විදියකට දීමක් කියලා පස්සෙදි තේරුණේ. ඒ වගේ කාලයක තමයි අර දිනුම මට ලැබුණෙ. මං තාමත් කාසෙට්ටිවත්තෙ මළගෙවල්වල යන්නෙ ඒ කළගුණයට.මට මතකයි දවසක් ගුරුවරු අපට පොලිසිය ඇතුළත පෙන්වන්න එහා පැත්තෙ පොලිසියටත් එක්කගෙන ගියා. ඒ ගියාම අපට හඳුන්වා දුන්නා වොලී බැස්ටියන් මහත්මයාව. එයා පොලිස් කොස්තාපල්වරයෙක්. එතුමා තමයි ලංකාවට බයිලා කපිරිඤ්ඤා හඳුන්වා දුන්නෙ. ඉස්කෝලෙ ළඟ තියන කෝවිල්වලටත් අපි ගියා. පල්ලිවලටත් අපි ගියා. පල්ලියෙ ගීතිකා ඇහුවා. ඒ වගේම කෝවිල් ගියේ ඒ උත්සවවලට නිකමට නොවේ. කෝවිලේ දෙවියන්ට ගහන පොල් කැඩුණු බිඳුණු ඒවා අහුලගන්න. ඒවා ගොඩාක් මාත් මල්ලිලත් ගෙදර ගේනවා. බොහෝ දවසකට ඒ ටික පිරිමහගන්න පුළුවන්.පාණදුරේ මිගෙට්ටුවත්තේ ගුණානන්ද හාමුදුරුවන්ගෙ ප්‍රතිමාව හදන වෙලාවෙ එතැන ප්‍රණාම ගීය ගයන්න මාත් ගියා. අපේ පාසල් ගුරුවරිය තමයි අප මෙහෙයවුවෙ. අපට ඇත්තටම නැටුම් හෝ සංගීත ගුරුවරු හිටියෙ නෑ. ඒ වගේ අවස්ථාවල කටයුතු කළේ අපේ පන්ති භාර ටීචර්ලා.යූරි ගගාරින් ලංකාවට ආ වෙලාවෙත් පිළිගැනීමේ ගීය ගයන්න මාත් රත්මලාන ගුවන් තොටුපොළට ගියා.සෙන්පති යූරි ගගාරින් පිළිගනිමු අද සමාදරෙන්ඒ ගීයෙ වචන ටිකක් අදත් මතකයි. අපේ ඉස්කෝලෙ වැහෙන්නම ගිය අවස්ථාවක ඒක බේරාගත්තෙ ආදි ශිෂ්‍ය අමිත මල්ලවාරච්චි. ඒක මතකයට නඟන්නේ ගෞරවයක් විදියට. එතුමා තමයි ඉස්කෝලෙ ඉඩම පවා බේරාදුන්නෙ.මගෙ ජීවිතය හැඩ කළේ අම්මා, ඔප කළේ ගුරුවරු. සැලසුම් කළේ තාත්තා. තාත්තා තමයි වීරයා. එයා හෙවණැල්ලක් වගේ මගේ පිටුපස හිටියා. අන්තිමට තාත්තා අධිවේගෙන් වැඩ කරලා වැඩ කරලා නැවතුණේ සමූපකාර රෝහලේ. ඒ කාලෙ අපටත් සමාජෙ ඉහළ තත්ත්වයක් නෑ. ඒ ගමන අරඹලා විතරයි. තාත්තා බලාපොරොත්තු වූ ගමන ඉෂ්ට සිද්ධ කරලා එතුමාට සලකගන්න බැරිවෙච්ච දුක – හුස්ම ටික යනකම් මට තියේවි. ඒකටත් එක්ක අම්මට නම් අපිට සලකගන්න පුළුවන් වුණා. ඒ අම්මා තාත්තා වගේම මගේ ස්කෝලෙත් මගෙ ජීවිතයේ කොටසක්. මං හැමදාම ඒ කාසෙට්ටිවත්තෙ කෙල්ල වගේ මගෙ විදුහල් මවට වඳිනවා. ඇයගේ දුක සැපට එනවා.උපාලි සමරසිංහඡායා - සුදම් ගුණසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>01</month>
      <day>27</day>
    </date>
    <link>http://www.silumina.lk/2013/01/27/_art.asp?fn=as1301272</link>
    <topic>නෙළුම් විල</topic>
    <author/>
    <content>නෙළුම් විලඔහුගේ නම ලෝරන්ස් ය. ඒ නම අපට නුහුරු ය. කියන්නට කටට අමාරු ය. එහෙයින් ඔහු ‘ලෝරා’ විය.ලෝරන්ස්ට ලෝරා කීව ද අමනාප නැත.ලෝරා කළු ය. හොඳට ම මිටි ය. කෙට්ටු ය. වැඩට අඳින කොට කලිසමින් සිටින විට දෙදණ එකට ගෑවෙන සේ ය. දෙදණින් පහළට දෙකකුල දෙපසට විහිද ගොස් ඇත. පතුල් පැතලි ය. මුළු පතුල ම බිම ගෑවෙයි.ලෝරා බදාම බාල්දි දෙක දෑතින් ඔසවා ගෙන එන විට දෑතෙහි නහර ඉලිප්පී එයි. ඔහු එක බාල්දියක් බිම තියා අනිත් එක ඔසවා පලංචිය මත ඇති බදාම ලෑල්ලට හළන්නේ දත්මිටි කාගෙන ය. ඒ සමඟ ම මහන්සියට තද හුස්මක් ද හෙළන්නේ ය.‘ලෝරෝ ගඩොල් ටිකක් ගෙනෙං’ බාස් කෙනෙක් කෑ ගායි.‘ලෝරෝ’ මේ බිම වැටිල තියන බදාම ටික එකතු කර ගනිං’ තව කෙනෙක් නියෝගයක් දෙයි.‘ලෝරො වතුර එකක් ගෙනෙංකො’ ඒ අනෙකාය.‘ලෝරෝ බදාම ඉවරයි. ඉක්මනට ගෙනෙං’ සිව්වැන්නා කියයි.ඒත් ලෝරා පෙනෙන්නට නැත.‘කෝ මේ ලෝර? මේ හිටිය මේ නෑ. මූව යකා ගෙනිච්ච ද?’ඒ ටිකකින් කට්ටිය පලංචියෙන් බැස ලෝරා හොයන්නට පටන් ගනිති.‘එළිබහින්ඩවත් ගියා ද දන්නෙ නෑනෙ, ඕන්නොහෙ ගිය තැනකින් එන්නැතැ’ ලොකු බාස්උන්නැහේ ටිකක් ගිමන් හරින්නට පටන් ගනියි. සෙස්සෝ ද අත පය පිසදා කෙටි විවේකයක් ලබති.ටිකකින් ලෝරා ගේ හිනා ..... මතු වෙයි.‘කොහෙද යකෝ ගියේ? අපි මේ පණ කඩාගෙන හොයනව!’‘බුලත් විටක් ගේන්ඩ ගියා බාස් උන්නැහැ.’‘ආ ඒක හොඳා. ගනිංකො බලන්ඩ එහෙනං.’කට්ටිය බුලත් විට බෙදා ගෙන හපන්නට පටන් ගනිති.‘ඒක නෙමේ බාස් උන්නැහැ. ලස්සන ගෑනු ළමයෙක් පාරෙ ගියා. ඉටි රූපෙ වගෙ.’‘ඉතිං උඹට මොනවද කිව්වෙ?’‘මොකුත් නෑ. මං දිහා දුකෙන් වගේ බලාගෙන හිටිය.’හැමෝම කොක්සන් ලා හිනාවෙති. ලෝරා ද හිනාවෙන්නට පටන් ගනී.ලෝරා හිනාවෙන් යුතුව ම බදාම අනන්නට පටන් ගනී. ඇනූ බදාම පලංචිය මත හළන ඔහු ගඩොල් අඩුපාඩු ද සපුරා වුවමනා වතුර ද ඇද දෙයි.බාස්ලා යළි පලංචිය උඩට නැග වැඩ අරඹති. ලෝරා හතර දෙනා ගේ ම අඩුපාඩු සපුරමින් එහෙ මෙහේ දුවයි.‘ලෝරො බදාම ගෙනෙං!’‘ලෝරො වතුර කොස්ස ගනිං’‘ලෝරො ඔය ලඹේ අරං වරෙං’‘ලෝරො, වතුර බෝතලේ මෙහෙ ගනිං, දිව ගිලෙන්ඩ එනව‘ලෝරා මේ අඩුපාඩු ටග් බග් ගා සපුරනු බලන්න ලස්සන ය.ලෝරා අපේ වැඩ කණ්ඩායමට බැඳුණේ අවුරුදු කීපෙකට පෙර ය.එදින ද අපි සුපුරුදු පරිදි වැඩ කරමින් සිටියෙමු.කළු මිටි හාදයෙක් පැමිණ අප දෙස බලා සිටියේ ය.‘ඇයි?’ ලොකු බාස් උන්නැහේ අමුත්තා දෙස බැලුවේ කුහුලෙනි.‘බාස් උන්නැහැ මාවත් වැඩට ගන්ඩ බැරි ද?’ අමුත්තා ඇසුවේ ය.‘තමුසෙට මේසං වැඩ පුළුවන් ද?’‘බෑ. මං අත්උදව් දෙන්නං! මට ඕනැ බර වැඩක් පුළුවං.’ලොකු බාස් උන්නැහෙට පොඩි හිනාවක් ගියේ ය. ඒ වෙනකොට හොඳ අත්උදව්කාරයකුගේ අවශ්‍යතාව අපට තදින්ම දැනී තිබිණ.‘තමුසෙ කවුද කිංද මන්ද කියල අපි දන්නෙත් නෑනෙ. කලින් එකෙකුත් ඔය වගේ ඇවිල්ල තිබිච්ච දේවල් අතපත ගාගෙන ගියා.’ ලොකු බාස් උන්නැහේ අමුත්තා ගේ ඉරියව් නිරීක්ෂණය කිරීමට පටන් ගත්තේ ය.‘මං හොරෙක් නෙමේ බාස් උන්නැහැ. මට හොරකං පෙන්නන්ඩ බෑ. මං උදේ ඉඳල හැන්දෑ වෙනකං මහන්සිවෙල වැඩ කරන්නං. බාස් උන්නැහැ මට සාධාරණයක් කොරන්ඩ’‘තමුසෙට කවද ඉඳං වැඩට එන්ඩ පුළුවන් ද?’‘මේ දැං ඉඳං වැඩට බහින්නං’‘තමුසෙ මොනව ද කලිං කොළේ?’‘හෝටලේක වැඩ කෙරුව. නොකරපු වැරැද්දකට මට මුදලාලි ගැහුව. මං ගහල ආව. හැමදාම ගුටි කන්ඩ බෑනෙ. මට හෝටල් රස්සාව එපා වුණා. මං මේ ලෝකෙ තනිවෙච්ච අහිංසක එකෙක් බාස් උන්නැහැ.’‘හා එහෙනං ඔය කලිසං - බලිසං ගලෝ දාල වැඩට බහිනව.’අමුත්තා දිගු කලිසමත්, කමිසයත් ගලවා පැත්තකට දැම්මේ ය. යටට ඇඳ සිටි කොට කලිසම පිටින් වැඩට බැස්සේ ය.‘තමුසෙගෙ නම මොකක් ද?’‘ලෝරන්ස්’‘ඒක මහ අමුතු නමක්නෙ ඕයි. ඒක කියද්දි දිවත් පැටළෙනව‘‘බාස් උන්නැහැට කැමති නමක් කියන්ඩකො. ඒකෙ ඇති දෙයක් නෑ.’ලෝරා අපට සම්බන්ධ වූයේ එසේ ය.ලෝරා අහිංසකයෙකි. පුංචි සන්දියේම දෙමාපියන් අහිමි වී අනුන්ගේ අතපල්ලෙන් වැටුණු එකෙකි. වැඩක් පලක් කරන්නට පුළුවන් වූ සන්දියේ සිට අනුන්ගේ ගෙවල්වල දාසකම් කළ අයෙකි. හෝටලවල පිඟන් සෝදා ටොකු පිට ටොකු කෑ අයෙකි. පුංචි වයසේ දීම සමාජයේ ගොරහැඩිකම අත්විඳි එකෙකි.ලෝරා අලුත් අවුරුදු දා ලොකු බාස් උන්නැහේ හොයාගෙන ආවේ ය. එවිට අපි ලොකු බාස්උන්නැහෙලා ගේ ගෙදර විනෝද වෙමින් සිටියෙමු.ලෝරා ආ හැටියේ ම ලොකු බාස් උන්නැහේට බුලත් අතක් දී දණ ගසා වැන්දේ ය. ලොකු බාස් උන්නැහේගේ මුහුණ අනුකම්පාවෙන් පිරී ගියේ ය.නැගිටපං ලෝර! මොනව හරි කාල ඉඳිං’ බාස් උන්නැහේ ලෝරා ගේ හිස අතගෑවේ ය.‘මට බාස්උන්නැහැ මගෙ අම්ම තාත්ත වගේ’ ලෝරා බස් උන්නැහේ ගේ දෙපා අල්ලා ගත්වනම ටික වේලාවක් සිටියේ ය.අපි ගල්ගැසී බලා සිටියෙමු.‘මට ඔයාල වගෙ වැඩිමල් සහෝදරයො වගේ’ ඔහු අපට ද දණ ගසා වැන්දේ ය. මඳක් වෙරි වී සිටි අපි ඔහු අල්ලා සිප ගතිමු.සහෝදරකමේ කඳුළින් අපේ දෑස් පොඟමින් තිබිණ.අපට යළි විනෝද වන්නට ඉඩ දුන් ලෝරා කුස්සියට වැද බාස් උන්නැහේගේ ගෙදර අයට අත්උදව් කරන්නට වූයේ ය. දිය ගෙනා ඔහු දර පලා දුන්නේ ය. කුස්සිය අස්පස් කර මිදුල අතු පතු ගෑවේ ය. ගෙදර ඇත්තන් ගේ හිත දිනා ගැනීමට ලෝරාට වැඩි වෙලාවක් ගියේ නැත.‘ලෝර උඹ මට සහෝදරයෙක් වගෙ. ජීවිතේට මට මගෙ සහෝදරයෙක්වත් අවුරුද්දට බුලත් අතක් දීල වැඳල නෑ. උඹ තමයි මට වැන්ද එකම එකා. මං උඹට ආදරෙයි’ පදමට වෙරිවී සිටි බාස් උන්නැහේ ලෝරා බදා වැලඳ ගත්තේ ය.‘මට බාස්උන්නැහැ දෙයියෙක් වගේ’ ලෝරා අඬන්නට තියා ගත්තේ ය. ‘මේ ලෝකෙ හැමෝම මට ගැහුව! බැන්න! බල්ල, බූරුව කිව්ව! බාස් උන්නැහැ තමයි මට මනුස්සයෙකුට වගේ සැලකුවෙ. මං බාස් උන්නැහැට ආදරෙයි. හැමදාම ආදරෙයි’ඉන්නට හිටින්නට තැනක් හරියට නොවූ ලෝරා ලොකු බාස් උන්නැහැගේ ගෙදරට පංගාර්තු වූයේ එසේ ය. දැන් ඔහු වෙසෙන්නේ එහි ය. මහ පාන්දර නැගිටින ලෝරා බාස් උන්නැහැගේ පවුලට ඉඳිආප්ප තම්බන්නට අත්උදවු කරයි. වටින් ගොඩින් එළිය වැටෙන විට ඉඳිආප්ප දහස් ගණනක් තම්බා, සම්බෝලය ද තනා ඉවර ය. ඉන් පැයක් ඇතුළත ලෝරා මුළු ඉඳිආප්ප තොගයම කඩවලට බෙදා අවසන් ය.පමා වී නැගිටින ලොකු බාස් උන්නැහේ වැඩට යන්නට මෝටර් බයිසිකලය පණ ගන්වන විට ලෝරා දිවගෙන විත් පිටුපසින් නගී.කලක් යන විට ලෝරා කසාදයක් කර ගත්තේ ය. අපිදු එදින ඊට සහභාගි වීමු.මනමාලි දුටු හැටියේ ම මට ලෝරා ගැන අනුකම්පාවක් ඇති විය. ඇය ලෝරාට වඩා වයසින් වැඩි කෙනෙකි. කෙස¼ඟ රළු පරළු අයෙකි. ලෝරා ඒ ගෙදර බින්න බැස්සේ ය.ලෝරාට පවුල් ජීවිතයක් නොවු ගාණ ය. එහි විසූ මාමණ්ඩියත්, මස්සිනාත් ලෝරා ගේ සාක්කුවට විද්දහ. මාමණ්ඩිය, සාක්කුව අතපත ගාගෙන බොන්නට යයි. මස්සිනා චණ්ඩියෙකි. බොටුවෙන් අල්ලා හෙල්ලූ විට ලෝරා බය වී අතේ ඇති දේ මස්සිනාට දෙයි.වැහි කාලයේ මේසන් වැඩ කොට උඩ යයි. එවිට අප කාටත් උදාවන්නේ නරක දසාවකි.දවසක් වැස්සේ තෙමීගෙන ලෝරා බාස් උන්නැහේගේ ගෙදර ආවේ ය. එවිට අපි සීතට ගුළි වී බුලත් හපමින් සිටියෙමු.ලෝරා ගැහෙමින් බිම ඉඳ ගත්තේ ය.‘උඹ කෑව ද ලෝරො?’ බාස් උන්නැහෙ ඇසුවේ ය.ලෝරා කතා නැති ව ම ළිප ළඟට ගොස් පසෙක වූ කොස් ඇට වගයක් පුළුස්සාගෙන ආවේ ය.‘උඹ නං දෙයියෙක් ලෝරො’ අපි ඔහු පිළිස්සු කොස් ඇට රස කරමින් කෑවෙමු.කතා නොකරම කොස් කැට ඈ ලෝරා බාස්උන්නැහේගේ පවුල වත්කර දුන් තේ කෝප්පය බී ගෙදර රහසක් හෙළි කළේ ය.‘ගෙදර උන් ටික මගෙ අතේ තිබිච්ච සල්ලි ටිකට විද්ද. සල්ලි හොයාගෙන එනකං කන්ඩ දෙන්නෙ නෑ කියල මාව පන්න ගත්ත.’ ලෝරා දුක හිතෙන කතාව කීවේ ද හිනාවේගනය.‘අනේ ලෝරො උඹත් වැටිච්ච අමාරුවක්! මෙන්න මෙහාට වෙලා වැටිල හිටු! තොට ඔය පවුල් කාල පුරුදු නෑ’ බාස් උන්නැහේ කීවේ කේන්තියෙන් නොවේ, අනුකම්පාවෙනි.ලෝරාගේ ගේ කිට්ටුව ලොකු ගෙදරක ස්වාමියා මිය ගියේ ය. ලෝරා මළ ගෙදර වැඩ කර දුන්නේ ගමේ බොහෝ දෙනා එහි යෑමට මැළි වූ හෙයිනි.අවසන් කටයුතු සිදු කැරෙන දිනයේ දී එහි ගිය ලෝරා පුටුවක වාඩි වීමට හදත්ම ගෙදර නෝනා වහා එය වැළකුවා ය.‘හා හා ලෝරන්ස් ඔය පුටුවෙ වාඩි වෙන්ඩ එපා! අර බංකුවෙ වාඩි වෙයං!’දින දෙකක් තිස්සේ මළ ගෙදර ස්වෙච්ඡාවෙන් වැඩ කළ ලෝරාට කළ අවමානයට කේන්ති ගියේ ලෝරාට නොව සෙසු ගම්මුන්ට ය. ඔවුන් නිහඬව කේන්තියෙන් පසුවෙද්දී ලෝරා පොඩි එකකු සේ අර පුටුව වටා කැරකෙන්නට වූයේ ය.‘මොකද උඹ පුටුව වටේ කැරකෙන්නෙ?’ ගෙදර ස්වාමි දුව ඇසුවා ය.‘නෑ නෝනා මං මේ බැලුවෙ පුටුවෙ කකුලක්වත් කැඩිල ද කියල. ඒ වුණාට හතරම හොඳට තියනවනෙ’ ලෝරා ඇඟට - පතට නොදැනීම කියා දැමුවේ ය.මළ ගෙදර හිනාවෙන් කැලඹී ගියේ ය. ස්වාමි දුව කෝපයෙන් ගෙට ගියා ය.ලෝරා ගැන කියන්නට මෙබඳු තවත් කතා තිබේ. සමාජය කෙතරම් රළු පරළු ලෙස තමාට සැලකුව ද ඒ සමාජය දෙස උපේක්ෂාසහගතව බලන්නට ලෝරාට ශක්තිය ලැබෙන්නේ කෙසේ ද යන්න නම් මට නොවැටහේ.  කුරුණෑගල, ජෝතිරත්න හේරත් මහතා විසින් යොමු කරන ලද ලිපියක් ඇසුරිනි.නෙළුම් විල, සිළුමිණ, ලේක්හවුස්, කොළඹකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>01</month>
      <day>27</day>
    </date>
    <link>http://www.silumina.lk/2013/01/27/_art.asp?fn=as1301273</link>
    <topic>දරුවන් වැරැදි කරන්නේ වැඩිහිටියන් ගේ නොසැලකිල්ල නිසයි</topic>
    <author>රමණී සුබසිංහ</author>
    <content>දරුවන් වැරැදි කරන්නේ වැඩිහිටියන් ගේ නොසැලකිල්ල නිසයිශාස්ත්‍රපති රාස්සගල සීවලී හිමිබෞද්ධ සමාජයක හැදී වැඩෙන දරුවාට ගුණ දහම් මෙන්ම මනා ශික්‍ෂණයක් ද ලැබේ. පංච ශීලය නිත්‍ය ශීලය කර ගනිමින් ජීවිතය ගොඩනඟා ගන්නා දරුවා තරුණ හා වැඩිහිටි වියේ ද අයහපතට නොපෙළඹෙන්නේය. මේ නිසා දරුවකුට හැදෙන්නට සුදුසු පරිසරයක් නිර්මාණය කර දීම මවුපියන් ඇතුළු සියලු වැඩිහිටියන් ගේ වගකීම බව පසක් කර ගත යුතුය.’පතිරූප දේශ වාසෝච’ ආදී වශයෙන් මහා මංගල සූත්‍රයේ දී බුදුරජාණන් වහන්සේ දේශනා කොට වදාළේ හොඳ පරිසරයක ජීවත්වීම මංගල කරුණක් වන බව ය. එනම් එය පුද්ගලයා ගේ යහපතටම හේතුවන බවය. මවුපියන් අසමඟිව නිතර නිතර අඬ දබර කරගන්නා පවුලක දරුවන් ඉගෙනීමෙහි දුර්වල වන බව, අන්‍යයන්ට ආදරය ගෞරවය නොකරන දඩබ්බර තරුණයන් වන බවට ඔබ අවට සමාජයේ ම උදාහරණ සුලබය. ජීවත්වන පරිසරය අනුව මිනිසුන් පමණක් නොව සතා සිවුපාවුන් ගේ ද චර්යාවන් වෙනස්වන බව බෞද්ධ සාහිත්‍යයේ සඳහන් ය.හොඳ කවරේදැයි, නරක කවරේදැයි තෝරා බේරා ගන්නට නොදන්නා දරුවා ජීවිතයට අත්දැකීම් එක්කරගන්නේ තමන් ජීවත්වන පරිසරයෙනි. ඔහුගේ චර්යාවන් හසුරුවා ගන්නේ අන්‍යයන් අනුකරණය කිරීමෙනි. ඔහු ගේ අනාගතය යහපත් වන්නේ හෝ අයහපත් වන්නේ ඒ අත්දැකීම්වල ස්වභාවය අනුවය.වරද ඇත්තේ හොඳ නරක තේරුම් ගත හැකි මනසක් නැති දරුවාට දැනුම් තේරුම් ඇති වැඩිහිටියන් විසින් ජීවත් වීමට සුදුසු පරිසරයක් නිර්මාණය කර නොදෙන්නේ නම් ය. එවන් වාතාවරණයකදී තරුණ දරුවන් ගේ දඩබ්බරකම් දැක දොස්කීමෙන් ඵලක් නොවන්නේ දරුවන් ඒ බොහෝ දේ ජීවිතයට එක් කරගෙන ඇත්තේ තමන් ජීවත් වූ පරිසරයෙන් ලද අත්දැකීම්වලින් ම වන නිසා ය. බෞද්ධ සමාජයක දරුවකු ගේ ජීවිතය සදාචාර සම්පන්න කිරීමට ගිහි පැවිදි දෙපාර්ශවයෙන් ම ඉටුවිය යුතු යුතුකම් හා වගකීම් රාශියක් වේ. විශේෂයෙන් දහම් පාසල දරුවාගේ නැණ ගුණ දම් පෝෂණය කරන ධර්ම නිකේතනයකි. එහි නොයවා ඉරිදා දිනයත් අමතර පන්තියකට වෙන් කරනවා නම් දරුවා ගුණධර්මයන්ගෙන් පෝෂණය වන්නේ නැත.අතීතයේ ඉගෙනීම සඳහා අප පාසලේ ගත කළ කාලය දිනකට පැය හය හතක් පමණය. එදා පාසල නිම වී ගෙදරට එන දරුවා සවස් කාලය ගත කළේ ගෙදර දොර වැඩ කරන්නටය. කෙළි සෙල්ලමට ය. අද අපේ දරුවාට හිමි වී තිබෙන්නේ සවස් කාලයත් අමතර පන්තියකට වැය කරන්නට ය.දරුවා නිවසට පැමිණෙන්නේ රෑබෝවීමත් සමඟය. රැකියාවට ගිය මවුපියන් ද නිවෙසට එන්නේ රෑ බෝවීය. අමතර පන්තියට ගිය දරුවාද වෙහෙසිනි. රැකියාවට ගිය මවුපියන් ද වෙහෙසිනි. ඒ වෙහෙසකර බව නිසා දරුවන් හා මවුපියන් එකිනෙකා රුස්සන්නේ නැත. සුහද කතාබහක් නැත. දරුවන් හා මවුපියන් අතර අන්‍යොන්‍ය සුහදබවක් ගොඩනැඟෙන්නේ නැත. පාසලේ දී, මඟතොටේදී, අමතර පන්තියේ දී තමන්ට මුහුණ දෙන්නට සිදුවූ ප්‍රශ්නයක් මවුපියන් සමඟ සාකච්ඡා කර විසඳා ගන්නට, දැන මුතුකම් ලබාගන්නට ඉඩක් නැත. ඔවුන් ඒ ගැටලු විසඳා ගන්නට යන්නේ මඟ තොටේ දී, අමතර පන්තියේ දී හමුවන හිත මිතුරන් සමඟ ය. ඒ හිත මිතුරන් අතර යහපත් හැසිරීම් හා ආකල්ප ඇති අය වගේම අයහපත් චර්යාවන් ඇති අය ද වෙති. යම් හෙයකින් අයහපත් අය ඇසුරට ලැබුණේ නම් දරුවා තම ජීවිතය පිළිබඳ ගන්නා තීන්දු තීරණ සියල්ල ද අයහපත් ය. මවුපියන් වෙහෙස මහන්සි වී හරි හම්බ කරන මුදල් දරුවන් ගේ අධ්‍යාපනයට විය හියදම් කළද අවසානයේ ඒ සියල්ල ගඟට කැපූ ඉනි මෙන් විනාශ වී යන්නේ ය.විශේෂයෙන් යොවුන්වියට එළඹෙන දරුවා විප්ලවකාරී අදහස් ඇත්තෙකි. හදිසි තීරණවලට එළඹෙන්නෙකි. ඔහු වැඩි වශයෙන් ජීවත් වන්නේ මනෝ ලෝකයක ය. එවැනි අවස්ථාවක හරි මඟ පෙන්වීමට මවුපියන් ඉදිරිපත් නොවුණේ නම් දරුවාට සිදුවන හානිය සුවිශාලය.’සක්කෝ උජූච සූජූ ච සුවචෝ චස්ස මුදු අනතිමානි”කරණීය මෙත්ත සූත්‍රයේ සඳහන් වන ලෙස යහපත් දරුවකු කෙරෙහි අවංක බව, කීකරු බව, මෘදු බව හා මානයෙන් තොර බව එනම් නිහතමානී බව යන ගුණාංග තිබිය යුතුමය. තරුණ ජීවිතයට නියම වටිනාකමක් ලැබෙන්නේ ඒ ගුණාංගයන්ගෙන් ද පිරිපුන් වූ විටය. තරුණ දරුවන් ඒ බව හොඳින් අවබෝධ කර ගත යුතුය.අද අපේ තරුණ දරුවන් වැඩි දෙනෙක් අනුන් අනුකරණයට සමත්ය. ඇඳුම් පැලඳුම්, ප්‍රයෝජනයට ගන්නා සුවඳ විලවුන් වර්ගය, ගන්නා ආහාර පාන මේ හැම දෙයක් ම තීරණය කරන්නේ අනුන් අනුකරණයෙනි. එහෙත් දරුවෙක් තමන්ට කළ හැකි දේ සහ නොකළ හැකි දේ තේරුම් ගන්නට, තමන්ගේ, මවුපියන්ගේ ආර්ථික ශක්තිය දැන කටයුතු කරන්නට උත්සාහ කළ යුතුය. තමන් ආර්ථික වශයෙන් දිළිඳු නම් එය බාර ගන්නට, ඒ අනුව ජීවිතය හැඩගස්වා ගන්නට හුරු විය යුතුමය.වැරදිවලට යොමුවෙන්නේ එසේ කටයුතු කරන්නට තරම් මානසික ශක්තියක් නොමැති දරුවන්ය. කුඩා කාලයේ සිටම දරුවන් ඒ සඳහා හුරු කිරීම මවුපියන්ගේ ද වගකීමකි.දිළිඳු බවින් ගොඩ එන්නට උත්සාහ කරන අතරම තමන් ගේ තත්ත්වය දැන කටයුතු කිරීම, ලද දෙයින් සතුටු වීම ජීවිතයක සාර්ථකත්වයට අත්‍යවශ්‍ය ගුණාංගයන් ය.තමන් දහඩිය මහන්සියෙන් උපයා සපයා ගන්නා දේ අරපිරිමැස්මෙන් ප්‍රයෝජනයට ගන්නා සැටි, තමන්ට මෙන්ම පවුලේ සහෝදර සහෝදරියන්ට ද ඒවා වැය කළ යුතු සැටි මවුපියන් විසින් දරුවන්ට අවබෝධ කර දිය යුතුමය. තමන් උපයන ප්‍රමාණය, එයින් දරුවන් ගේ කටයුතු සඳහා වියදම් කළ හැකි ප්‍රමාණය දරුවන්ට තේරුම් කර දෙනවා විනා ඉල්ලන, ඉල්ලන දේ ගෙන දීමට යාමෙන් සිදු වන්නේ දරුවා නැති බැරිකම තේරුම් නොගැනීමය.යම් අවස්ථාවක දරුවාට අවැසි දේ ලබා දෙන්නට නොහැකි වූයේ නම් සිදුවන්නේ මවුපියන් හා දරුවා අතර ගැටුමක් නිර්මාණය වීමයි.මේ නිසා තරුණ දරුවන් මිල මුදල් පරිහරණය කරනා සැටි ගැන ද හොඳ අවබෝධයකින් සිටිය යුතු අතරම මවුපියන් ද දරුවාට එවැනි පරිසරයක් නිර්මාණය කර දෙන්නට සමත් විය යුතුය.එසේ කටයුතු නොකළේ නම් අවශ්‍ය දේ නොලැබෙන තැන දරුවා සොරෙක්, මං පහරන්නෙක්, බේබද්දෙක් වීම වැළැක්විය නොහැකිය.රමණී සුබසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>01</month>
      <day>27</day>
    </date>
    <link>http://www.silumina.lk/2013/01/27/_art.asp?fn=as1301274</link>
    <topic>කේන්දර බලා කල් මරමින් මනාලියන් සොයා පිරිමි ළතැවෙන්නේ ඇයි?</topic>
    <author/>
    <content>කේන්දර බලා කල් මරමින් මනාලියන් සොයා පිරිමි ළතැවෙන්නේ ඇයි?අද අපි කථා කරන්න බලාපොරොත්තු වෙන්නෙ තමන්ගේ අනාගත විවාහය ගැන පිරිමින් දරන අදහස් පිළිබඳව. මගේ ළඟම ඥාති දියණියකට ගැළපෙන සහකරුවෙක් සෙවීමට දවසක් මම පුවත්පතක තිබුණ මංගල දැන්වීමක් පළ කරපු කෙනෙකුට දුරකථනයෙන් කථා කළා. අකුරක්වත් අඩු නැතිව මේ තියෙන්නෙ ඒ යෝජක මහත්මයා මගෙන් ඇසූ ප්‍රශ්නයි, කිව්ව දේවලුයි.“ළමය හැඩ ද? පෙනුම ද?“වයස කීය ද?ලග්නෙ මොකක් ද?පාප කේන්දරයක් ද?හතේ පාපයො ඉන්නව ද?කොටුවල ඉන්න ග්‍රහයො ටික කියනව ද ලියාගන්න...කලින් කා එක්ක හරි යාළුවෙලා ඉඳල තියෙනව ද?රක්ෂාවක් කරනව ද?පාස් විභාග මොනව ද?අම්ම තාත්ත මොනව ද කරන්නෙ?....මේකනේ මහත්තයො වැඩේ. පෙම් පලහිලව්වක් නැති ගෑනු ළමයෙක් හොයාගන්න එක අද හරිම අමාරු වැඩක්. මම නම් ඒ වගේ අයට කැමති නෑ. පහුගිය මාසෙ කසාදයක් කෙරෙන තරමට එකක් හිතට ඇල්ලුවා. නම නියම කරල දිනත් තීන්දු කළා. කෝකටත් කියල තව ටිකක් හොයල බලනකොට ආරංචි වුණා ඒ ළමයගෙ දෙමවුපියන්ට හොරෙන් ඒ ළමය කොල්ලෙක් එක්ක යාළුවෙලා ඉඳල තියෙනව. ඉතින් එහෙම කෙනෙක් බඳින එක හරිම භයානකයි. මොකද මං බිස්නස්නෙ කරන්නෙ. කවුද දන්නෙ ටිකක් කල් ඉඳල මට වහ ටිකක් දීල මගෙ සේසතම අරන් ඒ කොල්ල එක්ක යයිද නැද්ද කියල... කොහොම වුණත් මම බඳින කෙනා රක්ෂාවකට යවන්න මගෙ කැමැත්තක් නෑ.”“මහත්තයා ඔය කුජ නරක තැන්වල ඉන්න එක හොඳ නැහැල්ලු නේද? ඔය හැමෝම බලන මහ දශාවයි යෝගිනි දශාවයි අතරෙ වෙනසක් තියෙනව ද? යෝගිනි දශාවෙන් හරි විධියට බලන්න පුළුවන්ලු නේද? එතකොට ඔය විසි දෙවෙනි දෙර්කාණාධිපතියගෙ කාලෙ හොඳ නැතිලු නේද? දැන් සෙනසුරු හතේ ඉන්න කොට කසාදයක් කෙරෙන්නෙ නෑ කියන එක ඇත්ත ද? රාහුයි සෙනසුරුයි හතට හොඳ නැතිලු නේද? ශනි මංගල දෝසෙ තියෙන ගෑනු ළමයි බඳින එක භයානකයි නේද?”මේ සාකච්ඡාව තව ටිකක් දිගට ගියා. හැම වාක්‍යයකම තිබුණෙ ඡ්‍යෝතිෂයට සම්බන්ධ වචන පෙළක්. මම ඇහුවා මහත්මයා ඡ්‍යෝතිෂවේදියෙක් ද කියල.මේ සාකච්ඡාවන්ට සම්බන්ධ පළමුවෙනියා ප්‍රසිද්ධ ව්‍යාපාරිකයෙක්. වයස 42 යි. තවම විවාහයට කෙනෙක් හොයනව. හැබැයි ඒ ගෑනු ළමය කවදාවත් පිරිමි ළමයෙක් ආශ්‍රය නොකරපු කෙනෙක් වෙන්ඩ ඕනෑ. ඊට අමතරව කේන්දරයේ කොටුවල ඔහු හිතාගෙන ඉන්න ග්‍රහයින්ගේ නම් තියෙන්නත් ඕනැ. ඉහළ විභාග පාස් වෙලා තියෙන්නත් ඕනැ. බැන්දට පස්සෙ ගෙදරට වෙලා ඉන්නත් ඕනැ.දෙවැනියට සඳහන් කෙනා උසස් රැකියාවක් කරන, ගේ දොර ඉඩකඩම්, යාන වාහන තියෙන කෙනෙක්. කේන්දරයටම වහල් වෙලා සහකාරියක් සොයනවා. ධනය, කුලය නොසලකන වරදට සමාව දෙන පිරිසකුත් මේ අතරෙ ඉන්නව. කරුණු කාරණා සොයල බලනකොට ඒ අයත් වරදට සමාව ලැබිය යුතු අය බව පෙනෙනව.බොහොමයක් පිරිමින් තමන්ගෙ සහකාරිය තෝරාගන්න උත්සාහ කරන්නෙ තමන් කලින්ම සකස් කරගෙන තියෙන න්‍යාය පත්‍රයකට අනුව බව අද දකින්නට ලැබෙන මංගල යෝජනා දැන්වීම් වලින් පෙනෙනව. මවුපියන්ගේ උපදෙස් අනුව කටයුතු කරන පිරිසකුත් ඉන්නවා. ඒත් ඒ මවුපියන්ගේ තීරණයන්ට පාදක වෙලා තියෙන්නෙ දරුවාගෙ ඕනැ එපාකම්. නමුත් ගැහැනු දරුවන් සම්බන්ධයෙන් මෙය තරමක් වෙනස්. එතැනදි සිදුවන්නේ මවුපියන් විසින් සකස් කරගත් න්‍යාය පත්‍රයක් ක්‍රියාත්මක වෙන එකයි.සමහරු කේන්දර නැතිනම් ඡ්‍යෝතිෂය විශ්වාස කරනවා. සමහරු විශ්වාස කරන්නෙ නැහැ. විශ්වාස කළත් නොකළත් උපතයි මරණයි අතර තියෙන හිදැස ගෙවෙන්නෙ කර්මය අනුවම පමණයි. උත්පත්ති කේන්දරය කියන්නෙ පෙර භවයන්හිදී කර ඇති කුසල් අකුසල් නිරූපණය වන සිතියමක්. මම හිතන විධියට විවාහ යෝජනාවක් කියන්නෙ “නිසි කල වයස එළඹුණාට පස්සෙ තමන්ගේ වතගොත පමණක් සඳහන් කරල කාට හරි ආරාධනා කරන එක විතරයි” අන්න එතකොට පෙර පින් අනුව සුදුසුම කෙනා හමු වෙනව.විවාහය කියන්නෙ තමන්ට නිත්‍යනුකූල බිරියක් හෝ සැමියෙක් සොයාගන්න එක විතරක් නොවෙයි. එය ඊට වඩා දුරදිග ගිය පවුල් සම්බන්ධතාවක්. විවාහය යාවජීව බන්ධනයක්. විවාහයත් එක්කම පවුලට අලුතෙන් සාමාජිකයෙක් එක් වෙනව. ඒ නිසා විවාහ වාසනාව කේන්දරයේ 7 වැනි කොටුවෙන් හෝ එහි සිටින ග්‍රහයින්ගෙන් පමණක් තීරණය කරන්න බැහැ. ඒ සඳහා පවුලට අලුත් සාමාජිකයෙක් එක්වීම දැක්වෙන 2 වෙනි භාවයත්, අභිමතාර්ථ සාධනය සහ විවාහ බැම්ම දැක්වෙන 11 වෙනි භාවයත් 7 වෙනි භාවය සමඟ සම්බන්ධයක් තිබිය යුතුයි. විවාහය සිද්ධ වෙන්නෙ පෙම් බැඳුමකින් නම් 5 වෙනි භාවයෙන් ඒ බව දැක්වෙනවා. හත්වෙනි භාවය 1, 5, 6, 12 යන භාවයන් සමඟ සම්බන්ධ නම් පෙම් කළත් එය විවාහයකින් කෙළවර වෙන්නෙ නැහැ. ඒ වගේම 7 වෙනි භාවයෙ තීරක ග්‍රහයා බුධ හෝ ගුරු වෙමින් මිථුන, ධනු, මීන යන රාශිවලට සම්බන්ධයක් තිබෙනව නම් ස්ථිර වශයෙන්ම විවාහ එකකට වැඩි ගණනක් සිදු වෙනව.කේන්ද්‍රයේ කොතැනක හෝ සෙනසුරු සඳු සමඟ කුමන ආකාරයකින් හෝ සම්බන්ධතාවක් තිබුණහොත් විවාහය ප්‍රමාදය හෝ සිදුවන්නට ඔන්න මෙන්න කියල තියෙන විවාහය කඩාකප්පල් වීම හෝ ප්‍රතික්ෂේප වීම හෝ විවාහයක් සිදු නොවීම හෝ යන කරුණුවලින් එකක් හෝ වැඩි ගණනක් සිදුවෙන්නට පුළුවන්.මෙවැනි ග්‍රහ සංකූලතා පවතින කේන්ද්‍ර හිමියන් තම විවාහය ගැන එල්ඹිලා සිටින මත නිසාම විවාහයේ සෘණ පැත්තට බර වෙනව. ග්‍රහයින්ගෙන් දැක්වෙන පූර්ව කර්මයන් මෙලොව වශයෙන් ක්‍රියාත්මක වීමට අවශ්‍ය භෞතික හේතූන් ඒ අය අතින්ම නිර්මාණය වෙනව.පුවත්පත්වල පළවන මංගල යෝජනා දැන්වීම් දිහා බලන විට මේ සම්බන්ධයෙන් උදාහරණ ඕනෑතරම් දකින්න පුළුවන්.තවත් වැදගත් දෙයක් තමයි ග්‍රහයින් නව දෙනා අතුරෙන් කුජ, ශනි, රාහු යන ග්‍රහයින් අන්තිම නරක, පාපී ග්‍රහයින් වශයෙන් හංවඩු ගසාගෙන සිටීම. ඡ්‍යොතිෂ්‍ය විද්‍යාව අනුව එහෙම හංවඩු ගහන්න කිසිදු සාධාරණ හේතුවක් හෝ අයිතියක් නැහැ. කේන්ද්‍රය දිහා බැලු බැල්මට මේ කියන ග්‍රහයින් විවාහයට සම්බන්ධ නැහැ කියල පෙනුණට සූක්ෂම ලෙස ගණනය කළ විට කොහෙන් හරි සම්බන්ධයක් තියෙන්න පුළුවන්. විවාහය ගැන දැක්වෙන 2, 7 සහ 11 යන භාවයන්ට අදාළ කරුණු නිශේධනය වෙන ස්ථාන තුනක් කේන්ද්‍රයක තියෙනව. ඒ තමයි 1, 6 සහ 10 යන ස්ථාන. නරක ග්‍රහයින් පැත්තකින් තියල හොඳයි කියන ග්‍රහයින් ගත්තොත් ඒ ග්‍රහයින් 1, 6, 10 යන භාවයකට සම්බන්ධ නම් කොහොමටත් විවාහයක් වෙන්නෙ නැහැ.ඒ නිසා මතක තබා ගත යුතු වැදගත්ම දේ තමයි කිසිම ග්‍රහයෙක් සර්ව සම්පූර්ණයෙන්ම සුබ වෙන්නෙත් නෑ. අසුබ වෙන්නෙත් නෑ කියන එක. කේන්ද්‍රයක හත් වැන්නත්, විවාහයත් යන දෙකම හරිම ගුප්තයි. මේ ගුප්ත දේවල් හාරල අවුස්සල බලන්නෙ නැතිව ඒ ගැන නිවැරැදි තීරණයක් ගන්න බැහැ. ඒත් අද විවාහාපේක්ෂකයෝ බොහොමයක් දෙනා විවාහය ගැන තියෙන ග්‍රහ සිද්ධාන්ත අතැඹුලක් සේ දන්නා ආකාරයටයි කටයුතු කරන්නෙ. මෙයට හොඳ උපහැරණයක් තියෙනව, “නොකෙරෙණ දීගයට කෝඳුරු තෙල් හත්පට්ටයකුත් ටිකක් සොයනව වාගේ” කියල.විවාහ වෙනව කියල කේන්දරේ බලල කිව්වට විවාහය පිළිබඳ සම්බන්ධයක් නැති ග්‍රහයෙකුගේ මහ දශාවෙ ඉන්නව නම් ඒ කාලය තුළ විවාහයක් සිදුවෙන්නෙ නැහැ. කෙනෙකුට වයස අවුරුදු 23 දී විවාහයට හොඳයි කියල කියන ගුරු ග්‍රහයාගේ මහ දශාව ලබල, ගුරු විවාහයට කොහෙත්ම සම්බන්ධයක් නැති ආකාරයකට පිහිටල සිටියොත් වයස අවුරුදු 39 ක් පහුවෙලයි විවාහ කාලය එළඹෙන්නෙ. ගුරුගෙන් පස්සෙ එන්නෙ සෙනසුරා. පාපයෙක් කියල කවුරුත් හොඳ නැහැයි කියන සෙනසුරා හතේ සිටියොත් විවාහය සිද්ධ වෙන්න පුළුවන්. සෙනසුරාත් පල නොදෙන තැනක සිටියොත් තවත් අවුරුදු 19 ක් තනිකඩවයි ඉන්න වෙන්නෙ.දෙපාර්ශවයේ ගැළපීම හෙවත් පොරොන්දම් ගැන මම මීට කලින් මේ පිටුවෙන් සාකච්ඡා කළා. නමුත් ඒ ගැනත් යමක් මෙහිදී සඳහන් කළ යුතු වෙනව. අපේ රටේ වර්තමානයේ භාවිත කෙරෙන විසි පොරොන්දම් ක්‍රමය කොයිතරම් දුරට සාර්ථක ද කියල ලංකාවෙ කවුරුවත් පර්යේෂණයක් කරල නැහැ. ඒ වගේම සාමාන්‍ය මහජනතාවට ඒ පිළිබඳව දැනුමකුත් නැහැ. දැනුම තියෙන අය තමන්ට පාඩුවක් වෙන නිසා ඒ ගැන යථාර්ථය හෙළි කරන්නෙත් නැහැ. ඒත් ගැහැනියකගෙත් පිරිමියෙකුගෙත් කායික සහ ආධ්‍යාත්මික සම්බන්ධතාවයන්හි සර්ව සම්පූර්ණ තුල්‍ය කිරීමක් විසි පොරොන්දම් වලින් වෙන්නෙ නැහැ. ඉන්දියාවේ සුප්‍රසිද්ධ ඡ්‍යෝතිෂ විශාරදයකු වූ ආචාර්ය බී. වී රාමන් මහත්මාගේ දියණිය වූ ගයත්‍රි දේවී වාසුදේවී මහත්මිය මේ පොරොන්දම් ක්‍රමය ගැන පර්යේෂණය කරල පොතක් ලියල තියෙනව පොරොන්දම් නිවැරැදිව ගළපන ආකාරය විස්තර කරල. උපන් නැකත, ලග්නය, වෘක්ෂය, ගෝත්‍රය ගැළපුනාට ආධ්‍යාත්මික පැත්ත ගැන ඒවායින් හෙළි වෙන්නෙ නැහැ.ගණ පොරොන්දමටයි, යෝගි පොරොන්දමටයි වැඩි දෙනෙක් බිය වෙන්නෙ ඒව නම් කරල තියෙන ආකාරයටයි. රාක්ෂයින්ටයි මනුෂ්‍යයින්ටයි එකට වසන්ට බැහැ කියන අර්ථයක් ගම්‍ය වෙන නිසා ගණ පොරොන්දමට බයයි. ලිංගික තෘප්තියක් නොලැබී යැයි කියල යෝනි පොරොන්දමට බයයි. පොරොන්දම සම්බන්ධයෙන් ලියවුණ පොත පතෙහිවත් මේවා ගැන ඒකමතික තීරණයක් නැහැ. එක එක පොත්වල එක එක ආකාරයටයි තිබෙන්නෙ. කෙනෙකුගෙ ආයු කාලය ගැන මේ පොරොන්දම් වලින් කියන්න බැහැ. විවාහක යුවළකගේ කේන්දරවල තිබෙන යම් යම් ග්‍රහ පිහිටීම් නිසා විවාහයෙන් පස්සේ පිරිමියා නිසා ගැහැනියවත්, ගැහැනිය නිසා පිරිමියාවත් මැරෙනව කියල ඔප්පු කරන්න පුළුවන් සාධක නැහැ. කෙනෙක් ගෙනා ආයුෂ ඉවර වෙන්නෙ තව කෙනෙක් නිසා නොවෙයි. තමන්ගේ පූර්ව කර්මය අනුව පමණයි. පිරිමියා හෝ ගැහැනිය විවාහයෙන් පස්සෙ අනියම් සම්බන්ධතාවයන්ට පැටලෙනව ද කියල හෝ දික්කසාද වෙනව ද කියල හෝ විසි පොරොන්දම්වලින් කියන්න බැහැ.දෙදෙනෙක් විවාහයට ගැළපීම සඳහා පළමුවෙන්ම බැලිය යුත්තේ ඔවුන්ගේ මානසික ආකල්ප එකිනෙකාට ගැළපෙනවා ද කියලයි. ආකල්ප හැම සත්ත්වයෙකුටම පොදු දෙයක්. පාරම්පරිකව එන ජාන වලින් පුද්ගල චිත්ත සන්තානයේ විවිධ ආකල්පයන් නිර්මාණය වෙනව. පවුල් පසුබිම, පාසල, රැකියාව යන ක්ෂේත්‍රයන්ගේ බලපෑම් නිසා මේ ආකල්ප නිරන්තරයෙන් වෙනස්කම් වලට භාජනය වෙමින් අන්තිමට තමාටම පොදු වූ අනන්‍යතාවක් සහිත පුද්ගලයෙක් බවට පත් වෙනව.ඉන් පසුව ඒ ආකල්ප ඔස්සේ විවිධ පෙලඹවීම් වලට හුරු වෙනව. අපි සාමාන්‍යයෙන් “පුරුදු” කියල කියන්නේ ඒ “ආකල්ප හා පෙලඹවීම්” (Attitudes and Urges)  වලට. පේ‍්‍රම සම්බන්ධතා වලදී නම් මේ ආකල්ප හා පෙලඹවීම් තරමක් දුරට හඳුනාගන්න පුළුවන්. නමුත් නන්නාඳුනන කෙනෙක් විවාහයට යෝජනා කළාම ඒ කෙනාගෙ චිත්තාභ්‍යන්තරයෙ තිබෙන ආකල්පයන් සොයාගන්න තරමක් අපහසුයි. මෙන්න මෙතැනදි තමයි ජන්ම කේන්දරය පිහිටවන්නෙ. දෙපාර්ශවයේම ජන්ම කේන්ද්‍රවලින් එකිනෙකාගේ ආකල්පයන් හා පෙලඹවීම් හඳුනාගෙන ඒවා ගැළපෙනවා ද කියල පරීක්ෂා කිරීමයි පොරොන්දම් බලනව කියන්නෙ.මෙහිදී ඡ්‍යෝතිෂ්‍ය විද්‍යාව විශ්වාස කළ යුතුම යැයි හෝ පොරොන්දම් බැලිය යුතුම යැයි කියල නීතියක් නැහැ. කේන්දර පොරොන්දම් බැලුවත් නැතත් විවාහයට හමුවෙන්නේ ඉරණම්කාරයම තමයි. එයාගෙ තරාතිරම, වයස, දැන උගත්කම, දේපොළ ඉරණමේ නීතියට අදාළ වෙන්නෙ නැහැ. ඒත් ඉතාමත් දීර්ඝ කාලයක් තිස්සෙ බොහොමයක් දෙනා මේ ගමන යන්න මාවත හොයාගන්න ආලෝකයක් වශයෙන් ඡ්‍යෝතිෂ විද්‍යාව උපකාර කරගන්නට පුරුදු වෙලා ඉන්නව. ඡ්‍යොතිෂය කියන්නෙ බැබලීම නැත්නම් ආලෝකය. එයින් කෙරෙන්නෙ යමක් පැහැදිලිව දැක ගැනීමට අඳුර ඉවත් කිරීමයි. මේ ආලෝකය මිනිසාගේ පිහිටට එන්නෙ කොහොම ද කියල බටහිර වෛද්‍ය විද්‍යාවෙ මූලධර්මවලත් සඳහන් වෙනව.අද කතාබහවිශ්‍රාමික ගණකාධිකාරීක්‍රිෂ්ණමූර්ති ඡ්‍යොතිෂවේදීසුමනදාස නාමරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>01</month>
      <day>27</day>
    </date>
    <link>http://www.silumina.lk/2013/01/27/_art.asp?fn=as1301275</link>
    <topic>නිම්වළල්ල</topic>
    <author>සේමාලි කැල්ලපත</author>
    <content>නිම්වළල්ලසුරතලයට ඌරකු ඇතිකරන පුද්ගලයකු ගැන පසුගිය සතියේ අප සිළුමිණ වාර්තා කළා. මේත් එවැනි කතාවක්. මේ කතාව වාර්තා වෙන්නේ එංගලන්තයේ කෙන්ට් පළාතෙන්. 29 හැවිරිදි මරියාගේ සදාතනික සුරතලා තඩි කළු ඊරියක්. මරියා නිවෙසේ සිටින්නේ කොතැන ද ඇය පසුපස යමින් මේ ඊරිය ද එතැනය. මරියා ව්‍යායාම පිණිස ඇවිදින්න යද්දී පවා මේ ඊරිය ඇය පසුපසින් එයි.සංගීත ගුරුවරියක වන මරියා සතුන්ට බෙහෙවින් ආදරය කරන්නියකි. ඩිංකි නමැති මේ ඊරිය ඇගේ සදාතනික මිතුරිය බව මරියා ප්‍රසිද්ධියේම පවසන්නීය. මරියාගේ පමණක් නොව ඇගේ සැමියා සහ කුඩා දූ පුතුන් දෙදෙනා ද ඩිංකිට ආදෙර්ය. ඩිංකිගේ සුරතල් බව නිසාම ඇය ගේ ඇතුළේම තබා ගැනීමට මාරියා කටයුතු කළාය. මුලදී ඩිංකි නිදා ගත්තේ ද මරියාගේ ඇඳේය. එහෙත් ඇට වර්ග හා කෙසෙල් වැඩිපුර ආහාරයට ගැනීමෙන් ඩිංකි තරවෙද්දී දෙදෙනාට ඇඳ ඉඩ මදි විය.“දැන් මගේ ඇඳ අප දෙදෙනාට මදි නිසා මං ඩිංකිට ඇගේම කියා නිදන කාමරයක් හැදුවා” මරියා පවසයි. ඩිංකි හරිම තීක්ෂණ හා බුද්ධිමත් සතෙකි. එනිසාම ඇය හොඳින් පුරුදු පුහුණු කිරීමට මරියා සමත් වූවාය. “ඩිංකි හරිම දක්ෂයි. ඒ නිසා දරුවන් සඳහා පවත්වන උත්සවවලට ඩිංකි රැගෙන යෑමට මං අදහස් කරනවා. පසුගිය ගී‍්‍රෂ්මයේ මං මගේ වෘත්තීය වෙනස් කරන්න තීරණය කළා. මගේම කියා සුරතල් සතුන් පුරුදු කරන ආයතනයක් පිහිටුවන්න මං හිතා ගත්තා” මරියා කීවාය.ඩිංකි සහ මරියා දැනටත් සතියකට තෙවරක් පමණ ළමා උත්සවවලට සහභාගි වෙති. ඩිංකි මරියා සමඟ ඇගේ මෝටර් රියේ නැඟී ඒ ගමන් යන්නේ හරිම සතුටින්. ළමයින් ඩිංකිට ආදරය කරන අතර ඩිංකිත් ළමයින්ට බොහෝ එකතුය. ඩිංකිගේ පි‍්‍රයතම ආහාරය කේක්ය. මරියා ඩිංකි ලවා යම් යම් දේ කරවන්නේ අල්ලස් ලෙස කේක් දෙමිනි. මේ නිසාම ඩිංකි ඇතැම් අවස්ථාවල තමන්ට අවශ්‍ය දේ නොලැබුණු විට එය ලබා ගැනීමට කර බිම හප්පමින් හිතුවක්කාරකම් පාන්නීය.සේමාලි කැල්ලපතනියන්ඩතාල් මානවයා මේ ලොවින් තුරන් වී ගොස් දැනට වසර 30000ක් වෙනවා. ඒත් හාවඩ් වෛද්‍ය විද්‍යාලයේ ජාන පිළිබඳ මහාචාර්ය ජෝර්ජ් චර්ච් ඔහුට යළිත් නියන්ඩතාල් මානවයා බිහිකරන්නට හැකි වේ යැයි විශ්වාස කරනවා. ඔහු එසේ කියන්නේ දැනට වෙසෙන මිනිස් මවකගේ මවුකුස උපයෝගී කරගෙන එය කළ හැකි බවයි. ඒත් මෙය ඇසූ බොහෝ දෙනා යළිත් ආදිමානවයා වෙත යෑම කෲර ක්‍රියාවක් ලෙස සැලකිය හැකි යැයි පවසනවා. එවිට නූතන මවක් මේ ආදි මානව වර්ගයාගේ ළදරුවෙකුට උපත දේවිද?මෙය ආසාමාන්‍ය දෙයක්. ලෝකයේ ඉහළ තලයේ වෙසෙන ජාන විද්‍යාඥයකුගේ සිහිනයක්. බොහෝ කලකට පෙර වඳවී ගිය මිනිසා යළිත් සිය නෑයින් වෙත ගෙන්වීම ඇත්තටම සිහිනයක්.මහාචාර්ය ජෝර්ජ් aMD මේ කටයුත්ත කරන්නට සැරසෙන්නේ නියන්ඩතාල් මිනිසාගේ DNA අනු යළි නිර්මාණය කොට වසර 35000කට ඉහත වඳවී ගිය මිනිසා යළි නැගිටවීමෙන්.ඔහුගේ සැලසුම සඳහා ස්වේච්ඡාවෙන් ඉදිරිපත් වෙන මවක් අවශ්‍ය වෙනවා.”දැන් මට ඕනෑ ත්‍රාසජනක අත්දැකීමකට කැමති කාන්තාවක්. මේ සඳහා බොහෝ දේ කරන්නට සිද්ධ වෙනවා. ඒත් මං හිතනවා ඒක කරන්න පුළුවන්.මහාචාර්ය aMD ගේ සැලසුම වී තිබෙන්නේ නියන්ඩතාල් මිනිසකුගේ පොසිලයකින් සොයාගත් ජානමය අනු මඟින් නියන්ඩතාල්   DNA අනු කෘත්‍රිමව නිර්මාණය කොට ගැනීමෙන් මෙය ඇරඹීමයි.විශාල මොළයක් ඇති නියන්ඩතාල් මානවයා නූතන මිනිසාට වඩා බුද්ධිමත් බව මහාචාර්යවරයා ගේ විශ්වාසයයි.මෙය හරියට ජුරාසික් පාර්ක් චිත්‍රපටයේ ඩයිනෝසිරස් ලා යළි බිහිකළා වැනි සැලසුමක්. මහාචාර්ය වරයා මේ බව Der Spregel  නම් සඟරාවට කියා තියෙනවා.”මෙහි ඇති හොඳම දෙය තමයි නියන්ඩතාල් මිනිසා වෙනස්ව සිතන එක ඔහු අපට වඩා බුද්ධිමත්”ඒත් බොහෝ විද්‍යාඥයන් කියන්නේ ඔහුගේ සැලසුම න්‍යායාත්මකව බ්‍රිතාන්‍යයට සිදු කළ හැකි දෙයක් වුවත් වෙනත් රටවල එය නොකළ හැකි බවයි. බොහෝ රටවල ක්ලෝනීයකරණය අපරාධයක් ලෙස සලකනව.මහාචාර්ය aMD ගේ අදහස යහපත් දෙයක්. එය පවතින නීතිවලට අනුකූල නැහැ. කෙසේ වුවත් බොහෝ විශේෂඥයන් ගේ මතය වී ඇත්තේ ආදි මානවයා නූතන ලෝකයේ ඇති රෝග වලින් බේරී සිටීමට හැකි ප්‍රතිශක්තිකරණය නැති බවයි.මෙය භයානක කටයුත්තක් බව කොලරාඩෝ රාජ්‍ය විශ්වවිද්‍යාලයේ ජීව විද්‍යාඥ බර්නාඩ් රොලින් පවසනවා.ආදි මානවයා යළි බිහි කරවන්නට හැකි නම් එය අපූරු අත්දැකීමක් වේවි.අන්තර්ජාලයෙනි.දයා ඩීමීර්වාල් දකුණු පකිස්තානයේ කුඩා ගමක්. මුළු ගමේම බලය පවත්වාගෙන ගියේ මස්ටොයි නම් බලවත් ඉහළ පැළැන්තියේ අය. ඔවුන් ගමේ කාන්තාවන්ට ඉගෙන ගන්න පාසලකටවත් යන්න ඉඩ දුන්නේ නැහැ.ගමේ දුප්පත් පවුලකට අයත් “මුක්තාර් මායි” එදා සිය දොළොස් හැවිරිදි මලණුවන් හා පියා සමඟ දුහුවිලි පිරුණු පාර දිගේ ගියේ මාමාගේ ගෙදරට යන්නයි.ඔවුන් සිය දොළොස් හැවිරිදි මලණුවන්ට කළ අභූත චෝදනාව මුක්තාර් මායි අසා සිටියේ දුකෙන්. ඔවුන්ගේ චෝදනාව වුණේ 12 හැවිරිදි මලණුවන් 28 හැවිරිදි මස්ටොයි කාන්තාවක සමඟ ප්‍රසිද්ධියේ එකට ගමන් කළ බවයි. ඒ නිසා අක්කා වන මුක්තාර් මායි ඔවුන්ගේ ගෙදරට අවුත් සමාව ගත යුතු බව ගම් සභාව තීරණය කළා.සමාව ගැනීමට ඒ කාන්තාවගේ ගෙදරට ගිය මුක්තාර්ට සිදුවුණේ එහි සිටි මස්ටෝයි ගෝත්‍රිකයන් 14 දෙනෙකු අතින් දූෂණය වන්නයි.“මට අල්ලාගේ නාමයෙන් යන්න ඉඩ දෙන්නැයි” ඇය ඔවුන්ගේ දෙපා වැඳ ඉල්ලා සිටියත් සමාවක් ලැබුණේ නැහැ. සිය මාමා හා පියා ගෙයින් පිටත සිටියදී ඔවුන් ඇය දූෂණයට ලක්කළා.ඇගේ පියා හා මාමාට කළ හැකි වූයේ අසරණව ඇගේ වේදනාත්මක අඳෝනාව අසා සිටීම පමණයි.මුක්තාර් මායි ගේ පවුල ගමේ අන්ත අසරණ පවුලක්, ඔවුන්ට මස්ටෝයි වරුන්ට එරෙහිව පොලීසියට ගියොත් සිදුවන්නේ මැරුම් කන්නයි. ඒත් මුක්තාර්ට මේ අසාධාරණය ඉවසා සිටිය හැකි වූයේ නැහැ.කාන්තාවන් දූෂණය කිරීම හා මරා දැමීම මස්ටොයිවරුන්ට සුළු දෙයක් වූයේ ඔවුන්ට එරෙහිව පොලීසියට පැමිණිලි කිරීමට හෝ කිසිවකු ඉදිරිපත් වීමට ඇති බිය නිසයි.මේ සිද්ධිය සිදුවූයේ 2002 ජුනි මස 22 දා සවසයි.මේ මස්ටෝයි ගෝත්‍රිකයන් නිතරම ඉන්නේ තුවක්කු හා පිස්තෝල ඉණෙ දරාගෙනයි. ඒ නිසා බොහෝ දෙනා ඔවුන්ගෙන් සිදුවන සියලු අසාධාරණ අකටයුතුකම් ඉවසා දරාගෙන ජීවත්වෙනවා.මුක්තාර් මායිගේ පවුලේ කිසිවකුටත් අකුරු කියවන්නට ලියන්නට බැහැ. දූෂණයට ලක්ව අසරණව ඉස්තාලයක දුහුවිලි ගොඩේ සිටි මුක්තාර්ට කොහෙන්වත් අනුකම්පාව ලැබුණේ නැහැ. තමන්ට ඇත්තේ එකම විකල්පයක් බව මුක්තාර් සිතා ගත්තා. ඒ පොලීසියට ගොස් පැමිණිලි කිරීමයි. ඒත්පොලීසියට යාම ඇගේ පවුලට තවත් ලැජ්ජාවක් ගෙන දීමක් බව කල්පනා කළ ඇයගේ ඊළඟ විකල්පය වූයේ සියදිවි නසා ගැනීමයි.එහෙත් ඇගේ අම්මා කීවේ “දුවේ මොන දේ වුණත් ඔයාට මැරෙන්න දෙන්න බැහැ” කියායි. ඇය ඉන්පසු මෙසේ කල්පනා කළා.“මට දැන් සියල්ල නැතිවුණා. මගේ ගෞරවය, මගේ පිරිසුදුකම සියල්ල නැතිවුණා. මං දැනටමත් මියගිය කෙනෙක්.”එතේ මේ අතර ඇයට දිරි දෙන සිද්ධියක් සිදුවුණා. ඒ මිර්වාලා මුස්ලිම් දේවස්ථානයේ මුල්ලා වන මෞලවී අබ්දුල් රසාක් සිය යාඥා මෙහෙවර අවසානයේ ස්ත්‍රී දූෂණයේ යෙදෙන්නන් හෙළා දකිමින් කළ කතාවයි. මේ යක්ෂයන්ට එරෙහිව මුළු ගමම එකතු විය යුතු බවත් මේ බව පොලීසියට පැමිණිලි කළ යුතු බවත් ඔහු තරයේ ගම්මුන්ට කියා සිටියා. ඒත් මුක්තාර් මායි ගේ පවුලේ සියලු දෙනාම ඇයට කියා සිටියේ පොලීසියට යෑම ඇගේ ජීවිතය නැතිකර ගැනීමක් කියායි. එහෙත් ඇය නිර්භීත තීරණයක් ගත්තා. පොලීසියට පැමිණිලි කළා. තමන්ට කළ අවනඩුව ගැන. එය පුවත්පත්වලටත් හොඳ ප්‍රවෘත්තියක් වුණා.මුළු රට පුරා මහත් ආන්දෝලනයක් ඇතිකළ චරිතයක් බවට මුක්තාර් මායි පත්වූයේ ඉතා සුළු කාලයකින්.සියලු දෙනාගේම විරුද්ධතාවය මැද ඇය කළ පැමිණිල්ල ක්‍රියාත්මක වුණා. තමාට ලැජ්ජාවක් ඇති වුණත් ඇය ගණන් ගත්තේ නැහැ. තමා මෙවන් ලැජ්ජාවට පත්වූයේ නූගත් කමත් අසරණ කමත් බව වටහා ගත් ඇය තමන්ට වූ අසාධාරණය මාධ්‍යය හමුවේ කියා පෑවේ තමන්ට වන ලැජ්ජාව මදිපුංචිකම නොතකා.සියවස් ගණනාවක්ම ලිංගික හිංසනය පකිස්තානය පුරා පැතිර තිබුණා. රංචු ගැහී කාන්තාවන් දූෂණයට ලක්කිරීම බලවතුන්ගේ විලාසිතාවක් වී තිබුණා. ඒත් මෙවර මිර්වාලා ගම්මානයේ වූ සිද්ධිය යට ගහන්නට පොලීසියට බැරිවුණා. පොලීසියෙන් මස්ටෝයි ගෝත්‍රිකයන් දහහතර දෙනකු අත්අඩංගුවට ගත්තා. ඔවුන්ගෙන් අට දෙනෙකු තමන් දූෂණය කළ අය බවට මුක්තාර් මායි හඳුනාගත්තා. ඒ කතාව ගමෙන් නගරයටත් නගරයෙන් පළාත්වලටත් පළාත්වලින් රටටත් ඉන්පසු මුළු ලෝකයටමත් ගලා ගියා.“මේ වගේ දෙයක් සිද්ධ වුණේ මට විතරක් නොවේ. රටපුරාම නූගත් දුප්පත් කෙල්ලන්ට මේ වගේ අපරාධ සිදු වෙනවා. ඒවා හෙළි වන්නේ නැහැ. මෙය හෙළිකළ මුක්තාර් වීර කාන්තාවක්” පුවත්පත්, පුවත ලොකුවට පළ කළා.මෙයින් පසු එසේ දූෂණයට පත් අනෙක් කාන්තාවන් ද මුක්තාර් වටා රොක්වුණා. ඇයට ලියුම් ලීවා. ඇය හමුවන්නට ආවා. පකිස්තානයේ කාන්තා කටයුතු පිළිබඳ ඇමැතිවරයාත් ඇය හමුවන්නට ආවා.“ඔබ වීර කාන්තාවක්” ඔහු කීවා. ඔහු මේ අතර මුක්තාර් මායි හමුවන්නට ආවා.“ඔබට රජයෙන් රුපියල් කෝටි භාගයක් ප්‍රදානය කරනවා” ඔහු රුපියල් කෝටි භාගයක චෙක්පතක් ඇයට දුන්නා.“මට සල්ලි ඕන නැහැ”“කමක් නැහැ මේත ගන්න”“මට ඕනැ ඉස්කෝලයක් ගෑනු දරුවන්ට ඉගෙනගන්න ඉස්කෝලයක්”ඇයට මේ අදහස ආවේ පකිස්තානයේ බොහෝ ස්ත්‍රී දූෂණවලට මුල කාන්තාවන් ගේ නූගත් බව නිසා සිදුවන බව ඇය වටහා ගත් නිසයි. ඇය ඒ මුදල් භාරගත්තා.ජුලි මාසයේ උදෑසනක්. නඩු දිනය උදාවුණා. විත්තිකරුවන් 14 දෙනා විත්ති කූඩුවට නැංගා.“මේක බොරුවක්. ඇය බොරුකාරියක් ඇය හැදු කතාවක් මේක.”විත්තියේ නීතිඥයා තර්ක කළා.ඒත් මුක්තාර් සැලුණේ නැහැ. ඇය තමන්ට සිදුවූ විපත උසාවිය හමුවේ දින තුනක් පුරා කීයේ හඬා වැලපෙමින්. තමන් මොවුන් විසින් දූෂණය කළ අයුරුත් තමා වින්ද වේදනාවත් නොබියව කියා සිටියා උසාවිය ඉදිරියේ.ඇය බොරු කියන බව විත්තිපසින් පුන පුනා කීවත් ඇගේ එඩිතර බව ඉදිරියේ විත්තියට හඬක් නැතිව ගියා. 2002 අගෝස්තු 31 දින තීන්දුව ප්‍රකාශ කළා.විත්තිකරුවන් දහහතර දෙනාගෙන් හයදෙනෙකු කෙළින්ම වරදකරුවන් කළ උසාවිය ඔවුන්ට මරණ දඬුවම නියම කළා. ඉතිරි අට දෙනා නිදහස් කළා. මේ නඩු තීන්දුවෙන් උසාවිය පමණක් නොව මුළු පළාතම හෙල්ලී ගියා. සමහරු බොරු කීවා යැයි ඇයට දොස් කීවත් බොහෝ දෙනා පී‍්‍රති වුණා. දින දෙකකට පසු වාර්තාකරුවන් ඇය වටා රොක් වුණා.“මං බය නැහැ මාව මැරුවාදෙන් මං යුක්තිය ඉෂ්ට කරගත්තා. මේ මගේ ගම. මගේ රට”ඉන් පසුව විත්තිකරුවන් තීරණයට එරෙහිව ලාහෝර් මහාධිකරණයට ඇපෑලක් ගොනු කළා. ලාහෝර් මහාධිකරණයේ දී මරණීය දණ්ඩනය නියම වූ හය දෙනාගෙන් පස්දෙනෙකුම නිදහස් කළා. ඒත් අයෙකු ජීවිතාන්තය දක්වා සිරගෙයට නියම වුණා.ඒත් ඇය වෙනුවෙන් දේශීය අන්තර්ජාතික වශයෙන් විශාල හඬක් නැගීමෙන් පසුව පකිස්තාන් රජය යළිත් විත්තිකරුවන් අත්අඩංගුවට ගත්තේ අලුතින් නඩුව විභාග කළ යුතු බව පවසමින්.අනතුරුව මුළු දවස පුරා ඇයට පොලීසියෙන් ආරක්ෂාව සැලසුණා. ඒත් මුක්තාර් මායිට අවශ්‍ය වූයේ වෙනත් දෙයක්. තමාගේ ආරක්ෂාවට වඩා ඇය ඇලුම් කළේ ඒ ප්‍රදේශයේ නූගත් ගැහැනු ළමයින්ට උගන්වන්නට පාසලක් ආරම්භ කිරීමටයි. බොහෝ කාන්තා අයිතිවාසිකම් ඇය පිටුපසින් සිටියා.ඇගේ පාසලට ශිෂ්‍යාවන් එකතු කිරීමත් ඇයට ප්‍රශ්නයක් වුණේ බොහෝ දෙනාට අධ්‍යාපනය ගැන වැටහීමක් නොවූ නිසාම නොවේ. ප්‍රදේශයේ ධනවත් බලවත් පුද්ගලයන්ගේ අඩම්තේට්ටම් නිසා. ඒ නිසා ඇයට පෝස්ටර් මඟින් මහත් ප්‍රචාරයක් කරන්නට සිදුවුණා.යළිත් ගෙයින් ගෙට ගොස් මවුපියන් දූ දරුවන් දැනුම්වත් කරන්නටත් ඇයට සිදුවුණා.ඇගේ පාසල දවසින් දවස ජනපි‍්‍රය වුණා. එය තව තවත් විශාල කරන්නට ඇයට හැකිවුණේ ඇගේ ධෛර්යය හා අධිෂ්ඨානය නිසා. ඉන්පසු දවසින් දවස තවත් නොදියුණු ගම්මානවලත් බලවතුන්ගෙන් දූෂණයට හා අසාධාරණයට පත්වන කාන්තාවන් ද පිහිට පතා ආවේ ඇය වෙතටයි.“මං මේ ගම්මානයේ වතුර බිඳක් පමණයි. ඒත් ඉන්පසු වැස්ස එනවා. වතුර බිංදු එක එක එකතු වුණාම දූෂණය සෝදාගෙන යන මහා ගංගාවක් බිහිවේවි.” ඇය කියන්නීය.දයා ඩී. ෆොන්සේකාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>01</month>
      <day>27</day>
    </date>
    <link>http://www.silumina.lk/2013/01/27/_art.asp?fn=av1301272</link>
    <topic>හොලිවුඩ් පුරයෙන්</topic>
    <author>සුජීව තේවහෙට්ටිගේ</author>
    <content>හොලිවුඩ් පුරයෙන්සුපිරි නිළි පැමලා ඇන්ඩර්සන්ගේ අලුත්ම සහකරුවා මැට් එවර්ස්ලු. ඇයට ඔහුව හමුවී ඇත්තේ ප්‍රකට රූපවාහිනී වැඩසටහනක් වන ‘ඩාන්සින් ඔන් අයිස්’ රූපගත කරද්දීයි. එම රූපගත කිරීම් නිම වුවත් ඉන් පසුව ද පැමලා සහ මැට් වරින් වර රහසේ මුණ ගැසී ඇති බවයි හොලිවුඩ් පුවත්පත් වාර්තා කර තිබුණේ.දෙදෙනා රහසේ හමුවුවත් ලබන මාර්තු මාසයෙන් පසුව ප්‍රසිද්ධියේ පෙනී සිටිනු ඇතැයි ඔවුන් දෙදෙනාගේම හිතවත් අය ප්‍රකාශ කර තිබුණා. මේ වන විට පැමලා 45 වැනි වියෙහි පසුවනවා. නමුත් මැට්ගේ වයස අවුරුදු 36 යි. ඒ කොහොම වෙතත් පැමලා සහ මැට් අතර පෙම් සබඳකමක් පවතින බවට පැතිරෙන ආරංචි හුදු කටකතා නොවන බවයි මැට් ගේ සමීපතමයෙකු ප්‍රකාශ කළේ.රොබට් පැටින්සන්, සිනමා රංගනයට විතරක් නොවෙයි. ගීත ගායනා කරන්නටත් බොක්ස් ගිටාරය වාදනය කරන්නටත් හරිම දක්ෂයි. ඔහු කොතැනකට ගියත් තමන් සතු බොක්ස් ගිටාරය රැගෙන යන්නට අමතක කරන්නෙත් නැහැ.මෑතකදී මේ ජනපි‍්‍රය නළුවා ඔස්ට්‍රේලියාවේ සංචාරය කරද්දීත් බොක්ස් ගිටාරය රැගෙන ගියා. ගිටාරය අනෙක් බඩුමුට්ටු එක්ක පෙට්ටියක දමා තිබුණේ නැහැ. රොබට් අතමයි තිබුණේ. ගුවන් යානයට නගින්නට යද්දීත් ඔහු ගුවන් තොටුපළ ගමන් කළේ ගිටාරයත් අතින් ගෙනයි. මේ නිසා ඔහු ගැන විශේෂ අවධානයක් යොමු කරන්නට ගුවන් තොටුපළ නිලධාරීන් හට සිදුවුණා.මේ අතර පසුගිය සතියේ ෆෝබ්ස් සඟරාව ප්‍රකාශයට පත් කළේ හොලිවුඩයේ ජනපි‍්‍රයම යුවළ රොබට් පැටින්සන් සහ ක්‍රිස්ටිනා ස්ටුවර්ට් බවයි. එසේම, වැඩිම ආදායමක් උපයන නළු නිළි යුවළ වශයෙන් ද ඔවුන් නම් කර තිබුණා.ජනපි‍්‍රය නිළියකව සිටි නැතලි වුඩ් මීට වසර 31 කට පෙර (1981 දී) හදිසියේම මියගියා. ඒ වන විට 43 වැනි වියෙහි පසුවූ මේ හොලිවුඩ් තාරකාවගේ මරණය බෙහෙවින් ආන්දෝලනාත්මක සිද්ධියක් වුණා. ඇයගේ මරණය සිදුවූ ආකාරය ගැන නොයෙකුත් පරීක්ෂණ සිද්ධ වුණා. මේ ගැන නොයෙකුත් කටකතා පැතිරී ගියේ වරක් දෙවරක් නොවෙයි. මියයන මොහොතේ දී ඇය සමඟ අවන්හලක රැඳී සිටියේ ඇයගේ සැමියා රොබට් වැග්නර්. එහිදී මත්පැන් බිවූ දෙදෙනා ඉන් පසුව බෝට්ටුවක ගමන්කර තිබූ බවත් පැවසෙනවා. එදින මැදියම් රැයේ දී අතුරුදන් වූ නැතලිගේ සිරුර මුහුදේ පාවෙමින් තිබියදී සොයා ගත්තා. මේ නිසා සැකය එල්ල වුණේ ඇයගේ සැමියා වෙතටයි.මෑතකදී ඇමෙරිකානු පුවත්පත් කිහිපයකම මේ සිද්ධිය නැවතත් මතුකර තිබුණා. මේ වන විට 82 වැනි වියෙහි පසුවන රොබට් වැග්නර් ප්‍රකාශ කළේ තම බිරියගේ මරණය ගැන පැවැත්වුණු සෑම පරීක්ෂණයකටම තමන්ගේ පූර්ණ සහයෝගය ලබාදුන් බවයි. එම ප්‍රකාශය අනුමත කළ ඇමෙරිකානු නීතිවේදියෙකු පැවසුවේ පසුගිය වසර 30 පුරාම නැතලිගේ මරණයට අදාළව පැවති සෑම පරීක්ෂණයකටම රොබට්ගේ සහාය ලැබුණු බවයි.ආර්නෝල්ඩ් ශ්වසෙනෙගර් ජනපි‍්‍රය හොලිවුඩ් නළුවෙකු වුණත්, කැලිෆෝනියා ප්‍රාන්තයේ ආණ්ඩුකාරවරයෙකු ලෙස සේවය කළත් ඔහු ඔස්ට්‍රියානු ජාතිකයෙක්. ඒ වුණත් ඔහුට චතුර ලෙස ඉංගී‍්‍රසි භාෂාව කතා කළ හැකියි. ඒ විතරක් නොවෙයි, ජර්මන් භාෂාවත් හොඳින් කතා කිරීමේ හැකියාවක් තියෙනවා.ශ්වසනෙගර් පසුගියදා ප්‍රකාශ කර තිබුණේ තමන් හොලිවුඩ් සිනමාවේ ජනපි‍්‍රයත්වයට පත්වී සිටිය ද තවමත් එහි රැඳී සිටින අධ්‍යක්ෂවරුන් තිදෙනෙකු යටතේ රඟපෑමේ වාසනාව උදාවී නැති බවයි. ඒ අධ්‍යක්ෂවරුන් තිදෙනා තමයි, මයිකල් චේ, සෑම් රයිට් සහ ස්ටීවන් ස්පිල්බර්ග්. මේ අධ්‍යක්ෂවරුන් තිදෙනා, ශ්වසනෙගර්ගේ පි‍්‍රයතම සිනමාකරුවන්ලු.සුජීව තේවහෙට්ටිගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>01</month>
      <day>27</day>
    </date>
    <link>http://www.silumina.lk/2013/01/27/_art.asp?fn=av1301273</link>
    <topic>හිනා කතා</topic>
    <author>එඩ්වඩ් චන්ද්‍රසිරි</author>
    <content>හිනා කතානාවික හමුදාවේ ඇබෑර්තුවක් සඳහා පෙනී සිටි දර්ශන ගෙන් සම්මුඛ පරීක්ෂණ මණ්ඩලයේ සභාපති වූ නාවික හමුදා නිලධාරියා මෙසේ ඇසීය.”තමා නැවක් භාරව යනකොට හදිස්සියෙ කුණාටුවක් හැමුවොත් එහෙම තමා මොකද කරන්නෙ?””නැංගුරමක් දානවා” දර්ශන වහා පිළිතුරු දුන්නේය.”තවත් කුණාටුවක් ආවොත්?” නිලධාරියා ඇසීය.”තවත් නැංගුරමක් දානවා” දර්ශන කීවේය.”හොඳයි අපි හිතමු තුන්වැනි කුණාටුවකුත් ආවා කියලා?” නිලධාරියා කීවේය.”එහෙම වුණොත් තව නැංගුරමක් දානවා” දර්ශන ද සෘජු ලෙස පිළිතුරු දෙමින් කීවේය.”තමුසෙට කොහෙන්ද ඔය තරං නැංගුරම්?” නිලධාරියා සාවද්‍ය සිනාවක් පාමින් ඇසීය.”සර් කුණාටු ගේන තැනින්ම තමයි, ඒ නැංගුරම් ගන්නෙත්” දර්ශන පිළිතුරු දුන්නේය.කිරි ඉතිරේවා!’කිරි ඉතිරේවා නව වසරේ! කිරි ඉතිරේවා...”තම මිණිබිරිය උදෑසන තේ වත්කරමින් ගීතයක් ගායනා කරද්දී ඇගේ අනවධානයෙන් තේ විසිරී ගොස් මේසය මත පතිත වෙනවා දුටු ගිමාරාහාමි කෝපයෙන් මෙසේ කීවාය.”කිරි ඉතිරෙන්නෙ නැතෑ උඹට තියෙන දාංගලේට”*************************************************************************”අර යන්නෙ උඹ කලින් බඳින්ට හිටපු ගෑනු ළමයයි එයාගෙ මහත්තයයි නේද? මොකද උඹ ඒ දෙන්නව දැකලා අහක බලා ගත්තෙ? මොකෝ උඹට ඉරිසියා හිතුණද? චමිල තම මිතුරු රොෂාන් ගෙන් ඇසුවේ දෙදෙනා පොඩි කථාබහක පැටලී අඹතලේ හන්දියේ සිටියදීය.”ඉරිසියාවක් නෙමෙයි බං. මට ඇත්තටම දුක හිතුණා. ඒකයි.” රොෂාන් භග්න ස්වරයෙන් කීවේය.”ඔය පරණ සම්බන්ධයක් ගැන දැන් දුක්වෙන්නෙ මොන එහෙකටද?” චමිල කීවේ තම මිතුරා අස්වසන අටියෙනි.”දුක්වුණේ මං ගැන හිතලා නෙමෙයි බං. ඒකිව බැන්ද අර අසරණයා ගැන හිතලා” රොෂාන් කීවේය.*************************************************************************ඔහේගෙ මේ කේන්දරේ ග්‍රහයො පිහිටලා තියෙන්නෙ ටිකක් අපූරු විදිහකට. මේකෙ හැටියට ඔහෙ හිටපු ගමන් ඉහළ යනවා. සමහර විට ඒ එක්කම පහළට බහිනවා. ඡ්‍යොතිෂඥ කළුතන්තිරි, වීරකෝන්ගේ කේන්දරය පිරික්සා කන්නාඩියට ඉහළින් ඔහුගේ මුහුණ දෙස බලා කීවේය.”ඉතින් හරිනෙ මහත්තයො. මං වැඩ කරන්නෙ අපෙ ඔපීසියෙ ලිෆ්ට් එකේනෙ” වීරකෝන් කටපුරා සිනාසී පිළිතුරු දුන්නේය.*************************************************************************ගමන් ඇරඹීමට පෙර පාර අයිනේ නවතා තිබූ බස් රථයට ගොඩවුණු සිරිල් එහි පිටුපස අසුනක ඉතා සුවපහසු ලෙස අසුන්ගෙන පත්තරයක් බලමින් සිටි මනෝ වෙත ගොස් ඉතා ආචාරශීලීව මෙසේ විමසීය.”මේ සීට් එක අලි පැටියන්ට විතරක් වෙන් කරපු එකක්ද?””නෑ නෑ එහෙම වෙන් කරලා නැහැ. බූරුවෙකුට වුණත් මේකෙ ඉඳගන්ඩ පුළුවන්. ඇවිත් වාඩිවෙන්ඩ” මනෝ කීවේය.එඩ්වඩ් චන්ද්‍රසිරිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>01</month>
      <day>27</day>
    </date>
    <link>http://www.silumina.lk/2013/01/27/_art.asp?fn=av1301274</link>
    <topic>මම වරදක් නොකළ බව මගේ හිත දන්නවා</topic>
    <author>ගාමිණී සුසන්ත</author>
    <content>මම වරදක් නොකළ බව මගේ හිත දන්නවාචතුරිකා පීරිස් චතුරිකා පීරිස් පසුගිය සති කීපයේ මාධ්‍යයන්හි වඩාත් ම කතාබහට ලක්වුණු තැනැත්තියක බවට පත්වූවාය. ඒ චතුරිකාගේත් රොෂාන්ගේත් වෙන්වීම පිළිබඳලියැවුණු ප්‍රවෘත්ති නිසාය. චතුරිකා අපට සිටින දක්ෂතම රංගන ශිල්පිනියකි. ටෙලිනාට්‍ය ක්ෂේත්‍රයේ සම්මාන ගණනාවක් ම හිමිකර ගැනීමට චතුරිකාට මේ වනවිට හැකියාව ලැබී ඇත. එසේම ඇය කිව යුතුදේ ඍජුවම කියන තැනැත්තියකි. අද ‘තරුවක් සමඟ වරුවක්’ විශේෂාංගය වෙන්වන්නේ චතුරිකා සමඟ කළ කතාබහ වෙනුවෙනි.චතුරිකා කොහොමද මේ දිනවල ඔබේ කාලය ගෙවෙන්නේ?මේ දවස්වල ටෙලිනාට්‍ය තුනක වැඩවලට සම්බන්ධ වෙලා ඉන්නව. එකක් හිරු ඊ.ඍනාළිකාවේ “හිරු තනිවෙලා” ටෙලිනාට්‍යය. අනෙක ස්වාධීන රූපවාහිනියෙන් විකාශය වීමට නියමිත ‘බිඳුණු සිත්’ ටෙලිනාට්‍යය. එය පෙබරවාරි මාසයේ ඉඳල විකාශය වෙන්න නියමිතයි. ඒ වගේම මාර්තු මාසයේ සිට සිරස නාළිකාවෙන් විකාශය වීමට නියමිත “ශාන්ති” ටෙලිනාට්‍යයේ රූපගත කිරීම් වලටත් මේ දිනවල සම්බන්ධවෙලා ඉන්නව. ඊට අමතරව මහාචාර්ය ආරියරත්න ඇතුගලයන්ගේ “මහ සමයම” වේදිකා නාට්‍යයේ පුහුණුවීම්වල මේ දිනවල නිරතවෙලා ඉන්නව.මහාචාර්ය ඇතුගලයන්ගේ “මහ සමයම” වේදිකා නාට්‍යයට සම්බන්ධ වීම ගැන ඔබට මොනවද හිතෙන්නේ?මේ මගේ පළමු වේදිකා නාට්‍ය රංගනය. මෙහි රඟපෑම මට යම් පමණක අභියෝගයක් වුණා. මෙය ‘ඔපෙරා ශෛලියේ වේදිකා නාට්‍යයක්. මෙහි රංගනය පමණක් නෙමෙයි නර්තනයත් ගායනයත් තිබෙනවා. මම නිරූපණය කරන්නෙ විෂ්ණු දෙවඟනගෙ භූමිකාව. මාත් එක්ක ඊශ්වර දෙවියන්ගේ චරිතය රඟපාන්නෙ චන්න විජේවර්ධන. ඒ වගේ ම බස්මාසුර චරිතය රඟපාන්නෙ ප්‍රවීණ නර්තන ශිල්පී රවිබන්ධු විද්‍යාපති. ඒ වගේම මේ වේදිකා නාට්‍යයේ ශි‍්‍රයන්ත අයියා, ජැක්සන් අයියා, දිද්දෙණිය අයියා වැනි ප්‍රවීණයින් රඟපානවා. ඔවුන් සමඟ වැඩ කරන්න ලැබීමමත් භාග්‍යයක්.”හිරු තනිවෙලා” ටෙලිනාට්‍යයේ ඔබේ රඟපෑමට ලැබෙන ප්‍රතිචාර..?මෙය ඉතාම ජනපි‍්‍රය කතාවක්. මම හිතුවටත් වැඩිය ප්‍රේක්ෂක ප්‍රතිචාර ලැබෙනවා.රොෂාන්ගේත් ඔබේත් වෙන්වීම ගැන පසුගිය දිනවල මාධ්‍ය තුළ විශාල වශයෙන් කතාබහට ලක්වුණා. ඒ සිදුවීම ගැන දැන් මොනවද ඔබට හිතෙන්නේ?ඒ ප්‍රශ්නය ඇතිවුණු දවස්වල මාධ්‍යයට අදහස් දැක්වූවේ අපරාදේ කියල දැන් මට හිතෙනව. ඒ අවස්ථාවේ මා වටා හිටිය පිරිස මට වැඩිය කලබල වුණා. මම ඒ දවස්වල සිටියේ රූපගත කිරීමක. පත්තරයක් බලන්නවත් මට නිදහසක් තිබුණේ නෑ. ඉතින් මා වටා සිටි සමහර අය මෙහෙම කියන්න, මෙහෙම කරන්න කියල මට කිව්ව. ඒ විදියට ඒ ප්‍රශ්නය ගොඩක් දුරදිග ගියා. මට දැන් හිතෙනව ඒ වෙලාවෙ මාධ්‍යයට වචනයක්වත් ඒ ගැන නොකිය සිටිය නම් හොඳයි කියල. කවුරු මොනව කිව්වත් මොනව හිතුවත් මට තිබුනෙ සත්‍ය එළිවෙනකල් නිහඬව ඉන්නයි කියල දැන් මට හිතෙනව.ජීවිතය ගැන ඔබට මොනවද හිතෙන්නෙ?ජීවිතය කියන්නෙ විඳින්න ඕන දෙයක් මිස විඳවන්න ඕන දෙයක් නෙමෙයි. ජීවිතය විඳින්නේ නැතිනම් ජීවත්වෙලා වැඩක් නෑ. ජීවිතේ තමුන්ට කොහේදි හරි වැරැද්දක් වෙලා තියෙනවා නම් එය නිවැරැදි කරගන්න පුළුවනි. නමුත් “මට මෙහෙම වැරැද්දක් වුණා. දැන් මම මෙහෙම කළොත් සමාජය මොනව කියයිද” කියල ඒ වැරැද්ද අස්සෙ ඉඳගෙන විඳව විඳවා ඉන්න එකේ තේරුමක් නෑ. ඊට වැඩිය හොඳයි සිය දිවි හානි කරගන්න එක. මම නම් හිතන්නෙ මේ ජීවත්වෙන පුංචි කාලෙදි අපි ජීවිතය විඳවන්නෙ නැතිව ජීවිතය විඳිය යුතුයි කියලයි; ජීවිතය විඳවන්න වෙන දෙයින් ඈත් විය යුතුයි කියලයි.මේ අවුරුද්ද ඔබ කොහොමද සැලසුම් කරල තියෙන්නෙ?අපේ නිෂ්පාදන ආයතනයට ලැබී තිබෙන චිත්‍රපට දෙකේ වැඩ හොඳින් අවසන් කරන්න බලාපොරොත්තු වෙනවා. ඒ වගේම මේ අවුරුද්දෙ විදෙස් සංචාර දෙකකට ආරාධනා ලැබිල තියෙනව. ඒ වැඩ සාර්ථකව නිම කරගන්න තමයි බලාපොරොත්තුව.පසුගිය කාලේ ඇතිවුණු ගැටලුවලදි පවුලේ අය ඔබත් සමඟ සිටියද?ඇත්තටම ඔව්. අම්ම තාත්ත ඇතුළු සියලුම දෙනා මා සමඟ සිටියා. නමුත් මම කාගෙන්වත් උදව් බලාපොරොත්තු වෙන්නේ නෑ. ඒ මොකද තවත් කෙනෙකුට උදව් කරන්න කාටවත් බැරි නිසා. මගේ ජීවිතය ඉදිරියට ගෙනියන්න ඕන කොහොමද? වැටුණු තැනින් නැගිටල ඉදිරියට යන්නෙ කොහොමද කියල තීරණය කරන්න ඕන මම. මගෙ හිත දන්නව මම කිසිම වැරැද්දක් කළේ නැහැ කියල. ඒ වගේම මම කුමක් හෝ දෙයක් කළා නම් එයින් කාට හෝ හොඳක් මිස නරකක් වෙන්නෙ නෑ. මම අද හෙට මැරුණේ නැතිනම් හැමෝටම දැනගන්න ලැබේවි සත්‍ය මොකක්ද කියල. බුද්ධිමත්ව සිතුවොත් ප්‍රශ්න විසඳගන්න ලේසියි. සම්ප්‍රදායිකව බැලුවොත් ප්‍රශ්න විසඳගන්න අමාරුයි.කලා ලෝකයේ දැන් වෙන්වීම් බහුලයි නේද?කලා ලෝකයේ පමණක් නෙමෙයි හැම තැනකම එහෙම ඇති. බැංකුවලත් තියෙනව. වෙනත් ආයතනවලත් තියෙනව. පාර්ලිමේන්තුවේත් වෙන්වීම් තියෙනවනේ. නමුත් කලා ලෝකයේ දෙයක් සිදුවුණාමයි මිනිසුන් ඒ ගැන සොයන්නේ. ඒ හැටි. මම හිතන්නේ ජීවිතේ විඳවන්නේ නැතිව ඉන්න ටික කාලෙ හරි ජීවිතේ විඳල මැරිලා යනවා නම්, ලබන ආත්මේ හරි සතුටින් ඉන්න ලැබේවි කියලයි.ඔබ පුවත් මවන්නියක්ද?නැහැ මට පුවත් මවන්න වුවමනාවක් නෑ. මා ගැන ලොකුවටම කතාවුණු ප්‍රවෘත්ති තමයි පසුගිය කාලේ පළවුණේ. ඊට කලින් එහෙම දෙයක් වෙලා නෑ. කලා ලෝකයේ ඉන්න සමහරු ජනපි‍්‍රය වෙන්න ප්‍රවෘත්ති මැව්වාට මට එහෙම වුවමනාවක් නෑ.ගාමිණී සුසන්තඡායාරූපය – ඉන්දික ප්‍රභාත් වීරසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>01</month>
      <day>27</day>
    </date>
    <link>http://www.silumina.lk/2013/01/27/_art.asp?fn=av1301275</link>
    <topic>සු.මිගෙන් අහන්න</topic>
    <author/>
    <content>සු.මිගෙන් අහන්නහබරාදූවේ ගාමා ගාමිණි සුබසිංහප්‍රශ්නය - ‘ලස්සනයි බලන්න’ චිත්‍රපටයත් රොබින් තම්පෝගේ ‘සුරේඛා’ චිත්‍රපටයත් එකයි නේද? ඒ අනුව ‘ලස්සනයි බලන්න’ ‘සුරේඛා’ කොපියක් ද?පිළිතුර - එහෙමයි කියලා හිතාගන්නකෝ.ඉහළ තල්දූවේ ආනන්ද වික්‍රමආරච්චිප්‍රශ්නය - ලෝකයේ ප්‍රථම චිත්‍රපට නළුවා කවුද?පිළිතුර - ෆෙ‍්‍රඩ් ඕට්. කැමරාවක් ඉදිරියේ රඟපෑ මුල්ම නළුවා වූයේ ඔහු. ඔහුගේ කිවිසුමක් තමයි මුලින්ම රූපගත කෙරුණේ.මාතලේ ධර්මා ඒකනායකප්‍රශ්නය - ලෝක විනාශයක් සිදුවන වෙලාවක දෙවිවරුන් මොනව කරයි කියල ද ඔබ හිතන්නෙ?පිළිතුර - අපි වගෙ දෙන දෙයක් කාලා, වෙන දෙයක් බලං ඉඳිවී.වේයන්ගොඩ චන්දන අබේධීරප්‍රශ්නය - එකල ගුවන් විදුලියේ ‘සහන නිවේදකයන්’ කියා පිරිසක් හිටියා නේද?පිළිතුර - අදත් සමහර එෆ්. එම්. නාළිකාවල ඒ වගෙ අය ඉන්නවා. ඔවුන්ට කියන්නේ සහන නිවේදකයෝ නෙමෙයි අසහන නිවේදකයෝ.කුලියපිටියේ ජයසේන අතපත්තුප්‍රශ්නය - භද්‍රජි මහින්ද ජයතිලක ගායකයා ගැන ‘බැලුම්ගල’ වැඩසටහනින් අනාවරණය කළ කරුණු ගැන ඔබේ අදහස් දැනගන්න කැමැතියි.පිළිතුර - මම ඔය කියන වැඩසටහන ඇසුවේ නැහැ. හැබැයි ‘බැලුම්ගලින්’ කරන හෙළිදරව් කිරීම් සීයයට සීයක් ඇත්ත.දංකොටුවේ ඉෂාරා රොඩ්රිගෝප්‍රශ්නය - අමරසිරි පීරිස් වගේ හැට පැන්න අයත් පේ‍්‍රම ගීත කියනවා. ඒ ගැන ඔබේ අදහස් කුමක් ද?පිළිතුර - ඉතිං මොකෝ. ජිප්සීස් සුනිල්ගේ පුතා නාකි හම්පඩ සින්දු කියන්නේ?දංකොටුව ක්ලැරිස් දාබරේප්‍රශ්නය - බැප්ටිස් ප්‍රනාන්දුගේ ‘අංගුලිමාල’ චිත්‍රපටයේ එක් ජවනිකාවක ඈතින් ලාන්සර් කාර් එකක් පෙනෙනවා කියන්නේ ඇත්ත ද?පිළිතුර - වෙන්න ඇති. ඇයි බී. එස්. පෙරේරා ගේ ‘රොඩිගම’ චිත්‍රපටයේ ජවනිකාවක ඈතින් රේල් පාරක් පේන්නේ. ඒ කියන්නේ දුටුගැමුණු යුගයේ අපේ රටේ කෝච්චි තිබුණු බවයි.මීගමුවේ යොහාන් කුමාර් ද සිල්වාප්‍රශ්නය - අපේ රටේ කුල ක්‍රමය තවමත් ක්‍රියාත්මක වෙනවා ද?පිළිතුර - ඔව්. ඉතා සියුම්ව. ඒත් දවල්ට විතරයි. රෑට නැහැ.දොඩම්ගොඩ එන්. ඩී. ඉසෙඩ් සිරිවර්ධනප්‍රශ්නය - සිංහල දෙබස් කැවූ ‘සිම්බෝ’ හින්දි චිත්‍රපටය ගැන යමක් කියන්න?පිළිතුර - හෝමි වාඩියා අධ්‍යක්ෂණය කළ ‘සිම්බෝ’ චිත්‍රපටයේ අසාඩ්, චිත්‍රා ප්‍රධාන චරිත රඟපෑවා. සිංහල දෙබස් කැවීම්වලට හියුගෝ ප්‍රනාන්දු, තෙරේසා වීරසිංහ, වින්සන්ට් වාස්, මානෙල් සමරනායක, ශාන්ති ලේඛා, ඇත්තනි සී. පෙරේරා, ක්‍රිස්ටි ලෙනාඩ් පෙරේරා දායක වුණා.ගොතටුවේ අමරසිරි දාබරේප්‍රශ්නය - “නඩුකාරයා කියන එකා හැම තිස්සෙම හොරෙක්. මෙදා සැරේ හොරෙක් නඩුකාරයා වෙනවා” මේ දෙබස ඇතුළත් වේදිකා නාට්‍යය කුමක් ද?පිළිතුර - හුණුවටයේ කතාව.කිඹුලපිටියේ විජිතලාල් ප්‍රනාන්දුප්‍රශ්නය - ‘පදෝසන්’ හින්දි චිත්‍රපටයේ ප්‍රධාන චරිත රඟපෑවේ කවුද?පිළිතුර - සුනිල් දත්, සයිරා බානු, මෙහෙමුඩ්, කිශෝර් කුමාර්, ඕම් ප්‍රකාශ් මෙහි ප්‍රධාන චරිත රඟපෑවා.මේ සතියේ පහත නම් සඳහන් අයත් ප්‍රශ්න එවා තිබුණා. කඩවත සුජාතා ගුණවර්ධන, දිසානෑගම තිස්ස කුමාර, කැලණියේ දයාරත්න ගණේගොඩ, කපුගොඩ මාළිඳ සරත් රණසිංහ, කුලියපිටියේ කපිල ජයවිලාල් හේරත්, කොටුගොඩ සුනිල් චන්ද්‍රසේකර, වත්තල හේකිත්තේ ලක්ෂ්මන් රණසිංහ.ඔබේ ප්‍රශ්න පහත ලිපිනයට යොමු කරන්න.‘සු.මිගෙන් අහන්න’ රසඳුන - සිළුමිණ ලේක්හවුස් කොළඹ 10කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>01</month>
      <day>27</day>
    </date>
    <link>http://www.silumina.lk/2013/01/27/_art.asp?fn=av1301276</link>
    <topic>‘චංගුමී’ විඳින දුක ඇයට දෙබස් කවද්දි මට දැනෙනවා</topic>
    <author>බුද්ධිකා බ්‍රාහ්මණගේ</author>
    <content>‘චංගුමී’ විඳින දුක ඇයට දෙබස් කවද්දි මට දැනෙනවාසිතාරා පවිත්‍රානීජාතික රූපවාහිනියෙන් විකාශය වන ‘සුජාත දියණිය’ ටෙලිවෘත්තාන්තය මෙතරම්ම ජනපි‍්‍රය වීමට බලපා ඇති හේතු අතර එක් ප්‍රධාන හේතුවකි; එය සිංහල බසින් හඬකවා තිබීම. මෙහි චංගුමී චරිතයට කටහඬින් පණදෙන ශිල්පිනිය හඳුනා ගැනීමට ඔබ කැමැති ඇතිවාට සැක නැත. කොරියානු චංගුමී සිංහල චංගුමී කෙනෙකු බවට පත්කළ ඒ කටහඬේ හිමිකාරිය සිතාරා පවිත්‍රානි ය. ඇය වසර 20 කට ආසන්න කාලයක් හඬ කැවීමේ ක්‍ෂේත්‍රයේ නියැළී ඇත. චංගුමී ගැන කියන්න සිතාරාට නම් බොහෝ දේ තිබුණි.”චංගුමී වගේ චරිතයකට එක්වීමට මගේ හිතේ ලොකු හීනයක් තිබුණා. ඒ හීනය සැබෑවුණේ මම නොහිතූ මොහොතක. මම ජාතික රූපවාහිනියේ හඬකැවීම් අංශයේ නිර්මාණවලට දායක වීමට පටන් ගත්තේ 1994 දී. ඒ ‘රාමායනය’ කතාවේ සීතාගේ චරිතයට එක්වෙමින්. ඒ කාලේ ඉඳලාම මම මේ ක්ෂේත්‍රයේ ගොඩාක් අත්දැකීම් ලබාගත්තා.මට මේ වැඩසටහනට දායක වෙන්න කතා කළේ දුරකතනයෙන්. මම මැදිරියට යනකන්ම දැනගන හිටියේ නෑ චරිතය මොකක්ද කියලවත්, දෙබස් කියනකොට අනිත් අය කිව්වා “ආ ඔයාද චංගුමී චරිතය කරන්නේ ඒක තමයි කතාවේ ප්‍රධාන චරිතය කියලා. ඒ වනවිට චංගුමීගේ ළමා කාලයේ දෙබස් පටිගත කරලත් ඉවරයි.”’සුජාත දියණිය’ සාර්ථක වීමට ප්‍රධානම හේතුව ජාතික රූපවාහිනී හඬකැවීම් අංශයේ ඇති පසුබිමයි. ඒ අංශයේ නියමුවා ලෙස කටයුතු කරන අතුල රන්සිරිලාල්ගේ නායකත්වය මඟ පෙන්වීම මෙන්ම මෙහෙයවීම පිළිබඳ සිතාරා සිහිපත් කළේ හැඟීම්බරවය.”අපි හඬකැවීම් සිදු කරන්නේ ඒ චරිතයේ ජීවත් වෙමින්. අප ඉදිරියේ ඇති තිරයේ නාට්‍යය දැක්වෙනවා. කොරියානු බසින් කියන දෙබස් යාන්තමට ඇසුණත් මගේ අවධානය මුළුමනින්ම යොමුවන්නේ පිටපතටයි. පිටපත දෙස බලමින් රූපය (ටෙලිනාට්‍ය) දෙස බලමින් මම දෙබස් කියනවා. ඒ වෙලාවට මට මාව මොහොතකට අමතක වෙනවා. මට දැනෙන්නේ ඒ තරම් දුක් කරදර වෙන්නේ මටමදැයි කියලා. දෙබස් නැති තැනකට වුණත් සුසුමක්, හැඬුමක් එකතු කරන්න ලැබෙන්නේ ඒ විදිහට රඟපෑමේ යෙදෙන විටයි.”වෘත්තීය හඬකැවීම් ශිල්පිනියක ලෙස සිතාරා චරිත ගණනාවකටම සිය කටහ¼ඩින් පණදී තිබෙනවා. ඒ අතර කාටුන් චරිතත් තිබෙනවා. කූබිච්චී, ස්කුබිඩුහී වෙල්මා වැනි චරිත ඒ අතර වඩා ජනපි‍්‍රය වී තිබේ.මෙතෙක් තමා රඟපා ඇති චරිත අතරින් වැඩිම ප්‍රතිචාර ලැබුණු චරිතය ‘චංගුමී’ බවයි සිතාරා පවසන්නේ.”චංගුමී වගේ චරිතයකට දායකවීමට ලැබීම මට විශාල සතුටක්. හඬකැවීම් ශිල්පිනියක් විදිහට මම මෙයින් විශාල තෘප්තියක් ලැබුවා. ප්‍රේක්‍ෂකයන් බොහෝදෙනෙක් මගේ දුරකතන අංකය සොයාගෙන කතා කරනවා. කාලෙකින් හොඳ නිර්මාණයකට දායකවීමට ලැබීම පිළිබඳ මම හැබෑවටම සතුටු වෙනවා.”බුද්ධිකා බ්‍රාහ්මණගේඡායාරූපය - සරත් පීරිස්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>01</month>
      <day>27</day>
    </date>
    <link>http://www.silumina.lk/2013/01/27/_art.asp?fn=av1301277</link>
    <topic>යාත්‍රා</topic>
    <author>තුෂාරි</author>
    <content>යාත්‍රානව පරපුරේ තරුණ නළුවන් අතර සාරංග දිසාසේකර ඉදිරියෙන්ම ඉන්නවා. සාරංග ඔහුගේ උපන්දිනය යෙදෙන මේ 31 වැනි දාට සුවිශේෂී කටයුත්තක නියැළෙන්නට සූදානම් වන බව අපිට ආරංචි වුණා. ඒ පිළිබඳත් ඔහු රංගනයෙන් දායක වූ ‘සිද්ධාර්ථ’ චිත්‍රපටයේ ‘චන්න ඇමැති’ චරිතය පිළිබඳත් සාරංග අපිත් එක්ක කතා කළා.”මා දෙනෙත් පියවිලා මා සුසුම් සිරවෙලා යනතුරු දිවිමඟේ – ඔබ පමණයි සිහිනය සදා...” කියන මගේ ම ගීතය මගේ උපන් දිනයට රසිකයන්ට මම උපන්දින තෑග්ගක් විදිහට තිළිණ කරනවා. ඒ වගේම මම රංගනයෙන් දායක වූ ‘සිද්ධාර්ථ’ චිත්‍රපටයේ මාධ්‍ය දැක්ම පසුගිය දා පැවැත්වුණා. මේ චිත්‍රපටය මට අලුත්ම අත්දැකීමක් වුණා. විදෙස් රටවල නළු නිළියන් සමඟ එක්ව වැඩකරන්න ලැබුණා.ඒ වගේම අපි පුංචි කාලේ ඉඳල අහල තිබෙන, කියවල තිබෙන ‘චන්න ඇමැති’ ට වඩා විසිරී ගිය චරිතයක් තමයි චිත්‍රපටයේ මට රඟදක්වන්න තිබුණේ. සිද්ධාර්ථගේ ජීවිතයේ වන නොයෙකුත් වෙනස්වීම්වලට දැඩි බලපෑමක් එල්ල කරන චරිතයක් තමයි චන්න කියන්නේ. උතුරු ඉන්දියානු ජාතිකයෙක් වන ගගන් මලික් තමයි සිද්ධාර්ථ චරිතයට පණ පොවන්නේ. ඔහුත් ඉන්දියාවේ හුඟාක් ම ජනපි‍්‍රය නළුවෙක් නොවුණත් වේදිකා නාට්‍ය ටෙලිනාට්‍යවල රඟ පෑ නළුවෙක්. ඔහුත් මා මෙන්ම සිනමාවට තවමත් ආධුනිකයි.ප්‍රවීණ කලාකරු තිස්ස ඩයස් ඔහුගේ පළමු සිනමා සම්ප්‍රාප්තිය සනිටුහන් කරන්නට සූදානම්. එහි මුහුරත් උලෙළ පසුගියදා පැවැත්වුණා.”මේ චිත්‍රපටය මම නම් කරලා තිබෙන්නේ ‘අබා සහ කොබා’ නමින්. අබා තමයි ජයසේකර අපෝන්සු. එතකොට කොබා මම. මෙය විකට චිත්‍රපටයක්. මේ සඳහා විකට නළුවන් පහළොස් දෙනෙක් පමණ රංගනයෙන් දායක වෙනවා. මෙය හුඟ කාලයක් තිස්සේ නිර්මාණය කිරීමට බලාපොරොත්තුව සිටි චිත්‍රපටයක්. එහි ප්‍රතිඵලක් ලෙසයි මෙය එළිදකින්නේ.ගායන ක්‍ෂේත්‍රයේ අමතක කරන්න බැරි නමක් තමයි විශාරද දමයන්ති ජයසූරිය. ඇය මේ දිනවල සිදුකරන සුවිශේෂී කාර්යයක් පිළිබඳව අපිට දැනගන්නට ලැබුණා. ඒ ඇගේ සංගීත අසපුවේ සිසු දරුවන්ගෙන් දක්ෂතා ඇති කිහිපදෙනෙක් තෝරා ගෙන ඔවුන්ගේම ගීත නිර්මාණ පටිගත කිරීම් සඳහා අවස්ථාව උදාකර දීමයි.”වර්තමානයේ හුඟාක් සංගීත අධ්‍යාපනය ලබාදෙන ආයතනවල සිදු කරන්නේ අවසානයේ සිසු දරුවන්ට සහතිකයක් පිරිනමලා ඔවුන් සංවිධානය කරන ප්‍රසංගයකින් පමණක් ඔවුන්ගේ කුසලතාව රටට එළිදැක්වීම පමණයි. තරු සංකල්පයෙන් බැහැර වෙලා දක්ෂතා ඇති දරුවන්ගේ හැකියාවන් ඔපමට්ටම් කරලා ඔවුනට ස්වාධීනව කලා ක්‍ෂේත්‍රයේ මතුවීමේ හැකියාව ලබාදීමට මම කටයුතු කරනවා. මේ වන විට මගේ සිසු සිසුවියන් කීප දෙනෙකුගේ ම ගීත පටිගත කොට අවසන්. ඒවා සංගීතවත් කළේ නවරත්න ගමගේයි.”නිවේදිකාවක් අතර ජනපි‍්‍රයත්වයේ ඉහළින් ම ඉන්න නිරෝෂා පෙරේරා මේ දවස්වල හිරු ටී.වී. ඔස්සේ අපූරු වැඩසටහනක් ඉදිරිපත් කරනවා. ‘නිරෝ ඇන්ඩ් ද ස්ටාර්ස්’ නමැති මේ වැඩසටහන අලුත් ම මාදිලියේ Talk show එකක් බව අපිට දැනගන්නට ලැබුණා.”මම හැමදාමත් කැමැති ප්‍රේක්‍ෂකයන්ට අලුත් දෙයක් ඉදිරිපත් කරන්නයි. මම ඕනෑතරම් සාකච්ඡාමය වැඩසටහන් නළු නිළියන් සමඟ කරලා තියෙනවා. නමුත් මෙහි අන්තර්ගතය සම්ප්‍රදායික Talk show රාමුවෙන් පිටපැනපු එකක්. මේ වැඩසටහන අනුව මම කලා ශිල්පීන්ට ආරාධනා කරලා. ඒ අනුව ඔවුන් ගේ කුසලතා ප්‍රේක්‍ෂකයන්ට ඉදිරිපත් කරනවා.එකිනෙකට වෙනස් වෙනස් සෙග්මන්ට්න්වලට අපි ප්‍රේක්‍ෂකයන් රැගෙන යනවා. එයින් අපේ කලාකරුවන්ගේ නොදන්නා පැත්ත මේ වැඩසටහන හරහා විවරණය වෙනවා. උදාහරණයක් කිව්වොත් හොඳට රසවත්ව ආහාර පිසින්න පුළුවන් නම් ඒ නළුවා හෝ නිළිය ගේ දක්ෂතා චිත්‍ර සෙග්මන්ට් එකකදී අපි රටට පෙන්වනවා. ඒ වගේ ම ඊළඟ සෙග්මන්ට් එකේදි ඇයගේ හෝ ඔහුගේ Photo Shoot එකකට යනවා. මේ වගේ විවිධත්වයෙන් යුතු විශේෂාංග මේ වැඩසටහන රසවත් කරනවා.බිමල් ජයකොඩි තරමක් කාර්යය බහුල ජීවිතයක් ගත කරන නළුවෙක්. මේ දවස්වල ඔහු ඒ කාර්යබහුල ජීවිතයෙන් මිදිලා නිවෙසට වෙලා විවේකීව පසුවෙන බව අපිට ආරංචි වුණා.”පහුගිය දවස්වල එකදිගටම ලංකාවේ විවිධ ප්‍රදේශවල රූගත කිරීම් වෙනුවෙන් සහභාගි වුණා. විශේෂයෙන් ‘සිරිපැරකුම්’ චිත්‍රපටයටත් නාලන් මෙන්ඩිස් ගේ ‘අතුරු මිතුරු’ ටෙලි නාට්‍යයටත් ඒ වගේම තවත් ටෙලිනාට්‍ය කීපයකටත් මම රංගනයෙන් දායක වුණා. ඒ වගේ ම ‘වෙරෝනිකා’ රුසියානු චිත්‍රපටයේ ග්‍රෝත්‍රික නායකයකු ලෙසත් මම චරිත නිරූපණය කළා. ඒ නිසා ගතට වගේ ම සිතත් කාර්යබහුල වුණා. ඒ හින්දම ටිකක් විවේක ගන්න ඕන කියලා කල්පනා කළා.”තුෂාරිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>01</month>
      <day>27</day>
    </date>
    <link>http://www.silumina.lk/2013/01/27/_art.asp?fn=av1301278</link>
    <topic>මාර පරාජය</topic>
    <author>එඩ්වඩ් චන්ද්‍රසිරි</author>
    <content>මාර පරාජයසිරිල් ධර්මවර්ධන ‘කැලණි පාලමේ’ සරණපාලගේ චරිතයෙන් වේදිකාව ජයගත් නළුවෙකි.පසුකලෙක ටෙලිනාට්‍ය නළුවකු වූ හේ පුළුල් ජනපි‍්‍රයත්වයක් ලැබුවේ හර්බට් රන්ජිත් පීරිස්ගේ ‘හිරුට මුවාවෙන්’ නම් වූ ජනප්‍රිය ටෙලි නාටකයෙනි. හේ කලෙක තම මිතුරු විජය කුමාරණතුංගයන්ගේ සමාගමයෙන් දේශපාලනයට එලැඹ තම නිජභූමිය වූ දකුණු ලක රත්ගම අසුන නියෝජනය කරමින් දකුණු පළාත් සභාවේ මන්ත්‍රීවරයකු ලෙස ද කටයුතු කළේය.’හිරුට මුවාවෙන්’ ටෙලි නාට්‍යයේ ජනප්‍රියත්වය ප්‍රේක්ෂකයන් තුඩ තුඩ රැව් දුන් සමයේ අපි ‘දුවිලි’ නාට්‍යය රඟදැක්වීම සඳහා ගාලු පුරහලට ළඟා වීමු. සෑහෙන නළු නිළි පිරිසක් වෙස් ගැන්වීමට තිබූ හෙයින් එහි ළඟාවී දිවා ආහාරය ගත් සැණෙකින් එහි වේශ නිරූපණ ශිල්පී වසන්ත විට්ටච්චි තම කාර්යය ඇරැඹීය. ඔහු මුලින්ම වේශ නිරූපණය සඳහා කැඳවූයේ ‘දූවිලි’ නාට්‍යයේ යතිවරයකු ගේ චරිතය රඟපාන සිරිල් ධර්මවර්ධන ය. සිරිල් යතිවරයකු ලෙස මඳින් මඳ වෙස්ගැන්වෙන අයුරු මම බලා සිටියෙමි. එවිටම වයස අවුරුදු දහයක දොළහක පමණ කොලු ගැටවුන් දෙදෙනෙක් වේශ නිරූපණ කාමරයේ පිටුපස දොරකින් ඇතුළට එබිකම් කළෝය. ඔවුන් වෙස් ගැන්වීම නැරඹුවේ දෑස් දල්වමිනි. එසේ ටික වේලාවක් බලා සිටි එකකු අනිකාට මෙසේ කොඳුරනවා මට ඇසුණි.”ඒයි, මේ අර ‘හිරුට මුවාවෙන්’ ටෙලි නාට්‍යයේ ‘ඉඳියාප්පයා’ නේද?””පිස්සුද බං, මේ ඌ නෙමෙයි. උඹට වැරැදිලා” අනිකා කීවේය. මුල් ගැටයා අඩියක් ඉදිරියට තබා සිරිල් දෙස වඩාත් විමසුමෙන් බැලීය.”මට නෙමෙයි , උඹටයි වැරැදුණේ. උඹ දැක්කෙ නැද්ද අර මූණෙ තියෙන වළවල්. ඒ ඉඳියාප්පයම තමයි”වේශ නිරූපණයේ යෙදෙමින්ම එම දෙබසට මා මෙන්ම සවන් යොමා සිටි වසන්ත දෑස් කොණින් මා දෙස බැලුවේය. මා මුහුණ දෙසට යොමුවත්ම ඔහුට නැඟී ආ සිනහව නවතා ගත නොහැකි විය.සිරිල් වරක් මොරටුව නගර සභාවේ අසුනක් සඳහා තරග කළේය. ඒ වන විට තමන්ගේම ව්‍යාපාරයක් සාර්ථකව පවත්වා ගෙන ගිය සිරිල් එම ඡන්ද ව්‍යාපාරය සඳහා අත දිගහැර වියදම් කළේය. මොරටුව ප්‍රදේශයට ව්‍යසනයක්ව පැවැති මදුරු උවදුර මුලිනුපුටා දැමීම සඳහා හේ හරවත් වැඩ පිළිවෙළක් ද තම ඡන්ද ව්‍යාපාරයේ දී ඉදිරිපත් කළේය. දක්ෂ නළුවකු ලෙස වේදිකාවේ සහ රූපවාහිනියේ ලබා තිබූ ජනප්‍රියතාව ඔස්සේ තමා පහසු ජයක් ලබතැයි ඔහු තුළ විශ්වාසයක් ගොඩනැඟුණේ ඡන්ද ව්‍යාපාරයේදී ලැබූ ජනතා ප්‍රතිචාර හේතුවෙනි.ඡන්ද ප්‍රතිඵල නිකුත්වූ විට අවාසනාවකට මෙන් සිරිල් පරාජය වී තිබුණා පමණක් නොව හේ ලබා තිබුණේ ඉතා ස්වල්ප ඡන්ද ප්‍රමාණයකි. පරාජයටත් වඩා ඔහුට දරා ගන්නට නොහැකි වූයේ ලැබුණු අඩු ඡන්ද ප්‍රමාණයයි. ඡන්දය පැවතියේ අප්‍රේල් මාසයේ අග දිනකදීය. එවර වෙසක් උලෙළ මැයි මස මැද භාගයට යෙදී තිබිණ. ඡන්දයෙන් පසු එළියට පහළියට නොගොස් ගෙදරටම කොටුවී සති දෙකක් ගෙවූ සිරිල් වෙසක් උලෙළ නිමිත්තෙන් කොළඹ බෞද්ධාලෝක මාවතේ මහ ඉහළින් පැවති වෙසක් කලාපය නරඹන්නට යන්න සිතුවේ සිත මඳක් සන්සුන් කරගන්නා අදහසිනි.බෞද්ධාලෝක මාවත ඇරැඹුමේ සිට වෙසක් සැරසිලි එකින් එක නරඹමින් ඉදිරියට යද්දී සිත නිවී යන්නාක් මෙන් ඔහුට දැනුණි. එසේ ඉදිරියට ගිය හේ එක් වෙසක් සැරසිල්ලක් ඉදිරිපිට නැවතී එය නරඹමින් සිටිද්දී එක්වරම ගල්ගැසී මොහොතක් සිටියේය. අනතුරුව දත්මිටි කමින් ඉදිරියට පිනූ හේ එම වෙසක් සැරසිල්ල කඩා බිඳ දැමීමට පටන් ගත්තේය. වහා එතැනට දිව ආ සංවිධායකයන් සහ පොලිස් නිලධාරියකු ඉදිරියට පැන ඔහු මෙල්ල කළේ ඉතා අපහුසවෙනි. කලා රසිකයකු වූ පොලිස් නිලධාරියා සිරිල් ව හඳුනාගෙන තම කටහඬ අවදි කළේ තරමක කලකිරීමකිනි.”ඔහේ කලාකාරයෙක් වෙලත් ඇයි ඔහොම ළාමක විදියට හැසිරෙන්නෙ? සාමාන්‍යයෙන් කලාකාරයෝ කියන්නේ රටේ ජනතාවට වඩා ඉදිරියෙන් ඉන්න කොටසක් නේද?””බම්බුව..” වෙසක් සැරසිලි කළාට ඒවට කඩප්පුලි නම් දාන්ඩ ඕනෙ නැහැනෙ.” සිරිල් හිසගස්සා කීවේ කෝපයෙනි.සිරිල්ගේ එල්ලය ඔස්සේ හිස ඔසවා බැලූ පොලිස් නිලධාරියා වෙසක් සැරසිල්ලේ නාම පුවරුව දුටුවේ එවිටය. විදුලි ආලෝකයෙන් බැබළෙමින් එහි මෙසේ සඳහන්ව තිබුණි.’මාර පරාජය’.එඩ්වඩ් චන්ද්‍රසිරිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>01</month>
      <day>27</day>
    </date>
    <link>http://www.silumina.lk/2013/01/27/_art.asp?fn=av1301279</link>
    <topic>ක්‍රීඩා ලෝකයෙන්</topic>
    <author>ෆවුස් මොහොමඩ්</author>
    <content>ක්‍රීඩා ලෝකයෙන්ලෝක ප්‍රකට ධාවන ශූර ඔස්කාර් පිස්ටෝරියස් පසුගියදා රුපියල් කෝටි 5ක් වටිනා නවීන පන්නයේ මැක්ලරන්ස් වර්ගයේ සුපිරි මෝටර් රථයක් මිලට ගත්තා. එය දකුණු අප්‍රිකානු රෑන්ඩ් මුදලින් මිලියන තුනහමාරක් විතර වටිනවලු. පසුගිය වසරේ ලන්ඩන් ඔලිම්පික් ක්‍රීඩා උළෙල නියෝජනය කරමින් ඔලිම්පික් උළෙලට තරග කළ පළමු දෙපා අහිමි ක්‍රීඩකයා ලෙස වාර්තා පොතට එක්වූ පිස්ටෝරියස්ට වාසනාවන්ත වූ 2012 වසරේ සැමරුමක් විදිහටයි ඔහු මේ මෝටර් රථය මිලට ගත්තේ.‘මම දැන් මගේ අලුත්ම මැක්ලරන්ස් සුපර් කාර් එකෙන් දකුණු අප්‍රිකාව පුරාම සැරිසරනවා.‘ ඔහු සතුටින් යුතුව එහෙම කියනවා.‘මට ඕන කරලා තිබ්බේ 2012 වසර නිමාවෙන්න කලින් මේ මෝටර් රථය ගන්නයි. කොහොමහරි නත්තල් උදාවෙනකොට.මම ඒක ඉටුකර ගත්තා.‘වාර්තා පිට වාර්තා තැබූ කෙටිදුර ධාවන ශූර උසේන් බෝල්ට් ළඟදීම පාපන්දු පිටියට එක්වන බවක් පසුගියදා වාර්තා වුණා. මැන්චෙස්ටර් යුනයිටඩ් පාපන්දු පිලේ කළමනාකාර ශ්‍රීමත් ඇලෙක්ස් ෆර්ගියුසන් තමාට පාපන්දු පිටියට එක්වන ලෙස ආරාධනා කළ බව බෝලට් පැවැසුවා.යුරෝපීය ප්‍රිමියර් ලීග් පාපන්දු තරගාවලියේ පෙරමුණ ගෙන සිටින මැන්චෙස්ටර් යුනයිටඩ් පිලෙන් ඒ වගේ ආරාධනාවක් ලැබීම සතුටක් බවයි බෝල්ට් කියන්නේ.‘ඔබ නැවත මෙහේ ආවාම රාත්‍රී ආහාර වේලක් ගන්නා අතර අපි ඒ ගැන කතා කරමු කියලා ෆර්ගියුසන් මහත්තයා මට කිව්වා.‘ බෝල්ට් ‘ද සන්‘ පුවත්පතටයි මේ බව කියා ඇත්තේ.මීට කලින් ක්‍රිකට් පිටියට සේන්දු වෙන්නත් බෝල්ට්ගේ අදහසක් තිබ්බා. ඒත් ඒ අදහස දැන් අතහැරලා ඔහු පාපන්දු පිටියට එක්වේවි කියලයි හැමෝම කියන්නේ. කොහොම වුනත් 2016 වසරේ ඔලිම්පික් ක්‍රීඩා උළෙලෙන් පස්සේ මලල ක්‍රීඩාවෙන් සමුගැනීමට සැලසුම් කර සිටින බෝල්ට් පාපන්දු හෝ ක්‍රිකට් ක්‍රීඩාව තෝරාගන්නේ ඉන් අනතුරුව බවයි ඔහුගේ කළමනාකරු නම් කියන්නේ.ලෝක පූජිත ක්‍රිකට් තරුවක් වන සචින් තෙන්ඩුල්කර් මේ දවස්වල ඉන්නේ තරමක් සිත් තැවුලෙන්. ඒ ඔහුගේ සුපුරුදු දස්කම් දැන් ටිකෙන් ටික පහළ වැටීගෙන යන නිසයි. කොහොම වුණත් තවමත් ජාතික පිලේ රැඳී සිටීමට තරම් ඔහු වාසනාවන්තයි.කාලයක් ගෙවී ගියත් සචින් පිළිබඳ මතකය නම් එරට ජනතාවගෙන් ඈත්වෙන එකක් නෑ කියලයි විචාරකයෝ කියන්නේ. ඒක සහතික ඇත්ත. මොකද සචින්ගේ නම ගෙනියන්න ඔහුගේ ආදරණීය පුතා ‘අර්ජුන්‘ ඉදිරියට ඒවි කියලා දැන් හැමෝම දන්නවා.13 හැවිරිදි අර්ජුන් පසුගියදා මුම්බායි නුවර අවුරුදු 14න් පහළ කණ්ඩායමට තෝරගෙන. ඔහු දක්ෂ පිතිකරුවෙක් කියලා ඒ කණ්ඩායමේ පුහුණුකරුත් තහවුරු කළා. කොහොම වුණත් අර්ජුන් පූර්ණකාලීන ක්‍රිකට් ක්‍රීඩකයෙක් වේවිද නැද්ද කියලා කියන්න තවම වේලාසන වැඩියි.  බ්‍රසීලයේ සුපිරි පාපන්දු ක්‍රීඩක රොනල්ඩීනෝ බොලිවුඩ් තිරයේ ප්‍රබල නළු සෝහේල් ඛාන් නිශ්පාදනය කරන ත්‍රිමාන චිත්‍රපටයකට දායක වන පුවතක් පසුගියදා අනාවරණය වුණා.පාපන්දු ලෝක කුසලාන තරගාවලිය පැවැත්වෙන 2014 වසරේ මැයි මාසයේ තමයි මේ චිත්‍රපටය එළිදැක්වීමට නියමිතව ඇත්තේ. මේ චිත්‍රපටය නම් කරලා තියෙන්නේ ‘ආර්-10‘ කියලයි. සිය පාපන්දු දස්කම්වල පිහිටෙන් පිටසක්වළ ජීවින් සමග සටන් වදින ‘ආර් -10‘ නමැති වීරයකු ලෙස රොනල්ඩීනෝගේ චරිතය නිර්මාණය කර තිබෙනවා. මේ චිත්‍රපටය ක්‍රිකට් ක්‍රීඩාවට ලොල්වුණු ඉන්දියාවේ සහ අනෙක් රටවල පාපන්දු ක්‍රීඩාව ප්‍රචලිත කරන්න කදිම අවස්ථාවක් ලෙසයි හඳුන්වන්නේ.ෆවුස් මොහොමඩ්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>01</month>
      <day>27</day>
    </date>
    <link>http://www.silumina.lk/2013/01/27/_art.asp?fn=av13012710</link>
    <topic>‘මහ සමයම’ කලාවත් ප්‍රේක්ෂකයනුත් බේරා ගැනීමේ උත්සාහයක්</topic>
    <author>ඉඳුනිල් වීරරත්න</author>
    <content>‘මහ සමයම’ කලාවත් ප්‍රේක්ෂකයනුත් බේරා ගැනීමේ උත්සාහයක්මහාචාර්ය ආරියරත්න ඇතුගලමහාචාර්ය ආරියරත්න ඇතුගලයන් මෙරට මාධ්‍ය ක්ෂේත්‍රයේත්, කලා ක්ෂේත්‍රයේත් විවිධ භූමිකා රාශියකින් අපට හමුවන ප්‍රතිභාපූර්ණ කලාකරුවෙක්. ප්‍රවීණයෙක්.විශ්ව විද්‍යාල මහාචාර්යවරයකු, ටෙලිනාට්‍ය පිටපත් රචකයකු, ටෙලිනාට්‍ය අධ්‍යක්ෂවරයකු මෙන්ම මෙරට ජාතික රූපවාහිනී සභාපතිවරයා ලෙස කටයුතු කර, වත්මන් රජයේ ප්‍රවෘත්ති අධ්‍යක්ෂ ජනරාල් වරයා ලෙසින් කටයුතු කරයි.ශ්‍රී ලාංකේය යාතුකර්ම වල එන මහසෝන් සමයම ඇසුරෙන් ඔහු ‘මහ සමයම’ නම් අති දැවැන්ත නිර්මාණය හරහා වේදිකා නාට්‍ය අධ්‍යක්ෂවරයකු ලෙසින් දොරට වඩින්නට සූදානමින් සිටී. ලබන ..... වැනිදා කොළඹ නෙළුම් පොකුණ මහින්ද රාජපක්ෂ රඟහලේ දී කලඑළි දක්වන ‘මහ සමයම’ පිළිබඳ එතුමන් සමඟ කළ සංවාදයයි මේ.මෙය ඔබගේ පළමු වේදිකා නාට්‍ය ප්‍රයත්නය නේද?සැබැවින්ම. අපේ බොහෝ ප්‍රවීණ කලාකරුවන්, නිර්මාණ කරුවන් වේදිකාවෙන් ආරම්භ කරල අනෙකුත් අංශවලට යොමු වීමක් තමයි කරල තියෙන්නෙ. මගෙ පැත්තෙන් ගත්තම මම ඊට ප්‍රතිවිරුද්ධ පැත්තට ගමන් කරනවා.නමුත් මගේ කලාවේ ආරම්භය ගත්තම පාසල් වේදිකාව මගෙත් ආරම්භය කියන්න පුළුවන්. ඒ වගේම විශ්ව විද්‍යාලයේ වේදිකා නාට්‍ය සම්බන්ධ යම් යම් දේවල්, ලංකාවේ ප්‍රවීණයන්ගේ වැඩ කටයුතුවලට, සාකච්ඡාවලට මම සම්බන්ධ වෙලා තියෙනවා.වෙනස තියෙන්නේ මම නාට්‍යයක් නොකරපු එකයි.ඇයි මෙවැනි දෙයකින්ම ආරම්භ කරන්නට හිතුවේ.ශක්තිමත්ම කලා මාධ්‍යය වන්නේ වේදිකාව. මේ මොහොතේ මේ රටේ වේදිකාවේ නව ප්‍රබෝධයක් තිබිය යුතුයි කියන අදහසින් මම ඉන්නෙ.ඒ වගේම මගේ ප්‍රස්තුතය වඩාත් වේදිකාවට ගැළපෙනවා. ඒ කියන්නෙ අභිචාර, යාතු කර්ම වේදිකාවට සම්බන්ධ කාරණාවක් නිසා ප්‍රස්තුතය වේදිකාවට ගැළපීම, දියුණු වේදිකාවක් අපට හිමිවීම යන කාරණා මේ තුළ තිබෙනවා. අනෙත් කරුණ අපේ පැරැණි යාතුකර්මවල විශ්වීය ලක්ෂණ තිබෙනවා. මේවා අවතක්සේරු කරන එක ප්‍රතික්ෂේප කිරීමක් තමයි මම කරන්නෙ.මෙය වර්තමාන කාලයට ගැළපෙන්නේ කොහොම ද?මහසෝන් සමයමට පාවිච්චි කරන පසුතල, නිර්මාණ, රංග විලාසය වෙස් මුහුණු ආදිය ඉතාම නවීනයි. පශ්චාත් නූතන ගැමි කලාවේ කිසියම් අවදියක තමයි මහසෝනා වැනි චරිත, වෙස් මුහුණු වැනි නිෂ්පාදන ඇතිවන්නෙ.ඒවා නවීනයි කියන එකේ තේරුම තමයි මහසෝනා යකෙක් වුණත් තියෙන්නෙ වලස් ඔළුවක්. ඒකත් තියෙන්නෙ කෙළින් නෙමෙයි කැරකිලා. අද අප අතරත් තියෙන්නෙ ඔහොමම තමයි. අනෙක් පැත්තට යන අසම්මත දේවල්. මහසෝනා ඉන්නෙ ඌරෙක්ගෙ පිටේ නැගල අලියෙක් අතේ තියාගෙන. මෙය කොයි තරම් නවීන ද? අපි මේවා ගැමි දේවල් කියල ප්‍රතික්ෂේප කිරීම එතරම් හොඳ දෙයක් නෙමෙයි.මෙය නිර්මාණය වන්නේ නෙළුම් පොකුණ වේදිකාවට ගැළපෙන්නට ද?මේ ලෝකයේ මහා සම්ප්‍රදාය හැදිලා තියෙන්නෙ දියුණු වේදිකා අංගත් එක්ක. රංග කාර්යයේ දී වේදිකාව වෙන් කරන්න බෑ. ඒ කියන්නෙ අන්තර්ගතයෙන් ආකෘතිය වෙන් කරන්න බෑ. මේ සමස්තයම එකක්. අනිත් කාරණය තමයි අපි පුරුදු වෙලා තිබෙන නාට්‍යවල ප්‍රමිතීන් නිවැරැදියි කියන්නත් බැහැ. ‘මහ සමයම’ දැවැන්ත නිෂ්පාදනයක් වන නිසාත්, බැලේ, ඔපෙරා වල අභාසය සමඟ ලාංකේය රංග සම්ප්‍රදායන්ගේ අභාසය ලබන නිසා නෙළුම් පොකුණ වේදිකාව වැදගත් වනවා.ලොකු නිර්මාණාත්මක කැන්වස් එකක් හදන්න ඊට ප්‍රමාණවත් වේදිකාවක් තිබිය යුතුයි.මෙවැනි නිර්මාණයකින් ඔබ බලාපොරොත්තු වන්නේ කුමන අරමුණක් ද?අරමුණු කීපයක්ම තිබෙනවා. අපේ ජන සංස්කෘතියේ ඇති මෙවැනි දුර්ලභ දෑ මතු පරපුර වෙනුවෙන් සංරක්ෂණය කිරීම ඉන් එකක්. මේ නිර්මාණය මට දිගින් දිගටම කරගෙන යන්න බැරි වේවි. ඒත් මම ගත්ත මේ පියවර ඊට හොඳ ආරම්භයක් වේවි. උදාහරණයකට ගත්තොත් සරච්චන්ද්‍රයන්ගෙ ‘මනමෙ’ නාට්‍යයේ පවා මුල් කෘතිය නෙමෙයි අද දකින්න තියෙන්නෙ. එය කාලීනව වෙනස් වෙලා. ‘මහ සමයම’ නිර්මාණයත් එහෙමයි. නෙළුම් පොකුණ වගේ තැනක සංවිධාන ව්‍යුහයක් හැදුණොත් පවත්වාගෙන යන්න පුළුවන් වේවි. මේ කාර්යය මට පෞද්ගලිකවම නැතිනම් තනිවම කරන්න බෑ. ඊට විවිධ අයගේ සහාය අවශ්‍යයි. වෙනත් නිර්මාණ පාර්ශවයන්ගේ මැදහත් වීම අවශ්‍යයි.‘මහ සමයම’ නිර්මාණයේ ඇති දැවැන්ත බව ගැන සඳහන් කළොත්.එදා අපේ ගම් ප්‍රදේශවල එළිවෙනතුරු මහසෝන් සමයම නැටුවේ ගමම එකතු වෙලා. එය හරි විශාල පිරිසක් දායකත්වය දුන්නු රැයක් පහන් වෙන තුරා කළ දෙයක්. දැන් සමාජයේ මේ දැවැන්ත බව නෑ.මම කළේ අපේ සංස්කෘතියේ තිබුණු මේ දේවල් උකහා ගෙන ජාත්‍යන්තර ප්‍රමිතිය හඳුනාගෙන, පවතින නාට්‍ය කලාව හඳුනාගෙන ඉදිරි ගමනක් පිළිබඳව හිතීමයි. කෙනෙක් මෙය වැරැදි විදිහට හිතන්නත් පුළුවන්. ඒත් මම කරල තියෙන්නෙ කලාව සහ පේ‍්‍රක්ෂාගාරය බේරා ගන්න උත්සාහයක්.මෙහි ප්‍රවීණ නළු නිළියන් විශාල ගණනක් ඉන්නවා. පසුතල අති විශාලයි. රංගන පිරිස 150 ක් පමණ වනවා. මාස 6 ක පමණ පුහුණු කාලයක් සහ විශාල වියදමක් දරලා කරන නිසා නිර්මාණය දැවැන්තයි.ඒ වගේම මෙය විශාල අභියෝගයක් ද වනවා. රටකට මෙවැනි නිර්මාණ කාර්යයන් තිබිය යුතුයි. මොකද ලෝකය ගමන් කරන්නේ වේදිකාවේ දැවැන්ත නිෂ්පාදන සමඟ නිසා.මීට දායක වන නිර්මාණ ශිල්පීන් ගැනත් සඳහන් කළොත්.ඇත්තෙන්ම මීට දායක වෙලා ඉන්නෙ නිර්මාණ පිපාසාවෙන් ඉන්න පිරිසක්. සෑම දෙනෙක්ම පාහේ ඉතාමත් කැමැත්තෙන් මීට දායක වෙනවා අපේ දේවල් තාක්ෂණය සමඟ මුසු කරල ලෝකයේ ඉදිරියට යා යුතුයි කියන මතය සමඟ.ජැක්සන් ඇන්තනී, ශි‍්‍රයන්ත මෙන්ඩිස් නිශ්ශංක දිද්දෙණිය වැන්නන් නිර්මාණ පිපාසාවෙන් ඉන්න ප්‍රවීණයන්. ඔවුන් ඔවුන්ගේ අත්දැකීම් තුළින් මීට මැදිහත් වෙනවා. චන්න විජේවර්ධන සහ ඔහුගේ නර්තන කණ්ඩායම නර්තන අංශයෙන් දායකත්වය දෙනවා. රවිබන්දු විද්‍යාපති කියන්නෙ පරම්පරා ගත දැනුම තිබෙන ශිල්පියෙක්. ඔහුත් මීට දායකත්වය දෙනවා. ඒ වගේම ත්‍රිවිධ හමුදාවේ සංස්කෘතික අංශ, සංස්කෘතික අමාත්‍යාංශය, තරුණ සේවා සභාව වැනි ආයතනත් මීට සහාය දෙනවා.මේ සෑම කලාකරුවකුගේම අදහස තමයි ඔවුන්ට අතපසු වුණු නිර්මාණ කාර්යයක් මා කරනවා කියන එක. එය මට විශාල ධෛර්යයක්.එහිත් රංගවේදය ගැනත් සඳහන් කරමු.එහි තේරුම අපි ප්‍රතික්ෂේප කරන දේට වටිනාකමක් දෙනවා කියන එකයි. මෙරට දේ කෙරෙහි විශ්වීය මානයකින් බැලීම ලෙසත් හඳුන්වන්න පුළුවන්. අපේ රටේ තිබෙන බොහෝ වටිනා, බොහෝ දේ මේ වන විට හුදෙකලා කරල විනාශ කරල තිබෙනවා. තවමත් විනාශ වෙමින් පවතිනවා. උඩරට, සබරගමු, පහතරට නර්තන අංග, චිත්‍ර ඇඳීම, ඇඹීම මේ හැම කලාවක්ම පාහේ එලෙස විනාශ වෙමින් යනවා.මම මෙයින් කරන්නේ මේවා විශ්වීය ගුණයක් එකතු කරල විශ්වීය තලයකට ගෙන ඒම. මේ නිර්මාණ ප්‍රතිභාවන්ට ලොල් වන්නේ නැතුව, තදින් බැඳිල අපේ දෙයක් පමණයි කියල බැදෙන්නෙ නැතුව විශ්වීය ගනුදෙනුවක් කිරීම. විශේෂයෙන් නාට්‍ය ව්‍යවහාරයේ තිබෙන අන්තර් සංස්කෘතික වශයෙන් වැදගත් සංකල්පයක්.ඔබ මුලින්ම නිර්මාණයක් කරන්නෙ පුංචි තිරයට. ඒත් මේ වන විට ඔබ ඒ පැත්තෙන් නිහඬයි.මේ වන විට ටෙලි නාට්‍ය නිර්මාණ ක්ෂේත්‍රය දූෂිත වෙලා. එය නිශ්චල හොඳ නිර්මාණ නොවන කර්මාන්තයක් බවට පත් වෙලා. මේවා සමඟ පොර බදන්න මට වුවමනාවක් නෑ. මම දන්නා තරමින් මෙය ප්‍රධාන පෙළේ නිර්මාණ බිහිකළ සියලුම දෙනාට පාහේ ඇතිවෙලා තියෙන තත්ත්වයක්.එහෙම කලකිරෙන ඔබ නාට්‍ය ක්ෂේත්‍රයේ අලුත් ගමනක් අරඹනවා.මම රාජකාරිමය වශයෙන් මාධ්‍යයට සම්බන්ධ නිලධාරියෙක්. ඒ තුළ මට මෙය අදාළ නොවන්න පුළුවන්. ඒත් පුරවැසියෙක් ලෙස විශාල මානසික ව්‍යාකූලත්වයක් මට තිබෙනවා. නූතන මාධ්‍ය කලාවේත්, සමස්ත කලාවේත් ගමන්මඟ පිළිබඳව. ඒ සමඟම මේ සමාජය ලොකු සංස්කෘතික සහනයක් ලොකු පරිවර්තනයක් ඉල්ලා සිටින බව මට පෙනුණා. ඒ නිසා බලා ඉන්නෙ නැතුව කාටවත් ඇඟිල්ල දිගු කරන්නෙ නැතුව මමම පටන් ගන්න ඕනෙ කියල මම හිතුවා. එහි ප්‍රතිඵලය තමයි මේ.ඉඳුනිල් වීරරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>01</month>
      <day>27</day>
    </date>
    <link>http://www.silumina.lk/2013/01/27/_art.asp?fn=av13012711</link>
    <topic>විජේ මල්ලිගෙ කොලොම</topic>
    <author/>
    <content>විජේ මල්ලිගෙ කොලොමමේ දවස්වල ඉස්ටේට් ඩ්‍රාමා ෆෙස්ටිවල් ද මොකක්ද සොරි මෙයාලා ඉස්ටේට් නෙවෙයි ස්ටේට් (State) ආන්න ඒ ඩ්‍රාමා ෆෙස්ටිවල් එක තියන්න යනවලු නේ 2013 දී 2011-2012 ඇරියර්ස් එක්කම. කොච්චර කොහොම ෆෙස්ටිවල් එකක් වෙයි ද අවුරුදු දෙකකම කට්ටියම එකම එවෝඩ්ස් බෙදන්න පටන් ගත්තම. රෑ දහය එකොළහ වෙන කල් වැඩේ ඇදුනොත්, ඔය ඩ්‍රාමා පැනල් එකේ කට්ටිය, කට්ට කාගෙන හිටපු ඕඩියන්ස් එකට ඩිනර් කන්නත් දෙයිද මන්දා. කොහොමෙන් කොහොම හරි ඩබල් දාලා හරි ෆෙස්ටිවල් තියල එවෝඩ්ස් සීන් ඉවර කරන එක නම් හොඳයි කියලයි විජේ මල්ලිගෙ අයිඩියා එක.හැබැයි පුතෝ ඕන්න දැන් තමයි නියම ගේම පටන් ගන්නෙ. ෆයිනල් අහුවෙච්ච නැති කට්ටියගෙ කම්ප්ලේන්ස් දැනටමත් කෝටියක් විතර. අරයගෙ නමට මෙයාගෙ නමට බයවෙලා සිලෙක්ෂන් කරපු ජජස්ලා, එතකොට අලුත් කට්ටියගෙ ඩ්‍රාමාස් තේරෙන්නෙ නැති, හැමදාම එකම ටයිප් එකේ ඩ්‍රාමාස් තෝරන පැනල් එකේ ඔස්තාද්ල දන්න ඩ්‍රාමා මොනවද කියල වගේප්‍රශ්න ගොඩයි. විජේ මල්ලි නම් හාවක් හූවක් කියන්නෙ නෑ ඔය ෆයිනල් සිලෙක්ට් වෙච්ච ඩ්‍රාමාස් ගැන දැන්ම. විජේ මල්ලි බලාගෙන ඉන්නෙ ඔය ෆයිනල්ස් ආපු සමහර ඩ්‍රාමාස්වලටෆයිනල් ජජ්මන්ට් එකේ දි එවෝඩ් එකක්වත් වැදුනෙ නැත්නම් මේ පැනල්ස් වලට කන්න වෙන පරිප්පුව කොහොම වෙයිද කියල හිත හිතා. මොකද ෂුවර් එකට ම ඔය ෆයිනල් ජජස්ල නම් පැනල් එකේ ජජස්ලට වඩා ඩ්‍රාමාස් ගැන යමක් කමක් දන්න ටීම් එකක් වෙයි කියල හිතෙන නිසයිවිජේ මල්ලි එහෙම කියන්නෙ.2012 – 2011 අවුරුදුවල පෙන්නපු ඩ්‍රාමාස් කොහොම වෙතත් ඒවට කට්ටිය දාගෙන තිබුණු නම් ගම් නේ නියම.ෂිහ්ඞ කියල වැඩක් නෑ. එක කාලෙක අසූ ගණන්වලනල්ලතම්බි බෝවෙන රෝගෙ හැදිල තිබුණා වගේ.නෙයිනගෙ සූදුවෙන් පටන්ගෙන, සාජන්ට් නල්ලතම්බි, චෙරියෝ සාජන්ට්, සාජන්ගෙ නැන්දම්මා වගේ නම් වැලක් එක්ක ඩ්‍රාමාස් ආවෙ ඒ කාලෙ.සාජන්ට්ගෙ නැන්දම්මල නම් තාමත් ඉන්නව වගේ.අලුත් ට්‍රෙන්ඩ් එකේ නම් ගම් නේ ලස්සන. බල්ලොත් එක්ක බෑලු, දෙය්යොත් එක්ක බෑලු, දෙය්යො නැතුව බෑලු,ඊට පස්සෙ මීයොත් එක්ක බෑලු, මීයො නැතුව බෑලු වගේ මාර හිත් වශී කරන මනමෝහනීය නාට්‍ය පෝලිමක්නේ. ඔහොම ගිහින් ගෑනුත් එක්ක බෑ. ගෑනු නැතුව බෑ වගේ ඒවත් හදල රට වටේ පෝස්ටර් ගැහුවොත් මාර ඕඩියන්ස් සපෝට් එකක් තියෙයි නේද කියලයි විජේ මල්ලි අහන්නෙ.ඩ්‍රාමා සීන් එක ඩිංගක් පැත්තකින් තියමුකෝ.පහුගිය කාලෙ සත්තු එක්ක වෙච්ච සීන්ස් මතකනේ.අර නයා ඇරපු නයි නළඟන. ක්ලබ් ඩාන්සින් ගර්ල්.අපේ මීඩියා කට්ටියට පුදුම නයෙක් නේ දාල තිබුණෙ.ඒ දවස්වල මීඩියාස්වල නිව්ස් තිබුණ ද මේ නයා නැතුව බෑ කියපු ඩාන්සින් ස්ටාර් ගැන ඇරෙන්න.නයා යවන්න ඉගෙන ගන්න කැමැති කෙනෙක් ඉන්නව නම් මේන්න නියම ටියුෂන් මාස්ටර්. නයි නළඟන.නයා කනෙන් යවලා නාහෙන් එළියට ගන්න හැටි වුණත් උගන්නයි අපි කාට කාටත්. නයි නළඟන කොහේද කියල විජේ මල්ලි අහන්නෙ නෑ.හැබැයි මනුස්ස දුවක් ඇයි මේ තරම් නයෙක් වගේසර්පයෙකුට ලව් ගැහුවෙ කියන එක නම් ප්‍රොබ්ලම්එකක්ම තමයි. නයාගෙ සීන් එක ටීවී එකෙන් කැපිලයනකොට මේන්න ඒ පාර ඌරෙකුගෙ සීන් එකක්.කට්ටිය නාට්ටියකට නම එහෙම දානව නෙවිඌරො නැතුව බෑ කියලා.හැබැයි වැඩේ සීරියස්. ඌරෙක් එක්ක නිදාගන්න අන්කල් කෙනෙක්. ඌරගෙ නම වයිරා. අන්කල්ගෙ නම පියදාස.මේ වයිරා නම් ඔයාල අපි දන්න එසේ මෙසේ සාමාන්‍ය ඌරෙක් නම් නෙවි කියන්නෙ. කොහොමද එයාගෙ ඩයට් එක?මාසෙකට කිරි පැකට් හයක්. හාල් හුණ්ඩු දෙකක බත්,මුංඇට, පරිප්පු, කව්පි එක්ක ටේස්ට්ෆුල් කෑම නැත්නම්මෑන්ස් කන්නෙ නෑ කියන්නෙ. මේ ඌරු වයිරා නම්මාර ලක් කාරයෙක්. පියදාස අන්කල්ට වයිරා නැතුව බෑලු.වයිරට පියදාස අන්කල්ව නැතුව බෑලු.එක අතකට කල්පනාකරල බලන කොට මේ එෆෙයාර් එක ගැන පුදුම වෙන්න දේකුත් නෑ. තිරිසනුන්ටත් වඩා අන්තතිරිසන් වැඩ කරන මිනිස්සු ඉන්න රටක, තමන්ට ආදරේ කරන සතෙක් හරි ඉන්නව නම්, ඌ බලා කියාගන්න එකේ තියෙන වැරැද්ද මොකක්ද? ඔහොම ගිහින් මිනිස්සුන්ගෙ ගෙවල් දොරවල් ඇතුළෙ සත්තු විතරක්නිදා ගන්න කාලයක් එයිද මන්දා?කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>01</month>
      <day>27</day>
    </date>
    <link>http://www.silumina.lk/2013/01/27/_art.asp?fn=av13012712</link>
    <topic>කොම්පියුටරයක් දැකලවත් නොතිබුණු කාලයක අපි කැලැන්ඩර් කලාවේ වෙනසක් සිදුකළා</topic>
    <author>ඉනෝකා පෙරේරා බණ්ඩාර</author>
    <content>කොම්පියුටරයක් දැකලවත් නොතිබුණු කාලයක අපි කැලැන්ඩර් කලාවේ වෙනසක් සිදුකළාඅතුල මහවලගේඅලුත් අවුරුද්ද වෙනුවෙන් දින දර්ශන හුවමාරු වෙන්න පටන් ගන්නෙ දෙසැම්බරයේ පටන්.ඒත් 2013 අවුරුද්දෙ කැලැන්ඩර තවමත් මුද්‍රණය වෙමින් පවතින බවයි අලුත්ම ආරංචිය. ලෝක විනාශයේ කසු කුසුවත් එක්ක ඇතිවූ අවිනිශ්චිතභාවය මත ඇතැම් ව්‍යාපාරික ආයතන 2013 වෙනුවෙන් සැලසුම් කළ දින දර්ශන, මුද්‍රණය නොකිරීමට තීරණය කිරීමත් දැන් ඒ අදහස වෙනස් වී ලහි ලහියේ මුද්‍රණයට ඇණැවුම් කිරීමත් ඊට හේතුව කියලයි අතුල මහවලගේ කියන්නේ.ඔහු, මීට තිස් වසරකට පෙර ශ්‍රී ලාංකේය දින දර්ශන කලාවේ විප්ලවීය වෙනසක් ඇතිකළ පෙරැළිකාර සිත්තරා.සිය වෘත්තීය කලා මාධ්‍යයේ විවිධ ඉසව් ස්පර්ශ කළ අතුල අද ප්‍රචාරණ ක්ෂේත්‍රයේ දැවැන්තයෙක්. ප්‍රචාරක මාධ්‍ය උපදේශක වරයෙක්, තිර රචකයෙක්, නිර්මාණ අධ්‍යක්ෂවරයෙක් එමතු නොව ප්‍රචාරණ කලාව හා බද්ධ වූ ලොව නවතම සංකල්පය වන, ප්‍රචාරණ සංකල්පවාදියෙක්(Conceptualist) වන අතුල හා සමඟ මේ කතා බහ, කැලැන්ඩර් කලාවේ ඔහු ලද අත්දැකීම්, සොයා ගැනීම් පිළිබඳ විමසුමක් වෙනුවෙනි.මෙරට රාමුගතව තිබූ කැලැන්ඩර් කලාව ඔබ වෙනස් කළ හැටි දැනගන්න කැමැතියි...අසූව දශකයේ මුල මෙරට දින දර්ශනවල බොහෝ විට දකින්න ලැබුණේ දේව රූප, මල් පොකුරු, පරිසර දර්ශන, සුරතල් සතුන් හෝ අතිශයින්ම ජනපි‍්‍රය නළු නිළි ඡායාරූප. දකුණු ඉන්දියානු නළු නිළි ඡායාරූපත් බහුලව තිබුණා. නිළියන්ගේ ඡායාරූප තිබුණත් බුලත් අතක් සමඟ, පහනත් සමඟ හෝ “ආයුබෝවන්” ඉරියව්වෙන් සිනහවත් සමඟ සිටින පින්තූර පමණයි. වරෙක මට දින දර්ශන පෙළක් නිර්මාණය කරන්නට අවස්ථාවක් ලැබුණු විට මට හිතුණා ඒ සම්ප්‍රදායික රාමුවෙන් මිදෙන්න. කිසිවෙක් නොහඳුනන නවක යුවතියන්ගේ ඡායාරූප යොදාගත්තේ ඒ අනුව. සාම්ප්‍රදායික ඉරියව්වලින් බැහැරව ආරාධනාත්මක බැල්මක් එන ආකාරයට ඔවුන්ව අධ්‍යක්ෂණය කළා. ඉහළ ගුණාත්මක බවක් ලැබෙන ආලෝකකරණයන් තමයි ඡායාරූපකරණයේ සිදු කළේ.පොහොර, බැටරි, ටයර්... මේ කොයි වෙළෙඳ භාණ්ඩයත් විකුණන්න යොදාගත්තෙ කාන්තාව...ඒක වුණත් බොහොම සංවරව, අප්‍රසන්න නොවන විදිහට කැලැන්ඩර් කලාව තුළ අප කර පෙන්නුවා. උදාහරණයක් කියන්නම්. වරෙක අපි බැටරි කොම්පැනියක් වෙනුවෙන් කළ කැලැන්ඩරයක නිළියගේ මුළු සිරුරම රිදී පැහැ කඩදාසිවලින් එතුවා. ජවය බලය පෙන්වන සේ ආලෝක ප්‍රයෝග භාවිත කළා.ඇගේ බැල්ම පවා තිබුණේ බලය විහිදුවන ආකාරයෙන්. මෙවැනි නවීන සංකල්ප එදා ව්‍යාපාරික ලෝකයෙත් වෙනසක් ඇතිකළා.ඒ වගේම මේ දින දර්ශනවලට විශාල අවධානයක් ලබාගන්නට හැකිවුණා. ප්‍රශංසා ගලා එන්නට පටන්ගත්තා. ඒ වගේ ම විශාල වශයෙන් විවේචනත් එල්ල වුණා. සමහර ජනමාධ්‍ය තම ප්‍රකාශනවල කවරය පවා සැරසුවේ මේ දින දර්ශනවල ඡායාරූපවලින්.කෙසේ වෙතත් මම ඒ විවේචනවලට සෘජුවම පිළිතුරු දුන්නා. දිගටම මට දින දර්ශන නිර්මාණය කරන්නට අවස්ථා ගලා එන්නට පටන් ගත්තා. කොටින්ම විවේකයක් ඉස්පාසුවක් නැති තරමට.ඒ වගේම එය අතුරු සංස්කෘතියක් බිහි කළ කාල පරිච්ඡේදයක්...ඔව්. දින දර්ශන නිසා නවක යුවතියන් රැසකට සිනමාවේ හා රූපවාහිනියේ නිළි වරම් හිමි වුණා. වෙළෙඳ දැන්වීම් නිරූපණ ක්ෂේත්‍රයටත් පිවිසෙන්නට අවස්ථා ලැබුණා.එකල මා එංගලන්තයේ, හොංකොං හි හා සිංගප්පූරුවේ”ASIA BUSINESS”  ඇතුළු විදේශ සඟරා රැසක ශ්‍රී ලාංකේය ඡායාරූප ශිල්පියා ලෙසත් කටයුතු කළා. ඊට සමගාමීවයි, “කලා”, “කුමරි”, “සරසි”, “සත්සර”, “විචිත්‍ර” පුවත්පත්වලත් විශේෂ ඡායාරූප ශිල්පියා ලෙස පිට කවර සඳහා ඡායාරූප ගත කිරීම සිදු කළේ. පුවත්පත්, සඟරාවල ශීර්ෂ පාඨ නිර්මාණය කිරීමටත් නොකඩවා දායක වුණා.මා මුලින්ම නිර්මාණය කළ ලාංඡනය ‘ඉගෙනුම’. ඒ පෞද්ගලික අධ්‍යාපන ආයතනයක් වෙනුවෙන්. ජනමාධ්‍ය ක්ෂේත්‍රයේ මුල්ම නිර්මාණය “දෙසතිය”. පසුව රාවය, ලක්බිම, ලක්හඬ, ඇතුළු ශීර්ෂ පාඨ ගණනාවක් නිර්මාණය කළා. වෙළෙඳ ප්‍රචාරක ක්ෂේත්‍රයේ දී “ජනශක්ති”, නෙස්ටොමෝල්ට්, මැක්ෆොයිල්, වර්ධන ලීසිං, වර්ධන සඳැල්ල, ස්මැක් ඇතුළු නිර්මාණ ගණනාවක් තියෙනවා.ඒ විතරක් නෙවෙයි, අසා පුරුදු ජනපි‍්‍රය ගී තනුත් ඔබ දැන්වීම් කලාවට යොදාගත්තා...ඔව්. වෙළෙඳ ප්‍රචාරණ දැන්වීමක ප්‍රකට ගීත වැලක් යොදා ගැනීමේ ප්‍රවණතාව, මා නිර්මාණය කළ රූපවාහිනී නිර්මාණ ඔස්සේ ස්ථාවර වුණා. එසේම සිනමා ශාලාවල නැවතත් ප්‍රචාරක දැන්වීම් ඇතුළත් කිරීමේ ප්‍රබෝධයක් ඇති කිරීමට මුල පුරන්නටත් මට හැකිවුණා.ඒ වගේම එකම සිදුවීම කොටස් වශයෙන් ඉදිරියට ගෙන යන දැන්වීම් කලාවක් හඳුන්වා දෙන්නටත් මට පුළුවන් වුණා. පේ‍්‍රක්ෂකයෝ බලා හිටියේ හරියට ටෙලි නාට්‍යයක ඊළඟ කොටස බලනවා වැනි කුතුහලයකින්.දැන්වීම් කලාව පෙරට එද්දි, අද කැලැන්ඩර් කලාව කොතැන ද තිබෙන්නේ...මෑත යුගයේ කැලැන්ඩර් කලාවට බොහෝ දේ එකතු වී තිබෙනවා. අලුත් පරපුරේ හොඳ දක්ෂ කැමරා ශිල්පීන්, නිර්මාණකරුවන් නිසා වෙනස් විදියේ කැලැන්ඩර් කලාවක් බිහිවෙමින් පවතිනවා. ඒ ගැන මට සතුටුයි.හැබැයි මීට අවුරුදු 30 කට උඩදී අපි කැලැන්ඩර් කලාවේ වෙනසක් ඇති කළේ, කොම්පියුටරයක් හෝ දැකවත් නැති යුගයෙක. ආලෝකකරණය, වර්ණ, ඡායාරූප මේ හැම දේටම තාක්ෂණය හා යොදා ගත්තේ ‘ඩිජිටල්’ ලංකාවට එන්න හිතලවත් නැති යුගයක.හැම වෙලාවෙම මං කැලැන්ඩරයක් නිර්මාණය කළේ, දවස් 365 ම ගෙදර බිත්තියේ මේක එපා නොවී තිබෙන්නට ඕනෙ කියන කාරණාවත් එක්ක. සමහර කැලැන්ඩර් තියෙනවා ජනවාරි මාසෙ ඉවර වෙන්නත් කලින් ගලවලා දාන්න හිතෙන. අවුරුද්දක් පුරා රැකෙන නැවුම් බව කැලැන්ඩරයක තිබිය යුතුම ගුණාංගයක් ලෙසයි මා දකින්නේ. අනික ඒ කාලෙ අපි කැලැන්ඩරයක් කළේ දවස් ගාණක් හිතලා හිතලා අපේම නිර්මාණයක් විදියට. ඒ තුළ තිබූ හැම දේම නිර්මාණශිලියි.නමුත් අද ඉන්ටනෙට් හරහා බොහොම සුළු වේලාවකින්, ලෝකයේම ප්‍රවණතා දකින්න පුළුවන්. ඒවා ‘බා’ ගන්න (Download) කරගන්න පුළුවන්. ඒ නිසා අද බිහිවන කැලැන්ඩර් කලාව තුළ, පරිපූර්ණ නිර්මාණශිලීත්වය වෙනුවට එකතු කරගත් සංකලන තත්වයන් සුලබයි.වෙනකක් තබා එදා කැලැන්ඩරයක් හැදුවම ඒවායේ තියෙන අපූර්වත්වය පිළිබඳ පත්තරවල පවා ලිපි ලියැවුණා. ගුවන් විදුලියේ කතා කළා. මිනිස්සු අතර කතාබහ ඇතිවුණා. කැලැන්ඩර් සඳහා ජාත්‍යන්තර සම්මාන තරග පවා පැවැත්වුණා. අද මේ කිසි දෙයක් නැහැ.මේ සියලු ඇගැයීම් කැලැන්ඩර් ලෝකයෙන් ඈත්ව ගිහින්.නමුත් කැලැන්ඩරය පවතිනවා. ඔය සියලු යුග සමඟ ඉදිරියට ආ මගේ කැලැන්ඩර් කලාවත් දැන් නවීන ලෝකයට අනුව වෙනස් වෙලා. හැබැයි ඒ තුළ තිබිය යුතු ගුණාත්මක බව මා සදාචාරාත්මක අයිතියක් තරමට සුරකිනවා.ඉනෝකා පෙරේරා බණ්ඩාරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>01</month>
      <day>27</day>
    </date>
    <link>http://www.silumina.lk/2013/01/27/_art.asp?fn=av13012713</link>
    <topic>ආදරය යදින ‘හෝපලු අරණ’</topic>
    <author>ඉනෝකා</author>
    <content>ආදරය යදින ‘හෝපලු අරණ’සෑම ඉරිදාවකම රාත්‍රි 8.30 ට විකාශය වන ‘හෝපලු අරණ’ ස්වර්ණවාහිනියේ දිග හැරෙන නවතම ප්‍රාසාංගික ටෙලිනාට්‍යයයි.‘හෝපලු අරණ’ යනු ඉඩෝරයට පිච්චී විනාශ වී ගිය දලු කොළ නැති ඉති පමණක් ඉතිරි වූ වනාන්තරයකි.ඒ වනාන්තරය අත දිගු කොට වැසි ඉල්ලන්නා සේ මේ කතාවේ ජීවත් වන බාල තරුණ මහලු සියලු පාත්‍ර වර්ගයා සිය ජීවිතවල ඇති දුක්ඛ දෝමනස්ස ඉවසා දරාගෙන ලෝකයටම දෑත් දිගු කොට ආදරය යදිති.සුදු අධිරාජ්‍යවාදීන්ගේ ආගමනයෙන් ජනිත වූ ඔවුන්ගේ පරපුරකින් පැවත එන වලව්කාර පවුලක් පිළිබඳ කතාවක් වූ මෙහි ඒ පවුලේ දෙමව්පියන් සහ දේපළ ද අහිමිව කුරිරු සමාජයකට ඔහේ අතෑරෙන සුරූපී යුවතියක ප්‍රධානකොට කතාව ගලා යයි.දෙමව්පිය දූ දරු සබඳතා දුර්වලව ගිලිහී ගිය කල්හි අන්‍යෝන්‍ය බැඳීම වියුක්තව අතිශය ඛේදනීය ඉරණමකට මුහුණපෑමට දරුවන්ට සිදුවේ. එසේ වූ කල මාපියන්ගෙන් අතෑරෙන දරුවන් සමාජයේ තනිව මුහුණ දෙන ගැටලු අතිශය සංකීර්ණය. මේ සංවේදී කාරණා පදනම් කරගත් රූප පෙළහරක් සේ මෙම ටෙලිනාට්‍යය හැඳින්වීම වරදක් නොවේ.ජලය හැම විටෙකම එය බහාලන බඳුන්වල හැඩය ගන්නා සේ, දරුවන් ද තම දෙමව්පියන්ගේ හැඩය ගන්නට උත්සාහ කරන බවත් ඔවුන් සිය වැඩිහිටියන්ගේ ආදරය හෝ අනාදරය තුළ තම ජීවිත සොඳුරු හෝ අඳුරු ඉරණම් කරා රැගෙන යන අන්දමත් ඉතා සංවේදීව ඉදිරිපත් කිරීම, ‘හෝපලු අරණේ’ විශේෂත්වයයි.හිච්චි, වෝල්ටර්, පාඨලී, මාර්තා, එතනි, ඇන්ටො, සේරම්, සැන්ඩ්‍රා, මලී,, බණ්ඩි, සෙබස්තියන්, ඇග්නස්, සුවඳී, නානා, තිලකා, බ්‍රයන්, බොංගො සරා, මීකිරප්පු, වැනි චරිත ගණනාවක් ‘හෝපලු අරණේදී’ ඔබ හමුවීමට නියමිත ය.නීතිය හා ජනසන්නිවේදනය පිළිබඳ උපාධි ධාරිනියක්, ග්‍රන්ථ කතුවරියක්, තිර රචිකාවියක්, ටෙලිනාට්‍ය හා වාර්තාමය චිත්‍රපට අධ්‍යක්ෂිකාවක් වන තුෂාරි අබේසේකරගේ තිර රචනයෙන් හා අධ්‍යක්ෂණයෙන් නිර්මාණය වී ඇති ‘හෝපලු අරණේ’ රොෂාන් රවින්ද්‍ර, උද්දික ප්‍රේමරත්න, තාරුකා වන්නිආරච්චි, රෙබෙකා නිර්මලී, දමයන්ති ෆොන්සේකා, ලූෂන් බුලත්සිංහල, ජනක කුඹුකගේ, චමිලා පීරිස්, නිල්මිණි බුවනෙක, ජගත් බෙනරගම, තිස්ස බණ්ඩාරනායක, කුමුදු අධිකාරි, සුදාරා, හර්ෂ වැනි රංග ශිල්පීහු රැසක් චරිත මවති.ඉනෝකාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>01</month>
      <day>27</day>
    </date>
    <link>http://www.silumina.lk/2013/01/27/_art.asp?fn=av13012714</link>
    <topic>ළමා ගීත එකතුවක් කළේ සමාජ සද්කාරයක් ලෙසයි</topic>
    <author>ජෝජ් රොබ්සන් ද සිල්වා</author>
    <content>ළමා ගීත එකතුවක් කළේ සමාජ සද්කාරයක් ලෙසයි- කීර්ති පැස්කුවල්අපේ සංගීත ක්ෂේත්‍රයේ ළයාන්විතයා වන කීර්ති පැස්කුවල් සිය උපන් දිනය යෙදෙන සෑම ජනවාරි 29 වැනිදාවකදී ම සංගීතයට සම්බන්ධ කිසියම් සමාජ සද්කාරයක නියැළෙයි. ලබන 29 වැනිදා ද සමාජ සද්කාරයක් ලෙස කීර්ති “නිල් ආකාසේ” නමින් ළමා ගීත ඇල්බමයක් එළිදැක්වීමට කටයුතු සූදානම් කර ඇති අතර ඒ නිමිත්තෙන් මෙවර “ස්වර වර්ණ” වර්ණ ගන්වන්නට අපි ඔහුට ආරාධනා කරමු.නිල් ආකාසේ සඳ පායලා රන් තැටියක් වාගෙ දිලෙනවා දිදි දිලි නිවෙනවා නිවි නිවි දිලෙනවා රන්තරු රෑ අහසෙ බැබලෙනවා...!  (පද - උපුල් පෙරේරා)“මම මගේ හැම උපන් දිනයකදී ම සංගීතය හා සම්බන්ධව සමාජයට සද්කාරයක් කරනවා. උදාහරණයකට සුනාමිය සිදු වූ අවස්ථාවේ දී අවතැන් වූවන් වෙනුවෙන් ගීත ප්‍රසංගයක් පැවැත්වූවා හා සමානව. මෙවර අපේ ළමා පරපුර වෙනුවෙන් ළමා ගීත එකතුවක් කරන්න ඕනෑ කියා හිතුණා. ‘නිල් ආකාසේ’ නමින් ලබන වැනිදා සවස මගේ මේ ළමා ගීත ඇල්බමය කෝට්ටේ පාගොඩ පාරේ ආනන්ද බාලිකා මාවතේ පිහිටි ශ්‍රී වජිර ළමා නිවාසයේ දී මවුපියන් අහිමි දරුවන් එකසිය විස්සක් ඉදිරියේ දී එළිදක්වනවා.”ඔබේ ළමා ගීත එකතුව සමාජ සද්කාරයක් වෙන්නේ කෙසේ ද...?වර්තමාන ළමා පරපුරට අහන්න ගයන්න ඔවුන්ට දැනෙන සුදුසු ළමා ගීත නැහැ. අද ළමයින් අහන්නේ ගයන්නේ වැඩිහිටියන්ගේ ගීත. ඒ නිසා ළමා මනසට උචිත ගී සංකල්පනා මෙන්ම ඔවුන්ට ගයන්න පුළුවන් තනු නිර්මාණ සහිත ළමා ගීත ඔවුන් වෙනුවෙන් නිර්මාණය කර ඉදිරිපත් කිරීම සමාජ සද්කාරයක් කියා මං විශ්වාස කරනවා. මෙවැනි ළමා ගීත ඇල්බමයකින් ආර්ථික වාසි බලාපොරොත්තු වෙන්න බැහැ. එහෙත් අපේ ළමා පරපුර වෙනුවෙන් මෙවැනි නිර්මාණ කර දීම වැඩිහිටි අපගේ වගකීමයි. මා මගේ පළමු ගීත කැසට් පටයේත් ළමා ගීතයක් ඇතුළත් කළා. ඉන්පසු සමබරතාව රැක ගනිමින් මගේ හැම ගීත කැසට් පටයකදී ම ළමා ගීතයක් බැගින් ඇතුළත් කළා. අද ළමයින් වෙනුවෙන් ළමා ගී නිර්මාණ වීම අවම මට්ටමක පවතින නිසා ම මට හිතුණා මෙවැනි ගීත තැටියක් ම කළ යුතුයි කියලා. මෙහි මගෙන් ගායනය හා වාදනය හදාරන ළමා ගායක ගායිකාවන් සමඟ මා ගැයූ ළමා ගී දාහතක් ඇතුළත් වෙනවා.”ඔබේ දියණියන් දෙදෙනා සමඟ ගයන ගීතයකුත් මේ ගීත එකතුවේ ඇතුළත් වෙනවා නේද...?ඔව්. මගේ නටාලියා සහ චාරුණි දියණියන් සමඟ මා ගයන ‘දුවේ බලන්නකෝ’ ගීතයත් මෙහි ඇතුළත් වෙනවා. තරු මල් ඇතුළු පරිසරය, සෞන්දර්ය, මවුපිය සෙනෙහස තේමා කරගෙන ආදර්ශයක් පණිවිඩයක් ගෙන දීමට හැකි ලෙස තමයි සියලුම ගී නිර්මාණය කර තියෙන්නේ. බහ තෝරන වයස අවුරුදු තුනේ සිට නවය, දහය අතර ළමයින්ගේ රසවින්දනය පිණිස මෙම ගීත යොමු කිරීම වැදගත් සද්කාරයක් වේවි. ඉදිරියේදී මෙම ගීත සඳහා රූප රචනා කර ඩී වී ඩී එළිදැක්වීමටත් මම බලාපොරොත්තු වෙනවා. මොකද කලකට ඉහත මා කාටූන් සහිතව ඉදිරිපත් කළ පැරැණි ළමා ගී එකතුව සාර්ථක වූ නිසා මෙම ගීතත් රූප රචනා සමඟ ඉදිරිපත් කළොත් ළමයින් අතර වැඩි භාවිතයක් වෙයි.ඔබේ උපන් දිනය දා තවත් සමාජ සද්කාරයක් සිදු කෙරෙනවා නේද...?හැම වසරකම මා නිකුත් කරන ‘ඉධදඪජ දුරකථන නාමාවලිය’ ඇතුළත් දිනපොතත් එදින ශ්‍රී වජිර ළමා නිවෙසේදී ම එළිදක්වනවා. අපේ සංගීත ක්ෂේත්‍රයේ සංගීත අධ්‍යක්ෂ, වාදන, ගායන, ගී පද රචක, ශබ්ද පරිපාලන, නිවේදන, ගුවන් විදුලි, රූපවාහිනී වැනි විද්‍යුත් මාධ්‍ය ආදි සියලුම අංශ නියෝජනය වන පරිදි සහෘද කලාකරුවන් සහ කලාකාරිනියන්ගේ දුරකථන අංක මෙම පොතට ඇතුළත් කර තිබෙන හෙයින් බොහෝ පිරිසකට මෙය ප්‍රයෝජනවත් වී ඇති බව අහන්න ලැබෙනවා. ඒ පිළිබඳ මා නිහතමානීව සතුටු වෙනවා. මා පෝෂණය කරන කලා ක්ෂේත්‍රයට මගෙන් සිදු කෙරෙන ඉතාම සුළු මෙහෙවරක් ලෙස මෙම දුරකථන නාමාවලිය හා දිනපොත නිකුත් කිරීම මම ඉතා කැමැත්තෙන් හා කැපවීමෙන් දිගට ම කරගෙන යනවා.ඔබ අවුරුදු හතරක් ම විනිසුරුවරයකු ලෙස කටයුතු කළ ‘ඩ්‍රීම් ස්ටාර්’ වැඩ සටහන ගැනත් කතා කරමු.අවුරුදු හතරක් ම එක දිගට ම ලංකාවේ මෙවැනි රියැලිටි වැඩ සටහනක විනිසුරුවරයකු ලෙස කටයුතු කර ඇත්තේ මා පමණක් ම විය යුතුයි. ‘ඩ්‍රීම් ස්ටාර්ස්’ වැඩ සටහන ඊට සහභාගි වූ නවක ගායක ගායිකාවන් සමඟ ඔවුන්ගේ සිනා කඳුළු අතරමැද සංවේදී වූත් ආස්වාදනීය වූත් වැඩ සටහනක් වූ බවයි මගේ හැඟීම. ඒ වගේ ම මෙමඟින් නව පරපුරට තමන්ගේ හැකියාව උරගා බලන්න අවස්ථා ලැබීම මම අගය කරනවා.වත්මන් සංගීත ක්ෂේත්‍රයේ නව ප්‍රවණතා ඔබ දකින්නේ කොහොම ද?අද නව ආරක ගීත රැල්ලක් මාධ්‍ය හරහා ප්‍රචාරය වෙනවා. එමෙන්ම ආදායම අධික නිසා ඇතැම් පිරිස් එවැනි ගී නිර්මාණය කරනවා. විශේෂයෙන් මෙම රැල්ලේ ගීත ‘රිංගින් ටෝන්ස්’ සමඟ සීමා සහිත කාලයක් පවතිනවා. ඉන්පසු නෑසී යනවා. හොර ගී තැටි වෙළෙදුන් නිසා නිෂ්පාදකයින් ගී තැටි නිෂ්පාදන නවත්තලා. නිසි ක්‍රමවේදයක් නැති නිසා හොර ගී තැටි වෙළෙඳුන් මෙල්ල කරන්න බැරිවෙලා තියෙනවා තවමත්. ඒත් කලාකරුවෙකු ලෙස මා යම් තාක් දුරට කරගෙන යනවා මගේ ගී නිර්මාණ කටයුතු දිගට ම. රස තියෙන දේ රසික රසිකාවියන් කොහේ තිබුණත් සොයා තෝරා බේරා ගන්නවා කියා මම විශ්වාස කරනවා. ඒ නිසා මොන බාධක ආවත් මගේ නිර්මාණ කටයුතු නොකඩවා ම කරගෙන යන්න මං තීරණය කරගෙන ඉන්නවා.ඔබේ ඒක පුද්ගල ගීත ප්‍රසංගයට මොකද වුණේ...?දැන් දෙවරක්ම මගේ ප්‍රසංගය කල් දාන්න වුණා. එයට විශේෂ හේතුවකුත් තියෙනවා. ඒ - මගේ රුචිකත්වය පිළිබඳ හේතුවක්. බණ්ඩාරනායක සම්මන්ත්‍රණ ශාලාවේ මගේ ප්‍රසංගය පවත්වන්න තමයි මගේ වැඩි රුචිකත්වය තියෙන්නේ. මට හුරු පුරුදු බවක් දැනෙනවා එහි ප්‍රසංගයක් පවත්වද්දී. ඉතින් එහි අලුත්වැඩියා කටයුතු කරගෙන යාම නිසා තමයි මගේ ප්‍රසංගය කල් දාන්න වුණේ. ඒත් මේ අවුරුද්දේ අවසානයට පෙර මගේ ගීත ප්‍රසංගය මම පවත්වනවා. එදාට මගේ අලුත්ම ගීත තැටියක් එළිදක්වනවා. දැනට එහි ගීත අටක නිර්මාණ කටයුතු කරගෙන යනවා. ඉන් ‘රෑ අහස පුරා’ (පාතිමා) සහ ‘පිබිදෙන්න වෙර දරන තාරකා’ යන ගීත දෙක මේ දිනවල විද්‍යුත් මාධ්‍යවලට ප්‍රචාරක කටයුතු කිරීම පිණිස බාර දී තිබෙනවා.ජෝජ් රොබ්සන් ද සිල්වාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>01</month>
      <day>27</day>
    </date>
    <link>http://www.silumina.lk/2013/01/27/_art.asp?fn=av13012715</link>
    <topic>ආදරේ කුමරි ඔබයි සතුටද සුසුමද ඔබමයි</topic>
    <author>ජෝජ් රොබිසන් ද සිල්වා</author>
    <content>ආදරේ කුමරි ඔබයි සතුටද සුසුමද ඔබමයිගහකොළ මල් ගල් ගැසී බලා සිටිනවා යුක්තිය යුතුකම් සොයා ඇය පියඹනවා සුජාත දියණියත් ඔබයි මේ බිම ඔබගෙයි සැඟව සිනා සෙනු මැන හසරැල්ලද තහනම් ඊතලේ යුක්තිය නෑ යුක්තිය යුතුකම ඔබමයි මේ පොළෝ තලේ ඔබයි සුජාත දියණිආදරේ කුමරි ඔබයි සතුටද සුසුමද ඔබමයි මේ පොළෝ තලේ උපන් සුජාත දියණි* පද රචනය : අතුල රන්සිරිලාල් * සංගීතය : නුවන් සමරසිංහ * ගායනය : ඇන්ජලින් ද ලැනරෝල් ගුණතිලක‘ටයිටස් තොටවත්තයන්ගේ පටන් අපේ කතා කලාවේ ක්‍රමයක් තිබෙනවා - විදේශීය ඕනෑම කතාංගයක් ලංකාවේ හැටියට ප්‍රතිනිර්මාණය කරන. ‘දොස්තර හොඳ හිත’ සහ ‘කූඹිච්චී’ සිට අපි අපේ දරුවන්ට ගුණ සුවඳ සහ නැණ සුවඳ බෙදා දෙන්නේ එහෙමයි. ‘සුජාත දියණිය’ කතාංගයත් රූප සංස්කරණයෙන් සහ දෙබස් කැවීම්වලදී අපේ රට සංස්කෘතියට ගැළපෙන අයුරු ප්‍රතිනිර්මාණය කළා. මෙම කතාංගයට ‘සුජාති දියණිය’ නම යෙදුවෙත් තේමා ගීතය වන ‘ගහ කොළ මල්’ ඇතුළු ගීත සියල්ලම පද රචනා කළේත් මා විසින්මයි.”ඔහු - අතුල රන්සිරිලාල් ය. අතුල වෘත්තියෙන් ජාතික රූපවාහිනියේ හඬ කැවීම් ඒකකයේ අධ්‍යක්ෂවරයා ය. මෙරට කාටුන් වැඩසටහන් වැඩි ගණනක ගී පද රචනය කළ අතුල රූප සංස්කරණයෙන්, දෙබස් කැවීම්, ගී පද රචනයෙන් දායක වූ “ඥාන කතා මල්ලී” – “වලස් මාමා” – “දඟර වලිග ලප වානර” – “අතුරු මිතුරු” වැනි කාටූන් වැඩසටහන් ළමා සිත් දිනූ ඒවායින් කිහිපයක් වන අතර “රොබින්සන් අන්දරය” කතාංගය ද අමතක කළ නොහැකිය. අයිවෝ ඩෙනිස්, ආචාර්ය වික්ටර් රත්නායක, අබේවර්ධන බාලසූරිය, නිරංජලා සරෝජිනී, අමරසිරි මුණසිංහ, රූපා ඉන්දුමතී, යමුනා විනෝදනී, රංජන් වනිගරත්න, ජයන්ත රත්නායක, ශෂිකා නිසංසලා වැනි ගායක ගායිකාවන් විසින් ගැයූ ගී සංකල්පනා රැසක ද හිමිකරු වන අතුල සෑම තරාතිරමකම ප්‍රේක්ෂකයින් අතර වර්තමානයේ ජනපි‍්‍රයව ඇති “සුජාත දියණිය” කතාංගයේ “ගහකොළ මල්” – “ගින්නෙන් දැවී” සහ “හස පිපිරිලා” ගීත නිර්මාණය වූ අයුරු “ගී මිහිරට” පැවසුවේ මෙලෙසින්ය.අතුල රන්සිරිලාල්”මුලින්ම කියන්න කාරණයක් තියෙනවා. ඒ – මම මේ කතාංගයට “සුජාත දියණිය” නම යෙදූ අයුරුයි. අයි.ඇම්.ආර්.ඒ. ඊරියගොල්ල විසින් රචිත ගීතයක යෙදුමක් තිබෙනවා ‘සැම දන මන දිනූ සුජාත ධරණී’ යනුවෙන්. එහි ‘සුජාත’ නම් පදයට මං බොහොම ආදරෙයි. එහි අර්ථවත් රසයක් මට හැඟුණා. ’jewel in the palace’ නම් මෙම කොරියානු කතාංගයේ වීරවරිය වන්නේ දෙමව්පියන් අහිමි වී සමාජයේ විවිධ අසාධාරණකම් වලට කුඩා දැරියක කාලයේ දී පටන් මුහුණ දී ජීවිතය ජය ගන්නා දියණියෙකුයි. (‘චංගුමී’) එම නිසා මුල් පිටපතේ නමේ අර්ථය වන්නේ ‘මාළිගයේ මැණික’ වුවත් ඊට වඩා මෙයට උචිත නමක් යෙදීමට මට ඕනෑ වුණා. ඒ අනුව මං ආසා කළ ‘සුජාත’ වචනයට ‘දියණිය’ වචනය එකතු කරලා ‘සුජාත දියණිය’ යනුවෙන් යෙදුවා.”මෙහි පිටපත කියවද්දී සහ රූප රාමු නරඹද්දී කතා රචකයා සහ අධ්‍යක්ෂවරයා එක් සිදුවීමක් තුළ අනපේක්ෂිත අයුරින් සිද්ධි රාශියක් පෙළ ගස්වමින් ප්‍රධාන චරිතය වන ‘චංගුමී’ කේන්ද්‍ර කරගෙන කුතුහලය මුසුවන ලෙසින් මෙම කතාංගය ඉදිරිපත් කර තිබුණු නිසා මගේ සිත මෙම කතාංගයට වඩා සංවේදී වුණා. සමහර අවස්ථාවලදී නොදැනීම ඇස් කඳුළින් තෙත් වෙන තරමට සිත කම්පනය කෙරුණා. මුළු කතා පද්ධතියම රස විඳලා තමයි ගීත ලියන්න ගත්තේ.””තේමා ගීතයේ (‘ගහකොළ මල්’) සංකල්පනාවට කේන්ද්‍ර වී ඇත්තේ ප්‍රධාන චරිතය වන ‘චංගුමී’ පිළිබඳවයි. මෙම කතාංගයේ සිදුවන ඇතැම් අනුවේදනීය සිද්ධී දෙස ගහකොළ මල් පවා ගල් ගැසී බලා සිටිනවා. ඒ අතර යුක්තිය සොයා ඇය වෙහෙසෙනවා. ගල් ගැසී බලා සිටින ගහකොළ මල් අතරින් තමා ඇය ගමන් කරන්නේ. මෙම ගීතයේ ‘ඊතලය’ යන වචනය යොදා ගත්තේ මාළිගයේ තිබෙන ‘බලය’ පිළිබඳ පවසන්නයි. ‘ඊතලයේ යුක්තිය නැහැ’ යෙදුමෙන් මාළිගයේ යුක්තිය නොමැති බව පැවසෙනවා. චංගුමීට යුක්තිය සොයා දිනාගන්න සිදුවෙලා තියෙන්නේ එවැනි පසුබිමකයි.ඇයට හිනාවෙන්න තහනම්. විරුද්ධවාදීන් බලා ඉන්නවා ඇයව වරදකට අසුකර දඬුවම් ලබා දෙන්න. ඒ නිසා ‘සැඟව සිනාසෙන්න’ සිදුවෙලා තිබෙනවා චංගුමීට. විශේෂයෙන්ම කුඩා ළමයි මේ හැම වචනයක්ම ග්‍රහණය කර ගන්න හින්දා පවුලේ සැමට එක්ව හිඳ විඳින්න පුළුවන් අයුරින් මෙහි පද රචනය කිරීමට මා වගබලා ගත්තා. අද මේ ගීතය ළමයින් අතර බෙහෙවින්ම ජනපි‍්‍රයයි. ගායනයෙන් ඇන්ජලින් මෙන්ම සංගීතයෙන් නුවන් ද මේ ගීතයට සිය හැකියාවන්ගෙන් සාධාරණය ඉටු කළා කියා මට හැඟෙනවා.”ජෝජ් රොබිසන් ද සිල්වාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>01</month>
      <day>27</day>
    </date>
    <link>http://www.silumina.lk/2013/01/27/_art.asp?fn=av13012720</link>
    <topic>මම ජනප්‍රිය වුණේ පරණ සින්දුවලින් තමයි</topic>
    <author>ටානියා මෝසස්</author>
    <content>මම ජනප්‍රිය වුණේ පරණ සින්දුවලින් තමයිඅමිලා නදිශානිඅමිලා නදිශානි, සුපිරි තරු මාවතෙන් ගායන ක්ෂේත්‍රයට පා තැබු තවත් සුපිරි තරුවක්. විවිධ රිද්ම යටතේ සිය නිර්මාණ බිහි කිරීමට කැමැත්තක් දක්වන ඇයගේ නවතම ගීය වන්නේ ඔබ දන්නවාද දන්නේ නෑ... ගීතයයි. මේ ගීතය තමාගෙත් පි‍්‍රයතම ගීතය බවයි අමිලා අප සමඟ පිළිසඳරට එකතු වෙමින් පැවසුවා. ඔබ දන්නවාද දන්නේ නෑ මං ආදරේ කළා සිතින් කියා ඔබ මා ළඟින් තියා මං ආදරෙයි කියා කියන්නේ කෙසේදෝ දන්නෙ නෑ සිතුම් සිතේ තදකරන් පැතුම් මල් ගොඩක් පොදි බැඳන් දුටුදා ඉඳන් හදේ බැඳි ආදරේ රසේ ඔබට කීවේ නෑ ඔබට තව කීවේ නෑ ඔබ දන්නවාද... හැඟුම් දැන් හුඟක් දුර ගිහින් සිතින් වෙන් කරන් බැරි තරම් නොකියූ වදන් මෙසේ නොකියා ඉඳිම් කෙසේ සිත ඉවසන්නෙ නෑ සිතට ඉවසන්න බෑ ඔබ දන්නවාද.... පද රචනය – නන්දන වික්‍රමගේ සංගීතය - මේනක ගායනය – අමිලා නදීශානි අමිලා මේ ගීය නිර්මාණය වුණේ කොහොම ද?70 දශකයේ බිහි වුණු ගීත හා ඒ සංගීත ආරෙක ගීයක් ගායනා කරන්න මට කැමැත්තත් තිබුණා. ඉතින් මගේ ඒ කැමැත්ත තේජා අයියාට තේජා ඉද්දමල්ගොඩ කියපු වෙලාවේ තමයි එයා මට මේ ගීතය දුන්නේ. මේක මම වෙනුවෙන්ම නිර්මාණය කළ ගීතයක් නෙමෙයි. මේ ගීතය එයා ළඟ තිබුණු ගීතයක්. මට ඕනේ කිව්වාම එයා මට ඒ ගීතය දුන්නා ගායනා කරන්න. මේක ආදර ගීතයක් පද රචනය කළේ නන්දන වික්‍රමගේ සංගීතය තමයි තේජා ඉද්දමල්ගොඩ.මේ ගීතය ඔබ ගැයූ ගීත අතරින් ඔබ වඩාත් පි‍්‍රයකරන ගීතය බවට පත්වීමට විශේෂ හේතුවක් තිබෙනවා ද?මේ ගීතය මම බලාපොරොත්තු වුණු අයුරේ ගීතයක් බොළඳ නැති සරල වචන පෙළක් තිබෙන ඉතාමත්ම ලස්සන ගීතයක් ලෙසයි මම දකින්නේ. මගේ රසිකයන් පවා වඩාත් පි‍්‍රය කරන්නේ මේ ගීතයට බව ප්‍රසංග වේදිකාවේදී මම අනන්තවත් දැකලා තිබෙනවා. මම මේ ගීය ගායනා කරනකොට ඔවුන් නිහඬ වෙනවා. ඒ කියන්නේ එයාල මේ ගීතය හොඳින් රසවිඳින බවයි.අමිලා ක්ෂේත්‍රයට ඇවිත් එතරම් කාලයක් නැහැ. මේ වන විට ඔබේ ගීත කීයක් නිර්මාණය වී තිබෙනවා ද?35 - 40 විතර. මේ අතරින් වැඩියෙන්ම ජනපි‍්‍රය වුණේ ඔබ දන්නවාද, හිතුවක්කාර මනමාලී, රෑ සඳ යහනේ වැනි ගීතයි.කොතරම් නිර්මාණ තිබුණත් අමිලාගේ ජනපි‍්‍රයත්වය රඳා පැවතුණේ පැරණි ගීත මත යැයි මා කීවොත්...මම ජනපි‍්‍රය වුණේ පැරණි ගීත ගායනා කරලා තමයි. ඒ අදහසට මම එකඟයි. නමුත් මම පෙර සඳහන් කළා වගේ මගේ ගීත ඉල්ලන ඒවාට ආදරය කරන රසික පිරිසක් මා වටා සිටිනවා.එක්තරා ප්‍රවීණ ගායිකාවකගේ ගීත ඇගේ අවසරයකින් තොරව ඔබ ගායනා කරන බවට ක්ෂේත්‍රයට පැමිණි කාලයේ සිටම ඔබට චෝදනාවක් තිබෙනවා?ඔව්. එහෙම චෝදනාවක් තවමත් තිබෙනවා තමයි. තරගාවලිය අතරේදී මට ඒ ගීත ගායනා කරන්න වුණා. ඒ ගීත තුළින් තමයි මම ජනපි‍්‍රය වුණේ. මේ වන විට බොහෝ වෙලාවට මගේ ගීත පමණක්ම ගායනා කරන්නට මම වග බලා ගන්නවා.නමුත් තරගයේදී ගායනා කළ ගීත තවමත් මගෙන් ඉල්ලනවා. ඇතැම් විට ප්‍රසංගවලට සහභාගි වෙන අවස්ථාවල ද ඒ සංගීත කණ්ඩායම් පවා වාදනය කරන්නේ පැරණි ගීතයක සංගීතයයි. ඉතින් මට ඒවා ගායනා කරන්න වෙනවා. නිදසුනක් කීවොත් ‘මඩේ ලගින තාරාවන්’ ගීතය ගායනා කරන්නේ නැතිව ප්‍රසංග වේදිකාවෙන් සමුගන්න නොදෙන වාර අනන්තයි.ඉතින් මට ඒ ගීතය ගායනා කරන්න වෙනවා. හැබැයි අද වෙනතුරු අනුලා බුලත්සිංහල මහත්මියවත් මර්සි එදිරිසිංහ මහත්මියවත් මට කිසිම දෙයක් කියලා නැහැ.පැරණි ගීත ගායනා කර ඊට ඔබ විශාල මුදලක් අය කරනවා ය යන චෝදනාවත් ඔබට තිබෙනවා?මම එහෙම අසාධාරණ මුදලක් නම් අය කරලා නැහැ. එසේ කරනවානම් මට මෙතරම් ප්‍රසංග ප්‍රමාණයක් ලැබෙන්නෙ නැහැනේ.ක්ෂේත්‍රයේ ප්‍රවීණයන්ගේ සහාය ඔබට ලැබෙනවා ද?මේ ක්ෂේත්‍රය මම හිතන්නේ කලා පවුලක් ලෙසයි. ඉතින් මේ පවුලේ වැඩිහිටියන්ගේ සහෝදර සහෝදරියන්ගේ සහයෝගය වගේම ආශිර්වාදයත් මට නොඅඩුව ලැබෙනවා.අමිලා රංගනයට පිවිසුණේ කෙසේ ද?තරගාවලිය අතරතුරේදීත් මට චිත්‍රපට කිහිපයකට ආරාධනා ලැබුණා. ඒත් ඒ කාලයේ දී මම ඒවා ප්‍රතික්ෂේප කරා. පසුව ටෙලි නාට්‍ය කිහිපයකට ආරාධනා ලැබුණු නිසාත් රංගනයට මගෙත් කැමැත්තක් තිබුණු නිසාත් මම ඒවාට දායක වුණා. ඒවා තුළින් මට රඟපාන්න පුළුවන් ද කියලා උත්සාහ කරලා බැලුවා.මෑතකදී රංගනයෙන් දායක වූ නිර්මාණ තිබෙනවා ද?පසුගිය කාලයේ ජයනාත් ගුණවර්ධනගේ ‘පරාවර්තන’ චිත්‍රපටයට සම්බන්ධ වුණා. ඒ වගේම චන්ද්‍රරත්න මාපිටිගමගේ ‘සුළිය’ නමැති ටෙලි නාට්‍යයේ ළමා නිවෙසක හැදි වැඩෙමින් ළමා නිවාසේ දරුවන්ට සංගීතය කියාදෙන තරුණියකගේ චරිතයකටත් පණ පොවනවා. මම මෙතෙක් දායක වුණු නිර්මාණ සාමාන්‍ය චරිත තමයි මට ලැබුණේ. නමුත් මම කැමැති ඊට වඩා යමක් කරන්න පුළුවන්, ආදර්ශවත් චරිතයන්ට රංගනයෙන් දායක වෙන්න.ඔබේ නිර්මාණ එකතුවක් එළිදක්වන්න අදහසක් නැද්ද?නව ගීත බොහෝමයක් මේ වන විටත් නිර්මාණය කරලා තිබෙනවා. නමුත් ඔබ අසන්නේ මගේ ගීත ඇතුළත් සී ඩී තැටියක් එළිදැක්වීමනම්, එය දැන් නිශ්ඵල කාර්යයක් ලෙසයි මම දකින්නේ. මොකද අප කරන ඕනෑම නිර්මාණයක් අද වෙනකොට අන්තර්ජාලය හරහා ඩවුන්ලෝඩ් කරගන්න පුළුවන්. ඒ නිසා සී ඩී එකක් මිලදී ගැනීමේ ප්‍රවණතාව අඩුයි. මගේ නිර්මාණ අතුරින් හොඳම නිර්මාණ එකතු කරලා ප්‍රසංගයක් පවත්වා ඒ ඩී වී ඩී තැටිය එළිදක්වන්න බලාපොරොත්තුවක් තිබෙනවා.ටානියා මෝසස්  කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>01</month>
      <day>27</day>
    </date>
    <link>http://www.silumina.lk/2013/01/27/_art.asp?fn=av13012721</link>
    <topic>ඒ කාලේ අපි ෂූටිං ගියේ ගුවන් යානයෙන්</topic>
    <author>තුෂාරි වික්‍රමසිංහ ඡායාරූපය - දුෂ්මන්ත මායාදුන්නේ</author>
    <content>ඒ කාලේ අපි ෂූටිං ගියේ ගුවන් යානයෙන්විමලදාස පෙරේරාමා ඉන්නෙ අන්ධකාරේ දැන් ඉවසන්න බෑ මේ තරම්... ආදරේ සෑම දා වුණා සුන් විඳගන්න වේදනාව පෙම්... (ගායනය : එච්.ආර්. ජෝතිපාල) පුන්සඳ හිනැහෙන්නේ වන මල් පිබිදෙන්නේ... ලස්සන ඔබෙ මුහුණේ... දැක්කම නොවැ මැණිකේ...(ගායනය : රුක්මණී දේවී සමඟ සී.ටී. ප්‍රනාන්දු)සිතේ ඇතිවන විරහ වේදනාවක දී මෙන් ම නොනිමි සතුටකදීත් ඔහු ලියූ මෙවැනි ගීත අප මුවින් මිමිණෙන්නේ නිරායාසයෙනි.ඒ මෙම ගීත මුල්වරට ඇසූ දා පටන් මිය යන තුරුම අප හදවතේ කොතැනක හෝ ඒ මිහිර පිළිබඳ මතකය නිදන්ව ඇති නිසාය.මෙවැනි ගී පබැඳුම් ගණනාවක හිමිකරු ප්‍රවීණ කලාකරු විමලදාස පෙරේරායි. විමලදාස පෙරේරා නාමය ගීත කලාවේත් සිහෙල සිනමා ඉතිහාසයේත් එක්තරා පරිච්ඡේදයක ජනපි‍්‍රයත්වයේ හිණිපෙත්තට ම නැඟි නාමයකි.“මුලින්ම මම පුවත්පත් කලාවේදියෙක්. ඒ කාලේ ‘විනෝදය’, ‘තාරකා’ කියලා සිනමා පුවත්පත් තිබුණා. මේ පුවත්පත්වල විශේෂාංග ලේඛකයෙක් විදිහට කටයුතු කරන්න මට අවස්ථාව උදාවුණා.පසු කලෙක ‘තාරකා’ පුවත්පතේ ප්‍රධාන කර්තෘ විදිහට වැඩ බලන්නත් මට සිදුවුණා. ඒ කාලෙදිම ගුවන්විදුලියේ බාහිර වැඩසටහන් නිෂ්පාදකවරයෙක් විදිහටත් මම වැඩ කළා. මම නිපදවූ ‘ගීතාංජලී’, ‘එඩීගෙන් අහන්න’, ‘සුහද පැතුම්’, ‘සතියේ මනාලිය’ වගේ වැඩසටහන් රසිකයන් අතර හුඟාක් ජනපි‍්‍රය වුණා.ඇත්තට ම හරිම රසවත් හරිම සුන්දර අතීතයක්. එවැනි අතීතයක් ගැන කතා කරන්න ලැබීමත් සතුටක්. චිත්‍රපට 7 ක් මම අධ්‍යක්‍ෂණය කළා. මම තනිවම අධ්‍යක්‍ෂණය කරමින් නිෂ්පාදනය කළ චිත්‍රපට තමයි ‘සමනල කුමරියෝ’, ‘අපි කවදත් සූරයෝ’, ‘පොඩි නංගී’, ‘සැණකෙළිය’. මේ සෑම චිත්‍රපටයකටම දායක වුණේ එවකට ලංකාවේ හිටපු ජනපි‍්‍රයතම ප්‍රවීණ නළු නිළියන්.‘අපි කවදත් සූරයෝ’ලංකාවේ පළවැනි වතාවට නළු නිළියන්ව රූගත කිරීම්වලට ගුවන් යානයෙන් අරගෙන ගියේ මම. ඒ වගේම ලංකාවේ නළු නිළියන් යොදාගෙන ක්‍රිකට් මැච් සංවිධානය කිරීමේ ආරම්භකයා මමයි.ඒ කාලේ හිටපු නළු නිළියන් හැමදෙනාම වගේ මම සංවිධානය කළ නළු නිළි ක්‍රිකට් මැච්වලට සහභාගි වුණා.ගර්ලි ගුණවර්ධන, සුමිත් බිබිලේ, ස්ටැන්ලි පෙරේරා, ආනන්ද වීරකෝන් වගේ ප්‍රවීණයන් මේවාට සහභාගි වුණා. අනෙක තමයි මරදානේ තට්ටු කීපයකින් යුත් කාර්යාලයක් මට තිබුණා. මෙතන සිනමා කලාවට හරිම ප්‍රසිද්ධයි.නිතර දෙවේලෙම නළු නිළියන්ගෙන් මෙතන පිරී තිබුණා. එනිසා මමත් සිනමා නළු නිළියන් අතර පැවැති මිත්‍රත්වය කියන්න වචන මදි.මට මතකයි එක්තරා සිදුවීමක්. මේ සිදුවීම වුණේ ගුවන්විදුලියේ දීයි. මම රුක්මණිගේ ’ගීතාංජලී’ කියල වැඩසටහනක් කළා. සී.ටී. ටයි රුක්මණිටයි මම සින්දුවක් හැදුවා. ‘පුන්සඳ හිනැහෙන්නේ...’ ගීතය මේ දෙන්නා ලවා ගායනා කෙරෙව්වා.මේ ගීතය රසිකයන් අතර හුඟාක් ජනපි‍්‍රය වුණා. හැමදාම ‘ගීතාංජලී’ වැඩසටහනට රුක්මණියි සීටීයි මේ ගීතය ගායනා කරනවා.‘සමනල කුමරියෝ’දවසක් මේ ගීතය මම රුක්මනීයි නෙවිල් ප්‍රනාන්දුයි දාලා ඒ අයගේ ශෛලියට ගායනා කෙරෙව්වා. මේකට සීටී ට හොඳටම තරහ ගියා. මට හොඳටම බැන්නා.පස්සේ මම කිව්වා ඔයාට එන්න බැරිනම් මම නෙවිල්ට කියලම කියවන්නම් කියලා. ඉන්පස්සේ මම නෙවිල්ට හුඟාක් සින්දු රචනා කරලා දුන්නා. ඒවා අදටත් රසිකයන් අතර හුඟාක් ජනපි‍්‍රයයි. ඒ ගැන මට හුඟාක් සතුටුයි.මම ගුවන්විදුලියේ වැඩ සටහන් කරක කාලෙ තමයි මගේ බිරිඳ මට හඳුනගන්න ලැබුණේ. එවකට ඇය පේෂකර්මාන්ත රූ රැජන ලෙස තේරුණා. ඇගේ නම ශි‍්‍රයා කොඩිතුවක්කු.1967 දි වගේ අපි විවාහ වුණා. මට පුතුන් තිදෙනෙක් ඉන්නවා. ඒ අය ඉගෙන ගන්නේ පිටරට.  ලංකාවේ නළු නිළියන් යොදාගෙන ක්‍රිකට් මැච් සංවිධානය කිරීමේ ආරම්භකයා මමයි. ඒ කාලේ හිටපු නළු නිළියන් හැමදෙනාම වගේ මම සංවිධානය කළ නළු නිළි ක්‍රිකට් මැච්වලට සහභාගි වුණා. ගර්ලි ගුණවර්ධන, සුමිත් බිබිලේ, ස්ටැන්ලි පෙරේරා, ආනන්ද වීරකෝන් වගේ ප්‍රවීණයන් මේවාට සහභාගි වුණා.ඒ අය අද ඉතාම උසස් තැන්වල ඉන්නවා. ඉතින් අද මම හරිම සතුටින් කාලය ගත කරනවා. අතීත සිදුවීම් ඒ මතක සියල්ල හැමදාමත් මට ගෙන එන්නේ සතුටක්.මම වාසනාවන්ත කලාකරුවෙක් විදිහටයි මම දකින්නේ. අද වෙනකොට මගේ පැරණි ගීත සියයක් පමණ තිබෙනවා මම පද රචනා කරපු.ඉන් පනහක් තෝරාගෙන නව ගායකයන් යොදා කියවීමේ බලාපොරොත්තුවක් තිබෙනවා.ඒ වගේම අලුත් චිත්‍රපටයක් කිරීමේ බලාපොරොත්තුවකුත් තිබෙනවා. මේ ප්‍රාර්ථනා ඉටුකර ගැනීමට තමයි මේ දවස්වල මම වෙහෙසෙන්නේ.තුෂාරි වික්‍රමසිංහ ඡායාරූපය - දුෂ්මන්ත මායාදුන්නේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>01</month>
      <day>27</day>
    </date>
    <link>http://www.silumina.lk/2013/01/27/_art.asp?fn=av13012722</link>
    <topic>චින්තනගේ ‘කල්ට්’ එක සහ ‘කල්ට්’ එකේ චින්තනය</topic>
    <author/>
    <content>චින්තනගේ ‘කල්ට්’ එක සහ ‘කල්ට්’ එකේ චින්තනයකවුරු මොනව කිව්වත් මගෙත් මොන තරම් නිර්දය විවේචන තිබුණත් ‘අපේ කට්ටියෙ’න් පස්සේ අපේ රටේ කලාව හා සංස්කෘතියේ මතවාදිමය කැරැල්ලක් හෝ විප්ලවයක් සිද්ධ වුණේ ඔ කණ්ඩායමෙන් යැයි කියන්න පුළුවන්.අපේ කට්ටියේ නිපැයුමක් වූ ‘තට්ටු ගෙවල්’ නාට්‍යයේ බ්‍රොෂුවර් එකට රැලෙක්ස් රණසිංහ ‘අඩෝ පිකාසෝ’ කියලා ලිව්වට පස්සේ එහෙමත් නැත්නම් අජිත් තිලකසේනගේ ‘කලාවයි - හුදෙකලාවයි’ පොත් සෙට් එකෙන් පස්සේ ඒ වගෙ දෙයක් මං දැක්කේ දීප්ති කුමාර ගුණරත්න ලියපු ‘පෘථිවිකරණය සහ හෙජමොනියේ නව ස්වරූප’ නම් වූ පොතෙන්. කලාව හා සංස්කෘතිය පිළිබඳ අපේ ඔළුවල තියෙන මළකඩ ඉවත දමන්න මේ පොත අත්‍යන්තෝපකාරි වුණු බව අවංකවම කියන්න ඕනැ.චින්තන ධර්මදාසමේ ලිපියට මේ වගෙ ආරම්භයක් ගන්න මට සිද්ධ වුණේ මෑතදි මං කියවපු එක්තරා පොතක් නිසාවෙන්. පොත ‘කල්ට් එක - බිබිලි නඟින බෙලි කටු’. පොත ලියලා තියෙන්නේ චින්තන ධර්මදාස. චින්තන නිදහස් මතධාරියෙක්. චිත්‍රපට නිර්මාතෘවරයෙක්; කලා විචාරකයෙක්. වෘත්තියෙන් වෙළෙඳ ප්‍රචාරණ ශිල්පියෙක්.මේ පොතේ චින්තනගේ දැක්ම සම්පූර්ණයෙන්ම අධිපති මතවාදයට එරෙහියි; විකල්පයි. ඔහු අපේ කලාව හා සංස්කෘතිය දිහා අලුත් විදියකට බලන්නෙක්. අදහස්වලට ඔහු බය නැහැ වගේම ඒවා ප්‍රකාශ කරන්නත් ඔහු බය නැහැ.චින්තනගේ විකල්ප චින්තනය නියෝජනය කෙරෙන අදහස් කීපයක් ඔබේ දැනගැනීම සඳහා මෙහිලා සටහන් කිරීම වැදගත් ය කියා මා හිතනවා.(1) ලෙස්ටර් යුරෝපය පවා පිළිගන්නා සිනමාකරුවෙක් වෙද්දි ‘තුංමං හන්දිය’ කරපු සේකර හැලිලා යනවා. සේකරගේ චිත්‍රපටය ඇතුළෙ ජීවිතය තිබුණා. සේකරට ස්ටයිල් එකක් තිබුණා.”(2) මේ වෙද්දි ලංකාවේ අලුතෙන් චිත්‍රපට හදන අයට තියෙන ලොකුම ගැටලුව ඒ චිත්‍රපට පෙන්වන්න තැනක් නැති එක ‘නිනෝ ලයිව්’ හදලා අවුරුදු දෙකකටත් ළඟයි; තාම හෝල් එකකට නිදහස් කරගන්න විදියක් නෑ. ඒත් ‘කුසපබා’ වගේ කටේ තියන්න බැරි ජරාවල් කරන පරක්කුවෙන් හෝල් එකට එනවා.”(3) අමරසිරි පීරිස් ගේ සින්දු ඇහෙන මානෙක මට ඉන්න බැහැ. කිසි හැඟීමක් නැති වේලිච්ච කටහඬක්.චින්තනගේ අදහස් එක්ක එකඟ වෙන එක හෝ නොවන එක වෙනමම කාරණාවක්. ඔහු ගාමිණි ෆොන්සේකා ගැන, ‘පාරදිගේ’ චිත්‍රපටය ගැන මෙහි කියා ඇති කාරණා එක්ක මගේ එකඟතාවයක් නැහැ. ඒත් ඒ අදහස් අපි බැහැර කරන්නෙ නැහැ.චින්තනට පතිරාජගේ ‘අහස් ගව්ව‘, ‘පාර දිගේ’ වගේ චිත්‍රපට අල්ලගන්න බැරිවෙන එක එක අතකට පුදුමයක් නෙමේ. (ඒක පරම්පරා පරතරය වෙන්නත් පුළුවන්.) ‘අහස් ගව්ව‘ මුලින්ම පෙන්වද්දි චින්තන ඉපදිලත් නැහැ. ‘පාර දිගේ’ පෙන්වද්දි ඔහු පුංචි ළමයෙක් වෙන්න ඇති. මට හිතෙන විදියට හැත්තෑව දශකයේ කොළඹ ජීවිතය එහි නන්නත්තාර තාරුණ්‍යය අල්ලගත්තු එකම සිනමාකරුවා වුණේ පතිරාජ.අපේ රටේ තාරුණ්‍ය කියන එක දශකයෙන් දශකයට වෙනස්. අසූව දශකයේ උපුල් ශාන්ත සන්නස්ගලලා කොළඹ ජීවිතය විඳින්නෙ වෙනත්ම විදියට. ඔහුට සිද්ධ වෙනවා, ගමෙන් නගරයට ඇවිල්ලා ඉන්න හිටින්න තැනක් නැතුව ගෝල්ෆේස් එක ඉස්සරහ තියෙන බණ්ඩාරනායක පිළිරුව යට නිදාගන්න. මට අනුව නම් ඒක හරිම ශෝචනීය අත්දැකීමක්. ඒ වගේ අත්දැකීම් 2000 දශකයේ කොළඹ ජීවිතය විඳින චින්තනලට නැතිවෙන්න පුළුවන්. ඉතිං මං කියන්නේ මේකයි. චිත්‍රපටයක් හෝ මොනම කලා කෘතියක් හෝ කියවන්න සිද්ධ වෙන්නේ තම තමන්ගේ අත්දැකීම් හරහා. චින්තනට පතිරාජලව මඟහැරිලා ප්‍රසන්න ජයකොඩි (විශේෂයෙන් ඔහුගේ ‘කර්ම’ චිත්‍රපටය) සෙට් වෙන්නේ මේ යථාර්ථයත් එක්ක.කොහොම වුණත් චින්තනගේ ‘කල්ට් එක’ කලාව හා සංස්කෘතිය දිහා අලුත් විදියට බලන්න හොඳ කවුළුවක් විවෘත කිරීමක් විදියටයි මම දකින්නේ. ඔහු ජිම් ජාමුස් ගැන, අපිචත්පොන්ග් වීරසේතුකල් ගැන, ‘ඩොග්මෙ’ සිනමාව ගැන අපිට කියා දෙනවා. ඒවා අපි මුල් වරට අහන්නේ චින්තනගෙන්. ඒවායින් අපේ දැනුම තවදුරටත් වර්ධනය වන බව අමුතුවෙන්ම කිව යුතු නැහැ.චිත්‍රපට ගැන ලියන කියන අය පුළුවන් තරම් චිත්‍රපට බලන්න ඕනැ. ප්‍රකට සිනමා ලේඛකයකු හා විචාරකයකු වූ නීල් අයි. පෙරේරා මට නිතරම දුන්න එක් උපදේසයක් තමයි ‘පුළුවන් තරම් චිත්‍රපට බලන්න’ කියන එක. අපේ රටේ සිනමාව ගැන මුලින්ම ලියැවුණු පොතේ (චිත්‍රපට ආස්වාදනය) කර්තෘවර බෙනඩික්ට් දොඩම්පෙගම එහි එක් තැනක මෙහෙම කියනවා.පොත් සියයක් බලා චිත්‍රපට කලාව ගැන දැන ගන්නා වූ දේට වඩා දැනුමක් ‘පැෂන් ඔෆ් ජෝන් ඔෆ් ආර්ක්’, ‘බැට්ල් ෂිප් පොටෙම්කින්’ ආදි චිත්‍රපටවලින් ලද හැක.”ලෝක සිනමාවේ නූතනවාදි චිත්‍රපට බලන්නේ නැතුව චිත්‍රපට විචාරය කරන්න ගියාම අපේ විචාරකයන් අමාරුවේ වැටෙන එක්තරා තැනක් තිබෙනවා. ඒ තමයි තමන් දකින ඇතැම් ශ්‍රී ලාංකේය චිත්‍රපට විශිෂ්ටතම නිර්මාණ ලෙස ඔවුන්ට පෙනී යාම. ‘කර්ම’ හා ‘ඉනි අවන්’ මහත් උත්කර්ශයට නංවපු විචාර මා දකින්නේ අන්න ඒ විදියට.‘අපිට ඕනේ ‘සිකුරු හතේ’ වගේ චිත්‍රපට’ යැයි සංස්ථා සභාපතිවරු කියන රටක, ‘අපිට ඕනේ ‘අලි පැටියොයි ඔයයි මමයි’ වගෙ චිත්‍රපට’ යැයි ඇමැතිවරු කියන රටක විචාරකයෝ ඉඳලා හිටලා මේ විදියට පිස්සු කෙළියට ප්‍රශ්නයක් නැතිවෙන්න පුළුවන්. අවුරුදු 50 පැනපු සිනමා විචාරකයන් ‘කර්ම’ ‘ඉනිඅවන්’ හොඳයි කියන කොට හෝල්වලට ගිහිං චිත්‍රපට නොබලන ඇතැම් තරුණයන් අන්තර්ජාලයේ ‘යූ ටියුබ්’ එකට ගිහිං ෆිල්ම් ඩවුන්ලෝඩ් කරගෙන ඩේවිඩ් ලින්ච්ලගේ චිත්‍රපට බලන බව අපි අමතක කරන්න නරකයි.චින්තන මෙම තීරු ලිපි ලියලා තියෙන්නේ කතා කරන භාෂාවෙන්. කතා කරන භාෂාවෙන් ගැඹුරු, අර්ථවත් යමක් ප්‍රකාශ කරන්න බැහැ කියලා ඇතැම් මුග්ධයන් කියනවා මට ඇහිලා තියෙනවා. ඒක මහා ගොන් බූරු කතාවක්. මහාචාර්ය සෙනරත් පරණවිතානලා, අජිත් තිලකසේනලා, සිරිල් බී. පෙරේරලා, කතා කරන භාෂාවෙන් බොහෝම ගැඹුරු දේවල් කියලා තියෙනවා. අතට අහුවුණු උදාහරණයකින් කියනවා නම් සිරිල් බී. පෙරේරා, ධර්මසිරි බණ්ඩාරනායකගේ සිනමා කෘති අළලා ලියපු ‘විවාහය, රති විකෘතිය හා ධර්මසිරි බණ්ඩාරනායක’ නම් වූ ලිපිය මොන තරම් ගැඹුරු අදහස් පළ කැරෙන ලිපියක් දැයි සලකා බැලීම වටිනවා.චින්තන තමන්ගේ ලිපිවලට යොදන ශිර්ෂ පාඨ (හෙඩින්ස්) වුණත් නිර්මාණශීලියි. නිදසුන්: (1) ධර්මපාලගේ බැරිකම සහ සිංහල බෞද්ධයාගේ ජාතකය (2) ගේට්ටුව ළඟ මුනිවරයෙක්, ජනේලෙට පිටිපස්සේ මම (3) කඳ ඩිජිටල්, ඔළු මනමෙ (4) යාළුවා ගලක් වගෙ නොඉඳ වතුර වගෙ ගලන්න (5) කොත්තු රොටියෙ තාලෙ අහං සල්සා හිපොප් නටමු.අවසාන වශයෙන් මට කියන්න තියෙන්නෙ මේකයි. තම තමන්ගේ ඔළුවල තියෙන මළකඩ සූරගන්නත් එක්ක චින්තනගේ ‘කල්ට් එක’ කියවන්න. කියවලා ඒ ‘කල්ට් එකේ’ චින්තනය තේරුම් ගන්න.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>01</month>
      <day>27</day>
    </date>
    <link>http://www.silumina.lk/2013/01/27/_art.asp?fn=av13012723</link>
    <topic>නගිෂා ඔෂිමා ගේ සමුගැනීම</topic>
    <author/>
    <content>නගිෂා ඔෂිමා ගේ සමුගැනීමශ්‍රේෂ්ඨ ජපන් සිනමාකරුවන් වූ යසුජරෝ ඔසු සහ අකිර කුරොසව ගෙන් පසු ජපාන සිනමාවේ බිහි වූ විශිෂ්ටතමයා වශයෙන් සැලකෙන්නේ නගිෂා ඔෂිමාය. ඔහු පසුගිය 15 වැනිදා අඟහරුවාදා තෝකියෝ නගරයේ දකුණු පස පිහිටි ෆූජිසාවා හි දී නිව්මෝනියාවෙන් පෙළෙමින් සිට මිය ගියේය.ඔහු 1932 මාර්තු මස 31 වැනිදා කියෝතෝ හි දී උපත ලැබුවේය. කියොතෝ විශ්වවිද්‍යාලයෙන් නීතිය හා දේශපාලන විද්‍යාව හැදෑරූ ඔහු කියෝතෝහි ශිෂ්‍යයන්ගේ විරෝධතා ව්‍යාපාරවලට ක්‍රියාකාරී ලෙස සහභාගි විය. 1954 දී ඔහු ආධුනිකයෙකු ලෙස ෂොයිකු චිත්‍රපට සමාගමයට එක් විය. 1960 වන විට සම්ප්‍රදායික චිත්‍රාගාර ක්‍රමය ගැන කලකිරුණු ඔහු ෂොයිකු සමාගමයෙන් ඉවත් වී සොසොෂා නමින් තමාගේම චිත්‍රපට සමාගමයක් ආරම්භ කළේය.සොහිරෝ ෂිනෝදා, ෂෝහි ඉමාමුරා, යොශිෂිගේ යොෂිදා වැනි ජපන් නව රැල්ලේ සිනමාකරුවන් අනුව යමින් ඔෂිමා, යසුජිරෝ ඔසු, කෙන්ජි මිසොගුචි හා අකිර කුරොසව යන සිනමාකරුවන් විෂය කරගත් ප්‍රස්තූත හා ඔවුන්ගේ මානුෂික ප්‍රවේශ බැහැර කරලමින් ආයතනගත වූ වාමාංශික දේශපාලනය ප්‍රතික්ෂේප කළේය.පශ්චාත් යුද කාලීන ජපන් සමාජය තුළ දේශපාලන වෙනසක් ඇති කිරීමට කොමියුනිස්ට් පක්ෂයත් වාමවාදී කුඩා දේශපාලන කණ්ඩායමුත් අසමත්වීම නිසා ඇතිවූ අර්බුදකාරී වාතාවරණය ඔෂිමාගේ චිත්‍රපට රාශියකට තේමාව විය. පශ්චාත් යුද කාලීන ජපන් ජන සමාජයේ ආතති හා පරස්පර විරෝධතා ගැන ඔහු දැඩි අවධානයක් යොමු කළේය. ජපානය තුළ ඇති වෙමින් පැවැති ශීඝ්‍ර කාර්මීකරණය, බටහිරකරණය හා ද්‍රව්‍යවාදය කෙරෙහි නැඹුරුව ඔහුගේ තියුණු විග්‍රහයට හසු විය.’A Town of Love and Hope’ (1959), ‘The Suns Burial’  (1960) වැනි ඔහුගේ මුල් කාලීන චිත්‍රපට වරප්‍රසාද රහිත නාගරික මුඩුක්කු වැසියන් ගේ දුක්ඛදායී ජීවිතය විෂය කර ගත්තේය. ඔහු 1969 දී නිර්මාණය කළ  ’Death by Hanging’ චිත්‍රපටය රාජ්‍යයත්, එය සතු අත්තනෝමතික බලය අහිංසක ජනතාව මත බලපැවැත්වෙන ආකාරය කේන්ද්‍ර කොට ගත්තේය.බටහිර ලෝකය ඔෂිමා ගේ චිත්‍රපට ගැන දැඩි අවධානයක් යොමු කරන්නට පටන් ගත්තේ ‘In the Realm of Senses’  (1976) චිත්‍රපටයත් සමඟය. මෙම චිත්‍රපටය කාම චිත්‍රපටයක් ලෙස හංවඩු ගැසූවද එය ප්‍රේක්ෂකයන්ගේ ලිංගික ආවේග අවුලුවාලන කෘතියක් නොවේ.ඉංග්‍රීසි නවකතාවක් පාදක කොට ගත් ’Merry Christmas, Mr.Lawrence’  ඔහුගේ කෘති අතර බෙහෙවින් සාකච්ඡාවට භාජනය වූවකි. දෙවැනි ලෝක යුද සමයේ දී ජපානයට යටත් වූ නැඟෙනහිර ඉන්දියා දූපතක සිටින ඉංග්‍රීසි යුද සිරකරුවන් පිරිසකගේ අත්දැකීම් හා යුද්ධය අවසානයේ දී ජපානය පරාජය වූ පසු ඔවුන් සිරකර ගෙන සිටි ජපන් සෙබළුන් ඉංග්‍රීසි යුද සිරකරුවන් වීමෙන් පසු ඔවුන්ගේ ඉරණමත්ය.ඔෂිමා සිනමාකරුවකු පමණක් නොව ලේඛකයෙක් ද විය. සිනමාවේ විවිධ විෂයයන් පිළිබඳව ද, තමාගේ ඇතැම් චිත්‍රපට පිළිබඳව ද ඔහු විවිධ ශාස්ත්‍රීය සංග්‍රහයන්ට 1956 – 1978 දක්වා කාලයේදී ලියූ ලිපි ප්‍රංශ බසට පරිවර්තනය වී “කහියේ දු සිනමා’ ප්‍රකාශනයක් ලෙස පළවූ අතර එහි ඉංග්‍රීසි පරිවර්තනය 1992 දී Cinema Censorship and the State : The Writings of Nagisa Oshima යනුවෙන් පළ විය.ඔෂිමා ගේ සිනමාව පිළිබඳ සිනමා විශාරදයන් දෙදෙනෙකුගේ පාඨ දෙකකින් මෙය අවසන් කරමි.”ඔෂිමාගේ සිනමාවෙන් ප්‍රකට වන සමකාලීන සමාජ නිරූපණය විචාරකයන් නොයෙකුත් වර සඳහන් කර ඇත. නමුත් ඔෂිමා ගේ චිත්‍රපට සමාජ විග්‍රහය ඉක්මවා යයි. ඔහු ගේ චිත්‍රපට ජපන් සිනමාවේ සත්‍ය වශයෙන් ම ඇතිවූ විප්ලවයකි. එම සිනමාව පශ්චාත් යුද්ධ කාලීන ජපන් සිනමාවේ මායාවි චින්තනය මූර්තිමත් කරයි.Clarie Johnston International Film Guide 1971”ඔසු පවුල් සංස්ථාව සඳහා කැපවූ සාමාජිකයන් ලබා දුන්නේය. මිසොගුචි දර්ශනීය කැමරා චලනයක් ඉදිරිපත් කළේය. ඊට රුධිරය එකතු කළ හැකි වූයේ ඔෂිමාට පමණි”(The Ceremony චිත්‍රපටය විවේචනය කරමින්)Philip Strick Sight &amp; Soundකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>01</month>
      <day>27</day>
    </date>
    <link>http://www.silumina.lk/2013/01/27/_art.asp?fn=av13012724</link>
    <topic>උන් බලන්ඩ ඇත්තේ නිල්මිණිව විනෝ්දෙකට ගන්නයි</topic>
    <author/>
    <content>උන් බලන්ඩ ඇත්තේ නිල්මිණිව විනෝ්දෙකට ගන්නයි”ඇයි ඔයාගෙ කැමැත්ත කියන්න ඕන නේද?. ඒ මිනිස්සු අපේ උත්තර බලාගෙනයි ඉන්නේ””ඒක හරි ඒත් ඔයාම නේද කිව්වේ ඕනවට වඩා හදිස්සි වෙන්න ඕන නැහැ කියල? ඒ අය දවස් හතරක් ගත්තනෙ. ඔය තීරණය කියන්න””ඒක නම් ඇත්ත තමයි””එහෙම නම් අපි දවස් පහකින් උත්තරයක් යවමු””මල්ලි කියන එකත් හරි ශීලා. දැන් ඒ අය කැමැතියිනෙ. අපි එකපාරටම හා කියන්න හොඳ නෑ.”ධනුක ආහාර ගත්තේ දැඩි කල්පනාවකින් බව ශීලා නිරීක්ෂණය කළාය. සමහර විට බෝකුන්දර මනාලිය රූමත් නිසා ඔහුගේ කැමැත්ත ඇයට ලැබී ඇති බව ශීලා සිතුවාය. නින්දට පෙර සෑම දිනකම නාලිකා සමඟ කතාකිරීම ඇගේ පුරුද්දක් විය.ඇය මාමා ගැන සුබ ආරංචිය නාලිකාට දැන්වූයේ ප්‍රීතියෙනි. නොවෙනස්ව හොඳින් ජීවත්වීම නලිකාට ද සතුටක් විය. නිල්මිණි පිළිබඳව බොඳවී ගිය මතක සටහන අලුත් කර ගැනීමට අවශ්‍යතාවයක් ඔහු තුළ නොමැති වීම වාසනාවකි. නිල්මිණි හා තමාද පසුගිය සියලු සිදුවීම් අමතක කර හමාරය.”ඉක්මනට එන්ගේජ්මන්ට් එක ගන්න අම්මි” නාලිකා කීවේ උනන්දුවෙන්ය.”ඔව් දුව, මාමගෙ හිත එහෙ මෙහෙ දුවන්න කලින් දෙන්නව ගැට ගහන්න ඕන. ඒ වලව්ව මහා විශාලයි. ඔය සබ්බ සයුරම ලෝචනාට තමයි.””ලෝචනා...”නාලිකා සිනාසුණේ හදවතින්ය. හමා ගිය කුණාටුවෙන් බේරීමට ලැබීම නිල්මිණිගේ පෙර වාසනාවකි. කෙසේ වෙතත් මේ කරුණු මිතුරියට පවසා අතීතය සිහිපත් කිරීමට මේ වෙලාව නොවේ.”මොකද කවදාවත් නැති තරම් සතුටකින්?”නිල්මිණි දිගු වරලස මුදා හැර පීරමින් මිතුරිය දෙස බැලුවාය. නාලිකාගේ මුහුණේ තිබූ නිදහස් හා සැනසිලිදායක බව තේරුම් ගැනීමට අපහසුවෙන් නිල්මිණි දෑස් කුඩා කර බලා සිටියේ ප්‍රශ්නාර්ථයෙනි.”මම ඔයාට ඒක පස්සෙ කියන්නම් නිල්මි. ඔයාට මම හිතන්නෙ ඒක ඒ තරම් වැදගත් වෙන එකක් නෑ.””මම ඇහැව්වෙ ඔයා සතුටින් ඉන්න නිසයි නාලි. ඔයා ඔහොම සතුටින් ඉන්නව දකින්න මං හරි ආසයි.”අහිංසකාවියගේ වදන්වල ගැබ්වී ඇති අවංක හිතවත් බව ගැන කුමන කතාද? ඇය නිල්මිණිගේ දිගු වරලස අතගෑවේ මහා කෑදරකමකින්ය.”ඔයාගේ මේ කොණ්ඩේ හින්ද ඔයා තවත් ගොඩක් ලස්සනයි නිල්මි.””ඔය කතාවම තමයි සුරංගත් කියන්නෙ. හැබැයි මම හරි කරදරයක් විඳිනවා.””නිල්මි”නාලිකා ඉතා වැදගත් ලෙසින් ඇය ඇමතුවාය.”ඔයා කොහොම හරි විභාගෙ පාස් වෙන්න. කැම්පස් නොගියත් ඔයාට ටීචිං හදාගන්න බැරිවෙන එකක් නෑ.””ඔය කතාව අපේ අයියත් කිව්වා. මම දැන් හුඟක් පාඩම් ඉවර කරල තියෙන්නේ..”සුසුමක් හෙළමින් නැඟී සිටින නාලිකා නිල්මිණි සමඟින් පාඩම් කිරීමට සූදානම් වූවාය.තවමත් වැව් ඉස්මත්තට අඳුර ගලා ඇවිත් නොමැත. එකා දෙන්නා බැගින් වැවෙන් ගොඩවන ගැමියන් කඩිනම් ගමනින් නිවෙස් කරා යන අයුරු සුන්දර දසුනක් විය. උදේ සිට කුඹුරුවල ඔට්ටුවී දිය පොදක් නා මේ සැනසිල්ලේ යන්නේ පවුලේ අය සමඟ එකතු වන්නටය. තවමත් නාගරික දුමාරයෙන් දූෂිත නොවූ කටුපොත ගම්මානයේ මේ දර්ශනය හැමදාමත් මෙසේමය.”ඉතින්... දැන් මොකක්ද ඔයා කියන්නේ?” නිමන්ත ඈත වැව දෙස නෙත් යොමා ගත් ගමන්මය.”නිමන්ත, ඔච්චර නපුරු වෙන්න එපා. මා දිහා බලල ආදරෙන් කතා කරන්න””පබා, මේක ඔයාගෙයි මගෙයි ප්‍රශ්නයක් කරගන්න එපා. කොටින්ම මගෙන් හංගන්න කිසිම දෙයක් තියාගන්න එපා.””නිල්මිණි මේක මට කිව්වේ දහ වැඳුම් වැඳලා කා එක්කවත් කියන්න නැහැ කියල මාව පොරොන්දු කරවගෙන.””ඒ කියන්නෙ ඔයාට මා එක්ක කියන්න බැරි දේවලුත් තියනවා.””ඔය ඔය ඕකම තමයි නිල්මිණි කිව්වෙත්. ඔයාට ඉස්පාසුවක් නැහැනෙ.””දැන් හරි ඉතින් කියමුකො මොකක්ද ඔය තරම් රහස් සතර කන් මන්තරේ මොකක්ද කියලා?”පබා හැකි තරම් ඉවසීමෙන් හා නිමන්තගේ කෝපය පාලනය වන අයුරින් නිල්මිණි තමාට පැවසූ දේ සියල්ල හෙළි කළාය. පබා බලාපොරොත්තු වූ අයුරින් නිමන්ත කෝප වූවේත් කලබල වූවේත් නැත. ඔහු පෙර ලෙසම ඈත වැව් දිය රැළි දෙස බලා කල්පනා කළා පමණි. ඔහුට එකවරම සිහියට නැඟුණේ, සුඛෝපභෝගී රියට නැඟී තමා ධනුක හා ගිය ගමනය. ජීවිතයේ කිසිම දිනයක තමන්ට හිමි නොවන තරමේ, වාහනයක එදා ඒ කෙටි දුර ගමන් කළ කාලය තුළ ද නිමන්තට කුමක්දෝ නුහුරු සිතුවිල්ලක් දැනුණා මතකය.ධනුකගේ කඩවසම් දේහයත්, ඔහු නැගණිය දෙස හෙළූ බැල්මත් ඔහුට සිහිපත් විය. ඒ දේවල් එසේ සිදුවී තිබියදීත් නිල්මිණි නාලිකාගේ නිවෙසේ රැයක් ගත කිරීමට යැවීමට තරම් අනුබලයක් දීමෙන් තමන් කර ඇත්තේ විශාල අඥාන කමක් නොවේද?”නිමන්ත.. මොනවද ඔය හැටි කල්පනා කරන්නේ? අපි දැන් ඕක අමතක කරමු. දැන් නිල්මිණි කසාද බඳිනවනේ.””මම නිකමට සැක කළා””සැක කළා? කාවද? ඔයා මීට කලින් ඔය දේවල් දැනගෙන හිටියද?””නැහැ..”නිමන්ත වාඩිවී හුන් තැනින් නැඟිට්ටේය. පබා ද ඔහු අනුකරණය කරමින් ඔහුට මුහුණ ලා සිට ගත්තාය. ඔහුගේ මුහුණේ දැඩි කලකිරීමක් සමඟම පසුතැවිල්ලක් ඇති යැයි ඇය සිතුවාය.”දැන් ඔයත් මගෙන් හංගලා නේද වැඩ කරල තියෙන්නේ?””දවසක් මං ඔය මිනිහගෙ කාර් එකේ නුවර ටවුමට ආවා. මිනිහ හොඳ පෙනුමයි. උන් කෝටිපතියො””දැන් ඕවා කියවල ඇති වැඩක් නෑනේ නිමන්ත. උන් බලන්ඩ ඇත්තේ නිල්මිණිව විනෝ්දෙකට ගන්නයි. නිල්මිණි ඕක දැනගත්ත ගමන් තමයි, අයින් වෙලා තියෙන්නේ.””පබා.. ඔයා ඔය ටික කලින් කිව්වා නම් මං අපේ එකීව ආයෙ නුවර යවන්නෑ.””දැන් ඉතින් ඒ මිනිහ කොහෙද ලොකු තැනකින් බඳින්න යනවලුනේ. නිල්මිණි විභාගෙ කරල ආහම මඟුල් ගේ ගම්මු. ඉවරයිනෙ.””ඌ මහා අමුතු ජාතියෙ මිනිහෙක්. ඒ කාර් එකයි මිනිහගෙ ජේත්තුවයි හොඳටම ඇති කෙල්ලෙක්ගෙ හිත වෙනස් වෙන්න.”පබා සිනාසුණේ වැව් ඉවුරේ නිහඬතාව බිඳලමින්ය.”නිල්මිණිට ඔය මිනිහ පේන්න බැහැ. කොහොම හරි නාලිකා දන්නව සුරංග කවද හරි බඳින්නෙ නිල්මිණි කියලා.””පබා කියන්නෙ ඒ කතාව ඔය ධනුක කියන මනුස්සය දන්නව කියලද?””නැත්නම්?..”පබා එකවරම පැවසුවේ ආඩම්බරය මුසු හැඟීමකින්ය.”නිල්මිණි ඒ කතාව නාලිකාට කිව්වෙත් ධනුක මාමට කියන්න කියලා. ඉතින් පස්සෙ පස්සෙ ධනුක නිල්මිණි දිහා බැලුවෙවත් නැහැල්ලුනේ.””එහෙනම් නිල්මිණි සුරංගව කසාද බඳින බව ධනුක හොඳට දන්නවා...?ඒ හඬෙහි වූ සාවද්‍ය බවට යටින් පාඩමක් ඉගැන්නුවා යන හැඟීම ද සැඟවී තිබුණි.”කොහොම වුණත් ඔයා හෙට උදේට නංගිට කතා කරල ඔය ගැනත් විස්තර අහන්න.””මාත් හිතුවා. කෙල්ල කතාකරන කොට දහපාරක් විතර කියන්නේ විභාගෙ අවසන් වන දවසටම අයියට එන්න කියලයි.”නිමන්ත මඳ අඳුරේ පබාගේ සුරත අල්ලා ගත්තේ බොහෝ කලකින් හමු නොවූ දයාබර පෙම්වතකු ලෙසින්ය. සියල්ල සැහැල්ලුවී ජීවිතය විඳීමට පහසුවෙන ලෙසින් යළි සැනසීම ළඟාවී ඇත. පබාගේ අවුල් වී දස අත විසිරෙන දිගු කෙස් වැටිය ඔහුගේ මුහුණේ ද තැවරෙයි. අමනාප වී වෙන්වූ කුරුලු යුවළක් යළි හමුවූ ලෙසින් නිමන්තට ඈ සමඟ දෙඩීමට තවත් බොහෝ දේ ඇත.දෑත දෙපසට විහිදුවා ප්‍රීතිමත් හඬක් නැඟූ ඔහු පබාගේ සුරතින් ඇදගෙනම කණ්ඩිය දිගේ ඉහළට දිව්වේය.ලෝචනා ඉදිරිපිට වාඩි වී මිනිත්තු කීපයක් ම මේසය මත රටා මවමින් ධනුක ඈ හා සිතින් සංසන්දනයක යෙදුණේ ය. ඇත් දළ පැහැ නොවුණත් ඊට සමානව හිමිකම් කී ඇගේ පැහැයට ඔහු ප්‍රිය විය. මුලින් ම දුටු දින හැඳ සිටි ඔසරිය වෙනුවට ඉතා චාම් සායකින් හා හැට්ටයකින් ඇගේ ගත වැසී තිබුණි. බුරුලට ගොතා දමන ලද කොණ්ඩය වඩා දිග නොවුවත් තද කළු පැහැ ගත්තේ ය. නිල්මිණිගේ දිගැටි දෑස් මෙන් නොව විසල් වූ දෙනෙත් රවුම් විය.ඇතිද හැඩ බැලුවා?”ලෝචනා කිකිණි හඬින් සිනාසුණා ය. ධනුක ද ඇය දෙස බැලුවේ සිනාසෙමිනි.“දැන් බැලුවේ හැඩ නෙවෙයි. වැඩ...”යළි සිනා හඬ අලුත් විය. මේසය හරස් අතට වැටී තිබූ ඇගේ අත මත සුරත තැබූ ඔහු යළි කුමක්දෝ සිහියට නංවා ගන්නට උත්සාහ ගත්තේ ය. නිල්මිණිගේ සුමුදු අත ඉතා සීතල වී තිබුණ බව වහා ඔහුට සිහිපත් විය.මතු සම්බන්ධයිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>01</month>
      <day>27</day>
    </date>
    <link>http://www.silumina.lk/2013/01/27/_art.asp?fn=av13012725</link>
    <topic>හුදෙකලාව සමුගත් සොඳුරු මිතුරා</topic>
    <author>සෝමවීර බෝපිටිය</author>
    <content>හුදෙකලාව සමුගත් සොඳුරු මිතුරාආචාර්ය ලෙස්ටර් ජේම්ස් පීරිස්ගේ “ගොළු හදවත” සිනමා පටයේ සුගත් ගේ චරිතය රඟපෑමෙන් අතිශය ජනපි‍්‍රය වූ වික්‍රම බෝගොඩ පසුගියදා (14) සිය ජීවිතයෙන් ද සමුගත්තේය.ඔහු ‘ගම්පෙරළිය’, ‘කලියුගය’, ‘යුගාන්තය’ යන තුන් ඈඳුතු චිත්‍රපටිවල තිස්ස කයිසාරුවත්ත නමැති චරිතයට බාල, තරුණ, මහලු යන අවස්ථාවලදී රංගනයෙන් දායකත්වය සැපයුවේය. ඊට අමතරව අහස් ගව්ව, ‘බිනරමලී’, කලණ මිතුරෝ ඇතුළු චිත්‍රපට 19 ක පමණ ද ‘නැට්ටුක්කාරී’, ‘තට්ටු ගෙවල්’, ‘හරිම බඩු හයක්’, ‘තුරග සන්නිය’, ‘වගුරු බිම’, ‘ජේලර් උන්නැහේ’, ‘කැලණි පාලම’ වැනි වේදිකා නාට්‍ය රාශියකට ද රංගනයෙන් දායකත්වය ලබා දුන්නේය.’ගොළු හදවත’ චිත්‍රපටය ප්‍රදර්ශනය වෙද්දී තරුණ ප්‍රේක්ෂකයන් ආදරයෙන් වැළඳ ගත් සුගත් (වික්‍රම බෝගොඩ) පාරක තොටක තනිව ඇවිද යන්නට නොහැකි තරමේ ජනපි‍්‍රයත්වයකට හිමිකම් පෑවේය.’ගොළු හදවත’ තිරගත වී වසරක් වත් ගෙවී නැති එක් දිනක මම ඔහුගේ නිවෙසට ගියෙමි. ඔහු සතුව වී කොටන මෝලක් විය. ගමේ මිනිසුන් විසින් රැගෙන ආ වී, මෝලට දමා කොටමින් සිටී. එදින සේවකයෝ නිවාඩු ගොස් සිටියහ.මම ඔහුගෙන් මෙසේ අසමි. “පාරට බහින්නත් බැරිව ඉන්න ජනපි‍්‍රයත්වයේ හිණි පෙත්තටම ගිය සුගත් මොකද මේ වී කොටන්නේ” සුගත් මගෙන් මෙසේ ඇසීය. “ඇයි මං වී කෙටුවොත් කෙටෙන් නැද්ද? මේක මගේ. සේවකයෝ නැහැයි කියලා මං මේක නොකර හිටියොත් මේ වී අරන් ඇවිල්ලා ඉන්න මිනිස්සු අතරමං වෙනවා. අපි කවුරුත් මිනිස්සුනෙ.” ඒ වික්‍රම බෝගොඩගේ හැටිය. ගමේ මිනිසුන් සමඟ එකතු වී කෘෂිකර්මය දියුණු කරන්නට අප්‍රමාණ වෙහෙසක් දැරූ වික්‍රම බෝගොඩ ලංකා බැංකුවේ ඉහළ නිලධාරියෙක් ලෙස ද කටයුතු කළ අයෙකි.1972 වර්ෂයේ මා නිර්මාණය කළ “අන්තිම දා” කෙටි චිත්‍රපටයේ දේවිකා කරුණාරත්න සමඟ ප්‍රධාන චරිත නිරූපණය කළ වික්‍රම බෝගොඩ රූපගත කළ දිනයේ පෙරවරු 10.30 ට පසු දර්ශන තලයේ දකින්නට නොසිටියේය. කටුනායක ගුවන් තොටුපළේ ලංකා බැංකු ශාඛාවේ ප්‍රධානියා වූ ඔහු මධ්‍යහ්න 12.00 ට පෙර එහි සිටිය යුතු බව මා සමඟ කලින් පවසා තිබුණි. ඒ ප්‍රථම වරට ජම්බෝ ජෙට් ගුවන් යානය කටුනායකට සම්ප්‍රාප්ත වීමත් එහි පැමිණෙන මගීන්ගේ මුදල් කටයුතු පිළිබඳ වගකිව යුතු නිලධාරියා ඔහු වූ බැවිනි.ඔහුගේ රූපගත කිරීම් සියල්ල අවසන් වී තිබුණි. එහි යාම සඳහා වාහන පහසුකම් මා සලසන බවට පොරොන්දු වී සිටිය ද මගේ කෙටි චිත්‍රපටයේ නිෂ්පාදන වියදම් ඒ වෙනුවෙන් වැය වනවාට ඔහු අකැමැත්තෙන් සිටියෙන් ඔහු තම වියදමින් කුලී රථයක් ගෙන්වා ගෙන පන්නිපිටියේ සිට කටුනායක දක්වා පිටත්ව ගිය බව මෙම කෙටි චිත්‍රපටයේ රඟපෑ සිරිල් වික්‍රමගේගෙන් දැන ගන්නට ලැබිණි.මෙම “අන්තිම දා” කෙටි චිත්‍රපටය සඳහා 1972 වර්ෂයේ චිත්‍රපට විචාරක හා ලේඛක සංගමයෙන් හොඳම කෙටි චිත්‍රපටය ලෙස සම්මාන ලැබීය. ඉන් පසු මා හමුවන්නට පැමිණි වික්‍රම බෝගොඩ “සම්මානනීය චිත්‍රපට අධ්‍යක්ෂකවරයාණෙනි, ඔබට මගේ උණුසුම් සුබ පැතුම්” කියමින් මා වැලඳ ගත්තේය. ඔහුගේ ගමන් වියදම් වෙනුවෙන් මුදල් ලබා දුන්නද ඔහු එය කාරුණිකව ප්‍රතික්ෂේප කළේය. ඒ වික්‍රම බෝගොඩගේ හැටිය.මගේ “සුහද ප්‍රාර්ථනා” ටෙලි නිර්මාණයට සහභාගී කරවා ගැනීම සඳහා වරක් මම ඔහු වෙත ගියෙමි. මගේ බලවත් පෙරැත්තය මත එහි රංගනය සඳහා ඔහු දායක වූ අතර එය ඔහුගේ අවසාන රංගනය වන බව මම ද දැන නොසිටියෙමි.මාධ්‍යවේදීහු ඔහු ගැන ලියන්නට සහ විද්‍යුත් මාධ්‍ය වැඩසටහන්වලට සහභාගි කරවාගන්ට ඔහුව සම්බන්ධ කර දෙන ලෙස වරින්වර මාගෙන් ඉල්ලීම් කරති. මම ඔහුගේ නිවෙසට ගොස් ඒවාට සහභාගී වී මෙම සුන්දර කලා කෙතට නැවත අවතීර්ණ වන මෙන් බැගෑපත් ලෙස ආයාචනය කරමි.”ඕන නැහැ මචං මම මැරුණු දවසක මං ගැන ලියන්න කියපන්. මේ හුදකලාව මට හොඳයි.”ආදරණීය බෝගොඩ! ඔබට නිවන් සැප ලැබේවායි දැන්ම ප්‍රාර්ථනය කළ නොහැකිය. මතු භවයේත් අප අතර ඉපිද රංගන ශිල්පියකු ලෙස පෙර මෙන්ම අප හා එක් වන ලෙස මම ප්‍රාර්ථනය කරමි.සෝමවීර බෝපිටියකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>01</month>
      <day>27</day>
    </date>
    <link>http://www.silumina.lk/2013/01/27/_art.asp?fn=av13012726</link>
    <topic>බොලිවුඩ් රස කතා</topic>
    <author>සුජීව තේවහෙට්ටිගේ  </author>
    <content>බොලිවුඩ් රස කතා‘පි‍්‍රඩේටර්’, ‘ජුරාසික් පාක්’ වැනි හොලිවුඩ් පුරයේ චිත්‍රපටවලට ලැබුණු රසික ප්‍රසාදය කෙතරම්දැයි කවුරුත් දන්නවා. අද්භූත සත්ත්වයන්, පිටසක්වළින් පැමිණෙන ජීවින්, යෝධ සත්ත්වයන් මේ චිත්‍රපටවල ‘ප්‍රධාන චරිත’ රඟපානවා. විද්‍යාත්මක ප්‍රබන්ධයන් ලෙසින් නිර්මාණය වන මේ චිත්‍රපට Creature යනුවෙන් හඳුන්වනවා.තවත් මාස කිහිපයකින් මෙවැනි චිත්‍රපටයක් බොලිවුඩ් සිනමාවටත් එකතු වේවි. මේ චිත්‍රපටය අධ්‍යක්ෂණය කරන්නේ ප්‍රවීණ සිනමාකරු වික්‍රම් භාට්. නිෂ්පාදනය කරන්නට ඉදිරිපත්ව සිටින්නේ භුෂාන් කුමර්.දැවැන්ත නිෂ්පාදනයක් ලෙසින් රසිකයා හමුවට පැමිණෙන මේ චිත්‍රපටයෙහි කතාව කුමක්දැයි තවමත් හෙළි වී නැහැ. දැනට මෙය නම් කර ඇත්තේ ‘ක්‍රියේචර්’ යනුවෙන්. මෙවැනි අද්භූතජනක විද්‍යා කතාවක් රැගත් චිත්‍රපටයක් බොලිවුඩ්පුරයෙහි නිෂ්පාදනය වන්නේ පළමු වතාවටයි.“ක්‍රියේචර් ඉන්දියානු රසිකයන්ට අලුත් අත්දැකීමක් වේවි. මේ චිත්‍රපටය නිර්මාණය වෙන්නෙ ත්‍රිමාන (3D) දර්ශන ඇතුළත්වයි. ප්‍රධාන චරිතයකට සුපිරි නිළියක් අපි තෝරාගෙන ඉන්නවා. එයා තමයි බිපාෂා බාසු.ලබන මැයි මාසයේ මේ චිත්‍රපටයේ රූපගත කිරීම් පටන්ගන්නයි අපේ බලාපොරොත්තුව.” අධ්‍යක්ෂ වික්‍රම් භාට් පැවසුවා.නිෂ්පාදක භුෂන් කුමාර් පැවසුවේ ‘ක්‍රියේචර්’ චිත්‍රපටයේ රඟපෑමට බිපාෂා එක්වීම ගැන තමන් බෙහෙවින්ම සතුටු වන බවයි. ඒ වෙනුවෙන් ගිවිසුම් අත්සන් කළේ පසුගියදා යෙදී තිබුණු බිපාෂාගේ උපන්දින උත්සව සාදයේදීයි. චිත්‍රපටයේ රූපගත කිරීම් ජාත්‍යන්තර මට්ටමෙන් යුතුව කරන්නට නිෂ්පාදක සහ අධ්‍යක්ෂ දෙදෙනා දැනටමත් තීරණය කර තිබෙනවා. “මේක මට ලැබුණු අමුතුම ආකාරයේ චිත්‍රපටයක්.මට ලැබුණු චරිතයත් හුඟාක් වෙනස්. සමහරවිට චරිතය රඟපාගෙන යද්දි මට මගේ සෞඛ්‍යය ගැනත් අවබෝධය ලබාගන්න පුළුවන් වේවි.” බිපාෂා පැවසුවා.  සුජීව තේවහෙට්ටිගේ  කරන් ජොහාර් නම් වූ ජනපි‍්‍රය චිත්‍රපට අධ්‍යක්ෂවරයා ගේ තවත් උපන් දිනයක් පසුගිය 14 දා ඔහුගේ නිවෙසේදී පැවැත්වුණා. උපන් දින සාදයට පැමිණි අමුත්තන් ගැනවත් සාදය පැවැත්වුණු හැටි ගැනවත් විශේෂ දෙයක් සටහන් කරන්නට නැහැ. හැබැයි වෙනත් සිද්ධියක් ගැන නම් සඳහන් නොකරම බැහැ. මේ උපන් දින සාදයේ දී සදාකාලික හතුරන් හැටියට වැඩ කටයුතු කළ දෙදෙනෙක් නැවතත් යාළු මිත්‍රකම් පවත්වන්න මුල පිරුව සිද්ධියක් තමයි මේ...අවුරුදු ගණනක් විරසකව සිටි මේ දෙන්නා තමයි ඓශ්වර්යා රායි සහ කරීනා කපූර්. ඇත්තටම කරීනාගේ අමනාපය මුලින්ම තිබුණේ ඓශ්වර්යා ගේ සැමියා අභිෂේක් භච්චන් එක්කයි. කරීනා, අභිෂේක් එක්ක අමනාප වුණේ කරීනාගේ අක්කා කරිස්මා කපූර් සහ අභිෂේක් අතර තිබුණු පෙම් සබඳකම ගිලිහී ගියාට පස්සෙයි. මීට වසර ගණනකට කලින් අභිෂේක් සහ කරිස්මා පෙම්වතුන් ලෙස කල් ගෙවුවා. ඒක රහසක් නොවෙයි. මේ සම්බන්ධය නිසා භච්චන් පවුල සහ කපූර් පවුල අතර දැඩි හිතවත්කමක් පැවතුණා. ඔවුන් ඇසුරු කළේ සමීප ඥාතීන් වගෙයි.ඒ කාලයේ පැතිරී ගිය සමහර කටකතාවලින් කියවුණේ අභිෂේක් සහ කරිස්මාගේ විවාහ මංගල උත්සවය ඉක්මනින්ම පැවැත්වීමට නියමිත බවයි. මේ දෙදෙනා විවාහ ගිවිස ගෙන සිටින බවටත් ආරංචි පැතිරී ගොස් තිබුණා. ඒත් හදිසියේම අභිෂේක් - කරිස්මා සබඳකමට තිත වැටුණේ කිසිවෙකු නොසිතූ ලෙසින්. දෙදෙනාගේ වෙන්වීමෙන් පසුව භච්චන් සහ කපූර් පවුල් අතර ඇතිවුණේ දැඩි අමනාපයක්.ඉන් පසුව අභිෂේක් සහ කරිස්මා අතර තිබුණු වෘත්තීය සබඳකමත් බිඳ වැටුණා. ඔවුන් අතර කිසිම කතාබහක් ඇතිවුණේ නැහැ. ඒ විතරක් නොවෙයි, කරිස්මාගේ නැගණිය වන කරීනා සමඟ පවා අභිෂේක් කතාබහ කළේ නැහැ. ඔවුන් දෙදෙනා කිසිම චිත්‍රපටයක එකට රඟපෑවෙත් නැහැ. අභිෂේක් සහ කරීනා අවසන් වරට එකට රඟපෑවේ ‘රෙෆියුජි’ සහ ‘මේන් පේ‍්‍රම් කි දිවානි හූන්’ යන චිත්‍රපටවලයි. කරීනා සමහර අවස්ථාවලදී භච්චන් පවුල විවේචනය කරන්නටත් මැලි වුණේ නැහැ. පසුගිය වසරේ පැවති එක්තරා උත්සවයකදී කරීනා, අමිතාබ් භච්චන්ට ඇනුම් පදයක් එල්ල කළේ කොයි කවුරුත් මවිතයට පත් කරමින්.දිගින් දිගටම ඔඩු දුවමින් යන මේ අමනාපයෙන් කිසිවෙකුටවත් සෙතක් සිදු නොවන බව හොඳින්ම තේරුම් ගත් අයෙකු සිටියා. ඒ වෙන කවුරුන්වත් නොවෙයි. අභිෂේක් ගේ බිරිය, අමිතාබ් සහ ජයාගේ ලේලිය, ඓශ්වර්යා රායි. ඇය කපූර් සහ භච්චන් පවුල් දෙක සමගි කරන්නට උත්සාහ කළා. එය තනිවම කළ හැකි දෙයක් නොවන බව වටහා ගත් ඓශ්වර්යා, ඒ සඳහා තවත් අයෙකුගේ උපකාරය පැතුවා. ඔහු තමයි, චිත්‍රපට අධ්‍යක්ෂ, කරන් ජොහාර්. මෑතකදී කරන් ව මුණ ගැසුණු ඓශ්වර්යා, තමන්ගේ උත්සාහය ඔහුට හෙළි කළා.එයට බෙහෙවින් සතුටු වූ කරන්, ‘සාම දූතයා’ ගේ චරිතය ‘නිරූපණය’ කිරීමේ වගකීම භාර ගත්තා. කපූර් සහ භච්චන් පවුල්වල හිතවතෙකු වන කරන්ට ඒ වගකීම ඉටුකිරීමට දැඩි වෙහෙසක් ගන්නට සිදුවුණේ නැහැ. පවුල් දෙකේම සාමාජිකයන් අතර සුහද අදහස් හුවමාරුවකටත් මඟ පාදා දෙන්නට ඔහුට හැකිවුණා.මේ යහපත් වාතාවරණය මැද්දේ කරන් ගේ උපන් දිනයත් කිට්ටු වුණා. ඔහු ඒ වෙනුවෙන් සාදයක් සංවිධානය කර ඊට සහභාගි වන්නැයි අභිෂේක් - ඓශ්වර්යා යුවළටත් කරීනා - සායිෆ් යුවළටත් ඇරයුම් කළා. ඒ අතරම බොලිවුඩ්පුරේ තවත් නළු නිළියන් රැසක් ද සාදයට ඇරයුම් ලබා සිටියා. සායිෆ් අලි ඛාන් සාදයට සහභාගි නොවුණත් කරීනා ඊට එක්වුණේ අභිෂේක් සහ ඓශ්වර්යා පැමිණෙන බව දැනගෙනයි. කරීනා, උපන්දින සාදය පැවැත්වුණු කරන්ගේ නිවෙසට පැමිණෙද්දී අභිෂේක්, ඓශ්වර්යා සමඟ පැමිණ සිටිනු දුටුවා.ඇය ඉක්මනින්ම දිව ගොස් ඔවුන් දෙදෙනා අසලින්ම වාඩිවූයේ පුළුල් සිනහවක් පාමින්. ඉන් පසුව ඓශ්වර්යා සහ කරීනා සුහද කතාබහකට මුල පිරුවා. කාලයකින් මුණ නොගැසුණු මිතුරියන් දෙදෙනෙකු ලෙස විටෙක කොඳුරමින් ද තවත් විටෙක කොක්හඬලා සිනාසෙමින් ද කතාබහ කළ මේ මිතුරියන් දෙදෙනා දෙස අවට සිටි අය බලා සිටියේ ඇසිපිය නොසෙල්වමින්.අලුත් වූ මේ මිතුරුදමේ උච්චතම අවස්ථාව එළඹුණේ සියලු දෙනාම නැඟී සිටිමින් නටන්නට පටන් ගත් මොහොතේදීයි. පසුබිමෙන් මියුරු ගීයක් වැයෙද්දී කවුරුත් නර්තනයෙහි යෙදුණත් ඒ කාගේත් නෙත් යොමු වුණේ ඓශ්වර්යා සහ කරීනා දෙසටයි. අභිෂේක් සහ කරිස්මාගේ වෙන්වීමෙන් දුරදිග ගිය අමනාපයෙන් ‘බැට කන්නට’ සිදු වූ ඓශ්වර්යා නැවතත් කරීනා සමඟ සුහද වී ඇය සමඟ එකට නර්තනයෙහි යෙදෙනු දැකීම ඔවුන් හැම දෙනාගේම සිත්වලට සතුටක් ඇති කළා.මේ දෙස බලා සිටි ඇතැම් නළු නිළියන් පැවසුවේ මතු දිනයකදී අභිෂේක් සහ කරීනා නැවතත් එකට රඟපානු නිසැක බවයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>01</month>
      <day>27</day>
    </date>
    <link>http://www.silumina.lk/2013/01/27/_art.asp?fn=am1301271</link>
    <topic>නිර්මාංශ දරුවන්ගේ වර්ධනය හීන වෙනවා</topic>
    <author>ගාමිණී සුසන්ත</author>
    <content>නිර්මාංශ දරුවන්ගේ වර්ධනය හීන වෙනවාවෛද්‍ය පර්යේෂණ ආයතනයේපෝෂණය පිළිබඳවිශේෂඥ වෛද්‍යරේණුකා ජයතිස්සසමාජයේ බොහෝ දෙනෙක් නිර්මාංශ ආහාර පිළිබඳව අවධානය යොමු කරන කාලයකි මේ. මස් මාංශ අනුභවයෙන් ඇතිවන යම් යම් ගැටලු මෙන් ම ආගමික පසුබිම ද ඒ සඳහා බලපා ඇත. අපට නිර්මාංශ ආහාරවලින් පමණක් ජීවත් විය හැකිද? නොඑසේ නම් ඒ සඳහා අපි කළ යුත්තේ කුමක්ද? මාංශමය ආහාරවලින් ඇතිවන ගැටලු මොනවාද? වැනි ප්‍රශ්න කීපයක් ම පෝෂණය පිළිබඳ විශේෂඥ වෛද්‍ය රේණුකා ජයතිස්ස මහත්මිය වෙත අපි යොමු කළෙමු. මේ; අප වෛද්‍යතුමියට ඉදිරිපත්කළ ප්‍රශ්න සහ ඒ සඳහා ලැබුණු පිළිතුරුය.මිනිසා නිර්මාංශ සත්වයෙක් ද? එසේ නැතිනම් සර්වභක්ෂක සත්වයෙක් ද?මිනිසාගේ පරිනාමය දෙස බලනවිට මිනිසා ගස්වැල්වල ඵල වගේම සතුන්ගේ මස් ද ආහාරයට ගෙන ඇති බව පැහැදිලි වෙනවා. විශේෂයෙන්ම ලංකාවේ විසූ ආදිතමයින් සතුන් දඩයම් කර ආහාරයට ගත් බව හෙළිවෙනවා. ඒ අනුව ඉතා ඈත අතීතයේ පටන්ම මිනිසා සර්ව භක්ෂක සතෙකු ලෙස ජීවත්වුණු බව පැහැදිලියි.නිර්මාංශ ආහාර අනුභව කරන්නන් ලෙස හඳුන්වන්නේ කුමන පිරිසක් ද?නිර්මාංශ ආහාර අනුභව කරන්නන් කාණ්ඩ කීපයක් ම සිටිනවා. ඉන් එක් පිරිසක් කිසිම සත්ව නිෂ්පාදනයක් තම ආහාර ලෙස යොදා ගන්නේ නෑ. ඔවුන් සතුන්ගේ මස් බිත්තර වගේ ම සතුන්ගෙන් ලබාගන්නා කිරිත් ආහාරයට ගන්නේ නෑ. ඔවුන් තමයි නියම නිර්මාංශ භක්ෂකයින් ලෙස හඳුන්වන්නේ.එතකොට “කිරි” සත්ව ආහාරයක් ද?ඔව් කිරි කියන්නේ සතුන් වෙතින් ලබාගන්නා ආහාරමය ද්‍රව්‍යයක්. ඒ නිසා කිරිත් සත්ව ආහාරයක් ලෙස සැලකෙනවා. ඒ වගේ ම කිරිවලින් නිපදවන මුදවපු කිරි, යෝගට් වැනි දේත් සත්ව ආහාර යටතට ගැනෙනවා.නිර්මාංශ ආහාර අනුභව කරනවා කියන අනෙක් පිරිස් කවුද?ඉහත සඳහන් කළ පිරිසට අමතරව තම ආහාරයට සතුන්ගේ කිරි පමණක් යොදා ගන්නා පිරිසක් ඉන්නවා. ඒ වගේ ම තවත් පිරිසක් ඉන්නවා. මස් බිත්තර ආහාරයට නොගෙන මාළු පමණක් ආහාරයට ගන්නා පිරිසක්.වර්තමානයේදී නිර්මාංශ ආහාරවලට වැඩි උනන්දුවක් දක්වන්නේ ඇයි?මස් මාංශ අධික ලෙස ආහාරයට ගැනීම පිළිකා ඇතිවීමට හේතුවක් බව වර්තමානයේදී හෙළි වී තිබෙනවා. එය මාංශමය ආහාර ප්‍රතික්ෂේප කිරීමට එක් හේතුවක්. ඒ වගේම සත්ව හිංසාවට විරුද්ධ පිරිස් අද සමාජයේ බොහෝ සිටීම නිර්මාංශ ආහාරවලට වැඩි පිරිසක් යොමු වීමට හේතුවක්.අපට නිර්මාංශ ආහාරවලින් පමණක් ජීවත්වීමේ හැකියාව තිබෙනවාද?ඔව් හැකියාව තිබෙනවා. නමුත් එහිදී ගැටලු රාශියක් ම ඉතා සාර්ථකව ජයගත යුතුව තිබෙනවා. අපේ ශරීරය නිරෝගීව පවත්වාගෙන යන්න හොඳ පෝෂණයක් ශරීරයට ලබාදිය යුතුයි. එහිදී අපේ ශරීරයට අවශ්‍ය පෝෂ්‍ය පදාර්ථ විවිධ වයස්වලදී විවිධ මට්ටම්වල පවතිනවා. කුඩා දරුවන් යනු ශාරීරිකව සහ මානසිකව මොහොතින් මොහොත වර්ධනය වන පිරිසක්. ඔවුන්ගේ සීඝ්‍ර වර්ධනයට නිසි පෝෂණයක් අවශ්‍යයි. දරුවකුගේ වර්ධන සමයේදී නිසි පෝෂණයක් නොලැබුණහොත් එය ගැටලු රාශියකටම හේතුවක්. මෙම ගැටලුව උග්‍රවීමට තවත් හේතු කීපයක්ම බලපානවා. ඒ; ඕනෑම කුඩා දරුවෙක් ආහාර ගැනීමට මැලිකමක් දක්වන නිසයි.සාමාන්‍යයෙන් මාංශමය ආහාර ස්වල්පයක දරුවකුගේ පෝෂණයට අවශ්‍ය පෝෂක කොටස් රාශියක්ම අඩංගුයි. එම පෝෂක කොටස් ප්‍රමාණයම නිර්මාංශ ආහාරවලින් ලබාගැනීමට යන්නේ නම්, ඒ සඳහා නිර්මාංශ ආහාර විශාල ප්‍රමාණයක් ලබාගත යුතුයි. නමුත් කුඩා දරුවන් ආහාර ගන්නේ සුළු ප්‍රමාණයක්. එම ආහාර සුළු ප්‍රමාණය කවා ගැනීමටත් මව්වරුන්ට විශාල වෙහෙසක් දැරීමට සිදුවෙනවා. ඒ වගේ ම බොහෝ දරුවන් ආහාර ගන්නේ තෝරා බේරාගෙන; සීමිත ආහාර වර්ග ප්‍රමාණයක් පමණයි.මෙම තත්ත්වයන් යටතේ දරුවන්ට නිර්මාංශ ආහාර ලබා දෙන්නේ නම් එම දරුවන්ට ලැබෙන පෝෂණ ප්‍රමාණය ඉතා අඩු වෙනවා. මේ අනුව බලන විට පෙනී යන්නේ කුඩා දරුවන් නිර්මාංශ ආහාරවලට යොමු කිරීමේදී ගැටලු රාශියක් ම මතුවිය හැකි බවයි. ඒ නිසා ශරීරයේ වර්ධනයන් සිදුවන වයස අවුරුදු 18 වන තෙක් කාලයේ නිර්මාංශ ආහාර දරුවකුට ලබා දෙන්නේ නම් ඒ සඳහා විශේෂ අවධානයක් යොමු කළ යුතු වෙනවා.වයස අවුරුදු 18 ඉක්මවූ පසුව නිර්මාංශ වීමෙන් එතරම් ගැටලුවක් මතුවන්නේ නෑ. එහෙත් වයස අවුරුදු 18 ඉක්මවා වැඩිහිටි බවට පත්වූ පසුවත් ශරීරය පවත්වාගෙන යාමට අවශ්‍ය පෝෂක කොටස් තම නිර්මාංශ ආහාරයේ අඩංගු වෙනවාදැයි දැඩි අවධානයක් යොමු කළ යුතුයි.වැඩිහිටියන්ට ඇතිවන එවැනි ගැටලු මොනවාද?නිර්මාංශ වැඩිහිටියන්ගේ ශරීරය තුළ විශේෂයෙන්ම යකඩ, විටමින්ඕ 12ඌනතාවයන් ඇතිවීමේ හැකියාව වැඩියි. ඒ; විටමින් ඕ 12සහ යකඩ වැනි පෝෂක කොටස් බහුලව ඇත්තේ මාංශමය ආහාරවල සහ කිරිවල නිසයි. එසේම වැඩිහිටියන්ගේ අස්ථි නිරෝගීව සහ ශක්තිමත්ව පවත්වාගෙන යාමට කැල්සියම් ශරීරයට අවශ්‍ය වෙනවා. අස්ථිවලට අවශ්‍ය කැල්සියම් පෝෂක කිරිවල සහ හාල්මැස්සන් කරවල බහුලයි. එබැවින් කිරි, හාල්මැස්සන් වැනි ආහාර ස්වල්පයකින් වැඩිහිටියන්ගේ අස්ථිවලට අවශ්‍ය කැල්සියම් ප්‍රමාණය ලබාගත හැකියි.ශාක ප්‍රෝටීන සහ සත්ව ප්‍රෝටීන අතර විශේෂ වෙනස්කම් තිබෙනවාද?අප ගන්නා ආහාරවල අඩංගු ප්‍රෝටීන පෝෂක ශරීරය තුළදී ඇමයිනෝ අම්ලය බවට පත්වෙනවා. ආහාරවල ඇමයිනෝ අම්ල කාණ්ඩ ගණනාවක් ම පවතිනවා. මාංශමය ආහාර ස්වල්පයකින් අපගේ ශරීරයට අවශ්‍ය ඇමයිනෝ අම්ල විශාල ප්‍රමාණයක් සපයා ගත හැකියි. උදාහරණයක් විදියට, අප නිතර ආහාරයට ගන්නා බත්වල “ලයිසියම්” නම් ඇමයිනෝ අම්ල කාණ්ඩයේ අඩුවක් තිබෙනවා. නමුත් කඩල, කව්පි, මුං, සෝයා වැනි පියලි වර්ගවල “ලයිසියම්” විශාල ප්‍රමාණයක් තිබෙනවා.එහෙත් පියලි වර්ගවල “මෙතියොනින්” නම් ඇමයිනෝ අම්ල කාණ්ඩ වර්ගය අඩුයි. එය බත්වල බහුලයි. බත් සමඟ පියලි වර්ගයක් එකම ආහාරයට ගත්විට එම ඇමයිනෝ අම්ල කාණ්ඩ දෙකම ශරීරයට ලැබෙනවා. මේ “මෙතියොනින්” සහ “ලයිසියම්” යනු අපගේ ශරීරයට අත්‍යවශ්‍ය ඇමයිනෝ කාණ්ඩ දෙකක්. ඇමයිනෝ අම්ල පෝෂක ශරීරය තුළ නිපදවා ගැනීමේ හැකියාවක් අපගේ ශරීරයට නෑ. ඒ නිසා එම පෝෂක ශරීරයට පිටතින් ලබාගත යුතුයි. සත්ව ප්‍රෝටීනවල අපගේ ශරීරයට අවශ්‍ය ඇමයිනෝ අම්ල කාණ්ඩ බොහොමයක් ඇතුළත්. අපගේ ශරීරයට අවශ්‍ය මෙවැනි පෝෂක කොටස් නිසි ලෙස ආහාර මඟින් නොලැබුණොත් ශරීරය නිරෝගීව පවත්වාගෙන යාමට හැකියාවක් ලැබෙන්නේ නෑ. ශාක ප්‍රෝටීනවල නොමැති ඇමයිනෝ අම්ල රාශියක්ම විශාල ප්‍රමාණවලින් සත්ව ප්‍රෝටීනවල අඩංගුවීම සත්ව ප්‍රෝටීන සහ ශාක ප්‍රෝටීන අතර ඇති ප්‍රධානම වෙනසයි.ෆාම් බිත්තර මාංශමය ආහාරයක් ද? එහි ජීවයක් තිබෙනවා ද?බිත්තර නිපදවන්නේ සතුන් නිසා එය මාංශමය ආහාරයක්. ජීවයක් පවතින්නේ කුකුලකු සහ කිකිළියක ලිංගික එක්වීමකින් පසුව කිකිළිය දමන බිත්තරයක් තුළ පමණයි. බිත්තරයක් යනු කිකිළියගේ ස්ත්‍රී බීජයයි. කිකිළිය කුකුලකු හා ලිංගිකව එක් නොවුනහොත් එම බිත්තය තුළ ජීවයක් ඇති වන්නේ නැහැ. විශේෂයෙන් ම ෆාම්වල ඇති කරන කිකිළියන්ට කුකුලන් සමඟ එක්වීමට අවස්ථාවක් ලැබෙන්නේනෑ. ඒ නිසා ෆාම් බිත්තරවල ජීවයක් ඇත්තේ නෑ.බිත්තර කෙතරම් පෝෂණ ගුණයෙන් යුතු ආහාරයක් ද?ඕනෑම වයස් මට්ටමක ජීවත්වන අයකුගේ පෝෂණය පිළිබඳව කතා කරන විට ඕනෑම අයකුගේ පෝෂණයට අවශ්‍ය පෝෂක කොටස් රාශියක් ම ප්‍රෝටීන කොටස් රාශියක්ම අඩංගු ඉතා අගනා පෝෂණීය ආහාරයක් ලෙස බිත්තර හඳුන්වා දෙන්න පුලුවනි. එක් බිත්තරයකින් ලැබෙන පෝෂණය නිර්මාංශ ආහාරවලින් ලබාගන්නට යන්නේ නම්, විවිධ පෝෂක ද්‍රව්‍ය අඩංගු ආහාර විශාල ප්‍රමාණයක් තෝරාගෙන ඒවායින් විශාල ප්‍රමාණවලින් ලබාගත යුතු වෙනවා. තෝරා බේරාගෙන ඉතා අඩු ප්‍රමාණයක් ආහාර ගන්නා කුඩා දරුවන්ට බිත්තර යනු ඉතා අගනා පෝෂණීය ආහාරයක්.මාංශමය ආහාරවල තවත් විශේෂතා තිබෙනවාද?ඉහතින් සඳහන් කලාක් මෙන් මාංශමය ආහාරවල ප්‍රෝටීන සහ යකඩ ඉතා බහුලයි. එසේම මාංශවල තිබෙන, යකඩ ඉතාම පහසුවෙන් ශරිරයට උරා ගන්නවා. නමුත් ශාකවල තිබෙන යකඩ පෝෂකවලට ශරීරයට පහසුවෙන් උරා ගැනීමේ හැකියාවක් ඇත්තේ නෑ. අප ගන්නා ඇතැම් ආහාරවල තිබෙන “ෆයිටේඩ්” නම් රසායනික ද්‍රව්‍ය ආහාරවල තිබෙන යකඩ උරා ගැනීමට බාධා ඇති කරනවා. බත්වල මෙම ෆයිටේඩ් බහුලයි. අප ශාකමය ආහාර කෑමට ගන්නේ බත් සමඟයි. එවිට ශාකමය ආහාරවල ඇති යකඩ ශරීරයට උරාගැනීම අඩු වෙනවා. එම නිසා නිර්මාංශ පුද්ගලයින්ගේ ශරීරය තුළ යකඩ පෝෂක ඌනතාවයක් ඇතිවීමේ හැකියාව වැඩියි. නිර්මාංශ පුද්ගලයින් ඒ සඳහා කළ යුත්තේ යකඩ අඩංගු ශාකමය ආහාර විශාල ප්‍රමාණයක් ගැනීමයි. ඒ නිසා නිර්මාංශ පුද්ගලයින් දිනකට යකඩ බහුලව අඩංගු ආහාර 2 ක්වත් ලබාගත යුතුයි. වයස්ගතවනවිට ශරීරයට යකඩ උරා ගැනීමේ හැකියාව තවත් අඩු වෙනවා. ඒ සඳහා පිළියමක් ලෙස වයස්ගත නිර්මාංශ පුද්ගලයින් දිනකට යකඩ බහුල අඩංගු ආහාර 3 ක්වත් ගත යුතුයි.කුඩාදරුවන්ගේ පෝෂණයට මාංශමය ආහාර කෙතරම් වැදගත්ද?දරුවකු මෙලොවට බිහිවී මුල් අවුරුදු 2 තුළදී එම දරුවාගේ මොළයේ වර්ධනයෙන් 80% ක්ම සිදුවෙනවා. එම අවධියේදී දරුවාගේ පෝෂණයට අවශ්‍ය ප්‍රෝටීන, විටමින වර්ග, ඛනිජ ලවණ වැනි පෝෂ්‍ය පදාර්ථ නිසි ලෙස අවශ්‍ය වෙනවා. එසේ නොවුනහොත් දරුවාගේ මොළයේ උපරිම වර්ධනයක් සිදුවීමට එය බාධාවක්. කුඩා දරුවකුට ශාකමය ආහාර වේලක් ලබා දෙන්නේ නම්, ඉහත කී පෝෂක සෑම එකක්ම අඩංගු ආහාර වේලක් ලබාදිය යුතුයි. එසේම නිර්මාංශ එක් ආහාර වේලක අඩංගු පෝෂක කොටස් ප්‍රමාණය අඩු නිසා දිනකට දෙන ආහාර වේල් ගණනද වැඩි කිරීමට සිදුවෙනවා. එසේම ඉහත සඳහන් කළාක් මෙන් දරුවන් යනු කෑමට එතරම් පි‍්‍රයතාවයක් නොදක්වන පිරිසක්.මොවුන් වේලකට ආහාරයට ගන්නේ ඉතා සුළු ප්‍රමාණයක්. එම සුළු ප්‍රමාණය ආහාර ගැනීමට පි‍්‍රයවන ආකාරයෙන් සහ පෝෂණ ගුණයෙන් පරිපූර්ණ වනසේ සකසා දිය යුතු වෙනවා. සාමාන්‍යයෙන් මාංශමය ආහාරවලින් කෑම රුචිය වැඩි වෙනවා. එසේම මාංශමය ආහාර සුළු ප්‍රමාණයකින් හොඳ පෝෂණයක් ලබාගත හැකියි. මේ කරුණු අනුව පැහැදිලි වන්නේ දරුවන්ගේ වර්ධනයට මාංශමය ආහාර දීම යෝග්‍ය බවයි. දරුවකුට කුඩා කල නිසි පෝෂණයක් නොලැබුණහොත් එය එම දරුවාගේ මුළු ජීවිතයටම බලපෑම් එල්ල කිරීමට සමත්.ගර්භණී මවකට නිර්මාංශ ආහාර කෙතරම් යෝග්‍යයද?ගර්භණී මවක් ලෙස හඳුන්වන්නේ පෝෂණය ඉතාම ඉහළ මට්ටමකින් අවශ්‍ය කෙනෙක්. ඒ නිසා නිර්මාංශ ගර්භනී මවකට ඒ සඳහා ද විශාල ශාකමය ආහාර ප්‍රමාණයක් ගත යුතුයි. බොහෝවිට ගර්භනී මව්වරු සඳහා අවශ්‍ය විටමින වර්ග ආදිය ඖෂධ මගින් ලබාදෙන නිසා කිසියම් සහනයක් ලැබෙනවා. එසේ වුවත් නිර්මාංශ ආහාර අනුභව කරන ගර්භනී මවක් වේ නම්, ඇයට අවශ්‍ය පෝෂණය ලබා ගැනීමට දිනකට යකඩ ප්‍රෝටීන බහුල ආහාර විශේෂ 3 ක්වත් ලබාගැනීම අත්‍යවශ්‍යයි.මෙහිදී සඳහන් කළ යුතු විශේෂ කරුණක් තිබෙනවා. ඒ; කුඩා දරුවන්, කිරිදෙන මව්වරු, ගර්භනී මව්වරු වැනි විශේෂ පෝෂණ අවශ්‍යතා ඇති කොටස් නිර්මාංශ ආහාර අනුභව කරන්නේ නම්, වෛද්‍යවරුන්ගේ සහ පෝෂණවේදීන්ගේ උපදෙස් අනුව තම ආහාර වේල සකසා ගත යුතු බවයි. එසේ නොවුණහොත් කුස තුළ සිටින, මව්කිරි බොන දරුවන්ට පවා විශාල බලපෑම් අතිවෙනවා. ඉහත සඳහන් කළ විශේෂ පිරිස් නිර්මාංශ වන්නේ නම්, කලින් කලට රුධිර පරීක්‍ෂාවන් භාජනය වී තම ශරීර සෞඛ්‍ය පිළිබඳව නිරන්තරයෙන් සොයා බැලිය යුතු වෙනවා.නිර්මාංශ ආහාර තෙල් යොදා රසවත් කරගත නොහැකිද?එසේ කළ හැකියි. නිර්මාංශ ආහාර ගන්නා බොහෝ දෙනෙක් ආහාර රසවත් කර ගැනීම සඳහා විවිධ තෙල් වර්ග භාවිතා කරනවා. එහි ප්‍රතිඵලය වන්නේ අනවශ්‍ය තෙල් ප්‍රමාණයක් ශරීරයට ඇතුළු වීමයි; ශරීරයේ කොලෙස්ටරෝල් මේදය ප්‍රමාණය ඉහළ යාමයි. එයට පිළියමක් ලෙස නිර්මාංශ ආහාරවල රසය වැඩිකර ගැනීම සඳහා තෙල් වර්ග වෙනුවට කුළුබඩු ආදිය යොදා ගැනීම වැදගත්.කය වෙහෙසා වැඩ කරන පිරිසත්, රෝගයකින් සුවය ලබන පිරිසත්, නිර්මාංශ ආහාර භාවිතයේදී සැලකිලිමත් විය යුතුයි නේද?ඔව්, කය වෙහෙසා වැඩ කරන පුද්ගලයින්ගේ ශරීරයෙන් වැයවන ශක්ති ප්‍රමාණය ඉතා වැඩියි. ඔවුන්ට දිනකට සාමාන්‍ය පුද්ගලයින්ට වඩා වැඩි ශක්ති ප්‍රමාණයක් අවශ්‍ය වෙනවා. ඒ නිසා කය වෙහෙසන නිර්මාංශ පුද්ගලයින් තම ආහාර වේල පිළිබඳව විශේෂයෙන් සොයා බැලිය යුතුයි. ඒ වගේම රෝගයකින් සුවවන පිරිසත් විශේෂ පෝෂණ අවශ්‍යතා සහිත පිරිසක්. මොවුන්ගේ පෝෂණයට බාධාවක් ඇතිවුවොත් රෝගයෙන් සුව වීමටත් ජීවිත කාලයටමත් එය බලපෑම් ඇති කිරීමට සමත්. එසේම රෝගී වූ විට කෑම රුචිය අඩුවීම ද ස්වභාවිකයි. එයද විශේෂයෙන් සලකා බැලිය යුතුයි. නිර්මාංශ ආහාර පමණක් ලබාදෙන කුඩා දරුවකු රෝගී වුවහොත් එම දරුවාට වඩාත් බලපෑම් ඇතිවෙනවා. එය දරුවාගේ මුළු ජීවිතයටම බලපෑම් එල්ලවන කරුණක් විය හැකියි. එමනිසා පෝෂණය නිසි ලෙස අවශ්‍ය වන නිර්මාංශ ආහාර ගන්නා ඉහතින් දැක්වූ විශේෂ පිරිස් තම ආහාර වේල පිළිබඳව දැඩි උනන්දුවක් දැක්විය යුතුයි.නිර්මාංශ අයකුගේ ආහාර වේලක අඩංගු විය යුතු පෝෂක ද්‍රව්‍ය මොනවාද?සාමාන්‍යයෙන් මාංශ භක්ෂක අයකුගේ ආහාර වේලකට එළවළු වර්ග 2 ක් හෝ 3 ක් ඇතුළත්ව එළවළු මේස හැඳි 6 ක්වත් ඇතුළත් විය යුතුයි. නමුත් නිර්මාංශ පුද්ගලයකුගේ ආහාර වේලකට එම එළවළු ප්‍රමාණය මෙන් දෙගුණයක එළවළු ප්‍රමාණයක් තිබීම වැදගත්.එමෙන් ම බත් ආහාරයට ගන්නා නිර්මාංශ දරුවකුගේ ආහාරයට කව්පි, පරිප්පු, කඩල, මුංඇට වැනි පියලි වර්ගවලින් එක් වර්ගයකින් මේස හැඳි 2 බැගින් දිනකට මේස හැඳි 6 ක් පමණවත් එකතු කරගත යුතු වෙනවා. මෙම පියලි වර්ග සෑම ආහාර වේලකටම එක්කරගත යුතුමයි. ගන්නා පියලි වර්ගය ආහාර වේලෙන් වේලට වෙනස්වීම වැදගත්. ඒ පියලි වර්ගයෙන් පියලි වර්ගයට හිමි පෝෂක ද්‍රව්‍ය වෙනස්වන නිසයි. එක් වේලකට කව්පි ලබා දුන්නොත් අනෙක් වේලට පරිප්පු හෝ මුංඇට ලබාදීම වැදගත්. නිර්මාංශ වැඩිහිටියකුගේ නිර්මාංශ ආහාර වේල සඳහා පියලි වර්ගයකින් මේස හැඳි 4 ක් පමණවත් ඇතුළත් විය යුතු වෙනවා. එවිට දිනකට පියලි වර්ග මේස හැඳි 12 ක් පමණ. මුරුංගා කොළ ප්‍රෝටීන පදාර්ථ බහුල ආහාරයක්. බිත්තරයක තිබෙන ප්‍රෝටීන ප්‍රමාණය මුරුංගා කොළ 100 ග්රෑම් පමණ අඩංගු වෙනවා.සත්ව පීකුදු කෙතරම් පෝෂ්‍යදායීද?පීකුදු ලෙස හඳුන්වනු ලබන්නේ සත්ව අක්මාවයි. පීකුදු ආහාරයට ගැනීම මඟින් හොඳ පෝෂණයක් ලබාගත හැකියි. විශේෂයෙන්ම කුඩා දරුවන්ගේ පෝෂණයට පීකුදු ඉතා වැදගත්. එහෙත් මෙහිදී ගැටලුවක් මතු වෙනවා. කිසියම් සතකු විෂ සහිත දෙයක් ආහාරයට ගත්තේ නම් එම විෂ එම සතාගේ අක්මාවේ තැන්පත් වෙනවා. එසේම එම සතාගේ වර්ධනයට හෝමෝන වර්ග එන්නත් කරන්නේ නම් ඒවාද තැන්පත් වන්නේ අක්මාවේ. එම විෂ සහිත අක්මාවත් මනුෂ්‍යයකු ආහාරයට ගත්විට එම මනුෂ්‍යයාද රෝගීවීමට ඉඩ තිබෙනවා. එවන් අවදානමක් පීකුදු ආහාරයට ගැනීමේදී තිබෙනවා.මාංශමය ආහාර අනුභවයේදී ඇතිවන ගැටලු මොනවාද?අධික ලෙස මස් මාංශ ආහාරයට ගැනීම ගැටලු රැසකට හේතු වී ඇති බව බටහිර බොහෝ රටවල් දෙස බලන විට පෙනී යනවා. බටහිර රටවලට සාපේක්ෂව අපේ රටේ මස් මාංශ අනුභව කරන්නේ ඉතාම සුළු ප්‍රමාණයක්. බටහිර රටවල පාන් ඉතාම සුළු ප්‍රමාණයක් සමඟ විශාල මස් ප්‍රමාණයක් ආහාරයට ගන්නවා. එලෙස මස් විශාල ප්‍රමාණයක් දිනකට ආහාරයට ගන්නා අය අතර නිර්මාංශ ආහාර ගන්නා පුද්ගලයින්ට වඩා මහාවඩවැලේ පිළිකා ඇතිවීමේ අවධානම වැඩිබව පර්යේෂණ මඟින් හෙළිවී තිබෙනවා.ශාකමය ආහාරවල තන්තුමය ස්වභාවය වැඩි නිසා අන්ත්‍ර තුළ වැඩි වේලාවක් ආහාර රැඳී පවතින්නේ නෑ. ඔවුන්ට මල බද්ධය ද අඩුයි. ඌරු මස් වැනි මස් වර්ග ආහාරයට ගන්නාවිට හොඳින් පිස ආහාරයට ගන්නේ නැතිනම්, පණු රෝග ඇතිවීමේ හැකියාවද වැඩියි. එමෙන්ම මස්වල ඇති අධික තෙල් ප්‍රමාණයන් අක්මාවේ තැන්පත් වීම නිසා අක්මා රෝග ගණනාවක් ම ඇති වන බව හෙළිවී තිබෙනවා. මේ අනුව පැහැදිලි වන්නේ මාංශමය ආහාර බහුලව ගැනීම ගැටලු කීපයක්ම ඇති කිරීමට හේතුවන බවයි. එසේම නිර්මාංශ පුද්ගලයින් තම පෝෂණය පිළිබඳව විශේෂ අවධානයකින් කටයුතු කළ යුතු වෙනවා. විශේෂයෙන් කුඩා දරුවන්, ගර්භණී මව්වරු, කිරිදෙන මව්වරු, කය වෙහෙසා වැඩ කරන පුද්ගලයින් මෙන්ම රෝගයකින් සුවය ලබන පුද්ගලයින් වැනි හොඳ පෝෂණයක් අවශ්‍ය පුද්ගලයින් නිර්මාංශ ආහාර අනුභව කරන්නේ නම් වෛද්‍ය උපදෙස් මත කළ යුතුයි.ගාමිණී සුසන්තකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>01</month>
      <day>27</day>
    </date>
    <link>http://www.silumina.lk/2013/01/27/_art.asp?fn=am1301272</link>
    <topic>සීනි වැඩි වුණාට ඇඟට දැනෙන්නේ නෑ</topic>
    <author>සාගරිකා දිසානායක ජයසිංහ</author>
    <content>සීනි වැඩි වුණාට ඇඟට දැනෙන්නේ නෑකොළඹ වෛද්‍ය පීඨයේ ඖෂධ වෛද්‍ය විද්‍යා අංශයේඅංශාධිපතිනි, කායික රෝග පිළිබඳ විශේෂඥප්‍රියදර්ශනී ගලප්පත්තිබෝ නොවන රෝග අතුරින් වර්තමානයේ ලෝකය පුරා ශීඝ්‍රයෙන් ම පැතිරී යන රෝගය දියවැඩියාවයි. අතීතයේ වැඩිහිටි ජනතාව අතර බහුලව දැකිය හැකි රෝගයක් ලෙස සැලකුණු දියවැඩියාව වර්තමානය වන විට කුඩා ළමයින් අතර පවා දක්නට ලැබෙන රෝගයක් බවට පත්ව තිබේ.දියවැඩියාව සුවකළ නොහැකි ය. එහෙත් ආහාර හා ජීවන රටාවේ වෙනස්කම් සමඟ නිසි වෛද්‍ය ප්‍රතිකාර මගින් හොඳින් පාලනය කළ හැකි ය. වර්තමානයේ ආසියාතික රටවල වැඩි වශයෙන් දක්නට ලැබෙන දියවැඩියා රෝගයට මනා ආහාර පාලනයක් හා යහපත් ජීවන රටාවක් පවත්වා ගැනීමෙන් ඊට ගොදුරු නොවී සිටීමේ හැකියාව තිබේ. එහෙයින් කුඩා කල සිටම දරුවන් ගේ ආහාර හා ජීවන රටා මනාව හැඩගස්වා ගැනීමෙන් රෝගයෙන් වැළකී සිටිය හැකි ය.දියවැඩියාව යනුවෙන් හඳුන්වන්නේ ශරීරයේ ඉන්සියුලින් හෝර්මෝනය ශ්‍රාවය වීමේ අඩුවක් හෝ ඉන්සියුලින් ශ්‍රාවය නොවීම හෝ ශ්‍රාවය වන ඉන්සියුලින්වල ක්‍රියාකාරිත්වයේ අඩුවක් හේතු කොට ගෙන අප ගන්නා ආහාරවලින් ලැබෙන ග්ලූකෝස් ශරීරයේ සෛල තුළට උරා නොගැනීමෙන් රුධිරයේ සීනි මට්ටම ඉහළ යාමේ තත්ත්වයයි.දියවැඩියාව ප්‍රධාන වශයෙන් වර්ග දෙකකි. පළමු ගණයේ දියවැඩියාව සහ දෙවැනි ගණයේ දියවැඩියාව යනුවෙනි. පළමු ගණයේ දියවැඩියාව බොහෝ විට කුඩා කාලයේදී හටගනී. ඊට හේතුව ඉන්සියුලින් හෝමෝනය ප්‍රමාණවත් තරම් ශ්‍රාවය නොවීම ය. පළමු ගණයේ දියවැඩියා රෝගීනට ඇරැඹුමේ සිට ජීවිත කාලය පුරා ම ඉන්සියුලින් ශරීරයට ලබාදීමට සිදුවේ. දෙවැනි ගණයේ දියවැඩියාව අද ලෝකයේ වඩා ප්‍රචලිත වර්ගයයි.වර්තමානයේ මිනිසා ගත කරන අක්‍රියශීලී වෙහෙසකර වූ ආතතියෙන් යුතු ජීවන රටාව ජනතාව දියවැඩියා රෝගයට බහුල ලෙස ගොදුරු වීමට හේතු වී තිබේ. අධික ලෙස පිටි සීනි සහ තෙල් බහුල ආහාර පරිභෝජනය, ව්‍යායාම මදිවීම, මවුපියන් හෝ පවුලේ ඥාතීන් අතර දියවැඩියා රෝගය තිබීම මෙන් ම පාරිසරික කරුණු ද දියවැඩියාවට හේතුවෙයි.සාමාන්‍ය පුද්ගලයකුගේ රුධිරයෙහි පැවැතිය යුතු ග්ලූකෝස් ප්‍රමාණය 110 ට අඩු වියයුතු ය. නිරාහාරව පැය 10 - 12 ප්‍රමාණයක් සිට රුධිරයේ පවත්නා ග්ලූකෝස් මට්ටම මැන බැලීමෙන් (FBS) පසු එහි අගය 110 ට වැඩි නම් ඒ පුද්ගලයා දියවැඩියාවෙන් පෙළෙතැයි ගමනය කෙරේ.එම පරීක්ෂණයෙන් අනතුරුව සාමාන්‍ය පරිදි ආහාර ගෙන පැය දෙකකට පසුව රුධිරයේ ග්ලූකෝස් මට්ටම මැන බැලූ විට එහි අගය 140 ට වැඩි නම් ස්ථිර වශයෙන් ම දියවැඩියාවෙන් පෙළෙන බවට නිගමනය කෙරේ. එහෙත් දියවැඩියා තත්ත්වයක් ඇති බව හඳුනා ගත් වහාම වෛද්‍ය ප්‍රතිකාර වෙත යොමු නොවේ. පළමු ගණයේ දියවැඩියා රෝගියකු නම් ඔවුනට ඉන්සියුලින් ලබා දීමට වෛද්‍යවරු තීරණය කරති. දෙවැනි ගණයේ දියවැඩියා රෝගියකුගේ මුල් අවධියේ දී රුධිරයේ සීනි මට්ටම එතරම් වැඩි නොවන්නේ නම් ආහාර හා ජීවන රටාව වෙනස් කිරීමෙන් රෝග තත්ත්වය පාලනය කර ගැනීමට උපදෙස් දෙනු ලැබේ. මෙහිදී ප්‍රථමයෙන් ම කළ යුත්තේ සීනි හෝ පැණි රස ආහාර පානයෙන් ද පිටි සහිත ආහාර වැඩියෙන් ගැනීමෙන් ද වැළකී සිටීමයි. දෙවැනුව ව්‍යායාමවල යෙදීමත් ආතතියෙන් තොර ජීවිතයක් පවත්වා ගැනීමත් වැදගත් වේ.දියවැඩියාව හට ගැනීමට වැඩි ප්‍රවණතාවක් දක්වන පුද්ගලයන් වන්නේ, අධික ලෙස තරබාරු පුද්ගලයන්, ජීවිතයේ කවර කලකදී හෝ රුධිරයේ සීනි මට්ටම ඉහළ ගිය පුද්ගලයන් නිදසුනක් ලෙස ගර්භණී කාලයේ දී රුධිර ගත ග්ලූකෝස් මට්ටම ඉහළ ගිය අය, ශල්‍යකර්මයකට බඳුන් වූ අවස්ථාවක, මෙන් ම අධික ලෙස මානසික පීඩාවකට ගොදුරු වන පුද්ගලයන් හා මවුපියන් හෝ පවුලේ ඥාතීන් දියවැඩියා රෝගයෙන් පෙළෙන විට එවැනි පුද්ගලයෝ රෝගයට ගොදුරු වීමට වැඩි අවදානමක සිටිති. මෙවැනි පුද්ගලයන් මෙන් ම ඔවුන් ගේ දරුවන් ද කුඩා අවධියේ පටන් ම අනාගතයේදී දියවැඩියා රෝගයට ගොදුරු වීමට ඉඩ ඇති බව සිතා ඉන් වැළැකීමට කල් තියා සූදානමින් කටයුතු කළ යුතු ය.ආහාර ජීවන රටා මෙන් ම චර්යාත්මක වෙනස්කම් සමඟම ඖෂධ සමගාමීව කටයුතු කළ හොත් වඩාත් සාර්ථක ප්‍රතිඵල ලැබිය හැකි වෙයි. ඔබට දියවැඩියාව ඇතැයි දැනගත් විගස බොන බේත් මගින් පමණක් රෝගය පාලනය කරගත හැකි යැයි සිතීම මුළාවකි. ආහාර හා ව්‍යායාම මඟින් රුධිරගත සීනි මට්ටම පාලනය කරගත නොහැකි නම් පමණක් ඖෂධ ලබා ගැනීම සුදුසු ය. දියවැඩියාව ඇතැයි සැක කළ හැකි ලක්ෂණ කිහිපයකි.එවැනි ලක්ෂණ දැනුණු වහාම රාත්‍රි නිරාහාරව පැය 10 - 12 සිට රුධිර පරීක්ෂාවක් කරගත යුතු ය. එවිට රුධිර මට්ටම 110 ට වැඩි නම් වෛද්‍යවරයා ඔබට අවශ්‍ය ප්‍රතිකාර හා වෛද්‍ය උපදෙස් නියම කරනු ඇත.ආහාර හා ජීවන රටාව වෙනස් කිරීම දියවැඩියා වෙන් වැළැක්වීමට මෙන් ම රෝගය පාලනයට ද ඇති හොඳම පිළියමයි. ඒ සඳහා පළමුවෙන් ම සීනි භාවිතයෙන් ඉවත් විය යුතු ය. දිනපතා අයිස්ක්‍රීම්, ටොෆි, චොක්ලට්, කේක් සහ පැණිබීම ගැනීම නතර කළ යුතු ය. පිටතදී යම් ප්‍රමාණයකට පැණි රස ආහාර ලබා ගැනීම කම් නැත.දිනපතා ආහාරයට ගන්නා පිෂ්ඨය ප්‍රමාණය අඩු කරන්න. අප හුරු වී ඇත්තේ බත් හෝ වෙනත් පිටි සහිත ආහාර විශාල ප්‍රමාණයක් සමඟ එළවළු හෝ ව්‍යංජන ස්වල්පයක් ලබාගැනීමට ය. ඒ සුපුරුදු ආහාර රටාවෙන් මිදී බත් ස්වල්පයක් සමඟ එළවළු හා ව්‍යංජන වැඩිපුර ආහාරයට ගැනීමට හුරු වන්න. එම ආහාරය සමබල ආහාරයක් වීම වැදගත් ය. එක ආහාර කොටසක් ලෙස සැලකෙන්නේ එක ඇපල් ගෙඩියක් තරම් වූ ප්‍රමාණයකි. දිනකට එළවළු සහ පළතුරු කොටස් පහක්වත් ලබාගත යුතු ය. ඒවා එළවළු මේස හැඳි 3 හෝ 4 ක්, පළා වර්ග මේස හැඳි 3 - 4, සළාද මේස හැඳි 3 - 4 ක් සහ පළතුරු කොටස් දෙකක් ලෙස විය යුතු ය.දියවැඩියා රෝගීන්ට නම් පොඩි ඇඹුල් කෙසෙල් ගෙඩි දෙකක්, ගස්ලබු පළුවක් හෝ වෙනත් පලතුරු ඇපල් ගෙඩියක තරමින් ලබා ගැනීම සෑහේ. මුංඇට, කඩල, කවුපි වැනි ධාන්‍ය හා ඇට වර්ග ද වැඩියෙන් ආහාරයට ගත හැකිය.දිනකට පැය බාගයක් වත් අවම වශයෙන් සතියට දින හතරක් හෝ පහක් ව්‍යායාම කළ යුතුය. එම ව්‍යායාම එරෝබික් වර්ගයේ ක්‍රියාශීලී ව්‍යායාම විය යුතුය. එනම් ඇවිදීම, දිවීම, පිහිනීම හා බයිසිකල් පැදීම වැනි ව්‍යායාම වේ. ජනතාවට ව්‍යායාම සඳහා විශාල කාලයක් කැප කළ නොහැකි හෙයින් වර්තමාන වෛද්‍යවරුන් උපදෙස් දෙන්නේ තම දෛනික වැඩ කටයුතු අතරට ව්‍යායාමවල යෙදෙන ලෙසයි. එනම් කාර්යාලයට යන අතරතුර ඔබට යාමට නියමිත තැනට වඩා බස් නැවැතුම් පොළ දෙකක් හෝ තුනක් මෙපිටින් වාහනයෙන් බැස දෙපයින් ඇවිද යාම, කාර්යාලයේ විදුලි සෝපානය වෙනුවට පියගැට පෙළ භාවිත කිරීම, තමා හිඳ සිටින ආසනයෙන් නැගිට ගොස් තමාට අවශ්‍ය ලිපි ගොනු ආදිය තමාම රැගෙන ඒම වැනි කටයුතුවල යෙදෙන ලෙසය.දුම්වැටි ඉරීම, මත්පැන් බීම හෝ වෙනත් එවැනි දුසිරිත්වලින් තොර වීම,මානසික ආතතියට ගොදුරු නොවන සේ තම කටයුතු මනාව කළමනාකරණය කර ගැනීම, මනස සුවපත් කරවන සංගීතය, පරිසරය සමඟ සැරිසැරීම හෝ ආගමික කටයුතුවල යෙදීම් ද වෛද්‍ය උපදෙස් දී ඇති ආකාරයටම ඖෂධ ලබා ගැනීම ද කළ යුතුය.රුධිරගත ග්ලූකෝස් මට්ටම (F B S) 130 - 140 ට වැඩි රෝගීන් සඳහා ඖෂධ ලබාදීම ඇරැඹේ. දියවැඩියාව නිසි ලෙස පාලනය නොකිරීමෙන් වකුගඩු, හෘදය, හෝ මොළයට හානි සිදු වේ. ඇසේ සුද මතු වීම හෝ අන්ධභාවය, ආඝාතය, ස්නායු දුර්වල වීම, සිරුරේ තුවාල ඇති වීම වැනි අතුරු ආබාධ ඇති වේ. ලෝකයේ අන්ධභාවයට හේතු වන කාරණා අතරින් දියවැඩියාවට මුල් තැනක් හිමි වෙයි. දියවැඩියාව සඳහා ලබා දෙන ඖෂධ ප්‍රධාන වශයෙන් කොටස් තුනකි.රෝගියා තරමක් තරබාරු නම් බොහෝ විට බෙහෙත් ඇරැඹෙන්නේ මෙට්ෆෝර්මින් ඖෂධයෙනි. එමඟින් සිරුරේ බර අඩු වීම මෙන්ම රුධිරයේ ග්ලූකෝස් සෛලවලට උරා ගැනීමේ ශක්තිය වර්ධනය කෙරේ. දියවැඩියා රෝගය සඳහා දැනට ලෝකයේ පවතින හොඳම ඖෂධය මෙට්ෆෝර්මින්ය. එය පසුගිය වසර 40 - 50 පුරා රෝගීනට ලබා දුන්න ද එයින් අහිතකර ප්‍රතිඵල වාර්තා වී නැත. එමඟින් ඇතිවූ අතුරු ආබාධ අනෙකුත් ඖෂධවලට සාපේක්ෂව ඉතා සීමිතය. මෙට්ෆෝර්මින් ඖෂධයෙන් රුධිරයේ සීනි මට්ටම එකවරම අඩු වන්නේ ද නැත. එහෙයින් එය ආහාරයෙන් පසුව ගැනීම වඩා සුදුසුය.ඇමෙරිකා ආහාර හා ඖෂධ අධිකාරියේ ප්‍රමිතීනට අනුව දෙවැනි වර්ගයේ දියවැඩියාව සඳහා වඩාත්ම සුදුසු ඖෂධය මෙට්ෆෝර්මින්ය. සිහින් සිරුරක් සහිත රෝගීන් සඳහා වඩාත් සුදුසු වන්නේ සල්ෆර්නයිල් යූරියා වර්ගයේ ඖෂධ වේ. තරමක් ඉහළ සීනි මට්ටමක් පවතින රෝගීනට එම ඖෂධ එක් වර්ගයකින් අරඹා සීනි මට්ටම මැන බලමින් එය පාලනය වන ආකාරය අනුව ඖෂධ අඩු හෝ වැඩි කිරීම සිදු කැරේ.සල්ෆර්නයිල් යූරියා වර්ගයේ ඖෂධ වන්නේ “ඩයමයික්‍රෝන්” වැනි ඖෂධ වේ. මේ ඖෂධය හැම විටම ආහාර වේලක් ගැනීමට පෙර ලබා ගත යුතුය. එමඟින් රෝගියා ගේ සිරුරට ආහාර මඟින් ඇතුල් වන ග්ලූකෝස් ප්‍රමාණය පාලනය කිරීමට පෙර සූදානමක් ඇති කරනු ලැබේ.එහෙයින් ඒ වර්ගයේ ඖෂධ ගත් පසුව ඉක්මනින් ආහාර ලබා ගත යුතුය. නැතහොත් රුධිරයෙහි සීනි ප්‍රමාණය අඩු වී ක්ලාන්ත ගතියක් ඇතිවීමට ඉඩ තිබේ. මෙම තත්ත්වය “හයිපෝග්ලයිසීම්යාව“ ලෙස හැඳින්වේ. හයිපෝග්ලයිසීමියාවට නිතර ගොදුරු වීම මොළයේ ස්නායුවලට බලපාන අහිතකර තත්ත්වයකි. ඇතැම්විට රෝගියා මරණයට පවා පත්වීමට ඉඩ තිබේ. එහෙයින් සල්ෆර්නයිල්යූරියා වර්ගයේ ඖෂධ ලබා ගන්නා රෝගීන් එම ඖෂධ වෛද්‍ය උපදෙස් පරිදිම ලබා ගැනීමට සැලකිලිමත් විය යුතුය.දියවැඩියාව සඳහා මෑත කාලීනව අලුතින් විවිධ වර්ගයේ ඖෂධ රාශියක් වෙළෙඳපොළට නිකුත් කොට තිබේ. එහෙත් ඒවායෙන් ලැබුණු අතුරු ඵල වැඩි වූයෙන් මේ වන විට ඉන් බොහොමයක් භාවිතයට නොසුදුසු ඖෂධ ලෙස හඳුනාගෙන ඒවායේ ලියාපදිංචිය අහෝසිකර තිබේ.මෙට්ෆොර්මින් හෝ සල්ෆනයිල්යූරියා වර්ගයේ ඖෂධවලින් රෝගය පාලනය කළ නොහැකි නම් වඩාත්ම සුදුසු වන්නේ ශරීරයට නික්ක්ෂේපල මඟින් ඉන්සියුලින් ඖෂධය ලබා දීමයි. ඉන්සියුලින් ඖෂධය නියම කරන ලද රෝගීන් එහි නියමිත මාත්‍රාව නිවැරැදි ආකාරයෙන්ම ලබා ගත යුතුය. ඒ පිළිබඳව වෛද්‍යවරයාගෙන් හෙදියකගෙන් හෝ ඖෂධවේදියාගෙන් උපදෙස් ලබා ගත යුතුය.ආහාරයට පෙර ඉන්සියුලින් විඳ ගත් විට ඒ සමඟම ආහාර ගැනීම ද වැදගත්ය. දිනකට අවම වශයෙන් දෙවරක්වත් ඉන්සියුලින් ලබා ගන්නට සිදු වෙයි. ඖෂධය ගබඩා කළ යුත්තේ ශීතකරණයක සෙල්සියස් අංශක 2 - 8 අතර උෂ්ණත්වයක් සහිත රාක්කයකය.ජීවිත කාලය පුරාම දියවැඩියා රෝගීන්ට ඖෂධ ලබා ගැනීමට සිදුවේ. එමෙන්ම දියවැඩියාව සමඟ අධික රුධිර පීඩනය කොලෙස්ටරෝල් හෝ වෙනත් රෝග සඳහා ද ඖෂධ ලබා ගැනීමට සිදු වෙන්නට පුළුවන. එසේ ඖෂධ කිහිපයක් ගන්නා රෝගීන් තමා ගන්නා ඖෂධවල ඖෂධීය නාමය මෙන්ම ඒවා ලබා ගත යුතු මිලිග්‍රෑම් ප්‍රමාණය ද දැන සිටීම ඉතා වැදගත්ය. ඖෂධ නමින් දැන සිටිනවා මෙන්ම ඒ ඒ ඖෂධය ලබා ගන්නේ කවර රෝගය සඳහා ද, ඒ ඒ ඖෂධවලින් ඇතිවිය හැකි අතුරු ආබාධ කවරේ ද යන කරුණු පිළිබඳ රෝගියා තුළ අවබෝධයක් තිබිය යුතුය.ඖෂධ ආහාර හා ව්‍යායාම මඟින් දියවැඩියාව පාලනය කරගත්ත ද අවම වශයෙන් මසකට වරක්වත් නිරාහාරව සිට රුධිර පරීක්ෂාවක් කරගෙන ප්‍රතිඵල වෛද්‍යවරයාට පෙන්වීම වටී.ඇතැම් රෝගීන් තුළ ඇති මිථ්‍යාවක් වන්නේ තම රුධිරගත සීනි මට්ටම අඩු වැඩි වන විට තමාට දැනෙනවා ය යන්නයි. දියවැඩියාව රෝග ලක්ෂණ පෙන්නුම් නොකරන රෝගයකි. රුධිර පරීක්ෂාවකින් තොරව සීනි නඟිනවා හෝ බහිනවා යැයි සිතා තමා ගන්නා බෙහෙත් ප්‍රමාණය අඩු වැඩි කිරීම හෝ නතර කර දැමීම වැරැද්දකි. ඔබ ගන්නා ඖෂධ ප්‍රමාණය තීරණය කළ යුත්තේ ඔබ නොව වෛද්‍යවරයා විසිනි. දිගු කාලීනව බෙහෙත් ලබා ගත් පමණින් හිතූ මතයට ඖෂධ ලබා ගැනීමේ හැකියාවක් රෝගීනට නොලැබේ. එහෙයින් ඖෂධ ලබා ගැනීම හෝ අඩු වැඩි කිරීම පිළිබඳ වෛද්‍ය උපදෙස් ඒ අයුරින්ම පිළිපැදීම සුදුසුය.මසකට වරක් රුධිර පරීක්ෂණයක් කර ගැනීම මෙන්ම පසුවූ මාස තුනක් ඇතුළත රුධිරයේ ග්ලූකෝස් මට්ටම පරීක්ෂා කළ හැකි “ඩ් ඡ ඒ, ඛ්” රුධිර පරීක්ෂාව සිදු කර බැලීම ද වටී. එහි අගය 7% ට අඩු නම් ඔබ හොඳින් දියවැඩියාව පාලනය කරන බව පෙනී යයි.දිගින් දිගට ඖෂධ භාවිතයෙන් වකුගඩු හෝ අභ්‍යන්තර ඉන්ද්‍රියයන්ට හානි සිදුවේ ය යන සිතිවිල්ල ද සාවද්‍යය. ඉන්ද්‍රියයනට හානි සිදු වන්නේ නිසි පරිදි ඖෂධ ලබා නොගැනීමෙනි. දියවැඩියාව පාලනය සඳහා විවිධ දේශීය ඖෂධ භාවිතය හේතු වන බව කියැවේ. බටහිර වෛද්‍ය විද්‍යානුකූලව සනාථ කළ සාක්ෂි නැතිව එවැනි ඖෂධ ලබා ගැනීමට උපදෙස් දෙනු නොලැබේ.මෑත කාලීනව කොළඹ විශ්ව විද්‍යාලයේ වෛද්‍ය පීඨය මඟින් කුරුඳු සහ සින්ක් ලෝහය අඩංගු ආහාර මඟින් දියවැඩියාව පාලනය කිරීමේ හැකියාවක් ඇතැයි යන මතය සනාථ කිරීම සඳහා පර්යේෂණ සිදු කරමින් සිටී. කෙසේ වෙතත් ඔබ දියවැඩියාවෙන් පෙළෙන්නේ නම්, නිරතුරුව රුධිර පරීක්ෂා කිරීමෙන් ඖෂධ, ආහාර හා නිසි ව්‍යායාම සහිත චර්යාත්මක වෙනස්කම් තුළින් රෝගය මනාව පාලනය කරගත හැකි වේ.සාගරිකා දිසානායක ජයසිංහකර්තෘට ලියන්න | මුද්‍රණය සඳහා</content>
  </post></root>