<?xml version="1.0" encoding="UTF-8" standalone="no"?><root><post>
    <category>NEWSPAPER</category>
    <date>
      <year>2012</year>
      <month>06</month>
      <day>17</day>
    </date>
    <link>http://www.silumina.lk/2012/06/17/_art.asp?fn=av12061715</link>
    <topic>සාර්ක් සිනමා උලෙළ - 2</topic>
    <author/>
    <content>සාර්ක් සිනමා උලෙළ - 2(පසුගිය කලාපය හා සම්බන්ධයි)පාකිස්ථානය ඉතා විශිෂ්ට චිත්‍රපට දෙකක් ඉදිරිපත් කර තිබුණි. සොහයිබ් මන්සූර් ගේ ඕර්‍ණඹ් පසුගිය වසරේ නිෂ්පාදනය වූවකි. සොහායිබ් මන්සූර් අද පකිස්ථානයේ සිටින විශිෂ්ටතම සිනමාකරුවකු වන අතර 2008 දී ඔහු නිර්මාණය කළ ’In The Name Of The God’ ජාත්‍යන්තර කීර්තියට පත් වූ කෘතියක් විය. අනෙක් චිත්‍රපටය වූයේ මෙරීන් ජබාර් සිනමාකාරිය 2008 දී නිර්මාණය කළ Ramchand Pakistaniය. එය ද විශිෂ්ට කෘතියක් ලෙස ප්‍රසාදයට පාත්‍ර වූවකි. හොඳ සිනමා නිර්මාණ අතිශයින් දුර්ලභ පකිස්ථානය මෑතකදී නිෂ්පාදනය වූ හොඳම සිනමා කෘති දෙකක් මඟින් නියෝජනය විය.සිනමා උලෙළේ ජූරිය සාර්ක් නොවන රටවල සාමාජිකයන් තිදෙනෙකුගෙන් සමන්විත විය. එනම් පිලිප් චෙයා (සිංගප්පූරුව), මේරි නසාරි (රුසියාව) හා මොහොමඩ් රේසා අරුබ් (ඉරානය) යි. සිංගප්පූරු ජාත්‍යන්තර සිනමා උලෙළ ආරම්භ කිරීමෙහිලා පුරෝගාමී වූ ඔහු වසර 21 ක් එහි අධ්‍යක්ෂවරයා විය. පිලිප් චෙයා ආසියාතික සිනමාව පිළිබඳ විශාරදයෙක් වෙයි.මේරි නසාරි චිත්‍රපට අධ්‍යක්ෂවරයෙක්, නිෂ්පාදකවරයෙක් හා තිර කතා රචකයෙක් ද වෙයි. ඇගේ කුලුඳුල් සිනමා කෘතිය වූ Silent Souls  වෙනිස්, අබුඩාබි, මා ඩෙල්ප්ලාට ඇතුළු සිනමා උත්සව රාශියකදීම ගෞරවයට පාත්‍ර විය. මොහොමඩ් රේසා අරුබ් ඉරානයේ ප්‍රකට වෘත්තාන්ත හා වාර්තා චිත්‍රපට නිෂ්පාදකවරයෙක් වෙයි. වාර්තා හා වෘත්තාන්ත චිත්‍රපට කීපයක් ද අධ්‍යක්ෂණය කර ඇත.ජූරියේ සම්මානයට පාත්‍ර වූ සිනමා කෘති මෙසේය. හොඳම චිත්‍රපටය ප්‍රධාන සම්මානය “ආකාස කුසුම්” (ප්‍රසන්න විතානගේ), රජත සම්මානය “රාම් චාන්ද් පකිස්ථානි” (මෙරීන් ජබාර්), ලෝකඩ සම්මානය “බියාරි” (කේ.පී.සුවීරන් / ඉන්දියාව)හොඳම වාර්තා චිත්‍රපටය ප්‍රධාන සම්මානය “සේවිං ෆෙස්” (ඩැනියෙල් ජංග් සහ ෂර්මින් චිනෝයි / පකිස්ථානය), ගෞරව සඳහන “ද ග්‍රේට් ස්කූල් ටීචර්” (මයිරි වානගුරු / ශ්‍රී ලංකාව), විශේෂ ජූරි සම්මානය “විදූ” (අශෝක හඳගම, හොඳම අධ්‍යක්ෂණය සඳහා කුසලතා සම්මානය මොර්ෂෙදුල් ඉස්ලාම් (කෙලාගාර් / බංග්ලාදේශය), හොඳම නිළිය මාලිනී ෆොන්සේකා (ආකාස කුසුම්), හොඳම නළුවා සඳහා කුසලතා සම්මානය මන්සූර් සොබායි (‘බොල්’ / පකිස්ථානය)සිනමා උලෙළ සඳහා නාමාවලියක් මුද්‍රණය කර තිබුණි. ජාත්‍යන්තරව පිළිගත් ප්‍රමිතියන්ට අනුව සිනමා උත්සව නාමාවලිය (Festival Catalogue) චිත්‍රපටයක් ගැන සඳහන් කිරීමේදී නිෂ්පාදිත වර්ෂය, ධාවන කාලය, වර්ණය සඳහන් කිරීම අත්‍යවශ්‍යය. නමුත් මෙම නාමාවලියේ ඒ කාරණා තුනම කිසිදු චිත්‍රපටයක් පිළිබඳ සඳහන් නොවේ. මෙහිලා දැක්විය යුතු තවත් කාරණයක් වන්නේ මැයි මස 20 වැනිදා තිරගත කරන ලද බොර්ෂෙදුල් ඉස්ලාම් ගේ Priyotomeshu චිත්‍රපටය තිරගත වූයේ ඉංග්‍රිසි උප ශීර්ෂ රහිතවය.මගේ මිත්‍රයකු වූ එහි අධ්‍යක්ෂවරයා ඒ පිළිබඳව කතා කළේ දැඩි කනස්සල්ලකිනි. මෙම උලෙළේ වඩාත්ම කනගාටුදායක කාරණය වන්නේ ඇෆ්ගනිස්ථානය, භූතානය හා නේපාලය කිසිදු ආකාරයකින් නියෝජනය නොවීමය. සාර්ක් සංස්කෘතික මධ්‍යස්ථානයේ නිලධාරීන් ඉතා කාර්යක්ෂම පිරිසකි. එහෙත් ඔවුන්ට අතික්‍රමණය කළ නොහැකි රාජ්‍ය තාන්ත්‍රික බාධා රාශියක් පවතින බව පෙනේ. ඒවා ජය ගන්නා තෙක් “සාර්ක් සිනමා උලෙළ” සාර්ථක සිනමා උත්සවයක් ලෙස සංවිධානය කිරීමට ඔවුන්ට නොහැකි වනවා ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>06</month>
      <day>17</day>
    </date>
    <link>http://www.silumina.lk/2012/06/17/_art.asp?fn=av12061716</link>
    <topic>අද සිනමාවේ තියෙන්නේ ‘ගෝනි එලුවා’ සංකල්පය</topic>
    <author>මාලක දේවපි‍්‍රය</author>
    <content>අද සිනමාවේ තියෙන්නේ ‘ගෝනි එලුවා’ සංකල්පයමාලක දේවපි‍්‍රයමාලක දේවපි‍්‍රය නව පරපුරේ තරුණ සිනමාකරුවෙකි. ‘බහුචිතවාදියා’ ඔහුගේ කුලුඳුල් වෘත්තාන්ත චිත්‍රපටය වෙයි. මාලක මීට ඉහත කෙටි චිත්‍රපට 9 ක් නිර්මාණය කර ඇත. ‘ට්‍රාන්ස්ෆරන්ස්’, ‘ලයිෆ් සර්කල්’, ‘එක්ස්චේන්ජ්’ ඉන් කීපයකි. ඉන් බොහෝමයක්ම අන්තර්ජාතික සම්මානයන්ට පවා පාත්‍රව තිබීම සුවිශේෂත්වයකි.ඔබ වෘත්තාන්ත සිනමාකරණයට ප්‍රවිෂ්ට වන්නේ කෙටි චිත්‍රපට ඔස්සෙ?මම කෙටි චිත්‍රපට හැදුවේ අතේ සතයක්වත් නැතුව. ඒවා ‘ලෝ’ බජට් මේ. ඇත්තටම ‘නෝ’ බජට්. පින්සල්, කැන්වස් හා වර්ණ නැතුව අඟුරු කෑල්ලකින් හරි ‘ආට්’ එකක් කරන්න පුළුවන් නම් සල්ලි නැතුව කෙටි චිත්‍රපටයක් කළ හැකි ය කියන තිර අධිෂ්ඨානයේ මං හිටියා.ඒ අනුව මේ වන විට මං කෙටි චිත්‍රපට 9 ක් නිර්මාණය කරලා තියෙනවා. ඒවා අන්තර්ජාතික චිත්‍රපට උත්සවවලට යොමු වුණේ ආචාර්ය ධර්මසේන පතිරාජයන්ගේ මැදිහත් වීමෙන්. මගේ කෙටි චිත්‍රපටවලට ජාත්‍යන්තර සම්මාන ලැබීමේ ප්‍රතිඵලයක් විදියට මට ශිෂ්‍යත්වයක් ලැබෙනවා ජර්මනියට ගොස් සිනමාකරණය ඉගෙනගන්න.කෙටි චිත්‍රපට කියන්නේ වෙනමම ශානරයක්. ඔබ ඒක දකින්නේ කොහොම ද?ඔව්. ඒක වෙනමම ශානරයක්. අපේ රටේ කෙටි චිත්‍රපට සම්බන්ධයෙන් ලොකු ප්‍රශ්නයක් තිබෙනවා. ඒ; කෙටි චිත්‍රපටයක් නම් එහි ධාවන කාලය අතිශයින්ම කෙටි විය යුතු ය යන්න. ඇත්තෙන්ම කෙටි විය යුත්තේ කාලය නෙමෙයි. එයින් අදහස් කරන්නේ සංක්ෂිප්ත බවයි. ක්‍රිස්ටොෆ් ක්‍රිසලොව්ස්කිගේ ‘ෂෝට් ෆිල්ම් එබවුට් ලව්’ කියන චිත්‍රපටය කෙටි චිත්‍රපට ශානරයට අයිතියි. එහෙත් එහි ධාවන කාලය පැයකට ආසන්න වෙනවා.ඔබේ කෙටි චිත්‍රපට කොහෙන්ද බලන්න පුළුවන්?මගේ හැම කෙටි චිත්‍රපටයක්ම අන්තර්ජාලයේ තියෙනවා. ඒ නැතුව අපට මේවා පෙන්වන්න වෙන තැන් නැහැ. ජර්මනිය වගෙ රටවල කෙටි චිත්‍රපට සඳහා විකල්ප ප්‍රදර්ශන මං තියෙනවා. උමං දුම්රියවල, බස් නැවතුම් පොළවල කෙටි චිත්‍රපට පෙන්වනවා.ඔබ කෙටි චිත්‍රපට හැදුවේ විශ්ව විද්‍යාලයයේ ඉද්දි. අද විශ්ව විද්‍යාලවල එවැනි නිර්මාණාත්මක ක්‍රියාකාරකම් දකින්න ලැබෙනව ද?අද විශ්ව විද්‍යාලවල දකින්න තියෙන්නේ බක්මහ සැණකෙළි, අක්ෂි සායන, වෙසක් තොරණ, ඩෙංගු මර්දන වැඩසටහන් වගේ දේවල්. ඉන් එහාට දෙයක් නැහැ. ඒක බරපතළ සමාජ අර්බුදයක්. අද මනුෂ්‍ය සම්බන්ධකම් කියලා දෙයක් නැහැ. එකිනෙකා ‘පාවිච්චි’ වෙනවා. එච්චරයි.ඔබේ ‘බහුචිතවාදියා’ චිත්‍රපටය කොහොමද නිෂ්පාදනය වුණේ?මම ජර්මනියේ ඉද්දියි මෙහි තිර පිටපත ලිව්වේ. ආචාර්ය තිස්ස අබේසේකරගේ පුත් දිමිත්‍ර අමිතෝදන මට දුන් ඉඟියකට අනුව මං ඩිජිටල් ඒෂියා එන්ටර්ටේන්මන්ට්ස් සමාගම හිමි මනෝහන් නානායක්කාර සමඟ ඊමේල් ලිපි හුවමාරුවක යෙදුණා. සංජීව පුෂ්ප කුමාරගේ ‘ඉගිල්ලෙන මාළුවෝ’, ඩෙනිස් පෙරේරාගේ ‘ත්‍රී වීලර්ස් ඩයරි’ යන චිත්‍රපට ඔහු මීට ඉහත නිෂ්පාදනය කර තිබුණා. මනෝහන් මගේ තිර රචනය කියෙව්වා. අන්තර්ජාලය ඔස්සේ මගේ කෙටි චිත්‍රපට දැකලා තිබුණා. ඔහුට මා ගැන කිසියම් විශ්වාසයක් තියෙන්න ඇති.ඇයි ඔබ ඔබේ තිර රචනය ජාතික චිත්‍රපට සංස්ථාව වෙත යොමු කළේ නැද්ද?නැහැ. මොකද, චිත්‍රපට සංස්ථාව ගැන මගේ එතරම් විශ්වාසයක් නැහැ. එතැන තියෙන්නේ වැඩවසම් චින්තනයක්. ඔවුන් වැඩ කරන්නේ වෙන වෙන ඇජෙන්ඩාස්වලට අනුවයි.‘බහුචිතවාදියා’ කවර තේමාවකින් යුතු චිත්‍රපටයක් ද?මෙහි තේමාව සමකාලීන තාරුණ්‍යය. අද තරුණයන්ගේ බලාපොරොත්තු, සිහිනවල තියෙන්නේ අර්බුදකාරී විසිරුණු ස්වභාවයක්. නිශ්චිත වූ අදහසකට ගොනු නොවන බහුවිධ චින්තනයකින් දෝලනය වන ස්වරූපයක් තමයි මෙහි හඳුනාගන්න පුළුවන්. තාක්ෂණික ගෝලියකරණය තුළ සංස්කෘතිය ධනවාදය විසින් අත්පත් කර දෙනු ලැබ ඇති අන්තර්ජාලයේ විවිධ මාදිලි (ෆේස් බුක්, ස්කයිප් වැනි) භාවිතයට ගනිමින් ඔවුන් තම අපේක්ෂා, සිහින ඉටුකර ගැනීමට කරන්නා වූ වෑයමක් මෙහිදී දැකිය හැකියි.ඔබ ‘බහුචිතවාදියා’ තනා ඇත්තේ ඩිජිටල් තාක්ෂණයෙන්. ඩිජිටල්වලින් හදන චිත්‍රපට, සිනමාව නෙමෙයි කියලා සමහරු කියනවා මට ඇහිලා තියෙනවා.ඒක වැරදි අදහසක්. තමන් වැඩ කරන්නේ සෙලියුලොයිඩ්වල විතරයි, ඩිජිටල්වලින් වැඩ කරන්නේ නැහැ කියලා කියන අය මටත් මුණගැහිලා තියෙනවා. ඇයි එහෙම කියන්නේ කියලා අහනකොට ඔවුන් කියන්නේ සෙලියුලොයිඩ්වල තරම් හොඳ රෙසොලූෂන් එකක් ඩිජිටල්වලින් ගන්න බැහැලු. අන්තර් ජාතික චිත්‍රපට උත්සවවලදි ඒ අය බලන්නේ චිත්‍රපටයක ‘කන්සෙප්ට්’ එක මිසක් රෙසොලූෂන් එක නෙමෙයි. සිනමාවේ තියෙන්නේ සමීප රූප, මධ්‍යම රූප හා දුර රූප. වෙන ඉන්ද්‍රජාලයක් නැහැ. ‘කන්සෙප්ට්’ එකයි වැදගත්.අද එළිදකින චිත්‍රපට දිහා බලද්දි ඔබට මොනවද හිතෙන්නෙ?අපේ රටේ තියෙන එක් ප්‍රශ්නයක් තමයි ‘ආර්ට්’ කියන එකයි, ‘ක්‍රාෆ්ට්මන්ට්’ කියන එකයි වෙන්කර හඳුනා නොගැනීම. දැන් වඩුවෙක් ගත්තොත් එයා කලාකාරයෙක් නෙමෙයි; ක්‍රාෆ්ට්මන්ට් කෙනෙක්. එයා පුටු හදනවා; මේස හදනවා, කැබිනට් හදනවා. එයාට අයිඩිලොජි එකක් නැහැ. කලාකාරයෙක් වුණාම ඔහුට අයිඩියොලොජි එකක්, කිසියම් මතවාදයක්, දර්ශනයක් තිබෙන්න ඕනැ. අපේ රටේ වැඩිපුර ඉන්නේ ‘ක්‍රාෆ්ට්මන්ලා’ මිසක් කලාකාරයෝ නෙමෙයි. ඒ අය කරන්නේ ‘ආර්ට්’ නෙමෙයි.මොකක් හරි කරලා ගාණක් කපාගන්නයි බලන්නේ. අද අපේ සිනමාවේ තියෙන්නේ ‘ගෝනි එලුවා’ සංකල්පය. එතැන එළුවෙක් නැහැ. නිකං ගෝනි ටිකක් එලලා තියෙනවා. අශෝක හඳගම වගේ සිනමාකරුවකුගේ පවා අද මම දකින්නේ අපගමනයක්. ඔහුගේ ‘ඉනිඅවන්’ කියන දෙමළ චිත්‍රපටය මම බැලුවා. ඔහු පවා මේකට අහුවෙලා. අද නව සංකල්පවල දරිද්‍රතාවයක් තියෙනවා. උදේට කෑවයි හවසට අරක්කු බීවයි කියලා අදහස් පහළ වෙන්නේ නැහැ.සුනිල් මිහිඳුකුලකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>06</month>
      <day>17</day>
    </date>
    <link>http://www.silumina.lk/2012/06/17/_art.asp?fn=av12061717</link>
    <topic>රන්බීර්ට චෝදනාවක්</topic>
    <author>සුජීව තේවහෙට්ටිගේ</author>
    <content>රන්බීර්ට චෝදනාවක්දුම් බොන්නන්ට එරෙහි වන්නට දුම් නොබොන අයට අයිතියක් තිබෙන බව ප්‍රසිද්ධ කාරණයක්. මේ අයිතිය හොඳින් භුක්ති විඳින්නට ඉන්දියාවේ දුම්වැටි විරෝධීන් සමත් වෙලා.ඒ නිසා ප්‍රසිද්ධ ස්ථානවල දුම් නොබීමට බොහෝ දෙනා උත්සාහ ගන්නවා. විශේෂයෙන්ම බොලිවුඩ්පුරයේ සිගරැට් ලෝලීන් ප්‍රසිද්ධියේ දුම් නොබීමටයි දැන් නම් වෑයම් කරන්නේ. ඒ, පසුගිය සති දෙක ඇතුළත එලෙස සිගරැට් දල්වාගෙන සිටි බොලිවුඩ් තරු දෙකකටම තරු පෙන්වන්නට ඉන්දියාවේ සාමාන්‍ය වැසියන් කිහිප දෙනෙකු ඉදිරිපත් වීම නිසයි.මීට දෙසතියකට පමණ උඩ දී සුපිරි නළු ශාරුක් ඛාන්ට චෝදනාවක් එල්ල වුණේ ප්‍රසිද්ධියේ සිගරැට්ටුවක් උරමින් සිටිය නිසයි. ඔහු දුම්පානය කළේ අයි පී එල් ක්‍රිකට් තරගයක් නරඹමින් සිටිද්දීයි.දැන් එවැනිම චෝදනාවක් තරුණ නළුවෙකුටත් එල්ල වෙලා. චූදිතයා වී සිටින්නේ බොලිවුඩ් සිනමා රසික රසිකාවියන්ගේ හදවත් දිනූ රන්බීර් කපූර්. ඔහු චෝදනා ලබා සිටින්නේ රාජස්ථානයේ එක්තරා ප්‍රසිද්ධ ස්ථානයකදී දුම්පානය කළා ය කියලයි. රන්බීර් එලෙස සිගරැට් දුම් රස බැලුවේ මේ දිනවල රූපගත වෙමින් තිබෙන ‘යේ ජවානි හේ’ චිත්‍රපට දර්ශන තලයේදීයි.රන්බීර් එලෙස දුම්පානය කරන අයුරු ඒ මොහොතේදී එතැන රැඳී සිටි කිසිවකු ඡායාරූපයකට නඟා තිබෙනවා. මේ ඡායාරූපය ඊට දිනකට හෝ දෙකකට පසුව රාජස්ථානයේ ප්‍රාදේශීය පුවත්පතක පළ වෙලා. ඒ විතරක් නොවෙයි, මේ අවස්ථාව රූපගත කළ පුද්ගලයෙකු එම දර්ශනය රූපවාහිනී චැනලයකටත් යොමු කරලා. එම රූපවාහිනී චැනලයත් මේ දර්ශනය විකාශය කරලා. මේ ඡායාරූප සහ දර්ශන දුටු රාජස්ථානයේ පදිංචිව සිටින හරිශ් වයිශ්නාව් නම්වූ තැනැත්තා මෙයට එරෙහිව අධිකරණයට පැමිණිලි කළා. එහි ප්‍රතිඵලය වී ඇත්තේ ශාරුක් ඛාන්ට සිදුවූ විලසින්ම රන්බීර්ටත් නීතිය ඉදිරියෙහි පෙනී සිටින්නට සිදුවීමයි.රාජස්ථාන් ප්‍රාන්තයේ නීතියට අනුව ප්‍රසිද්ධ ස්ථානවල කිසිවෙකු දුම්පානය කළහොත් ඒ තැනැත්තා දඩ මුදලක් ගෙවිය යුතුයි. ඊට අමතරව අධිකරණය ඉදිරියෙහි පෙනී සිටිමින් වග උත්තර බැඳිය යුතුයි. ශාරුක් ඛාන්ට සිදුවුණේත් මේ දඬුවමට ලක්වන්නටයි. දැනගන්නට ලැබෙන හැටියට නම් ශාරුක් මේ වන විටත් දඩ මුදල ගෙවා තිබෙනවා.ඉදිරි දිනයකදී රන්බීර්ට ද ඒ අයුරින් දඬුවම ක්‍රියාත්මක වේවි. රන්බීර්ට මේ පිළිබඳ දැනුම් දෙන ලියවිල්ල තමන් වෙත ලැබී ඇතැයි රාජස්ථානයේ සන්ථා ඝාර් පොලිස් ස්ථානයේ ජ්‍යෙෂ්ඨ පොලිස් නිලධාරියෙකු වන හරේන්ද්‍ර සිං, ඉන්දීය පුවත්පතකට ප්‍රකාශ කර තිබුණා. “අපිට මේ ගැන ලියවිල්ලක් ජූනි 2 දා උසාවියෙන් ලැබුණා. එහි සඳහන් වෙන්නෙ රාජස්ථානයේ පනවා තිබෙන දුම්බීම වැළැක්වීමේ පනතේ 5 වැනි වගන්තිය රන්බීර් උල්ලංඝනය කරලා කියලයි. මේ සතියේදී අපි ඒ නියෝගය රන්බීර්ට භාර දෙනවා. ඉන් පස්සෙ රන්බීර්ට සිද්ධ වේවි උසාවියට යන්න” හරේන්ද්‍ර සිං ප්‍රකාශ කළා.සායිෆ් තද නින්දකට වැටිලා. කවුදෝ දොරට තට්ටු කරන හඬින් ඔහු තිගැස්සී අවදි වුණා. ‘ඒ කවුද? ෂූටින් යන්නවද්ද? මේ රෑ මොන ෂූටින් ද? ෆිල්ම් එකේ වැඩ හෙට උදේට නෙ’ සායිෆ් නිදිමරගාතේ සිතමින් හෝටල් කාමරයේ දොර ඇරියා.‘මයිගෝඩ්. ඔය දෙන්නා මොකද මේ? හදිස්සියක් ද?’ සායිෆ් එලෙස ඇසුවේ විවර කළ දොරටුව අබියස සිටින දීපිකා සහ ඩයනා හොඳින් හැඳ පැලඳගෙන සිටි නිසයි. ‘යමුද ටිකක් ඇවිදින්න?’ දෙන්නාම සායිෆ්ට ඇවිටිලි කළා. ‘මේ රෑ කොහෙ යන්න ද? අනේ මට නම් බෑ.’ සායිෆ් අකැමැත්ත පළ කළා.ඒත් සායිෆ්ට දීපිකාගෙනුත් ඩයනාගෙනුත් ගැලවෙන්න බැරිවුණා. ඔහු අකැමැත්තෙන් ඒ ගමනට එකතු වුණා. සායිෆ් අලි ඛාන්, දීපිකා පදුකෝන් සහ නවක නිළි ඩයනා පෙන්ටි මේ රාත්‍රියේ ඇවිදින්න ගියේ ලන්ඩන් නුවර කේප් ටවුන් ප්‍රදේශයටයි. මේ තුන්දෙනාම ලන්ඩන් පැමිණ සිටියේ චිත්‍රපට රූපගත කිරීමකටයි.චිත්‍රපටයේ නම, ‘කොක්ටේල්’. දවසේ රූපගත කිරීම් නිම වී සැඳෑ කාලය එළඹෙද්දී දීපිකාටත් ඩයනාටත් ඕනෑ වුණේ සායිෆ්වත් ඇදගෙන ලන්ඩන්වල සමාජ ශාලාවකට ගොස් විනෝද වෙන්නයි. මේ තුන්දෙනාත් චිත්‍රපට කණ්ඩායමේ අනෙක් අයත් නවාතැන් ගත්තේ එකම හෝටලයේ. දීපිකාත් ඩයනාත් හනිකට ලෑස්ති වී ඒ හෝටලයේම වෙනත් කාමරයක නවාතැන් ගත් සායිෆ් වෙතට ගියේ ඒ නිසයි.හෝමි අඩාජානියා අධ්‍යක්ෂණය කරන මේ ‘කොක්ටේල්’ චිත්‍රපටයේ නිෂ්පාදකවරයාත් සායිෆ්. ඉතින් මේ නිෂ්පාදකට දීපිකාටත් ඩයනාටත් අවනත වෙන්න සිද්ධ වුණා. දීපිකා, සායිෆ්ට කීවේ රාත්‍රියේ තමන්ට සහ ඩයනාට පමණක් යන්නට බැරි නිසා ආරක්ෂාවට පැමිණෙන ලෙසයි. කොහොම වෙතත් සායිෆ්ට සිදුවුණේ මේ නිළි දෙපළත් එක්ක සමාජ ශාලාවකට යන්නයි. අකැමැත්තෙන් ගමනට එක්වුණු සායිෆ්, දීපිකාත් ඩයනාත් එක්ක රාත්‍රී සමාජ ශාලාවකට වැදී රසමසවුලෙන් සප්පායම් වෙමින් පාන්දර වනතුරු රැඳී සිටිය බවයි ආරංචි.මේ ආරංචිය කරීනා කපූර්ගේ කනට ගියාදැයි අප නම් තාම දන්නේ නැහැ.සුජීව තේවහෙට්ටිගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>06</month>
      <day>17</day>
    </date>
    <link>http://www.silumina.lk/2012/06/17/_art.asp?fn=am1206171</link>
    <topic>දරුවාගේ කෑම ගැන වද වෙන අම්මලාටයි...</topic>
    <author>සාගරිකා දිසානායක ජයසිංහ</author>
    <content>දරුවාගේ කෑම ගැන වද වෙන අම්මලාටයි...පසුගිය දශක කිහිපය තුළදී ශ්‍රී ලංකාව ළදරු ළමා රෝග හා මරණ වැළැක්වීම සම්බන්ධයෙන් සැලකිය යුතු ප්‍රගතියක් ලබා තිබේ. එහෙත් ඊට සාපේක්ෂව ළදරු ළමා පෝෂණ තත්ත්වය පිළිබඳව අපේක්ෂිත ආකාරයේ වර්ධනයක් ලබා ගැනීමට අපොහොසත් වී ඇත.දැනට අවුරුදු පහට අඩු දරුවන් ගෙන් 21.1% ක් අඩු බර තත්ත්වයේ පසු වෙති. දරුවෝ 14.7% ක් කෘෂ බවින් හා 17.3% ක් මිටි බවින් ද පෙළෙති. 2010 වසරේ පෝෂණය හා ආහාර සුරක්ෂිතා සමීක්ෂණයට අනුව එම අගයන් පිළිවෙළින් 21.6%, 11.7% හා 19.2% වේ. දරුවනට මව් කිරි ලබාදීම පිළිබඳ ජාතික දත්ත සතුටුදායක වුවත් (උපතින් පැයක් ඇතුළත මව් කිරි ලබා දීමේ 80% කි) මාස හයට අඩු දරුවන් සඳහා මවු කිරි පමණක් ලබාදීම 75.8%, පළමු වසර අවසානය තෙක් මව් කිරි ලබාදීම 92.6% ලෙසින් වාර්තාවේ.මේ අනුව පෙනී යන්නේ ළදරු හා ළමා පෝෂණ තත්ත්වය නංවාලීමට නම් දරුවනට ආහාර ඇරඹීමේ හුරු පුරුදු තව දුරටත් නඟා සිටුවිය යුතු බව ය. මෙම කරුණු පිළිබඳව විශේෂ අවධානය යොමු කරමින් 2012 පෝෂණ මාසය වන ජූනි මාසය සඳහා තේමාව වශයෙන් “මගෙ බිළිඳුට නිසි වයසින් නැණ ගුණ දේ නිසි අහරින්” යන්න තෝරාගෙන තිබේ. මෙම තේමාව යටතේ ළදරුවන්ගේ හා ළමයින්ගේ පෝෂණ තත්ත්වය නඟා සිටුවීම ඉලක්ක කරගෙන ප්‍රශස්ත ආහාර දීමේ හුරු පුරුදු වර්ධනය කිරීම සඳහා නව නිර්දේශ දහයක් සෞඛ්‍ය අමාත්‍යාංශයේ පෝෂණ සම්බන්ධීකරණ අංශය පියවර ගෙන ඇතැයි එහි අධ්‍යක්ෂිකා විශේෂඥ වෛද්‍ය ශාන්ති පතිරගේ ගුණවර්ධන මහත්මිය පවසයි.පවුල් සෞඛ්‍ය කාර්යාංශය මගින් පවුල් සෞඛ්‍ය සේවිකාවන් දැනුවත් කර ඒ හරහා රටේ මවුවරුන් වෙත එම නව නිර්දේශ පිළිබඳ අවබෝධයක් ලබා දීමට කටයුතු කැරේ.මේ යටතේ මෙතෙක් පැවැති ප්‍රතිපත්ති තව තවත් වර්ධනීය අයුරින් ක්‍රියාත්මක කිරීමට අපේක්ෂිතය. වර්තමාන නිර්දේශ දහයක් අලුතින් හඳුන්වා දේ.ඒවා නම්:01. පළමු මාස හය සම්පූර්ණ වන තෙක් වෙනත් කිසිම දියර වර්ගයක් හෝ ආහාරයක් නොදී මවු කිරි පමණක් ලබාදීම. එමගින් දරුවාගේ කායික හා බුද්ධි වර්ධනය ඉතා හොඳින් සිදුවේ.02.මාස හය සම්පූර්ණ වූ වහාම දරුවාට අර්ධ ගන ආහාර හඳුන්වාදීම හා පෝෂ්‍යදායි ආහාර සමඟම අවුරුදු දෙකක් හෝ ඊට වඩා වැඩි කාලයක් මවු කිරි දිගටම ලබාදීම. එමගින් දරුවාගේ වර්ධනය මෙන් ම සංවර්ධනය හොඳින් සිදුවේ.03. දරුවාට ආහාර හඳුන්වා දෙන මුල් අවස්ථාවේ සිටම ආහාර හැන්දේ රැඳී පවතින තරමට උකු ස්වභාවයෙන් ලබාදීම. එමගින් වැඩි ශක්තියක් හා පෝෂණයක් ලැබේ. ආහාර පිළියෙළ කිරීමට තෙල්, උකු පොල් කිරි, බටර් වැනි දෑ එකතු කිරීමෙන් ආහාරයෙන් වැඩි ශක්තියක් දරුවාට ලැබේ.04.මාස හය සම්පූර්ණ වූ පසු ඉක්මනින්, පළමු සතියේදීම හාල් මැස්සන්, මාළු, කුකුල් මස්, මස් පීකුදු වැනි සත්ත්වමය ආහාර හඳුන්වා දීම. එම ආහාරවල පහසුවෙන් ශරීරයට උරාගත හැකි යකඩ, සින්ක්, කැල්සියම් හා ප්‍රෝටීන අඩංගු වේ. නිරෝගී වීමට, වර්ධනයට හා බුද්ධි වර්ධනයට මේවා උපකාරීවේ.05.මාශ භෝග හා රනිල භෝග - පරිප්පු, බෝංචි, කඩල, කව්පි හා මුං ඇට වැනි ධාන්‍ය ද කජු රටකජු කොට්ටම්බා හෝ කොස් ඇට වැනි ඇට වර්ග ද එකතු කරගැනීම. මෙම ආහාරවල දරුවාගේ වර්ධනයට අවශ්‍ය වැදගත් පෝෂණ ද්‍රව්‍ය අඩංගු වන බැවින් ක්‍රමයෙන් ඒවා ආහාර වේලට එක්කර ගත යුතු ය.06.තද කොළ පාට පලා වර්ග ද තද කහ හෝ තැඹිලි පාට පලතුරු සහ එළවළු ද දිනපතා ආහාරයට එකතු කිරීම. මේවායෙහි අඩංගු විටමින් හා අනෙකුත් පෝෂක නිරෝගී බවට හා ඇස් පෙනීමට උපකාරී වේ.07.දරවාගේ වැඩීමත් සමඟ ලබා දෙන ආහාර වේල් ගණන වැඩි කිරීම. විවිධත්වයෙන් යුතු ආහාර වේල් ලබාදීම.(මාස 7 - 8 දී ප්‍රධාන ආහාර වේල් 2 - 3 ක් සමඟ අතර මැදට කෙටි වේල් 1 - 2 ක් දීම.(මාස 9 - 24 දී දිනකට ප්‍රධාන ආහාර වේල් 3 ක් සමඟ අතර මැදට කෙටි වේල් 1 - 2 ක් දීමදරුවාගේ වර්ධනයත් සමඟ වේලකට ලබාදෙන ආහාර ප්‍රමාණය ද වැඩි කිරීම. ආහාරයේ ගන බව හෝ කැබලි සහිත බව ක්‍රමයෙන් වැඩි කිරීම. ආහාර ප්‍රමාණය මාස 6 - 8 එක් වේලකට තේ හැදි 2 - 3 ක ප්‍රමාණයකින් අරඹා වේලකට මිලි 200 ක තේ කෝප්පයකින් භාගයකට මදක් වැඩි වන තෙක් වැඩි කරන්න. මාස 9 - 11 දී වේලකට මිලි. 200 ක තේ කෝප්පයකින් 3 /4 ක් දිය යුතු ය.මාස 12 - 24 දක්වා වේලකට මිලි 200 කෝප්පයකින් එකකට මදක් වැඩියෙන් දීම.එසේ දෙන ආහාරය තරමක් ගන විය යුතු ය. ආහාර සියුම් කැබලිවලින් යුතුවීම වැදගත් ය. අතින් අල්ලාගෙන කන්නට හැකි කෑම වර්ග දීම සුදුසුය. දරුවාගේ කටේ දත් නැතැයි කියා ඔහුට සැපීමට අපහසු යැයි සිතා දියාරුවට හදන බත් තලපය හෝ දියාරු කැඳ වර්ග හෝ දියර ආහාර පමණක් ලබාදීම නොකළ යුතු ය. දරුවාට වෙනම ආහාර නො සාදා පවුලේ අන් අයට සකස් කරන ආකාරයට ම පෝෂ්‍යදායි පවුලේ ආහාර දරුවාට ද ලබාදිය යුතු ය.බඩගිනි වීමේ හා බඩ පිරීමේ ලක්ෂණ හඳුනාගන්නකුඩා දරුවෝ ආහාර ගන්නා ආකාරය, එහි රස හා ස්වභාවය ගැන තවමත් ඉගෙන ගනිමින් සිටිති. එබැවින් ඉවසීමෙන් ආහාර ගැනීමට දරුවා උනන්දු කළ යුතු ය. ළදරුවන්ට ආහාර කැවීම් කළ යුතු ය. වැඩි වයස් දරුවනට තනිවම කන්නට දී එයට උදව් කළ යුතු ය. වැඩි වයස් දරුවනට පවුලේ අයත් සමඟ එකම ආහාර ගන්නට අවස්ථාව ලබාදිය යුතු ය.බඩගිනි වීමේ හා බඩ පිරීමේ ලක්ෂණ හඳුනාගන්න. බලෙන් ආහාර කැවීම නොකළ යුතු ය.ආහාර දීම සඳහා නියමිත තැනක් තබා ගන්න. ආහාර වේල් සඳහා නියමිත වේලාවන් තියා ගන්න.ආහාර ගන්නා විට රූපවාහිනිය නැරඹීම, ඇවිදිමින් හෝ සතුන් පෙන්වමින් දරුවාගේ අවධානය වෙනතක නොයවා දරුවාගේ අවධානය ආහාර ගැනීම කෙරෙහි යොමු කරවන්න.දරුවාගේ ඇසට ඇස ගැටෙන සේ බලා ආදරයෙන් අමතන්න.ආහාර ගන්නා අතර දරුවාට ප්‍රශංසා කරන්න.දරුවා උනන්දු කිරීමට විවිධ ක්‍රම යොදා ගන්න. විවිධ ආහාර සංකලන රස හා ස්වභාවය වෙනස් කරන්න.දරුවා රෝගීව සිටින විටත් සුව වෙමින් සිටින විටත් වැඩියෙන් දියර වර්ග හා ආහාර ලබාදෙන්න. ඉක්මන් සුවයටත් වර්ධනය පවත්වා ගැනීමටත් එය වැදගත් වේ. දරුවා අසනීප වූ විට හෝ සුවය ලබන විට,ආහාර පාන ගැනීමට ඉතා ඉවසීමෙන් යුතුව පොලඹවන්න.වරකට කුඩා ප්‍රමාණය බැගින් නිතර නිතර ආහාර හෝ පාන වර්ග ලබාදෙන්න.දරුවා ප්‍රිය කරන පෝෂ්‍යදායි ආහාර වර්ග දෙන්න.පෝෂණ ගුණය වැඩි විවිධ ආහාර වර්ග දෙන්න.ආහාරයට වෙනදා මෙන් ම තෙල් හෝ උකු පොල් කිරි එකතු කරන්න.මවු කිරි දිගටම ලබා දෙන්න.එම නිර්දේශ නිසි පරිදි ක්‍රියාවට නැංවීමෙන් ළදරුවනට මෙන් ම වැඩි වයස් දරුවනට ද ප්‍රමාණවත් තරම් පෝෂණයක් ලැබෙනු ඇත. නිරෝගීව නියමිත බරකින් යුතුව ශාරීරික හා මානසික වර්ධනයක් ඇති කර ගැනීමට මේවා උපකාරී වේ. තෙල් දීම අගුණ යැයි සිතීම, දත් එනතුරු ගන ආහාර නොදී සිටීම, සෙම වැඩි වේ යැයි සිතා විවිධ ආහාර පාන වර්ග නොදී සිටීම වැනි මිථ්‍යාවන් බැහැර කළ යුතු ය.දරුවාගේ පෝෂණය පිළිබඳව පවුලේ වෛද්‍යවරයා හෝ පවුල් සෞඛ්‍ය සේවිකාවන් ලබාදෙන උපදෙස් පිළිපැදිය යුතු ය. පෝෂණය සඳහා වෙළෙඳ පොළේ ඇති මිලෙන් අධික ආහාර පාන ලබාදිය යුතු යැයි සිතීම මිථ්‍යාවකි. තම ගෙවත්තෙන් හෝ ගමේ පොළෙන් ලබාගත හැකි නැවුම් එළවළු පලතුරු හෝ පලාවර්ග යහමින් භාවිතා කරමින් අඩුමුදලට සමබල පෝෂ්‍යදායි ආහාර වේලක් සකස් කරගත හැකි ය. ගර්භණී කාලයේ දී හා ඉන් පසුව ඒ සඳහා ලබාදෙන උපදෙස් නිසි ආකාරයෙන් පිළිපැදීමෙන් නිරෝගී දරු පරපුරක් බිහි කරගන්නට හැකි වනු ඇත.සාගරිකා දිසානායක ජයසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>06</month>
      <day>17</day>
    </date>
    <link>http://www.silumina.lk/2012/06/17/_art.asp?fn=am1206172</link>
    <topic>නීරෝගී දරුවකු බිහිකිරීමට දියවැඩියාව බාධාවක් නොවීමට නම්...</topic>
    <author>බුද්ධිකා බ්‍රාහ්මණගේ</author>
    <content>නීරෝගී දරුවකු බිහිකිරීමට දියවැඩියාව බාධාවක් නොවීමට නම්...කාන්තාවකගේ ජීවිතයේ වැදගත්ම අවස්ථාව ගර්භණී සමයයි. කාන්තාවක ගර්භණියක වීමට පෙර සිටම එම අවස්ථාවට මුහුණ දීමට කල්තියා සැලසුම් කළ යුතුයි. හොඳින් දැනුම්වත් විය යුතුයි. අනාගත පරපුර දියවැඩියා රෝගයෙන් වළක්වා ගැනීමට අපගේ මවුවරුනට සුවිශේෂී වගකීමක් පැවරී තිබෙනවා.”එසේ පවසන්නේ ශ්‍රී ලංකා දියවැඩියා සංගමයේ ලේකම් වෛද්‍ය මහේන් විජේසූරිය මහතායි.ගර්භණි සමයේ පැහැදිලිව වෙන්කොට හඳුනාගත හැකි දියවැඩියා රෝගී තත්ත්ව දෙකක් වෙයි.(1) කාන්තාවක ගැබ් ගැනීමට පෙර සිට පැවති දියවැඩියාව(2) ගැබිනි දියවැඩියාව වශයෙන් හඳුන්වන්නා වූ ගැබ් කාලයේදී ඇතිවිය හැකි දියවැඩියාවඔබ දියවැඩියාවෙන් පෙළෙන කාන්තාවක නම් ගැබ්ගැනීම පිළිබඳව බියක් හෝ සැකයක් පැවතිය හැකියි. දියවැඩියාව නැති කාන්තාවක මෙන්ම දියවැඩියාව සහිත කාන්තාවකටත් නිරෝගී දරුවකු බිහිකළ හැකියි. එහිදී වඩාත් වැදගත් වන්නේ දරුවාත් ඔබත් විශේෂයෙන් ආරක්ෂා වීමයි. ඒ සඳහා ගැබ් ගැනීමට පෙර සිටම වෛද්‍ය උපදෙස් ලබාගැනීම ඉතා වැදගත්ය.ගර්භණි කාලය පටන් ගැන්මේ සිටම දියවැඩියාව හොඳින් පාලනය කරගැනීමට ඔබ සමත් නම් ඇතිවන අවදානම් අවම වේ. ගර්භණී සමයේ දියවැඩියා තත්ත්වය නිසි ලෙස පාලනය නොකර දිගින් දිගටම රුධිරයේ සීනි මට්ටම අක්‍රමවත්ව පවතී නම් මවත් දරුවාත් අවදානම් තත්ත්වයට පත්විය හැකිය.දියවැඩියාව ඇති කාන්තාවක ගර්භණී සමයේදී සාමාන්‍යයෙන් ලබා දෙන ඉන්සියුලින් ප්‍රමාණය වැඩි කළ යුතුය. ඇතැම් විට දියවැඩියාව සඳහා පෙති භාවිතා කරන කෙනෙකුට ගර්භණී සමයේදී ඉන්සියුලින් ලබාදීමට සිදුවනු ඇත. දියවැඩියාව ඇති ගර්භණී මවක් එම අවස්ථාවේ රුධිරයේ සීනි මට්ටම පාලනය කරමින් ඊට ගැළපෙන ආකාරයේ ආහාර ගනිමින් මනාව ශාරීරික හා මානසිකව සෞඛ්‍ය රැකගැනීම සුවිශේෂී වගකීම් වෙයි.සාමාන්‍යයෙන් ගර්භණී සමයේ පළමු මාස තුනෙහිදී ඉන්සියුලින් අවශ්‍යතාව මඳ වශයෙන් අඩු විය හැකිය. එසේ වන්නේ වැඩෙන දරුවා මවගේ ශරීරයේ ඇති සීනි වැඩීම සඳහා භාවිතා කරන නිසාය. මේ කාලයේදී මන්ද රුධිරගත සීනි (හයිපොග් ලයිසිමියා) තත්ත්වය ඇතිවීමට ඉඩකඩ වැඩිය.ඒ කාලයේ උදෑසන ඇතිවන ඔක්කාර ගතිය මෙන්ම ආහාර අරුචිය නිසා ද මේ තත්ත්වය වැඩිවේ. දියවැඩියාව සහිත ගර්භණී මවක මුල් මාස තුනේදී නිතර නිතර මඳ වශයෙන් ආහාර ගැනීම වැදගත් වන්නේ මේ තත්ත්වය වළක්වා ගැනීම සඳහායි.රාත්‍රියේ නින්දට යාමට පෙර සුළු ආහාරයක් ගැනීම මෙන්ම යම් සීනි වර්ගයක් ළඟ තබා ගැනීම එවැනි කාන්තාවන්ට වැදගත් වෙයි.තුන්වන මාසයේ සිට තත්ත්වය වෙනස්වේ. වැදෑමහ වර්ධනය වීමත් සමඟම ඉන් වෑහෙන හෝමෝන මඟින් ඉන්සියුලින් ක්‍රියාකාරිත්වයට බාධා ඇතිකරයි. එය මැඬ පවත්වා ගැනීම සඳහා ඉන්සියුලින් වඩ වඩාත් අවශ්‍යවේ. උදාහරණයක් ලෙස ඔබ ඉන්සියුලින් දිනකට එක් වරක් ලබාගන්නා මවක නම් දිනකට එය දෙවරක් බවට පත්කිරීමට වෛද්‍යවරයාට සිදුවේවි. එහෙත් ගර්භණී සමය අවසන් වන විට ඉන්සියුලින් අවශ්‍යතාව ද සාමාන්‍ය තත්ත්වයට පත්වීම සිදුවෙයි.ගර්භණී සමයේ දියවැඩියාව මනාව පාලනය කළේ නම් උපදින දරුවා සාමාන්‍ය තත්ත්වයේ පසුවීම ස්වභාවිකයි.එසේ නැති නම් විවිධ සංතුලන වලින් යුතු වෙයි. විශේෂයෙන් ම ගර්භණී සමයේ මුල් මාස තුනෙහි තත්ත්වය වඩාත් වැදගත්වේ.ගර්භණී කාල සීමාවේ අවසන් මාස තුනේ දී රුධිරගත ග්ලූකෝස් මට්ටම වැඩි වී තිබේ නම් එසේ දියවැඩියාවෙන් පෙළෙන මවුවරුන්ගේ බිහි කරන දරුවන්ගේ බර බොහෝ විට රාත්තල් දහයට වඩා වැඩිය. එතරම් බර තිබියදීම ඔවුන් නොමේරූ දරුවන් වීමේ හැකියාව වැඩි ය. එවැනි දරුවෝ බොහෝ විට පළමු දින කීපයේදී හුස්ම ගැනීමේ හා පිට කිරීමේ අපහසුතාවන්ගෙන් පීඩා විඳිති.ගර්භණී කාලයේ දී පමණක් ඇතිවන දියවැඩියාව ගැබ් දැරීමේ දියවැඩියාව ලෙස හඳුන්වයි. බොහෝ විට වෛද්‍යවරු ගැබට සති 26 දී පමණ රුධිරගත සීනි පරීක්ෂා කිරීමට උපදෙස් දෙති. ඊට හේතුව ඉන්සියුලින් සඳහා වන ශරීරයේ ඉල්ලුම වඩාත් අධික වීමයි. මීට සරිලන පරිදි අග්න්‍යාසයට එය සැපයීමට නොහැකි වූ විට ගැබ් දැරීමේ දියවැඩියාව ඇතිවෙයි.එවැනි තත්ත්වයක් ඇතිවූ විට ආහාර ගැනීම ක්‍රමවත් කිරීම මගින් සහ ඖෂධ මගින් තත්ත්වය පාලනය කිරීමට වඩාත් පහසු වේ.එවැනි අවස්ථාවකදී දිනකට ආහාරවේල් 6 ක් පමණ ගත යුතුයි උපදෙස් දෙයි. එසේම සීනි ගැනීම සීමා කිරීම වැදගත් ය. එවැනි අවස්ථාවක ව්‍යායාමය ද ඉතාම අත්‍යවශ්‍යය. ආහාරයක් ගැනීමෙන් පසු ඇවිදීමෙන් රුධිරගත සීනි ප්‍රමාණය පාලනය කරගත හැකි ය.ගැබ් දැරීම අවසන් වූ විගසම ගැබ් දැරීමේ දියවැඩියාවෙන් පෙළෙමින් සිටි සියයට 98 කගේ දියවැඩියාව නැති වී යයි. සියයට 30 කගේ පමණ ඊළඟ පස් වසර ඇතුළත නැවත එය මතුවන අතර සියයට 60 කට පමණ ඊළඟ දස වසර ඇතුළත නැවතත් දියවැඩියා තත්ත්වයන් ඇතිවීමේ හැකියාව වැඩිය.ඔබ දියවැඩියාව සහිත මවක නම් දරුවන්ට මවු කිරි දීමේදී ඔබගේ ඉන්සියුලින් අවශ්‍යතාව පිළිබඳව මෙන් ම ආහාර පිළිබඳව විශේෂයෙන් ම සැලකිලිමත් විය යුතු ය. මවු කිරි දීමෙන් රුධිරගත සීනි ප්‍රමාණය වේගයෙන් පහත බැසිය හැකිය. එය වළක්වා ගැනීමට නම් දරුවාට මව් කිරි දීමට පෙර මව කිරි වීදුරුවක් පානය කිරීම ඉතා ම සුදුසු පිළිවෙතකි.ශ්‍රී ලංකා දියවැඩියා සංගමයේ ලේකම් වෛද්‍යමහේන් විජේසූරියබුද්ධිකා බ්‍රාහ්මණගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>06</month>
      <day>17</day>
    </date>
    <link>http://www.silumina.lk/2012/06/17/_art.asp?fn=ay1206172</link>
    <topic>වැව්, විල්, කලපු, ගංගා එක තැන දැකගන්න පානමට එන්න</topic>
    <author>සාගරිකා දිසානායක ජයසිංහ</author>
    <content>නැඟෙනහිර වෙරළ තීරයේ තවත් එක් මනරංජනීය ඉසව්වකට අද අප ඔබ කැඳවා ගෙන යනවා. ලංකාව තරම් සොබා සිරියෙන් අනූන මනරම් දිවයිනක් ලොව අන් කොතැනකවත් නැතුව ඇතැයි මේ සොඳුරු දසුන් නෙත ගැටෙන හැම මොහොතකම අපට සිතෙනවා. නැෙඟනහිර පළාතේ ලාහුගල ප්‍රාදේශීය ලේකම් කොට්ඨාසයට අයත් ‘පානම’ නැඟෙනහිර සංචාරයේදී අපේ නෙත් සිත් බැඳගත් තවත් එක් සන්ධිස්ථානයක්.කොළඹ සිට මොනරාගල හරහා පොතුවිල් නගරයට පැමිණ එහි සිට දකුණට කිලෝමීටර් 17.5 ක් පමණ ගිය තැන පානම ඓතිහාසික ගම්මානය හමු වෙනවා.එක් පසෙකින් සුන්දර පානම කලපුවෙන් ද අනෙක් පසින් මහ සයුරෙන් සහ තවත් පසෙකින් කුමන වන රක්ෂිතයෙන් ද වට වූ පානම ගම්මානය ගොඩබිම හා සම්බන්ධ වන්නේ එක් පැත්තකින් පමණයි. සොබා දම් මාතාවගේ සොඳුරු දායාදයක් බඳු පානම වටා ඓතිහාසික පුරාවෘත්තයක් ද ගොනු වී තිබෙනවා.නැඟෙනහිර වෙරළ තීරයේ පොතුවිල්, අරුගම්බේ මෙන්ම පානම ද සුදෝ සුදු ලවැලි තලාවන්ගෙන් යුතු රමණීය මුහුදු තීරයකින් යුක්තයි. ප්‍රදේශයට ආවේණික තුරුවැල්, සතා සීපාවා මෙන්ම විහඟුන් ගෙන් ද සපිරි පානම කලපුව දෑසට මවන්නේ රසඳුනක්.වසර පුරා පවතින දැඩි මූදු සුළං හේතුවෙන් ගොඩගැසුණු ස්වභාවික වැලි කඳුවලින් පානම මුහුදු තීරයට ලැබී ඇති ආරක්ෂාව ඉමහත්. පසුගිය සුනාමි ව්‍යසනයේ දී එයින් හානියක් නොවී පානම ගම්මානය ආරක්ෂා වුණේ මේ වැලිකඳු නිසයි. ස්වභාවිකව ගොඩගැසුණු එවන් ඇතැම් වැලි කන්දක් මුදුනට නැඟි කළ හොඳින් වැඩුණු උස පොල් ගසක කරටිය දිස්වන්නේ අඩි ගණනාවක් පහතින්. අරාබියේ වැලි කතරේ දැවැන්ත වැලි කන්දක් සිහියට නංවන එම වැලි කඳු මතට රූට රූටා නැඟීම මහත් විනෝදජනකයි. පළාතේ ජනයා විවේකී හැන්දෑයාමයට දරුවන් සමඟ මේ වැලි කඳු මතට නඟිමින් විනෝද වන අයුරු එහි යන කාටත් දැකිය හැකි දසුනක්.වැලි කන්දේ රූටමින් ඉහළටම නැඟි කල වැල්ලේ තැනූ පීඨිකාවක් බඳු මුදුනතෙහි සිට හාත්පස සිසාරා අවට බලන්නෙකුගේ නෙතට අනන්තය තෙක් දිවෙන මහා සාගරයත් ඈත ක්ෂිතිජ ඉමේ නැංගුරම් ලූ යාත්‍රාවලින් නිකුත් වෙන ආලෝක ධාරාවනුත් මවන දසුන සිත් වසඟ කරවන සුලුයි.පානම් පත්තුවේ සෞන්දර්යය සැඟව ඇත්තේ අලංකාර මුහුදු තීරයෙහි පමණක් නොවේ. අම්පාර දිස්ත්‍රික්කයේ පිහිටි විශාලතම කලපුව වන පානම කලපුව ජෛවවිවිධත්වයෙන් පොහොසත්. පානම කලපුවේ ජීවත්වන අලංකාර පක්ෂීන් අතර මහ දියකාවා, අබිකාවා, අළු හිස් උකුස්සා, කුඩා ඇලි සයුරු උකුස්සා, රෑ කොකා, කරවැල් කොකා, අළු කොකා, ලතුවැකියා, සුදු කෑදැත්තා, වන සිලිබිල්ලා, ළය සුදු වැලි පිළිහුඩුවා සහ තිත් හොට පැසිතුඩුවා පානම කලපුවටම විශේෂිත වූවෝ. මොවුන් අතරට විදේශීය රටවලින් සංක්‍රමණය වන පක්ෂීන් ද අයත් වෙනවා. පානම කලපුවේ බහුලව දැකිය හැකි මසුන් අතර කළු කොරලි, කහ කොරලි, අංගුළුවා, ආරා, තිලාපියා සහ මගුරා විශේෂයි.කලපුව ආශ්‍රිතව පිහිටි කඩොලාන පද්ධතිය ඉතා සරුසාරයි. මහ කඩොල්, මල් කඩොල්, කටඉකිරිය, මුට්ටි කඩොල්, මණ්ඩ කඩොල් හා තිල්ලන් කඩොල් (දැරියා) යන කඩොලාන විශේෂවලින් පානම කලපුව ආරක්ෂා වෙලා තිබෙනවා. කලපුවට ආවේණික ඉස්සන් හා කකුළු විශේෂ කිහිපයක් ද එහි වෙසෙනවා.පානම කලපුවේ දැකිය හැකි තවත් විශේෂත්වයක් වන්නේ කලපුවේ තැනින් තැන පිහිටි ගල්කුළු සමූහයයි. සුනිල දිය කඳ මැද සැතැපී ගිමන් හරින ඇත් රළක් සේ දුරට දිස් වන මේ ගල්කුළු සමූහය පානම කලපුවේ චමත්කාරය තව තවත් ඔප් නංවනවා. පානම කලපුව අසලට පැමිණ එහි සුන්දරත්වය දුර සිට නැරඹී මෙන් පමණක් සෑහීමකට පත්වෙන්නට බැරි තරම්. පානම අසිරිය විඳිමින් එහි ගිය අපේ නඩේටත් කලපුවේ දියමංකඩකින් ඔරුවකට ගොඩවෙලා කලපුව වටා සවාරියක් යන්නට ඕනෑ වුණා. අපේ නඩේ ගුරා විමලසේනගෙන් ඊට ලැබුණේ ලොකු සහයක්.ක්ෂිතිජ ඉමේ හිරු කුමරා සැඟව යන්නට තතනන අසිරිමත් හෝරාවේ පුංචි ඔරුවක නැඟිලා පානම් කලපුවේ ඈතින් ඈතට පාවී යන විට හදවතට දැනෙන සුවය වදන්වලට පෙරළන්නට බැරුවා වාගෙයි. පානම නගරයෙන් කිලෝ මීටරයක් දෙකක් වමට හැරිලා යන විට කලපුවට යා හැකි තොටුපළ කිහිපයක්ම හමු වෙනවා. පානම් කලපුවේ ලොකුම තොටුපොළ බලා කියා ගන්නේ “ගම ඇති සුදු අප්පු” මහත්තයා. වෘත්තියෙන් ධීවරයකු වන සුදු අප්පුත් ඔහුගේ බිරියත් ජීවත් වෙන්නේ පානම් කලපුව අසබඩ ඉදිකළ පුංචි පොල් අතු වාඩියක.කලපුවේ මසුන් ඇල්ලීම ප්‍රධාන ජීවිකාව වුණත් කලපුවේ ඔරු පාරු පදින්නට එන කොයිකාටත් සුදු අප්පුගේ ඔරුවේ පිහිට ලබා දෙන්නේ බොහොම කැමැත්තෙන්. සුදු අප්පුගේ පොල් අතු වාඩිය ඉදිරිපිට තොටුපොළේ ඔහුගේ පුංචි ඔරු දෙක නතර කරලා. ඉඳ හිට ඇදෙන බෝට්ටුවක් වුණත් ඔහුගේ තොටුපොළේ නවත්තාගන්නට පුළුවන්.අපි ඔහුගේ වාඩියට යන විට බැහැරක ගිහින් සිටි සුපු අප්පු අප ආ ආරංචිය කනවැකිලා කඩිමුඩියේම දුවගෙන ආවා..”හා හා යං මහත්තයෝ කලපුවේ රවුමක්. මං සීරුවට හබල් ගාන්නං.ඔරුව පෙරළුණත් බයවෙන්ඩ එපා. කර තියාගෙන පීනලා ගොඩට ගෙනත් දාන්නම්” සුදු අප්පුගේ කීමට කවදාවත් ඔරු පැදලා නැති ආධුනිකයෙකුට වුණත් ඔහුගේ ඔරුවේ නැඟලා කලපුවේ ඈතට ඈතට පාවෙලා යන්නට ආසාවක් ඇතිවෙනවා.හැන්දෑ අහස රන්වන් පාටින් දිලිසෙනවා. ටිකෙන් ටික රන් පැහැය රතු පැහැයට හැරිලා. ගිනියම් වූ හිරු ක්ෂිතිජ ඉමේ ගිළිලා සැඟව යනවා. ඈත දුරක සිටන් මනෝහර රාවයක්රැව් පිළිරැව් නංවමින් පියඹා ආ ලිහිණි රෑනක් කලපු දියඹේ කිරල කැලේ අතරින් වහංගු වෙලා නොපෙනී ගියා. සුදෝ සුදු කොක්කු රෑන් රෑන් ඇවිදින් කිරළ කැලේ තැනින් තැන වහලා රාත්‍රිය ගත කරන්නටයි සුදානම.අඳුරේ තැනින් තැන සුදෝ සුදට දිස්වන කොකුන් ගේ දසුන මනරම්. සුදු අප්පුගේ ඔරුවේ නැඟිලා පුංචි තිතක් වෙලා ඈතින් ඈතට නොපෙනී ගිය දුෂ්මන්ත ආයෙමත් සෙමෙන් සෙමෙන් තොටුපොළ වෙත ඇදී එනවා. සුදු අප්පුගේ වාඩියේ පොල් අතු වහලයේ අග්ගිස්සක එල්ලූ ලන්තෑරුමේ කණමැදිරි එළියෙන් හාත්පස ගන අඳුර බිඳලන්නට හිතන්නත් බැරි තරම්.ඉහටත් උඩින් වැවී ඇති මානා පඳුරුවලට ඉහළින් අඩ සඳක් පායා නැඟෙනවා. කලපුවට එහායින් කැලේ සද්දන්තයන් කල එළි බහින වේලාව. අතරමඟදි හදි ගැහෙන්ට කලින් විල්ලුවෙන් එළියට නො ආවොත් අලි අමාරුවේ. සුදු අප්පුගේ වාඩියත් අමුත්තන්ට නවතින්නට කදිමයි.සුව පහසු යහන් නැතිවාට හඳ එළියේ මූදු වැල්ලේ ගිනිමැලයක් ගහගෙන ඒ වටා වාඩිලාගෙන පැදුරු සාජ්ජයක් දාන්නට කියාපු තැන. සුදු අප්පුගේ බිරිය උයා දෙන ඉස්සන් බැදුමක් තම්බපු මඤ්ඤොක්කා කෑල්ලක දවටා ගත්තාම කුසගින්න වගේම හිතේ ගින්දරත් ඉබේටම නිවී යනවා. රාත්‍රිය ගත කරන්නත් කලපුවේ සවාරියක් යන්නත් සුදු අප්පුගේ වාඩියට එන කොයි කාටත් ඔහු පුළුවන් හැටියට සලකනවා. ඒ එන ඇත්තො තමන්ට අවශ්‍ය අඩුවැඩිය සපයා දුන්නොත් බිරිය එක්ක එකතු වෙලා පුළුවන් හැටියට ඒවා පිළියෙළ කරලා දෙන්නත් ඔහු සූදානම්.කලපුව අසබඩ මානා යාය පීරාගෙන අප රැගත් වාහනය ගමනට පිටත් වුණේ සුදු අප්පුට සමුදෙමින්. කලපුවේ අසිරිය විඳගන්නට වගේම ඒ ආශ්‍රිත ජෛව විවිධත්වය දැක බලාගෙන ඒ ගැන අධ්‍යයනය කරන්නට රිසි වූවන්ටත් ඒ පරිසරය කදිමයි. කලපුව හරහා මූදු මෝයට වැටෙන තුරුම ;බීට්ටු සවාරියක යෙදෙන්ටත් පුළුවන්.මෝටර් බෝට්ටුවල සද්දෙ නිසංසලේ කලපු දියේ ජීවත්වෙන මත්ස්‍ය සමූහයාට බලවත් හානියක් වෙන්නට පුළුවන්. මෝටර් බෝට්ටුවලින් පිටවන දුම් හා ජලයට එක්වන තෙල් වැනි දෑ හේතුකොට ගෙන කලපුවේ ජලය මෙන්ම අවට වාතය ද දූෂණය වෙන්නට ඉඩ තිබෙනවා. ඒ නිසා කලපුව නරඹන්නට එන දෙස් විදෙස් සංචාරකයන්ට පරිසර හිතකාමී බෝට්ටු සවාරියක යෙදෙන්නට අවස්ථාව සලසා දෙන්නට අදහස් කරන බවයි අපේ නඩේ ගුරා වූ ලාහුගල පානම ප්‍රාදේශීය සභා මන්ත්‍රී විමලසේන පවසන්නේ.ප්‍රජා සංචාරක කර්මාන්ත ව්‍යාපෘතිය යටතේ පානම ග්‍රාමීය ආර්ථික සංවර්ධන සංගමය මඟින් ඒ ප්‍රදේශයේ සංචාරයේ නියැළෙන දෙස් විදෙස් සංචාරක යන්ට සැබෑ සංචාරක මාර්ගෝපදේශකත්වයක් සපයන්නට සැලසුම් සකස් කරමින් සිටින බවත් ඔහු පවසනවා.ඒ අනුව පානම කලපුව ආශ්‍රිත කුරුල්ලන් මත්ස්‍යයින් කඩොලාන පද්ධතිය වගේම ජෛව විවිධත්වය නරඹන්නටත් ඒ පිළිබඳව අධ්‍යයනයක යෙදෙන්නන්ටත් සහය වන්නට ඔවුන් සූදානම්. පොතුවිල් ලාහුගල හා පානම අවට මහා පරිමාණයේ සංචාරක හෝටල නැතත් සාධාරණ මුදලකට හොඳ සේවයක් සපයන නවාතැන් පොළ කිහිපයක් හඳුන්වා දෙන්නටත් ඔවුන් කැමතියි.පානම් පත්තුවේ සෞන්දර්යය මුහුදු වෙරළට හෝ කලපුවට සීමා වෙන්නේ නෑ. පානම නගරයට නුදුරින් පිහිටි ශාස්ත්‍රවල ගමේ පිහිටි මණිනාග පබ්බත විහාරය ඓතිහාසික වටිනාකම් රැසකින් හෙබි සිද්ධස්ථානයක්. පානම සිට කුමන පාරේ කිලෝ මීටර හයක් පමණ යන විට හමුවන පානකල කලපුව කලකට පෙර සරුසාර ලුණු ලේවායක්. පානමට අවශ්‍ය පමණටත් වඩා ලුණු තිබූ එම කලපුව එකල පානම ජනතාවගේ ලුණු අවශ්‍යතාව සම්පූර්ණ කළා.පානම සිට කුමන පාරේ කිලෝ මීටර් දොළහක් පසුකළ විට හමුවන්නේ සුප්‍රකට කුඩුම්බිගල ආරණ්‍ය සේනාසනයයි. එතැන් සිට තවත් කිලෝමීටර් හතරක් පමණ ගිය තැන කුමන වන අරණ මැද පිහිටි ඔකඳ දේවාලය හමුවෙයි. කුමන අභය භූමියේ වනසතුන් හා කුරුල්ලන් නරඹන්නටත් එහි යන ඔබට පුළුවන්. පානම වැවේ වගේම කිඹුල් වලේ කිඹුලන් බලන්නටත් එහි යන කාටත් හැකි වෙනවා. මහ මුහුද, කලපුව, වැව්, විල් වගේම ගංගා එකම ප්‍රදේශයක වර්ග සැතපුම් කිහිපයක් ඇතුළත එකවර දැක බලා ගැනීමේ අවස්ථාව ඔබට උදා වෙන්නේ පානම් පත්තුවෙදි විතරයි.ඈත අතීතයේ දී ඌව වෙල්ලස්ස කැරැල්ලෙන් පලා ආ උඩරට සිංහලයන් මුලින්ම පදිංචි වුණේ පානම අසල ප්‍රදේශවල. මැදගම, මීයන්ගොඩ, හැලව, රදැල්ල වැනි ප්‍රදේශවල මුලින්ම පදිංචි වූ ඔවුන් විවිධ දුෂ්කරතා හේතුවෙන් එම ප්‍රදේශ අතහැර පානම පදිංචි වී සිටිනවා. හේන් ගොවිතැන ප්‍රධාන ජීවිකාව කරගත් පානම වැසියන් ඔවුන්ටම ආවේණික සිරිත් විරිත් හා සංස්කෘතික අංග පාරම්පරිකව රැකගෙන එන පිරිසක්. පානම අයත්වන්නේ මඩකලපුව පරිපාලන දිස්ත්‍රික්කයට.මුස්ලිම් වැසියන් බහුලව වෙසෙන පානම, සිංහල ජනතාවත් මුස්ලිම් ජනතාවත් ඉතා සුහදව ජීවත් වෙනවා. පානම වෙසෙන සිංහලයන් බොහෝ දෙනකුට ද්‍රවිඩ භාෂාව හොඳින් කතාබහ කරන්ට පුළුවන්. ඒ වගේම හොඳ සිංහල උඩරට වාසගම් එක්කම ද්‍රවිඩ වාසගමුත් එකට යෙදී ඇති අයුරු බහුලව දැකිය හැකියි. පානම සංචාරයේ යෙදෙන ඔබට සොබා දහමේ අපූරු දායාද රාශියක් දැක බලාගන්නවා වගේම පානම ජන ජීවිතය ගැනත් බොහෝ දේ ඉගෙන ගන්නට අවස්ථාව ලැබෙනවා සිකුරුයි.සාගරිකා දිසානායක ජයසිංහඡායාරූප – දුෂ්මන්ත මායාදුන්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>06</month>
      <day>17</day>
    </date>
    <link>http://www.silumina.lk/2012/06/17/_art.asp?fn=ay1206171</link>
    <topic>හිරිමල් හිරු</topic>
    <author/>
    <content>සංස්කාරක, හිරිමල් හිරු, සිළුමිණ, ලේක්හවුස්, කොළඹ 10 ලිපිනයට ඔබේ නිර්මාණ එවන්න. එහිදී අපට ඔබ හා සම්බන්ධ විය හැකි දුරකතන අංකයක් ද ලියා එවන්නට අමතක නොකරන්න.ඉතින් ... හිරිමල් තාරුණ්‍යයට පියාසලා එන්න. සිපගන්න උණුසුම් මිටියාවතේදී.මේ මල් පිපෙන වසන්තය නම් නොවේ. මල් පිලිස්සෙන ගිම්හානය ද නොවේ.එහෙත් මේ ජීවිතයයි. අපි ආලෝකයට වශී නොවෙමු.අඳුරට ශාප නොකරමු. එහෙත් ජීවිතය මේ තමයි. ළංවෙන්න තව ටිකක්. ඔබෙ දෙතොල් දුර වැඩියි. අපේ පිටුවට.සයුරු තෙරකින් බැස යන මළහිරු කියා පෑවේ මේ ජීවන සිතුවම සිත්තම් කෙරුවත් කෙතරම් නැඟෙන හිරු බැස යනවා සේම ඔබත් මමත් ක්ෂිතිජයේදිවත් හමු නොවන බව නොවේද. ?- ගම්පහ අයෝධ්‍යා ගංගානිඅහසක් තරමට සෙනෙහස පිදුවා සයුරක් සේ කඳුළැලි බිම හෙළුවා කඳුළැල් අතරින් හෙමීට හෙමිහිට නුඹ වෙන්වී යන හැටි දුටුවාමට නුඹ අහිමි ව ගියත් අද දිනේ නුඹේ මතක මා ජීවත් කරවයි... ...මේ භවයේ මා පෙරුම් පුරන්නේ... මතු භවයක නුඹ ළඟම රැඳෙන්නයි...- මහනුවර ජීවනීචන්දිමා රාජපක්ෂහිස් අහසක් වගේ හිතකට කවි ලියුවද හැමවිට අරුතක් නැතිව කවි මල් මිලින වී බිම වැටිණි සකිසඳ....- බෙලිඅත්තේ අමිලා සෙව්වන්දි“ආ... මෝනිං මචං”“මෝනිං මෝනිං”“මොකද උඹ ඊයෙ ආවෙ නැත්තෙ? අපරාදෙ එක්සෑම් එක. සර් ඇහුවා උඹ ගැන.”“එහෙමද?”“ඇත්තට මොකද බං උඹ එක දවසට ඇදිලා ගිහින්. ලෙඩක් ද?”“ලෙඩක්? හෙග්... ඔව් ඉතින් අපිත්දාගන්නෙම අහක යන ලෙඩනෙ.”“මේ ඒක නෙවෙයි. උඹට ආරංචි නැද්ද රම්බො ඊයෙ අක්බාර් එක ළඟදි ඇක්සිඩන්ට් වෙලා...”“හ්ම්”“හ්ම් නෙවෙයි බං. මැරිලා වගේලු හොස්පිට්ල් ගෙනිච්චේ. මැරිලද දන්නෑ.”“නෑ... ඔය ඉන්නෙ අපුරුවට”“හැහ්... උඹ කොහොමද දන්නෙ?”“මං තමයි බං ඌට ලේ දුන්නෙ.”“නෑ...”“නෑ නෙමෙයි ඔව්.”‘අපරාදෙ බං ඕකට මැරෙන්න අරින්න තිබුණෙ.ඕකා ජීවත් වෙන්න වටින එකෙක් ද?”“හ්ම්...”“හැම එකකටම බකමූණෙක් වගේ හ්ම් හ්ම් ගාන්න එපා බං.උඹට අමතකද?”“අමතක නෑ බං”“කොහොම අමතක වෙන්නද? බලපං උඹ ළඟ තාම ගඳ ඇති.ටොයිලට් එකේ මූණ ඔබාන හිටපු එකාට උඹ එහෙනංලේත් දුන්නා...ආ?”“ඌ බල්ලෙක් වුණාට මට එහෙම වෙන්න බෑ බං...”“නිකං අහිංසක බල්ලන්ට අපහාස කරන්න එපා බං...උන්ට කන්න දුන්නොත් උන් නගුට හරි වනයි. ඒත් මුන්?”“ඇත්ත”“ඉතිං කියපන්කො මොකද වුණේ කියලා”“උදේ මං එනකොට එතන හෙණ කළබලෙ. හන්දියෙත්‍රීවිල් සෙට් එක මාර ගේමක් දුන්නෙ.”“හෙහ්... උඹත් ඉතින් ගොනා වගෙ මැද්දට පැනලා හොම්බ දැම්මා...”“එහෙමත් නෙවෙයි බං. ලේ පෙරාගෙන දඟලනකොටමට ඕවා මතක් වුණේ නෑ”“හොස්පිට්ල් ඇඩ්මිට් කළා. ලේ දෙන්න කවුරුත් හිටියෙ නෑ.ඉතිං මං දුන්නා. එච්චරයි.”“උඹ හොඳ එකා මචං. ඇයි උගේ අම්බරුවො සෙට් එක හිටියෙ නැද්ද?”“මොන පිස්සුද බං? ජීවිතේක වටිනාකම තේරෙන්නෙ නැති උන්ටඌත් තව එකෙක් විතරයි.”“අන්න මරු කතාව මචං. රත්තරං තිබුණනම් දාන්න තිබුණ උඹේ කටේ.හෙහ්... හෙහ්... හෙහ්...”“රත්තරං ඕනෙ නෑ බං. යමං වඩේ එකක් කාලා ප්ලෙන්ටියක් බොමු...”“බොමු බොමු. රම්බො සනීප වෙලා ආවම උඹට හම්බෙයි හොට් ටී හෙහ්...”“මොනවද බං, ඌ කරන ඒවා ඌට, මං කරන ඒවා මට...”“ඒකත් ඇත්ත. ඔය මොනව වුණත් ඔය කොයි කොයි රම්බොටත්අපි වගෙ පොඩි පොඩි ගෙම්බොත් ඕන වෙනවා බං”- හිඳගල තිලිණි අනුරුද්ධිකාපෙනෙන විට නොදුටු ඔබ නොපෙනෙන විට දුටිමි !- කසුරිතවමත් පංති යන යෞවනය ගෙදරට සීමා වී ඇත යෞවනය රැකියාවක් නැතිව ළතැවෙන යෞවනය තවමත් මවුපිය සෙවණේ හිඳින යෞවනය දැනුම සොයමින් යන යෞවනය පිටුපාන්නට නොහැකි යෞවනය නුඹ කොතැනද? සොයා එන්නද? හමුවෙයිද? යෞවනය.....  - නදීපින්න වැටෙන හිමිදිරියේ සංගු හඬට ෆැක්ටරියේ නිදි පැදුරින් අවදිවෙලා පෙරෙට්ටුවට නුඹ යනවා වාව ගන්න බෑ අම්මේ උපාධි ලෝගුවක් දරා !දුක සැප දෙක බෙදා ගන්න අප්පච්චී උන්නු කාලේ රබර් වත්තෙ ගස් වටේට කැරකුණු ගත දුබල වෙලාඅදත් එදා වගේම නුඹ අපේ කුසේ ගිනි නිවන්න තේ වත්තේ දලුත් එක්ක යකඩ මැෂිමෙ ඇඹරෙන හැටි වාවගන්න බෑ අම්මේ උපාධි ලෝගුවක් දරා!හති ඇම්මට වැහැරී ගිය ගතේ හයිය දිය වුණාට හිතේ දිරිය පෙරටු කරන් පලාටිකයි, දර මිටියයි, පංමල්ලයි, හිසේ තියන් හවසට ගෙදරට එනකොට වාව ගන්න බෑ අම්මේ උපාධි ලෝගුවක් දරා!- දැරණියගලහර්ෂ ප්‍රියදර්ශන බණ්ඩාරඔන්න Missed call එකක්. කාගෙන්ද දන්නෙ නෑ. Reply miss එකක් ගහමුද?No අවුල්. එකම ජාලෙනේ. අහ්...Rings  යනවා පට්ට welcome tone  එකනේ. දැං ආයෙ miss එකක් ගහයි. නෑ... ඔන්න message එකක්. ”Hai...” ”Hi ... who are you?” I’m ...... How are you?” ”Fine. How do you know my number?” නයිටක් අදින්න දැං කම්මැලි නෑ. 4n 1 always busy. ටික දවසයි English දැං Singlish. ”Oya Kewada sudu?” ”Thama ne petiyo. Mokada Karanne?” ”Short notes gahanawa wasthu.” ”Man disturb na neda?” ”Ane na pana... ටික දවසක් ඔහොම chat  කළා. දැං දැං ටික ටික boring. ඕන එකටයි එපා එකටයි හැම එකටම පොර ඔළුව දානවා. කිසිම නිදහසක් නෑ.”Ei iye ra chat nokale?” ”Ninda giya” ”Thamuse boru kiyanda epa. Den ei 4n 1 waiting watune? Kauda katha kale?” ”Thaththa” ”boru kiyala ahu wenda epa mata harida?” තර්ජන ගර්ජන කෝටියයි. ඔය වේලාවට තමා හිතෙන්නෙ ඇණ ටිකක් ඉල්ලගෙන ගහගන්න. වදෙන් බේරෙන්න ටික දවසක් 4n off. අම්මෝ ... ඉන්න බෑ. ආයෙත් 4n on. ගජරාමෙට වැටෙනවා Alert messages. ”You have missed call(s) : 99 call(s) from 07.......... at 2012.06.01, 12.00 AM;” 100 »{ë mis 1 WY‰Y 1 New Text Message. ”Ei 4n off karan hitiye? Thamuse hithannepa thamuseta magen gelawillak lebei kiyala. Thamuse mawa maga eriyoth thamusege paul pitin iwara karalai nawathinne.”දැන් නම් මේ කරදරෙන් ගැලවීමක් ලැබෙන පාටක් නෑ.Bite love එකෙන් බේරෙන්න Sira love  එකේ පිහිට පතන්න වෙනවා. බැන්නත් කමක් නෑ. ඔන්න වැඩේ බාර දුන්නා. මාර case එක. පොර Double game කාරයෙක්නෙ. එයාට girl friend කෙනෙක් ඉන්නවා. ඉතිං... මටත් boy friend  කෙනෙක් ඉන්නෙ. දෙන්නගෙම හොර මාට්ටු. මෙන්න ආයෙත් message එකක්. ”Tho maha ..............Tho mawa rewettuwa. Thota saha gahanawa mehema kalata. Man aye thota katha karanne na. Bye!”  සේරම වැරදි මගෙ පිටින් දාලා. කමක් නෑ ඉතිං ආසාවනේ. මං දන්නවා dear  ඔය කිව්වට ඔයා ආයේ හෙටත් නිකමට වගේ මේ number එකටring කරන බව. ඒත් sorry!මේක තමයි 21st Centuryයේ love story එකක හැටි. හෙට ඔයා ring  කරද්දි ඇහෙන්නේ company  එකේ recording 1 තමයි.THIS NUMBER IS NOT REACHABLE !- ගම්පහ ශෂ්‍යා‘අනේ මචං ඇයි උඹ ඔච්චර පව් වැඩ කරන්නේ’ පසන් මගෙන් ඇහුවේ කවුරුවත් ඇහුවේ නැති ප්‍රශ්නයක්.ඇයි මම එහෙම කරන්නේ. ඒකට උත්තරේ මම වත් දන්න නෑ.ඒක පවු වැඩක්ද?‘සංජු උඹට හුඟක් ආදරෙයි බං. මොනාද ඒකිට අඩු. සල්ලි නැතුවද?පසන් මේ හදන්නේ මාව කොහොම හරි සංජුට කැමති කරවන්න. මම, මම දන්නෑ මොනවා කරන්නද කියලා.‘පසන් දොඩවන් නැතුව නිදාගනින්. මේ මොන කරදරයක්ද?උඹ පලයන් මහණ වෙන්න. මෙතැන මට බණ නොකියා’පසන් කියුවේ ඇත්ත. ඒත් ඒ ඇත්ත මට තිත්තයි.පසන් මට අද මෙහෙම කියන්නෙ පසන්ට පෙරේද හවසසංජුව හම්බ වුණු නිසා.“අනේ අයියෙ එයාගෙන් අහන්න අන්තිම පාරටවත් මට කැමතිවෙනවද කියලා. ගෙදරින් මාව බන්දන්න යන්නෙ. මගේ මඟුල් ගේ සඳුදා. මට ඒ මිනිහව බඳින්න හිත එකඟ කරගන්න බෑ. අයියාට කියන්න පුළුවන් නම් ඇවිත් මාව අරගෙන යන්න කියලා. මම ආදරේ කරෙත් එයාට කරන්නෙත් එයාට කියන එකත් එයාට කියන්න. මම දන්නෑ ඇයි එයා ඔච්චර නපුරු කියලා.’ සංජු, පසන්ට කියලා තියෙන්නෙ ඔය ටික.නිදාගන්න ඇඳට ගියාට නින්ද යන්නෙ නෑ. එහෙමම ඉස්සරහ දොර ඇරගෙන මිදුලට ඇවිත් ඈත ගස් දිහා බලාගෙන කල්පනා කරේමං ගැන. මගේ අතීතය ගැන.‘සංජු මගෙ පස්සෙන් ආවා. ඒ දැන් ටික කාලෙකට කලින්. ඒත් ඊට හුඟක් කලින් මමයි එයාගේ පස්සෙන් ගියේ. එයාට ආදරේ කළේ.ඒත් මගේ කුළුඳුල්, අවංක ප්‍රේමයට එයා පිටුපෑවා. මගේ ආදරේට එයා එහෙම පිටුපෑව එක ගැන මම තරහින් හිටියෙ. තරහට පළියගන්නයි මම එයාගේ ආදරේට පිටුපෑවේ. මම කැමති උන්නෑ එයාට බාල්දු වෙන්න. එයා දැන් බඳින්න යනවා. මම ආපහු එයාගෙ කකුල් දෙක ළඟට යන්න. නෑ. ඒක කවදාවත් වෙන් නෑ. මම කියලා මොනවා කරන්නද? ඒත් මම තවමත් ආදරේ එයාට විතරමයි.එයා නැතුව මට ජීවිතයක් නෑ.තව මෙහෙම කල්පනා කරල කිසිම වැඩක් නෑ. එයාව වෙන කෙනෙක්ට උරුම වෙනව මම බලා ඉන්නෙ කොහොමද?ගේ ඇතුළට ගිහින් දොරත් වහලා පෑනක් කොලයක්අතට අරගෙන,“මචං, සංජුට කියපන් මං එයාට හුඟක් ආදරෙයි කියලා” මීට ඩිලාන්කොළයක ලියූ මම බෝඩිමෙන්එළියට බැස්සා.- බේරුවල ඕෂධීකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>06</month>
      <day>17</day>
    </date>
    <link>http://www.silumina.lk/2012/06/17/_art.asp?fn=ay1206173</link>
    <topic>මිලියනය ඉක්මවා කොටස් අලෙවි වන සමාගම් අඩුවෙයි</topic>
    <author>තාරක වික්‍රමසේකර</author>
    <content>කොටස් වෙළෙඳ පොළේ මිල පහළ යාම මේ සතියෙත් සිදුවූ අයුරු දකින්ට තිබුණි. සතිය ආරම්භක සඳුදා මිලියනය ඉක්මවා කොටස් අලෙවි වූයේ එස්.එම්.බී ලීසිං (ඡන්ද බලය රහිත) සමාගමේ ය. අලෙවි වූ කොටස් ගණන 1443013 කි. සිට්රස් ලෙෂර් කොටස් 1258652 ක් අලෙවි වුව ද ඒ සමාගමේ (we - 2012) කොටස් ය.දිනයේ මිල ඉහළ යාම් අතරින් කැපී පෙනුණේ කළම්බු ෆාමසි සමාගමේ ය. පෙර දින රුපියල් 500.30 කට අලෙවි වූ කොටසක මිල ඒ අනුව රුපියල් 537.70 කට අලෙවි වූයේ දිනයේ මිල ඉහළයාම රුපියල් 37. 40 ක් බව පෙන්වමිනි.මිල පහළ යාම් අතරින් කැපී පෙනුණේ සණස සංවර්ධන බැංකුවයි. පෙර දින රුපියල් 208.90 කට අලෙවි වූ කොටසක මිල එදින රුපියල් 150.90 ක් දක්වා රුපියල් 58.00 කින් පහළ ගියේ ය. ඩිමෝ කොටසක මිල රුපියල් 586.40 සිට 570 ක් දක්වා රුපියල් 16.40 කින් පහළ ගියේ ය.පෙර සතියේ ගනුදෙනු 4832 ක් සිදුවූ නමුත් මේ සතිය ආරම්භයේදී ගනුදෙනු වාර්තා වූයේ 4156 ක් පමණි. පසුදින එනම් අඟහරුවාදා (12) මිලියනය ඉක්මවා කොටස් අලෙවි වූයේ පෑන් එෂියන් පවර් සමාගමේ පමණි. අලෙවි වූ කොටස් ගණන 3837070 කි. මිල ඉහළ යාම් අතරින් සමාගම් කිසිවක් කැපී නොපෙනුණ අතර ඉන්ඩස්ට්‍රියල් ඒ.එස්.පී.එච්. සමාගමේ කොටසක මිල රුපියල් 289.10 සිට 260 ක් දක්වා රුපියල් 29.10 කින් පහළ ගියේ ය. සී.එෆ්.අයි කොටසක මිල 163.00 සිට 118 ක් දක්වා රුපියල් 45.00 කින් පහළ ගියේ ය. මිරමාර් කොටසක මිල රුපියල් 114.40 සිට 95 ක් දක්වා රුපියල් 19.40 කින් පහළ ගියේ ය.දිනයේ ගනුදෙනු සංඛ්‍යාව 4087 ක් දක්වා අඩු විය.මිලංකා මිල දර්ශකය පෙර සතිය අවසානයෙ දැක්වුණේ ඒකක 4246.76 ක් ලෙසිනි. එය සතිය ආරම්භක සඳුදා ඒකක 4264.38 ක් ලෙස දැක්විණි. අඟහරුවාදා එම අගය දැක්වුණේ ඒකක 4269.25 ක් ලෙසිනි. සමස්ත කොටස් මිල දර්ශකය ඒකක 4798.70 ක් ලෙස පෙර සතිය අවසානයේ දී දැක්වුණ අතර මේ සතිය ආරම්භයේදී ඒකක 4811.44 ක් ලෙස දැක්වුණි. අඟහරුවාදා එම අගය ඒකක 4807.55 ක් ලෙස දැක්වුණි.එසේ වුවද බදාදා දිනයේදී මිලංකා මිල දර්ශකය ඒකක 4303.89 ක් දක්වා ඉහළ ගිය අතර සමස්ත කොටස් මිල දර්ශකය ඒකක 4844.79 ක් දක්වා ඉහළ ගියේ ය.එසේම ගනුදෙනු සංඛ්‍යාව ද 4939 දක්වා ඉහළ ගියේ ය.ලංකා ෆ්ලෝ ටයිල්ස්, පීඑල්සී කොටසකට රු. 3.00 ක් බැගින් ලාභාංශ ගෙවනු ලබන බව නිවේදනය කර තිබුණි. පීපල්ස් ෆිනෑන්ස් පීඑල්සී කොටසකට රුපියල් 2.50 ක් බැඟින් පෑන් ඒෂියන් පවර් පීඑල්සී කොටසකට සත 15 ක් බැගින් ද ලාභාංශ ගෙවනු ලබන බවට නිවේදනය කර තිබුණි. එසේම සතොස මෝටර්ස් පීඑල්සී කොටසකට රුපියල් 5.00 ක් බැගින් ලාභාංශ ගෙවනු ලබන බවට නිවේදනය කර තිබුණි.කලම්බු ෆෝර්ට් ඉන්වෙස්ට්මන්ට් පීඑල්සී කොටස් 10 ක් හිමි අයකුට කොටස් 3 ක් රුපියල් 80 ක් බැගින් ගෙවනු ලබන බවට නිවේදනය කර තිබුණි. එසේම කලම්බු ඉන්වෙස්ට්මන්ට් ට්‍රස්ට් පීඑල්සී කොටස් 11 ක් හිමි අයකුට කොටස් 2 ක් එක් කොටසක් රුපියල් 80 ක් බැගින් ලබාදෙනු ලබන බවට නිවේදනය කර තිබුණි.තාරක වික්‍රමසේකරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>06</month>
      <day>17</day>
    </date>
    <link>http://www.silumina.lk/2012/06/17/_art.asp?fn=aj1206171</link>
    <topic>LOLC විශිෂ්ටතම ලාබය මෙවර</topic>
    <author/>
    <content>LOLC විශිෂ්ටතම ලාබය මෙවරකළමනාකාර අධ්‍යක්ෂ / ප්‍රධාන විධායක නිලධාරී කපිල ජයවර්ධනLOLC සමූහය ලාභදායිත්වයෙන් පරිපූර්ණ වර්ධනයක් අත් කරගත් තවත් වසරක් සනිටුහන් කරමින් රුපියල් බිලියන 10.3 ක බදු ගෙවීමට පෙර ලාභයක් වාර්තා කර තිබේ. එය පෙර වසරට සාපේක්ෂව 24%ක වර්ධනයකි. මූල්‍ය වර්ෂය තුළ LOLC සමූහයේ බදු ගෙවීමට පසු ලාභය රුපියල් බිලියන 8.9 ක් වන අතර රුපියල් බිලියන 7ක් වූ පෙර වසරේ අගය හා සැසඳීමේ දී 27% කින් වර්ධනය වී තිබේ.LOLC සමූහය මෙම අති විශිෂ්ට ක්‍රියාකාරිත්වය ප්‍රදර්ශනය කළේ තරගකාරී ආර්ථික පරිසරයක් තුළ වීම විශේෂත්වයකි. සමූහයේ මූලික ව්‍යාපාර ඇතුළත් මූල්‍ය සේවා අංශයට පොලී අනුපාතිකවල අස්ථාවර බව, වාහන බදු ඉහළ නැංවීම, වෙළෙඳ පොළේ අඩු ද්‍රවශීලීත්වය සහ පොදුවේ ණය සඳහා පැවති සීමාවන් හේතුවෙන් මෙම තරගකාරිත්වය ඉහළ ගියේය. මෙම අභියෝග ජයගනිමින් මූල්‍ය සේවා අංශය තවදුරටත් සමූහයේ ලාභදායීත්වය උදෙසා ප්‍රධාන වශයෙන් දායක වී ඇත. සමූහයේ සමස්ත ලාභයෙන් 72% ක් එනම් රුපියල් බිලියන 7.4 ක් මූල්‍ය සේවා අංශයෙන් ලැබුණු අතර අනෙකුත් අංශ මත සමූහයේ යැපීම අවම කර තිබේ.මූල්‍ය සේවා අංශයේ ශුද්ධ කල්බදු හා ණය ලැබීම්වල වටිනාකම රුපියල් බිලියන 80 දක්වා වර්ධනය විය. එය අත්තිකාරම්වල කැපී පෙනෙන වර්ධනයක් ද සලකුණු කරන අතර රුපියල් බිලියන 58ක් වූ පෙර වසරේ අගය හා සසඳන විට 38%ක වර්ධනයකි.ලංකා ඔරික්ස් ෆිනෑන්ස් වසර නිමා කළේ ඉතුරුම් සහ ස්ථාවර තැන්පතු සංචිතය රුපියල් බිලියන 25 ක් ලෙස සටහන් කරමිනි. LOLC සමූහය මෙම කැපී පෙනෙන ජයග්‍රහණ අත්පත් කරගත්තේ කොටස් වෙළෙඳපොළ ක්‍රියාකාරකම්වලින් රුපියල් බිලියන 1.5 ක් අහිමි ව තිබියදී වීම සුවිශේෂත්වයකි.සමූහයේ මුළු වත්කම් මූල්‍ය වසර අවසානයේ දී ශක්තිමත් ලෙස රුපියල් බිලියන 146 දක්වා වර්ධනය වූ අතර පෙර වසරේ රුපියල් බිලියන 112ක එම අගයට සාපේක්ෂව 30%ක වර්ධනයක් පෙන්නුම් කරයි. ඉතුරුම් සහ තැන්පතු ඇතුළුව සමූහයේ මුළු ගැනුම් රුපියල් බිලියන 92 ක් ලෙස පැවතිණ. වසර අවසානයේ සමූහයේ මුළු ණය ගැනුම් වටිනාකම රුපියල් බිලියන 43 ක් වූ අතර පෙර වසරේ රුපියල් බිලියන 35ක අගය හා සැසඳීමේ දී 24ක වර්ධනයකි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>06</month>
      <day>17</day>
    </date>
    <link>http://www.silumina.lk/2012/06/17/_art.asp?fn=aj1206172</link>
    <topic>හයුන්ඩායි මෝටර් රථ 1000ක් රැගත් නෞකාව මාගම්පුර වරායට</topic>
    <author/>
    <content>හයුන්ඩායි මෝටර් රථ 1000ක් රැගත් නෞකාව මාගම්පුර වරායටඑයිට්කින් ස්පෙන්ස් ෂිපින් ආයතනය විසින් ශ්‍රීී ලංකාවට ප්‍රථම වතාවට ආනයනය කරන ලද හයුන්ඩායි ග්ලොවිස් රථවාහන 1000ක් රැගත් නෞකාව මාගම්පුර මහින්ද රාජපක්ෂ වරායට පසුගියදා ළඟාවිය.රථවාහන ප්‍රවාහනය සඳහා ජාත්‍යන්තර ජාලයක් ඇති හයුන්ඩායි ග්ලොවිස් සමාගම නියෝජනය කරන්නේ එයිට්කින් ස්පෙන්ස් ෂිපින් ආයතනයයි.හයුන්ඩායි ග්ලොවිස් සමාගම හම්බන්තොට වරාය තම නාවික හුවමාරුගත කේන්ද්‍රස්ථානය ලෙස සලකන්නේ එම වරායේ ඇති ගුණාත්මක ලක්ෂණ කිහිපයක් හේතුවෙනි. මෙහි පිහිටීම, ගැඹුරු සැලැස්ම හා රථවාහන 10000ක් පමණ ගාල් කිරීමේ පර්යන්ත පහසුකම් ඇතිවීම එයට ප්‍රධානතම හේතු වේ.හයුන්ඩායි ග්ලොවිස් සමාගමේ ප්‍රථම අදියර වන්නේ හයුන්ඩායි මෝටස්හි චෙන්නායි කර්මාන්ත ශාලාවේ නිෂ්පාදිත රථවාහන 1000ක් තම නෞකාවෙන් නැව් හුවමාරුව පිණිස හම්බන්තොට වරායේ ගොඩබා යුරෝපය, අප්‍රිකාව අනෙකුත් ස්ථාන කිහිපයකට ප්‍රති අපනයනය කිරීමයි. හම්බන්තොට වරායේ හුවමාරුව පිණිස ගෙන එන හයුන්ඩායි රථවාහන සංඛ්‍යාවේ සැලකිය යුතු ඉහළ යාමක් ඉදිරියේ දී බලාපොරොත්තු වන අතර මසකට රථවාහන නෞකා 3 හෝ 4ක් වරායට ළඟාවීමට දැනටමත් සැලසුම් කර තිබේ.හයුන්ඩායි ග්ලොවිස් රථවාහන ප්‍රවාහකයින්ගේ පුරෝගාමී පැමිණීමත් සමඟ වාණිජ නැව් සඳහා සුදුසු නොවන පරිසරයකින් යුක්ත බවට හම්බන්තොට වරාය සම්බන්ධයෙන් මෙතෙක් ප්‍රකාශිත ව්‍යාජ මත පළවා හැරීමට හැකියාව ලැබෙන අතර මාගම් රුහුණු පුර වරායේ හැකියාවන් සනාථ කරමින් එහි ක්‍රියාකාරිත්වය නම් කිරීමට හැකිවනු ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>06</month>
      <day>17</day>
    </date>
    <link>http://www.silumina.lk/2012/06/17/_art.asp?fn=aj1206173</link>
    <topic>මොබිටෙල් බ්‍රෝඩ්බෑන්ඩ් හඳුන්වා දෙන</topic>
    <author/>
    <content>මොබිටෙල් බ්‍රෝඩ්බෑන්ඩ් හඳුන්වා දෙනමොබිටෙල් බ්‍රෝඩ්බෑන්ඩ් දැන් කාර්ය බහුල නොවන කාලය සඳහා වඩාත් ලාභදායී පැකේජයක් හඳුන්වා දෙයි.දැනට ජාතික ජංගම දුරකථන ජාලය හා එක්ව බ්‍රෝඩ්බෑන්ඩ් භාවිතා කරන පසු ගෙවුම් පාරිභෝගික භවතුන්, පසු ගෙවුම් පැකේජ සහ උපහාර බ්‍රෝඩ්බෑන්ඩ් පැකේජය සඳහා මෙම සේවාව වලංගු වේ. මේ සේවාව තුළින් දැන් මොබිටෙල් පසු ගෙවුම් බ්‍රෝඩ්බෑන්ඩ් පාරිභෝගිකයිනට දත්ත විශේෂිත මිල ගණන්වලට ලබාගත හැකිය. එක් වරක් මෙම අන්තර්ජාල පහසුකම ලබාගත් පසු මාසිකව ස්වයංක්‍රීයව ක්‍රියාකාරී වේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>06</month>
      <day>17</day>
    </date>
    <link>http://www.silumina.lk/2012/06/17/_art.asp?fn=aj1206174</link>
    <topic>සෙලින්කෝ හෙල්ත්කෙයාර්</topic>
    <author/>
    <content>සෙලින්කෝ හෙල්ත්කෙයාර්ජූනි මාසය රෝග නිවාරණ මාසය ලෙස නම් කරමින් සෙලින්කෝ හෙල්ත්කෙයාර් සර්විසස් රෝග නිවාරණය ප්‍රවර්ධනය කිරීමට ක්‍රියාකාරකම් ගණනාවක් අරඹයි.ජූනි මාසයේ දී කොළඹ පාර්ක් වීදියේ පිහිටි සෙලින්කෝ හෙල්ත්කෙයාර් මධ්‍යස්ථානයෙන් රෝග නිවාරණ පරීක්ෂණ සිදු කරගන්නන්ට විශේෂිත සුවතා පැකේජ, ත්‍යාග සහ වට්ටම් හිමිකර ගත හැකි බව සමාගම පවසයි.පැකේජයන් මිලදී ගන්නන්ට අදාළ පරීක්ෂණ වාර්තා පිළිබඳව සෙලින්කෝ හෙල්ත්කෙයාර් සෙන්ටර් හි වෛද්‍යවරයකු හමුවී සාකච්ඡා කිරීමට අවස්ථාව සැලසේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>06</month>
      <day>17</day>
    </date>
    <link>http://www.silumina.lk/2012/06/17/_art.asp?fn=aj1206175</link>
    <topic>කඳුරට කුඩ නව කර්මාන්තශාලාව නාවලපිටියේ</topic>
    <author/>
    <content>කඳුරට කුඩ නව කර්මාන්තශාලාව නාවලපිටියේකඳුරට කුඩ පෞද්ගලික සමාගම සිය නවතම කර්මාන්ත ශාලාව පසුගියදා නාවලපිටියේ දී අමාත්‍ය මහින්දානන්ද අලුත්ගමගේ මහතා අතින් විවෘත විය.එහිදී අදහස් දැක්වූ සභාපති, එම්.ටී.එම්.නව්ෂාඩ් මහතා කියා සිටියේ දිනෙන් දින ඉහළ යන ඉල්ලුමට සරිලන සේ සිය නිෂ්පාදන ධාරිතාව ඉහළ නැංවීම නව කර්මාන්ත ශාලාව විවෘත කිරීමේ අරමුණ බවයි.ඉහළම තාක්ෂණය යොදා ගනිමින් ජාත්‍යන්තර ප්‍රමිතියට අනුකූලව නිපදවනු ලබන කඳුරට නිෂ්පාදන ජාත්‍යන්තර ප්‍රමිති සහතිකයෙන් හා උසස් දේශීය නිෂ්පාදන සඳහා වන සූර්ය සිංහ සම්මානයෙන් ද පිදුම් ලබා ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>06</month>
      <day>17</day>
    </date>
    <link>http://www.silumina.lk/2012/06/17/_art.asp?fn=aj1206176</link>
    <topic>එක්ස්පෝලංකා හෝල්ඩිංග්ස් ලාබය බිලියන 1.23 යි</topic>
    <author/>
    <content>එක්ස්පෝලංකා හෝල්ඩිංග්ස් ලාබය බිලියන 1.23 යිඑක්ස්පෝලංකා හෝල්ඩිංග්ස් 2011/12 මූල්‍ය වර්ෂය වෙනුවෙන් රු. බිලියන 1.23 ක බදු ගෙවීමෙන් පසු ශුද්ධ ලාභයක් වාර්තා කිරීමට සමත් වී සිටී. මෙහිදී සමාගම් සමූහයේ බදු ගෙවීමට පෙර ශුද්ධ ලාභය වාර්තා වනුයේ රු. බිලියන 1.68 ක් ලෙසිනි. මූල්‍ය වර්ෂයේ සිවුවන කාර්තුවේ දී සමාගම් සමූහයේ ආදායම පසුගිය වසර හා සැසඳීමේ දී 21% ක වර්ධනයක් අත්පත් කර ගෙන තිබෙන අතර දළ ලාභය 33% කින් ද, බදු ගෙවීමට පෙර ලාභය 22% කින් ද මෙම කාලපරිච්ඡේදය තුළ දී වර්ධනය වී තිබේ.එක්ස්පෝලංකා සමූහයේ ප්‍රධානතම ව්‍යාපාරික ක්ෂේත්‍රය වන ගැල් පරිවහන අංශය මඟින් අදාළ කාලපරිච්ඡේදය තුළ රු. බිලියන 1.11 ක බදු ගෙවීමෙන් පසු ලාභයක් වාර්තා වී ඇත. එය පෙර මූල්‍ය වර්ෂය මෙන් 5.3% ක ඉහළ යාමකි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>06</month>
      <day>17</day>
    </date>
    <link>http://www.silumina.lk/2012/06/17/_art.asp?fn=aj1206177</link>
    <topic>ඉකෝ සොල්ව් LED බල්බ</topic>
    <author>ඡායාරූපය - රොෂාන් පිටිපන</author>
    <content>ඉකෝ සොල්ව් LED බල්බසීමාසහිත ඉකෝ සොල්ව් පෞද්ගලික සමාගම ප්‍රථම වරට හඳුන්වා දෙන LED පූර්ණ ආලෝකකරණ විසඳුම් පිළිබඳ මාධ්‍ය දැනුවත් කිරීමේ හමුවක් පසගියදා සිනමන් ග්‍රෑන්ඩ් හෝටලයේදී පැවැත්විණි. එහිදී සමාගමේ කළමනාකාර අධ්‍යක්ෂ ඉන්දික නෙත්තසිංහ, ප්‍රධාන ඉංජිනේරු ප්‍රසන්න එදිරිසිංහ වෙළෙඳ කළමනාකරු තුසිත බණ්ඩාර මහත්වරුන් නව LED විදුලි බල්බ හඳුන්වා දුන්නේ මෙසේ ය.ඡායාරූපය - රොෂාන් පිටිපනකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>06</month>
      <day>17</day>
    </date>
    <link>http://www.silumina.lk/2012/06/17/_art.asp?fn=aj1206178</link>
    <topic>IBM හැටන් නැෂනල් නව සහයෝගිතාවක</topic>
    <author/>
    <content>IBM හැටන් නැෂනල් නව සහයෝගිතාවකIBM සමාගම ශ්‍රී ලංකාව තුළ වසර 50 ක තම ක්‍රියාකාරකම් සනිටුහන් කරන මෙම වසරේ, හැටන් නැෂනල් බැංකුව සමඟ සහයෝගිතාවක් ඇති කරගනී.මේ අනුව හැටන් නැෂනල් බැංකුවේ මෙහෙයුම් වර්ධනය කිරීම සහ බැංකුවේ සේවා බාධකයන් අවම කිරීම, නව නිපැයුම් සැපයීමට හැකියාවක් ඇති කිරීම, ආදායම් ධාරාවන් මනාව සංවිධිත කිරීම හා සමස්ත පාරිභෝගික අත්දැකීම් වැඩි දියුණු කිරීම ආදී කාර්යයන් සඳහා Smart Vista විසඳුම් සැපයීමට සහ ස්ථාපිත කිරීමට හැටන් නැෂනල් බැංකුවට IBM සමාගම සහාය වේ.“වෙළෙඳපොළේ වර්ධනය වන තරගකාරීත්වය ද සමඟ අප ගනුදෙනුකරුවන් සඳහා වන නව නිපැයුම් හා සේවා වෙන් කොට හඳුනා ගැනීමට සහ සැපයීමට සහාය ලබාගැනීම සඳහා තාක්ෂණය අත්‍යවශ්‍යම දෙයක් බවට පත්ව තිබෙනවා. උපායමාර්ගික නවෝත්පාදන සහ දෘඩාංග, මෘදුකාංග සහ සේවා ඔස්සේ විසඳුම් ලබා ගැනීමට අප IBM සමාගම හා සම්බන්ධ වී සිටිනවා.” මේ පිළිබඳව තම අදහස් දක්වමින් හැටන් නැෂනල් බැංකුවේ කළමනාකාර අධ්‍යක්ෂ/ ප්‍රධාන විධායක නිලධාරි රාජේන්ද්‍ර තියාගරාජා මහතා සඳහන් කළේ ය.“මෙම නව Smart Vista විසඳුම මගින් හැටන් නැෂනල් බැංකුවේ කාර්යක්ෂමතාව මෙන් ම ආදායම් මාර්ග ද ඉහළ යනු ඇති. එසේ ම එහි දූරදර්ශී සැලසුම අනාගත වෙනස්කම් සඳහා ද ඉතා පහසුවෙන් ගැළපෙන අන්දමින් නිර්මාණය වී ඇති අතර වෙනස්වන බැංකු කටයුතු භූ දර්ශකයේ අවස්ථාවන් සඳහා හැටන් නැෂනල් බැංකුවට ප්‍රාග්ධනයන් යෙදවීමට අවස්ථාවන් උදාවීම පිළිබඳ විශ්වාසය ද ඇති කරනු ලබනවා.” මේ පිළිබඳව තම අදහස් දැක්වූ BPC Banking Technologies හි කළමනාකාර අධ්‍යක්ෂ රාජන් එස් නාරායන් මහතා පැවසීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>06</month>
      <day>17</day>
    </date>
    <link>http://www.silumina.lk/2012/06/17/_art.asp?fn=aj1206179</link>
    <topic>පොල් වගාකරුවනට ඩිමෝ බට්ටා</topic>
    <author>ඡායාරූපය - රුවන් ද සිල්වා</author>
    <content>පොල් වගාකරුවනට ඩිමෝ බට්ටාපොල් වගා කරුවන්ගේ ආර්ථිකය ශක්තිමත් කිරීමේ අරමුණින් පොල් වගා කරුවාට සහනාධාර ක්‍රමයකට ඩිමෝ බට්ටා ලොරි රථ ලබාදීමේ වැඩපිළිවෙළක් පසුගියදා පොල් සංවර්ධන හා ජනතා වතු සංවර්ධන අමාත්‍ය ජගත් පුෂ්පකුමාර මහතා ගේ අතින් එම අමාත්‍යාංශයේදී සිදු කෙරුණු අවස්ථාව.ඡායාරූපය - රුවන් ද සිල්වාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>06</month>
      <day>17</day>
    </date>
    <link>http://www.silumina.lk/2012/06/17/_art.asp?fn=aj12061710</link>
    <topic>පාසල් කළමනාකරණ පද්ධතියට</topic>
    <author/>
    <content>පාසල් කළමනාකරණ පද්ධතියටගෝලීය වශයෙන් තොරතුරු තාක්ෂණ සේවාවන්, මනාව පෙළ ගැසුණු ව්‍යාපාර උපදේශ සේවාවන් හා සේවා සැපයුම් ලබාදෙන වර්ටූසා වෙතින් නව මෘදුකාංග විසඳුමක් ලබා දී ඇත. පාසල් ප්‍රතිඵලදායී ලෙස පවත්වාගෙන යාමට සුදුසුම හා නිවැරදිම යාන්ත්‍රණයක් මෙහිදී ඔවුන් විසින් හඳුන්වා දී ඇත.වර්ටූසා ක්‍රියාකාරී කණ්ඩායමක් විසින් ජාවා පදනම් කර ගනිමින් පරිපූර්ණOnline application නිර්මාණය කර ඇත. අති දියුණු නවතම තාක්ෂණික ශිල්ප ක්‍රම උපයෝගී කර ගනිමින් නිර්මාණය කළ මෙම යෙදවුම පාසල්වලට මෙන්ම මව්පියන්ට ද නවතම අත්දැකීමක් එක් කරනු ඇත. මෙම පද්ධතිය හරහා පාසල් ක්‍රියාවලියම එක් ස්ථානයකට ඒකරාශී කිරීමට හැකියාව ඇත. මෙම පද්ධතිය හරහා විදුහල්පතිවරුන්ට, ගුරුවරුන්ට හා මව්පියන්ට සිසුන්ගේ ප්‍රගතිය ක්ෂණිකව දැක බලාගත හැකිය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>06</month>
      <day>17</day>
    </date>
    <link>http://www.silumina.lk/2012/06/17/_art.asp?fn=aj12061711</link>
    <topic>හුආවේ Smartphones මෙරටට එයි</topic>
    <author/>
    <content>හුආවේ Smartphones මෙරටට එයිසිංගර් ශ්‍රී ලංකා සමාගම විසින් ලොව කීර්තිමත් හුආවේ ඇන්ඩ්‍රොයිඩ් Smartphones, Mediapad හා ජංගම දුරකථන පෙළ සඳහා මෙරට එකම බලයලත් බෙදා හරින්නා බවට පත් වෙමින් ලොව නවතම ඇන්ඩ්‍රොයිඩ් වෙළෙඳනාමය මෙරටට හඳුන්වාදෙනු ලැබිණි. රංගන ශිල්පී සාරංග දිසාසේකර මහතා නව වෙළෙඳනාමය සඳහා සන්නාම තානාපති ලෙසින් පත් කෙරිණි.දුරකථන සන්නිවේදනයේ හා ජංගම උපාංග පිළිබඳව ලොව නම් දැරූ දැවැන්තයෙක් වන හුආවේ සමාගම කාටත් දැරිය හැකි මිලකට ශ්‍රී ලාංකික වෙළෙඳපොළට හඳුන්වාදෙනු ලබන Smartphones, Mediapad හා ජංගම දුරකථන විශේෂයෙන් ම යෞවනයින් හට ආකර්ෂණීය වනු ඇති අතර ස්මාර්ට් ජංගම දුරකථනවල ජනප්‍රියතාවය ඉහළ ගෙන යාමට දායක වනු ඇතැයි සිංගර් සමූහයේ ප්‍රධාන විධායක නිලධාරි අසෝක පීරිස් මහතා කියයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>06</month>
      <day>17</day>
    </date>
    <link>http://www.silumina.lk/2012/06/17/_art.asp?fn=aj12061712</link>
    <topic>රිජ්වේ ළමා රෝහලට සෙලින්කෝ ලයිෆ් පරිත්‍යාග</topic>
    <author/>
    <content>රිජ්වේ ළමා රෝහලට සෙලින්කෝ ලයිෆ් පරිත්‍යාග සෙලින්කෝ ලයිෆ් හි අධ්‍යක්ෂ/නියෝජ්‍ය ප්‍රධාන විධායක නිලධාරි තුෂාර රණසිංහ මහතා විසින් කොළඹ වෛද්‍ය විද්‍යාලයේ ළමා රෝග චිකිත්සක අංශයේ ප්‍රධානී මහාචාර්ය මනෝරි පී.සේනානායක වෙත පරිත්‍යාග භාර දෙමින්. ස්නායු වෛද්‍ය උපදේශක ආචාර්ය ගීතාංජි වනිගසිංහ, කොළඹ විශ්වවිද්‍යාලයේ වෛද්‍ය පීඨයේ පීඨාධිපති මහාචාර්ය රොහාන් ජයසේකර, ;සලින්කෝ හෙල්ත්කෙයාර් සර්විසස් හි සාමාන්‍යාධිකාරි තාරුක ද සිල්වා සහ සෙලින්කෝ ලයිෆ් හි ජ්‍යෙෂ්ඨ කළමනාකාර එච්.ඒ.සුරවීර මහත්ම මහත්මීහු ද මෙහි වෙති.සෙලින්කෝ ලයිෆ් කොළඹ රිජ්වේ ආර්යා ළමා රෝහලේ අවශ්‍යතා රැසක් සපුරාලීමට පියවර ගනී.සමාගම විසින් මෑතකදී සිදු කළ මෙම ප්‍රජා සත්කාරය යටතේ රෝහලේ වාට්ටු අංක 1 සඳහා හකුළුවා තැබිය හැකි ඇඳන් 25ක් පරිත්‍යාග කළ අතර වාට්ටුවේ ආලෝක සහ විදුලි පරිපථ පද්ධතිය නවීකරණය කිරීමත් විදුලිපංකා සවි කිරීම සහ කොන්ක්‍රීට් බදාමයේ පළුදු ස්ථාන පිළිසකර කිරීම සිදුකෙරිණි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>06</month>
      <day>17</day>
    </date>
    <link>http://www.silumina.lk/2012/06/17/_art.asp?fn=aj12061713</link>
    <topic>බංග්ලාදේශයේ බ්‍රැන්ඩික්ස් පරිසර හිතකාමී</topic>
    <author/>
    <content>බංග්ලාදේශයේ බ්‍රැන්ඩික්ස් පරිසර හිතකාමීනිෂ්පාදන කටයුතු අරඹා මාස දාහතරකට පසු බ්‍රැන්ඩික්ස් සමූහයේ ප්‍රථම බංග්ලාදේශ කර්මාන්තශාලාව මාර්ක්ස් ඇන්ඩ් ස්පෙන්සර් ආයතනය විසින් පරිසර හිතකාමී කර්මාන්තශාලාවක් ලෙස නම් කර ඇති අතර මෙම ගෞරවය හිමි කර ගත් බංග්ලාදේශයේ ප්‍රථම ඇඟලුම් කර්මාන්තශාලාව බවට ද පත් විය.බංග්ලාදේශයේ කොමිලා කර්මාන්ත පුරයෙහි ස්ථාපිත බ්‍රැන්ඩික්ස් කැෂුවල්වෙයාර් කර්මාන්තශාලාව අක්කර 5ක වපසරියක් පුරා පැතිර ඇති අතර ඇඟලුම් 350,000ක මාසික ධාරිතාවක් සහිත කර්මාන්තශාලාවකි.”පරිසර හිතකාමී නිෂ්පාදන සඳහා ඇති කැපවීම් බ්‍රැන්ඩික්ස් සමූහයේ ජානගතව පවතින්නක්. එබැවින් අපගේ විදෙස් මෙහෙයුම් කටයුතුවලදී ද මේ ප්‍රතිපත්තිය ක්‍රියාත්මක වීම අපට විශේෂ ධෛර්යයක්” යනුවෙන් බ්‍රැන්ඩික්ස් හි අධ්‍යක්ෂ ඒ. ජේ. ජෝන්පිල්ලෙයි මහතා පැවසීය.ඔහු වැඩිදුරටත් සඳහන් කළේ “කලාපය තුළ සිදු කරන අනාගත මෙහෙයුම් කටයුතු සඳහා මෙම සමාගම කඩඉමක් වන නිසා ජාත්‍යන්තරව පිළිගත් පාරිසරික හා ආචාර ධර්මීය ප්‍රමිතීන්ට අනුකූ®ලව මෙහෙයුම් පවත්වා ගෙන යෑමට හැකිවීම ද වැදගත් කරුණක් බව කිව හැකියි” යනුවෙනි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>06</month>
      <day>17</day>
    </date>
    <link>http://www.silumina.lk/2012/06/17/_art.asp?fn=aj12061714</link>
    <topic>ඔඩෙල් අලෙවි කාර්ය මණ්ඩලය ඇගයෙයි</topic>
    <author/>
    <content>ඔඩෙල් අලෙවි කාර්ය මණ්ඩලය ඇගයෙයිඔඩෙල් ආයතනයේ සේවක සේවිකාවන් ඇගැයීමට ලක් කිරීම සඳහා වාර්ෂිකව පැවැත්වෙන සේවක ප්‍රණාම සම්මාන උලෙළේ දී 2011 වසරේ හොඳම විකුණුම් නිලධාරිනියට හිමි සම්මානය කේ. කේ. ජයසිරි මල්කාන්ති විසින් දිනා ගත් අතර 2011 වසරේ හොඳම අධීක්ෂක ලෙස එච්. එම්. නිලංග මහතා සම්මානයට පාත්‍ර විය. සම්මාන සඳහා එක් අංශයකින් සේවක සේවිකාවෝ පස් දෙනෙක් බැගින් අවසාන වට සඳහා සුදුසුකම් ලැබූහ. ඔඩෙල් ප්‍රධාන විධායක නිලධාරිනී ඔටාරා ගුණවර්ධන මහත්මිය ජයග්‍රාහකයන් සමඟ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>06</month>
      <day>17</day>
    </date>
    <link>http://www.silumina.lk/2012/06/17/_art.asp?fn=aj12061715</link>
    <topic>නෝලිමිට් පාරිභෝගික ළැදියා වැඩසටහනට සම්මාන</topic>
    <author/>
    <content>නෝලිමිට් පාරිභෝගික ළැදියා වැඩසටහනට සම්මානනෝලිමිට් ආයතනයේ පාරිභෝගික ළැදියා වැඩසටහන වන ‘ඇරපයිමා’, 2012 Asia Retail Congress හිදී විශිෂ්ටතා සම්මානයකින් පිදුම් ලබයි. ඉන්දියාවේ පැවැති උත්සවයකදී ලෝක ප්‍රකට පුද්ගල අභිප්‍රේරණ දේශකයකු වන ආචාර්ය මාෂල් ගෝල්ඩ්ස්මිත් විසින් නෝලිමිට් ආයතනයේ සාමාන්‍යාධිකාරි හසන් අම්ජාඩ් මහතා වෙත මෙම සම්මානය ප්‍රදානය කරන ලදී. මෙහෙයුම් කළමනාකරු වන ඒ.එම්.එම්. ශෆීක් මහතා ද එම අවස්ථාවට සහභාගි විය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>06</month>
      <day>24</day>
    </date>
    <link>http://www.silumina.lk/2012/06/24/_art.asp?fn=aa1206242</link>
    <topic>ඉන්දු-ලංකා මිතුදම් පළුදුවීමට ඉඩ නොතබමු</topic>
    <author>සුනිල් දයා අල්විස්</author>
    <content>- දෙරටේ රාජ්‍ය නායකයෝ ප්‍රතිඥා දෙතිසුනිල් දයා අල්විස්අනාදිමත් කාලයක සිට පවතින ඉන්දු - ලංකා සබඳතා පළුදු වීමට, කිසිසේත් ඉඩ තබන්නේ නැතැයි මහින්ද රාජපක්ෂ ජනාධිපතිතුමා සහ ඉන්දීය අගමැති ආචාර්ය මන්මෝහන් සිං මහතා අවධාරණය කළහ.මේ බව සඳහන් කෙරුණේ බ්‍රසීලයේ රියෝ ද ජෙනයිරෝ නුවර පැවැති ජගත් පරිසර සමුළුවට සහභාගි වීමට ගිය අවස්ථාවේදී ඉන්දු ලංකා නායකයන් අතර පැවති ද්විපාර්ශ්වීය සාකච්ඡාවේදී ය.ඉන්දියාවත් ශ්‍රී ලංකාවත් අතර පවතින්නේ දිගුකාලීන මිත්‍ර සබඳතාවක් බවත් මේ නිසා දෙරට අතර තිබෙන බැඳීම් අනුව කිසියම් ගැටලුකාරී තත්ත්වයක් පැන නැගුණ අවස්ථාවක වුව ද සාකච්ඡා මගින් ඒවා විසඳා ගත හැකි බව ද දෙරටේ නායකයෝ පෙන්වා දුන්හ.ශ්‍රී ලංකාව හා ඉන්දියාව අතර පවතින දීර්ඝ සබඳතා හා බැඳීම් පිළිබඳව දෙරටේ නායකයන්ගේ කතා බහට ලක් වූ අතර දෙරටේ ම දීර්ඝ ඉතිහාසයක් සැබැඳියාවන් ද අනුව මොනම හේතුවක් නිසාවත් ඉන්දු ශ්‍රී ලංකා සබඳතා පළුදු වන්නේ නැතැයි ද නායක දෙපළ මේ සාකච්ඡාවලදී අවධාරණය කළහ.උතුරු - නැඟෙනහිර ඉදිකිරීමට යෝජිත නිවාස 50000 වැඩපිළිවෙළ පිළිබඳව ද මෙම සාකච්ඡාවලදී අවධානය යොමු වූ අතර මේවායේ ඉදිකිරීම් කටයුතු කඩිනමින් සිදු කිරීමටත් සාම්පූර් හි විදුලි බලාගාරයේ ඉදිකිරීම් කටයුතු පිළිබඳවත් සාකච්ඡා විය.මේ අතර කොළඹ හා කත්මණ්ඩු අතර ඍජු ගුවන් සේවාවක් කඩිනමින් ආරම්භ කිරීමට මෙම ජගත් පාරිසරික සමුළුවට සහභාගිවීමට පැමිණි නේපාල අගමැති බාබුරම් බට්ටාරායි මහතා සහ මහින්ද රාජපක්ෂ ජනාධිපතිතුමා අතර හමුවකදී කරුණු සාකච්ඡා කොට තිබේ.මේ ගුවන් සේවාව මිහින් ලංකා ගුවන් සේවය මඟින් ආරම්භ කෙරෙනු ඇත.මීට අමතරව දෙරට අතර ජල විදුලි උත්පාදන සඳහා කටයුතු කිරීම පිළිබඳවත් ලුම්බිණි සංවර්ධන කටයුතු පිළිබඳවත් මෙහිදී සාකච්ඡා කැරිණි.බ්‍රසීලයේ රියෝ + 20 ජගත් පරිසර සමුළුවට ජනාධිපතිතුමා සමඟ මහාචාර්ය ජී.එල්. පීරිස්, අනුර ප්‍රියදර්ශන යාපා, පාඨලී චම්පික, විමල් වීරවංශ, මහින්ද අමරවීර යන ඇමැතිවරු ද නියෝජ්‍ය ඇමැතිනී නිරූපමා රාජපක්ෂ මහත්මිය ද පාර්ලිමේන්තු මන්ත්‍රී සඡින් වාස් ගුණවර්ධන, බස්නාහිර පළාත් ප්‍රධාන ඇමැති ප්‍රසන්න රණතුංග, බස්නාහිර පළාත් පරිසර ඇමැති උදය ගම්මන්පිල, ජනාධිපති ලේකම් ලලිත් වීරතුංග යන මහත්වරු ද සහභාගි වූ අතර කියුබානු සංචාරයට පරිසර සමුළුවට සහභාගි වූ ඇමැතිවරු හා බස්නාහිර පළාත් සභා මහ ඇමැති සහ පරිසර ඇමැති හැර සෙසු නියෝජිත පිරිස සහභාගි වූහ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>06</month>
      <day>24</day>
    </date>
    <link>http://www.silumina.lk/2012/06/24/_art.asp?fn=aa1206243</link>
    <topic>නිදහස් මාධ්‍ය ව්‍යාපාරයේ මුහුණු මාරු වෙයි</topic>
    <author/>
    <content>මූල්‍ය වංචා හෙළිවීමත් සමඟම..නිදහස් මාධ්‍ය ව්‍යාපාරය යනුවෙන් පවත්වාගෙන යන රාජ්‍ය නොවන සංවිධානයේ සිදුවී ඇති රුපියල් කෝටි හතරකට අධික මූල්‍ය වංචාව පිළිබඳව තොරතුරු ‘සිළුමිණ’ මඟින් අනාවරණය වීමත් සමඟම එහි මෙතෙක් මුල් පුටු හෙබවූ පුද්ගලයන්ගේ මුහුණු මාරුවක් සිදුකොට ඇතැයි දැනගන්නට ඇත.ඒ අනුව මෙතෙක් කැඳවුම්කරු ලෙස ක්‍රියාකළ පුද්ගලයා ලේකම් ධූරයට පත්කර කැඳවුම්කාර තනතුරට කාන්තාවක් පත් කිරීමට යන බවටත් එම සංවිධානයේ අභ්‍යන්තර ආරංචි මාර්ග සඳහන් කරයි.නිදහස් මාධ්‍ය ව්‍යාපාරයේ මූල්‍ය වංචාවන්ට සම්බන්ධ බවට චෝදනා නැඟුණු පුද්ගලයන් මේ වන විට විදේශ රටවල රැකවරණ ලබමින් සිටින අතර ඊට සම්බන්ධව මෙතෙක් ශ්‍රී ලංකාවේ සිටිමින් ක්‍රියා කළ පුද්ගලයන් කිහිප දෙනෙකු විදේශගත වීමේ සූදානමක් පවතින බවත් දැනගන්නට ඇත.නිදහස් මාධ්‍ය ව්‍යාපාරයට විදේශ රටවලින් ලැබුණු අතිවිශාල මූල්‍ය ආධාර සහ එම සංවිධානය මානුෂීය මෙහෙයුමට එරෙහිව කොටි ත්‍රස්තවාදීන් වෙනුවෙන් පෙනී සිටි ආකාරයත් මුදල් වියදම් කළ ආකාරයත් පිළිබඳව මතභේදාත්මක තත්ත්වයක් උද්ගත වූ අතර නිදහස් මාධ්‍ය ව්‍යාපාරය එල්.ටී.ටී.ඊ.යේ දෙමළ පුනරුත්ථාපන සංවිධානය (ටී.ආර්.ඕ.) සමඟ රහසිගත සබඳතා පවත්වා ඇති බවටත් සැක මතුවී තිබේ.මෑතකදී නිදහස් මාධ්‍ය ව්‍යාපාරයේ මුල් පුටුවට පත්වූ එක්තරා කාන්තාවක් එල්.ටී.ටී.ඊ. යේ මරාගෙන මැරෙන කළු කොටි කාන්තාවන් වීරත්වයට නංවන චිත්‍රපට නිපදවීමට විදේශ රටවලින් මුදල් ලබා ගත් තැනැත්තියක බවටත් තොරතුරු හෙළිවෙමින් පවතී.පසුගිය කාලයේදී නිදහස් මාධ්‍ය ව්‍යාපාරයේ සිදුවූ මූල්‍ය වංචා පිළිබඳව පරීක්ෂණ පවත්වන්නේ ද යනුවෙන් මාධ්‍යවේදියකු මේ තැනැත්තියගෙන් ප්‍රශ්න කළ විට ඇය කියා ඇත්තේ යටගිය ප්‍රශ්න දැන් මතු නොකළ යුතු බවයි. ඒ අනුව මේ පුද්ගලයන් තවදුරටත් මූල්‍ය වංචා අනුමත කරන ආකාරයක් පෙන්නුම් කරන බවත් අනාවරණය වෙයි.කෙසේ වෙතත් රහස් පොලීසිය මේ මූල්‍ය වංචා සම්බන්ධයෙන් පරීක්ෂණ පවත්වමින් සිටින බවත් දැනගන්නට ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>06</month>
      <day>24</day>
    </date>
    <link>http://www.silumina.lk/2012/06/24/_art.asp?fn=aa1206244</link>
    <topic>හොරෙන් රට පනින්න ගියොත් හිරේ තපින්න වෙයි</topic>
    <author>සුභාෂිණි ජයරත්න</author>
    <content>සුභාෂිණි ජයරත්නඕස්ට්‍රේලියාව ඇතුළු විදේශ රටවලට නීති විරෝධි ලෙස ඇතුළුවීමට උත්සාහ දරන්නන් හා එහි සංවිධායකයින් කොටුකර ගැනීමේ විශේෂ මෙහෙයුම් රැසක් මේ වන විට නාවික හමුදාව, පොලීසිය සමඟ එක්ව ක්‍රියාත්මක කර ඇතැයි පොලීසිය පවසයි.විශේෂයෙන්ම ශ්‍රී ලංකාව අවට මුහුදු තීරයෙන් අනවසර විදේශගත වීම් පිළිබඳව නාවික හමුදාව දැඩි විමසිල්ලෙන් පසුවන අතර එවැනි පැන යෑම් සඳහා වූ අවකාශය ද අසුරා ඇත. ශ්‍රී ලංකාව වටා වූ සැතපුම් 200 ක මුහුදු තීරයේ ආරක්ෂාව දැඩිකර ඇත. නාවික හමුදාවත් පොලීසියත් එක්ව මේ සඳහා වූ සෝදිසි දිගින් දිගට ම සිදුකරන අතර වැරැදිකරුවන්ට ආගමන විගමන පනත යටතේ නඩු පැවැරීමට ද කටයුතු කෙරේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>06</month>
      <day>24</day>
    </date>
    <link>http://www.silumina.lk/2012/06/24/_art.asp?fn=aa1206245</link>
    <topic>ඩෙංගු මදුරුවාට එරෙහිව අමාත්‍යාංශ දොළහක් පෙළ ගැසෙයි</topic>
    <author>සාගරිකා දිසානායක</author>
    <content>සාගරිකා දිසානායකඩෙංගු රෝගය වළක්වාලීම සඳහා වූ ජනාධිපති කාර්ය සාධන බලකාය හා සෞඛ්‍ය අමාත්‍යාංශය මගින් ජුනි 25 සිට ජූලි 25 දක්වා මදුරු මර්දන මාසයක් ප්‍රකාශයට පත්කොට තිබේ. දැනට පවතින වැසි සහිත කාලගුණික තත්ත්වය හේතුවෙන් ඩෙංගු රෝගය යළිත් හිස ඔසවන්නට පටන්ගෙන ඇත.නව වැඩසටහන යටතේ ඩෙංගු රෝගය වළක්වාලීම සඳහා සෞඛ්‍ය ආරක්‍ෂක, අධ්‍යාපන ඇතුළු අමාත්‍යාංශ දොළහක් ඒකාබද්ධව දිවයින පුරා ඩෙංගු මදුරුවන් බෝවන ස්ථාන වැටලීම, අදාල වරදකරුවනට නඩු පැවැරීම, ගෙවතු කාර්යාල සහ ආයතනික පරිශ්‍ර ශුද්ධ පවිත්‍ර කිරීම සහ ජනතාව දැනුවත් කිරීමේ වැඩසටහන් ඉතා පුළුල් ලෙස ක්‍රියාවට නංවන බව සෞඛ්‍ය අමාත්‍යාංශයේ අතිරේක ලේකම් වෛද්‍ය පාලිත මහීපාල මහතා පවසයි.ඉදිරි සති කිහිපයේදී ආරක්‍ෂක අමාත්‍යාංශයේ නිලධාරීන් පුළුල් අයුරින් පෞද්ගලික හා පොදු පරිශ්‍ර පරීක්‍ෂා කෙරෙනු ඇත. මේ සඳහා ජනතා සහයෝගය අත්‍යවශ්‍ය වන අතර තම ගෙවත්ත හා රැකියා ස්ථානයේ පිරිසිදු බව පිළිබඳව පමණක් නොව අවට පරිශ්‍ර පිළිබඳව ද සැලකිලිමත් විය යුතු බව වෛද්‍ය මහීපාල පවසයි. තමාගේ නිවස හෝ සේවා ස්ථානයෙන් පිටත යාබදව ඇති අයිතිකරුවන් නොමැති හිස් ඉඩම් වේ නම් ඒ පිළිබඳ ළඟම ඇති පොලිස් පරිසර අධිකාරී කාර්යාලවලට දැනුම් දෙන මෙන් සෞඛ්‍ය අමාත්‍යංශය හා ශ්‍රී ලංකා පොලිසිය ජනතාවගෙන් ඉල්ලා සිටියි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>06</month>
      <day>24</day>
    </date>
    <link>http://www.silumina.lk/2012/06/24/_art.asp?fn=aa1206246</link>
    <topic>කොත්මලේ ජලය ඇත්තේ තව මාසයකට පමණයි</topic>
    <author>නිහාල් පී. අබේසිංහ</author>
    <content>නිහාල් පී. අබේසිංහඉදිරි දිනවල වැසි නොලැබුණොත් කොත්මලේ ජලාශයෙන් ජලය ලබාදීමට හැක්කේ තව මාසයක් පමණක් බව වාරිමාර්ග හා ජල කළමනාකරණ අමාත්‍යාංශය පවසයි.ඒ නිසා ජල විදුලි බලය නිපදවීමට පානීය ජලය සඳහා ජලය සැපයීම අත්හිටුවීමට සිදුවනු ඇත. දැනට මාසිකව ඝන මීටර් මිලියන හයක් පමණ මහනුවර මාතලේ අනුරාධපුර පොළොන්නරුව දිස්ත්‍රික්කවල පානීය ජල අවශ්‍යතාව සඳහා මහවැලි ගඟෙන් ලබාගන්නා අතර එම ප්‍රමාණය ලබාගැනීමට මාසිකව ඝන මීටර් මිලියන 27 ක් පමණ කොත්මලේ ජලාශයෙන් මහවැලි ගඟට නිකුත් කළ යුතුව ඇත. ඒ අනුව දැනට කොත්මලේ ජලාශයේ ගබඩාවේ ඇති ජලය ප්‍රමාණය ප්‍රමාණවත් වන්නේ එක් මාසයක පානීය හා ගෘහස්ථ පරිභෝජනය සඳහා පමණක් බව වාරිමාර්ග හා ජල කළමනාකරණ අමාත්‍යාංශය පවසයි.මේ අතර දැනට උතුරුමැද ප්‍රදේශයේ පවතින දැඩි නියං කාලගුණ තත්ත්වය හමුවේ ප්‍රධාන ජල මූලාශ්‍ර වන නුවර වැව, තිසා වැව, තුරුවිල වැව, කලා වැව සහ නල්ලච්චිය වැව ඇතුළු ජලාශවල ජල මට්ටම ඉතාමත්ම ශීඝ්‍රයෙන් පහත බසිමින් පවතී.ඒ අනුව, පානීය ජල සම්පාදන කටයුතු සඳහා ලබා දෙන ජලය අත්‍යවශ්‍ය නොවන කටයුතු සඳහා යොදා ගැනීමෙන් වළකින ලෙස ජාතික ජල සම්පාදන හා ජලාපවහන මණ්ඩලය ඉල්ලා සිටී. විශේෂයෙන් වාහන සේදීම, මල් පැළවලට ජලය දැමීම, වගා කටයුතුවලට ජලය යෙදීම වැනි අනෙකුත් කටයුතු සඳහා පානීය ජලය භාවිත නොකරන ලෙස ඉල්ලා සිටී.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>06</month>
      <day>24</day>
    </date>
    <link>http://www.silumina.lk/2012/06/24/_art.asp?fn=aa1206247</link>
    <topic>නිදිමත නම් නිදාගන්න වාහන පදවන්න එපා</topic>
    <author>අමල් යශෝමන් ජයසිංහ</author>
    <content>- පොලිසියඅමල් යශෝමන් ජයසිංහ“විඩාව හා නිදිබර දැනෙන රියදුරන් මහජනතාවගේ නාමයෙන් රිය පදවන්නට එපා” යැයි පොලිස් මූලස්ථානය අවධාරණය කරයි. තමන්ට නිදිබර බව දැන දැන රිය ධාවනය කරවීමෙන් ගත වූ දින කිහිපයේදී සිදුවූ මාරක රිය අනතුරු හා මරණ සැලකිල්ලට ගෙන මෙම ඉල්ලීම කරන බව එම උසස් නිලධාරියා පැවැසීය.රිය ධාවනයේ දී කිසියම් අපහසුතාවක් තමන්ට දැනේ නම් වහා කළ යුත්තේ කෙටි විවේකයක් ලබාගැනීම බවත් ඉන් තමන්ගේ මෙන් ම අනුන්ගේ වටිනා ජීවිත ද ආරක්ෂා වන බවත් පැවසූ පොලිස් මාධ්‍ය ප්‍රකාශක පොලිස් අධිකාරි අජිත් රෝහණ මහතා යහපත් රියදුරකු අනුගමනය කළ යුතු වඩාත් සුදුසුම ක්‍රමය එය බව ද වැඩිදුරටත් පැවැසීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>06</month>
      <day>24</day>
    </date>
    <link>http://www.silumina.lk/2012/06/24/_art.asp?fn=aa1206248</link>
    <topic>ඇදුම නසන සුරතලා</topic>
    <author>අරුණි මුතුමලී</author>
    <content>අරුණි මුතුමලීනිවසේ වෙසෙන සුරතලුන් ඇදුම රෝගයට හේතුවන ක්ෂුද්‍ර ජීවීන්ට එරෙහිව කටයුතු කරන බව කැලිෆෝනියා විශ්වවිද්‍යාලයේ නවතම සොයාගැනීම්වලින් තහවුරු වී තිබේ.පර්යේෂණවලට අනුව බල්ලන් පූසන් වැනි සුරතලුන් වෙසෙන නිවෙස්වල දූවිල්ලේ සහ සුරතලුන් නැති නිවෙස්වල දුවිලි අතර වෙනසක් පවතී. සුරතල් සතුන් ඇති කරන නිවෙස්වල දරුවන්ට ඇදුම වැලඳීමට හේතුවන පොදු වෛරස වර්ධනයට එරෙහිව සංරක්ෂණ කටයුත්තක් සිදුවන බව පර්යේෂකයෝ පවසති.අතදරුවන් අතර බහුල respiratory Syncytial Virus නම් වෛරසය දරුණු වන්නේ එය ඇදුම රෝග ලක්ෂණයක් දක්වා පරිවර්තනය වන විට බව පවසන විද්‍යාඥයෝ සුරතල් සතුන් ඇති නිවෙස්වල එම වෛරසයට වර්ධනය විය නොහැකි පරිසරයක් ගොඩනැඟෙන බවද පවසති.සෙම, ශ්ලේෂ්මල හා ඉදිමුම් ආශ්‍රිතව වර්ධනය වන මේ ක්ෂ්ද්‍රජීවීන්ගෙන් ළමාවියේ ඇදුම රෝගීන් බේරාගැනීමට මේ සුරතල‍්‍රන්ගේ සම්බන්ධයක් ඇති බව පෙර සිටම සොයාගෙන තිබිණි. කෙසේ වෙතත් මේ ආහාර ජීර්ණ පද්ධතිය ආශ්‍රිතව සමූහ වශයෙන් සෑදෙන මේ ක්ෂුද්‍රජීවීන්ට එරෙහිව සැකසුණු ප්‍රතිශක්තිකරණ ක්‍රමයක් මඟින් ඇදුම රෝගකාරකයට එරෙහිව කටයුතු කරනු ඇත.මේ අධ්‍යයනය මඟින් ක්ෂුද්‍රජීවීන්ගේ ක්‍රියාකාරිත්වය අනුව ඇදුම වැනි ශ්වසන රෝග සඳහා නව ප්‍රතිකාර සොයා ගැනීමට හැකිවනු ඇතැයි විද්‍යාඥයෝ විශ්වාසය පළකරති.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>06</month>
      <day>24</day>
    </date>
    <link>http://www.silumina.lk/2012/06/24/_art.asp?fn=aa1206249</link>
    <topic>සහල් නැළියට මිලියන 8000 ක්</topic>
    <author>තාරක වික්‍රමසේකර</author>
    <content>තාරක වික්‍රමසේකරමන්නාරම දිස්ත්‍රික්කයේ හා ඒ ඇතුළත පිහිටි සහල් නැළිය ප්‍රදේශයේ වී ගොවිතැන සංවර්ධනය කිරීමේ අරමුණින් මිලියන 8000 ක මුදලක් රජය මඟින් වෙන් කර දී ඇතැයි කර්මාන්ත හා වාණිජ ඇමැති රිෂාඩ් බද්යුදීන් මහතා පවසයි.මන්නාරම දිස්ත්‍රික්කයේ අක්කර 30,000 ක වී ගොවිතැන් කරනු ලබන බවත් ජල ප්‍රශ්නය මත වගා කෙරෙන්නේ මහ කන්නය පමණක් බවත් උතුරේ විශාලතම වාරි ක්‍රමයක් වන යෝධ වැව සංවර්ධනය කිරීමෙන් යල - මහ දෙකන්නයේම අක්කර 30,000 ක් වී වගා කළ හැකි බව ද ඇමැතිවරයා කීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>06</month>
      <day>24</day>
    </date>
    <link>http://www.silumina.lk/2012/06/24/_art.asp?fn=aa12062410</link>
    <topic>පෙරළුණු යාත්‍රාවේ ශ්‍රී ලාංකිකයන් නැහැ</topic>
    <author>දයා ඩී.ෆොන්සේකා</author>
    <content>දයා ඩී.ෆොන්සේකාඕස්ට්‍රේලියාවේ ක්‍රිස්මස් දූපත් ආසන්නයේ ගිලී ගිය බෝට්ටුවේ සිටි සරණාගතයන් සියලු දෙනා ඇෆ්ගන් ජාතිකයන් බව ඕස්ට්‍රේලියානු ස්වදේශ කටයුතු ඇමැති ජේසන් බ්ලෙයාර් පැවසූ බව ඒබීසී මාධ්‍ය ආයතනය පවසයි.මෙහි ගමන් කළ අය අතුරින් 110 දෙනකු ඔස්ට්‍රේලියානු හා ඉන්දුනීසියානු නාවික යාත්‍රා මඟින් බේරාගත් අතර ඔවුන් අතර 13 හැවිරිදි පිරිමි ළමයකු ද සිටි බව වාර්තා වෙයි.ඔවුන් සියලු දෙනාම ජීවිතාරක්ෂක ඇඳුම් කට්ටල ඇඳ සිටි බව පවසන ඒබීසී නිවුස් ආයතනය මහමුහුදේ තවත් සරණාගතයන් පාවෙමින් සිටිනු ඇති බවට බේරාගන්නා කණ්ඩායම් පැවසූ බවද සඳහන් කරයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>06</month>
      <day>24</day>
    </date>
    <link>http://www.silumina.lk/2012/06/24/_art.asp?fn=aa12062411</link>
    <topic>පාසල් ආපන ශාලා 9600 න් 2000 ක් සෝදිසියට ලක්වෙයි</topic>
    <author/>
    <content>ශ්‍රී ලංකාව පුරා විසිරී ඇති පළාත් හා ජාතික පාසල් 9600 අතරින් පාසල් 2000 ක පමණ ආපනශාලා අධීක්‍ෂණය කර ඇතැයි අධ්‍යාපන අමාත්‍යාංශයේ සෞඛ්‍ය හා පෝෂණ අංශය පවසයි.පාසල්වල ආපනශාලා පවත්වාගෙන යාම සම්බන්ධ චක්‍රලේඛ අංක 2011/03 ට අනුව සෞඛ්‍ය හා පෝෂණයට හානිකර ආහාර විකිණීම තරයේ තහනම් කර ඇති අතර ආහාර පිසීමේ ස්ථාන හා විකිණීමේ ස්ථානවල පවිත්‍රතාවද දැඩිව අවධාරණය කර ඇත.යම් පාසල් ආපනශාලාවක් මෙම චක්‍රලේඛ විධිවිධාන උල්ලංඝනය කරන්නේ නම් ඊට විරුද්ධව විනයානුකූල ක්‍රියාමාර්ග ගැනීමට හෝ ටෙන්ඩර් අවලංගු කිරීමට බලය ඇත. තමන්ගේ හිතුමතයට පාසල් ආපනශාලා පවත්වාගෙන යා නොහැකි අතර එය පවත්වාගෙන යා යුත්තෙත්, එහි අඩංගු ආහාර ද්‍රව්‍ය පිළිබඳ තීරණය ගත යුත්තේත් චක්‍රලේඛයන්ට අනුකූලවම බව අධ්‍යාපන අමාත්‍යාංශයේ සෞඛ්‍ය හා පෝෂණ අංශය පවසයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>06</month>
      <day>24</day>
    </date>
    <link>http://www.silumina.lk/2012/06/24/_art.asp?fn=aa12062412</link>
    <topic>නියඟය නිසා වගා හානි වූ ජනතාවට සහන සලසන්න කැබිනට් සංදේශයක්</topic>
    <author>නිහාල් පී. අබේසිංහ</author>
    <content>වගා හානි විය හැක්කේ සියයට 9 ක් පමණයිනිහාල් පී. අබේසිංහමේ දිනවල උතුරුමැද හා වයඹ ප්‍රදේශවල පවතින නියඟය නිසා වගා හානි සිදුවන ගොවි ජනතාව සඳහා හා වගාව අත්හැරීමට සිදුවූ ජනතාව සඳහා සුදුසු සහන සැලසීමට වාරිමාර්ග හා ජල කළමනාකරණ ඇමැති නිමල් සිරිපාල ද සිල්වා මහතා විසින් අමාත්‍ය මණ්ඩල සංදේශයක් ඉදිරිපත් කිරීමට යයි.නියඟය නිසා ප්‍රශ්න ඇතිවී ඇත්තේ ඇළහැර හා ගිරිතලේ ප්‍රදේශවලටත් කුරුණෑගල බතලගොඩ ප්‍රදේශයටත් බව පවසන ඇමැතිවරයා ඒ වගාකරුවන්ට ජල හිඟයට මුහුණ පෑමට සිදුවී ඇත්තේ අදාළ ප්‍රදේශවල කන්න රැස්වීම්වලදී ගත් තීන්දු තීරණ ඒ වගාකරුවන් විසින් කඩකිරීම නිසා බව ද නිමල් සිරිපාල ඇමැතිවරයා කීය.ඒ සමඟම කොත්මලේ, කලාවැව, කණ්ඩලම, බතලගොඩ, නාච්චදුව, පොලොන්නරුව යන ප්‍රදේශවලට පසුගිය මැයි මාසයේ ලැබී ඇත්තේ සාමාන්‍යයෙන් ලැබිය යුතු වැස්සෙන් සියයට 10 - 15 ක් පමණ බවත් ඇමැතිවරයා කීය.මේ අනුව මේ උතුරුමැද වයඹ පළාත්වල මේ දිනවල පවතින ජල හිඟයට ප්‍රධාන හේතුව වැස්ස අඩුවීම හා වාෂ්පි භවනය වැඩිවීම හා පොළව රත්වීම බව ද රොන්මඩ නිසා මේ ජලාශවලට කිසිම ප්‍රශ්නයක් නැති බව ද ඇමැතිවරයා මෙහිදී අවධාරණය කළේය.කෙසේ වුවත් ජලාශවල තිබෙන රොන්මඩ ඉවත් කිරීම ආර්ථික වශයෙන් ලාභදායි නොවන බවත් නියඟයෙන් පීඩා විඳින අයට සහන සැලසීමට විශේෂ ජල කළමනාකරණ වැඩ සටහන් රැසක් ක්‍රියාත්මක බවත්, මේ පිළිබඳව පැවැති මාධ්‍ය හමුවකදී වාරිමාර්ග හා ජල කළමනාකරණ අමාත්‍යාංශයේ ලේකම් අයිවන් ද සිල්වා මහතා පැවසීය.සමහර මහවැලි ප්‍රදේශවල ගොවියන් බලෙන් වගාකර ඇතත් අවසානයේදී සිදුවිය හැකි වගා හානි ප්‍රමාණය සියයට 9 ක් පමණ බව ද මහවැලි අධිකාරිය පවසයි.යල කන්නයේදී හෙක්ටයාර 292444 ක මහවැලි ඉඩම් වගා කරන අතර ඉන් හෙක්ටයාර 26298 ක් පමණ වගා හානි විය හැකි බව ද නිමල් සිරිපාල ඇමැතිවරයා කීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>06</month>
      <day>24</day>
    </date>
    <link>http://www.silumina.lk/2012/06/24/_art.asp?fn=aa12062413</link>
    <topic>කරුණාදාස සූරියආරච්චිගේ අලුත්ම නවකතාව “මම තවම යමි” පිටවුණා</topic>
    <author/>
    <content>කරුණාදාස සූරියආරච්චිගේ නවතම නවකතාව “මම තවම යමි” දයාවංශ ජයකොඩි ප්‍රකාශනයක් ලෙස දැන් නිකුත්ව ඇත. ඒ නවකතාව පිළිබඳ “පහළොවේ පහ” නමින් නව මාදිලියේ අදහස් හුවමාරු හමුවක් ජූලි 17 සවස 3.30 ට මහවැලි කේන්ද්‍ර ශ්‍රවණාගාරයේදී පාඨක ප්‍රතිචාර සමඟින් පැවැත්වේ.මෙහිදී සුධම්මිකා භික්ෂුණිය ද, රංජන් අමරරත්න, බුද්ධි ගලප්පත්ති, උපුල් ශාන්ත සන්නස්ගල හා ධම්ම දිසානායක යන මහත්වරු දේශන පවත්වති. මුලසුන ගාමිනී සුමනසේකර මහතා ය. ඉදිරිපත් කිරීම සමන් අතාවුද හෙට්ටි මහතා විසිනි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>06</month>
      <day>24</day>
    </date>
    <link>http://www.silumina.lk/2012/06/24/_art.asp?fn=aa12062414</link>
    <topic>පිහිටවන්න</topic>
    <author/>
    <content>බොරැල්ල ගෝතමී පාර පළමු පටුමගේ අංක 72 ලිපිනයේ එච්.එල්. තිසාරා මධුෂානි දරුණු වකුගඩු ආබාධයකින් පෙළෙයි. ඇයට ‘ඕ’ පොසිටිව් රුධිර කාණ්ඩයේ වකුගඩුවක් වහාම බද්ධ කළ යුතු යයි වෛද්‍ය විශේෂඥයෝ පවසති. ඉහත ලිපිනයෙන් හෝ 071 3504246, 072 4327292 දුරකථන වලට ඇමැතීමෙන් වැඩි විස්තර ලබා ගත හැක. මේ සඳහා විශාල මුදලක් වැය වන බැවින් ඇය මහජන ආධාර පතයි. රාජගිරිය කොමර්ෂල් බැංකුවේ 8620028336 ගිණුමට මුල්‍යාධාර ලබා දිය හැක.මාතර, කැකනදුර, තල්පාවිල, මුතයිහේන පදිංචි පී.පී.එච්. චෙනිත දෙව්මිණ දරුවාගේ අක්මාව අක්‍රීය වීම නිසා ඔහුට ඉන්දියාවේදී ශල්‍ය කර්මයක් කළ යුතු බව වෛද්‍ය විශේෂඥයෝ කියති. මේ සඳහා රුපියල්් 60 ලක්ෂයක පමණ මුදලක් වැය වන අතර මෙතරම් විශාල මුදලක් සොයා ගැනීමට අපහසු වීම නිසා ඔහුගේ දෙමවුපියෝ මහජන සහාය පතති. මහජන බැංකුවේ මාතර උයන්වත්ත ශාඛාවේ 032 – 2 – 001 - 7054630 ගිණුමට මුදල් ආධාර ලබාදිය හැක.කහතුඩුව හොරණ පාර, 263 ලිපිනයේ සම්පත් සංජීව දරුණු වකුගඩු රෝගයකින් පෙළෙයි. ඔහුට ඕ පොසිටිව් වර්ගයේ වකුගඩුවක් බද්ධ කළ යුතු බව වෛද්‍ය නිර්දේශය වී ඇත. වකුගඩු පරිත්‍යාගශීලියකුට ඉහත ලිපිනයෙන් හෝ 011 2705309 දුරකථන අංකයෙන් වැඩි විස්තර ලබා ගත හැක.මාවනැල්ල ප්‍රාදේශීය ලේකම් කොට්ඨාසයේ 27/බී රැතුලගම වසමේ (1) 16/7 නිවසෙහි පදිංචි වී සිටින ඒ.ජී.ඩබ්. තුෂාරි සංජීවනී මහත්මිය දරුණු පිළිකා රෝගයෙන් පෙළෙන අතර එම පිළිකා රෝගය සුවකර ගැනීම සඳහා විශාල මුදලක් වැය වේ. එක් දරු මවක් වන තුෂාරි සංජීවනී මහත්මියගේ එන්නත් සඳහා වැය වන විශාල මුදල සොයා ගැනීමට ඇයට නොහැකි බැවින් ඒ සඳහා පරිත්‍යාගශීලීන්ගේ ආධාර පතන බව ඇය පවසයි. එම ආධාර මුදල් මහජන බැංකුව මාවනැල්ල ශාඛාව 02212070095232 දරණ ගිණුමට හෝ ලංකා බැංකුව මාවනැල්ල ශාඛාවේ 73186869 ගිණුමට බැර කළ හැකි බව දන්වා සිටී.පන්නිපිටිය, හිරිපිටිය 224/5 ලිපිනයේ පාඨශාලාචාර්ය නිමල් රත්නායක දරුණු වකුගඩු ආබාධයකින් පෙළෙයි. ඔහුට ‘බී’ හෝ ‘ඕ’ පොසිටිව් රුධිර කාණ්ඩයේ වකුගඩුවක් වහාම බද්ධ කළ යුතු බව වෛද්‍ය විශේෂඥයෝ කියති. වකුගඩු පරිත්‍යාග ශීලියකුට ඉහත ලිපිනයෙන් හෝ 071-6988929, 071- 8019417 දුරකථන වලට අමතා වැඩි විස්තර ලබා ගත හැක. මේ සඳහා විශාල මුදලක් වැය වන හෙයින් ඔහු මහජන ආධාර පතයි. කොට්ටාව සෙලාන් බැංකුවේ 0330-01249204-101 ගිණුමට මුල්‍යාධාර බැර කළ හැක.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>06</month>
      <day>24</day>
    </date>
    <link>http://www.silumina.lk/2012/06/24/_art.asp?fn=ab1206241</link>
    <topic>‘අපේ සංවර්ධන ආකෘතිය පරිසරයට ගරුකරන අපිම හැදූ ආකෘතියක්’</topic>
    <author/>
    <content>රියෝ + 20 සමුළුව අමතමින් මහින්ද රාජපක්ෂ ජනාධිපතිතුමා පවසයිරටක පාලකයා, රජතුමා, භූමියේ හා පරිසරයේ බාරකරු පමණක් බවත් භූමියත් පරිසරයත් පරම්පරා ගණනාවකට අයිති බැවින් මේවා විනාශ කිරීමේ අයිතියක් රජුට නොමැති බවත් මිහිඳු මහ රහතන් වහන්සේ දේවානම් පියතිස්ස රජතුමාට පවසා පරිසරය සුරැකීමේ වැදගත්කම පෙන්වා දී ඇතැයි මහින්ද රාජපක්ෂ ජනාධිපතිතුමා රියෝ + 20 සමුළුව අමතමින් පැවසීය.මෙම සමුළුවේ තේමාව වූයේ තිරසාර සංවර්ධනයයි. පරිසරය විනාශ කිරීම වැළැක්වීමේ ප්‍රතිපත්ති පූර්ණ ලෙස සියලු ජාතීන් විසින් පිළිපැදීමත් පරිසරය සුරැකීම හා පෝෂණය කිරීමේ ඇති වැදගත්කමත් පෙන්වා දෙන්නට එදා මිහිඳු මහ රහතන්වහන්සේ සහ දේවානම්පියතිස්ස රජතුමා අතර ඇති වූ ප්‍රථම සංවාදයද මෙම සමුළුවේදී ජනාධිපතිතුමා සිහිපත් කෙළේ පරිසරය සුරැකීමේ ඇති වැදගත්කම පෙන්වා දීමටය.මින් වසර දෙදහසකට පෙර සිට තිරසාර සංවර්ධනය පිළිබඳ සංකල්පය ක්‍රියාවට නැංවූ ශ්‍රී ලංකාව ඒ තුළින් කැපී පෙනෙන ප්‍රතිඵල අත් කර ගෙන ඇත. ශ්‍රී ලංකාවේ පුරාණ රාජධානි නිර්මාණය වූයේ කෘෂි කාර්මික ආර්ථිකය පරිසර කළමනාකරණය විනය ගරුක සමාජය හා ආර්ථිකය සංවර්ධනය හා දැඩි ලෙස බද්ධ වෙමින් බවද මෙහිදී ජනාධිපතිතුමා පැවසීය.මීට වසර විස්සකට ප්‍රථම පරිසරය හා සංවර්ධනය තේමා කරගෙන පවත්වන ලද සම්මේලනයේ කරුණු මුල්කරගෙන මෙවර සම්මේලනයට ද මූලික තැන හිමි වී තිබුණි.මෙවර සම්මේලනයේදී ජනාධිපතිතුමා පැවැත්වූ කතාව මෙසේය.”රියෝ ඩී ජැනයිරෝ හී සිටීමත් මෙම සුවිශේෂී අවස්ථාවේ දී මාගේ අදහස් බෙදා ගැනීමට ලැබීමත් ඇත්ත වශයෙන්ම මට මහත් සතුටකි. රාජ්‍ය නායකයින්, ජ්‍යෙෂ්ඨ අමාත්‍යවරුන්, නිලධාරීන් බොහෝ පිරිසක් මෙන්ම සිවිල් සමාජ සාමාජිකයින් දහස් ගණනක් මෙහි සිටීම මෙම අවස්ථාවට අප සියලු දෙනා විසින් ලබා දෙන වැදගත්කම තහවුරු කිරීමකි.රියෝ + 20 සමුළුවේ සත්කාරකත්වය දැරීම හා ලබාදුන් උණුසුම් ආගන්තුක සත්කාර වෙනුවෙන් බ්‍රසීල ජනාධිපති අතිගරු ඩිල්මා රුසෙෆ් මහත්මියට, ඇයගේ රජයට හා ජනතාවට මාගේ ස්තූතිය පිරිනමමි.මින් විසි වසරකට පෙර ලෝක නායකයෝ රියෝ ප්‍රතිපත්තීන්, න්‍යාය පත්‍ර 21 සම්මත කර ගනිමින් තිරසාර සංවර්ධනය සඳහා පදනම සැකසූහ. එතුළින් මෙම වැදගත් ප්‍රපංචය පිළිබඳ කතිකාව ආර්ථික හා සමාජ සංවර්ධනය හා පාරිසරික සංරක්ෂණය යන පදනම් මත මෙහෙයවූහ. එතැන් පටන් මෙම ජගත් සම්මුතීන් ක්‍රියාත්මක කිරීමට ජාත්‍යන්තර ප්‍රජාව හා ජාතික ආණ්ඩු අඛණ්ඩව උත්සහ දරති.ආර්ථික, ජනගහන වර්ධනය, සම්පත් හා පරිසරය සාමූහිකව සංවර්ධනය කිරීමට වැදගත් පියවර රැසක් ගෙන ඇති බව අපි දනිමු. කෙසේ වුවද ලෝක ජනගහනය බිලියන 7 කරා ළඟා වෙමින් මිනිස් අවශ්‍යතා ඉතා දරුණු වේගයකින් වර්ධනය වීම සංවර්ධනය වෙමින් පවතින අප රාජ්‍යයන් බොහොමයකට මේ වන විටත් දිගින් දිගටම වර්ධනය වන අභියෝගයන් බවට පත්ව ඇත.සංවර්ධිත රටවල කාර්යභාරනූතන ලෝකය තුළ පැන නැගී ඇති කාලගුණික විපර්යාසයේ දිනෙන් දින වැඩි වන අයහපත් බලපෑම බෝ වන හා බෝ නොවන රෝග ව්‍යාප්තිය සමඟින් දරිද්‍රතාවය, සාගින්න, සම්පත් නිසි ලෙස පාලනය නොකිරීම, පිරිසිදු ජලය හිඟකම, බලශක්ති අර්බුදය වැනි දිගුකාලීන ගැටලු සංවර්ධනය වන රටවල අසරණභාවය වැඩි කිරීමට හේතු වී ඇත. එමෙන්ම මෙතෙක් නොවූ විරූ ලෙස සිදුවන පරිසර විනාශය අපි අත් දකිමු. තිරසාර නොවන නිෂ්පාදන සහ සංවර්ධිත රටවල් අතළොස්සක පරිභෝජන රටාවන් නිසා එය නැවත යථා තත්වයට පත් කළ නොහැකි බවට ඔප්පු වෙමින් පවතී. එබැවින් අපගේ භාරදූර වගකීම වන්නේ අප ජනතාවගේ දිනෙන් දින ඉහළ යන අවශ්‍යතාවන්, විශේෂයෙන් බොහෝ කලක් සංවර්ධිත රටවල නාස්තිකාර පරිභෝජනය හේතුවෙන් ආගන්තුකයන් බවට පත් කරනු ලැබ සිටි අඩු වරප්‍රසාදිත ජනතාවගේ වුවමනාවන් සපුරාලීමය.මින් වසර 2000 කට පෙර සිට තිරසාර සංවර්ධනය පිළිබඳ සංකල්පය ක්‍රියාවට නැංවූ ශ්‍රී ලංකාව එතුළින් කැපී පෙනෙන ප්‍රතිඵල අත් කර ගෙන ඇත. ශ්‍රී ලංකාවේ පුරාණ රාජධානි විසින් නිර්මාණය කරන ලද කෘෂිකාර්මික ආර්ථිකය පරිසර කළමනාකරණය, විනයගරුක සමාජය හා ආර්ථික සංවර්ධනය හා දැඩි ලෙස බද්ධ වූවකි. ඇගේ මුතුන් මිත්තන් විසින් අනුගමනය කරන ලද මෙම සුසංගත භාවිතය හේතුවෙන් අපි පාරිසරික හා ආර්ථික තිරසාරත්වය සේම සමාජ හා දේශපාලන ස්ථාවරත්වය ද ලබා ඇත්තෙමු. වනාන්තරවලට හා සියලු ප්‍රාණීන්ට ගරු කිරීම පුරාතන පාලනයෙහි සදාචාරාත්මක නෛතික සංකේත ලෙස මුල් බැසගෙන තිබුණා පමණක් නොව එය අපගේ ජීවන රටාවෙහි කොටසක් ද විය. දූපත් රාජ්‍යයන්ට ගෝලීය උණුසුම වැනි පාරිසරික ගැටලු සුවිශේෂී බව සඳහන් කිරීමට කැමැත්තෙමි.මත්ස්‍ය ස්ථාන සූරාකෑමනූතන ලෝකය තුළ ජාතීන්ගේ චර්යාවන් පාලනය කරන මුඛ්‍ය ප්‍රතිපත්තිය විය යුත්තේ යම් රටක සම්පත් ගොඩබිමේ හෝ මුහුදේ වේවා ඒවා අයිති විය යුත්තේ එම රටෙහි ජනතාවටය යන්නය. සිය ආර්ථික හා සමාජ තත්වයන් වර්ධනය කර ගැනීම උදෙසා එම ජනතාව විසින් මෙම සම්පත් භුක්ති විඳීම තුළින් කිසි ලෙසත් අවහිර නොවිය යුතුය. මත්ස්‍ය කර්මාන්තය සඳහා උපයෝගී කර ගන්නා පරිසර හිතකාමී නොවන ක්‍රමවේදයන්ගෙන් විශේෂයෙන් මුහුදේ මත්ස්‍ය සම්පත සූරා කමින් සිදු කරන මහා පරිමාණ මාදැල් කර්මාන්ත නිසා සිදුවන හානියෙන් මුහුදු හා සාගර පත්ල ආරක්ෂා කිරීම ක්‍රමවේදයන් හා ඵලදායී පිළියම් හරහා ජාත්‍යන්තර නීතියෙන් හා ක්‍රියාවෙන් සුරක්ෂිත විය යුතුය.පරිසරය ආයෝජනය කිරීම වැළැක්වීමේ ප්‍රතිපත්තිය පූර්ණ ලෙස සියලු ජාතීන් විසින් පිළිගත යුතුය. පරිසරය සුරැකීමේ හා පෝෂණය කිරීමෙහි ඇති වැදගත්කම පිළිබඳව සෑම පුරවැසියෙකුටම උගන්වන අප රටේ එක් සුවිශේෂී විචාරකයෙක් සිහිපත් කරනු කැමැත්තෙමි. බුදුන් වහන්සේගේ ශ්‍රාවකයෙකු වූ අරහත් මිහිදු මහ රහතන් වහන්සේ හා පුරාණ රජෙකු වූ දේවානම්පියතිස්ස අතර ඇති වූ ප්‍රථම ඓතිහාසික සංවාදයේ දී රජතුමා යනු භූමියේ හා පරිසරයේ භාරකරු පමණක් බවත් ඉදිරි පරම්පරා ගණනාවකට අයිතිය ඇති බැවින් මේවා විනාශ කිරීමේ අයිතියක් නොමැති බවත් සඳහන් විය.අපගේ ජාතික චින්තනයෙහි කේන්ද්‍රය වන්නේ මෙම හරවත් ප්‍රතිපත්තීන්ය. දශක තුනක දීර්ඝ ත්‍රස්තවාදී අර්බුදය අප භූමියෙන් මුලිනුපුටා දැමීමෙන් පසු මගේ රට අද වන විට ශීඝ්‍ර ආර්ථික වර්ධනයක් අත් විඳිමින් සිටිනා නිසා පශ්චාත් අර්බුද අභියෝග මාධ්‍යයේ වුව ද ශ්‍රී ලංකාව පූර්ණ ආර්ථික සංවර්ධනයක් කරා පැහැදිලිව ගමන් කරමින් සිටී. පසුගිය වසර කිහිපය පුරා අපගේ ආර්ථික වේගය 8% මට්ටමේ පවත්වා ගැනීමට අපි සමත් වූ අතර අපගේ ඒක පුද්ගල ආදායම ඇමරිකානු ඩොලර් 2400 ට ළඟා වී ඇත.ගම නැඟුම, දිවි නැඟුම හා අපි වවමු රට නගමු වැනි ග්‍රාමීය හා කෘෂිකාර්මික ආර්ථිකය වර්ධනය කිරීම හා ස්වයංපෝෂිතභාවය ඉලක්ක කරගත් රජයේ ප්‍රතිපත්තීන් හේතුවෙන් මෑත කාලීන මූල්‍ය අර්බුද ඬසා ඇති වූ ජාත්‍යන්තර ආර්ථික කම්පනයටත් හසු නොවී සිටීමට අපට හැකි විය.රටේ යටිතල පහසුකම් ශීඝ්‍රයෙන් සංවර්ධනය වෙමින් හා ආයෝජනය අවස්ථා විශාල වශයෙන් වැඩි වෙමින් පවතින නිසාවෙන් ශ්‍රී ලංකාව අද වන විට අපනයනය මගින් මෙහෙයැවෙන වෙළඳාම හා වාණිජ ව්‍යාපාර සඳහා දැනුම පදනම් කරගත් කලාපීය කේන්ද්‍රයක් බවට පත්වී තිබේ.අපි මේ සියලු ආර්ථික සාර්ථකත්වයන් අත් කරගෙන සිටින්නේ පරිසරය සංරක්‍ෂණය හා ආරක්‍ෂා කරන අතරතුරය. එහි ප්‍රතිඵලයක් ලෙස වසරකට ටොන් 0.6 ක් වන අපගේ ඒක පුද්ගල කාබන් දහනය බොහෝ රටවල් හා සසඳන විට ඉතා සුළුය. අපේ සංවර්ධන ආකෘතිය පරිසරයට ගරු කරන, අපෙන්ම හැදුණු ආකෘතියක් බව මා ප්‍රකාශ කරන්නේ ආඩම්බරයෙනි.තිරසාර වර්ධනයපිබිදෙමින් පවතින ආර්ථිකයක් ලෙස ශ්‍රී ලංකාවට තිබෙන අභියෝගය නම් ගෝලීයකරණ ක්‍රියාවලියට ඒකාබද්ධ වන තුරු වඩා විශිෂ්ට සාධාරණත්වයක් සමගින් තිරසාර ඉහළ ආර්ථික වර්ධනයක් ළඟා කර ගැනීමය. එම නිසා අද අපි මේ සමුළුවේ ඉදිරියට නියම කරගන්නා මහා පරිමාණ ආර්ථික ප්‍රතිපත්ති පරිසරය පිළිබඳ සංවේදීතාවක් ඇතුළත් වන, එහෙත් සංවර්ධනය වෙමින් පවතින රටවල සංවර්ධන අවකාශයන් නොවළක්වන රාමුවක් තුළින් සංවර්ධනය විය යුතුය.ආර්ථික වර්ධනයේ අවධීන් පිළිබඳ අවධානයකින් තොරව විවිධ බාධක පැනවීම හා පාරිසරික ප්‍රමිතීන්ට අනුකූල වීම වර්ධනය ළඟා කර ගැනීමෙහිලා සංවර්ධනය වෙමින් පවතින රටවල උත්සාහයන්ට බාධා කරනු ඇත. අපේ සංවර්ධන සහකරුවන් තාක්ෂණික හුවමාරුන් පැවරීම් හා මුල්‍ය සහයෝගීතාව පිළිබඳ උසස්ම තත්වයේ කැපකිරීම් සිදු කොට ඇති බව අපි සිහිපත් කරමු.සංවර්ධනය වෙමින් පවතින රටවලට ඔවුන්ගේ සහශ්‍රක සංවර්ධන අරමුණු ළඟා කර ගැනීමට හා ඉක්මවා යාම වෙනුවෙන් මේවාට ගරු කළ යුතුය. මේ සන්දර්භය තුළ සියලු ආකාරයේ සංවර්ධන සහකරුවන් තිරසාර සංවර්ධනයේ ස්ථම්භ තුන අතර ප්‍රශස්ත තුලනයක සිටීමට ගවේෂණය කළ යුතුය.හරිත ආර්ථිකයපාරිසරික අර්බුදය ආමන්ත්‍රණය කිරීමේ කටයුත්ත සංවර්ධන වෙමින් පවතින රටවලට ම දරා සිටීමට නොහැකිය. පාරිසරික අර්බුදයට එදා දායක වූ හා තවමත් දායක වෙමින් සිටින සංවර්ධිත රටවල් තම ආර්ථික සංවර්ධනයේ වියදමින් සංවර්ධනය වෙමින් පවතින රටවලට පරිසරය බේරා දීමේ වගකීම පැහැරහැරිය නොහැකිවාක් මෙන් ම ඔවුන් එය පැහැර නොහැරිය යුතු ය. හරිත ආර්ථිකයකට මාරුවීම සිත් ඇදගන්නා සුළු වුවද එය තිරසාර නොවූ පරිභෝජනය හා නිෂ්පාදන ක්‍රියා අවම කිරීමට හැකි බොහෝ මෙවලම්වලින් එකකි. අනෙක් අතට හරිත ආර්ථිකයකට මාරුවීම රටක සමාජ හා ආර්ථික සංවර්ධනය හීන ඛ්ලමට තුඩු දෙන අසුබවාදී ප්‍රතිඵල ඇති නොකළ යුතු ය. එම නිසා තිරසාර සංවර්ධනය සඳහා විසඳුම දරිද්‍රතාව දුරලීම, සම්පත් හා බලශක්ති කාර්යක්‍ෂමතාව, සියලු ජනතාව සඳහා සමානතාව හා වඩා හොඳ ජීවන තත්ත්වයන් සමග එක් කළ යුතු ය.සියලු ජනතාව සමෘද්ධි සම්පන්න හා සාමකාමී ජීවිතයකට පි‍්‍රය කරති. තිරසාර සංවර්ධනයේ සංකල්පය ප්‍රායෝගික යථාර්තයක් වනු දැකීමට ඔවුන් කැමති ය. මෙම අභිලාශයන් ‘පරිසරය හා සංවර්ධනය’ සමඟින් ‘මිනිසා හා සොබාදහම’ අතර එකමුතු බව පවත්වාගෙන යාම සඳහා තුලනයක් ඇති කිරීමට අප්‍රමාදව වෑයම් දැරිය යුතුය. අපේ අනාගත ඉලක්ක නිර්ණය කර ගැනීමට රියෝ + 20 ඉතා අනර්ඝ අවස්ථාවක් බව ශ්‍රී ලංකාවේ විශ්වාසය වන අතර විශේෂයෙන් පොදු මූලධර්මය නමුත් වෙන් කොට දැක්වූ වගකීම් හා ස්වකීය හැකියාවන්වලින් රියෝ මූලධර්මයන් මත පිහිටීමත් තිරසාර සංවර්ධනය සඳහා මාර්ග ස්ථාපනය කිරීමට රියෝ + 20 ඉතා අනර්ඝ අවස්ථාවක් බව ශ්‍රී ලංකාවේ විශ්වාසයයි.මේ අර්බුදයට විසඳුම ණය සහන ඇතුළු සාධාරණ හා අපක්ෂපාතී අලුත් ගෝලීය ආර්ථික සැලැස්මක් සාධාරණ වෙළඳාම හා බාහිර ආධාර ලබාගැනීම මෙම අර්බුදයට විසඳුමක් වනු ඇති බව මගේ විශ්වාසයයි. මේ සම්බන්ධ ඕනෑම මෙවලමක් එක්සත්ජාතීන්ගේ ප්‍රඥප්තියේ දැනටමත් වර්ධනය කර ඇති අරමුණු හා මූලධර්මයන්වලටත්, වෙනත් පාරිසරික සම්මුතීන්ටත් ගරු කළ යුතු ය. රාජ්‍යයන්වලට තම ස්වභාවික සම්පත් පිළිබඳව තිබෙන ස්වාධිපත්‍යයට එමගින් හානි නොකළ යුතු ය.තම වගකීම්වලට උර දීමටත්, බැඳීම්වලට ගරු කිරීමටත් ශ්‍රී ලංකාව සැම විට සූදානමින් සිටී. අද තුලනාත්මක ප්‍රතිඵලයක් පිළිබඳ එකඟ වීමට නොහැකි වීම තුළින් අපි අනාගත පරපුර අපේක්‍ෂා භංගත්වයට පත් නොකළ යුතුය. වඩා හොඳ අනාගතයක් තිබීම අපේ දරුවන්ගේ සහජ අයිතියක් හා උරුමයක් වේ. මෙම සමුළුව මෙම වගකීම සාක්ෂාත් කර ගැනීමට ක්‍රියාකරනු ඇතැයි මාගේ දැඩි බලාපොරොත්තුවයි.”කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>06</month>
      <day>24</day>
    </date>
    <link>http://www.silumina.lk/2012/06/24/_art.asp?fn=ab1206242</link>
    <topic>පොලිටිකල් විස්සයි විස්ස</topic>
    <author/>
    <content>වරාය සහ මහාමාර්ග නියෝජ්‍ය ඇමැති රෝහිත අබේගුණවර්ධන“රටට බත සපයන ගොවි ජනතාව දෙස දෑස් හැර නොබලා ආණ්ඩුව මහජන මුදල් තමන්ගේ බූදලයක් සේ සලකා රජය පෞද්ගලික අවශ්‍යතාවලට කෝටි ගණන් වැයකරනවා.”තිස්ස අත්තනායකදිවයින 20 බදාදා“අපි පැහැදිලිව කියන්න ඕන මේ රටේ ගොවි ජනතාවට මේ තරම් සලකපු ආණ්ඩුවක් ඉතිහාසයේ නැහැ. ගොවි ජනතාව රජයක් හැටියට ලබාදිය හැකි සියලුම සහනාධාර අපේ රජය ලබාදී තිබෙනවා. රුපියල් 6000/= ක් වටිනා පොහොර උරයක් රුපියල් 350 කට දෙනවා. තිස්ස මහත්තයාලාගේ නායකතුමා හැදුවේ කුඹුරු ටික ගොඩ කරලා ගොඩනැගිලි හදන්න. ඒ වික්‍රමසිංහ ප්‍රතිපත්තිය අනුගමනය කළා නම් අද මේ රටේ එක කුඹුරක් නැහැ. වික්‍රමසිංහ මහත්තයා වගේ අපි ගොඩකිරීම නෙමෙයි තව තවත් දිරිමත් කිරීමයි මේ රජය කළේ. එක කුඹුරක් ගොඩ කරන්න බැරි වෙන විදිහට මේ ආණ්ඩුව නීති රීති පනවලා තියනවා.”රෝහිත“අමරේ බාර වුණේ ආණ්ඩුව ආරක්ෂා කිරීමටයි. ඝාතන කල්ලිය පිටුපස හම්බන්තොට බලධාරීන් සිටිනවා.”ටිල්වින්දිවයින 21 බ්‍රහස්පතින්දා“මේ රටේ ඝාතන සංස්කෘතිය ඉතා සාහසික ආකාරයට පටන්ගත්තේ කවුද කියලා ටිල්වින් මහත්තයාගෙන් මම අහන්න කැමැතියි. සාහසික ඝාතන මේ රටට හඳුන්වා දුන්නේ එතුමාලාගේ පක්ෂය කියලා මේ රටේ ජනතාව හොඳට දන්නවා. ගේ ඇතුළේ හිටිය අහිංසක පොලිස් නිලධාරියා එළියට අරගෙන දරුවෝ බිරිය ඉදිරියේ මරා දැම්මා, විදුහල වැහුවේ නැතැයි කියා විදුහල්පතිතුමා මහ පාරේ මරා දැම්මා. එක තුණ්ඩු කෑල්ලෙන් මුළු ගමක් බිය වද්දා රජයේ දේපළ විනාශ කර ජනතාව බියවද්දා අමු අමුවේ මරා දැමූ සංස්කෘතිය ඇති කළේ ජ.වි.පෙ. හාදයෝ ටික කියලා එතුමට අමතක ඇති.”“අපි මෙවැනි ඝාතන හෙළා දකිනවා. මේ රටේ ජනතාව ඕනෑම මරණයක් ළඟදී තරා තිරම නොබලා මරණයට ගරු කළා. අසුනින් නැගිට්ටා නමුත් මරපු මිනිහා දණ හිසින් උඩට උස්සන්න එපා කියලා කිව්වේ කවුද? සාහසික කමේ, සහ මානව හිමිකම් කඩ කිරීමේ මූලාරම්භය පටන් ගත්තේ ජ.වි.පෙ. යි. රජයේ දේපළ විනාශ කළා, ලංගම බස් ටික පුච්චලා දැම්මා, රාජ්‍ය ලියකියවිලි ගිනි තැබුවා. අදටත් ඒ ලිපි ලේඛනවල අඩුව පත්වන හැම රජයක් ම අත්විඳිනවා. කටුවන ඝාතනය අප රජය හැටියට හෙළා දකිනවා.”රෝහිත“ආණ්ඩුවට කිසිදා ජ.වි.පෙ. ඉදිරි ගමන නැවැත්විය නොහැකියි.”ටිල්වින්ලක්බිම 21 බ්‍රහස්පතින්දා“අපිට කාගෙවත් ගමන් නවත්තන්න අවශ්‍ය නැහැ. මේ රටේ ජනතාවට ඕන ගමනක් යන්න පුළුවන් විදිහට අධිවේගී පාරවල්, මහාමාර්ග, ග්‍රාමීය මාර්ග පළාත් මට්ටමේ පාරවල් ගොඩ නඟා තියෙනවා. ටිල්වින් මහත්තයාටත් ඕනම ගමනක් වේගයෙන් යන්න ඕන නම් අධිවේගයේ හරි යන්න පුළුවන්. මාර්ග පද්ධතිය පුළුල් වෙලා තියනවා. ඒත් ටිල්වින් මහත්තයාගෙන් අහන්න කැමැතියි සෝමවංශ මහත්තයා හැරුණු කොට ඔය ගමන් යන්න ඉන්නේ කවුද කියලා. බස් එකක් පුරවලා යන්නවත් සෙනඟ නැතුව කොහොමද ගමන් යන්නේ. සාමාජික සාමාජිකයෝ නැති බෝඩ් ලෑල්ලකට විතරක් සීමා වූ ටිල්වින් මහත්තයලා යන ගමන මොකක්ද කියලා අපට ප්‍රශ්නයක්?”රෝහිත“මුදල් වෙනුවෙන් රටේ දරුවන්ගේ අධ්‍යාපනය විනාශ කරන්න එපා.”සුනිල් හඳුන්නෙත්තිලංකාදීප 21 බ්‍රහස්පතින්දා“පාර්ලිමේන්තු මන්ත්‍රීවරයකු ලෙස මේ රටේ අධ්‍යාපන ක්ෂේත්‍රය පිළිබඳව මෙතරම් නොදැනුවත් වීම ගැන මට කනගාටුයි. ලංකාවේ පාසල් දරුවන්ගේ අධ්‍යාපනය පසුගිය වසර පහක් හයක් ඇතුළත කොතරම් ඉදිරියට පැමිණ තිබෙනවාද? විශ්ව විද්‍යාල අධ්‍යාපනය සඳහා තේරීපත්වන දරු දැරියන් ප්‍රමාණය ඉහළ අගයක් ගෙන තිබෙනවා. සාමාන්‍ය පෙළ, උසස් පෙළ විභාග සමත් ප්‍රතිශතය වැඩි වී තිබෙනවා. පාසල් දහසේ ව්‍යාපෘතිය ආරම්භ කළේ වැසෙන පාසල් නැවැත ප්‍රතිස්ථාපනය කිරීමට අධ්‍යාපනයට රජය විශාල මුදලක් වසරකට වෙන් කොට තිබෙනවා. දරු දැරියන්ගේ අධ්‍යාපන මට්ටම අන්තර්ජාතික තලයට ගෙන යෑමට සුදුසු වටපිටාවක් පාසල තුළ ගොඩ නැඟෙමින් තිබෙනවා.”රෝහිත“ ප්‍රසිද්ධියේ ම ගිනි අවි රැගෙන සැරිසරන්න හා මිනී මරන්න සැලසීමෙන් දේශපාලන අධිකාරි බලයට සියලු නීති යටපත් ව ඇති බව කියයි.රනිල්ලක්බිම 20 බදාදා“රනිල් මහත්තයලා හැමදාම වඳුරන්ට බණ කියන පක්ෂයක්. මහපාරේ අහිංසක කොල්ලෝ දහස් ගණනක් මහ දවල් මරා දැම්මා. රජය ඔය කියන තරම් නරක නම් ඒක තීන්දු කරන්න ඕන මේ රටේ ජනතාව. කටුවන ඝාතනය අපි හෙළා දකිනවා. සාමාන්‍යයෙන් අපේ රටේ දේශපාලන පක්ෂවලට අවශ්‍ය වෙලා තියෙන්නේ ඕනෑම ඝාතනයක් ආණ්ඩුවේ ගිණුමට බැර කරන්න පුළුවන් ද කියලා බලන්න. මේ රටේ රනිල් වික්‍රමසිංහ උන්නැහේලාගේ ආණ්ඩු කාලේ රටේ ජනතාව සිල්ගත්තා වගේ ද හිටියේ. එතුමා කියන විදිහට සිල් රෙදි පොරවගත්ත උපාසක උපාසිකාවෝ පිරිසක් ඉතිහාසයේ රට කරලා තියෙන්නේ. රනිල් මහත්තයාට මතකද දන්නේ නැහැ. මහ පාරේ අහිංසක කොල්ලෝ කෙල්ලෝ දහස් ගණනක් මරලා අමු අමුවේ පුච්චපු ඉතිහාසය. මේ රජය මිනී මරන්නේ නැහැ. ජනතාව ඒ ගැන විශ්වාසයෙන් ඉන්නවා. ජනතාවට ඔය තරම් ආදරය කරන ඔබතුමාලා ඇයි මේ තරම් බය ඡන්දයක් පවත්වන්න හදන හැම වෙලාවකම.”රෝහිත“අමුඩ දහ දාහක් එක්ක ගොවීන් දහ දාහක් කොළඹ ගෙනියන්න දුන්නොත් සහතිකවම යල කන්නයේ වී කිලෝවකට සහතික මිල රුපියල් හතළිහක් කර පාර්ලිමේන්තු නීතියක් බවට පත් කර දෙනවා.”ලාල්කාන්තලක්බිම 18 සඳුදා“බස් එකකට සෙනඟ එකතු කරන්න බැරි ජ.වි.පෙ ලාල්කාන්ත මහත්තයෝ් ඔබතුමාලා කොහොමද ගොවියෝ දහ දාහක් කොළඹ ගේන්නේ. මහා ලොකු වීරයෝ වගේ පුද්ගලික ආයතන, ඇඟැළුම් කම්හල් වලට ගොඩවෙලා ඒ අහිංසක මිනිස්සු පොළඹවලා අහිංසක ජනතාවගේ රැකියාව නැති වුණාම ඒ මිනිස්සු කන්නේ බොන්නේ කොහොමද කියලා බලන්න ගියේ නැහැ නේද ජ.වි.පෙ මහත්තුරු. මම අභියෝ. කරනවා ගොවියෝ දහ දාහක් ෙිනමෙයි ගොවියෝ දහයක් කොළඹට ගේන්න ජවිපෙට පුළුවන්ද? ගොවියෝ කියන්නේ මේ රටේ බුද්ධිමත් පිරිසක් ඒ අය අමුඩ ගැහුවට මෝඩයෝ කියලා හිතුවා නම් ඒක වැරැදියි. අපේ රටේ ගොවියාට පක්ෂ භේදයක් නැහැ. ඒ අයට ප්‍රශ්නයක් තියෙනවා නම් පොදුවේ එකතු වෙලා එය ආණ්ඩුවට ඉදිරිපත් කළ හැකියි.”රෝහිත“එදා කොටි ත්‍රස්තවාදය අද රාජ්‍ය ත්‍රස්තවාදයයිවිජිත හේරත්ලංකාදීප 21 බ්‍රහස්පතින්දා“කොටි ත්‍රස්තවාදය විනාස කර ත්‍රස්තවාදයෙන් රට බේරා ගත්තේ මහින්ද රාජපක්ෂ මහත්තයා ජනාධිපතිතුමාගේ රජය. අද මුළු රටම අද ඒ ගැන රජයට කෘතවේදී වෙනවා. මහින්ද රාජපක්ෂ ජනාධිපතිතුමා ඇතුළු රජය, ත්‍රිවිධ හමුදාව පොලිසිය ඒ වගකීම ඉටු කළේ. රාජ්‍ය ත්‍රස්තවාදයත් මේ රටේ නිර්මාණය කර පෙන්නන්න හදන්නේ ඉරිසියාවෙන් ද්වේෂයෙන් ඉන්න පිරිසක්.මාධ්‍ය නිදහස දිහා බැලුවත් විපක්ෂය ඇතුළු අනෙක් පක්ෂ දිහා බැලුවත් රජයට මොනතරම් ද්වේෂ සහගත ලෙස චෝදනා එල්ල කරනවාද? ඒත් ජනතාව සත්‍ය දන්න නිසා මේ රජයට ජනතා වරම් පිට පිට 21 වතාවක් ලබාදුන්නා. බෝඩ් ලෑල්ලකට සීමා වුණ සාමාජිකයෝ දහසක් එකතු කරගන්න බැරි ජ.වි.පෙ කියන පරණ නම පරණ බඩු කඩයකට යවන්න හොඳයි. බොරුවට චෝදනා එල්ල කරන්න එපා ජනතාව ඇත්ත දන්නවා කියලා විජිත මහත්තයාට කියන්න කැමැතියි.රෝහිතසුභද්‍රා දේශපි‍්‍රයකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>06</month>
      <day>24</day>
    </date>
    <link>http://www.silumina.lk/2012/06/24/_art.asp?fn=ab1206243</link>
    <topic>බලය සඳහා පොත පෙරළීම</topic>
    <author>රංජිත් සියඹලාපිටිය</author>
    <content>තුන්වැනි සිතිවිල්ලමේ දවස්වල පාරට බහින්න කථා කිරීමේ නිමක් නැත. රනිල් වික්‍රමසිංහ මහතා එක පැත්තකින්ය. ජේ.වී.පී.යේ සහෝදරවරු තවත් පැත්තකින්ය.ආරාධනාවල ප්‍රමාණය කොතරම් වේදැයි කිවහොත් පාරවල ඉඩ මදිවන තරමට දිනපතා අසන්නට ලැබේ. අධිවේගී මාර්ගයේ සිට ගැමි දෙවට පාර කොන්ක්‍රීට් කිරීම දක්වා රජයෙන් ශීඝ්‍රයෙන් සිදුවන මාර්ග සංවර්ධනය බැලීමට ද එසේත් නැතිනම් තමන් වැටී සිටින තැනට ජනතාවත් ඇද ගැනීමට දැයි දන්නේ උඩ ඉන්නා දෙවියන් පමණි.මෙසේ ආරාධනා කරන්නෝ කව්රුන්දැයි කියා හරියටම හඳුනා ගැනීම ජනතාව මුහුණ දෙන පළමු ප්‍රශ්නයයි.යූ.එන්.පී.යේ ආරාධනාව රනිල් කණ්ඩායමෙන් ද සජිත් පිලෙන් ද කරු කණ්ඩායමෙන් ද සොයා බැලීම උභතෝකෝටිකය.ජේ.වී.පී.යේ ආරාධනාව ජේ.වී.පී.යෙන් ද පෙරටුගාමී සහෝදරයන්ගෙන් ද ප්‍රජාතන්ත්‍රවාදී ජාතික සංවිධානයෙන් ද සොයා ගැනීම පහසු නැත.වැදගත්ම ප්‍රශ්නය මොවුන් විසඳා දීමට පාරට බැහීමට කතා කරන ප්‍රශ්න තමන් බලයේ සිටින කාලයේ ඔවුන් විසඳුවේද? විසඳීමට උත්සාහ කළේද? දැනට ඒ සඳහා නව වැඩ පිළිවෙළක් ඉදිරිපත් කර තිබේද? යන්නයි. අපි යූ.ඇන්.පී. පැත්තෙන් ගනිමු.ඔවුන් කථා කරන්නේ බඩු මිල අඩු කිරීමට, වැඩි වැටුප් ලබා ගැනීමට, තෙල් මිල අඩු කිරීමට, සහනාධාර වැඩි කිරීමට, නිදහස් අධ්‍යාපනය රැක ගැනීම සඳහා පාරට බහිමු කියාය.මේ කට්ටිය 17 වසරේ කාලය අමතක කොට 2001 සිට 2004 දක්වා මෑත යුගයේ රට පාලනය කළේය. ඔවුන් එදා ක්‍රියාත්මක කළ ‘යළි පුබුදමු ශ්‍රී ලංකා’ වැඩ පිළිවෙළ තුළ මේ එකක්වත් තිබුණේද? එහි යෝජනා කර තිබුණේ සහනාධාර සියල්ල ඉවත් කිරීමටයි. තෙල් මිලේ බර සම්පූර්ණයෙන්ම ජනතාව පිට පැටවීමට සෑදූ තෙල් චක්‍රයට අමතරව සෑම විටම ඉන්දන සඳහා 50% - 60%ක බද්දක් අය කළේය.එයින් පෙට්ට්‍රල් පමණක් නොව කුප්පි ලාම්පුවේ භූමිතෙල් කඳුළ ද බේරුණේ නැත. භාවිතා කරන්නන්ගේ ආදායම ගැන නොසිතාම මිල සූත්‍රය ක්‍රියාත්මක කෙරුණි.නිදහස් අධ්‍යාපනය රැකගැනීමට දවස් ගණනක් කෑ ගසන ඔවුන්ගේ මහ පොතේ තිබුණේ ඇති හැකි අයට මුදල් ගෙවා අධ්‍යාපනය ලැබීමට ක්‍රමයක් සකස් කළ යුතු බවයි. අපිට ඇතිවන ප්‍රශ්නය දැන් මේ පොත වෙනස් කරලාද යන්නයි.කොහේදිවත් ඔය එකම කණ්ඩායමක අයකුවත් ඒ ගැන කථා කර නැත. එසේ නම් පොත එහෙමමය. සූදානම් වන්නේ බලය සඳහා ජනතාවට පොත පෙරළීමටය.ජනතා විමුක්ති පෙරමුණ පාරට බසින්නේ මේ දවස්වල කථා කරන්නේ රාජ්‍ය ත්‍රස්තවාදයට එරෙහිවය.විශ්වවිද්‍යාල ශිෂ්‍ය සංවිධානයෙන් පටන් ගතහොත් ප්‍රජාතන්ත්‍රවාදයට එරෙහිව හැකි හැම විටම දකුණේ ත්‍රස්තවාදය හඳුන්වා දුන්නේ කව්රුන්දැයි ප්‍රශ්නයක් අපට ඇත. කොහේ හෝ ප්‍රදේශයක ඇති වූ සිද්ධියක් මුල් කරගෙන එය රටේ සමස්ත ක්‍රියාදාමය ලෙස හඳුන්වමින් ජනතාව කලබල කිරීමට කටයුතු කිරීම වගකිව යුතු විපක්ෂයක කාර්යභාරය නොවන බව කිව යුතුය.එහෙත් ජාතිය වාසනාවන්තය. මේ කවුරු අත වැනුවත් ඔවුන් අත වනන්නේ කුමන ආදරයකට දැයි මිනිස්සු දනිති. ඒ නිසා අත වැනුවා නොව, අතින් ඇද්දත්, බලෙන් තල්ලු කළත් මේ පේළියේ හිටගන්නට ජනතාව සූදානම් නැත. මහින්ද චින්තනය රට පාලනය කළ වසර 06 ක 07 ක කාලය තුළ රටේ ප්‍රශ්න විසඳී ඇති ආකාරය පිළිබඳව සාධාරණයෙන් කිරා මැන බැලීමට මිනිස්සු සූදානම්ය. ඒ නිරපේක්ෂව නොව සාපේක්ෂවය.සරලව කිව්වොත් එක් සිද්ධියක් අරගෙන රට ගිනි තියන්නට ජනතාවට උවමනා නැත.පොදුවේ ඔය කෑගහන ප්‍රශ්නවලට කෑ ගසන්නන් ලබා දුන් පිළිතුරු සහ අද ලබා දී ඇති පිළිතුරු මෙන්ම අනාගත ක්‍රමවේදයේ ඇති පිළිතුරු දෙස බුද්ධිමත්ව බලන්නට ජනතාව සූදානම්ය.රංජිත් සියඹලාපිටියකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>06</month>
      <day>24</day>
    </date>
    <link>http://www.silumina.lk/2012/06/24/_art.asp?fn=ab1206244</link>
    <topic>“ඔන්න ඕකයි මල්ලි උඹලගෙ පක්ෂවලයි අපේ පක්ෂයෙයි වෙනස”</topic>
    <author>චන්දන බණ්ඩාර</author>
    <content>මහ ඇමැති මහීපාල එජාප ප්‍රා: සභා මන්ත්‍රීවරුන්ට කියයිගිය සතියේ දී ජනාධිපතිතුමා කියුබාවේ තෙදින නිල සංචාරයකට එක්ව සිටියේය. එම සංචාරයේ දී ජනාධිපතිතුමා රවුල් කැස්ත්‍රෝ ඇතුළු එරට නායකයන් මුණගැසීමෙන් අනතුරුව හවානා නුවර පිහිටි අර්නස්ටෝ චේ ගුවේරාගේ නිවෙසට ගොස් ඔහුගේ පවුලේ ඥාතීන්ගේ සුවදුක් විමසා බැලුවේය.අර්නස්ටෝ චේගුවේරා උපතින් ආජන්ටිනියානු ජාතිකයෙකි. එහෙත් හෙතෙම කියුබාව වෙනුවෙන් සටන් කළේ එය ලෝක විප්ලවයේ වගකීමක් ලෙස සිතමිනි. මේ නිසා අන්තර්ජාතික සමාජවාදියකු මෙන්ම එරට විප්ලවයට දායක වූවකු ලෙස සමාජවාදී වටපිටාවක් ඇති කියුබාවේ ඔහුට වටිනාකමක් හිමිව තිබේ.චේ ගුවේරාගේ නිවෙසට ජනාධිපතිතුමා ගියේ ඇමැති විමල් වීරවංශ ද සමඟිනි. චේ ගුවේරාගේ බිරිය ඇලීඩියා, පුත්‍රයා වූ කැමිලියෝ ඇතුළු පවුලේ ඥාතීන්ගේ සුවදුක් විචාල ජනාධිපතිතුමා ඔවුන් සමඟ මිනිත්තු 30ක පමණ කාලයක් සුහද පිළිසඳරක යෙදිනි.”මට ඔබතුමාගේ ෆොටෝ එකක් ගන්න අවශ්‍යයි. ඔබේ පැමිණීම සිහිවෙන්න මං ඒක තියාගන්නවා” චේ ගුවේරාගේ පුත්‍රයා වන කැමිලියෝ කියා සිටියේය. ජනාධිපතිතුමා ඊට එකඟතාව පළ කළේය. “ලංකාවෙ වුණාට ඔබ රැවුල් වවා තියෙන්නෙත් මං වගේමයි.” චේ ගුවේරාගේ පුතු කැමිලියෝ ඇමැති විමල් වීරවංශට කියා සිටියේය.ගිය සතියේදී කොළඹ දිසා එ.ජ.නි.ස පාර්ලිමේන්තු මන්ත්‍රී තිලංග සුමතිපාල පාර්ලිමේන්තුවට ගෙන ආ යෝජනාවකට ආණ්ඩු පක්ෂයේ මෙන්ම විපක්ෂයේ මන්ත්‍රීවරුන්ගේ ද ප්‍රසාදයට ලක්විය. මන්ත්‍රී තිලංග සුමතිපාල පාර්ලිමේන්තුවට ගෙන ආ යෝජනාව වූයේ අයවැය පිළිබඳව ස්ථාවර පාර්ලිමේන්තු කාරක සභාවක් පත්කිරීම පිළිබඳවයි.”පාර්ලිමේන්තුවට ඉදිරිපත් කරන විසර්ජන පනත් කෙටුම්පත පිළිබඳව පාර්ලිමේන්තුවේ දින 26 ක් පමණ විවාද කරනවා. ඒත් අයවැය තුන්වැනි වර කියවීමේ අවස්ථාවේදී මේ සම්බන්ධව විවාද කිරීමට ලැබෙන කාලය සීමිතයි. නමුත් ඒ පිළිබඳව වඩාත් පුළුල් ලෙස සාකච්ඡා කිරීමට සුදුසු ක්‍රියාදාමයක් සකසා ගැනීම කාලෝචිතයි. ඒ නිසා ඉදිරි අයවැය විවාදයන්හිදී ද අයවැය කාරක සභාවක් ස්ථාපිත කර මේ විවාදය වඩාත් පුළුල් කතිකාවක් බවට පත් කළ යුතුයි” මන්ත්‍රී තිලංග පාර්ලිමේන්තුවට යෝජනා කර සිටියේය.එම යෝජනාව එ.ජා.ප. නායකයා ද අනුමත කරමින් කථා කළේය. “මේ යෝජනාවට අපේ විරුද්ධත්වයක් නැහැ. අප කියන්නේ සම්පූර්ණ අධීක්ෂණ කමිටු ක්‍රමයක් පත් කරන ලෙසටයි” එ.ජා.ප. නායක රනිල් වික්‍රමසිංහ කියා සිටියේය.”මේ යෝජනාව මා අනුමත කරනවා. ඒ වගේම යෝජනාව ගෙනා මන්ත්‍රී තිලංගට ස්තුතිවන්ත වෙනවා. මෙය පක්ෂ විපක්ෂ සියලු දෙනාගේම එකඟත්වයෙන් සම්මත කර ගත යතුයි. මෙය අප ලොව පුරාම දකින ප්‍රවණතාවක්. වෙනත් රටවලින් අපට මේ ගැන පාඩම් ඉගෙනගත හැකියි.” එම යෝජනාව පිළිබඳ තම මතය ප්‍රකාශ කරමින් දෙමළ ජාතික සන්ධානයේ මන්ත්‍රී එම්.සුමන්තිරන් කියා සිටියේය.ඉන් අනතුරුව එ.ජා.ප. මන්ත්‍රී ජෝශප් මයිකල් පෙරේරා ද සිය අදහස් දැක්වූයේය. “මේ යෝජනාව අනුව සියලුම මන්ත්‍රීවරුන්ට නව වගකීම් පැවරෙනවා. එවිට පාර්ලිමේන්තුවට තිබෙන මුදල් බලය නිසි අයුරින් අධීක්ෂණය කළ හැකියි.” එ.ජා.ප. මන්ත්‍රී ජෝශප් මයිකල් පෙරේරා කියා සිටියේය. මෙවර පාර්ලිමේන්තුව රැස්වූයේ උණුසුම් වාද විවාද මැදය. කටුවන සිදුවීමද ඊට එක් හේතුවක් විය. විදේශගතව සිටි ජනාධිපතිතුමා ආණ්ඩු පක්ෂයේ මැති – ඇමැතිවරුන්ගේ පැමිණීම හා වාද විවාද ගැන තොරතුරු ලබාගැනීමට ද අමතක නොකළේය.ඩිලාන් පෙරේරා, ජගත් පුෂ්පකුමාර, විජිතමුණි සොයිසා, හේමාල් ගුණසේකර, එරික් වීරවර්ධන, ලොහාන් රත්වත්තේ, ශාන්ත බණ්ඩාර, මාලනී ෆොන්සේකා, ඇතුළු මැති- ඇමැතිවරුන් පිරිසක් ජනාධිපති පාර්ලිමේන්තු කටයුතු ලේකම් කුමාරසිරි හෙට්ටිගේ සමඟ කතාබහ කරමින් සිටියේ ඉදිරි පළාත් සභා මැතිවරණ ගැනය.”අපි නැඟෙනහිර පැත්තෙ ගිහින් දෙමළ මිනිස්සුත් එක්ක කතාකරන කොට ඒ අයට හරි සතුටුයි. එල්.ටී.ටී.ඊ.යට හිතවත් අයට ඒක බලන් ඉන්න බැහැ” අමාත්‍ය ඩිලාන් පෙරේරා කීවේ පසුගිය පළාත් සභා මැතිවරණයේදී සිදුවූ රසබර සිදුවීම් ද සිහිගන්වමිනි.”ජනාධිපතිතුමාගේ ජනප්‍රියත්වය ඒ අයට ලොකු ප්‍රශ්නයක්” ජගත් පුෂ්පකුමාර ඇමැතිවරයා කීවේය. එම කතාබහ අතරතුර එ.ජා.ප. මන්ත්‍රී ජෝන් අමරතුංග මන්ත්‍රීවරයා එතැනට පැමිණියේ සිනාමුසු මුහුණින් යුතුවය.”මොකද මේ ලොකු සතුටකින්” මන්ත්‍රීවරුන් විමසද්දී ජෝන් අමරතුංග මන්ත්‍රීවරයා කීවේ අපි කවදත් සතුටින් ඉන්නේ” යැයි කියාය.”කිසිම සැකයක් නෑ. විපක්ෂ නායකතුමා ළඟදි පිටරට යන්න හදනව ඇති. ඒ වෙනුවට වැඩ බලන්න ඔබතුමාට දැනටමත් කියලා ඇති” කුමාරසිරි හෙට්ටිගේ කියද්දී,”එහෙම එකක් නං නෑ. ලැබෙනවා නම් යමක් ලැබෙනවා. සමහර අයට ඉවසීමක් නෑනේ. දේශපාලනය කරන්න එහෙම බැහැ” අමරතුංග මන්ත්‍රීවරයා කිවේය.”දැන් ඔබතුමාගේ පක්ෂයෙ කැරලි කණ්ඩායම නිහඬයි වගේ” නියෝජ්‍ය අමාත්‍ය සරණ ගුණවර්ධන විමසීය.”ඒ අයගෙන් බොහෝ දෙනෙක්ට දැන් හොඳටම තේරිලා. සමහර අය නායකතුමාගෙන් සමාවත් අරන් තියෙනවා. දේශපාලනයෙදි කෙටි ගමන් නෑ කියලා ඒ අයට තේරිලා” අමරතුංග මන්ත්‍රීවරයා කීවේය.මේ අතරතුර නාමල් රාජපක්ෂ මන්ත්‍රීතුමා පැමිණියේ උසාවියේ නඩුවකට ද සේවාදායකයකු වෙනුවෙන් පෙනී සිටීමෙන් අනතුරුවය.”මංගල සීනු අපේ නාමල් මන්ත්‍රී තුමාට කවද වදියිද දන්නෙ නෑ “ කීවේ කුමාරසිරි හෙට්ටිගේය.”හැබෑට නාමල් මන්ත්‍රීතුමා ඔයත් ඉක්මන් කර ගත්තොත් හොඳයි. කවුරුත් තාම නැද්ද? අමාත්‍ය ඩිලාන් පෙරේරා ඇසුවේය.”මට නම් තාම කවුරුත් නෑ. සොයාගන්න වෙලාවකුත් නෑ. ඔබතුමාලවත් ටිකක් සොයල බලන්නකො” නාමල් රාජපක්ෂ මන්ත්‍රීවරයා කීවේ සැවොම සිනාගන්වමින්.”එහෙනම් අපි කෙනෙක් සොයන්න කැමැති වෙනවද? ඇමැතිවරු ඇසූහ”ඊට නාමල්ගේ පිළිතුර වූයේ “බලමු! බලමු! හැබැයි අම්මයි තාත්තයි දෙන්නම කැමැති වෙන්න ඕන. ඒ අයට පිටුපාන්න බැහැ නේ” කියාය.”ඒක හරි! ඔබතුමා ඔය යන විදිය හරි. අපේ ජෙයරාජුත් මහන්සියෙන් උසාවි ගිහින් ජීවිතය ගොඩනඟාගත්තෙ.” සුදර්ශනී ප්‍රනාන්දුපුල්ලේ මන්ත්‍රීවරිය කීවේ වටිනා උපදේශ කීපයක්ම දෙමිනි.”ජනාධිපතිතුමාගේ දරුවන්ට රටේ හැමදෙනාම හොඳ කියනවා. සමහර අයගෙ දරුවන් හැදිච්ච හැටි කතා කරලා වැඩක් නෑ. නාමල් පුතා අම්මගේ තාත්තගේ ගෞරවය තියලා ඉදිරියටත් වැඩ කරන්න ඕන” කීවේ ජේ.ආර්.පී.සූරියප්පෙරුම මන්ත්‍රීවරයාය.ගිය සතියේ සෙනසුරාදා සහ ඉරිදා දිනවල සබරගමුව සහ නැඟෙනහිර පළාත්වල ශ්‍රීලනිප ශාඛා සමිති ප්‍රතිසංවිධාන කටයුතු සිදු කෙරිණි. ඒ සඳහා පිට පළාත් නියෝජනය කරන ආණ්ඩු පක්ෂයේ මැති ඇමැතිවරුන් සබරගමුව සහ නැඟෙනහිර පළාතේ ශාඛා ප්‍රතිසංවිධාන කටයුතු සඳහා යොමු කොට තිබිණි.ඒ අනුව ඌව පළාත් මහ ඇමැති ශෂින්ද්‍ර රාජපක්ෂට ශ්‍රීලනිප ප්‍රතිසංවිධාන කටයුතු බාර දී තිබුණේ අම්පාර දිස්ත්‍රික්කයේ උහන ප්‍රදේශයේය. ඒ අනුව මහ ඇමැති ශෂින්ද්‍ර උහන ප්‍රාදේශීය ලේකම් කොට්ඨාසයේ වීරගොඩ, රුහුණුගම, බ්‍රිජ් කෑම්ස්, තිස්සපුර සහ නුගේලන්ද යන ප්‍රදේශවල ශ්‍රීලනිප ශාඛා සමිති ප්‍රතිසංවිධාන කටයුතුවලට එක්වීය.ශාඛා සමිති ප්‍රතිසංවිධාන කටයුතු අතරතුර ජනතාව තම දුක්ගැනවිලි පිළිබඳව ලිඛිතව සහ වාචිකව මහ ඇමැති ශෂින්ද්‍රට ඉදිරිපත් කළහ. එහිදී මහ ඇමැති ශෂින්ද්‍ර ජනතාවගේ ඇතැම් ගැටලුවලට ක්ෂණික පිළිතුරු ලබා දුන් අතර ඇතැම් ගැටලු විසඳීම සඳහා ලිඛිතව ලැබුණු ලියකියවිලි අදාළ ස්ථානවලට යොමු කරන බවට ජනතාවට පොරොන්දු වීය.මහ ඇමැති ශෂින්ද්‍ර සමඟ ශාඛා සමිති ප්‍රතිසංවිධාන කටයුතුවලට ඇමැතිනී සුමේධා ජී. ජයසේන, ඇමැති පී. දයාරත්න, අම්පාර දිස්ත්‍රික් ශ්‍රීලනිප සංවිධායක ශාන්ත පේ‍්‍රමරත්න ඇතුළු පිරිසක් එක්ව සිටියහ.පසුගියදා චීනයේ සංචාරයක නිරතව සිටි එජාප නායක රනිල් වික්‍රමසිංහ ගිය සතියේ දිවයිනට පැමිණියේය. එජාප නායකයා ලංකාවට පැමිණෙන අතරතුර සිංගප්පූරුවට ද ගියේය. ඒ සිය බිරිය සමඟිනි. එරට දී විශේෂඥ වෛද්‍යවරයකුගේ වෛද්‍ය උපදෙස් ද එජාප නායකයා සහ මෛත්‍රී වික්‍රමසිංහ විසින් ලබා ගෙන තිබිණි.මේ අතරතුර ගිය ඉරිදා එජාප නායකයා විසින් එජාප මාධ්‍ය මධ්‍යස්ථානයට එජාප ප්‍රධානීන් කීප දෙනකු කැඳවා තිබිණි. මහ ලේකම් තිස්ස අත්තනායක, ජෝෂප් මයිකල් පෙරේරා, කබීර් හෂීම් සහ ගාමිණී ජයවික්‍රම පෙරේරා එම හමුවට එක්ව සිටියහ.එහිදී එජාප නායකයා විසින් මුලින්ම පැහැදිලි කළේ තමන්ගේ චීන සංචාරයේ සාර්ථකත්වය පිළිබඳය. ඉන් අනතුරුව එජාප නායකයා කියා සිටියේ ඉදිරියේදී පැවැත්වීමට නියමිත පළාත් සභා මැතිවරණ පිළිබඳවය. “බලන්න නැඟෙනහිර පළාත් සභාව විසුරුවා හැරීමට එරෙහි අතුරු තහනම් නියෝගයක් නිකුත් කොට තිබෙනවා. නමුත් එම පළාත් සභාව අගෝස්තු මාසයේ විසුරුවා හැරීමට ඉඩ තිබෙනවා. ඒ නිසා කොහොම වුණත් ඡන්දයට සූදානම් වීම හොඳයි. සබරගමුව, නැඟෙනහිර සහ උතුරුමැද පළාතේ නවක අපේක්ෂකයන් හඳුනා ගැනීමට පත්කළ ජ්‍යෙෂ්ඨයන් සමඟ අදහස් හුවමාරු කරගන්න” එජාප නායකයා කියා සිටියේය.ඒ අනුව එක් එක් දිස්ත්‍රික්කයන්හි නවක අපේක්ෂකයන් හඳුනා ගැනීම ඡන්ද ව්‍යාපාරය සිදු කළ යුතු උපාය මාර්ග හඳුනා ගැනීම ආදිය අදාළ එජාප ජ්‍යෙෂ්ඨයන්ට පැවරී ඇති වගකීම් වෙයි. ඒ අනුව නැඟෙනහිර පළාත සඳහා ජෝන් අමරතුංග, සබරගමුව පළාත සඳහා ලක්ෂ්මන් කිරිඇල්ල සහ උතුරුමද පළාත සඳහා ජෝෂප් මයිකල් පෙරේරා එජාප නායකයා විසින් පත් කොට තිබේ.මේ අතරතුර ගිය සඳුදා එජාපයේ නව ආසන සංවිධායකයන් පිරිසකට පත්වීම් ලිපි ප්‍රදානය කිරීම සිදු විය. ඒ එජාප නායකයාගේ ප්‍රධානත්වයෙනි.අස්ගිරි පාර්ශ්වයට වසර 700 ක් පිරීම නිමිති කොට ගෙන පැවැති රාජ්‍ය උත්සවයේ දී කළ අනුශාසනාවේ දී අස්ගිරි පාර්ශ්වයේ උඩුගම ශ්‍රී බුද්ධරක්ඛිත මහනාහිමියන් සඳහන් කළේ “එක්සත් ජාතික පක්ෂයේ හිටපු නියෝජ්‍ය නායක කරු ජයසූරිය රට වෙනුවෙන් තමන්ගේ යුතුකම නොපිරිහෙළා ඉටු කරන දේශපාලනඥයෙක්’ යයි වදාළහ.ඒ ගැන ගෙවී ගිය සතියේ දී කරු ජයසූරියට කතා කළ මහා සංඝයා වහන්සේ හින්දු කතෝලික මුස්ලිම් පූජක තුමන්ලා රාශියක් ප්‍රකාශ කළේ, ඔබතුමා කළ මෙහෙවර අස්ගිරි මහ නාහිමියන්ගේ ප්‍රකාශයෙන් ඉතාම වටිනා ඇගැයීමකට ලක් වුණා යැයි කියාය. කරු පොදුවේ පිළිතුරු ලෙසින් කියා සිටියේ “මම හෘද සාක්ෂියට එකඟව තීරණ ගන්නා කෙනෙක්. මම යුද්ධයට සහාය දීම සඳහා කටයුතු කළ ආකාරය සම්බන්ධව විවිධ කතා කීවත් අද මගේ හිතට සතුටක් තිබෙනවා මම අවශ්‍ය වෙලාවේ නිවැරැදි දේ හරියට කලා යැයි කියාය.”ගිය සතියේ දී එ.ජා.ප. කණ්ඩායම් රැස්වීම පැවැත්විණි. ඒ එ.ජා.ප. නායකයාගේ ප්‍රධානත්වයෙනි. එහිදී පුත්තලම දිස්ත්‍රික් එ.ජා.ප. මන්ත්‍රී නිරෝෂන් පෙරේරා එ.ජා.ප. නායකයාගෙන් විමසා සිටියේ එ.ජා.ප. මන්ත්‍රී විජේදාස රාජපක්ෂ පාර්ලිමේන්තුවට ඉදිරිපත් කළ පූජ්‍ය පක්ෂයට මන්ත්‍රී ධූරයන්ට පත්වීම වැළැක්වීම සඳහා වූ පනත් කෙටුම්පත පිළිබඳව එ.ජා.ප.යේ ස්ථාවරය කුමක්ද කියාය. “ඒ පනත් කෙටුම්පත විජේදාස මන්ත්‍රීතුමාගේ පෞද්ගලික පනතක්. අපේ පක්ෂ ව්‍යවස්ථාවේම තිබෙනවා භික්ෂූන් වහන්සේ නමකට නාමයෝජනා නොදිය යුතුයි කියලා. එය අදටත් අපේ පක්ෂයට වලංගුයි. නමුත් විජේදාස රාජපක්ෂ මන්ත්‍රීතුමා උත්සාහ කරන්නේ පූජ්‍ය පක්ෂයට මන්ත්‍රී ධූරයන්ට පත්වීම වැළැක්වීම නීතියක් බවට පත් කිරීමටයි” එ.ජා.ප. නායකයා කියා සිටියේය.ඉන් අනතුරුව එ.ජා.ප. කණ්ඩායම් රැස්විමේදී නැඟී සිටියේ මන්ත්‍රී දයාසිරි ජයසේකරය. “නායකතුමනි මාලබේ පෞද්ගලික වෛද්‍ය විද්‍යාලය පිළිබඳව අපේ පක්ෂයේ ස්ථාවරය මොකක්ද?” මන්ත්‍රී දයාසිරි ජයසේකර විමසා සිටියේය.”අපේ පක්ෂය පෞද්ගලික වෛද්‍ය විද්‍යාලවලට විරුද්ධ නැහැ. අපේ මතය තමයි පෞද්ගලික විශ්වවිද්‍යාල ආරම්භ විය යුත්තේ ජාතික විශ්වවිද්‍යාල පද්ධතියට හානියක් නොවන ආකාරයටයි. ඒ වගේම එම පෞද්ගලික විශ්වවිද්‍යාල විශ්වවිද්‍යාල ප්‍රතිපාදන කොමිෂන් සභාවේ නියමයන්ට අනුකූල විය යුතුයි.” එ.ජා.ප. නායකයා කියා සිටියේය.මහාචාර්ය ධම්මික ගංගානාත් දිසානායකගේ පැණි වළලු තීරු ලිපි සංග්‍රහය එළිදැක්වීම පසුගියදා සිදුවිය. එම අවස්ථාවට එ.ජා.ප. නායක රනිල් වික්‍රමසිංහ, ඇමැති රංජිත් සියඹලාපිටිය, ඇමැති මෛත්‍රීපාල සිරිසේන සහ එ.ජා.ප. මහ ලේකම් තිස්ස අත්තනායක ඇතුළු මැති ඇමැතිවරු එක්ව සිටියහ. පැණි වළලු තීරු ලිපි සංග්‍රහය එළිදැක්වීමේ උත්සවයට පැමිණි සියලුදෙනාහට පැණි වළල්ලකින් සංග්‍රහ කිරීම සිදුවිය. එම උත්සවයේ දී ඇමැති මෛත්‍රීපාල සිරිසේන වාඩිගෙන සිටියේ එ.ජා.ප. නායකයා සහ එ.ජා.ප. මහලේකම් තිස්ස අත්තනායක අසුන්ගෙන සිටි අසුන් අතර තිබූ ආසනයේය. එම නිසා ඇමැති මෛත්‍රීපාල කියා සිටියේ අද නම් මාධ්‍යවලට මේ අවස්ථාව හොඳ ඡායාරූපයක් වේවි. ඒත් වැරැදියට අර්ථ දක්වලා වාර්තා ලියන්න එපා” ඇමැති මෛත්‍රීපාල සිරිසේන කියා සිටියේය.පැණි වළලු තීරු ලිපි සංග්‍රහයේදී එ.ජා.ප. නායකයාට පැවරී තිබුණේ දේශපාලන පිටුව නැමැති දේශනය සිදුකිරීමය. “මට මුල් වතාවට තමයි දේශපාලන පිටුව ගැන කථා කරන්න ඇරැයුම් ලැබී තිබුණේ. මාධ්‍යවල දේශපාලන පිටුවලින් මාව විවේචනය කරනවා. ඒත් මං මේ වෙලාවේ මාධ්‍යවල දේශපාලන පිටු විවේචනය කරන්නේ නැහැ.” එ.ජා.ප. නායකයා කියා සිටියේය.ගිය සතියේදී එ.ජා.ප. පාර්ලිමේන්තු මන්ත්‍රී හර්ෂ ද සිල්වා සහ ඇමැති ජොන්ස්ටන් ප්‍රනාන්දු පාර්ලිමේන්තු භෝජනාගාරයේ දී හමුවූහ. එහිදී දෙදෙනා අතර කථාබහට ලක්වූයේ රටේ ආර්ථිකය ගැනය. “ඇමැතිතුමා ආර්ථිකය කඩාගෙන වැටෙනවා. මොකද ඔබතුමා හිතන්නේ” එ.ජා.ප. මන්ත්‍රී ආචාර්ය හර්ෂ ද සිල්වා ඇමැති ජොන්ස්ටන්ගෙන් විමසා සිටියේය.”කවදද කඩාගෙන වැටෙන්නේ මන්ත්‍රීතුමා” ඇමැති ජොන්ස්ටන් විමසා සිටියේය. “තව මාසයක් දෙකක් යනකොට බලා ගන්ඩ පුළුවන් ඇමැතිතුමා ආර්ථිකය වැටෙන වැටිල්ල” එ.ජා.ප. මන්ත්‍රී හර්ෂ ද සිල්වා කියා සිටියේය.”අනේ මන්ත්‍රීතුමා ඔයාගේ ආර්ථික අනාවැකි ගැන මං හොඳටම දන්නවානේ. මං එ.ජා.ප.යේ ඉන්න කාලයේ අපි දෙන්නා එකටනේ විවාදවලට ගියේ. ඒ දවස්වල ඔයා එ.ජා.ප. නායකයාට කිව්වෙත් ආර්ථිකය අද කඩාගෙන වැටෙනවා හෙට කඩාගෙන වැටෙනවා කියලානේ. ඒත් මන්ත්‍රීතුමා ආර්ථිකය කඩාගෙන වැටුණේ නෑනේ. යුද්ධය වෙලාවේ අපේ ආර්ථිකය කඩාගෙන වැටුණේ නෑ. ඊළගට ලෝකයේ ආර්ථිකය කඩාගෙන වැටෙනකොට අපේ රටේ ආර්ථිකය වැටුණෙත් නෑ. ඉතින් ඔබතුමා බොරුනේ කියන්නේ. මතක තියාගන්න මේ රටේ ආර්ථිකය කඩාගෙන වැටෙන්නේ නෑ” ඇමැති ජොන්ස්ටන් කියා සිටියේය.ඊළඟට එ.ජා.ප. මන්ත්‍රී හර්ෂ ද සිල්වා විමසා සිටියේ “කොහොමද ඇමැතිතුමා ප්‍රතිසංවිධාන කටයුතු. මොනවද ජනතාව කියන්නේ” මන්ත්‍රී හර්ෂ විමසා සිටියේය. “මන්ත්‍රීතුමා මං සබරගමුව පළාතේ කෑගල්ල දිස්ත්‍රික්කයේ අරණායක මැතිවරණ කොට්ඨාසයේ හිටියේ. මං ගම් කිහිපයකම ගෙවල් සීයක විතර ඇවිද්දා. හැබැයි යූ.ඇන්.පී. ගෙවල් තිබුණේ දෙකයි” ඇමැති ජොන්ස්ටන් කියා සිටියේය.සබරගමුව පළාතේ පක්ෂ විපක්ෂ භේදයකින් තොරව සියලුම නාගරික මන්ත්‍රීවරුන්ට සහ ප්‍රාදේශීය සභා මන්ත්‍රීවරුන්ට යතුරු පැදි මිලදී ගැනීම සඳහා රුපියල් එක් ලක්ෂ පනස් දහසක පොලී රහිත සහන ණය මුදල් ලබාදිම පසුගිය 23 වැනි දින සබරගමුව පළාත් සභාවේ දී සිදුකෙරිණි.ඒ වැඩපිළිවෙළ යටතේ ප්‍රතිලාභ ලද පුංචි මන්ත්‍රීවරු පිරිස 423කි.ඒ පිරිස අතර එක්සත් ජනතා නිදහස් සන්ධානයේ පුංචි මන්ත්‍රීවරුන් මෙන්ම එක්සත් ජාතික පක්ෂයේ පුංචි මන්ත්‍රීවරුන් ද සන්ධානයට අයත් සෙසු පක්ෂවල මන්ත්‍රීවරු ද වෙති.එම වැඩ පිළිවෙළ අගයමින් සබරගමුව පළාතේ සියලුම පළාත් පාලන ආයතනවල විපක්ෂ නායකවරුන් නියෝජනය කරමින් අදහස් දැක්වූයේ නිහාල් සෙනෙවිරත්න අරණායක ප්‍රාදේශීය සභාවේ විපක්ෂ නායකවරයාය.එක්සත් ජාතික පාක්ෂිකයකු වූ ඔහු පක්ෂ භේදයකින් තොරව එවැනි කටයුත්තක් සිදුකිරීම පිළිබඳ තම කණ්ඩායමේ කෘතවේදීත්වය ද පළ කළේය.චෙක්පත් බෙදාදීමේ අවස්ථාවට එක්වූ සබරගමුව පළාත් සභාවේ සභාපති රත්නපුර දිස්ත්‍රික් ශ්‍රී.ල.නි.ප. සංවිධායක රංජිත් බණ්ඩාර සඳහන් කළේ මහීපාල හේරත් මහ ඇමැති ධූරයට පත් වනතුරු සබරගමුව පළාත් සභාව යැයි ආයතනයක් තිබුණ ද යන්න පවා මිනිසුන් නොදැන සිටි බවය.මේ අතරතුර සන්ධානයේ පුංචි මන්ත්‍රීවරුන්ටත් වඩා මහ ඇමැතිවරයාට වඩාත් සමීප වෙමින් එ.ජා.ප.යේ පුංචි මන්ත්‍රීවරුන් තම ප්‍රසාදය පළ කරන අතරතුර මහීපාල හේරත් සඳහන් කළේ,”මම මේ කටයුත්තේ දී විතරක් නෙමෙයි හැම තැකදිම මහජන නියෝජිතයන් දිහා පොදුවේ බලන දේශපාලනඥයෙක්. මේ ප්‍රතිලාභය ලබා දීමේදීත් අපේ මන්ත්‍රීවරුන්ට පමණක් නොදී විපක්ෂයේ සියලු මන්ත්‍රීවරුන්ටත් ලබාදීමට මා තීරණය කළේ ඒ නිසයි” කියාය.සමහර පක්ෂ ප්‍රජාතන්ත්‍රවාදය ගැන කොච්චර කතා කළත් එම පක්ෂ ඇතුළේ අභ්‍යන්තර ප්‍රජාතන්ත්‍රවාදයක් නැහැ. ඒකයි ඔය සමහර පක්ෂවල සංපිල, රංපිල, එතකොට පෙරටුගාමී කුරුටුගාමී කල්ලි බිහිවෙලා තියෙන්නේ. ඒත් අපේ නායකතුමා අපට උපදෙස් දීලා තියෙන්නේ හැම මහජන නියෝජිතයකුටම එක හැන්දෙන් බෙදන්න කියලයි.ඔන්න ඕකයි මල්ලි උඹලගෙ පක්ෂවලයි අපේ පක්ෂයෙයි වෙනස. දැන් කල්පනා කර බලපල්ලා ප්‍රජාතන්ත්‍රවාදය තියෙන්නේ කොතැනද කියලා.” මහ ඇමැති මහීපාල හේරත් කියා සිටියේය.හිටපු අමාත්‍ය මහින්ද රත්නතිලකගේ දේහය රැගත් රිය පෙරහර රත්නපුරයට ළඟා වන අතරතුර රත්නපුර නවනගරයේ පළාත් සභාව අබියසදී දේහය පිළිගැනීමට මහ ඇමැති මහීපාල හේරත් පළාත් ඇමැති ජී.එම්.කරුණාපාල සහ විපක්ෂ නායක ඒ.ඒ.විජේතුංග යන මන්ත්‍රීවරු පෙළ ගැසී සිටියහ.දේහයට පුෂ්පෝපහාර දැක්වූ මහ ඇමැතිවරයා පළාත් සභාව අබියස මෙවැනි කටයුත්තක් සංවිධානය කිරීම පිළිබඳ ඊට මුල් වූ සබරගමුව පළාත් අමාත්‍ය ජී.එම්.කරුණාපාල මහතාට ස්තුති කිරිමට ද අමතක නොකළේය.”එදා මහින්ද රත්නතිලක පාර්ලිමේන්තුවේදී අපේ පැත්තේ ඇවිල්ලා වාඩි නොවුණා නම් මේ රටේ ඉතිහාසය බොහෝ දුරට වෙනස් වෙන්න ඉඩ තිබුණා.”එදා ඊළාම්වාදීන් මහින්ද රාජපක්ෂ රජය පෙරළා දැමීමට පාර්ලිමේන්තුව තුළ ක්‍රියාත්මක කිරීමට සූදානමින් සිටි කුමන්ත්‍රණය පරාජය වුණේ මහින්ද රත්නතිලක අපේ පැත්තේ ඇවිල්ලා වාඩිවීමත් සමඟයි.”මිනිසුන්ගේ අඩුපාඩු තියෙන්න පුළුවන්. ඒත් එදා මහින්ද ගත් ඒ තීරණය රටට ආදරය කරන කිසිම පුද්ගලයකුට කවදාවත් අමතක වන්නේ නැහැ” මහීපාල හේරත් මහ ඇමැතිවරයා එහිදී කියා සිටියේය.රඹුක්කන දියසුන්නත මිහිඳු පෙරහර 48 වැනි වරටත් පසුගිය 15 වැනිදා රාත්‍රියේ වීදි සංචාරය කළේය. සධාතුක කරඬුව මංගල හස්ති රාජයා මත තැන්පත් කිරීම මහ ඇමැති මහීපාල හේරත් අතින් සිදුවිය.එක්සත් ජාතික පක්ෂ පාර්ලිමේන්තු මන්ත්‍රී චම්පිකා ප්‍රේමදාස, එක්සත් ජනතා නිදහස් සන්ධානයේ පාර්ලිමේන්තු මන්ත්‍රී කනක හේරත් එම කටයුත්තට දායක වූහ.සධාතුක කරඬුව රැගත් හස්තියාට සංග්‍රහ පිණිස උක්දඬු ගොඩක් පසෙක ගොඩ ගසා තිබිණි.ඉන් උක් දඬු කීපයක් අතට ගත් මහ ඇමැතිවරයා ඇතුට ඒවායින් සංග්‍රහ කර අනතුරුව චම්පිකා ප්‍රේමදාස දෙස බැලීය.”ඇයි පැත්තකට වෙලා, මේ ඔයගොල්ලන්ගේ කට්ටියනේ” යළි ඇතු දෙස අත දිගු කළ මහ ඇමැතිවරයා ඇතාට උක්ගස් කැවීමේ වාරය චම්පිකා ප්‍රේමදාසට ලබා දුන්නේය.ඒ අනුව මහීපාල හේරත්, චම්පිකා ප්‍රේමදාස, කනක හේරත් වරින් වර ඇතුගේ මුව තුළට උක්දඬු ඔබමින් සිදු කළ අලි හුරතලය දෙස පෙරහර බැලීමට පැමිණි රඹුක්කන ප්‍රදේශවාසීන් බලා සිටියේ සිනාමුසු මුහුණිනි.ජාතික නිදහස් පෙරමුණේ දේශපාලන මණ්ඩලය පසුගිය අඟහරුවාදා පක්ෂයේ ප්‍රධාන ලේකම්, ප්‍රියන්ජිත් විතාරණගේ ප්‍රධානත්වයෙන් රැස් විය. පක්ෂ නායක, ඉදිකිරීම්, ඉංජිනේරු සේවා, නිවාස හා පොදු පහසුකම්, අමාත්‍ය විමල් වීරවංශ මේ දේශපාලන මාණ්ඩල රැස්වීමට සහභාගි නොවූයේ ජනාධිපති මහින්ද රාජපක්ෂ මහතාගේ කියුබා සහ බ්‍රසීල සංචාරයට නිල නියෝජිතයකු ලෙස සහභාගි වීම නිසා ය.එහිදී මුලින් ම සංවාදයට භාජන වූයේ කටුවන පැවැති ජවිපෙ රැස්වීමට එල්ල වූ ප්‍රහාරය පිළිබඳව ය.ප්‍රහාරය ජාතික නිදහස් පෙරමුණ ලෙස දැඩි පිළිකුළෙන් යුතුව හෙළා දකින බවට විමල් සහෝදරයාගේ ද උපදෙස් මත හදිසි නිවේදනයක් නිකුත් කළා” ජානිපෙ මහ ලේකම් ප්‍රියන්ජිත් විතාරණ එහිදී කියා සිටියේ ය.මේ සිදුවීමට වගකිව යුතු පුද්ගලයන් වහාම නීතිය හමුවට රැගෙන ඒමට පියවර ගත යුතු බවත් එම නිවේදනයෙන් අපි ඉල්ලා සිටියා” ප්‍රියන්ජිත් ප්‍රධාන ලේකම්වරයා කියා සිටියේ ය.“ජුලම්පිටියේ අමරේ නැමැත්තා මේ ඝාතනවලට වගකිව යුතු බවට ජවිපෙ චෝදනා කළා. විමර්ශනවල ප්‍රතිඵලයක් ලෙස මේ පුද්ගලයා අධිකරණයට භාර වී තිබෙනවා. ඔහු ඉදිරියේදී කටුවන සිදුවීමට අදාළ සැකකරුවන් හඳුනා ගැනීමේ පෙරට්ටුවට ද ඉදිරිපත් කිරීමට අධිකරණය නියෝග කොට තිබෙනවා. දැන් ජවිපෙ කළ යුත්තේ යුක්තිය පසිඳලීමේ කටයුත්තට සහාය ලබාදීමයි. අද ඒ වෙනුවට ජවිපෙ ප්‍රධාන ලේකම්වරයා සිදු කරමින් ඇත්තේ දිගින් දිගටම නීතියේ ආධිපත්‍යය හෑල්ලුවට ලක් කරන ප්‍රකාශ නිකුත් කිරීමයි.” හිටපු සංස්කෘතික කටයුතු අමාත්‍ය පියසිරි විජේනායක පෙන්වා දුන්නේ ය.“ඉන් පසුව ජානිපෙ දේශපාලන මණ්ඩලයේ අවධානය යොමු වූයේ ‘ඉලංගෙයි තමිල් අරසු පක්ෂය මඩකලපුවේදී පැවැත්වූ එහි 14 වන සමුළුවේදී ආර්. සම්බන්ධන් විසින් සිදු කළ දේශද්‍රෝහී ප්‍රකාශයට එරෙහි ක්‍රියාමාර්ග පිළිබඳව ය.මීට එරෙහි විරෝධතා ව්‍යාපාරය මෙහෙයැවීමේ කටයුතු ජාතික නිදහස් පෙරමුණේ දේශපාලන මණ්ඩලය විසින් පවරා තිබුණේ හිටපු සංස්කෘතික කටයුතු අමාත්‍ය පියසිරි විජේනායක වෙත ය.“අප මේ වනවිට ආර්. සම්බන්ධන් දේශද්‍රෝහී ප්‍රකාශය පිළිඳව ජනතාව දැනුම්වත් කිරීමට මාධ්‍ය මගින් වැඩපිළිවෙලක් සකස් කොට තිබෙනවා. මේ වනවිට අප මේ දේශද්‍රෝහී ප්‍රකාශය පිළිබඳව මාධ්‍ය නිවේදනයක් නිකුත් කොට තිබෙනවා. එසේම පසුගිය සතියේදී ඒ පිළිබඳව මාධ්‍ය හමුවක් ද පැවැත්වූවා” පියසිරි විජේනායක පෙන්වා දුන්නේ ය.“අපි මේ දේශද්‍රෝහී ප්‍රකාශය පිළිඳව සියලු දේශපාලන පක්ෂ දැනුම්වත් කිරීමට කටයුතු කරමු. එහි මුල් පියවර වශයෙන් සියලු පක්ෂ නායකයන් වෙත ලිපියක් යවමු.” පසුව ඔවුන්ගේ අදහස දැන ගැනීම සඳහා සාකච්ඡා වටයක් පවත්වමු.” සාම්ප්‍රදායික කර්මාන්ත හා කුඩා ව්‍යවසාය සංවර්ධන නියෝජ්‍ය අමාත්‍ය වීරකුමාර දිසානායක යෝජනා කළේ ය.ඒ අනුව ගෙවී ගිය සතිය තුළ පක්ෂ නායකයන් 40 දෙනකු වෙත ඉහත කී අයුරින් සැකසූ ලිපියක් යැවීමට පියසිරි විජේනායක කටයුතු කළ අතර එහි පිටපතක් මාධ්‍ය වෙත ද නිකුත් කර තිබිණි.චන්දන බණ්ඩාරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>06</month>
      <day>24</day>
    </date>
    <link>http://www.silumina.lk/2012/06/24/_art.asp?fn=af1206241</link>
    <topic>අපේ මානව අතීතය වසර 37000 කට ගෙන යන පාහියන්ගල ඇටසැකිල්ල</topic>
    <author>ටෙක්ලා පද්මිණි කාරියවසම්</author>
    <content>කළුතර දිස්ත්‍රික්කයේ පස්යොදුන් කෝරළයේ යටගම්පිටිය නම් සුන්දර ගම්මානයේ පිහිටි පාහියන්ගල ගල් ලෙන ලාංකිකයින් අතර පමණක් නොව විදේශීය සංචාරකයින් අතර ද ඉමහත් ජනපි‍්‍රයත්වයට පත්වූ ස්ථානයකි. එහි ජනපි‍්‍රයත්වයට හේතුව වන්නේ එම ස්වභාවික ලෙනේ ඇති සුවිශාලත්වය පමණක් නොව එහි ඇති අපූර්ව වූ ස්වභාවික පිහිටීමයි. මුහුදු මට්ටමේ සිට අඩි 460 ක් පමණ උසින් පිහිටි මෙම ස්ථානය මෙතරම් ප්‍රසිද්ධියට පත් වීමට තවත් හේතුවක් ලෙස එහි ඇති ප්‍රාග් ඓතිහාසිකමය වටිනාකම ද දැක්විය හැක.අතිවිශාල වපසරියක විහිදී ගිය විශාල ගල් පර්වතයක් වන මෙය ආශි‍්‍රතව ස්වාභාවික වෘක්ෂලතාදියෙන් හෙබි ඉතාමත් දැකුම්කළු පුදබිමක් තිබේ.බුලත්සිංහල සිට මෝල්කාව මාර්ගයේ ගොස් මෙම පාහියන්ගල ගල් පර්වතයට යා හැකිය. එම දුෂ්කර මාර්ගයේ ඇති පඩි පෙළ දිගේ කඳු මුදුනට ළඟාවිය යුතුය.ලංකාවේ ඇති විශාලතම ගල් ලෙන වන මෙහි එකවර ජනතාව තුන්දහසකට නේවාසික පහසුකම් ලබා ගැනීමේ හැකියාව ඇත. මෙම ගල් ලෙන දිගින් අඩි 175 ක් ද පලළින් අඩි 150 ක් වන අර්ධ කවාකාර ආකාරයෙන් පිහිටා ඇත.දෙදහස් පන්සියක ඉතිහාසයකට හිමිකම කියමින් වෙසෙන ශ්‍රී ලාංකික මානවයාගේ අතීතය මෙවර පාහියන්ගල නව කැණීම් අනුව අදින් වසර 37000 ඉක්මවා ගෙන යාමට පුරාවිද්‍යා දෙපාර්තමේන්තුවේ ගවේෂණ අංශය මේ දිනවල සමත්ව සිටී. මේ දිග හැරෙන්නේ ඒ කතාවයි.ලෝකයේ පැරණිම මානව ජනාවාස හමුවී ඇත්තේ නැඟෙනහිර අපි‍්‍රකාවේ චල්ලචුවාල්ගොච් ප්‍රදේශයෙනි. ලංකාවේ පැරණිම මානව සාධක හමුවී ඇත්තේ යාපනයේ මයික්කායි ප්‍රදේශයෙනි. එතැනින් හමුවූ ගල් ආයුධ වසර ලක්ෂ 8 ක් පැරණියි. අපි විශ්වාස කරනවා ලංකාවේ මානව ඉතිහාසය වසර ලක්ෂ විස්ස (20) ඉක්මවයි කියලා. පාහියන් ලෙනෙන් හමුවී ඇති සම්පූර්ණ මානව සැකිල්ල අදින් වසර 37000 කට වඩා පැරණි යැයි තීරණය කරන්න පුළුවන්. ශ්‍රී ලංකාවේ පුරාවිද්‍යාත්මක කැණීම්වලදී පාහියන්ගලදී සම්පූර්ණ ඇටසැකිල්ලක් හමුවූ ප්‍රථම අවස්ථාව මෙයයි. එසේ කළ හැක්කේ මීට පෙර කළ කැණීමකදී වසර 37000 ට කාබන් 14 ට කාල නිර්ණය කළ මට්ටමෙන් මේ සම්පූර්ණ සැකිල්ල ලැබුණු නිසායි. හොමෝ සාපියන් සාපියන් හෙවත් නූතන මානවයා පිළිබඳ පැරණිම සාක්ෂි මෙතෙක් හමු වී ඇත්තේ ලංකාවෙන්. එබැවින් පාහියන් ගල ප්‍රදේශයෙන් හමුවූ මේ මානව ඇටසැකිල්ල කෙරෙහි අන්තර්ජාතික අවධානය යොමු වෙනවා. එසේ වන්නේ මෙය අන්තර්ජාතික වශයෙන් වැදගත් අවස්ථාවක් යැයි පුරාවිද්‍යා අධ්‍යක්ෂ ජනරාල් ආචාර්ය සෙනරත් දිසානායක මහතා ප්‍රකාශ කරයි.වසර දහස් ගණනකට පෙර දේශීය මානවයා ගේ එක් වාසස්ථානයක් ලෙස පාහියන් ලෙන පැවැති බවට පුරාවිද්‍යාත්මක සාක්ෂි හමු වී ඇත. ඩබ්ලිව්. එච්. විජේපාල මහතා තම ආචාර්ය උපාධිය සඳහා 1986 / 87 වසරවල කරන ලද කැණීමේදී ප්‍රාග් ඓතිහාසික යුගයට අයත් මානව ඇටසැකිලි හතරක් පාහියන්ගලදී හමු වී තිබිණි. එම මානව ඇටසැකිලි අදින් වසර 5500 සිට 26500 දක්වා කාල පරාසයන් අතර වූ බව වාර්තා ගත වී ඇත. එසේ හමුවූ මානව හිස් කබල්හි ගුරුගල් තවරා තිබුණි. එබැවින් එම මානව ඇටසැකිලි මිනිසා මියගිය පසු භූමිදානය කොට පසුකාලීනව මානව සැකිල්ලෙහි ගුරුගල් ආලේප කොට තැන්පත් කළ බව විශ්වාස කළ හැකි බව පුරාවිද්‍යාඥයන්ගේ මතයයි. මෙසේ ගුරුගල් ආලේප කොට තැන්පත් කිරීම අතීත මානවයාගේ චාරිත්‍රයක් (සංස්කෘතික ලක්ෂණයක්) වන්නට ඇතැයි පුරාවිද්‍යාඥයෝ විශ්වාස කරති.1986 දී පාහියන් ලෙන කැණීමේදී ප්‍රධාන පස් තට්ටුව පස් තට්ටු 8 ක් ලෙස හඳුනාගෙන කැණීම් කළ අතර පිහිටිගල දක්වා කැණීම සිදුවිය.ලෝකයේ පුරා විද්‍යාඥයන්ගේ අවධානය ශ්‍රී ලංකාව වෙතට යොමු වෙලා පුරා විද්‍යා අධ්‍යක්ෂ ජනරාල්2012 මේ සිදුකරන ලද කැණීමේදී ප්‍රධාන පස් තට්ටුව ඉතා සියුම් ලෙස පස් තට්ටු 131 කට ලෙස වෙන් කරගෙන පස් තට්ටු සියල්ලෙදීම හමුවූ අගුරු කාල නිර්ණය සඳහා යැවීමට කටයුතු කොට ඇති බව කැණීම් බාර ඬලධාරියා ලෙස කටයුතු කරන විශ්‍රාමික පුරාවිද්‍යා නිලධාරී එල්. බී. මෙල් මහතා ප්‍රකාශ කර සිටියේය.නව කාල නිර්ණ වාර්තාවක් සඳහා කළ කැණීමේදී මෙවර හමුවූ මානව ඇටසැකිල්ල පාහියන් ලෙනෙන් හමුවූ එකම සම්පූර්ණ මානව ඇටසැකිල්ලයි. වළක් තුළ තැන්පත් කිරීමක් නොවන මේ මානව ඇටසැකිල්ල පොළොව මතුපිට තැන්පත් වීමකි. ගල් ලෙනේ මතුපිට මට්ටමේ සිට මීටර් 1 සෙන්ටිමීටර් 40 පමණ ගැඹුරින් හමු වූ මෙම මානව ඇටසැකිල්ලේ හිස 2010 - 11 පාහියන් ලෙන කැණීමේදී දක්න ලැබුණ බව ද පුරාවිද්‍යා දෙපාර්තමේන්තුවේ කැණීම් අංශයේ නිලධාරිහු ප්‍රකාශ කරති. විශ්ව කීර්තිධර ප්‍රාග් ඓතිහාසික පුරාවිද්‍යාඥයකු වන හිටපු පුරාවිද්‍යා අධ්‍යක්ෂ මහාචාර්ය ශිරාන් දැරණියගල මහතා මානව ඇටසැකිල්ල කාන්තා ඇටසැකිල්ලක් වන බවට අදහස් ප්‍රකාශ කොට ඇත.මානව සැකිල්ල නිරීක්ෂණය කළ මහාචාර්ය ශිරාන් දැරණියගල මහතා සහ වර්තමාන පුරාවිද්‍යා නියෝජ්‍ය අධ්‍යක්ෂ ආචාර්ය නිමල් පෙරේරා මහතා ඇටසැකිල්ලේ දත් ගෙවී යාම අස්ථිවල ඝණත්වය, වැඩීමේ ස්වභාවය අනුව මෙම සැකිල්ල වයස අවුරුදු 20 ක පමණ අයකුගේ බව තීරණය කර ඇත. මේ පුද්ගලයා අඩු වයසින් මිය යාම පිළිබඳව තොරතුරු ද විමර්ශනයට බලාපොරොත්තු වන බව කැණීම් බාර නිලධාරී ද මෙල් මහතා ප්‍රකාශ කරයි.මානව සැකිල්ලෙහි උකුළු ප්‍රදේශය හා පපුව ප්‍රදේශය මත ඇති ගල් දෙක පිළිබඳව පුරාවිද්‍යාඥයින්ගේ අවධානය යොමු වී ඇත. මියගිය තැනැත්තා සිරුර මතට ගල් අතහැරීම හේතුවෙන් මිය ගියා ද? චාරිත්‍රයක් ලෙස මිය ගියාට පසු සිරුර මත ගල් තැන්පත් කළා ද? එසේත් නැත්නම් පසුකාලීනව එතැන ජනාවාසයක් බවට පත්වීමේදී සිරුර මත ගල් තබා ළිපක් ලෙස භාවිත කළා ද යන්න පිළිබඳව පුරාවිද්‍යා නිලධාරීන් සොයා බලනු ඇත.ආචාර්ය සෙනරත් දිසානායක මහතා ප්‍රකාශ කරන්නේ සතුන් පුළුස්සා කෑ ගිනිමැල රැසක් පාහියන් ලෙනෙහි දක්නට ඇති බවයි. මේ ප්‍රදේශයේ සිටි අතීත මානවයා ආහාරයට ගත් සතුන් 800 කගේ පමණ අවශේෂ ලෙන කැනීමේදී හමුවූ බව ප්‍රකාශ කළ දිසානායක මහතා ඒ අතර කටුස්සා ගේ අවශේෂ ද අලි පැටවකු ගේ දතක් ද බංගලාදේශ ව්‍යාඝ්‍රයකුගේ අස්ථි කොටසක් ද ගවරා ගේ දතක් ද රයිනෝසිරස් ගේ ඇඟිල්ලක කොටසක් ද වන බව ප්‍රකාශ කරයි.බුලත්සිංහල පාහියන් ලෙනේහි අද වැතිර නිදන්නේ හෝමෝ සාපියන් සාපියන් හෙවත් නූතන මානවයාගේ ආදිතම මිත්තනියකි. ඇගේ ඇටසැකිල්ල තැන්පත් වී ඇති ආකාරය අනුව නිරුපද්‍රිතව එතැනින් ඉවත් කිරීමේ හැකියාවක් නැති බව කැණීම් භාර නිලධාරියා පවසයි. ඊට හේතු වී ඇත්තේ ඇගේ සැකිල්ලට යටින් ඇති පසෙහි වැලි ගතිය වැඩිවීම සහ ඊට යටින් ඇති ගල හා පස් තට්ටුව අතර ඉඩ ප්‍රමාණය අවම වීමයි. හුංගම විණිඇතිලියෙ ‘මැණික් හාමි’ නිරුපද්‍රිතව අපි ගත්තට පාහියන් ගල සැකිල්ල නිරුපද්‍රිතව ගන්න අප සතු තාක්ෂණය මදි. නමුත් අපට දැනුම තියෙනවා. සැකිල්ල නිරුපද්‍රිතව තිබෙන ස්ථානයෙන් ඉවත්කර ගැනීමට අපි යුරෝපීයන්ගේ සහය ලබාගන්න බලාපොරොත්තු වෙනවා. ඔවුන්ට සැකිල්ල පිළිබඳව පර්යේෂණ කිරිමටත් ආරාධනා කරන්න අදහස් කරනවා. ඉන් අපට විශාල ප්‍රයෝජන රාශියක් ලැබෙනවා. ඉන් ප්‍රධාන වන්නේ යුරෝපීයන් මැදිහත් වීම හේතුකොට ගෙන ලැබෙන ප්‍රතිචාර හා ප්‍රචාරය. දැනටමත් ලෝකයේ පුරාවිද්‍යා ක්ෂේත්‍රයේ අවධානය පාහියන්ගල ලෙනට යොමු වෙලා. ඒ නිසා අපේ දේශයේ ඓතිහාසික අගයක් හමුවූ සම්පූර්ණ සැකිල්ලේ ඓතිහාසික අගයත් ඉහළ යනවා” යි ආචාර්ය සෙනරත් දිසානායක මහතා පැවැසීය.එම පර්යේෂණ බිම කැණීමේදී අපේ අතීත ඥාති සමූහයා ආහාරයට ගත් සත්ත්ව හා ශාක අවශේෂ හමුවූ බවත් ගස් බෙල්ලන් ගේ කටු සහ අළු ද වල් දෙල් ඇටි කෙසෙල්, ගින්දර දැල්වීමට යොදාගත් කැකුණ ඇට කටුස්සා, ඉත්තෑවා, හබන් කුකුළා, වලි කුකුළා, තලගොයා හා සර්ප විශේෂයන්ගේ අස්ථි කොටස් පිඹුරා, හෝතඹුවා, වඳුරා, අලියා, ගවරා, දිය බෙල්ලන්, හා මිරිදිය මසුන්ගේ අවශේෂ කොටස් ද මේ ස්ථානයෙන් හමු වී ඇති බව දකුණු පළාත් පුරාවිද්‍යා කැණිම් නිලධාරී එස්. එම්. සුසන්ත මහතා පැවැසීය.මධ්‍ය ශිලා යුගයට අයත් ජා්‍යාමිතික හැඩයෙන් යුත් ශිලා මෙවලම් සතුන්ගේ ඇට භාවිතයෙන් සකසා ගත් උල් ආයුධ ද හමු වී තිබේ.මේ ආදි මිත්තනිය වැතිර සිටින ගල් ලෙන පාහියන් ප්‍රධාන ගල් ලෙනට ආසන්න කුඩා ගල් ගෙයක් වන බව පවසන සෙනරත් දිසානායක මහතා එතැනින් හමු වූ ලුණු බෙල්ලා අවුරුදු 37000 කට ඈත අතීතයේ මානවයා මුහුද සමඟ ගනුදෙනු කළ බවට ද ලුණු භාවිත කළ බවට ද සාක්ෂි දරන බව ප්‍රකාශ කළේය.පුරාවිද්‍යා දෙපාර්තමේන්තුවේ අවධානයෙන් තොරව පවතිද්දී පාහියන් ලෙන ප්‍රධාන ගුහාවේ මතුපිට පස් තට්ටුව අඩි තුනක් පමණ ප්‍රමාණයක් ඉවත් කර ඇති බව පැවැසු සෙනරත් දිසානායක මහතා එසේ ඉවත් කළ පස් තිබෙන තැන හඳුනාගෙන ඇති බවත් එම පස් පුරාවිද්‍යාත්මක කැණීමකට ලක්කොට සැකය තහවුරු කරගන්නා බවත් ඇතැම් විට එතැනින් වැදගත් සාක්ෂි සපයා ගත හැකි වනු ඇති බවත් ප්‍රකාශ කළේය. එම ප්‍රධාන ගල් ගුහාවේ දැනට පිහිටි පොළොවේ සිට අඩි 18 යට දී ඇඹරුම් ගලක් පමණක් හමු වී ඇත. ඉන් යට පස් තට්ටුව පිළිබඳව අවධානය යොමු කිරීමට පුරාවිද්‍යා කැණීම් අංශය බලාපොරොත්තු වේ.වත්මන් කැණීමේදී හමුවූ පූර්ණ මානව සැකිල්ල ඉවත් කිරීමෙන් පසු එතැනින් යට පස් තට්ටුව කැණීමට අවධානය යොමු කරන බව පවසන පුරාවිද්‍යා අධ්‍යක්ෂ ජනරාල්වරයා එම කැණීම හේතු කොටගෙන ලංකාවේ නවීන මානවයා ගේ හෙවත් හෝමෝ සාපියන් සාපියන් ගේ ඉතිහාසය තවත් ඈතට දිව යනු ඇතැයි පැවැසීය.මේ යොවුන් අතීත මිත්තනිය දැක බලා ගැනීමට අප බොහෝ පි‍්‍රය කළ ද යුරෝපීය පුරාවිද්‍යාඥයන් ලංකාවට පැමිණෙන තෙක් ඇය වටා බැම්මක් බැඳ ඈ වැලි අතුරා වසා දැමීමට පුරාවිද්‍යා අධ්‍යක්ෂ ජනරාල්වරයා හා ශිරාන් දැරණියගල මහාචාර්ය වරයා ඇතුළු පිරිස අදහස් කළේය.මේ සම්බන්ධයෙන් අප සමඟ අදහස් දැක්වූ පාහියන්ගල ප්‍රාග් ඓතිහාසික කැණීම් ව්‍යාපෘතිය භාර නිලධාරී, වෙදගේ මංජුල චානක ඔෂාන් මහතා පැවසුවේ මෙවන් අදහසකි.“මේක 2007 ඉඳන් අඛණ්ඩව පැවතගෙන එන ව්‍යාපෘතියක්. අපේ කැණීම් අංශයේ අධ්‍යක්ෂ ආචාර්ය නිමල් පෙරේරා මහතාගේ මූලික අභිප්‍රාය වුණේ දැනට ලෝකයේ ඇති නවීන තාක්ෂණික ක්‍රමවේදයන් උපයෝගී කර ගනිමින් පාහියන්ගල පර්යේෂණ කැණීම් මධ්‍යස්ථානය ඉතා හොඳ කාල නිර්ණයකට ලක්කර මෙම ස්ථානය ලෝකයේ ඉහළම ස්ථානයකට රැගෙන ඒමයි. එතුමාගේ උපදෙස් හා අදහස් අනුව කළ මේ පර්යේෂණවලින් අපිට මේ සුවිශේෂී ජයග්‍රහණය ලබා ගන්න පුළුවන් වුණා. මේක ඇත්තටම ඉතා හොඳින් ආරක්ෂා වෙච්ච මානව සැකිල්ලක්.මෙම සැකිල්ලට අමතරව වසර 30,000 කටත් වඩා පැරණි වූ ප්‍රාග් ඓතිහාසික මානව හා සත්ත්ව කොටස් අපිට හමු වී තිබෙනවා. ඒවා මඟින් මේ වන විට ප්‍රාග් ඓතිහාසික මානවයාගේ සංස්කෘතික ලක්ෂණ, ආහාර පුරුදු, සිරිත් විරිත්, ඒ කාලයේ තිබුණු දේශගුණික රටාවන්, වෘක්ෂ ප්‍රජාව, ඉපැරණි සත්ත්ව ප්‍රජාව ගැන වගේම ඉපැරණි මෙවලම් ගැනත් තොරතුරු රැසක් අපිට දැනගන්න හැකි වුණා.”“ඒ අනුව මෙම බළන්ගොඩ මානවයා වටා ගෙතුණු කතා ප්‍රවෘත්තියේ සමස්ත යටගියාව, ඔහුගේ සංස්කෘතිය, සමාජිය තාක්ෂණික භෞතික පරිසරය පිළිබඳ සමස්තය අනාවරණය කර ගැනීම මෙහි අතුරු ප්‍රතිඵල ලෙස දක්වන්න පුළුවන්.”“පුරාවිද්‍යා ජෙනරාල් තුමා වන සෙනරත් දිසානායක මහතාගේ අභිප්‍රාය වන්නේ මෙම වටිනා මානව අස්ථි සැකිල්ල ඉතාමත් ක්‍රමානුකූලව සංරක්ෂණයකට භාජනය කර ඉදිරියේ මහජනතාව වෙතට ඉදිරිපත් කිරීමයි. ඒ අනුව ඉදිරි කාලයේදී එය ජාත්‍යන්තර පුරාවිද්‍යා විද්වත් මණ්ඩලයක් ඉදිරියේදී ගොඩ ගැනීමට අපි බලාපොරොත්තු වෙනවා” යැයි පවසා සිටියේය.පාහියන්ගල සංරක්ෂණ සහ සංවර්ධන පදනමේ සභාපති යටගම්පිටියේ චන්දිම හිමියන් පැවසුවේ, “1986 ඉඳන් මේ වන තෙක් කළ කැණීම්වලදී විවිධ මානව අවශේෂ සහ සත්ත්ව පොසිල අපට ලැබුණා. ඒත් මේ සොයා ගැනීම මුළු පුරාවිද්‍යා ඉතිහාසයේම සුවිශේෂී සොයා ගැනීමක්” යනුවෙනි.කෙසේ වෙතත් මෙම මානව සැකිල්ල මේ වන විට පවතින සංරක්ෂිත තත්ත්වයේම තැබීමට පුරාවිද්‍යා නිලධාරීන් බලාපොරොත්තු වන අතර, ඉදිරි දිනක එය වැළලුණු අතීතයක යටගියාව මුළු ලොවටම හෙළිකර දෙමින් පූරාවිද්‍යා ඉතිහාසයේ වැදගත් සුවිශේෂී පෙරළියක් කරනු නිසැකය.ටෙක්ලා පද්මිණි කාරියවසම්පි‍්‍රයදර්ශනී කහවල(ඉංගිරිය මධ්‍යම සමූහ)මතුගම සංචාරක එම්. සරත්චන්ද්‍රසේයාරූ - ඉංගිරිය මධ්‍යම සමූහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>06</month>
      <day>24</day>
    </date>
    <link>http://www.silumina.lk/2012/06/24/_art.asp?fn=af1206242</link>
    <topic>අපේ ඇට මස් නහරින් ගලන්නේ ලේ නොවේ නුඹලාගේ නොමිනිස්කමයි</topic>
    <author>සැවුල් නද</author>
    <content>උස් වූ මනසක් ඇති නිසා මිනිසා මිනිසෙක් කියලා පුරාජේරු කතා කිව්වාට ඔය හැම කෙනෙක් ම ‘මනුස්සයෙක්’ ද කියලා මට නම් තේරුම් බේරුම් කමක් ඇතිවුණ දා ඉඳලා තිබුණේ සැකයක්. මොකද කීපදෙනෙක් ඔය සත්ත්ව හිංසාව කියලා කෑ මොර දුන්න වුණත්, සමහරු මනුස්සකම අහලකින්වත් තියෙන වැඩයැ කරන්නේ? කුකුළෙක් හැටියට අපේ වංශෙ අයිතිවාසිකම් ගැන කියලා උදේ හවස වුණත් හඬලන්න මම කැමතියි. ඒත් එහෙම කළා ය කියලා දවසකට දිවි පුදන දස ලක්ෂ ගණන් අපේ බ්‍රොයිලර් සහෝදර සහෝදරියන්ගෙන් එකකුගේ හරි ජීවිතය ගලවගන්න මට පුළුවන් වෙයිද? නැත්නම් අර ඊයෙ පෙරේදා අහුවුණ වෙන්නප්පුව පැත්තෙ පොර කුකුල් සූදු පොළ වගේ තැනකට ගෙනියන එක සහෝදරයකු හරි බේරගන්න ලැබෙයි ද? එහෙමත් නැත්නම් වැඩිය හඬලන්න ගිහින් ගං කුකුළු මස් වඩා රසයි කියලා මේසයක් රස කරන්න වෙයිද? කවුද දන්නේ.අලගියවන්න මුකවෙටිතුමා නම් සැවුල් සංදේශයේ අපේ වංශය වර්ණනා කළේ අහසින් පියාඹා යන සුදු සැවුලා දිස් වන්නේ මානස විලෙන් මතුවුණු හංස රාජයෙක් වගේය කියලා. ඒ වගේ ම විෂ්ණු දෙවියෝ කිරි සයුර කළඹද්දී මතුවුණු අමෘතය වගේලු සුදෝ සුදට උන් අපේ සීතාවක යුගයේ කිරි අත්තව පෙනුණේ. ඒ නම් මිතුරු කමට සංදේශය යවා ගන්න ඕන නිසා. ඒත් දැන් කාලේ ලාබෙට ම ගන්න තියෙන්නේ කුකුළු මස් නිසා මිනිස්සුන්ට කුකුළෙක් දැක්කම අමෘතය වගේ පේනවා මං හිතන්නේ.වෙන්නප්පුවේ බණ්ඩිරිප්පුව හරියේ ගිං ඔය ගාව අක්කර හතරක විතර පොල් වත්තේ කෙරීගෙන ගිය තිප්පොළේ අයටත් අපේ පොර කුකුළු සහෝදරයන්ව පේන්න ඇත්තේ එක්කෝ සුරබි දෙනුන් හරි අමෘතය හරි වගේ තමයි. මොකද එහෙම නොවෙන්න ධනවත්ම ව්‍යාපාරිකයෝ පනහක් විතර ඔතනට ඇදෙන එකක් නෑනේ. තමන්ගේ ජාතියෙ කාට හරි කරදරයක් වුණාම ලේ කකියන එක අපටත් තියෙන නිසා මේ කතාවේ අගක් මුලක් හොයාගන්න හිතාගෙන ඉස්සර වගේ ම වහළ උඩින් පැන පැන මාත් ඒ පැත්තේ ගියා.කොල්ලු, මුං ඇට වගේ පෝෂ්‍යදායි ධාන්‍ය වර්ග කන්න දීලා තෙල් සාත්තු කරලා සම්බාහනය කරන හැටි දැක්කම මටත් හිතුණේ අම්මාපල්ල කුකුළෙක්ට ගිය කලක් කියලා තමයි. අනික මේ අපි වගේ ගං කුකුළන්ටවත් බ්‍රොයිලර් කුලේ කට්ටියවත් කිට්ටු කරන්න බැරි තරම් වටිනාකමක් මේ පොර කුකුල් කුලේ අයට තියෙන්නේ. අඩුම ගාණේ රුපියල් 40,000/= ක් වත් ඒ එක කුකුළෙක් වටිනව කියලා කීවම මොනව වුණත් අපේ එකෙක්නේ කියන ආඩම්බරෙන් පපුව පිරුණා. ඒ වෙලාවේ මට සැවුලා වන්නම නටන්න තරම් සතුටකුත් ආවා. සුරිඳුන් පෙර සිටන් බලයුත් සැවනිතිදුන් සහ ගොස් කළයුදෙන් අසුරන් ජය නොලදින්බර අත් ගෙන කගින් ඇන කොත්තවිවලින් අසුරන් කළයුදෙන් ජයගෙන කඳ කුමරුන්ගසමින් කගපතින් දෙපලුව අසුරසෙන් දැරූ පාඅතලුවෙන් පලු දෙක ගෙන සැණෙකින්එම වම් පලුවකින් එඋපන් සැනයකින් සැව්ලා නමඑයින් ලොව පළ කළ උපතින්සුර අසුර යුද්දෙ කාලෙ ඉඳන් ඔහොම එන අපේ කුකුළු වංශය පිළිබඳවත් මමත් ඒ වාංශිකයකුවීම පිළිබඳවත් ඇති වුණු උද්දාමයෙන් තටු ගසල කර ඔසවල වටපිට බලද්දී පොර කුකුළු සොහොයුරෝ අටක් විතර අත් අඩංගුවේ ඉන්නවා දැක්කා.මේ අය කළ වරද මොකක්ද? ඉතිහාස කතාවල පවා කියනවා, ශක්‍ර දේවේන්ද්‍රයා වජ්‍රායුධයෙන්, ඊශ්වර දෙවිඳු වේලායුධයෙන්, විෂ්ණු දෙවියෝ යගදාවෙන් සතුරන් නසද්දී කිසිම දිව්‍ය බලයක් නැති නිරායුධ කුකුළන් වන අපට සතුරන් දමනය කරන්න තියෙන්නේ අපේ පාදවල තිබෙන පොරකටුව විතරයි කියලා. තමන්ගේ ආරක්ෂාවට තිබෙන ඒ දෙයත් ඔට්ටුකාරයින්ගේ උවමනාවට පාවිච්චි කරපු වරදට ද මේ අයට මෙහෙම වුණේ...?මම තවත් හොඳට ඇහැ හරවලා බලද්දී දකින්න ලැබුණු දෙයින් හිතේ තිබුණු සතුට ඔක්කොම දූරින්භූත වෙලා ගියා. එක් පොර කුකුළු සහෝදරයෙක්ගේ ඇහැක් නෑ. තමන්ගෙම එකෙක් ඒකට කොටලා පොර මඩුවෙදි.පාඩුවේ ඉන්න අහිංසක සතුන්ට පොරකන්න පුරුදු කරලා ඒකට ඔට්ටු අල්ලලා ඒ දිහා බලාගෙන හැම ඉරිදාවක් ගාණෙම සතුටු වෙච්ච මුදලාලිලා 20 ක් ගිය ඉරිදා පොලිසියට අහුවුණා කියලයි ආරංචි වුණේ. වටලන වෙලාවේ එතන හිටිය අය පැනලා දුවලා. සමහරු ගිං ඔයට පැනලා බේරෙන්න හැදුවත් ඉන් එක්කෙනකුට ගොඩට එන්න ලැබුණේ අනුන්ගේ කරපිටින්. ඒ කෙනා කොතරම් වාරයක් කුකුළු සූදුවෙන් දිනුවද මන්දා. ඒත් ජීවිත සූදුවෙන් එදා පැරදුණා. සූදු පොළේ කළමනාකරුත් අත්අඩංගුවට අරගෙන. ඒ අය කරපු කියපුවට ගැළපෙන තීන්දු තීරණ ගන්න දැන් අවශ්‍ය කටයුතු කෙරෙනවා.සූදු පොළේ තරම කොච්චර ද කීවොත් හදිසි අවශ්‍යතාවලට මුදල් පොළියට දෙන අය වගේ ම ව්‍යාපාරිකයන් වෙනුවෙන් සැකැසුණු ආපන ශාලා පවා මේ පොල් අක්කර හතර ඇතුළේ තිබිලා. අනික නෙයිනගේ සූදු පොළ වගේ ම මේකටත් එන්න පුළුවන්, කල් ඇතිව අවසර ගන්න අයට විතරයිලු. වැටලීම සිද්ධ වුණු වෙලාවේ ත්‍රිරෝද රථ වගේ ම යතුරු පැදිත් ඔක්කොම 20 ක් විතර තිබිලා තියෙනවා. ලොකු ව්‍යාපාරිකයෝ ලොකු වාහන එළියේ තියලා මේවයේ තමයිලු ඇවිත් තියෙන්නේ. ඒ වෙලාවේ සූදු කෙළින්න ගත්තු රුපියල් 42000 ක් විතරත් අහුවෙලා. ඔය ගණන් හිලව් බැලුවම සමහරු කියන විදිහට ආසියාවේ ලොකු ම සූදු පොළ මේක වෙන්න බෑ කියලා මගේ කුකුළු මොළේටත් වැටහුණා.අනික පොඩ්ඩක් විපරම් කරලා බැලුවොත් මේ සෙල්ලම අද ඊයෙක පටන් ගත්තු එකක් නෙවේ කියලා පැහැදිලියි. මොකද බ්‍රිතාන්‍යයේ පොර කුකුළන් නමින් සමාජ ශාලාවක් පැවැත එන්නේ අට වැනි සියවසේ විතර ඉඳන්ලු. ජාවා, සුමාත්‍රා දූපත්වලත් ලෝකේ තව රටවලත් මේ සූදුව ඈත අතීතේ ඉඳන් කෙරිලා තියෙනවලු. පකිස්ථානයේ පොරවලට සූදානම් කරන කුකුළන්ගේ විශේෂ ලක්ෂණත් කියලා තිබෙනවා. ශක්තිමත් තද අස්ථි පංජරයක්, ගෞරවණීය වූත් ආඩම්බරවූත් බැල්මක්, රවුම් වූ රැළි සහිත කරමලක්, ඝනකම සමක් සහිත මුහුණක් පිටුපසට නෙරූ පපු කට්ටක් ඒ අතර ප්‍රධානයි.ඉන්දියාවෙන් මේ සෙල්ලම තිබුණා ය කියන නිසා අධිරාජ්‍යවාදීන්ගේ ආක්‍රමණයකින් නැත්නම් ඊට පෙර යුගවල වෙනත් ආක්‍රමණිකයන් නිසා පුරුදු වුණා ද, නැත්නම් මෙය මේ රටේත් එදා ඉඳන් ම පැවතෙන අමානුෂික සෙල්ලමක් ද කියන්න නම් දන්නේ නෑ.හැබැයි ඉන්දුනීසියාවේ ජනතාවගේ ලෙඩ සුව කරන්න වගේ ම හූනියම් වලින් මිදෙන්න කළු කුකුළන් ගන්නවලු. අපේ රටෙත් උළුවහු පන්නන්න, නිධන් වස්තුවලට අරක් ගත්තු යක්කු රවට්ටන්න වගේ මිනිස් අපල බොහොමයක් අරින්නේ අපි වගේ අහිංසක කුකුල් බිලිවලින් තමයි.ස්පාඤ්ඤයේ ගොං පොර වගේ ම බොක්සිං පොර, වාහන එකින් එක හැපී ගිනි ජාලා මැදට මිනිස්සු වැටෙන රේසිං කාර්, රේසිං බයික් පොර දිහා බලාගෙන තමන්ගේ ම වරිගේ එකෙක් ගුටි කන කල් හරි පිච්චිලා මැරෙන කල් හරි අත්පුඩි ගහමින් ඔද වඩමින් ලබන වින්දනය මොකද්ද කියලා මගේ කුකුළු මනසට නොතේරෙන්නේ අපි මිනිස්සු තරම් උසස් නැති නිසා වෙන්නැති.ඒත් කුකුල් පොරේකදී බලවත් එකා පැන පැන දුබලයා ට කොටද්දී, ඌ කෙඳිරි ගාද්දී, උගේ ඇස් ගැලවෙද්දී තටු කැඩෙද්දී, මරණීය වේදනාවෙන් දඟලද්දී අපට බලන් ඉන්න බැරි වුණාට අත්පුඩි ගහමින් ජය පැන් බොන්න තරම් වියරු මානසිකත්වයක් තියෙන මිනිස්සු ඉන්නවා.තම තමන්ගේ දේශපාලන උවමනා එපා කම්වලට තමන්ගේ ම මිනිස්සු පොරකුකුල්ලු වගේ කොටවන ජාතියක් මිනිස්සු කියන්නේ.ඒකෙදිත් අන්තිමට වෙන්නේ පොඩි මිනිස්සු ගහ මරාගනිද්දි බලවත්තු තමන්ගේ විරුද්ධවාදීන් එක්ක එකට ඉඳගෙන ඒ දිහා බලාගෙන හිනාවෙවී සව්දිය පුරන එකයි. එහෙම බැලුවාම සමහර මිනිස්සුත් අපේ පොර කුකුල් කුලේ අය වගේ, කන්න බොන්න දීලා තෙල් සාත්තුව කළා ම අනුන්ගේ බහට තමන්ගේ එකාව මරනවා.සත්ත්ව අවිහිංසා නීති කොච්චර තිබුණත් ඒවා හරියට ක්‍රියාත්මක නොවෙනතාක් මේ දේවල් මෙහෙමම කෙරෙයි. පොඩි පහේ සැවුල් හිතකට දැනෙන වේදනාව මනුස්සකම ගැන කතා කරන මිනිස්සුන්ට නොදැනෙන එක ගැනයි පුදුමෙ.කොහොම වුණත් අපේ රටේ ඔය බොහොම දෙනකුට පිහිටවෙන කඳ සුරිඳුන්ගේ අතක රැඳෙන්න තරම් වරමක් කුකුළු වංශේ අපට තියෙන බව අමතක කරන්න එපා. ඉර නඟින, ඉර බසින වේලාව නිවැරැදිව කියන අවංක බවේ සංකේතයක් හැටියට සලකන අපේ වංශයට සිදුවන මේ අවනඩුව විසඳන්න කුකුල් හැ¾විල්ලකින් හඬලා මේ බාර කරන්නේ කතරගම දෙවි හාමුදුරුවන්ටයි.සැවුල් නදඅරුණිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>06</month>
      <day>24</day>
    </date>
    <link>http://www.silumina.lk/2012/06/24/_art.asp?fn=af1206243</link>
    <topic>පුදුමයි පුතුනි ඇයි මගෙ ලේ කිරි නොවුණේ</topic>
    <author>ඉනෝකා සමරවික්‍රම</author>
    <content>ජූනි 19 වෙනිදාට යෙදුණු පියවරුන්ගේ දිනය වෙනුවෙනිමහර හිරගෙදර පීතෘ වන්දනා”මහ උළුගෙදර බිත්ති අතර සෙනෙහස නැත. එහෙත් බැහැරින් බැලූ විට එහි සිටින්නේ අපරාධකරුවන්ය. ඇතුළට ගොස් බැලූවිට, එහි ගැවසුන විට අපරාධකරුවන් අතර හිත්පිත් ඇති මිනිසුන් ද දැකිය හැකිය. තාත්තලා සිටිය යුත්තේ සිරගෙදරද? එහෙත් කුමන හේතුවක් නිසා හෝ සිරගත වූ ඔවුහු ඉකුත් දා හැඬූහ. ඒ කඳුළුවල බොහෝ දේ ලියැවී තිබිණි. වසර ගණනකට පසුව හමුවූ පිය පුතු ඒ අතර සිටියහ. ඒ මහර හිරගෙදර “පීතෘ වන්දනා” වැඩසටහන දාය.‘මේ සතියේ මොනවද ලියන්නෙ?’ කන්තෝරුවේ යෙහෙළියක විමසුවේ කඩිමුඩියේ එළියට යමින් සිටියදීය.‘මේ පාර ලියනවා හිරගෙදර පියවරුන්ගේ දිනය ගැන. මම මහර හිරගෙදර යන ගමන්.’‘තාත්තලා ඉන්නේ හිරගෙදර ද? එහෙ ඉන්නෙ අපරාධකාරයොනේ.’යෙහෙළිය එසේ කියාගෙනම යන්නට ගියාය.වැහිබර හැන්දෑවේ මම මහර හිරගෙදරට ගියෙමි. පොළව තෙත බරිතය. එහෙත් විවිධ ප්‍රදේශවලින් පැමිණි දූ දරුවන්, මවුපියන්, බිරින්දෑවරුන් එහි උත්සව ශාලාවේ අසුන්ගෙන සිටියහ. ඒ අතර සුදු ඇඳුමෙන් සැරසුන රැඳවියන් රැසක් ද සිටියහ.“තාත්තලා ඉන්නේ හිරගෙදර ද?” හිරගෙදරට ඒමට පෙර ඇසුන ඒ වදන යළිත් මසිතට ආවේය.අම්මා තරමටම තාත්තා ද දරුවකුගේ දියුණුවට දායක වන්නේය. කුසින් බිහි නොකළ ද, ලේ කිරි කර නොපෙව්ව ද තාත්තා ද දරුවන් වෙනුවෙන් අපමණ දුක්ඛ දෝමනස්සයන්ට මුහුණ දෙන්නේය. එහෙත් තාත්තා යනු ගෞරවනීය චරිතයකි. ඒ ගෞරවනීය බව රැකගැනීමට අපොහොසත් වූ කුමන හෝ වරදක් නිසා සිරගත වීමට සිදුවූ එවන් පියවරුන් ගේ හා පුතුන්ගේ දියණිවරුන්ගේ හමුවක කඳුළු කතාවකි මේ.වැහි බර අහස තරමට ම ඒ හැන්දෑව දුක්බරව තිබිණි. තැන තැන වාඩි වූ තාත්තලා අම්මලා දරුවන් එකට එක්ව සිටියේ කාලයකට පසුවය.ඒත් තාත්තා කෙනකු තම දියණිය දැක තිබුණේ දෙතුන් වරක් පමණි. ඒ ද හිරගෙදරදීය. කාලයකට පසුව ඔහුට තම දියණිය උකුලේ හිඳුවාගෙන ආගිය තොරතුරු කතා කරන්නට අවස්ථාව ලැබිණි. ඇතැමුන් කතා කළේ නැත. එකිනෙකා ළඟින් වාඩි වී දෑත් පටලාගෙන හෝ තාත්තාට තුරුළු වී උනුන් මුහුණ බලාගෙන සිටියහ. ඒ දෑස් උතුරා යන්නට කඳුළු හැලිණි. ඒ කඳුළුවල සටහන් වී තිබු කතා කෙතරම් සංවේදනාත්මක ද?හඟුරන්කෙත චන්ද්‍රරතන ස්වාමින් වහන්සේ පියවරු වන්දනාව ආරම්භ කරන්නට යැයි කියමින් මවුපිය දූ දරු සම්බන්ධතාව ගැන දේශනා කරද්දි නොහැඬු කෙනකු නැති තරම්ය. වයෝවෘද්ධ පියකු තම තරුණ පුතු වැලඳගෙන හැඬුවේ බලා සිටින්නවුන්ගේ ද නෙත් කඳුළින් පුරවමිනි.ලෝක පියවරුන්ගේ දිනය වෙනුවෙන් සංවිධානය කරන ලද පිතෘ වන්දනා වැඩසටහන ලංකාවේ සෑම සිරගෙදරකම පැවැත්වූයේ පුනරුත්ථාපන හා බන්ධනාගාර ඇමැති චන්ද්‍රසිරි ගජධීර මහතාගේ සංකල්පයකට අනුවය. බන්ධනාගාර කොමසාරිස් ජෙනරාල් පී. ඩබ්ලිව්. කොඩිප්පිලි, අමාත්‍යාංශ ලේකම් ඒ. දිසානායක, මහර බන්ධනාගාර අධිකාරි තුෂාර උපුල්දෙනිය, බන්ධනාගාර කොමසාරිස් සැපයුම් ලක්ෂ්මන් අබේගුණසේකර ප්‍රධාන ජේලර් එච් විමලරත්න හා මහර සිරකරු සුබසාධක සංගමයේ සභාපතිනි ශිලා වික්‍රමරත්න යන මහත්ම මහත්මීහු රැසක මේ අවස්ථාවට සහභාගි වූහ.“මං කවදාවත් හිතලා මේ මිනීමැරුම කෙළේ නෑ. මගේ නෝනට ඉඩකඩම් තිබුණා. ඒවට වෙන අය අයිතිවාසිකම් කියන්න ගත්තා. ඒ ඇතිවුණ ආරවුලකදී තමයි මගෙ අතින් දෙන්නෙක් මැරුණේ. ඒත් මං ඒවා සැලසුම් කරලා කළ දෙයක් නෙමෙයි. මගෙ දරුවෝ තාමත් ඉස්කෝලේ යනවා. මේ ඉන්නෙ මගෙ පුතා. මට මරණිය දණ්ඩනය නියම වෙලා තියෙන්නෙ. මාසයකට සැරයක් ගෙදරින් එනවා මා බලන්න. ඒත් මේ වගේ ළඟින් ඉඳගෙන බිරිඳයි දරුවොයි එක්ක කතා කරන්න ලැබිලා නැහැ.” ඔහු පැවැසුවේ තම දොළොස් හැවිරිදි පුතු තුරුලට ගනිමිනි.නේවාසිකයන් හා ඔවුන්ගේ පවුල් සාමාජිකයන් අතරේ තනිව සිටි දියණියක අසලට මං ළංවීමි. ඇය පහළොස් හැවිරිදිය. ලබන වසරේ සාමාන්‍ය පෙළ විභාගයට සූදානම් වෙමින් සිටින්නීය.‘ඔයාගේ කවුද ඉන්නේ’‘මගෙ තාත්තා බලන්න ආවේ. අර ඉන්නේ එයා. තාත්තා මිනීමැරුමකට අහුවුණා.’ඇය ලේන්සු පොඩිය අතරේ දෑසින් ගලන කඳුළු සඟවා ගනිමින් ඉකිබිඳ හැඬුවාය. පසෙකට වී සිටි තාත්තා ඈ තුරුලට ගත්තේය.ඒ දියණියට තාත්තාගේ උණුසුම ලැබෙන්නට ඇත්තේ කොතරම් නම් කාලයකට පසුව ද?බොහෝ විට දුකකදී වැඩිපුරම හඬන්නේ කාන්තාවෝය. දරුවන් වෙනුවෙන් මහ පොළව සේ නින්දා අපහාස ලබන්නේ ද පැසසුම් ලබන්නේ ද, දුක් විඳින්නේ ද අම්මාවරුය. එහෙත් දරුවන් ගේ දුක හමුවේ පියවරු ද සැලෙන්නේය. විඳවන්නේය. ඔවුන්ගේ කඳුළු අපි දකින්නේ කලාතුරකිනි. එහෙත් වසර ගණනක් පපුව යට සඟවාගෙන තිබු කඳුළ ඉකුත් දා හැන්දෑවේ ඔවුන් නෙතින් ගලා ගියේය.“පුතාට අවුරුදු තිස් හයයි. එයා ඇඳුම් මහන රස්සාව කළේ. පුතා ඒ සිද්ධිය වෙන වෙලාවේ එතන ඉඳලා තියෙනවා. පුතා හිරගෙදරට ඇවිල්ලා අවුරුදු දහතුනක් වෙනවා. මට ඔක්කොම දරුවෝ හයක් ඉන්නවා. මේ ඉන්නේ මගෙ දෙවැනියා. මං මාසයකට සැරයක්වත් දරුවා බලන්න එනවා. හිත වාවන්නෙ නැහැ දරුවා ගැන මතක් වෙනකොට.”වියපත් තාත්තා එසේ පවසද්දී නේවාසික පුතු අසරණව අම්මාත් තාත්තාත් දෙස බලා සිටියේය.හැම නෙතක්ම කඳුළින් බරව තිබු මොහොතක වැලිකඩ බන්ධනාගාරයේ සංගීත කණ්ඩායම විසින් පිය ගුණ ගී ගායනා කරන ලදි.‘මහමෙරකට උසයි හදපෙම දරුවන්ගේපුදුමයි පුතුනි කිම මගෙ ලේ කිරි නොවුනි’ගී හඬ අතරේ දොඩමළු වූවෝ අපමණය. ඒ හඬින් නොව නෙතිනි. ඒ නිහඬ බව විඳිමින් හැඩකාර පුංචි දියණියක බන්ධනාගාර භූමියේ එහා මෙහා ඇවිද ගියාය. ඈ වයස අවුරුදු තුනක් තරම් වයසේය. තවත් වරෙක ඇය තම අම්මා අසල වූ තැනැත්තාගේ ඔඩොක්කුවේ වාඩි වූවාය. ඒ උණුසුම ඈට නුහුරුය. ඔහු දියණිය දෙස බලාගෙන කඳුළු සලන්නට විය.“මට දරුවා ලැබෙන්න ඉන්න කොට තමයි මෙයා මේ වැරැද්දට පැටළුණේ. මෙයා කවද මෙහෙන් ඒවිද කියන්න මම දන්නේ නැහැ. මං ඉන්නේ මගේ අම්මලා ළඟ. දුවට තේරුමක් නැහැ. මේ ඉන්නේ එයාගේ තාත්තා කියලා.’ඇය අප හා පැවැසුවාය.ඔවුන්ට කතා කරන්නට බොහෝ දේය. ඒ නිසාම උනුන් මුහුණ බලා හිඳී. දරුවන් දෙමාපියන් අතර පිටස්තරයකු පැමිණෙනවාට හෝ අකමැති සේය.විවිධ වැරැදි සම්බන්ධයෙන් බන්ධනාගාර ගතවූවන්ගේ ලෝකයේ සැබෑ පිය සෙනෙහස දරු සෙනෙහස තිබිය නොහැකි ද? ඉක්මන් කෝපය හෝ නොමඟ යාම නිසා මෙසේ සිරගත වූවන් තුළ ද ඔවුන්ගේ සිත තුළ සෙනෙහස බිඳක් හෝ ඇති බව ඉඳහිට බන්ධනාගාර තුළ සංවිධානය කැරෙන මෙවැනි කටයුතු නිසා බාහිර ලෝකයට දැනගන්නට ලැබේ.කාලය කෙමෙන් කෙමෙන් ගත වී පැය තුනකටත් වඩා වැඩි කාලයක් නොදැනීම ගෙවී ගියේය. උත්සවය අවසන් විය. බොහෝ කලකට පසුව එහෙමත් නැත්නම් ජීවිතේ පළමු වතාවට තම පියාට බුලත් හුරුල්ලක් දී මේ දරුවන් වඳින්නට ඇත. පියා ද තම පුතු දියණිය සෙනෙහසින් තුරුළු කරගත්තේ පළමු වතාව වන්නට ඇත. එසේත් නැත්නම් බොහෝ කාලයකට වන්න ඇත.අඳුර පැතිර යද්දි ඔවුන් වෙන් විය යුතුය. ඒ සිරගෙදර දොරවල් වැසෙන හෙයිනි. එහෙත් එකිනෙකාට වෙන්ව යන්නට අවශ්‍ය නැතිවා සේය. නේවාසිකයෝ තම දූ දරුවන් බිරිඳ දෙස මුනිවතින් බලා සිටිති. නෙත් කඳුළින් පුරවා ගනිමින් ඔවුහු වෙන්ව යති.‘පීතෘ වන්දනා’ වැඩසටහන අවසානයේ හඟුරන්කෙත චන්ද්‍රරතන හිමියෝ සාධුකාරයක් දෙන්න යැයි කීහ. එහෙත් ඉඳහිට ඇසුන සාධුකාර හඬ මැදින් මතුව ආයේ දුක් සුසුම් හඬයි. ආදර මගේ පියතුම ඔබ රජෙකි මටදෙනු මැන සමා සිදුවුණිනම් වරදකටදෝතින් පුදා පා යුග සිඹලා සොඳටවදිනෙමි පියාණෙනි මා යළි යළි ඔබටවැරැදිකරුවන්ගේ ලෝකයේ පිතෘ වන්දනාව එසේ අවසන් විය. ඔවුහු යළිත් සිරගෙදර බිත්ති අතරේ තනි වූහ.“මට අද දවස ගැන හිත හිතා තව දවස් ගාණක් ඉන්න පුළුවන්. අද අවුරුදු ගාණකට පස්සේ මං මගෙ බුදු තාත්තට වැන්දා තුරුළු වෙලා හිටියා.”තරුණයකු පැවැසුවේ ඉකිබිඳිමිනි.ඉනෝකා සමරවික්‍රමඡායාරූප -විජය ශ්‍රී ගම්මනකඩවත විශේෂකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>06</month>
      <day>24</day>
    </date>
    <link>http://www.silumina.lk/2012/06/24/_art.asp?fn=af12062415</link>
    <topic>තරාතිරම නොබලා නිදන් හොරු අල්ලා දැඩි දඬුවම් දෙනවා</topic>
    <author>සංවාදය</author>
    <content>පුරාවස්තු ආරක්ෂණ පොලිස් බළකායේ අධ්‍යක්ෂපොලිස් අධිකාරි සමන් රත්නායක“ආරක්ෂක ලේකම්තුමාගේ උපදෙස් මත පොලිස්පතිතුමාගේ පූර්ණ මගපෙන්වීම මත කාලීනව පිහිටුවනු ලැබු අපේ පුරාවස්තු ආරක්ෂණ කොට්ඨාසයට සියලුම බලතල ලැබී තිබෙනවා. පිරිස් බලය ආයුධ බලය අතින් අප පොහොසත්. පුරාවස්තු හා නිදන් පිළිබඳව සොරුනට තරාතිරම නොබලා උපරීමයෙන් නීතිමය දඬුවම් ලබාදීමට අප ක්‍රියා කරනවා.” යැයි නව පුරාවස්තු ආරක්ෂණ කොට්ඨාසයේ අධ්‍යක්ෂ පොලිස් අධිකාරී සමන් රත්නායක මහතා අවධාරණය කළේය.දිනෙන් දින අසන්නට ලැබෙන පුරාවස්තු සොරකම් හා නිදන් හැරීම් ආදි සිදුවීම්වලට නැවතීමේ තිත තැබීම අරමුණු කරගනිමින් කොළඹ 07 පුරාවිද්‍යා දෙපාර්තමේන්තු ගොඩනැගිල්ලේ ස්ථාපනය කරනු ලැබු පුරාවස්තු ආරක්ෂණ කොට්ඨාස අධ්‍යක්ෂවරයා වන ඒ මහතා ජාතික උරුමයන් පිළිබඳ දැඩි සිතැත්තෙකි. තම පරපුර වෙනුවෙන් දිවි දුන් පනාමුරේ ඇත් රජු නමින් පනාමුර හස්තිරාජ පදනම පිහිටුවීමට මුල් වූයේ ද ඔහුය. ඇතු මැරී වැටුණු තැන වැසිකිළි වළක් තනා තිබීමෙන් කම්පිතව ගිය අපේ පොලිස් අධිකාරි සමන් රත්නායක මහතා වහා එගම් වැසියන් ද දැනුම්වත් කොට මතු පරපුරට ද සිහි ගන්වනු රිසින් එහි ජීවමාන ඇතු මෙන් පිළිරුවක් ඉදිකොට තිබෙන්නේ ය. එවන් වූ අපේ උරුමයන් පිළිබඳ හදවතින්ම ඇප කැපවූ පොලිස් අධිකාරි සමන් රත්නායක මහතා පොලිස්පති එන්. කේ. ඉලංගකෝන් මහතා විසින් පුරාවස්තු ආරක්ෂණ කොට්ඨාසයේ අධ්‍යක්ෂවරයා ලෙසින් පත්කොට තිබේ. නව පුරාවස්තු ආරක්ෂණ කොට්ඨාසයේ කාර්ය භාරය පිළිබඳව පොලිස් අධිකාරි සමන් රත්නායක මහතා සමඟ සිළුමිණ කරන ලද සාකච්ඡාවකි මේ.අලුතින් පිහිටුවන ලද මෙම පුරාවස්තු ආරක්ෂණ කොට්ඨාසය පිළිබඳ හැඳින්වීමක් කළොත්?පුරාවිද්‍යා දෙපාර්තමේන්තුවත් පොලිස් දෙපාර්තමේන්තුවත් ඒකාබද්ධව මෙහි වැඩ කටයුතු ක්‍රියාත්මක වන්නේ. මෙහි ප්‍රධානතම අරමුණ පුරාවස්තු විනාශය හා නිදන් හැරීම් වැළැක්වීමයි. මේ වෙනුවෙන් අපේ ජනතාව අතර ද ලොකු උනන්දුවක් පවතිනවා. පුරාවස්තු විනාශය පිළිබඳව ජනතාවට නිර්නාමිකව, ලිඛිතව, දුරකථන ඇමතුමකින් හෝ අපට සත්‍ය තොරතුරු ලබා දෙන්න පුළුවන්. ඒ සිද්ධීන් සම්බන්ධයෙන් දැනුම් දුන් සැණින් ක්ෂණික පියවර ගැනීමට අප සූදානම්. අපි වාහන, ආයුධ, පිරිස්වලින් බලවත්. ඒ වගේම එවැනි සිද්ධීන්වලදී අදාළ වරදකරුවන් පිළිබඳ සියලු තොරතුරු අපගේ දත්ත ගබඩාවට ද ඇතුළත් කරනු ලබනවා.දිවයින පුරා පිහිටි දිස්ත්‍රික් 24 ක් පුරා මෙම විශේෂ පොලිස් ඒකක 24 ක් ක්‍රියාත්මකව පවතිනවා. එම ඒකක 24 ජ්‍යෙෂ්ඨ නියෝජ්‍ය පොලිස්පතිවරුන් යටතේ ඒ ඒ ප්‍රදේශවල ක්‍රියාත්මක කැරෙනවා. එම ඒකකවලට නිදන් හා පුරාවස්තු හොරු පිළිබඳව තොරතුරු දෙන්න පුළුවන්. ඒවාත් අපගේ ප්‍රධාන කොට්ඨාසයේ දත්ත ගබඩාවට ඇතුළත් කැරෙනවා. වයඹ, උතුරුමැද හා නැඟෙනහිර යන පළාත්වල ද පුරාවස්තු ආරක්ෂණ විශේෂ පොලිස් ඒකක පිහිටුවා තිබෙනවා. මේ කාර්යයන් සඳහා බඳවා ගන්නා නිලධාරීන් තුළ අපේ උරුමයන් පිළිබඳ ඇති හැඟීම විශේෂ සුදුසුකමක් හැටියට අප සලකා සිටිනවා.අපේ රට ඓතිහාසික අතින් ලොව ඉතා වැදගත් රටක්. ඒ අපේ උරුමය සුරැකීමට අපි සැවොම එක්ව කටයුතු කළ යුතුයි.එපමණක් නොවෙයි, අප මීට සම්බන්ධ වන නිලධාරීනට වැඩමුළු හා සම්මන්ත්‍රණ පවත්වමින් අපේ උරුමයන් පිළිබඳව දැනුම්වත් කරවනවා. ඊට අමතරව අපේ උරුමයන් විනාශ කරන්නන්ට එරෙහිව කටයුතු කළ යුතු ආකාරයත් මැනවින් දැනුම්වත් කැරෙනවා. 2008 වසරේදී මෙවැනි ආරක්ෂණ ඒකකයක් ආරම්භ වුණා. එදා පුරාවස්තු විනාශය පිළිබඳව සැලකිල්ලට ගනිමින්. නමුත් ඒක ඒකකයක්. දැන් පූර්ණ බලැති කොට්ඨාසයක්. දැනට රටේ උද්ගතව ඇති අවශ්‍යතාව මත පොලිස් අධිකාරිවරයකු යටතේ කොට්ඨාසික මට්ටම හරහා දීප ව්‍යාප්තව මෙය සිදු කැරෙනවා. පුරාවස්තු කොල්ල කන්නන්, සොරකම් කරන්නන් වගේ ම නිදන් හාරන්නන්ට කිසිදු සමාවක් නැහැ. තරාතිරම නොබලා ඒ අය අපි අල්ලනවා. දැඩි දඬුවම් ලබා දෙනවා.පුරාවස්තු කොල්ලකෑම් හා නිදන් හැරීම්වල කිසියම් ප්‍රවණතාවක් දක්නට තිබේ ද?පුරාවස්තු - නිදන් හොරු අල්ලනඅලුත් පොලිස් බළකාය වැඩ අරඹයිවරදකරු වුණොත් පස් අවුරුදු සිර දඬුවමක් ලක්ෂ දෙක හමාරක දඩයක්පිරිස් බලය; ආයුධ බලය නීති උපදෙස් අනුව අපි බලවත්ඕනෑම කෙනකුට අපිට නිවැරැදි ඔත්තු දෙන්න පුළුවන්. මෙන්න අංකය 0117222333පුරාවස්තු වගේ ම නිදන් හැරීම් වැනි සිදුවීම් වඩාත් සිදුවෙමින් පවතිනවා. ඒ වගේ ම ඇතැම් මාධ්‍යයන් ඔවුන්ගේ මාධ්‍යය හරහා අනවශ්‍ය ආකාරයට පුම්බනවා. නමුත්, මේවැනි පුරාවස්තු රැකගැනීම දිවි හිමියෙන් කළ යුත්තක්. ආරක්ෂා කළ යුතුම දේවල්, මන්ද, කිසියම් පුරාවස්තුවකට යම් හානියක් සිදුකොට තිබියදී පොලීසිය සොයා ගත්තත් පලක් නෑ. ඉන්පසු එහි කෞතුක බව ඓතිහාසික බව එතැනින්ම ඉවර වෙලා. පුරාවස්තුවකට හානියක් වූ විට දී නැවත යථා තත්ත්වයට පත්කරන්න බැහැ. ඒ වගේ ම දිවයිනේ චංචල පුරාවස්තු තිබෙනවා. ඒවායේ අනන්‍යතාව හෝ බොහෝ විට කාල වකවානු හෝ සොයා ගැනීම දුෂ්කරයි. ඒ පුරාවස්තුවල දින සටහන් යොදා නැහැනෙ. ර්චඤඥ ඪද ඉපඪ තචදඬච ආදි වශයෙන් සඳහනක් නැහැනේ. පුරාවස්තු සොරකම් වැරැදිවල දී ඒවායේ කාලය හඳුනා නිශ්චිතව ම දැක්වීම ප්‍රශ්නයක්. එම තත්ත්වයට පිළියම් වශයෙන් ශ්‍රී ලංකාවේ චංචල පුරාවස්තු පිළිබඳ ලේඛනයක් සකස්කොට පුරාවස්තු හඳුනා ගැනීමේ වැඩපිළිවෙළක් ක්‍රියාත්මක කරනවා. අපේ සේවාව මහජනතාව වෙනුවෙන් පැය විසිහතර පුරාම ක්‍රියාත්මකයි. ඕනෑම අයකුට තමන්ට ඇස ගැටෙන, තමන්ට දැනගන්නට ලැබෙන පුරාවස්තු සොරකමක් වහා අප වෙත දැනුම් දුන් සැණින් ක්‍රියාත්මක වෙනවා. වැදගත් වන්නේ තමන් ලබා දෙන තොරතුර නිර්වද්‍ය වීමයි. යමෙක් ළිඳක් හාරද්දිත් පෞද්ගලික කෝන්තර මත සමහරුන් වැරැදි තොරතුරු ලබා දෙනවා. එය බලවත් වරදක්.පුරාවස්තු හා නිදන් හැරීමට ඉතිහාසයක් ගොඩනැඟී තිබේ ද?පුරාවස්තු සොයා නිදන් හැරීමේ හා පුරාවස්තු විනාශ කිරීම් ආදියටත් දීර්ඝ ඉතිහාසයක් තිබෙනවා යටත්විජිත යුගයේ පටන්. එදාට වඩා වැඩි බලතල සහිත පොලිස් කොට්ඨාසයක් ආරම්භ කළෙත් මේවා පිටුදකින්නයි. අපේ රටේ සෑම පුරවැසියෙකුගේම වගකීම විය යුත්තේ මේවා වැළැක්වීමට එකමුතු වීමයි. පුරාවස්තු සොයා නිදන් හැරීම විනාශ කිරීම රටේ ඉතිහාසය අහිමි කරවීමක්. රටේ අනන්‍යතාවයට හානි කිරීමක්.පුරාවස්තුවල තිබෙන භෞතික වටිනාකම කුමක් ද?කිසිම භෞතික ලොකු වටිනාකමක් නැහැ. කල් යල් ගතවී යාම තුළ ගොඩනැඟී ඇති වටිනාකම මිසක් වෙනත් වටිනාකමක් නැහැ. නමුත් ඇතැමුන් බරපතළ විදිහට මිථ්‍යා මතවල එල්බගෙන මේ අපරාධය කරන්නේ. පුරාවස්තුවක් අමිලයි.අමිලයි කියන්නේ මිල කළ නොහැකි බවයි පුරාවස්තු සෙවීමේ මුවාවෙන් නිදන් හාරනවා.පැහැදිලිවම කිව යුතු වන්නේ පිළිම දාගැබ් වෙහෙර විහාරවල නිදන් කොට විශාල වටිනා දේවල් නැහැ. හැබැයි පූජා භාණ්ඩ ලෙස යම් වටිනා දෙයක් තිබෙන්න පුළුවන්. නැවතත් කිව යුත්තේ වටිනා වස්තූන් සැඟවී ඇති බවට මිථ්‍යා මතවල එල්බගෙන ඇතැමුන් සිදු කරනු ලබන්නේ රටේ ඉතිහාසයේ විනාශයයි. මතු පරම්පරාවලට ඒවා අහිමි කරවීමයි.නිදන් හෝ පුරාවස්තු විනාශ කිරීම් වඩාත් දක්නට ලැබෙන්නෙ?උතුරුමැද හා වයඹ පළාත්වලින්. මිථ්‍යා මතයකින් ඓතිහාසික ස්ථාන වනසා තිබීමක් පමණයි මේ දක්වා සිදුකොට ඇත්තේ. රට ගැන ආදරයක් ඇත්තන් මෙවැනි අකටයුතුකම් වලින් වැළකී සිටිය යුතුයි. නිරන්තරයෙන් ඒවා ආරක්ෂා කළ යුතුයි.අපේ ජනතාව සාමූහික ප්‍රයත්නයකින් යුතුව අපේ ඓතිහාසික ස්ථාන ආරක්ෂා කරගැනීමට කටයුතු කරනවානම් මෙවැනි සිදුවීම් අසන්නට ලැබෙන්නේ නැහැ. දැන් අපේ පොලිස් කොට්ඨාසයත් නිරන්තරයෙන් ක්‍රියාත්මකයි.යම් තොරතුරක් ලද සැණින් අපි ක්‍රියාත්මක වෙනවා. විනාඩි 20 ක් තුළදීම අවශ්‍ය සියලු පියවර අප ගන්නවා. ඒ වගේ ම අපගේ කොට්ඨාසයට හෝ පුරාවිද්‍යා දෙපාර්තමේන්තුවට හෝ තම ප්‍රදේශයේ පිහිටි අපේ පොලිස් ඒකකයට හෝ තොරතුරු ලබා දෙන්න. ඒ පිළිබඳ තොරතුරු රහස්‍යයි. අප තොරතුරු ලබා දෙන්නා ආරක්ෂා කිරීමට බැඳී සිටිනවා. අදාළ අධිකරණ කටයුතු වෙනුවෙන් ඉදිරිපත් වීමට පුරාවිද්‍යා දෙපාර්තමේන්තුව හා සම්බන්ධ නීතිඥ සේවාව ද අප සතුව පවතිනවා.තොරතුරක් ලබා දිය හැක්කේ කෙසේ ද?0112694727 ට හෝ 0117222333 දුරකථන අංක ඔස්සේ මහජනතාවට පැය 24 පුරාම අපට පුරාවස්තු හා නිදන් හොරු පිළිබඳව තොරතුරු දෙන්න පුළුවන්.ඔවුන්ගේ අනන්‍යතාවය අප ආරක්ෂා කරනවා. එහි කිසිම සැකක් නැහැ. ලොකු ඔත්තුවලට අපි ඇගැයීම කරන්නත් අපේක්ෂා කරනවා.අප රටේ මෙතෙක් හඳුනා නොගත් පුරාවස්තු ස්ථාන තිබේ ද?සැබෑවටම තිබෙනවා. බොහෝ විට එවැනි ස්ථාන වල් බිහි වී කැලෑ ආශි‍්‍රතව පවතිනවා. ඒවා මඟ හැරිලා. එම ස්ථාන ආරක්ෂා කර මතු පරපුරටත් හිමි කරවන්නට ඒවා එළි පෙහෙළි කරන්නට නිසි පුහුණුවක් ලත් කණ්ඩායමක් යොදවා සිදු කරනවා.දැනටමත් අපේ පුරාවිද්‍යා අධ්‍යක්ෂ ජනරාල්තුමා සමඟ සාකච්ඡා කරමින් සිටින්නේ.පුරාවස්තු හෝ නිදන් හැරීමේ වරදකරුවනට අත්වන දඬුවම් කවරේ ද?පැහැදිලිවම කිව යුත්තේ එවැනි වරදකරුවනට කොහෙත්ම සමාවක් නැහැ. ඇපත් නැහැ. රක්ෂිත බාර ගතකොට සිටියදීම නඩු විභාගය සිදු කැරෙනවා. 1940 අංක 9 දරන පුරාවස්තු සොරකම් කිරීම හෝ වළක්වන අඥා පනතේ 1998 අංක 24 දරන පුරාවස්තු අඥා සංශෝධිත පනත යටතේ 6 වන වගන්තිය උල්ලංඝනය කළවුනට රුපියල් පන්දහසේ සිට දෙලක්ෂ පනස්දහසක් දක්වා දඩ මුදලකට හෝ / හා පස් අවුරුදු සිර දඬුවම් නියම කැරෙනවා. එහි 15 (ආ) වගන්තියට අදාළව පුරාවස්තු සොරකමට පන්දහසේ සිට දෙලක්ෂ පනස්දහසක් දක්වා දඩ මුදලකට යටත් ව වසර දෙකේ සිට පස් අවුරුදු සිර දඬුවමකට යටත් කැරෙනවා. පුරාවස්තු හානිය විකෘතියට අදාළ ව අවම දඩය විසිපන්දහසක්. උපරීමය දෙලක්ෂ පනස්දහසක්. වසර 2 සිට අවුරුදු පහක හෝ නොඑසේනම් එම දඬුවම් දෙයාකාරයෙන්ම ක්‍රියාත්මක වෙනවා. මීට අමතරව නිදන් හා පුරාවස්තු හොරුන්ට දණ්ඩ නීති සංග්‍රහයෙන් ද නිසි දඬුවම් පමුණුවීමට හැකියාව ද තිබෙනවා.සංවාදයඅමල් යශෝමන් ජයසිංහසේයාරුවතුෂාර ප්‍රනාන්දුකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>06</month>
      <day>24</day>
    </date>
    <link>http://www.silumina.lk/2012/06/24/_art.asp?fn=af1206244</link>
    <topic>සංවර්ධනයේ අරුණැල්ලෙන් පිබිදෙන මන්නාරම</topic>
    <author>(මන්නාරමේ සංචාරයකින් පසු)</author>
    <content>අවුරුදු 22 කට කලින්, හරියටම කියනවානම් 1990 ජුනි මාසෙ තලෙයි මන්නාරමේ ඉඳල කොළඹට ආපු කෝච්චිය ආපහු ගියේ නැහැ. ත්‍රස්තවාදීන් ජේ. ආර්. – රජිව් සාම ගිවිසුම අමතක කර යළි යුද වැදීම නිසා මන්නාරම හා උතුරුමැද අතර සබඳකම් ඇණ හිටියා. මන්නාරම පාලම පුපුරුවා හැරීමත් සමඟ මන්නාරම් දූපතත් එක්ක තිබ්බ සබඳතා පවා ඇණ හිටියා. මන්නාරම පාලමනං ඉක්මනට හැදුවා. ඒත් ඊට පස්සෙ නේරියකුලම් නගරයෙන් එහාට සිංහල වැසියෙක් දකින්න ලැබුණානම් ඒ ත්‍රිවිධ හමුදාවේ. එහෙමත් නැත්නම් පොලීසියේ අයෙක් විතරයි.ඒත් අද ඒ පරිසරය වටාපිටාව උඩු යටිකුරු වෙලා. සිංහල, දෙමළ, මුස්ලිම් මේ හැමෝම එක වගේම සතුටින් ඉන්නෙ. එදා මන්නාරමේ ඉඳල කොළඹට එන ලංගම බස්වල ඩිපෝවේ නමවත් ලියල තිබුණෙ නැහැ. ඒ තරමට බයක් තිබුණා.එදා වළවල් පිරිල තිබුණ පාරෙ රෑට හරකෙක් වළේ හිටියොත් හරක පේන්නෙ නැහැ. එක වළකින් බේරන්න රෝදෙ අනිත් පැත්තට කපනකොට පිටිපස්සෙ රෝද දෙකම වළවල් දෙකක වැටෙනව.ඒත්... අදඒ සේරම වෙනස් වෙලා මැදවච්චියෙ ඉඳල මන්නාරමට එක දිගටම විහිදිලා ගිය විල්ලුද පලස වගේ මහ පාර. මන්නාරම පාලම නියමයි. එක පිම්මට වාහනේට යන්න පුළුවන්. හැබැයි ආරක්ෂාව තමන් සතු බවත් මතක තියාගන්න ඕන. මැදවච්චියේ ඉඳල මන්නාරමට පාර හදන්න ගියේ සුළු පටු වියදමක් නෙමෙයි. ඒ - 14 කියන මේ පාර තලෙයි මන්නාරම දක්වාම හදනවා. මංතීරු 4 කට හරියන විදිහට. ඉඩම් වෙන් කරගෙන. විශේෂයෙන්ම 77 වන කිලෝමීටරයේ සිට 80 වන කිලෝමීටරය දක්වාත් 113.8 කිලෝමීටරය ඉඳල 115.1 කිලෝමීටරය දක්වාත් පාර හදන්න විශේෂ අවධානයක් යොමු කරේ මිලියන 119.02 ක් වියදම් කරල.උතුරේ ජනතාවට අහිමි වෙච්ච සියලු දේම යළි ලබා දෙන්න ජනාධිපතිතුමා පොරොන්දු වුණා. ඒ විදිහටම ඒ සේරම ලබා දෙන්න ආර්ථික සංවර්ධන ඇමැති බැසිල් රාජපක්ෂ මහතා පියවර ගත්තා. වාරිමාර්ග මහාමාර්ග සෞඛ්‍ය වගේ විවිධ අමාත්‍යාංශවලට අයත් වුණු දේට පවා හැකි උපරීම ආකාරයෙන් දායකත්වය ලබා දෙන්න ආර්ථික සංවර්ධන අමාත්‍යාංශය පියවර ගත්තා.උතුරේ තියෙන විශාලම වාරි ක්‍රමය නැත්නම් මන්නාරමේ ඇති ජනතාවගේ හදවත වෙච්ච යෝධ වැව ප්‍රතිසංස්කරණයටත් ආර්ථික සංවර්ධන අමාත්‍යාංශය අත ගහල.වැව පුරා පැතිරිලා තියෙන ජලජ පැළෑටි අයින් කරලා වැව සුද්ධ පවිත්‍ර කරන වැඩේ අමාත්‍යාංශය බාර අරගෙන. දැනටමත් වැව් බැම්ම හොඳ තත්ත්වයකට ඇවිත්.මන්නාරම පැත්තෙ විනෝද ගමන් යන අය යෝධ වැව ළඟ නැවතිලා කෑම ටිකක් කාලා ගිමන නිවා ගන්න පුරුදු වෙලා. අඹ පැපොල් වගේ පලතුරු විතරක් නෙමෙයි, කොස් වරකා පවා ලොරිවලින් ගෙනැත් එතන විකුණනවා. සිංහල වචනයක්වත් බැරිව හිටපු තරුණයො හොඳට සිංහල කතා කරල තම වෙළෙඳ කටයුතු කරනවා.මේ සමඟිය හැමදාම වර්ධනය කර ගන්නයි අපි හැමෝටම ඕන. ඒක නිසයි මහ පාරට අමතරව තලෙයි මන්නාරම දක්වා දුම්රිය පාරත් කඩිනමින් හදන්න පටන් අරගෙන තියෙන්නෙ.ඒ පාරේ වැඩ සෑහෙන කොටසක් ඉවරයි. පස් පිරවීම් 80% ක් විතර ඉවරයි වගේ. ගල් අතුරලා පාර හොඳින් ශක්තිමත් කරනවා. තලෙයි මන්නාරම් තොටට කෝච්චියෙන් ගිහිල්ලා එතනින් නැවට නැඟලා ඉන්දියාවට ගිය සුන්දර ගමන ආපහු යන්න උදාවෙන දවස වැඩි ඈතක නැහැ කියලා අපට හොඳින්ම තේරුණා.පානීය ජල ව්‍යාපෘති කඩිනමින් ...උතුරේ සංවර්ධනය ගැනත් ජනතාව යළි පදිංචි කිරීම ගැනත් බොරු කටකතා පැතිරෙන නිසා මාධ්‍යවේදින් ඒ ප්‍රදේශවලට එක්කරගෙන ගිහින් සංවර්ධන කටයුතු පෙන්නල දෙන්න රජයේ ප්‍රවෘත්ති දෙපාර්තමේන්තුව කටයුතු කළා. මන්නාරම දිස්ත්‍රික් මහ ලේකම් කාර්යාලයේ මාධ්‍යවේදීන් දැනුම්වත් කරන්න මාධ්‍ය හමුවකුත් තිබ්බා. එතෙන්ට ආපු කර්මාන්ත හා වාණිජ ඇමැති රිෂාඩ් බදුර්දීන් මහත්තය උතුරේ විශේෂයෙන්ම මන්නාරමේ තත්ත්වය හොඳින් පැහැදිලි කරා. උතුරේ නැවත පදිංචි කිරීම් ගැන සමහර මාධ්‍ය වගේම දේශපාලනඥයන් කරන වැරැදි කතා එතුමා පැහැදිලි කරා. මාධ්‍යවේදීන්ට ඒවා ඇහින් දැකලා බලා ගන්නත් එතුමා අවස්ථාව උදා කරා.මේ කුඩා ශ්‍රී ලංකා දූපත සිංහල, දෙමළ, මුස්ලිම් ඇතුළු සේරම ශ්‍රී ලාංකිකයන්ට අයිතියි කියන එක එතුමා අවධාරණයෙන් මතක් කරා. තම ගම් බිම් අහිමිව ගිය සිංහල විතරක් නෙමෙයි අනෙක් සියලු ජාතීන් යළි පදිංචි කරවන බව එතුමා අවධාරණය කරා.තමන්ගේ ගම් බිම් ඒ ජනතාවට ලබාදීම අනිවාර්යයෙන්ම කළ යුතු බවත් සියලු ජාතීන් හා එක්ව සමඟි සම්පන්නව දිවි ගෙවීමට අවස්ථාව සලසා දීම තමාගේ අරමුණ බවත් මන්නාරම් ප්‍රදේශයේ ජනතාවගේ නියෝජිතයා ලෙස කටයුතු කරමින් ඊට මුල් තැනක් ලබා දෙන බව ද ඇමැතිවරයා කිව්වා.විශේෂයෙන්ම මන්නාරම දිස්ත්‍රික් ලේකම් සරත් රවීන්ද්‍ර මහතා එම අවස්ථාවේ දෙමළ බසින් කතා කිරීම ද ඇමැතිවරයා අගය කළා.මන්නාරම් දිස්ත්‍රික්කයේ බොහෝ දෙනාට පානීය ජලය ලබා දුන් මුරුන්කන් ප්‍රදේශයේ වතුර ටැංකිය ත්‍රස්තවාදීන් විසින් විනාශ කර දැමීමෙන් පසු උග්‍ර වූ පානීය ජල ගැටලුවට විසඳුම් ලබා දීමටත් මේ වෙනකොට පියවර අරන්. ඉක්මනින් වතුර දෙන්න ජල නළ එළීම දැන් කෙරෙනවා.මන්නාරමේ අවතැන් කඳවුරුවල දැන් කවුරුත් නැහැ. හැමෝම ගම් බිම්වලට ගිහිල්ල ගෙවල්වලට අවශ්‍ය උපකරණත් ලබල දීලා. ඊට ඉස්සර වෙලා තමයි ගෙවල් හදන්න ආධාර උපකාර ලැබුණේ. රජයකට අමාත්‍යාංශයකට තනියම කරන්න බැරි ගෙවල් හදන එකටනං රාජ්‍ය නොවන ආයතන වගේම විදේශීය රටවලිනුත් ආධාර ලැබුණා. දේශීය විවිධ සංවිධාන වගේම ආයතනත් උදවු උපකාර කරා. සමහර ගම්මාන එහෙම පිටින්ම එහෙම ආධාර ඇතිව ගොඩ නැඟුණා. සිලාවතුර ප්‍රදේශයේ මිසාලෙයි ගම්මානය ඒකට හොඳම උදාහරණයක්. ගෙවල් 175 ක් ඉන්දියානු ව්‍යාපෘතියකින් හැදිලා.ඒ අයගේ ජන ජීවිතය දැන් හොඳ අතට හැරිලා. සාමාන්‍ය එදිනෙදා ජීවිතය දැන් එයාලට හරිම හුරුයි.හවස 4 - 5 වෙනකොට ගෙවල්වලට රිංග ගත්ත මන්නාරමේ ජනතාවට දැන් ඒ සීමා බන්ධන ඇත්තෙ නැහැ. මන්නාරමේ මහ රෑ 12 ට 1 ටත් කඩ සාප්පු ඇරලා. රෑ එළි වෙනකල් කොළඹ - මන්නාරම බස් ධාවනයත් සිදු කෙරෙනවා. ඉස්සර වගේ මන්නාරම නාම පුවරුව නොපෙනෙන්න හංගගෙන යන්නෙ නැහැ.මන්නාරමේ ධීවරයන්ටත් ඉස්සර වගේ සීමා බන්ධන දැන් නැහැ. ඕනම වේලාවක මුහුදු යන්න පුළුවන්. එයාලට තියෙන එකම ගැටලුව තමයි ඉන්දියාවෙන් ධීවරයො අපේ මුහුදු සීමාවට එන එක. ඒක නවත්තල දෙන්න කියල එයාල ඉල්ලීමක් කරනව. එහෙම වුණොත් මීට වඩා අඩු මුදලකට මාළු වගේම කරවලත් දෙන්න එයාල සූදානම්.මන්නාරම දූපතට ඇතුළු වෙන පාලම දෙපැත්තෙ බෝට්ටු සිය ගණනක් නවත්තල තියෙනව. මන්නාරමට ඇතුළු වෙන ඕන කෙනෙකුට මේක හොඳට පේන දර්ශනයක්.මේ වගේ සුළු පරිමාණ ධීවර යාත්‍රාවලට ඉන්දියාවේ බහුදින ලොකු යාත්‍රා එක්ක හැප්පෙන්න බැහැ. ඒ අයගේ ඒ කාරුණික ඉල්ලීම ඉටුකර දීම පොදුවේ මුළු රටටම හොඳ ආර්ථිකයකට මං සලසාවි.මන්නාරම දිස්ත්‍රික්කයේ ධීවර රස්සාව ඇරුණාම හොඳින්ම කෙරෙන්නෙ ගොවිතැන.මේ වන විට යල මහ කන්න දෙකින් එක් කන්නයයි වැඩ කෙරෙන්නෙ. යෝධ වැවේ ප්‍රතිසංස්කරණ වැඩ ඉවර වෙච්ච ගමන් යල - මහ කන්න දෙකම වගා කෙරෙනව. අක්කර 30000 කට මේ වැවෙන් සෙත සැලසෙනවා. පහුගිය දවස්වල බඩ ඉරිඟුත් පිටරට යවන්න තරම් අපේ ධාන්‍ය ශක්තිය වැඩි වුණා. මන්නාරමේ සේරම කුඹුරු යල මහ දෙකන්නයම වගා කරනකොට පාරිභෝගිකයාට අඩු ගාණට හාල් දෙන්න පුළුවන් වෙයි.කුඹුරු විතරක් නෙමෙයි දෙහි, කොස්, අඹ, පේර වගාවට දැයට සෙවණ ඇතුළු වැඩ සටහන් රැසකින් ආධාර උපකාර ලැබුණා. පැළයක් හරියට වවාගන්න බැරිව හිටිය අය අද හොඳ ගොවියො වෙලා.ඉස්සර සමහරදාට මන්නාරම රෑට කළුවරේ විදුලි සැපයුම මදි. ඒත් මිලියන 743 ක වියදමින් ව්‍යාපෘති 139 කින් මන්නාරමට එළිය දුන්නා. විදුලිය අහලකවත් නොතිබුණු ගම්මාන රැසක් අද කලඑළි වෙලා.මිලියන 10.17 ක වියදමකින් තැපැල් සේවාවන් වැඩි දියුණු කරා. සේරටම වැඩියි සෞඛ්‍ය සේවාවට දක්වපු දායකත්වය. පවුල් සෞඛ්‍ය සේවිකාවගේ සේවය පවා හරිහැටි ලබාගන්න ඔවුන්ට පුළුවන්කමක් තිබුණේ නැහැ. ගිලන් රථත් ගිලන් වෙලා තිබුණේ.මැදවච්චිය-මන්නාරම දුම්රිය මඟ යළි ඉදිකරමින්අද නං සියලු නාගරික පහසුකම් තියෙන නවීන රෝහලක් මන්නාරමේ ජනතාවට තියෙනව. බිම් බෝම්බ, වෙඩි හඬ නැති නිසා ලෙඩට බෙහෙත් ටිකක් ගන්න නැතිනම් හදිසි අනතුරු අවස්ථාවකදී විතරයි දැන්නම් රෝහල ඕන වෙන්නෙ.අධ්‍යාපනය නංවන්න විතරක් නෙමෙයි ක්‍රීඩා ඇතුළු නිපුණතා නංවන්නත් අවශ්‍ය සියලු පියවර අරන්.උදේට පාසල් යන්න බියෙන් හිටපු දරුවන් දැන් පාසල් යන්නෙ පුදුම උනන්දුවකින්. පාසල් විතරක් නෙමෙයි ටියුෂන් පන්තිත් දැන් මන්නාරම පුරාම. ටියුෂන් පන්ති ගැන කියද්දි කියන්න අපූරු කතාවක් තියෙනව. මන්නාරමේ ප්‍රධාන හමුදා මුර පොළක් ළඟ අපි නැවතුණා. වේලාව හවස 6.00 ත් පහුවෙලා.එතනට ආපු අවුරුදු 16 ක 17 ක විතර ගැහැනු ළමයි දෙන්නෙක් මුර පොළේ හිටපු හමුදා සෙබළුන් එක්ක හිනාවෙලා පැත්තකින් නැවතිලා හිටියා. පැය භාගෙකට විතර පස්සෙ කළුවර වැටීගෙන එද්දි එතනට ආපු වැඩිහිටියෙක් ළමයි දෙන්න එක්ක යන්න හදද්දි අපි ඒ ගැන ඇහුවා.‘ඇයි මේ ළමයි මෙතන නැවතිලා හිටියෙ’‘මම කියල තියෙන්නෙ කළුවර වැටුණොත් මුරපොළ ළඟ ඉන්න කියල. ගෑනු දරුවන්ට හමුදාවෙන් හොඳ ආරක්ෂාවක් තියෙනව. සමහර වෙලාවට එයාල කිලෝමීටර 1/2 ක් විතර තියෙන අපේ ගෙවල්වලට දරුවො ඇරලනව. ඉස්සර තිබුණු වෛරය අපේ දරුවො ළඟ නැහැ. ඒ වෛරයත් බලෙන් ඇති කරපුව. දැන් ඇත්ත නැත්ත හැමෝම දන්නව‘මන්නාරම තල්ලඩි හමුදා කඳවුරේ 54 සේනාංකයේ මේජර් හිමත් කුලදේව සිල්වා මහතාගෙන් මේ ගැන විමසා සිටියා. ඔහු පැවසුවේ සේනාංකය බාර බ්‍රිගේඩියර් මෛත්‍රී ඩයස් මහතාගේ මූලිකත්වයෙන් මන්නාරම හා අවට සියලු ජනතාවගේ අවශ්‍යතා ඉටු කිරීමට කටයුතු කරන බවය. ප්‍රදේශයේ සියලු සංවර්ධන කටයුතු සඳහා දායකත්වය ලබා දෙන බවත් මේජර් කුලදේව සිල්වා කිව්වා.මන්නාරමේ දියුණුව සංවර්ධනය ගැන දැනගන්නට දැකගන්නට එහි යා යුතුමයි.ග්‍රාමීය මාර්ග කොන්ක්‍රීට් නැත්නම් තාර දමා සංවර්ධනය කෙරේ. ළමා උද්‍යාන, පුස්තකාල ඇතුළු ජනතාවට අවශ්‍ය සියලු පහසුකම් එහි සම්පූර්ණය.එහෙත් රූපවාහිනී දර්ශන නොපෙනීම ඔවුනට බලපානු ලබන විශාල ගැටලුවකි. ඒ සඳහා කඩිනමින් විසඳුමක් ලබා දිය යුතුය. ඔවුන් අප හා තවත් සබැඳි වන්නේ එවිටයි.(මන්නාරමේ සංචාරයකින් පසු)තාරක වික්‍රමසේකරසේයාරූ -රජයේ ප්‍රවෘත්ති දෙපාර්තමේන්තුවකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>06</month>
      <day>24</day>
    </date>
    <link>http://www.silumina.lk/2012/06/24/_art.asp?fn=af1206245</link>
    <topic>අඳුර ගැනම හිතන්නේ නැතිව එක පහනක් හෝ නිවා දමමු</topic>
    <author>- තාරක</author>
    <content>දිනෙන් දිනම ඉහළ යන විදුලිය ඉල්ලුම සපුරාලීම විදුලිබල අමාත්‍යාංශයත් විදුලිබල මණ්ඩලයත් මුහුණ පා ඇති විශාලම ගැටලුවක්ව ඇත.මේ නිසා ජාතික විදුලි සංරක්ෂණ වැඩ පිළිවෙළක් ක්‍රියාත්මක කළ යුතුමය.මෙම සංරක්ෂණ වැඩ පිළිවෙළේ ප්‍රධානියා විය යුත්තේ රජය හෝ විදුලිබල අමාත්‍යාංශය හෝ විදුලිබල මණ්ඩලය හෝ නොවේ. එහි නියමුවා විය යුත්තේ පාරිභෝගිකයාය. පාරිභෝගිකයා විදුලිබල සංරක්ෂණ වැඩ පිළිවෙළේ ප්‍රධානියා - නියමුවා වන්නේ කෙසේ ද? අපි ඒ ගැන සොයා බලමු.මෙරට විදුලි බල ඉල්ලුම උපරීම ලෙස අවශ්‍ය වන්නේ මෙගා වොට් 2000 කි. විදුලි බල මණ්ඩලය සතු සියලුම විදුලිය ජනන ක්‍රම මඟින් මෙගා වොට් 3000 ක පමණ විදුලියක් ජනනය කළ හැකිය.එම නිසා මේ විදුලිය ඉල්ලුම සපුරාලිය හැකිය.එහෙත් ගැටලුව එය නොවේ. මේ විදුලිය ඉල්ලුම සැපයීමේ දී වැය කිරීමට සිදුවන මුදල සහ අඛණ්ඩව එය ඉදිරියටත් සැපයිය හැකි ද යන්නයි.මෙරට ප්‍රධානම විදුලිය ජනන ක්‍රමවේදය වන්නේ ජල විදුලියයි. ඊට අමතරව ගල් අඟුරු වැනි ප්‍රභවයන් ද ගත හැකි නමුත් ඩීසල් විදුලි බලාගාර හදිසි අවස්ථාවකදී ප්‍රයෝජන ගැනීමට ඇති බව අප සිහි තබා ගත යුතුය.එහෙත් අද සිදුව ඇත්තේ මෙරට උපරීම විදුලිය ඉල්ලුම පවතින හවස 6.30 ත් 9.30 ත් අතර පැය 3 ක කාලයකදී මේ සියලු බලාගාර ක්‍රියාත්මක කිරීමට සිදුවීමයි.ශීතකරණයේ දොර විවෘත කරනු ලබන වාර ගණන අඩු කළ යුතු අතර ශීතකරණයේ පසුපස සහ නිවසේ බිත්තිය අතර අඟල් 10 ක පමණ පරතරයක් තැබීමෙන් විදුලිය අඩු කරගත හැකිය.ඇතැම් විදුලි බලාගාර අලුත්වැඩියා කටයුතු උදෙසා වසා දැමීමට සිදු වනවා. එවන් අවස්ථාවකදී හෝ වෙනයම් හදිසි අවස්ථාවකදී ප්‍රයෝජනයට ගැනීමට තිබෙන ඩීසල් විදුලි බලාගාර මෙලෙස අඛණ්ඩව භාවිතයට ගැනීම අනාගතයට විශාල තර්ජනයක් වන බව ද අප සිහි තබා ගත යුතු වෙනවා.සාමාන්‍යයෙන් දවසේ විදුලිය ඉල්ලුම මෙගා වොට් 800 ක් පමණ වන නමුත් එය මෙගා වොට් 1200 ක් පමණ දක්වාත් ඉහළ යනවා. එහි උපරීමය වන්නේ පස්වරු 6.30 ට පමණ ඇතිවන මෙගා වොට් 2000 ක පමණ අධික ඉල්ලුමය. එසේ ම වෝල්ට් 230 ක විදුලිය සැපයීමත් කළ යුතු වෙනවා. එසේ නොමැති වුවහොත් විදුලිය මඟින් තම උපකරණ ක්‍රියාත්මක කර ගැනීමට පාරිභෝගිකයන්ට නොහැකි වෙනවා.අවට කලාපයේ පාකිස්ථානය, ඉන්දියාව, බංග්ලාදේශය වැනි රටවල පැය 24 ම විදුලිය ලබාදීමට නොහැකි වී තිබෙනවා.ඒ අතින් අප වාසනාවන්තයි. එහෙත් ඩීසල් විදුලි බලාගාර මඟින් අධික මිලක් වැය කර විදුලිය ජනනය කිරීමට සිදුවන නිසා අප විදුලිය සංරක්ෂණය කළ යුතු වෙනවා. ඩීසල් මඟින් විදුලිය ජනනය කිරීමේදී ඒකකයකට රුපියල් 50 කට අධික මිලක් වැය කළ යුතු වෙනවා. එහෙත් පාරිභෝගිකයන්ට එය ලබා දෙන්නේ රුපියල් තුනේ සිට ඉහළට යන මුදලකටය. මේ නිසා ඩීසල් විදුලි බලාගාර අත්‍යවශ්‍ය අවස්ථා සඳහා පමණක් භාවිත කිරීමට තබා ගන්නේ නම් එය මෙරට ආර්ථිකයට විශාල ඉතිරියක් වනවා. එසේම පෙර සඳහන් කළ පරිදි ඩීසල් බලාගාර අඛණ්ඩව ක්‍රියා කළ නොහැකියි.ඛනිජ තෙල් සංස්ථාවටත් මෙය විශාල බරක්. ඒ අංශ කිහිපයකින්. විශේෂයෙන්ම ඛනිජ තෙල් සංස්ථාවට වුවද තෙල් ගබඩා කර ගැනීමට ඇති පහසුකම් සීමිතය.විදුලිය ජනනයට වුවද ඩීසල් ලබා දෙන්නේ වෙළෙඳ පොළේ සාමාන්‍ය පාරිභෝගිකයන්ට ලබා දෙන මිලටමය.ඒ සඳහා ගෘහස්ථ පාරිභෝගිකයන් පස්වරු 6.30 ත් 9.30 ත් අතර කාලයකදී එක් විදුලි බුබුළක් හෝ නිවා දමා මෙම සංරක්ෂණ වැඩ පිළිවෙළට දායක විය හැකියි.ලක්ෂ 48 ක් වන ගෘහස්ථ පාරිභෝගිකයන් මෙලෙස අත්‍යවශ්‍ය නොවන එක් විදුලි බුබුළක් හෝ නිවා දමා සහාය දැක්වුවහොත් එමඟින් මෙගා වොට් 180 ක විදුලියක් ඉතිරි කර ගත හැකි වනවා. එමෙන්ම අධි විදුලි ඉල්ලුමක් පවතින ඉහත කාල සීමාව තුළදී විදුලි ඉස්ත්‍රික්කය භාවිත නොකර සිටීමෙන් මෙගා වොට් 80 ක විදුලියක් ඉතිරි කර ගත හැකි වනවා. එම කාල වකවානුවේ ශීතකරණය පාලනය කර ගත හැකිනම් නිවසේ ජල මෝටරය ක්‍රියාත්මක කිරීම සීමා කළ හැකි නම් දිගුකාලීන විදුලිය සංරක්ෂණ වැඩ පිළිවෙළකට අපට දායක වන්න පුළුවන්.නවතම සංඛ්‍යා ලේඛන අනුව මෙරට ජනතාවගෙන් 92% කට රූපවාහිනී යන්ත්‍ර හිමි අතර 94% කට ගුවන් විදුලි යන්ත්‍ර හිමිව ඇත. එමෙන්ම 50% කට ශීතකරණ හා 84% කට විදුලි ඉස්ත්‍රික්ක සතුව පවතී.නිවසේ විදුලිය බිලෙන් 50% ක් පමණ ශීතකරණය සඳහා වැය වන අතර ශීතකරණය දොර විවෘත කරන වාර ගණන අනුව විදුලිය පරිභෝජනය ශීඝ්‍ර ලෙසින් ඉහළ යනවා. මේ නිසා විදුලිය උපකරණ විධිමත්ව භාවිත කිරීම මඟින් විදුලිය සංරක්ෂණයට දායක වීමට හැකි වේ. මේ නිසා අධි විදුලි ඉල්ලුමක් පවතින පස්වරු 6.30 ත් රාත්‍රී 9.30 ත් අතර කාලයේදී එක් අත්‍යවශ්‍ය නොවන විදුලි බුබුළක් හෝ නිවා දමා මෙම සංරක්ෂණ වැඩ පිළිවෙළට දායක වන ලෙස විදුලිබල හා බලශක්ති අමාත්‍යාංශය පාරිභෝගික සැමගෙන් ඉල්ලා සිටී.එමෙන්ම එම කාලසීමාවේදී අත්‍යවශ්‍ය නොවන විදුලි භාණ්ඩ පරිහරණය හා ඉහත දැක්වූ විදුලි භාණ්ඩ පරිහරණයෙන් වැළකී සිටීමට ඔබටත් හැකියාව ලැබෙන්නේ නම් ඔබත් මෙරට විදුලිය සංරක්ෂණ වැඩ පිළිවෙළට සෘජුවම දායක වනවා මෙන්ම එය ඉදිරියේදී විදුලි බිල අඩු කිරීම සඳහා වක්‍රව නොව සෘජුවම දායක වන බව සිතා ගත යුතුය.‘මෙය හෙට වෙනුවෙන් අද’ කරනු ලබන කැපවීමකි. එම කැපවීම ඉටු කිරීම අපට එතරම් අපහසු නොවන නමුත් එය මෙරට ජාතික මෙහෙවරකි. අප අපටම සෙත සලසා ගැනීමකි.- තාරකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>06</month>
      <day>24</day>
    </date>
    <link>http://www.silumina.lk/2012/06/24/_art.asp?fn=af1206246</link>
    <topic>ගාස්තු ගෙවලා වඳින්නත් ඕනැද?</topic>
    <author>මහින්ද අබේසුන්දර</author>
    <content>ආචාර්ය කොල්වින් ආර්.ද සිල්වා ගැන ලියන්නට කතා දුසිම් ගණනින් ඇත. ඊට කලින් කොල්වින් ගැන ලියන්නට පටන් ගන්නා විටම තවත් සුවිශේෂී චරිතයක් සිහියට නැෙඟ්. ඒ සමඟ සිටි ඉංග්‍රීසි සහ සිංහල පත්තරකාරයා අජිත් සමරනායකයි.පක්ෂ මූලස්ථානයට එල්ල කළ කඳුළු ගෑස් ප්‍රහාරයෙන් කොල්වින්ගේ කකුල තුවාල විය. ඔහු එක්තැන්වුණේ ඒ තුවාලවලිනි. කොල්වින් අභාවප්‍රාප්ත වූයේ ද එම තුවාල සුව නොවූ නිසාය.එක දවසක් “අපි කොල්වින් බලන්න යමු” යැයි අජිත් යෝජනා කළේය.”මොනවා හරි කරලා යමු” අජිත්ගේ අතුරු යෝජනාව විය.”නෑ අපි ගිහින් ඇවිත් කරමු”මාගේ ඒ අතුරු යෝජනාව සම්මත විය. අපි කොල්ලුපිටිය අබ්දුල් ගෆූර් මාවතේ පිහිටි කොල්වින්ගේ නිවෙසට ගියෙමු.මැයි දින පෙළපාලි තහනම් කරපු හැටි, අනවසරයෙන් පෙළපාළි ගිය හැටි කඳුළු ගෑස් වැදුණ හැටි කඳුළු ගෑස් ප්‍රහාරය වැදී තමන් නැඟ සිටි කබල් මේසය කඩාගෙන වැටුණ හැටි අපි සාකච්ඡා කළෙමු. ඊළඟට කතාව පත්තර කලාව, පත්‍රකලාවේදීන් සහ පත්තරවලට යොමු විය. ඊළඟට කොල්වින් කළ ප්‍රකාශය කිසිවකු නොසිතූ එකකි. ඉංග්‍රීසියෙන් කළ එම ප්‍රකාශයේ සිංහල අනුවාදය මෙසේය.“අපේ රටේ හොඳම ඉංග්‍රීසියෙන් ලියන මාධ්‍යවේදීන් දෙන්නෙක් ඉන්නවා. එක්කෙනෙක් අජිත් ඔබ. අනෙකා අමිත අබේසේකර.” කොල්වින් එසේ කී විට අජිත් සමරනායක සිනාසෙමින් කීවේ “නෑ නෑ තුන්දෙනෙක් ඉන්නවා. පළමුවැනියා ඔබයි” කියාය. කවුරුත් සිනාසුනහ.කොල්වින් ශ්‍රී ලංකා අධිකරණයේ සිටි දක්ෂම නීතිඥවරයාය. අපරාධ නඩු සම්බන්ධයෙන් ඔහුට එහා වෙනත් කිසිවකු නොසිටි තරම්ය. කොල්වින් මාතර දෙවිනුවර ආසනයේ ගමක මැතිවරණ රැස්වීමක් ඇමතීමට ගිය අවස්ථාවේ අවුරුදු විසිපහක් පමණ වයසැති තරුණියක් කොල්වින් ළඟට ගොස් දණගසා වැන්දාය.ඇය මිනීමැරිම් චෝදනාවකට පැටලී සිටියාය. චෝදනාව පිරිමියකුට නියනෙන් ඇනීමය. නඩුවට ඇය වෙනුවෙන් පෙනී සිටින්නට කොළඹ සිට මාතරට කොල්වින් ගෙන්වූයේය. ඇය නිදහස් විය. කොල්වින් ලබාගත් නීතිඥ ගාස්තුව එදා රුපියල් පනස්දාහකි.”ගාස්තුත් දීලා වඳින්නත් ඕනද?” කවුදෝ ඇසීය.කොල්වින්ට එල්ලවූ ප්‍රධාන චෝදනාව නඩුවලට අසීමිත ගාස්තු අය කිරිමය. ලංකා සමසමාජ පක්ෂය සමඟ අධිරාජ්‍ය විරෝධී සටන කළ කොල්වින් සමසමාජ කාරයන්ගේ නඩුවලටත් ගාස්තු අය කළ බවට චෝදනා එල්ල විය. එහෙත් කොල්වින් නොමිලයේ නඩු කතා කළ අවස්ථා කීපයක් වාර්තා වෙයි. කොල්වින් කවදාවත් පරදින නඩුවලට කතා කරන්නේ නැත.”සහෝදරයා මම සතපහක් නොගෙන මිනිස්සු නිදහස් කර ගෙන තියෙනවා” වරෙක කොල්වින් ඒ කතාව අප සමඟ කීවේය.”මම හැන්දෑවෙ මිදුලෙ ඇවිද ඇවිද නීති පොතක් කියවමින් උන්නා. එකපාරටම ඉලන්දාරියෙක් ඇවිත් මගේ දෙපා මුල වැටිලා “අනේ හාමුදුරුවනේ මාව පොලීසියෙන් හොයනවා. මාව බේරගන්න” කියල කිව්වා.නිකං පොලීසියෙන් හොයන්නේ නෑ නෙව. මොකක්ද කරපු වැරැද්ද කියල මම ඔහුගෙන් ඇහැව්වා.”අනේ හාමුදුරුවනේ මම මිනිහෙක් මැරුවා. ඒකට තමයි හොයන්නේ” කියල තරුණයා කිව්වා.ඒ තරුණයා කොල්වින්ට කී පරිදි කැලෑ පාරක යද්දී ඔහුගේ විරුද්ධකාරයා මුණගැසී ඇත. කෙටි බහින්බස් වීමකින් පසු තරුණයා සිය විරුද්ධකාරයාට පිහියෙන් ඇන තිබේ.”කවුරු හරි දැක්කද” කොල්වින් ගේ පළමු ප්‍රශ්නය විය.”අනේ නෑ හාමුදුරුවනේ කිසිම කෙනෙක් දැක්කේ නෑ” තරුණයා තරමක බිය ගතියකින් කීවේය. ඔහුට කොල්වින් මෙසේ නීති උපදෙස් දුන්නේය.දැන් තමාට යන්න පුළුවන්. ගිහින් පොලිසියට භාර වෙනවා. අහවලා මමයි මැරුවේ කියලා බය නැතුව කියනවා. හැබැයි පොලීසිය ගැහැව්වත්, අත පය කැඩුවත් වෙනත් කිසිම දෙයක් කියන්න එපා” කොල්වින්ගේ ඒ නීති උපදෙස ලබාගත් තරුණයා යන්නට ගියේය.”කොල්වින් ඒ තරුණයා හඳුනන්නේ නැත. මීට පෙර මුණගැසී නැත. ඔහු ගැන කොල්වින්ගේ යාලුවෙක් වත් පක්ෂයේ සහෝදරයෙක් වත් කියා නැත.මාස හයකට විතර පසු ඉහත කී තරුණයා කිරි පැණි ඇතුළු තෑගි බෝග රැගෙන පැමිණ කොල්වින් ඉදිරියේ වැඳ වැටුණේය.”තමා කවුද?” කොල්වින් ඇසුවේය.”ඇයි හාමුදුරුවන්ට මතක නැද්ද? අර එක දවසක් ආවේ මිනිහෙක් මරලා පොලිසියෙන් හොයනවා කිව්වේ” තරුණයා අතීතය සිහිපත් කළේය.”හරි! හරි! ඉතින් මොකද වුණේ කියල කියමුකො බලන්න” කොල්වින් කතාවට මුල පිරුවේය.”පොලීසියට ගියා - මමයි මැරුවේ කිව්වා - පොලීසිය ප්‍රශ්න කළා. අත පය කඩන්න හැදුවා - මට වරින් වර ගැහැව්වා. හාමුදුරුවෝ කියපු විදියට මම කිසිම දෙයක් කිව්වේ නෑ. මාස හයක් විතර වරින් වර උසාවි ගෙන යනවා. ගේනවා. මාස හයකට පස්සෙ මට යන්න කිව්වා” තරුණයා කතාව කීවේය.”ඔන්න ඔහොම මම මිනිස්සු සත පහක් නොගෙන නිදහස් කරගෙන තියෙනවා.” කොල්වින් අප සමඟ කීවේය.අර තරුණයා මිනිසකු මැරූ බවට කිසිම හෝඩුවාවක් සාක්ෂියක් සොයා ගැනීමට නොහැකි වූ නිසා සැකකාර තරුණයා නිදහස් විය.මහින්ද අබේසුන්දරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>06</month>
      <day>24</day>
    </date>
    <link>http://www.silumina.lk/2012/06/24/_art.asp?fn=af1206247</link>
    <topic>අපේ ඉස්කෝලේ</topic>
    <author>කසුරි</author>
    <content>මින්නේරියේ ජාතික පාසල ගැන මට හදිසියේම මතක් වුණා. මම කාලයක් ඒ පාසලේ ගුරුවරයෙක්. එතකොට ඒක ජාතික පාසලක්වත්, මධ්‍ය විද්‍යාලයක්වත් නොවෙයි. නිකම්ම මහා විද්‍යාලයක්. මම ඒකෙ ඉගැන්වූයේ කෘෂි විද්‍යාව. පුවත්පත් කලාවට කිසිම සම්බන්ධයක් නැති විෂයයක්. හැබැයි ‘රතු ඉද්ද’ පොත ලියද්දි මට ඒ දැනීම ආධාර වුණා.මම එහේදි ළමා නාට්‍යයක් හැදුවා, සෙල්ලම් බත් කියලා. ඉගැන්වූයේ ලොකු ළමයින්ට වුණාට නාට්‍යය කළේ හයේ හතේ ළමයි එක්කලා. අපි දිස්ත්‍රික් තරගවලින් දිනුවා. ඒ කාලේ පොළොන්නරුවේ මහ දිසාපති වෙලා හිටියේ අමරදාස ගුණවර්ධන මහත්තයා. එතුමාට මේ නාට්‍යය හොඳටම අල්ලලා ගියා. කොච්චර අල්ලලා ගියා ද කිවුවොත් පාසල් ගුරුවරයකුව සිටියදීම මම මහා දිසාපති තුමාගේ පෞද්ගලික මිත්‍රයෙක් බවටත් පත්වුණා. ඊට පස්සේ අපේ ළමයින්ට වෙසක්වලට ගුවන්විදුලියේ භක්ති ගීත කියන්නත් අවස්ථාවක් අරගෙන දුන්නා.අපේ නාට්‍යය මාතලේ බී. එම්. එස්. එකටත් අරන් ගියා. ඒ කාලේ සංඝමිත්තාවට කීවේ බී. එම්. එස්. කියලා. බී. එම්. එස්. එකේ විදුහල්පතිනිය එදිස්සූරිය මැඩම්. මැඩම්ගේ මහත්තයා හිටියේ මින්නේරියේ ඉස්කෝලේ. අපේ චමරියේ. නිදාගන්නේ මගේ ඇඳේ පැත්තක. මට තිබුණේ ඩබල් ඇඳක්. අපි මාතලේ ගියේ සමූපකාරේ පෝර අදින ලොරියක. ඊට ඉස්සෙල්ල දවසෙත් පෝර ඇදලා ළමයින්ගෙ විතරක් නොවෙයි, ගුරුවරු වන අපේ ඇඟෙත් පෝර. අපි මාතලෙන් බැස්සේ පෝර ලෝකෙකින් ආව වගේ. කමක් නැහැ. අක්කර 70 කියන්නේ ගොවි ජනපදයක්නේ. මින්නේරි මහා විද්‍යාලයට කිව්වේ අක්කර 70 ඉස්කෝලේ කියලා. සරත් ආරියරත්න ලියාපු 70 කොළණිය කියන්නෙත් මේ ඉසව්වටම තමයි.බී. එම්. එස්. එකේදී අපේ ළමයින්ට ගොඩක් හොඳ ප්‍රතිචාරයක් ලැබුණා. එදිස්සූරිය මැඩම් තමයි පස්සේ කාලෙක කොළඹ විශාඛාවේ පි‍්‍රන්සිපල් වුණේ.එහෙම තමයි මගේ ජීවිතේ ගුරු වෘත්තියේ ඉඳලා තීරණාත්මකව වෙන පැත්තකට ඇලවෙන්න පටන්ගත්තේ.මසිතට පහුගිය දේවල් මෙහෙම දේවල් එන්න පටන් ගත්තේ ඇයි කියලා මම පස්සේ සටහන් කරන්නම්. ඒ සමනල නාට්‍යයේ හිටපු සමහර සමනල් පැටව් මේ වෙනකොට විශේෂඥ වෛද්‍යවරියෝ වෙලයි කියලත් දැනගන්න ලැබෙනවා. මසිතට දැනෙන සතුට ගැන කියලා වැඩක් නෑනේ. සමනලියක් වෛද්‍යවරියක් වෙනකොට මම පත්තරකාරයෙක් විතරක් නොවෙයි නවකතාකාරයකුත් වුණා.පොළොන්නරුවේ ධවල මන්දිරයට ගිය වෙලාවෙ එහි සිටි පුස්තකාලාධිපතිනිය මාව පොත් රාක්කයක් ළඟට එක්කරගෙන ගිහින් මම ලියාපු පොත් දෙක තුනක්ම පෙන්නුවා.“සර්ගෙ හැම පොතක්ම වගේ මේ පුස්තකාලේ තියෙනවා”ඈ මගෙන් ඉගෙන ගත්තු ශිෂ්‍යාවක්. ඒ වෙලාවට දැනෙන සතුටත් හරිම සංවේදියි.ඒ ගමන්මඟේදී තවත් නවාතැනක් වුණේ මීරිගම අනුබද්ධ විද්‍යාලය. එහෙදිත් මම නාට්‍යයක් කළා, තුනේ හතරේ ළමයි එක්ක. මුළු ලංකාවම අපට පරාද වුණා. ඒ කියන්නේ අපේ නාට්‍යය සමස්ත ලංකා ශූරතාව දිනාගත්තා. හැව්ලොක් ටවුමේ ලුම්බිණියේ අවසන් තරග තිබුණේ. කොළඹ, නුවර, ගාල්ල, ලොකු කොලිජි මැද්දෙ ඔක්කොම අත්පුඩි ගහද්දි අපේ පුංචි ළමයි තෑගි ගත්තා. අටපට්ටමේ දඩිබිඩිස් හෙවත් දොරමඩලාවේ හසන්තත් ඒ කාලේ මේ පුංචි ඉස්කෝලෙ තමයි ඉඳලා තියෙන්නේ. හැබැයි පුංචි වැඩි හින්දා නාට්‍යයට අහුවෙලා නැහැ. එයාම තමයි පස්සේ ඒ බව මට කිව්වේ.මට මතක් වෙන්නේ මීරිගමදි නාට්‍යය කරන්න ඇඳුම් හදාගන්න පුංචි එවුන් ටිකයි මමයි එකතු වෙලා එක පොළක් නොවෙයි දෙක තුනක්ම දාපු හැටි. ගමේ පලා කොළ, ගඩා ගෙඩි, පොල් ගෙඩි ඕවා මේවා හුඟක් දේවල් තමයි පොළේ තිබුණේ. ඒ ආදායමෙන් තමයි පුංචි කොස්ටියුම් එකක් හදාගත්තේ. ශ්‍රී ලංකාවම ජයගැනීම පිටුපස්සේ එහෙම කතාවකුත් තිබුණා.ඊට පස්සේ මට මතක් වෙන්නේ බුළුගහගොඩ මගේ ජීවිතය. එය ඉතාම පුංචි ඉස්කෝලයක්. සිංහල භාෂා තරග වෙනුවෙන් හතරේ පන්තියේ පුංචි ගෑනු ළමයෙක් කවි කියන්න පුරුදු කළා, අංග චලනයකුත් එක්ක.ඇය මුළු ලංකාවෙන්ම පළවෙනියා වුණා. පාසලට ආව ඊරියගොල්ල මහත්තයා ඇයට විශේෂ ත්‍යාගයක් පිරිනැමුවා. දැන් ඇය සංගීත ගුරු උපදේශකවරියක්.මේ ඉස්කෝල සේරම ගැන තියෙන මතකයත් එක්ක අන්තිමටම මට මතක් වෙන්නේ මට වැදගත් ඉස්කෝලයක්.පහුගිය දවසක ලේක්හවුස් එකේ මගෙ කාමරයට තරුණියක් ආවා. මම ඒ තරුණිය කොරිඩෝවේදි කිහිප සැරයක් දැකලා තියෙනවා. එයා වැඩ කරන්නේ ලේක්හවුස් එකේ වෙනම දෙපාර්තමේන්තුවක.“ඔබතුමා මගෙ සීයා ගැන කිහිප සැරයක් ලියලා තිබුණා. මගෙ සීයා තමයි බණ්ඩාරවත්ත ඉස්කෝලේ ඔබතුමාට උගන්නපු ජයකොඩි මහත්තයා. මගෙ සීයා හරිම සැරයි තමයි.”“දුවේ මං අද මෙතැන ඉන්නේ ඔයාගෙ සීය වගේ ගුරුවරුන්ට පින්සිද්ධ වෙන්න.”“මම ඒ දියණියට කිව්වා. අම්මා ගැන රචනාවක් ලියන්න ගිහින් “ම” යන්න හරියට ලියාගන්න බැරිව වෙච්චි සිද්ධියක් ගැන ඒ කිව්වේ කනෙන් ඇදලා කළු ලෑල්ලට තල්ලු කරපු සිද්ධියක් ගැන, ඒ කිව්වේ භාෂාවට ගරු නොකළත් අම්මට ගරු කරලා ගැටේ දාලා “ම” යන්න ලියන්න කියලා දීපු ජයකොඩි මහත්තයා ගැන කීප වතාවක් මම පත්තරේ සටහන් කරලා තිබෙනවා ඔබටත් මතක ඇති. ඒ බණ්ඩාරවත්ත ප්‍රාථමික විද්‍යාලයේදී. දැන් ඒක ලොකු ඉස්කෝලයක්.මට මේ හැම දෙයක්ම මතක් වුණේ සුන්දරගේ “මහින්දෙ තමයි ඉස්කෝලේ” පොත කියෙව්වට පස්සේ. එක පැත්තකින් බලපුවම සුන්දර හරි. අපි හැමෝටම හිතෙන දෙයක් තමයි අපි ඉගෙන ගත්ත ඉස්කෝලේ තමයි ඉස්කෝලේ කියලා.මටත් එහෙම හිතෙනවා. ගංගානාත්ටත් එහෙම හිතෙනවා ඇති, ධර්මරාජේ තමයි ඉස්කෝලේ කියලා. මේ සටහනේ තිබෙන හැම ඉස්කෝලයකම ඉගෙන ගත්ත ළමයින්ටත් එහෙම හිතෙනවා ඇති. ලංකාවේ හැම එක්කෙනාටම එහෙමයි. මටත් හිතෙනවා බණ්ඩාරවත්ත තමයි ඉස්කෝලේ කියලා.මොකද මම ශිෂ්‍යත්තෙන් පාස්වුණේ එකේදි හින්දා. එහෙම නොවුණානම් මම අද මෙතැන නැහැ.මොනව වුණත් “මහින්දෙ තමයි ඉස්කෝලෙ” හොඳ පොතක්. හොඳ යෙදුමක්. ඒක සුන්දරගේ දක්ෂකම. මහින්දයේ වාසනාව.කසුරිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>06</month>
      <day>24</day>
    </date>
    <link>http://www.silumina.lk/2012/06/24/_art.asp?fn=af1206248</link>
    <topic>පරිසරය රැකගත්තොත් රටත් රැකේවි</topic>
    <author>අරුණි මුතුමලී</author>
    <content>දුවගෙන ගියාට මොකද බස් එක මඟ හැරුණා. දැන් ඉතින් තව විනාඩි පහක් දහයක් තපින්න වෙනවා. මොකද මේ වාහන පෝලිම? මගේ දෙබැම ළං වෙනවා මටම තේරුණා.එකයි.. දෙකයි.. තුනයි.. ආ.. අර ඈත තව එකක්... ගස් කඳන් පටවගත් ලොරි පරිස්සමින් පෝලිමට යනවා උදේ පාන්දරම ලී මෝල් හොයාගෙන. සමහර කඳන්වල මහත. තුන් හතරදෙනකුටවත් බදන්න බෑ.ආ.. අර කොටේ තාම දලු දානවා. නාඩි වැටෙන මළ කඳන්. තව ටිකකින් කීතු කීතු වෙලා යයි.එහෙම තමයි වෙන්නත් ඕන. නැත්නම් කොහොමද අපේ ගෙවල්වල ඇඳන් රාක්ක හදන්නේ. අනික දැන් ඔය ගස්යට කවුරුත් ඉන්න එකක්යැ. මේ බස් හෝල්ට් ඕන තරම් තියෙන්නේ. අව්ව නම් කුඩේ ඉහළන් යනවා. වැස්ස නම් වැහි කබායක් දාගෙන යනවා.ඉතිං ගස්වලින් ඇති වැඩේ මොකක්ද? ඔහේ කපපුවාවේ. මේ හැමදේම අපි වෙනුවෙන් නේ!අහ්.. ඒත් හුස්ම? රස්නේ? සත්තු? කෑම?හුස්ම? ඇයි දැන් මිනිස්සු කෘත්‍රිම ඔක්සිජන් හදන්නේ. ආයෙ මොකටද ගස්වලින් යැපෙන්නේ. රස්නේ නම් ඒසී දාගෙන ඉන්නවා. ඉරවල් හතක් පෑයුවත් අපට මොකද? සත්තු නම් ඉතිං ඇත්තටම කරදරයක්නේ. අලි ටික අපේ ගෙවල් කඩනව වගා පාළු කරනවා. වඳුරෝ ගස්වල ගෙඩි කනවා විනාශ කරනවා. පණුවෝ ඊයා උන් පස් ජරා කරනවා. මසට මාළුවට ගන්න පුළුවන් සත්තු නම් ඉතින් ටිකක් අපරාදෙ තමයි. ඒත් අලුත් ජාන විකෘතියකින් හරි මොකකින් හරි මේ යන ක්‍රමේට හරියන මිනිසුන්ට වැදගත් වන සතෙක් දෙන්නෙක් හදාගන්තාම මදෑ. ඊළඟ ප්‍රශ්නේ කෑමනේ. ඒකටත් ඉතිං ඔය දියුණු තාක්ෂණ ක්‍රමවේදවලින් හදන දේවල්වලට පුරුදු වෙන එකයි තියෙන්නේ. මිනිස්සුන්ට අයිති ලෝකේ මිනිස්සුන්ට ඕන විදිහට මිසක් සත්තුන්ටයි ගහකොළවලටයි ඉඩ දීලා පුළුවන්ද?එතකොට වතුර?ව..ව..වතුර නේද? තාම නම් කෘත්‍රිමව හදලා නෑ. ඒත් ඕක අපට හදාගන්න එච්චර අමාරු වෙන එකක් නෑ. හඳෙන් බැරිනම් අඟහරුගෙන් හරි වතුර ගෙනත් දෙයිනේ ඔය දියුණු රටවල් ටික.එහෙනම් මොකටද ඔය සමුළු තියාගෙන දඟලන්නේ?තිරසර සංවර්ධනය කියලා අලුත් ෆැෂන් එකක් තියෙනවා. ඒකට.ඉතිං ඒකේ ප්‍රධාන කරුණු තුන ආර්ථික සංවර්ධනයයි, මානව සංවර්ධනයයි, පරිසර සංරක්ෂණයයිනේ?ආ.. ඔව්. ඔය දියුණුව කියන කාර්මිකරණය වුණ රටවල් ගාණට අනික් රටවල ආර්ථිකයත් සංවර්ධනය වෙනකොට සංස්කෘතිය සදාචාරය වගේ බාධක ඉවත් වෙලා මානව සංවර්ධනය ඇතිවෙනවා. එතකොට පරිසර පිරිවැය ඒ කියන්නේ මහපොළොවේ ස්වාභාවික ප්‍රාග්ධනය අපි හොඳට ප්‍රයෝජනයට අරගෙන දියුණු වෙනවා. ඉතිං එහෙම වෙද්දි පරිසරය ඒකට හැඩගැහිලා අපිට ඕන විදිහට තියෙයි. ඒකට පරිසර සංරක්ෂණය තුන්වැනි තැනට දාලා තියෙන්නේ.ඉතිං ඕකට සමුළු තියන්න ඕනැයි?ඒකනේ මම කීවේ. දැන් කාලේ වැඩියෙන්ම විකිණෙන්නේ පරිසර සංරක්ෂණ මාතෘකාව. ඉතිං ධනවත් රටවල් ඒකේ උපරිම ලාභය ලබන්න ඕනා. නැත්නම් ඉදිරි වැඩ කරගෙන යන්නේ කොහොමද?එතකොට මිහිඳු හාමුදුරුවෝ දේශනා කරපු...ඒකෙත් මොකක් හරි වැරැදීමක් වෙලා තියෙනවා. මොකද මිනිස්සුන්ට තමයි පොළොව අයිති. ඒ අයට ඕන විදිහටයි හැමදේම වෙන්න ඕන. එහෙම නැතිව ඇහැටවත් දැකලා නැති අනාගත පරපුරක් වෙනුවෙන් අපිට විඳින්න තියෙන සැප සම්පත් සීමා කරලා හිතේ හැටියට කන්න බොන්න කැමති නම් නාස්ති කරන්න හරි අපි හදපුවා ඉතිරි කරන්නේ මොකටද?කලින් සමහරු ඔහොම හිතුව නිසා තමයි අද අපි විඳවන්නේ.. සුනාමි, ගංවතුර, සුළි සුළං. ඇත්තටම අපිත් දැන් අනාගත පරපුරට පාරිසරික වශයෙන් ණයයි.හිහ්.... දැන් කාලේ ඔක්කොම යන්නේ රෝල තමයි. ණය ගෙව්වේ නෑ කියලා මොකද ඒ කාලෙට අපි ඉන්නව කියලැයි. උන් අල්ලයි අපේ නැට්ට.ඔයාට දරුවො නැද්ද?ඉන්නවා ඇයි?තමන්ගෙම ලේවලින් හැදිච්ච දරුවන්ටයි එහෙම වෙන්නේ. ඒ කාලෙට අපි නැති නිසා කමක් නැද්ද?ඈ.. අන්න බස් එක එනවා. අ..අ..අපි පස්සේ කතා කරමු ඒ ගැන.හැම පරිසර කතාවක්ම වගේ මේ කතාවත් කල්ගියා.අරුණි මුතුමලීකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>06</month>
      <day>24</day>
    </date>
    <link>http://www.silumina.lk/2012/06/24/_art.asp?fn=af1206249</link>
    <topic>මගී පාලම</topic>
    <author>මිණිකන්දල ශි‍්‍රයානි රූපසේන</author>
    <content>ඔබේ ගැටලුවලට මැති ඇමැතිවරු හමුවෙන්න අපහසුනම් මගී පාලමට ලියා එවන්න. මගී පාලම ඔබේ ගැටලු, යෝජනා, චෝදනා වෙනුවෙන් ම විවෘතයි. කාලයක් තිස්සේ ඔබේ නොවිසඳුණු ගැටලු තිබේනම්, පොදුවේ ඔබ විඳි අපහසුතා තිබේනම් හෝ එසේත් නැත්නම් කළ යුතු චෝදනා ආදිය තිබේනම් අප වෙත ලියා එවන්න. ඔබ කඩේ නොයවා මගී පාලමෙන් එතෙර කරවන්නටයි අපේ සූදානම. ඔබේ ලිපි, ඡායාරූප පහත සඳහන් ලිපිනයට එවන්න. නැතිනම් ෆැක්ස් කරන්න. ‘සංස්කාරක’, මගී පාලම,සිළුමිණ, ලේක්හවුස්, කොළඹ 10 හෝ ෆැක්ස් අංකය - 0112429260.කඩේ නොයා වැඩේ කරන මගී පාලමෙන් බලධාරීන්ගේ අවධානය යොමු කරවන්නේ කළුතර දිස්ත්‍රික්කයේ මිණිකන්දල සමූපකාරය ගැනයි. මේ ගොඩනැගිල්ලේ වහළ දැනට මාස කිහිපයක සිට දිරා යමින් පවතින බවයි ප්‍රදේශවාසීන් චෝදනා කරන්නේ. දශක කිහිපයක් පුරා ප්‍රදේශයේ දුප්පත් ජනතාවට සේවයක් සැලසු මේ සමූපකාරය අද අබලන්. එය ප්‍රයෝජනයට ගත හැකි වන පරිදි අලුත්වැඩියා කරන්න දැන් කාලය ඇවිත්. ප්‍රදේශවාසීන් ඉල්ලා සිටින්නේ කෘෂි හා වැවිලි සම්බන්ධ පොහොර හා උපකරණ ලබා ගැනීමේ පහසුකම් ද, පාසල් උපකරණ පහසු මිලට ලබා ගැනීමේ පහසුකම් ද සහිතව මෙය ප්‍රතිසංස්කරණය විය යුතු බවයි. පාරිභෝගික කටයුතු ඇමැතිතුමනි, මෙය ඔබේ අවධානයටයි.මිණිකන්දල ශි‍්‍රයානි රූපසේනවසර විස්සකට අධික කාලයක් නඩත්තු නොකළ අබලන් වූ පාරක් ගැනයි මේ අවධානය. කටුවන සිට රුක්මල්පිටිය හරහා හුලංකන්ද දක්වා කි.මී. 6ක් දුර සහිත හම්බන්තොට හා මාතර දිස්ත්‍රික්ක යා කෙරෙන මාර්ගයේ විශාල වළවල් සෑදී ගල් මතුවී තාර ගැලවී ඇතැයි මගියෝ චෝදනා කරනවා. මේ මාර්ගයේ ධාවනය වූ එකම ලංගම බස් රථය ද වසර දෙකකට වැඩි කාලයක සිට ධාවනය නතර කර තියෙනවා. මාතර - කොටපොළ - බෙරලපනාතර – ඌරුබොක්ක – පස්ගොඩ ප්‍රදේශවල තේ දළු කැඩීමේ නියුතු විශාල පිරිසක් රැගෙන යන වාහනවලටත් මාර්ගයේ යාමට අපහසු වීම නිසා නතර කරලා. මේ නිසා කිහිපදෙනකුට රැකියා අහිමිවීමේ තර්ජනයක් ද මතුවන්නට පටන් අරන්. ප්‍රදේශයේ දේශපාලන බලවතුන් දැනුවත් කළත් මෙතෙක් පළක් නොවූ මේ පාර මගී පාලමෙන් හෝ අවධානයට. කටුවන සමූහ හැරීඒ.පතිරණග්‍රාම නිලධාරී කොට්ඨාසයකට ග්‍රාම නිලධාරියකු බැගින් සිටිනවානම් රාජකාරි කටයුතු කැර ගැනීමේදී ජනතාවට පහසුවක්. නමුත් මිල්ලනිය ප්‍රාදේශීය ලේකම් බල ප්‍රදේශයට අයත් ග්‍රාම නිලධාරී වසම් 44 න් වසම් 15 කම පුරප්පාඩු පවතින බවයි ප්‍රදේශවාසීන් චෝදනා කරන්නේ. පුරප්පාඩු පවතින ග්‍රාම නිලධාරී කොට්ඨාසවල වැඩ බැලීමට වෙනත් ග්‍රාම නිලධාරියකු යෙදවීමයි මීට ප්‍රතිකර්මයක් වශයෙන් සිදු කැර තිබෙන්නේ. අදාළ බලධාරීන්ගේ අවධානය යොමුකර මේ ග්‍රාම නිලධාරීන්ගේ පුරප්පාඩු පියවීමට කටයුතු යොදන්න.හල්තොට සමූහ විනීතා මානෙල් ගමගේසමහරු ජීවත් වන්නට ඉහට වහළක් හදා දෙන ලෙස බලධාරීන්ගෙන් ඉල්ලති, තව අයකුගේ ඉල්ලීම රැකියා ලබා දෙන ලෙසයි. එහෙත් වලල්ලාවිට ප්‍රාදේශීය ලේකම් කාර්යාලයට අයත් උඩුගම ගම්වැසියන් ඉල්ලන්නේ අමුතු ආකාරයේ ඉල්ලීමකි. ‘අපිට සොහොන් බිමක් ලබා දෙන්න’ ඒ ඔවුන්ගේ ඉල්ලීමයි. උඩුගම සොහොන් බිමට අයත් ඉඩම අක්කරයක වපසරියකින් යුක්තය. විශාල කළුගල් වලින් යුත් මෙය බෑවුම් සහිත ඉඩමකි. මේ ඉඩමේ සොහොන් බිමක් සාදා දෙන ලෙස ප්‍රදේශවාසීන් ඉල්ලන්නේ 1987 වසරේ සිටය.මේ ප්‍රදේශය නියෝජනය කරන මැති ඇමැතිවරු මේ ඉල්ලීම කෙරෙහි ඔවුනගේ අවධානයට යොමු කැර නැතැයි ගම්මු චෝදනා කරති. අත්‍යවශ්‍ය කටයුත්තක් සේ සලකා මීට ප්‍රමුඛතාව ලබා දෙන්නැයි වලල්ලාවිට ප්‍රාදේශීය සභාවේ සභාපතිවරයාගෙන් ගම්මු ඉල්ලා සිටිනවා.කඹුරුගමුවේ සේන ඇස්. ඕ. විදානඩෙංගු දැන් රට පුරාම වසංගතයක් බවට පත්වෙලා. මේ තර්ජනය බස්නාහිර පළාතට වැඩියෙන් එල්ල වී තිබෙනවා. බාල - මහලු, උගත් - නූගත්, දුප්පත් - පොහොසත් දහස් ගණනක් ඩෙංගු රෝගයට ගොදුරු වෙලා. සෑහෙන පිරිසක් මිය ගිහින්. ඩෙංගු රෝගයට ගොදුරු වී සිටින වැඩි පිරිසක් හය හතර නොතේරෙන පුංචි දරුවන්. සෞඛ්‍ය අමාත්‍යාංශය මඟින් ඩෙංගු මර්දන සති, ඩෙංගු මර්දන මාස, ඩෙංගු මර්දන කාර්ය සාධක බළාකායන් ඇති කළත් ඩෙංගු මදුරුවා මෙල්ල කරගන්න තවම හැකි වෙලා නෑ. මම ජීවත්වෙන්නෙ මිනුවන්ගොඩට ආසන්න ගමක.මීට මාසයකට පමණ පෙර අවුරුද්දයි මාස හතක් වයසැති මගේ එකම පුතාත් මගේ බිරිඳත් ඩෙංගු රෝගයට ගොදුරු වුණා. රෝගය කලින් හඳුනාගත් නිසාත්, මනා වෛද්‍ය ප්‍රතිකාර නිසාත් අවදානම් තත්ත්වයට පත්වීමට පෙර බිරිඳත් දරුවාත් සුව කරගන්න ලැබුණා. ගෙදර ආවට පස්සෙ සෞඛ්‍ය වෛද්‍ය නිලධාරී කාර්යාලයට මම මේ බව දැන්නුවා.මගේ ගම් ප්‍රදේශයට අදාළ මහජන සෞඛ්‍ය පරීක්ෂකවරයා පසුවදාම අපේ ගෙදර ආව ඒ ගැන සොයා බලන්න. මම ඒ අවස්ථාවේ නිවසේ නොසිටි නිසා ඒ මහත්තයා මගේ බිරිඳ සමඟ කතා කරල අවශ්‍ය තොරතුරු සටහන් කරගෙන තිබුණා. ඒ වෙලාවෙ මගේ බිරිඳ මහජන සෞඛ්‍ය පරීක්ෂක මහත්තයාගෙන් අසා තිබුණා, “මහත්තය දැන් මේ පැත්ත දුමායනය කරන්නෙ නැතිද? එහා වත්තෙ තියෙන අන්නාසි වගාවට බෙහෙත් ගහන්න කියන්නෙ නැත්ද?” කියල. ඒ වෙලාවෙ මහජන සෞඛ්‍ය පරීක්ෂක මහත්තය කියල තියෙන්නෙ මෙහෙම දෙයක්.“අපේ එම්. ඕ. එච්. එකේ පී. එච්. අයි. මහත්තුරු 9 දෙනෙක් ඉන්නව. දුමායනය කරන යන්ත්‍ර තියෙන්නෙ දෙකයි. ඒකෙනුත් එකක් කැඩිල. එක මහත්තයෙක් වැඩ කරන දුමායන මැෂින් එක අරගෙන ගියාම අනික් අය බලාගෙන ඉන්න ඕන. අනෙක් කාරණය තමයි දුමායනය කරන්න ඕන කරන ඩීසල් ප්‍රාදේශීය සභාවෙන් ගන්න අමාරුයි. තවත් දෙයක් තමයි දුමායනයෙන් පරිසරයට වෙන හානියට වඩා ලැබෙන ප්‍රතිඵලය අඩුයි. එහා වත්තෙ තියෙන අන්නාසි වගාවට ගහන්න බෙහෙත් දුන්නට ඒ මිනිස්සු ගහයිද දන්නෙ නැහැනෙ.”මේ වගේ කරුණු ටිකක් තමයි පී එච් අයි මහත්තය මගේ බිරිඳට කියල තියෙන්නෙ. දුමායනයෙන් පරිසරයට විශාල හානියක් සිදුවෙන බව නම් ඇත්ත. නමුත් අනෙක් කාරණා පිළිබඳව තියෙන්නෙ ගැටලුවක්. දුමායන මැෂින් නැතිව, ඩීසල් නැතිව, මදුරු මර්දන බෙහෙත් නැතිව පී එච් අයි මහත්තුරු අසරණයි. හැබැයි ඩෙංගු මදුරුවාට මේවා ප්‍රශ්න නෙමෙයි. රටපුරාම වසංගතයක් බවට පත්වී තිබෙන ඩෙංගු උවදුර මේ විදියට මර්දනය කරන්න පුළුවන් ද? මැෂින් නැතිව, තෙල් නැතිව, කාර්ය සාධක බළකාවලින් වැඩක් තියෙනව ද? ගරු සෞඛ්‍ය ඇමැතිතුමනි මේ පිළිබඳව හැකි ඉක්මනින් සොයා බලන්න.මිනුවන්ගොඩ ජී. ජයසිංහඅපිරිසුදු පරිසරය ලෙඩ රෝග රැසකට මුල පුරයි. හලාවත මාදම්පේ යකඩ උණු කරන කම්හලකින් පරිසරයට මුදාහරිනා දුම නිසා ගම්වාසීන් කාලාන්තරයක් තිස්සේ අසීමිත ලෙස පීඩා විඳිනවා. විශේෂයෙන්ම නොයෙක් ලෙඩ රෝගවලට ගොදුරු වන්නත් මේ දුම ආඝ්‍රාණය කිරීම හේතු වෙලා. මේ අලකලංචිය ගැන බලධාරීන් දැනුම්වත් කළත් කිසිම පලක් වී නැති බවයි කියන්නේ. මාදම්පේ ප්‍රදේශවාසීන් මේ මාර දුමෙන් ඔවුනගේ ජීවිත බේරා දෙන්නැයි පරිසර ඇමැතිතුමාගෙන් ඉල්ලා සිටිනවා.මාදම්පේ ඇම්. අසෝක ද සිල්වානෑගම්පහ වෙරුංකුලම ගම්මානය තවමත් රාත්‍රියට අඳුරේ. කළුවර මකා ගන්නේ දරුවන් පාසල් වැඩ කරගන්නේ, රාත්‍රි කෑමට බතක් මාළුවක් පිසගන්නේ කුප්පි ලාම්පුවේ ආලෝකයෙන්. නෑගම්පහ, වෙරුංකුලම ගමේ මීටර් 400 ක් තුළ ස්ථිර නිවාස 12 ක් තියෙනවා. මේ පවුල් 12 තමන්ට විදුලිය ලබා දෙන ලෙස අදාළ බලධාරීන්ගෙන් ඉල්ලා සිටියේ කලකට පෙර. තවමත් මූලික වැඩ කටයුතු අවසන්කර විදුලිය ලබා ගැනීමට ගම්මු බලා සිටිනවා. අදාළ බලධාරීන් ඔබේ අවධානයට යොමු වී ඔවුන්ට විදුලිය ලබා දෙන්න.ගල්නෑව සමූහ බණ්ඩාර මැදලන්දමේ ගමේ අයට පාරේ බැහැලා යන්න බැරි වැස්ස කාලයට විතරක් නොව පායන කාලයටත් පාරේ බැහැලා යන්න බැරි තරමට පාර අබලන් වෙලා. ඇල්පිටිය පොරාවල ජීවත්වන අය මේ පාර නිසා විඳින්නේ හරිම හිරිහැරයක්. වැහි කාලයට පොරාවල මාවත නරා වළකි. මේ පාරේ ත්‍රිරෝද රථයකින් ගමන් කිරීමත් යුද්ධයක් වගෙයි. පොරාවල ගැමියෝ කාලයක පටන් ම මේ ගැන වගකිව යුත්තන්ට කිව්වත් පොරාවල පාර හැදුණේ නැත. මේ පාර නිසා අද පොරාවල ගම්වාසීන්ට යන එන මං නැත. නිසි වේලාවකට පාසල් දරුවන්ට පාසලට යන්නටත්, රෝගීන්ට රෝහලකට යන්නටත් මේ නිසා ඉඩකඩ ලැබෙන්නේ කලාතුරකිනි. ප්‍රාදේශීය සභාව හරහා හෝ මේ පාර ප්‍රතිසංස්කරණය කර දුන්නොත් පින්.ඇල්පිටිය පොරාවල සුමනදාස ත්‍රිමාවිතානදඹුල්ල කුරුණෑගල හන්දියට පැමිණෙන අයට ලියුමක් තැපැල් කරන්න ලියුම් කණුවක් නැති බවයි එම ජනතාව චෝදනා කරන්නේ. ලියුම් කණුවක් නොමැතිකමින් ජනතාව ලියුමක් තැපැල් කරගන්න සැතපුමකට ආසන්න දුරකින් පිහිටි දඹුල්ල ප්‍රධාන තැපැල් හලට හෝ ගම් උදාව උප තැපැල් හලට යන්න සිදු වෙනවා. දුරකථන තාක්ෂණය දියුණු කාලයේ ලියුමක් තැපැල් කරගන්නට මේ තරම් දුර යාමට කනගාටුවටත් කරුණක්. මේ ප්‍රදේශයේ ජනතාව ඉල්ලන්නේ දඹුල්ල කුරුණෑගල හන්දියේ පිහිටි ඔරලෝසු කණුව ආසන්නයෙන් ලියුම් කණුවක් සිටුවා දෙන ලෙසයි. තැපැල් ඇමතිතුමනි මේ කරුණ ඔබේ අවධානයටයි.දඹුල්ල මධ්‍යම අනුරාධ මහින්ද දිසානායකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>06</month>
      <day>24</day>
    </date>
    <link>http://www.silumina.lk/2012/06/24/_art.asp?fn=af12062410</link>
    <topic>ජනපතිගේ කියුබා-බ්‍රසීල සංචාරවලින්</topic>
    <author>ඡායාරූප- සුදත් සිල්වා</author>
    <content>ජගත් පාරිසරික සමුළු වාරය පැවැත්වූ සම්මේලන ශාලාවට ජනාධිපතිතුමා පැමිණි ආකාරය.කියුබානු සංචාරයේ දී ජනාධිපතිතුමා එරට විප්ලවීය නායකයකු වූ ජොසේ මර්ටි ස්මාරකය වෙත ගොස් පුෂ්පෝපහාර දැක්වූ අවස්ථාව.බ්‍රසීලයේ රියෝහි +20 සමුළුවට සහභාගිවීමට ජනාධිපතිතුමා බ්‍රසීල ගුවන් තොටුපළට සැපත්වූ අයුරු.ජනාධිපතිතුමා සහ ශ්‍රී ලංකා දූත පිරිස රියෝ+20 සමුළුවට සහභාගි වෙමින්.කියුබාවේ සිටින ශ්‍රී ලාංකික ශිෂ්‍යයන් ජනාධිපතිතුමා හමුවූ මොහොත.ජනාධිපතිතුමා කියුබා සංචාරයේදී චේ ගුවේරා නිවෙසට ගිය මොහොත, චේ ගුවේරා මහත්මිය ද පවුලේ අය ද විමල් වීරවංශ, අනුර ප්‍රියදර්ශන යාපා, මහාචාර්ය ජී.එල්. පීරිස්, මහින්ද අමරවීර යන අමාත්‍යවරු ද සිටිති.ජනාධිපතිතුමා නේපාල අගමැති බාබුරම් බට්ටාරායි සමඟ සාකච්ඡාවක.මහින්ද රාජපක්ෂ ජනාධිපතිතුමා ඉන්දීය අගමැති ආචාර්ය මන්මෝහන් සිං සමඟ සාකච්ඡා කළ අවස්ථාව. ජනාධිපති ලේකම් ලලිත් වීරතුංග මහතා ද මෙහි සිටී.ඡායාරූප- සුදත් සිල්වාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>06</month>
      <day>24</day>
    </date>
    <link>http://www.silumina.lk/2012/06/24/_art.asp?fn=af12062411</link>
    <topic>ඉසුරු සොයා එතෙර ගොස් සයුරේ නතර වූ මිනිසුන්ගේ කතාව</topic>
    <author>අමල් යශෝමන් ජයසිංහ</author>
    <content>ක්‍රිස්මස් දූපත අසළ ඛේදවාචකයමිනිස් ජාවාරම්කරුවාට ළයක් ඇත්දැයි කල්පනා කිරීම පසුවට තබමු. නොයෙක් විට නොයෙක් අවස්ථාවලදී මිනිස් ජාවාරම්කරුවාගේ සුරපුර මවන බසට මං මුලාවූවෝ අදටත් දුක් අනුභව කරති. මිනිස් ජාවාරම්කරුවා රුපියල් ශතවලට කෑදරව නීති විරෝධී අයුරින් අසරණයන් රට පටවයි. ඇතැම් විට ඔව්හු නීතියට කොටුවෙති. රට රටවල නිරාහාරව බොහෝ අය දුක් විඳිති. සරණාගතයින් පිරිසක් කුඩා දරුවන් ද සමඟ නීති විරෝධී අයුරින් ඕස්ට්‍රේලියාව බලා බෝට්ටුවක ආධාරයෙන් යැවීමට ක්‍රියා කළ අවදානම් සිද්ධියකින් කාගේත් සිත් සතන් සසල වූයේ මේ ඊයේ පෙරේදා ය.එය ආසන්නතම සිද්ධියයි. සරණක් නොමැති කල සරණක් පතා යාත්‍රාවක නැගී අවදානම් සහගත අයුරින් ඕස්ට්‍රේලියාව බලා යමින් සිටි සරණගතයින් 200 ක පමණ පිරිසක් මහමුහුදේ අනතුරකට ලක්වීමේ පුවතින් කියාපෑවේ ඔවුන් කබලෙන් ළිපට වැටීමක් බඳු අවාසනාවන්ත තත්ත්වයකි. මේ වනවිට ඕස්ට්‍රේලියාව හා ඉන්දුනීසියාව දෙරටේ සහන ආරක්ෂණ කණ්ඩායම් එක්වී උඩු යටිකුරුව පෙරැළී ගිය බෝට්ටුවේ ගමන් ගත් පුද්ගලයන්ගේ ජීවිත බේරාගැනීම සඳහා දැවැන්ත සෝදිසි මෙහෙයුමක යෙදී සිටී.ඉකුත් බදාදා රාත්‍රි 11 ට පමණ ඕස්ට්‍රේලියාවේ කිස්මස් දූපත ආසන්නයේ සිදුවූ මෙම අනතුරේ දී ශ්‍රී ලාංකිකයන් කිසිවකු එම යාත්‍රාවේ ගමන් ගනිමින් සිටි බවට පැහැදිලි තොරතුරක් මෙතෙක් ලැබී නැත. එම ආරක්ෂණ නිලධාරින් විසින් මේ වනවිට දියබත්ව දිවිගලවා ගැනීමේ අසරණ උත්සාහයක යෙදෙමින් පසුවූ පුද්ගලයන් 110 දෙනකුගේ පමණ පිරිසකගේ ජීවිත බේරා ගැනීමට හැකිවී ඇත.මේ අතර පුද්ගලයන් 75 ක පමණ පිරිසක් අතුරුදන් වී ඇතැයි පැවසේ. මේ අතර සිටි 13 හැවිරිදි පිරිමි දරුවකු ගේ ජීවිතයක් ද බේරා ගැනීමට හැකිවීම සතුටට හේතුවකි. මෙම සිද්ධියේ දී අතුරුදන් වූවන් සොයා ඉන්දුනීසියාවේ හා ඕස්ට්‍රේලියාවේ නාවික අංශ විසින් දැවැන්ත සෝදිසි මෙහෙයුමක් ක්‍රියාත්මක කොට තිබේ. මුහුදු බත්ව පසු වූවන්ගේ ජීවිත බේරා ගැනීමට හැකි වූයේ ඔවුන් සියලු දෙනාම පාහේ ජීවිත ආරක්ෂණ ඇඳුම් කට්ටල පැලැඳ සිටීමෙන් බව ද සෙසු අය ද එම ඇඳුමින් සැරසී සිටීම හේතුවෙන් ඔවුන්ගේ ජීවිත ද බේරා ගැනීමට හැකිවනු ඇති බවට ඕස්ට්‍රේලියානු නාවික ආරක්ෂණ අධිකාරියෛ් ප්‍රකාශිකා ජෝමීහෑන් මහත්මිය සිය විශ්වාසය පළ කළා ය.ඉන්දුනීසියාවේ සිට නාවික සැතපුම් 38 ක් දකුණින් ද ක්‍රිස්මස් දූපතේ සිට උතුරින් කිලෝ මීටර් 120 ක දුරකින් ද පිහිටි මෙම අනතුර සිදුවූ ස්ථානය අසලින් ගමන් කරමින් තිබූ වෙළෙඳ නෞකාවක් මෙම අනතුර දැක වහා ඉන්දුනිසියානු නාවික හමුදාව දැනුම්වත් කොට තිබේ.මෙම අනතුරට පත්වූවන් සියලු දෙනා ඇෆ්ගනිස්ථානු ජාතිකයන් බවට ඕස්ට්‍රේලියානු විදේශ කටයුතු අමාත්‍යාංශය පවසා තිබේ. මෙම යාත්‍රාවට නුදුරින් 100 දෙනකු පමණ පිරිසක් රැගත් තවත් යාත්‍රාවක් ද කිසියම් යාන්ත්‍රික දෝෂයක් මත රැඳී තිබී ඇති බවට තොරතුරු ලැබී ඇති බව ඉන්දුනීසියාවේ සෙවීම් හා බේරාගැනීම් පිළිබඳ ඒජන්සිය පවසා ඇත.ඉන්දුනීසියානු මුහුදු සීමාවේදී සිදුවී ඇති මෙම අනතුරට ලක්වූවන් පිළිබඳව වාර්තා කළ ඕස්ට්‍රේලියානු නාවික සේවා අධිකාරිය පවසා ඇත්තේ නීති විරෝධී සංක්‍රමණිකයන් රැගෙන යන බෝට්ටු ගමන් අතුරින් සිදුවූ විශාලතම අනතුර මෙය බව ය.මෙම අනතුර සිදුවීමත් සමඟම තමන්ට අනතුරු දැන්වීමේ පණිවුඩයක් වහා ලැබී ඇති බව ද එම අධිකාරිය පවසා තිබේ.මෙහි ශ්‍රී ලාංකික සරණාගතයින් ගමන් ගනිමින් සිටි බවට තොරතුරු ඇතත් මෙතෙක් එය සනාථ වී නොමැති බව ද දැනට සිදුකැරෙමින් පවතින සෝදිසි මෙහෙයුම්වලින් පසු ඒ බව පැහැදිලිව අනාවරණය වනු ඇති බව ද පැවසේ. මේ වනතෙක් එකදු ශ්‍රී ලාංකිකයකු පිළිබඳව කිසිවක් වාර්තා වී නැත.“සාගරය කෙතරම් ලස්සන ද? පියකරු ද? එයට වස¼ඟ නොවන සිතක් නොතිබේ ද? එහෙත් මෙතරම් සිත්කලු මහා සාගරයේ සිදුවන අනපේක්ෂිත දුක්බර සිදුවීම් තුළින් ඒ සාගරයේ ලස්සන ද අමතකව යන බව ඕස්ට්‍රේලියානු අගමැතිනිය ජුලියා ගිලාර්ඩ් මහත්මිය පැවසුවා ය.තමන්ට මේ ශෝකී පුවත සැලවන විට දී තමන් වැදගත් සමුළුවකට සහභාගි වී සිටි බව ද මෙම අහිංසක සරණාගතයන්ට මුහුදේ දී සිදුවූ විපතින් තමන් සංවේගයට පත්ව ඔවුන්ට පිළිසරණ වෙන්නැයි අදාළ අංශවලට නියෝග කළ බව ද පවසා තිබේ.තමන්ට ඕස්ට්‍රේලියාවෙන් මේ සඳහා විශාල සහයෝගයක් ලබාදෙන බව ද තමන් ද මේ සඳහා වෙසෙසින් කටයුතු කරන බව ද පැවසූ ඉන්දුනීසියානු ජනාධිපති ආචාර්ය සුසිලෝ බම්බෑන්ග් යුඩෝයෝ නෝ අප දෙරට ම එක් වී මෙම සරණාගතයින් බේරාගනිමු යැයි ද ප්‍රකාශ කොට තිබේ.මෙම අනතුරට ලක්වුවන් පිළිබඳව සම්පූර්ණ විස්තර වාර්තාවක් තමන්ට මෙතෙක් ලැබී නොමැති බව ද ඕස්ට්‍රේලියානු අගමැතිනිය පවසා තිබේ.ක්‍රිස්මස් දූපතේ වැඩබලන පාලක ස්ටීවන් ක්ලේ පවසා ඇත්තේ පළපුරුදු කණ්ඩායම් මේ වනවිට සෝදිසි මෙහෙයුම් සිදු කරන බවත් තුවාල කරුවනට අවශ්‍ය ප්‍රතිකාර වහා ලබාදීමට කටයුතු කරන බවත් ය.විශේෂයෙන් මෙහි අතුරුදන් වූවන් පිළිබඳව සෙවීමට මහත් වෙහෙසක් ගෙන කටයුතු කරන බවත් ය.මෙම බෝට්ටුව අනතුරකට භාජනය වීමට ආසන්නම හේතුව මෙතෙක් හෙළිවී නොමැති අතර පමණ ඉක්මවා යන පිරිසක් එහි ගමන් කිරීම හේතුවෙන් බෝට්ටුව උඩු යටිකුරුව පෙරැළී ඇති බව දැනට හෙළි වී තිබේ.ඕස්ට්‍රේලියාව හෝ අන් රටකට මිනිස් ජාවාරම්කරුවනට ගොදුරුව ගිය අය ඇතැම් විට නීතියේ රැහැනට කොටුවූහ.ඇතැම් අවස්ථාවලදී මිනිස් ජාවාරම්කරුවනගේ බසට මුලාව නන්නාඳුනනා රටක සිඟමන් යදින්නට ද සිදුවූ අවස්ථා ද අසන්නට ලැබිණි. එසේ ද නැතහොත් අන් රටක ආරක්ෂක අංශවල ගැහැටට බඳුන් වූ අවස්ථා ද එමට ය.කෙසේ නමුදු ඇතැම් මාධ්‍යයන් විසින් පසුගියදා සිදුවූ මෙම බෝට්ටු අනතුරින් මිය ගිය පිරිස අතර ශ්‍රී ලාංකිකයන් බවට හෙළි කළ ද සැබැවින් ම එහි සිට ඇත්තේ ශ්‍රී ලාංකිකයන් කිසිවකු නොව ඇෆ්ගනිස්ථානු පිරිසක් බවට එරට ආරංච් මාර්ග මේ වනවිට අනාවරණය කරගෙන ඇත.අමල් යශෝමන් ජයසිංහදයා ඩී. ෆොන්සේකාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>06</month>
      <day>24</day>
    </date>
    <link>http://www.silumina.lk/2012/06/24/_art.asp?fn=af12062412</link>
    <topic>ඈත ඉඳන් අඬ ගහපන් අම්මේ</topic>
    <author>නීතිඥ අනුර හෑගොඩ</author>
    <content>එංගලන්තයේ ජීවත් වූවත් අපට ද ඉඳහිට හෝ නියම රස භාවයන් පිනවන අත්දැකීමක් ලබන්නට වාසනාව නැත්තේ නොවේ. මා එවන් අපූරු අවස්ථාවකට මුහුණ පෑවේ ගිය සඳුදාය. අත්දැකීම පැණි වළලුය.පැණි වළලු ගැන කතා කරමි. තහනම් වචනය ධම්මිකය. ඒ ඔහු විසින්ම පනවා ඇති තහංචියක් නිසාය. සති කීපයකට පෙර ලංකාවට පැමිණ මා විසින් කලින් ලියන ලද තීරු ලිපි එක්කොට පොතක් දොරට වැඩීමේ කාර්යයේ නියැළෙමින් සිටින මම ඉඩ ලද සෑම විටෙකම ශ්‍රී ලාංකීය සාහිත්‍ය ක්‍ෂේම භූමියේ රස්තියාදු ගසමි. පොත් ප්‍රදර්ශන ද, දොර වැඩීම් ද, රැස්වීම් ද අතනෑර ඒවාට සහභාගි වීමේ උත්සාහයේ යෙදෙමි. ඒ උත්සාහයේ නියම ඵල ඉඳහිට හෝ ලැබෙයි. එහි අපූරුම ඵලය, මෙතෙක් කල් එතෙර මෙතෙර අත්නුදුටු ආකාරයෙන් පොතක් දොරට වැඩීමේ සංදර්ශනය, උලෙළ, සැණකෙළිය පසුගිය සඳුදා කොළඹ බිෂොප් විද්‍යාලයීය ශාලාවේදී විඳ ගත්තෙමි.සුන්දර නිහතමානී ගේ ”මහින්දෙ තමයි ඉස්කෝලෙ” දොරට වැඩීමේදී බොහෝ දෙනකුට ශාලව තුළට එබෙන්ටවත් ඉඩක් ලැබුණේ නැත. සාහිත්‍යධරයන් ද, විද්වතුන් ද, බොහෝ රසිකයන් ද ඉඩක් නොලැබ ගෙවල් බලා යනවා දුටිමු. ගාමිණී සුමනසේකරයන්ගේ “වඳිමි සිදුහත්” දින ද තත්ත්වය එයට ආසන්න විණි. කිසිම සැකයක් නැතිව “පැණි වළලු” වලටද එසේ වන්නට ඉඩ තිබෙන නිසා රැස්වීම පටන් ගන්නේ සවස හතරට වුවත් දෙකහමාර වන විට ශාලාවේ අසුන්ගෙන සිටියෙමු. ඒ වන විටද ශාලාවෙන් අඩක් පමණ ලංකාවේ මෙන්ම ලෝකයේ නන් දෙසින් පැමිණි රසික රසිකාවියන්ගෙන් පිරී ගොස් තිබිණ. වේලාව සවස තුනයි. ශාලාවම පිරී ඉතිරී ගොස් ඇත. මහාචාර්ය සුනිල් ආරියරත්නයන් වේදිකාව මත සිට සංවිධාන කටයුතුවල නිරතව සිටින අයුරු පෙනින. කී සියයක් දෙනා ශාලාව තුළට ඒ ගන්නට නොහැකිව නැවත හැරී ගියේදැයි නොදනිමි.මා ඔහු කලින් දැක තිබුණේ එක් වතාවක් පමණි. ඒ “මහින්දෙ තමයි ඉස්කෝලෙ” දොරට වැඩියදා රැස්වීමේදීය. මහින්දෙට විරුද්ධව කරුණු කියන්නට පෙළ ගැසුණු විද්වතුන් සය දෙනාගෙන් “මහින්දෙ නොවෙයි ඉස්කෝලෙ” යන්න තර්කානුකූලව, ඉතා මන බැඳගන්න සුළු විලාශයකින් ඉදිරිපත්කොට ඔප්පු කළේ ඔහුය. ඔහු ළඟට සිටියේ සමන් අතාවුදහෙට්ටිය. කලික් කිවූ ඔහුගේ සිත් ගන්නා සුලු ඉදිරිපත් කිරීම කීප දිනක් ආවර්ජනය කරමින් සිටි මට ඔහුගේ ශිෂ්‍ය ශිෂ්‍යවන් කොතරම් වාසනාවන්තයන්දැයි සිතුනි.විසීම ලන්ඩනයේ නිසා බොහෝ විට මා සිංහල පුවත්පත් කියැවූයේ අන්තර්ජාලයෙනි. දිනක් මහාචාර්ය ජේ.බී. දිසානායකයන්ගේ නිවෙසේ සතුටු සාමීචියේ යෙදී සිටියදී තරුණ කොල්ලෙකුගේ රූපයක් කවරයට තිබූ පොතක් ඔහු මා අතට දිනි. මහ්! එය අපේ ධම්මික යන නම තහනම් වචනයක් කළ ගංගානාත් දිසානායකයන්ගේය. එය උඩින් පල්ලෙන් කියවමින් සිටියෙමි. ක්‍ෂණයකින්ම එය මා සිත් බැඳගත්තේ එහි තිබූ නැවුම් රිද්මයත්, මුතු ඇමුණුවාසේ ඉතා පරිස්සමින් එක එක වචනය ඈඳමින් ලියා තිබුණු ශෛලියත්ය. එක වාක්‍යයක් එක පාරක් කියවා සෑහීමකට පත්වන්නට මට හැකියාවක් තිබුණේ නැත. මට මහාචාර්ය සරච්චන්ද්‍රයන්ගේ කීමක් සිහියට නැඟුනි. ඒ කියවීමේ නියම රසයට “තලු මරමින් කිය විය යුතුය” යන්නය.මගේ අතින් පොත උදුරා ගත් ජේ.බී. සර් “දහ අටවැනිදා මේ පොත දොරට වඩිනවා. මමත් කතාවක් කරනවා. එන්න.” යැයි පැවසීය. මෙය නම් අපූරු අවස්ථාවකි. අර “මහින්දෙ නෙමෙයි ඉස්කෝලෙ” යනුවෙන් සනාථ කළ පුද්ගලයාගේ තීරු ලිපි දොරට වැඩීමක් කියවනවා යැයිද, කියවා ඇතැයි යනුවෙන් මා ගැන අධි තක්සේරුවකින් සිටි මා කියවා නැත්තේ “තීරු ලිපි අත්පොත” නොවේද? උදුරා ගන්නාතුරු කියවමින් සිටිනා දෙයක් නොවේදැයි මම අසරණ වීමි.කුඩා කල සමහර හින්දි චිත්‍රපට නරඹන විට දෑස කඳුලින් තෙමීගිය සැටි මතක් වේ. එදා මෙදාතුර සමීපතමයින්ගේ අභාවයන්හිදී හැර මා හැඬූයේ ඒමි වයින්හවුස් නැමැති බ්‍රිතාන්‍ය ගායිකාවගේ හදිසි මරණය ගැන පුවත අසාය. වයස විසි හතේදී මිය ගිය ඈ ගැයූ ගීත බොහොමයක් මගේ හදවතට බොහෝ සේ සමීප වූ ඒවා විය.පැණි වළලු රස විඳිමින් සිටි මම නැවත හඬන්නට පටන් ගත්තෙමි. අම්මා ගැන ලියැවුණු පැණි වළල්ල තවමත් මට වද දෙයි. එය මගේ ඇහැට ඇඟිල්ලෙන් අනී. හදවත මිරිකා දමයි. කඳුළු පිස දමමි. ඒකෙන් වැඩක් නැත. උල්පත ඇත්තේ හදවතේ හෙයින් ඒ කඳුළු උල්පත උතුරා යන තාක් ඇහේ කඳුළු නවතින්නේ නැත. මගේ හදවතේ උල්පත උතුරා යයි.”මං ආපහු අම්මා ඉන්න පෙට්ටි ඇඳ ළඟට ගියා. ඒ පෙට්ටි ඇඳ උස්සාගෙන හිටිය රිදී පාට කණු හතර මටත් වඩා උසයි. මං අම්මගෙ ඔළුව පැත්තට වෙන්න තිබුණු එක කණුවක් බදාගෙන වම් කකුල ඉස්සරහටත් පස්සටත් පද්ද පද්දා උඩ බල බලා ඔහේ හිටියා.” අම්මාගේ මිනී පෙට්ටිය යට කකුල පද්දන ගංගානාත් පොඩි එකා අඬන්නේ නැත. අඬන්නේ අපය. මට මගේ අම්මාගේ නිඹුල් අක්කාගේ මරණය පිළිබඳ කරුණු මතක්වේ. සාලයේ තිබූ ඇගේ මිනිය වෙතට දුව ආ සය හැවිරිදි පුතා “අම්මෙ අන්න ළමයි ඇවිල්ල මිදුලෙ වැලි ගොඩ අදිනව“ යැයි පැවසූ කතාවත් ඔහුගේ කුඩා සොහොයුරා මගේ මවගෙන් කිරි බිව් ආකාරය ගැනත් පසු කලෙකදී ඇසූ අප කම්පා වූයෙමු.ගංගානාත්ගේ “අනාථ දරුවෝ” තීරුවේ මා අතරමං විණි. මගේ සිත ලන්ඩනයේ මහා සුපිරි වෙළෙඳ සල් සංකීර්ණයක් වෙත ඔසවා අත හරින ලදී. මට ද සිටින්නේ දියණියන් දෙදෙනකි. මෙය ඔවුන් හා මා එහි ගත කළ අන්දම නැවත ලියූවාක් වැනිය. මට කෑ ගසා හඬන්නට සිතිණ.වසරකට දෙතුන් වරක් ලංකාවට පැමිණෙන ඔවුන් මෙහි අනාථ නිවාසයන්හී වෙසෙන දරුවන්ගේ දුක සැප බෙදා ගනිමින් සිටිති. එහෙත් මා තනිව එවැනි කටයුත්තක මේ වන තෙක් යෙදී නැත. “අනාථ දරුවෝ” තීරුවේ සඳහන් වූ කොට්ටාවේ ළමා නිවාසයේ දුරකථන අංකය පසෙක සටහන් කර ගතිමි.”අම්මා” තීරුවේ, හම්බවෙච්ච ගමන් ඉස්පිරිතාලෙන් ගෙනාපු මල්ලීව, තාත්තා එයාගෙ පටාචාරා චිත්‍රපටයට සහායට ගත් ආකාරය කියැවෙන කොට අම්මගෙ ආදරේ ඉතිරිලා කඳුළු කිරිවලට මිශ්‍රවෙන හැටි පෙනෙනව. පටාචාරා චරිතය කිරි කැටි මල්ලීව ඔසවාගෙන ඉන්නව.”ඊතල වගේ වතුර පහරවල් බෙරිහන් දෙන මල්ලිට උතුරන්න වදිනව. වැස්ස සැර කමට මුකුත් පේන්නේ නෑ. මම අම්මා දිහා බැලුවා. එයා ඇස් තද කරල පියාගෙන හිටියා. කඳුළු මූන දිගේ ගලාගෙන ඇවිත් පපුවට වැටුණා. කිරි සුදු පාට හැට්ටෙ පෙඟිලා උතුරනවා. “මට අම්මෙ අම්මේ” කියලා එයාව හොලවල බැරිම තැන එයාගෙ පපුවට මූණ ඔබා ගත්තා. කිරි සුවඳ මැද ඔක්කොම කරුවල වෙලා ගියා.”මහමේරු පර්වතය පෑනකට ගෙන, සප්ත මහ සාගරය තීන්තලට හරවා ලියන්න උත්සහ කළත් මවගේ ගුණ ලියා නිම කරන්නට බැරියැයි මා අසා ඇත්තෙමි. කිරි සුවඳින් පිරි ආහාර ගබඩාව අම්මා නොවේද?”අනුන් දීපු බත් බඩ නොපිරෙයි අම්මේඈත ඉඳන් මට අඬ ගහපන් අම්මේ”යැයි ජන කවියා හඬා වැටුණේ ඒ නිසාවෙන් නොවේ ද?නීතිඥ අනුර හෑගොඩකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>06</month>
      <day>24</day>
    </date>
    <link>http://www.silumina.lk/2012/06/24/_art.asp?fn=af12062414</link>
    <topic>උත්තමාවියක්</topic>
    <author>රූපාන්ති බුලත්සිංහල</author>
    <content>හොරකම මැරකම රජ කරන මෙවැනි කාලයක ඇගේ ක්‍රියාව කෙතරම් අවංක ද? ඒ අවංකකම ගැන අපට හිතාගන්නවත් බැරි තරම්. මෙවැනි අය තමයි අද අපේ රටට අවශ්‍යය. අවංක මිනිස්සු අද ටික දෙනයි ඉන්නෙ. ඒක අපට දැනෙන අඩුවක්. තම තමන්ම අවංක වෙන්න හිතාගත්තොත් මේකෙ කිසිම අඩුවක් වෙන්නෙ නැහැ.අවංක වුණ විශ්‍රාමික ගුරුතුමියක් ගැන අපිට ආරංචි වුණේ අම්පාරෙන්. ඇය තමන්ගේ ගෙපළ කපන කොට හම්බු වුණේ හිතාගන්න බැරි දෙයක්. රන් බුදු පිළිම හයක්. ඒක දැක්කහම හිත භක්තියෙන් පිරී ගියා. ඇය එය ගෞරවයෙන් අතට ගත්තා. බුදු පිළිමවල බෙල්ල කඩලා ඔළුව කඩලා නිදාන හොයන මිනිස්සු අද ඉන්නේ. ඈට ලැබුණු බුදු පිළිම හයම රන්. ඒත් ඇගේ හිතේ වංචාවක්, වැරැදි හැඟීමක් ඇතිවුණේ නැහැ.මේ බුදු පිළිම හයම පුරාවිද්‍යා දෙපාර්තමේන්තුවට බාර දුන්නා. රන් හොරු නිදන් හොරුගෙන් ගහන මේ දේශයේ ඇගේ ක්‍රියාව වෙනුවෙන් පුංචි වචන කීපයක් ගළපන්න මට හිතුණා. තණ්හා ආශා පොදි බඳින මිනිසුන් අතර තවමත් ඇය වගේ මිනිසුන් ඉන්නවා. කළුනික හොයනවා වගේ දුර්ලභ වුණත් එහෙම අය අප අතරම ඉන්නවා කියල අහන්න ලැබීමත් වාසනාවක්.කතාවේ විදිහට මේ ගුරුවරයා උගන්වලා තියෙන්නෙ අමුතු විදිහෙ නැටුමක්. මේ නැටුම නිසා දැරියට වුණේ කරදරයක්. ආරංචි විදිහට ඒකට කිවුවේ අනඟ නැටුමක් කියලා. කොහොම වුණත් මේක මේ අමුතු විදිහෙ නැටුමක් කියලා ඔබට හිතෙන්නැති. කොහොමින් හරි ගුරුවරයාට සිර දඬුවම් නියම වුණා.අපේ අයට නැටුම් නම් වෙන මුකුත් ඕනෙ නැහැ. නටන කොට තමයි ඒකෙ රඟේ දැනෙන්නෙ. අම්මලා තාත්තලා සොයන්නෙ බලන්නෙ නැතුව තම දරුවන් නැටුම් පන්තිවලට දානවට මේක හොඳ පාඩමක්. නටන්න බැරි කෙනාට පොළව ඇදයි කියලාත් කතාවක් තියෙනවානෙ. නටන්න උගන්න බැරිනම් නිකං ඉන්න ඕනෙ. වෙන වෙන නැටුම් නටන්න පටන්ගන්නෙ නැතුව. නටාගෙන නටාගෙන යනකොට මේ මොකවත් මතකෙ නෑ ආයිබෝවන්ඩ. ඒත් ඉතින් නටල නටල හති වැටුණහම තමයි බොහෝ දේවල් අවබෝධ වෙන්නෙ. එහෙත් ගිය නුවණ ඇතුන් ලවා වත් අද්දන්න බැහැනෙ. මේව අම්මල තාත්තලගෙ වැරැදි. අම්මලා තාත්තලා හොයලා බලලා දරුවන් පන්තියකට දැම්මා නම් මේ මුකුත් වෙන්නෙ නෑ.කිව්ව නහන ගුරු උඩිං ගියත් එකයි බිමින් ගියත් එකයි. අම්මලා තාත්තලා දරුවන් ගැන මීට වඩා සෝදිසිමත් වුණොත් හොඳයි. නැත්නම් වෙන්නෙ මහා විනාශයක්. මේ නිසා දරුවා පන්ති දාන්න ඉස්සෙල්ලා පන්තිය තියෙන්නෙ කෙහෙද? කවුද උගන්වන්නෙ? මොන වගෙ ළමයින් ද එන්නෙ කියල වංහුං ටිකක් හොයලා බැලුවොත් හොඳයි.ඉස්සර නම් අපි දැක්කෙ ළමා පොර. මේක මේ ගුරු පොරයක්. ළමයින්ට ඉවසීම කියලා දෙන ගුරුවරුන්ගේ තරම බලාගන්න පුළුවන් මොකක් හරි සිද්ධියක් සිද්ධ වුණහම.මේ සිද්ධිය වුණේ ගාල්ල ප්‍රදේශයේ. ගුරුවරයෙක් සමඟ ගුරුවරියක් සමඟ ඇතිවුණ කතාබහක් දුරදිග ගිහිල්ලා. අන්තිමේදී ගුරුවරයාට ඉවසාගෙන ඉන්න බැරිවුණා ගුරුවරියන් තිදෙනාටම ගැහුවා.ළමයින්ට වුණෙ බලාගෙන ඉන්න. පුංචි දේකට ඉවසා ගන්න බැරි මේ ගුරු පොරය නිසා ළමයි බයෙන් භිරාන්ත වුණා.වෙනදාට දරුවන්ට උගන්වන මේ අයට එදා ළමයින්ට හොඳ නරක කියලා දෙන්න වුණා ද මන්දන්නෑ අයිබොවන්ඩ... ඒත් ඉතින් ඒක එහෙම වුණා කියලා වරදක් නෑ. මේවා ඉතින් කවදා වුණ දේවල් ද.ඕකනෙ කියන්නෙ අබුදස්ස කාලෙට ලබුත් තිත්තයි කියලා. ඒක නිසා මේවා මේ හොඳ කල්පනාවෙන් තේරුම් බේරුම් කරගන්න ඕනෙ දේවල්.රූපාන්ති බුලත්සිංහලකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>06</month>
      <day>24</day>
    </date>
    <link>http://www.silumina.lk/2012/06/24/_art.asp?fn=af12062413</link>
    <topic>ජවිපෙ මැරයෝ මහ රෑ ගෙය වට කරති</topic>
    <author>දයා ඩී. ෆොන්සේකා</author>
    <content>ගස් සෙවණේ විප්ලවයඅනගාරික ධර්මසේකර 15අම්මාගේ වචනය ධර්මසේකරගේ සිතට රතු එළියක් විය. එහෙත් ඔහු අමුත්තක් නොපෙන්වා කුප්පි ලාම්පුව අතට ගත්තේය. අනතුරුව තුවාය ද කරේ දමාගෙන ඉස්සරහ මිදුල දෙසින් වූ ජනේලය ඇර කුප්පි ලාම්පුව අල්ලා අවට බැලීය. ඒ දිනවල ධර්මසේකරලාගේ ගෙදරට විදුලිය තිබුණේ නැත. පාරේ ලයිට් කණුවල එළිය ද යාන්තම් මිදුල දෙසට වැටී තිබිණ. ඒ එළියෙන් ඔහු මිදුලේ තුවක්කු ද රැගෙන කීපදෙනකු සිටින අයුරු දුටුවේය.ඒ ජනේලය වසා දැමු ඔහු ඊළඟට සාලය දෙසින් වූ ජනේල දෙක ද ඇරියේය. ඒ පැත්තේ ද කීප දෙනකු සිටිනු ඔහු දුටුවේය. ඔවුන් අත තුවක්කු තිබුණේදැයි ඔහුට මතක නැත. ඔහු බියක් හෝ අමුත්තක් නොපෙන්වා ජනේල දෙක වසා දැමීය. තත්ත්වය නරක අතට හැරි ඇති බව ඔහුට අවබෝධ විය.තත්ත්වය හොඳ වුවත් නරක වුවත් ඊට මුහුණ දිය යුතුය. ඔහු කුප්පි ලාම්පුව ද රැගෙන ගොස් ඉදිරිපස දොර ඇර කුප්පි ලාම්පුව දොරකඩ බිම තබා හාත්පස බැලීය. මිදුලේ සිටින කීපදෙනා අතරින් අයකු ඔහුගේ මූණට විදුලි පන්දම් එළියක් ඇල්ලීය. එය ඉතා සැර එළියකි. අලුත බැටරි දැමු එකක් විය යුතුය.“කවුද ඕයි ටොච් අල්ලන්නෙ” ධර්මසේකර ඇසුවේ මරණය ඉදිරිපිට තිබියදීමය. ඔහුට මරණ බියක සේයාවක්වත් නැත. ඔහුගේ අරමුණ වූයේ ප්‍රහාරයක් ආවොත් පය පාමුල දැල්වෙන කුප්පි ලාම්පුව ඔවුන් දෙසට පයින් ගසා වීසිකොට හැකිනම් පලා යාමය.එතකොටම විදුලි එළිය ඔහුගේ පපුවට එල්ලවිණ. එහෙත් තමා වෙත ගිනි අවියක් එල්ල වී නැති බව ඔහු පසක් කර ගත්තේ විදුලි පන්දම දැල්වූ පුද්ගලයා අත වූ තුවක්කුව බිමට හරවා ගෙන තිබු නිසාය.“අපි ප්‍රශ්නයට බහිමු හෙට තමා ඡන්දෙ දාන්න යනව ද?”විදුලි පන්දම් දල්වාගෙන සිටි පුද්ගලයා ඇසුවේ මදක් සැරෙනි.“ඔව්. මං තමයි මුලින්ම ඡන්දෙ දෙන්නෙ”“හැබැයි එහෙනම් ගිය පයින් එන්න වෙන්නෙ නැහැ”“කොහොම වුණත් මං හෙට උදේ ඡන්දෙ දෙනවා. මං හැමෝටම කියලත්නෙ තියෙන්නෙ”“හරි සහෝදරයා කමක් නැහැ. අපි තීන්දුවක් අරගෙන තියෙන්නෙ. ඒත් හෙට උදේ වෙනකං කල් දෙනවා. මේ නීති විරෝධි ප්‍රජාතන්ත්‍ර විරෝධි ඡන්දෙ නවත්තන්න ඕන. ඉන්දියානු හමුදාව යවන්න ඕන.”“මැතිනිය ආවොත් ඔය සේරම දේ ඉෂ්ට වේවි. අපිටත් ඕන මේ යූඇන්පිය පරාද කරන්නයි.” ධර්මසේකර කීය.“ඔය දේශපාලන වාදවලින් දැන් වැඩක් නැහැ. අපි උදේ වෙනකං කල් දෙනව කල්පනා කරල තීරණයක් ගන්න වෙයි සහෝදරයා හරි ද?”ජේවීපි සහෝදරයා තදින්ම කියා සිටියේය.“මං තීරණය අරගෙන ඉවරයි හෙට උදේ ඡන්දෙ දාන එක ස්ථිරයි”එවිටම ජනතා විමුක්ති පෙරමුණේ සාමාජිකයෝ සියලු දෙනාම එතැනට එකතු වූහ.“හරි උදේට බලමු”ඔවුන් සියලු දෙනාම ගේට්ටුවෙන් පිටවනු කුප්පි ලාම්පු එළියෙන් ධර්මසේකර දුටුවේය. කීප දෙනකු අත තුවක්කු තිබුණු අතර තවත් සමහරුන් අත කඩු තිබිණ.ඔවුන් විසිහතර දෙනකු සිටි බව ඔහු ගැන්නේය. තවත් අය ගෙයි පිටුපසින් ගියාදැයි නොදනී.බේරුවල මාලේවන ඤාණිස්සර විද්‍යාලයේ ඡන්ද මධ්‍යස්ථානයේ ශ්‍රී ලංකා නිදහස් පක්ෂ නියෝජිතයා ධර්මසේකරගේ මල්ලීය. රාත්‍රියේම ඡන්ද ලැයිස්තුවත් සමඟ මල්ලි ඤාණිස්සර විදුහල අසල හිතවතකුගේ ගෙදරට පිටත් කර හැරීමට ධර්මසේකර කටයුතු යෙදීය.ඔහු ද රාත්‍රියේම ගෙදරින් පිටවී හිතවතකුගේ ගෙදරට ගියේය.එදා රාත්‍රිය ඔහුට ගෙවුණේ නින්දත් නොනින්දත් අතෙර්ය. පසුව දා උදෑසනම මිතුරෙකුගේ බයිසිකලයක් ඉල්ලා ගත් ධර්මසේකර එය වේගයෙන් පැදගෙන ඡන්ද මධ්‍යස්ථානය අසලට ගියේය. ඒ වන විටත් පොලීසිය හා නාවික හමුදාව ආරක්ෂාව සඳහා ඒ අවට යොදවා තිබිණ.කලින් දා රාත්‍රියේ ඡන්ද මධ්‍යස්ථානයට බෝම්බයක් දමා ගැසීම ආරක්ෂාව තර කිරීමට එක් හේතුවක් විය.උදෑසන හත පසු වූවා විතරය. ඡන්දය පටන්ගන්නේ අටටය. ඔහු බයිසිකලය වැටට හේත්තු කර එතැන රැඳී සිටියේය. ඈතින් ජනතා විමුක්ති පෙරමුණේ යැයි සිතිය හැකි කොලු ගැටවුන් කීප දෙනකු සිටිනු ඔහු දුටුවේය.එවිටම නාවික භටයෙක් ඔහු ළඟට ආවේය.‘අයිසේ ඡන්දෙ දාන්න තව වෙලා තියෙනව.අර ඈතට ගිහින් ඉන්නව‘ ඒ නාවික භටයාගේ අණය. ඒ අණ පිළි නොපැද සිටීමට ද නොහැකිය. එහෙත් ආයෙත් පාරට යාම ඊටත් වඩා අනතුරුදායකය.ආයෙත් ඡන්දය දැමීමට පණපිටින් එන්නට හැකිවේදැයි සැකය.“ඇයි මට මෙතන ඉන්න බැරිද. මං ධර්මසේකර”ඔහු නාවික භටයාත් සමඟ වාදයකට පැටළුණේය.එවිටම ඔහු දන්නා හඳුනන බේරුවල පොලීසියේ සාජන්වරයකු ඒ දෙසට දුව එනු පෙනිණ.“මොකද ධර්මසේකර මහත්තයා ප්‍රශ්නෙ”“මං ඡන්දෙ දාන්නයි ආවේ මෙයා මට යන්න කියනව. දන්නව නේද ප්‍රශ්නෙ ගියොත් මොකද වෙන්නෙ කියල”ධර්මසේකර කීය. ඔහුට මරණ තර්ජන ඇති බව පොලීසිය ද දනී.“කමක් නෑ ධර්මසේකර මහත්තයා ඔහොම ඉන්න වෙලාව ආවම පෝලිමට යන්න”ධර්මසේකර වැට ළඟට වී අවට බලමින් උදෑසන 8 වනතුරු කල් මැරීය. ඡන්ද මධ්‍යස්ථානයට මඳක් ඈතින් 200 ක පමණ පිරිසක් රැස්ව සිටිනු දක්නට ලැබිණ. ඔවුන් ගෙන් වැඩි දෙනා ශ්‍රී ලංකා නිදහස් පාක්ෂිකයෝය. එක්සත් ජාතික පක්ෂයේ අය ද ඡන්දය දමන්නට බලා සිටියහ.හරියට අටට ඡන්ද මධ්‍යස්ථානය විවෘත විය. ධර්මසේකර මුලින්ම ඡන්දය දැම්මේය. වීරසිංහ නම් හිතවතකු දෙවැනියට ද බේරුවලට නිදහස් පක්ෂයෙන් ඡන්දය ඉල්ලීමට සිටි ධර්මරත්න සහෝදරයා තුන්වැනියට ද ඡන්දය ප්‍රකාශ කළ පසු ඈතින් සිටි සියලු දෙනාම ඡන්ද පෝලිමට ආවෝය.ජේවිපිය පළමුවෙන්ම ඡන්දය දැමු පුද්ගලයා මරණ බව කියා සිටි හෙයින් මුලින්ම ඡන්දය දැමීමට කවුරුත් බිය වූහ.ඡන්දය දැමු පසු සුළැඟිල්ලේ තීන්ත ගෑමට එහි සිටි කාන්තාව සූදානම් වූවාය.“නෝනා මගේ දබරැඟිල්ල පුරාම ඔය තීන්ත ටික ගාන්න බැරි ද” ධර්මසේකර ඇසීය.“එහෙම බෑනෙ” ඇගේ පිළිතුර විය. ඡන්ද මධ්‍යස්ථානාධිපති එතැනට ආවේය.“ඇයි?” ධර්මසේකර තම අවශ්‍යතාව කීය.“මට ඕන මං ඡන්දය දාපු බව හැමෝටම පෙන්නන්න ඒකයි”“කමක් නෑ මෙයාගෙ දබරැඟිල්ලෙ ගාන්න”ධර්මසේකරගේ දබරැඟිල්ලෙන් අඩක තීන්ත ගෑවිණ. ඔහු ඇඟිල්ල පෙන්නමින් ඡන්ද මධ්‍යස්ථානයෙන් එළියට ආවේය.විනාඩි 10 ක් විතර දබරැඟිල්ල පෙන්වමින් එහි සිටි ඔහු ළඟට යට කී නාවික භටයා යළිත් ආවේය.“අයිසෙ ඡන්දෙ දැම්මනං යනවකො මෙතන පව් නොදි”එතැනින් පාරට ආ ධර්මසේකර තමා ගෙනා බයිසිකලය තවත් අයෙකු අත අයිතිකරුට යවා එතැනින් බස් රථයක නැග අලුත්ගම දෙසට පිටත් විය. හැම බස් රියකම හමුදාවෙන් දෙදෙනෙක් බැගින් සිටියහ.අලුත්ගම සංඝමිත්තා විදුහල අසල බසය නැවැත්වීය.“මං මැතිනිට ඡන්දෙ දැම්ම. ඡන්දෙ දාන්න යන්න බය නැතුව.”ඔහු එතැන සිටි කීප දෙනාට බසයෙන් හිස එළියට දමා ඇඟිල්ල ද පෙන්වා කීය.අලුත්ගමට ගිය ඔහු කළුතර යන බස් රථයකට ගොඩ වී කළුතරට ගියේය.බෙහෝ ඡන්ද මධ්‍යස්ථානවල ඡන්දය හොඳින් කෙරීගෙන යයි.කළුතරින් ඔහු කෙළින්ම කොළඹ හිතවතකුගේ ගෙදරට ගියේය.ජනාධිපති පේ‍්‍රමදාස මහතා දිනා මැතිනිය ලක්ෂ දෙකකින් පැරදෙන අයුරු ඔහු අසාගෙන සිටියේ සිත් වේදනාවෙනි.“මැතිනිය පැරදෙන්න ප්‍රධාන හේතුව ජනතා විමුක්ති පෙරමුණයි.” ඔහු කීය.“මැතිනිය පැරදිලා පේ‍්‍රමදාස බලයට ආවට ජනතා විමුක්ති පෙරමුණට තම අරමුණු ඉටුකර ගැනීමට බැරිවුණා.”ඡන්දය අවසන්ව ඔහු ගමට යන විට ගම සන්සුන්ය. එහෙත් ජනතා විමුක්ති පෙරමුණේ අය යටින් ක්‍රියාත්මක ව සිටියෝය.එදා ධර්මසේකර සමඟ තුන්වෙනියාට ඡන්දය ප්‍රකාශ කළ ධර්මරත්න සහෝදරයා ජනතා විමුක්ති පෙරමුණ විසින් වෙඩි තබා ඝාතනය කරනු ලැබුවේ ඡන්දයෙන් තුන් මසක් ගිය තැනය. ධර්මරත්න යනු බේරුවල ආසනයට මහා මැතිවරණය සඳහා ඉදිරිපත් වීමට සිටි අපේක්ෂකයාය. මහින්ද ධර්මරත්න සහෝදරයා වෙඩි තබා ඝාතනය කළා පමණක් නොව ඔහුගේ මළසිරුර දණින් ඉහළට ඔසවා ගෙන යා නොහැකි ලෙස ද අවමඟුල වැඩි ගෞරවයක් නොමැතිව කරන ලෙස ද ජනතා විමුක්ති පෙරමුණේ කැලෑ නීතිය පනවා තිබිණි.එම නිසාම ඉතා ඉහළින් මේ අවමඟුල් උත්සවය පැවැත්වීමට ධර්මසේකර කල්පනා කළේය.ඒ අනුව ඔහු පිරිස් සංවිධානය කොට අවමඟුල් උත්සවය පැවැත්වීය. එයට ශ්‍රී ලංකා නිදහස් පක්ෂයෙන් ෆවුසි ඇමැතිතුමා හා තිලක් කරුණාරත්න ආදි පිරිසක් ද සහභාගි වූහ. මළගෙදර පාංශුකූලය දුන් හිමිවරු ද අනුශාසනා කළේ මෙය ඝාතනයක් ලෙස හුවා දැක්වීමට මැලි වූහ. ධර්මසේකරට මෙය හිත් වේදනාවක් විය.මයික්‍රෆෝනය අතට ගත් ධර්මසේකර මෙය බලයට පත්වී ඇති රජයේ හෝ බලයට එන්නට සිහින දකින්නන්ගේ අමානුෂික ඝාතනයක් බව කීයේ එකල සමහර ඝාතන ජවිපෙ ගිණුමට බැර කරමින් එවක රජය විසින් ද සිදුකළ බව ප්‍රසිද්ධ රහසක් හෙයිනි.“මාව මරන්න ජනතා විමුක්ති පෙරමුණ තීන්දු කළේ මේ කතාවෙන් පසුය. ඔවුන් මට ලියුම් එව්වා. මාව ඝාතනය කිරීමට ඔවුන් තීන්දු කළ බව කියමින්.මා මේ ඝාතනවලට ජවිපෙ සම්බන්ධ බව කීය. ඉරිදා දිවයිනට හා ‘කාලය’ සඟරාවට දීර්ඝ ලිපියක් ලීවා. කාලය සඟරාව මා ඇතුළු කීප දෙනකු විසින් ප්‍රසිද්ධ කළ සඟරාවක්. ඊට තිලක් කරුණාරත්න, ධර්මදාස වන්නිආරච්චි වගේ කීප දෙනෙකු මුදල් යොදවා තිබුණා. ඒ කාලයේ එය පිටපත් දහදාහක් විතර විකිණුනා.පේරාදෙණිය විශ්ව විද්‍යාලයේ දයා පතිරණ ඝාතනය වූයේත් මේ කාලයේ.මට ජවිපෙ අවසාන රතු නිවේදනය නිකුත් කොට තිබුණා.ලබන සතියේ ජවිපෙ ධර්මසේකර පසුපස පන්නයිදයා ඩී. ෆොන්සේකාඡායාරූපය - විමල් කරුණාතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>06</month>
      <day>24</day>
    </date>
    <link>http://www.silumina.lk/2012/06/24/_art.asp?fn=af12062416</link>
    <topic>ගොවිතැනට ජීවය දෙන කෘෂි පර්යේෂණ පියස</topic>
    <author>රූපාන්ති බුලත්සිංහල</author>
    <content>අධ්‍යක්ෂක නීතිඥලලිත් කාන්ත ජයසේකරපර්යේෂණාගාරවල සිදුවෙන පරීක්ෂණ ගමට ගෙන යාමේ පසු බෑමක් තිබුණි. ක්‍රමවේදයේ නොගැළපෙන කම් නිසා හැමදාම එකම තැන පල්වූ කෘෂිකර්මයක් අපට උරුම විය. ඒ එදා ය. එහෙත් අද තත්ත්වය ඊට වඩා වෙනස් ය. කෘෂිකාර්මික සොයා ගැනීම්වල දත්ත ක්ෂේත්‍රයට මුදා හැරේ. විවිධ ආයතන මේ සඳහා සහයෝගය ලබා දුන්න ද හෙක්ටර් කොබ්බෑකඩුව ගොවි කටයුතු පර්යේෂණ හා පුහුණු කිරීමේ ආයතනය මෙහිලා ප්‍රධාන වේ. කෘෂිකාර්මික ක්ෂේත්‍රයේ පවතින විවිධ ගැටලුවලට විසඳුම් සොයා දෙමින් කෘෂිකාර්මික ක්ෂේත්‍රයේ උන්නතිය සඳහා සුවිශේෂ මෙහෙයක් කරන හෙක්ටර් කොබ්බෑකඩුව ගොවි කටයුතු පර්යේෂණ හා පුහුණු කිරීම් ආයතනය වෙත පසුගියදා අප පිය නැඟුවේ එහි අධ්‍යක්ෂක නීතිඥ ලලිත් කාන්ත ජයසේකර මහතා ගේ අදහස් දැන ගැනීමටයි.“නියම කාල පරිච්ඡේදයට වැඩ කිරීම අත්‍යවශ්‍යයි. අවුරුද්දකින් ප්‍රතිඵල ගන්න ඕනෙ නම් අවුරුදු දෙකක් වැඩ කරලා හරියන්නෙ නැහැ. ඒ නියමිත කාලයට වැඩ ඉවර කරන්න ඕනෙ. අපේ රටේ බොහෝ දෙනාට නියමිත කාලයට වැඩය ඉවර කරන්න බැරිවෙනවා. ඒක තමයි තියෙන ප්‍රශ්නෙ. එතකොට අවශ්‍ය ප්‍රතිඵලය ලබාගන්න බැරිවෙනවා. මේ රට ආශ්චර්යය රටක් කරන එක තමයි ජනාධිපතිතුමාගේ සංකල්පය. ඒකපුද්ගල ආදායම දෙගුණයක් කිරීම තවත් ඉලක්කයක්. හැබැයි අපි මේ සඳහා දෙගුණයක් වැඩ කරන්න ඕනෙ. අපි දැනුම එක් රැස්කර මේ සඳහා දායක වෙනව. ක්ෂේත්‍රයේ පළපුරුද්දක් තියෙන සුදුස්සාට සුදුසු තැන ලබාදෙන්න ඕනෙ. නැත්නම් කවදාවත් ඉදිරියට යන්න ලැබෙන්නෙ නැහැ. දක්ෂ පළපුරුදු අය අපි අදාළ ක්ෂේත්‍රවලට යොදවලා තියෙනව. ඒ අය තමන්ගේ දැනුම භාවිත කරලා උපරිම වැඩ කරනවා. දක්ෂ පුද්ගලයන් තමයි අපි ගම්වලට මුදා හරින්නෙ. ඒ අය උපරිම වශයෙන් වැඩ කරනවා. කථා කර කර ඉඳලා වැඩක් නැහැ. අවශ්‍ය වන්නේ සැලැසුම් සම්පාදනයයි. මෙවර අපි අනුරාධපුර ප්‍රදේශයේ කෝණ කුඹුක්වැව තෝරාගත්තා. ජනතාවගේ ජන සහභාගිත්වයෙන් මේ ගම්මානය සංවර්ධනය වෙන්න කටයුතු කළා. අපි මේ ගම්මානය තෝරාගන්න කොට තිබුණේ ඉතාමත් නොදියුණු තත්ත්වයේ. ඒත් අද අපේ නිලධාරීන් ගේ උපදෙස් පරිදි ඒ නම දියුණු වෙලා. හැමෝම කුමක් හෝ ආදායම් ඉපයීමේ මාර්ගයක නිරත ;වලා. ඒ අයට ඉදිරියට යන්න ආසාවක් ඇතිවෙලා. මේ නිසා ක්‍රියාශීලීව තම තමන්ගේ රැකියාවල ව්‍යාපාරවල යෙදෙනවා. මේක ගම්මාන දියුණු කිරීමේ අපි තැබූ මූලික පියවරයි. ඒත් අපි මීට ඉහතදීත් ක්ෂේත්‍රය සම්බන්ධව පියවර ගණනාවක් කළා. මෙහිදී ගම්මාන වලට ගිහිල්ලා ගොවියන්ගේ කරුණු විමසුවා. ලැබෙන දත්ත විශ්ලේෂණය කරල ඊට සුදුසු පියවර ගත්තා.සමහර පුද්ගලයන්ට වගා කිරීමට දැනුමක් නැහැ. හැබැයි බිම් තියෙනවා. මේනිසා අපි කළේ ඒ අයට අවශ්‍ය මූලික දැනුම ලබාදීමයි. අපි පුහුණු නිලධාරීන් මේ සඳහා යෙදෙව්වා. ඇත්තටම කෘෂිකාර්මික ක්ෂේත්‍රයේ විශාල පිබිදීමක් මේ නිසා ඇති වුණා. අපි ගොවි සමිතිවලට උදව් කළා. ගොවි නායකයන් දැනුම්වත් කළා. සාමූහිකව ගොවි කටයුතු කිරීමේ අගය වටහා දුන්නා. ගම්මානවලට ගිහිල්ලා අවශ්‍ය සම්මන්ත්‍රණ කළා. ස්වභාවික ගොවිතැනේ අගය වටහලා දුන්නා. සමහර මිනිස්සු පරිසරයේ තත්ත්වයට අනුව ගොවිතැන් කරන්න දන්නේ නැහැ. ඒත් අපේ නිලධාරින් ගිහිල්ලා ඒ අය දැනුම්වත් කළා.ණය බර හින්දා මිනිස්සු කල කිරෙනවා. මේක ස්වභාවික දෙයක්. ඒත් එකම ගොවිතැනක ඉන්නෙ නැතුව අපි විවිධාංගිකරණය විය යුතුයි. එතකොට තමයි ඉදිරියක් තියෙන්නෙ. මේ තත්ත්වය ජනතාවට අවබෝධ කර දිය යුතුයි. සමහර වෙලාවට මෙවැනි දෙයක් කරන්න අසීරුයි. හැබැයි අපි ළඟ ක්‍රමවත් වැඩපිළිවෙළක් තිබිය යුතුයි. මේ සඳහා තරුණ නිලධාරීන් දැනුවත් කළ යුතුයි.අපේ ආයතනයේ වැඩ පිළිවෙළ එකිනෙකට බද්ධ වෙලා පවතිනවා. නිලධාරීන් ගේ කැපවීම මං නිරන්තරයෙන් අගේ කරනවා. 1972 පෙබරවාරි 21 වෙනිදා මේ ආයතනය සංස්ථාපිත කළා. දැන් මේ ආයතනයට අවුරුදු හතළිහක්. 1972 අංක 05 දරණ පාර්ලිමේන්තු පනතකින් තමයි ආයතනය ආරම්භ කළේ. එදා මෙදා තුර කෘෂි ක්ෂේත්‍රයේ ප්‍රගතියක් ඇති කිරීම සඳහා අපි ගොවියන් සමඟ එකතු වුණා. අපේ ආයතනය සේවා සපයන ආයතනයක්. අපේ දැක්මක් තියෙනවා.ඒ දැක්මට අනුව ක්‍රියාත්මක වීම ඉතාම වැදගත්. අපි හැම වෙලාවකම ඒ දැක්මට අනුව ක්‍රියාත්මක වෙන්න අවශ්‍ය වැඩ කටයුතු කළා. අපේ අරමුණ ගොවිජන සහ ග්‍රාමීය අංශයේ තිරසාර සංවර්ධනය සඳහා නව දැනුම ජනනය කර බෙදාහැරීමේ ප්‍රමුඛයා වීමයි.ඒ වගේ ම අපේ ආයතනයට අරමුණක් තියෙනවා හැම වෙලාවකම අරමුණ වෙනුවෙන් කටයුතු කිරීමට අපි සූදානම්. පර්යේෂණ හා පුහුණු කිරීම් තුළින් ගොවිජන හා ග්‍රාමීය අංශ ශක්තිමත් කිරීම අරමුණු කරගෙන අප විශාල ක්‍රියාදාමයක නියැළෙනවා.එළවළුවල තොග මිල ගණන් දැන්වීම සඳහා අපි දුරකථන ජාලාවකට සම්බන්ධ වුණා. මේ අනුව අපිට එළවළු වල තොග මිල ගණන් දක්වන්න පුළුවන්.අයවැයෙන් වෙන් කෙරෙන මුදල් උපරිම ප්‍රතිඵල ලැබෙන විදියට යොදවන්න අපි තීරණය අරගෙන තියෙන්නෙ. ආයතනයක් නොයෙක් සේවා කිරීමෙන් ආදායමක් උපදවා ගන්නවා. අපි සේවය උපරිම කරගන්නා ආයතනයක්.ගමේ ජනතාවගේ කෘෂිකාර්මික දියුණුව සඳහා අපි කැපවීමෙන් සේවය කරනවා.මේ සඳහා ආයතනයේ සේවකයන් මෙන් ම කෘෂිකාර්මික ඇමැතිතුමාගෙන් ද ඒ අමාත්‍යාංශයෙන් ද ලැබෙන සහයෝගය උපරිමයි. එක අරමුණකට යාමේදී හැමෝම එක්ව කටයුතු කළ යුතුයි.හෙක්ටර් කොබ්බෑකඩුව ගොවි කටයුතු පර්යේෂණ පුහුණු කිරීමේ ආයතනයෙන් මෙරට ගොවි ජනතාවට හා ක්ෂේත්‍රයට ඇතුළත් වීමට බලාපොරොත්තු වන වගාකරුවන්ට ලැබෙන සහයෝග ඉතාමත් උසස් කොට සැලකිය යුතුය.රූපාන්ති බුලත්සිංහලඡායාරූපය - සුදම් ගුණසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>06</month>
      <day>24</day>
    </date>
    <link>http://www.silumina.lk/2012/06/24/_art.asp?fn=as1206241</link>
    <topic>අපේ තාත්තා හැමදාම සුවෙන්</topic>
    <author>අද විස්තර කිව්වේ</author>
    <content>අපේ තාත්තා හැමදාම සුවෙන්තාත්තා ගේ වයසේ බොහෝ අයට තියෙන දියවැඩියාව අධික රුධිර පීඩනය වගේ ලෙඩ රෝග අපේ තාත්තාට නැහැ. ඒක අපේ වාසනාවක් කියලයි මට නම් හිතෙන්නෙ. ඒකට ප්‍රධානම හේතුව අපේ අම්මා.වයසත් ආහාර රටාවත් නිසා එන සුලබ රෝග ගැන අම්මාත් තාත්තාත් දැනුම්වත් වෙන්නේ පවුලේ වෛද්‍යවරයාගෙන්. අම්මා මේ විදිහට තාත්තා සමඟ මසකට වරක් පවුලේ වෛද්‍යවරයා ළඟට යන්නේ තාත්තා ගේ සහෝදරයාට රුධිරයේ සීනි මට්ටම වැඩි වී ළඟදී අසනීප වූ නිසයි. දැන් ඒ මාමාට අධික රුධිර පීඩනයත් ඇවිත්. දිගටම වෛද්‍ය ප්‍රතිකාර ගන්නවා. ඒ අයට ඒ වෙනුවෙන් දැන් ලොකු මුදලකුත් වැය වෙනවා.අම්මා වෛද්‍යවරයාගේ උපදෙස් අහලා නිතර ම පවසන්නේ, “ලෙඩක් දුකක් හැදෙන්න පෙර පරිස්සම් වෙන එක හොඳයි” කියලයි.”පුතේ, අපිට ඉන්නෙ තාත්තා විතරයි. අපි තාත්තාට ගරු කරනවා වගේ ම තාත්තා රැක බලා ගන්නත් ඕනෑ. ඔයාලා දන්නවානේ මාමාට වෙලා තියෙන දේ” අම්මා නිතරම කියන දෙයක් ඒ.වෛද්‍යවරු තාත්තා ගේ වයසට ගැළපෙන ලෙස ගත යුතු ආහාර ගැන කියලා තියෙන්නේ මෙහෙමයි.”පිරිමියෙක්ගෙ මැදි වයස ජීවිතයේ තීරණාත්මක අවධියක්. මේ වයස සහ ඉන්පසු එළැඹෙන ජීවිත කාලය පිරිමි තමන්ගේ මෙන් ම තම පවුලේ අය ගැන ද හිතා බලා ඇවතුම් පැවතුම් පවත්වාගෙන යන්න ඕනෑ.හැමදේම කරන්න නිරෝගීව සිටීමත් වැදගත්. උසට සරිලන බර ආහාර වේල ගැන සැලකිලිමත් වීම අවශ්‍යයි.අධික රුධිර පීඩනය, හෘදයාබාධ, දියවැඩියාව, පිළිකා ආදිය හැදීමට මේ වයසට තියෙන අවස්ථා වැඩියි. බොහෝ පිරිමි මේ වයස වන විට තාත්තා කෙනෙක්. ගෙදර අම්මා හෝ කවුරු හරි හදලා දෙන කෑම බීමයි තාත්තා ගන්නෙ. තාත්තාගේ කෑම බීම ඔහුගේ සෞඛ්‍යයට හිතකර වෙන්න ඕනැ.පවුලකට තාත්තා කෙනෙක් කියන්නේ හොඳින් රැක බලා ගත යුතු කෙනෙක්. පවුලේ ප්‍රධානියා පවුලේ ආරක්ෂකයා වන ඔහුගේ සෞඛ්‍ය ගැන බිරිය දරුවනුත් උනන්දු වෙන්න ඕනෙ. තාත්තා කෙනෙකු නැතිවීම දරුවන්ගේ ඉදිරි අධ්‍යාපන කටයුතුවලටත් විවාහ සිදුකර දීමටත් පවුලේ පසුබෑමටත් හේතුවක් වෙනවා.තාත්තා හොඳින් සිටියේ නැතිනම් පවුලම අගාධයට යනවා. මධ්‍ය සාර හා දුම් බීමෙන් තාත්තා තොර විය යුතුයි. දුම්බීම පිළිකාවලට සහ මද්‍යසාර ලෙඩ රෝගවලට අත වැනීමක්. සීනි තේ හැන්දක තිබෙන ශක්තියට වඩා දෙගුණයකින් ප්‍රමාණයක් මද්‍යසාර නිසා ශරීරයට බලපෑමක් ඇති කරනවා. අනවශ්‍ය ලෙස බඩ මහත්වීම සිදුවෙනවා. මෙලෙස බඩ මහත්වීම හෘද රෝග වැලඳීමටත් හේතුවක් විය හැකි බව දැන් සොයා ගෙන තිබෙනවා.ආහාර පිටතින් ගැනීමත් ප්‍රශ්නයක්. තෙල් අධික කෑම බැදුම් කෑම නිසා ශරීරයෙන් අධිකව තෙල් ප්‍රමාණයක් තැන්පත් වී කොලෙස්ටරෝල් ප්‍රමාණයේ වැඩිවීමක් ද සිදුවෙනවා. ශරීරයට අහිතකර කොලොස්ටරෝල් හෘදරෝග ඇති කරයි. පිටතින් ගන්නා කෑමවල අධික ලුණු වැඩි නිසා අධික රුධිර පීඩනය ඇතිවිය හැකියි.තාත්තා ක්‍රියාශීලී ජීවිතයකට හුරුවිය යුතුය. පවුලේ ප්‍රශ්නවලට මූලිකවීමත් සාමූහිකව කටයුතු කිරීම තීරණ ගැනීමට හැකිවීම පවුලට බැඳීමක් ඇතිව කටයුතු කිරීම ආතතිය අඩු කර ගැනීමත් රෝහල්ගත නොවී සිටීමටත් හුඟාක් දුරට පුළුවන්. ඇවිදීම හා වයසට අනුව සුදුසු ව්‍යායාමක් කිරීමට වැදගත්.බත් වේලකට එළවළු දෙකක්වත් පලා වර්ගයක් ද පලතුරු වර්ග දෙකක් ද අවම වශයෙන් ගැනීම හොඳයි. අති ඔක්සිකාරක මේවායින් ශරීරයට එකතු වෙනවා. කෙඳි ආහාර ශරීරයට හිතකරයි. දරුවන්ටත් මෙය ආදර්ශයක්. දරුවන් ද තාත්තා අනුගමනය කරමින් හොඳ ආහාර වේලක් කන්න උනන්දු වෙනවා. ප්‍රතිඔක්සිකාර නිසා බීටාකැරටින්(‘ඒ’විටමින්) ඡ්සහඛ්විටමින් ශරීරයට ලැබෙනවා.අපේ තාත්තා හවස කන්තෝරු ඇරී ගෙදර යද්දී ටොපි චොක්ලට් පැණිරස කෑම ගේන්නෙ නෑ. අපි පුංචි කාලෙ ඉඳන්ම තාත්තා ඒ වෙනුවට ගේන්නේ පලතුරු. අපේ වත්තෙත් පලතුරු තියෙනවා. ඒ නැත්නම් තාත්තා පලතුරු ගේන්නේ අපේ ගමේ තියෙන පලතුරු කඩෙන්. එතැන පලතුරු විශ්වාසයි. රසායනික ගහලා නැහැ. මිලත් අඩුයි.ගෙදර උයන පිහන කටයුතුවලදී අම්මා හැම වෙලේ ම උයනපිහන දේ ගැන කතාබහ කරනවා. තාත්තා එතකොට අම්මව දැනුම්වත් කරනවා හොඳ සමබල ආහාර වේලක් හදා ගන්න. අපේම වත්තපිටියෙ වවාගත් එළවළු පලා තමයි අපේ ගෙදර වැඩිපුර උයන්නේ.අපේ තාත්තාගේ සෞඛ්‍ය ගැන අම්මා සොයා බලනවා වගේ ම තාත්තාත් අම්මාට නිතරම කියන දෙයක් තියෙනවා.”තමන්ට ලෙඩක් නැහැ කියලා නිශ්ශබ්දව ඉන්න එපා. රුධිර පරීක්ෂණය, බර බැලීම, කොලොස්ටරෝල්, සීනි ප්‍රමාණය ආදී වෛද්‍ය පරීක්ෂණ පවුලේ වෙනත් කෙනෙකුට අසනීපයට බෙහෙත් ගන්න ගියවිටදී හෝ සිදුකර ගන්න ඕනෑ.” තාත්තාත් ඒ දේවල් පිළිපදිනවා. මේ පරීක්ෂණ අඩුම තරමින් අවුරුද්දකට වරක්වත් කරන එක කාටත් වැදගත්. අල්පේච්ඡ ජීවිතයක් ජීවන රටාවක් පිරිමින්ට පමණක් නොවෙයි ගැහැනුන්ටත් ජීවිතය සෞඛ්‍ය සම්පන්නව සතුටින් සාමයෙන් ගත කිරීමට හොඳයි.තාත්තා ආහාර ගන්නේ ප්‍රමාණයටයිඅපේ අම්මාගේ තාත්තා සිංහල වෙද මහත්මයෙක්. ඒ නිසා අපේ අම්මටත් අපේ සිංහල බෙහෙත් ගැන යම් දැනීමක් තියෙනවා. පුංචි පුංචි ලෙඩකට අත්බේතක් හදාගන්න එදිනෙදාට ගුණ කෑම බීම සකසාගන්න ඒ නිසා අම්මාත් දන්නවා. අම්මා ගෙදර හැමෝගෙම සෞඛ්‍ය ගැන හිතලයි කෑම බීම හදන්නෙ.අපේ තාත්තා කියන්නෙ ලෙඩ රෝග බොහොමයකට මුල ආහාර කියලයි. ආහාර පමණට වඩා හෝ පමණට අඩුවෙන් නොගත යුතුයි කියලා ආයුර්වේද ග්‍රන්ථයක් වන චරකයේ තියෙනවාලු. ආහාර පරිමාත්‍රාවට ඒ කියන්නේ අවශ්‍ය ප්‍රමාණයට ගැනීමයි. අපේ ආමාශයෙන් හතරෙන් තුන් කොටසක් පමණක් පිරෙන්න ආහාර ගැනීම වා පිත් සෙම්වලින් පීඩිත නොවී ආයු වර්ධනය කර ගැනීමට හේතු වෙනවා. නිසි පමණට ආහාර ගැනීමෙන් ශරීරයේ වේදනාව ඇති වන්නේ නැහැ පහසුවෙන් හුස්ම ගෙන ඇවිදින්න වගේ ම ඉඳගෙන ඉන්නත් පුළුවන්” අම්මා නිතර කියන දෙයක්. අපේ තාත්තා පහසුවෙන් කාලය ගෙවන්නේ නිසි පමණට ආහාර ගන්න හින්දයි.පහළ ගෙදර පොඩි බාප්පා වගේ අපේ තාත්තාටත් ටිකක් කාලා අපට ඉතුරු කරන්න අම්මා ඉඩ දෙන්නේ නැති එක කොච්චර හොඳ ද? කෑම අඩුවෙන් ගත්තහම ශරීරයේ බලය වර්ණය පෘෂ්ටිය නැතිවෙනවා. ඒ විතරක් නොවෙයි මනසට බුද්ධියට ශරීරයේ ඉන්ද්‍රියන්ට එය පීඩාවක්.මානසික පීඩා බුද්ධි හීනවීම උදාසීන බව කම්මැලිකම වාගේ වාත කෝප ලක්ෂණ සහිත රෝග ඇතිවෙන්නේ අඩුවෙන් ආහාර ගත්තමයි.කන්තෝරු ගියත් තාත්තට වෙලාවට කන්න තියෙන පුරුද්ද හොඳ එකක්. තාත්තාගේ කාර්යාලය වායු සමනය කළ බව කී නිසා දවල් කෑම ගෙනියන්නෙ උණුසුම රැඳෙන භාජනයක ශීත වූ ආහාර හා සීත කළ ආහාර දිරවීමට බලපානවා. එය ආමය ඇති කිරීමට හේතුවක්.නියමිත වෙලාවට ආහාර නොගත්ත දාට තමයි තාත්තා බඩ පිපිලා කැරකිල්ල බඩ දැවිල්ලයි කියාගෙන ගෙට ගොඩවෙන්නේ. මේවා අම්ල පිත්ත ඒ කියන්නේ (ගෑස්ට්‍රයිටිස්) රෝගයේ ලක්ෂණ. එදාට පුහුල් ආහාරයට එක්කර ගැනීමට බාර්ලි ටිකක් තම්බා දීමට අම්මා පුරුදු වෙලා ඉන්න එක හරිම හොඳයි.අපේ තාත්තාට හිතකර ආහාරම සකස් කර දෙන්නයි අම්මා පුරුදු වෙලා තියෙන්නේ. ඉස්සන්, මාළු, කිරි, අන්නාසි, තාත්තාට අසාත්මිකයි.කොච්චර අමාරු වුණත් පාන්දරින් ම නැගිටලා එළවළු මාළු උයලා තාත්තාට බත් මුලක් දෙන එක අම්මාගේ සතුට. ඒ බත් මුල දැක්කම තාත්තාට ලස්සනට හිනායන්නේ ඒකයි.දැන් තාත්තගේ සෞඛ්‍ය තත්ත්වය ගැන හොඳට සැලකිලිමත් වෙන්න ඕනෑ. කොලොස්ටරෝල් ප්‍රමාණය වැඩිවීම, රුධිරගත සීනි ප්‍රමාණය ඉහළ යෑම, අර්ශස්, මළ බද්ධය වගේ තත්ත්වයන් ඇතිවෙන්න ඉඩකඩ වැඩි වයසක තාත්තා දැන් ඉන්නේ.ගෙදර එළවුළු නැති වෙලාවට අම්මා පොළෙන් කොහිල, වැටකොලු, පතෝල, කෙසෙල්මුව, පොළොස්, පලා වර්ග වගේ කෙඳි සහිත එළවුළුත් කෙසෙල්, ඇඹරැල්ලා, බෙලි, කොමඩු, කටු අනෝදා සහ කැකිරි වගේ පලතුරුත් ගේන්නේ ඒවා මළබද්ධය හා අර්ශස් රෝගයන්ට ගුණදායි හින්දයි. තාත්තා වැඩිය අකමැති වුණත් අම්මා ලොකු මාළුත් පොඩි මාළුත් නොවරදවාම ගේන්නේ පවුලේ සෞඛ්‍ය ගැන හිතලා.ගොරකා ටිකක් අඹරලා මාළු ඇඹුල් තියන එක කොලෙස්ටරෝල් පාලනයට හොඳයි. ගොරකා උළුහාල් කරපිංචා, සුදුලූනු ඒ රෝගී තත්ත්ව නිවාරණය කරනවා. උළුහාල් ටිකක් තලලා වතුරට දාලා තියලා තාත්තට සුමානෙකට දවසක්වත් උදේට බොන්න දෙන්න අම්මා අමතක කරන්නෙ නෑ.ආහාර ගත්ත ගමන් වතුර වැඩිපුර බීමෙන් ලොකු මාමාගේ වගේ ලොකු බඩක් එනවා කියලා තාත්තා කියන එක ඇත්ත.ළිඳෙන් ගත්තත් වතුර හොඳින් නටවා ගුරු ලේත්තුවක දමා බොන්න ගන්න ඕනෑ. ළිං වතුර හුණුගල් ස්ථර අතරින් එන්න තියෙන ඉඩ වැඩියි. එතකොට වකුගඩු රෝග මුත්‍රා ගල් ඇති වෙනවා.කෝච්චියෙ යන නිසා තාත්තගේ කකුල් හැමදාම හවසට ඉදිමෙනවා. ඒකට හොඳම දේ නාලා ආවට පස්සේ තාත්තට කකුල් දෙක ටිකක් උඩින් තියාගෙන ඉන්න දෙන එක තමයි. හැබැයි නීරමුල්ලිය පොල්පලා තැඹිලි වගේ මුත්‍ර කාරක පානයක් දීමෙන් ඉක්මනින් ඉදිමුව බස්සගන්න පුළුවන්.රාත්‍රියට කෑම කෑව ගමන් නිදාගන්නේ නැතිව පොත් කියවන එක තාත්තාගේ පුරුද්දක්. ඒක සෞඛ්‍යයට වගේ ම මානසික සමතුලිතතාවයටත් හිතකරයි.තාත්තා කැමැතිමනිළිය පුණ්‍යාඅපේ තාත්තා වැඩිපුරම කැමැති චිත්‍රපට බැලීමටයි. ඉඳහිට අම්මාත් තාත්තාත් අතීතයේ නැරැඹු චිත්‍රපට පිළිබඳව එහි ගීත පිළිබඳව මෙන්ම නළු නිළියන් පිළිබඳව කතා කරනු අපි අසා ඇත්තෙමු. තාත්තා වැඩියෙන්ම කතා කරන්නේ පුණ්‍යා හීන්දෙනිය නම් වූ අපේ පැරැණි නිළිය ගැනයි. ඈ රඟපෑ චිත්‍රපට පිළිබඳවයි. අම්මාත් කියන්නේ ඈ දක්ෂ නිළියක් බවයි.පුණ්‍යා හීන්දෙනිය කියන්නේ කවුද? අපි තාත්තාගෙන් ඇසුවෙමු. අතීතයේ චිත්‍රපටවල රඟපෑ ඇය අපි දැක නොසිටියෙමු. තාත්තා අපට පුණ්‍යා හීන්දෙනිය නම් වූ ප්‍රතිභා සම්පන්න නිළිය පිළිබඳව බොහෝ දේ කියා දුන්නේය.මීරිගම උපන් පුණ්‍යා හීන්දෙනිය මුලින්ම රඟපා තිබුණේ එක්දහස් නවසිය පනස් පහේ තිරගත වූ අසෝකා චිත්‍රපටයේ නැටුම් දර්ශනවලට පෙනී සිටීමෙනි. පුණ්‍යා රඟපෑ දෙවැනි චිත්‍රපටය වූයේ දෙයියන්ගේ රටේ චිත්‍රපටයයි. ඇය කුරුලු බැද්ද, ගම්පෙරළිය, සිකුරු තරුව, රන්සළු, කලියුගය, පරසතුමල් ආදි චිත්‍රපට රැසක රඟපා තිබිණි.පුණ්‍යා කලක් විදේශගතව සිටියාය. දිනක් තාත්තා අපට ඇයව පෙන්නුවේය. ඒ රූපවාහිනියේ තිරගතවූ ගම්පෙරළිය චිත්‍රපටයෙනි. මහා ලේඛක මාර්ටින් වික්‍රමසිංහයන් ලියන ලද ගම්පෙරළිය නවකතාව ඇසුරෙන් ආචාර්ය ලෙස්ටර් ජේම්ස් පීරිස් සූරින් විසින් නිර්මාණය කරන ලද ගම්පෙරළිය චිත්‍රපටයේ ඇය නන්දාගේ චරිතය රඟපෑවාය. ඇය සුරූපී නිළියකි.ඇගේ රඟපෑම් විශිෂ්ටය. තාත්තා ඔහු කැමැති නිළිය ගැන පමණක් නොව අතීතයේ තිබූ කලාත්මක රසවින්දනාත්මක චිත්‍රපට පිළිබඳව නළු නිළියන් පිළිබඳව මෙන් ම චිත්‍රපට අධ්‍යක්‍ෂවරු පිළිබඳව විවේකී වේලාවට අපිට කියා දුන්නේය. අපි මේ සියල්ල අසා සිටියේ සතුටෙනි. එයින් අපි බොහෝ දේ උගත්තෙමු.අද විස්තර කිව්වේරජයේ වෛද්‍ය පර්යේෂණ ආයතනයේ පෝෂණ අංශයේ ප්‍රධානී විශේෂඥ වෛද්‍ය රේණුකා ජයතිස්සසහනාවින්න බණ්ඩාරනායක ආයුර්වේද පර්යේෂණ ආයතනයේ පෝෂණවේදිනී ඩබ්ලිව්. සුනේත්‍රා කාරියවසම්අද ලිව්වේ සුනිල් දයා අල්විස් ටෙක්ලා පද්මිණී කාරියවසම්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>06</month>
      <day>24</day>
    </date>
    <link>http://www.silumina.lk/2012/06/24/_art.asp?fn=as1206242</link>
    <topic>කරන කියන දේ ගැන දෙපාරක් නොසිතූ වොත් අපට වරදී</topic>
    <author>රමණී සුබසිංහ</author>
    <content>කරන කියන දේ ගැන දෙපාරක් නොසිතූ වොත් අපට වරදීමහාචාර්යඋතුරාවල ධම්මරතන හිමිබරණැස නුවර මධ්‍යයේ මහා කලබැගෑනියකි.‘මම මේ මුළු නුවරම වනසා දමමි’ යි අස් නාම්බකු තරම් වූ කළුබල්ලකු මොර ගෑවේය. ඇඹුල් කෙසෙල් ගෙඩි තරමේ දත් විළිස්සීය. නුවරු භීතියෙන් ඇළලී ගියහ.‘රාජ පුරුෂයිනි! වහාම වාහල් දොර අගුළුලනු’යි තැති ගත් බරණැස් රජු නියෝග කළේය. රාජ පුරුෂයෝ වහ වහා දොරගුළු ලෑහ. අටළොස් රියන් උස මහා පුවරු පැන කළු බල්ලා ඇතුළු නුවරට වන්නේ ය. රජු කරා එළඹ දස දහසක් යොදුන් දුර ඇසෙන සේ මහ හඬ නැඟීය.‘මේ බිහිසුණු කළු බල්ලා කුමක් නිසා මොර ගාන්නේ ද?’ යි බියට පත් රජු යදම් අල්ලා ගත් වැද්දාගෙන් ඇසුවේය.“රජතුමනි! බඩගිනි නිසා බලු මොර දෙන්නේ ය” යි වැද්දා කීය.රජු තමන්ටත්, මාලිගයෙහි සියල්ලන්ටත් පිසු සියලු ආහාර ගෙන්වා කළු බල්ලාට දුන්නේය. සැණින් අහර නිම වූ බල්ලා නැවතත් මොර දුන්නේ ය.‘මූ යක්ෂයකු මිස බල්ලකු නම් විය නොහැකිය. බතින් නොසෑහෙන්නේ එහෙයිනි. මූ කවර නම් ආහාරයක් පතා මෙසේ මොර ගාන්නේ ද?’ යි රජු ඇසීය.‘රජතුමනි, මූ මිනිස් මාංශ පතා මොර ගාන්නේ ය’ යි වැද්දා කීවේය.‘ඒ කවරෙකු ගේ මාංශ ද?’ යි රජු නැවතත් අසන්නේ.‘රජතුමනි, මා ගේ වෛරයට ලක්වූ මනුෂ්‍යයන් ගේ මාංශය’ යි වැද්දා කීවේ ය.‘තොප ගේ වෛරයට හසුවූවෝ නම් කවරහු ද?’ විමතියට පත් රජු ඇසීය.‘රජතුමනි,... මවුපියන්ට උපස්ථාන නොකරන ආක්‍රොශ පරිභව කරන දරුවන්ට මම වෛර කරමි. උන් මේ බලුට කන්නට දෙමි. යම් කෙනෙක් සිය යහළුවන් ගේ බිරිඳට, තම නැන්දනියට, ගුරුවරයා ගේ බිරිඳට වරදක් කරන්නේ නම් ඔවුන් මේ බල්ලාට කන්නට දෙමි. ස්ත්‍රියක ස්වාමියාගෙන් ලැබෙන සම්පත් දිරවා ගත නොහැකිව අන් පුරුෂයකු ලබා ගැනීම සඳහා උන්කරා යා ද එවැනි ස්ත්‍රීන් මම මේ බලුට දෙමි. යම් ස්ත්‍රියක පර පුරුෂ සේවනයෙහි යෙදේ ද මම උන්ට වෛර කරමි. ඒ ස්ත්‍රීහු ද මේ බලුට කන්නට දෙමි. පංච දුෂ්චරිතයෙහි, දස අකුසලයෙහි ගැලී සිටින්නා වූ සියලු පාපීන්ට මම වෛර කරමි. උන් හැම මේ බලුට දෙමි’ යි හඬ නඟා කී වැද්දා එහි හුන් මිනිසුන් වෙත කළු බලු උසි ගැන්වීය. බිය පත් නුවරු හිස් ලු ලූ අත දිවූහ.ජාතක කතා පොතේ එන ‘මහාකණ්හ’ ජාතකයේ එක් අවස්ථාවකි මේ. පෙර බරණැස් නුවර උසීරථ නම් රජ්ජුරු කෙනෙක් රජකම් කරන සමයෙකි. එකල කාශ්‍යප බුදුරජාණන් වහන්සේ ගේ ශාසනය කෙමෙන් කෙමෙන් පිරිහී යන්නේ බොහෝ මනුෂ්‍යයෝ අපායගාමී වූ හ. සුගතිගාමී නොවූහ. ඒ මන්දැයි, තතු විමසූ ශක්‍ර දේවේන්ද්‍රයෝ මනු ලොව බලා මිනිසුන් අදැහැමි බව දැන ‘අනේ ශාසනය පිරිහී ගියේ ය.’ මේ මිනිසුන් බිය ගන්වා හෝ ධර්මයෙහි හැසිරවිය යුතු යැයි සිතා මාතලී දෙව්පුත් කැඳවා තතු කියා ඔහු බලු වෙසක් ගැන්වූහ. ඒ බල්ලා යදමින් බැඳ වැදි වෙස් ගත් ශක්‍රයෝ බරණැස් නුවර පහළ වූහ. නුවරු බිය ගන්වමින් මොර දුන්නේ ඒ කළු බලුය. යදම් අල්ලා සිටියේ වැදි වෙස් ගත් ශක්‍ර දේවේන්ද්‍රයෝ ය.මෙහි සඳහන් වූයේ බලුගේ ආහාර පිණිස වැද්දාගේ වෛරයට නතු වන පාපකාරී මිනිසුන්ගෙන් සුළු පිරිසකි. පෙර බරණැසට මෙන් ම අද අප ගේ සමාජයට ද අරුම නොවන චරිත හිමි මේ කතා පුවත වැරැදි කරන්නවුන්ට විඳින්නට වන දරුණු විපාක සිහි ගන්වයි. වරද නම් ඒ ලෝක ධර්මතාව හඳුනා ගන්නට තරම් අපේ මිනිසුන්ට අවබෝධයක් නොවීමය. හඳුනා ගත්ත ද වරදින් මිදෙන්නට සැලකිලිමත් නොවීමය.අම්මේ තාත්තේ,ඔබ දන්නවා ද? මේ සමාජය හැදෙන්නේ ඔබ ගෙන් දරුවන්ගෙන් සැදුම්ලත් පුංචි පවුල් රාශියක එකතු වීමෙන් බව. ‘මේ සමාජ ක්‍රමයේ වැරැද්ද?’ ‘මේ සමාජය පුදුම විදිහට පිරිහිලා’ මේ කොයි විදියෙන් කීව ද, නොවිය යුතු දේ වන විට, අපරාධ වැඩිවන විට අපි ඇඟිල්ල දිගු කරන්නේත් ඒ සමාජයටය. අපි නිසි මඟ නොගිය තැන, අප ගේ දරුවන් වරදට පෙළඹුණ විට සමාජයක් නිවැරැදි වන්නේ කෙලෙස ද?අපට වැරදුණේ කොතැන ද? කරන කියන දේ ගැන දෙපාරක් නොසිතූ තැන ය. පසුගිය දාක දරුවන් තුන්දෙනකු ගේ මවකට පොලීසි යන්නට සිදුවුණේ විවාහක සැමියා ගේ පැමිණිල්ලකටය. දරුවන් ගේ අනාගතය පැහැබර කරන්නට, ලස්සන නිවසක් තනා ගන්නට මීට දෑවුරුද්දකට පෙර ඇය විදෙස් ගත වූවාය. ඒ සිතිවිල්ලෙන් නොරට ගිය ද, ඇය මෙරට ආවේ වෙනත් සිතිවිල්ලකිනි. දරුවො තුන්දෙනා, සැමියා, කරදරකාරයින් ලෙස සිතූ ඇය ගේ සිහින ලෝකයේ කිරුළු පැලැන්දේ වෙනත් පුරුෂයෙකි.‘අනේ රාලහාමි. මට මගේ දරුවො තුන්දෙනා හදා ගන්න ඕනෑ. දරුවන්ට අම්මෙකුත් ඕනෑ. හැමදේම අමතක කරල ආයෙත් දරුවො ළඟට එන්න කියන්න’ ඒ තාත්තා පොලීසියේ දී හඬා නොවැටුණා පමණය. ඒ දුක්බර දසුන අසල හුන් නිලධාරීන් ගේ පවා දෙනෙත් තෙත් කළේය. අර කාන්තාවනම් නොසැළී සිටියා. තීරණය සියල්ලන් හැරදා අලුත් සැමියා සමඟ යන්නට ය.මවු පදවියටත් නිගා දෙන මෙවන් පවිටු කාන්තාවන් නිසා අසරණ වන්නේ අහිංසක දරුවන් ය. අඳුරු වන්නේ ඔවුන් ගේ අනාගතයය. එවන් පවිටු ස්ත්‍රීහු මිනිස් මාංශ බුදින සුනඛයින්ට බිලි දීමට වෙහෙසිය යුතු නැත. ස්වභාව ධර්මය විසින් ඔවුන්ට නිසි තැන නිසි දඬුවම් දෙනු නියතය.අතීත සමාජයේ අම්මා, තාත්තා දරුවන් හදා වඩා ගත්තේ මෙත්තා, කරුණා, මුදිතා, උපෙක්ඛා යන සිවුබඹ විහරණ පෙරදැරි කරගෙනය. දරුවා මවුකුස හොත් දා පටන් මවුපියන් දරුවා කෙරෙහි ආදරය සෙනහස දැක්වීය. මෙලොව එළිය දැකීමත් සමඟ ඒ ආදර බන්ධනය වඩාත් තර විය.මවුපියන් ගේ ධර්මානුකූල හැසිරීම දරුවන්ට මාහැඟි ආදර්ශයක් විය. අපේ තථාගතයාණන් වහන්සේ සිඟාලෝවාද සූත්‍රයේ දී මවුපියන් උපමා කොට ඇත්තේ පෙරදිගටය. හිරු නැඟෙන්නේ ද පෙරදිගිනි. ලොව ඇති සියලු සචේතනික, අචේතනික වස්තූන්ට ජීවය ලබා දෙන්නේ හිරුය. අම්මා තාත්තා ද එපරිදිය. දරුවන් මනාකොට හැදීමෙන් වැඩීමෙන් ඔවුහු දරුවන්ට ජීවය දෙති. එවන් මවුපියෝ අද ද දුලබ නොවෙති. ප්‍රශ්නය ඇත්තේ වැරදි මග යන මවුපියන් ද දුලබ නොවන බැවිනි.ඩබ්ලිව්. ඒ. අබේසිංහ කවියා අම්මා ගැන ලියු කවක් මට සිහි වේ.‘මහ මුහුදක් වැනි අම්මා මහ මිහිකත වැනි අම්මා හිරු මෙන් පායන අම්මා සඳ මෙන් බබළන අම්මා’අම්මේ,ඔබත් උත්සාහ කළ යුතු වන්නේ ඔබ ගේ දරුවන්ට එවන් අම්මා කෙනෙක් වීමට ය. එවිට හෙට දවසේ මේ ලෝකය වඩාත් සුන්දර තැනක් වනු නොඅනුමානය.රමණී සුබසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>06</month>
      <day>24</day>
    </date>
    <link>http://www.silumina.lk/2012/06/24/_art.asp?fn=as1206243</link>
    <topic>කවිකාර මඩුවේ ඇත්තන් සොයා උපන් බිමට ගියෙමි</topic>
    <author>උපාලි සමරසිංහ</author>
    <content>කවිකාර මඩුවේ ඇත්තන් සොයා උපන් බිමට ගියෙමිඅවංක මිනිසාගේ කැමැත්ත මිලදී ගැනීමට මුළු මහත් විශ්වයම අපොහොසත් යැයි වරක් නීග්‍රෝ ජාතිකයන්ගේ අසහාය නායක මාටින් ලූතර් කිං පවසා තිබේ. මගේ කතානායක රෝහණ ලක්‍ෂ්මන් ද එවැනි මිනිසෙකි. ගමේ වු සොඳුරු දසුන් අතර කළු වලාපටල ද ඒ මතකයේ රැඳෙයි.”එදා අරුප්පල ගමේ දළඳා තේවාවට නිතර ගිය කවිකාර මඩුවේ පරම්පරාවක් හිටියා. අද මේ අයගෙන් ශේෂ වන අලුත් පරම්පරාව ඒ මහාර්ඝ කවි දන්නෙ නැති තරම්. ඒ අය අලුත් අලුත් රස්සා සොයාගෙන ගිහින්. එදා රජ්ජුරුවන්ගේ කවිකාර මඩුව හැඩකළ ඇත්තන් මේ ගමට මහත් එළියක් වෙලා තිබුණා.” රෝහණයෝ කියති.රජ්ජුරුවන්ගේ රාජ සභාවේ ප්‍රභූ ඇත්තන් මිය ගිය විට ඔවුන් ආදාහනය කළ ඔවුන ගේ අළු ලූ පොළ අරුප්පල වී යැයි මම ඉහත සඳහන් කළෙමි. ඒත් මේ කවිකාර මඩුවේ මහාසාර කවි කී ඇත්තන්ගේ නිජබිම අරුප්පල බව දන්නේ අද කීයෙන් කී දෙනා ද?පුංචි රෝහණයන් එදා පැටි වියේ දුටු කිරි සීයා ගමේ සිටි විශේෂ චරිතයකි. නිදැල්ලේ ගමනක් යන එන විටත් කවිකාර මඩුවේ කවියක් මුමුණමින් ගිය මේ සීයාගෙන් පසු ඒ කවි මේ ගමේ කොතැනකදීවත් නොකියැවිණ.මහනුවර රජවරුන් සමීපයේ සිට ඔවුනගේ ගුණ වර්ණනා කළ වන්දිභට්ටයෝ ද මේ කවිකාර මඩුවල සිටියහ. අද ජීවමාන බුදුන් ලෙස සැලකෙන සෙංකඩගලපුර වාම දන්ත ධාතුන් අරබයා ඔවුහු කවි කියති. කාටවත් නොතේරෙන රහස්‍ය කවි පද මාලා බඳිමින් ඔවුන් ගායනා ඉදිරිපත් කරන්නේ යැයි ඇතැම්හු කියති. අරුප්පල ගම දළඳා මාලිගාවට හා සතර මහා දේවාලයට සම්බන්ධ බැවින් ඒ පිළිබඳ යම්බඳු හැඟීමක් මෙහිදී ඇතිකැර ගැනීම ද වැදගත්ය.දළදා චාරිත්‍ර විධි, පුද පූජා, වත් පිළිවෙත් ගැන අප කොතෙකුත් අසා තිබෙනවා. ඒත් ලෝකය පුරාම ප්‍රසිද්ධ දළදා පෙරහර පවත්වන්නේ වැස්ස ප්‍රාර්ථනා කරගෙන යැයි තිබෙන මතය ඔබ පිළිගන්නවාද? මම රෝහණයන් විමසමි.”මොකෝ නැත්තෙ. එදා ඉංගිරිසින් පෙරහරට තහංචි දාලා පෙරහර නොපවත්වපු කාලෙක 1836 දී මහා නියඟයක් පැතිරුණා. ඒ වෙලාවෙ මේ රටේ හිටියේ එඩ්වර්ඩ් බාන්ස් ආණ්ඩුකාරතුමා. මෙහි ගම් නායකයො එතුමාට කියා හිටියා වැස්ස අවශ්‍ය නම් පෙරහර පවත්වන්ඩ කියලා. පෙරහර පැවැත්වුවා විතරයි ඇළ වේලි උතුරලා යන්න මහා වැසි පතිත වුණා. අන්තිමට ගංවතුරත් ආවා. ඒක එදා ප්‍රසිද්ධ වුණේ ’දළදා වතුර’ කියලයි.”ඇත්තට ම දළදා පෙරහර මංගල්‍යය වර්ෂාව අනුකරණය කරන බවක් මට දැනෙයි. මෙගමේ පැරැන්නෝ ද වැස්ස ලබා ගැනීමට නම් වැස්ස අනුකරණය කළ යුතු යැයි සිතූහ. වැස්සට පෙර හෙණ ගැසීම, විදුලි කෙටීම, වැහි වලාකුළු ආදිය ද මේ පෙරහර තුළ විද්‍යාමානය. පෙරහර අවසාන කරන්නේ වැසි පොද වැටෙන පරිදි දිය කැපීමේ මංගල්ලයකිනි.වර්ෂාව අනුකරණය කරන මේ පෙරහරේ හෙණ හඬ සංකේතවත් කරන්නේ කසකාරයන්ය. අනතුරුව එන පන්දම්කාරයන්ගේ කොප්පරා පන්දම්වලින් නිකුත් වන්නේ වරින් වර අඩු වැඩිවෙමින් එළිය විහිදුවන විදුලි කෙටීමට සමාන එළියකි. ඒ අතරින් එන අලි ඇත්තු අඳුරු පැහැයට හැරෙන වලාකුළු වැන්න. අකුණු හඬටත් විදුලි කෙටීමටත් පසුව එන්නේ වැහි වලාකුළුයි.’දිය කපනවා’ යනු පෙරහරේ අවසන් මොහොතය. දිය කපන්නේ කොහොමද? කැපිය හැක්කේ ඝන ද්‍රව්‍යයක් මිස දියරයක් නොවේ. වැස්ස නොවසින්නේ අහසේ එක් රැස් වී ඇති ජලය එකම දිය කඳක් සේ ඝනව ඇති හෙයින් යැයි පැරැන්නෝ සිතූහ.එසේ නම් වැසිපොද වැටෙන්නට සලස්වා ගත හැක්කේ මේ දිය කඳ කැපීමෙනි. එහෙත් මේ දිය කඳ කැපීමට අහසට යාමට කාටවත් බැරිය.අපට කළ හැක්කේ අපට යා හැකි තැනකදී දිය කැපීම අනුකරණය කිරීමයි. මහවැලි ගඟට බැස රන් කඩුවකින් දිය කැපීමෙන් අනුකරණය කරන්නේ වැසිපොද ලබා ගැනීමට දිය කඳක් කැපීමයි. දිය කපන මොහොතේදි නිසැකව ම වැසි පොද වැටෙන බවට උඩරැටියෝ විශේෂයෙන් අරුප්පලවාසීහු විශ්වාස කරති.”දුරුතු මහට පැවැත්වෙන දළදා වාර්ෂික ප්‍රජා වත් පිළිවෙතක් වූ අලුත් සහල් මංගල්ලයට එදා අපේ ගමේ ඇත්තෝ පේවෙලා බලා හිටියා.”මහැදුරුතුමා අරුප්පල ගමේ කන්ද උඩ පිහිටි අප්ලන්ඩ්ස් සුද්දන්ගේ බංගලාව ළඟදී මට කීවේය. මම ඒ පූජා පිළිවෙත එතුමන්ගෙන් විමසමි.”නරේන්ද්‍රසිංහ රජතුමා එදා ගුරුදෙණියේ කෙත අස්වද්දා අස්වැන්න ලබාගෙන අලුත් සහල් මංගල්ලය නම් උත්සවයක් ආරම්භ කරලා තියෙනවා. අදත් දළඳා මැදුරට අයත් නින්දගම් ඉඩම්වල මුල් අස්වැන්න යොදාගෙන මේ මංගල්ලෙ සිදුකරනවා.” එතුමා කීය.නිදහස් සටනේ පුරෝගාමියකු වූ සිද්ධි ලෙබ්බේගේ නිවෙසමම එතුමන් පෙන්වා දුන් මූලාශ්‍ර ඔස්සේ තවදුරටත් මේ ගැන විමසා යමි.දළඳා මාලිගාවේ සහ දේවාලවල මුලාදැනීහු අලුත් සහල් මංගල්‍යයට පෙරදා සවස ගුරුදෙණියේ (වර්තමාන කුණ්ඩසාලේ) දේවාලය ළඟට අලි ඇතුන් සහිත පෙරහරකින් නික්ම යති. පෙරහර ළඟා වන විට වී හාල් සූදානම්ව තැබීම සිරිතය. මෙම වී කත්වලින් ගෙන එනු ලබන අතර සුදු පිළියෙන් කරන ලද වැස්මකින් ඒවා ආවරණය කැරෙයි.මේ ආවරණය හඳුන්වන්නේ ගුහෝනි හෙවත් ගොහොනි නමිනි. අනතුරුව එම වී ගෝනිවලට පුරවා අලි ඇතුන් සහිත පෙරහරින් මහනුවර නාථ දේවාලයට ගෙන එයි. අවට ඇති විහාර හා දේවාලවලින් නාථ දේවාලයට “හේම කාත්” යැවේ. පසුව එහිදී කියවනු ලබන නම් ලැයිස්තුවකට අනුව වී සහල් බෙදාදීම සිදුකැරේ.දළඳා මාලිගාවේ කිරිබඩ පාත්‍රයට වෙන් කරන හාල්සේරු 80 ක හාල්වලින් කිරිබත් උයා කිරිබඩ පාත්‍රය පුරවති. මෙය බුදුරජාණන්වහන්සේත් මහා සංඝයාත් අරබයා රජු විසින් කරන ලද පූජාවක් ලෙස පැවතගෙන එන චාරිත්‍රයකි. සුබ මොහොතක් සොයා එය දළදාවහන්සේට පිදීම අනතුරුව සිදුවෙයි.මීට අමතරව අප්‍රේල් මස පැවැත්වෙන අවුරුදු මංගල්ලය ද මෙගම්වාසීන් බොහෝ ඉහළින් සමරන පූජා විධියකි.අතීතයේ රජ වාසල සේවය කළ නැකැත්රාළ දළදා මාලිගයේ සේවයට ද පත් කැරිණ. අලුත් අවුරුදු දවසේ බුද්ධ පූජාව පවත්වන්නේ මොහු නියම කරන සුබ වේලාවක ය.එහෙයින් එදින තේවා වේලාවන් ද වෙනස් වෙයි.මේ අවස්ථාව දළදා අවුරුදු මංගල්‍යය නම් වෙයි. සතර දේවාලයන්ට හා අවට ඇති ඉතා වැදගත් විහාරාරාමවලට නැකැත් වේලාවන් දන්වා යැවීම මොහුට අයත් රාජකාරියකි. මෙසේ දන්වා ඇති සුබ නැකැත්වලට අලුත් අවුරුදු උදාව, පූජාවන් සඳහා ආහාර පිළියෙල කිරීමට ලිපි ගිනි දැල්වීම, පිරිසුදු කිරීම, ආහාර පූජාව වැනි අවස්ථා ඇතුළත් විය. ආගමික චාරිත්‍ර හා ක්‍රියා සඳහා වූ මෙසේ නියම කරන නැකැත් වේලා දළදා මාලිගයට පමණක් සුවිශේෂි වන අතර සාමාන්‍ය අලුත් අවුරුදු නැකැත්වලට වඩා වෙනස්ය.දළඳා පුරාණය හා එහි වත්පිළිවෙත් ගැන ද සිහි කරමින් අපි අරුප්පල බොහෝ තැන්වල ඇවිද්දෙමු. ඒ පරිසරය තවමත් නිකැළැල්ය.රමණීය බවේද අඩුවක් නැත. එහෙත් අද අරුප්පල කවිකාර මඩුව කොහේදැයි මම ඔබෙන් අසමි. දළඳා පුද සිරිතින් පහන් වූ ඒ සිත් ඇති අහිංසක ගැමියන් අද අඩුය. පිටතින් පැමිණි සංක්‍රමණිකයන් මෙහි ඉඩකඩම් පොදි බැඳගෙනය. ඒත් අපේ මහැදුරුතුමා තවමත් ඒ ගමේ වෙසෙමින් සරමකින් කමිසයකින් සැරැසී ඒ උඩරට සිසුන්ගේ නැණ ගුණ පාදමින් මෙහෙවරක යෙදෙයි.ඒ තක්සලාවට උඩින් පිහිටියේ අපේ නිදහස් සටනට උර දුන් සිද්ධි ලෙබ්බේ නම් වීරෝදාර මුස්ලිම් නායකයාගේ නිවහනයි. අපි එයද නිදහස් සිතින් විඳ ගත්තෙමු.උපාලි සමරසිංහඡායා -සුදම් ගුණසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>06</month>
      <day>24</day>
    </date>
    <link>http://www.silumina.lk/2012/06/24/_art.asp?fn=as1206244</link>
    <topic>නෙළුම් විල</topic>
    <author/>
    <content>නෙළුම් විලපෙර පාසලක පැවති අලුත් අවුරුදු සිඟිති උලෙළක් නැරඹීමට මට අහම්බෙන් ඉඩක් ලැබිණ. පෙර පාසල පිහිටියේ ගම්පහ දිසාවේය.ප්‍රජා ශාලාව අබියස තනන ලද වේදිකාවට මුහුණලා ‘මහගෙදර’ නමින් සෙල්ලම් ගෙය තනා තිබිණි. මහගෙදරට නෑගම් යාමට කැවුම් කොකිස් හට්ටි වට්ටි රැගත් සිඟිත්තෝ ගැමි ඇඳුමින් සැරසී සැදී පැහැදී සිටියහ.”පුතාට මතකද ගිය අලුත් අවුරුද්දෙ අපිත් මහගෙදර ගියා?”මගේ ඥාති දියණිය එහි ඉගෙනුම ලබන පුතාගෙන් විමසුවාය. සිඟිත්තාට නිනව් නැති ගාණය.”ඇයි පුතේ අපි ලස්සනට ඇඳගෙන කෑමයි, තෑගියි එහෙම අරගෙන ආච්චිලව බලන්න වැලි පාර දිගේ ගියේ.”පොඩ්ඩාගේ කට කොනට සිනාවක් නැඟිණ.”අර ෂාරුක් ඛාන් අංකල්ගෙ ෂෝ එක ටීවී එකේ ගිය දවසෙ නේද අම්මෙ?” සිඟිත්තා ඇසුවේය.මෙබඳු සිඟිත්තෝ රැසක් එකතු වූහ.“නිල ඇඳුමට හයසීයක් ගියා. දෙකක් ගත්තෙ නැත්තං බණිනවා.” මවක් මිමිණුවාය.”අපි තාමත් ණය ගෙවනවා”සිඟිත්තන්ට වඩා අවුරුදු උලෙළේ කැපී පෙනුණේ මාපියන්ය.”දැන් දහයත් පහුවෙලා. ඉක්මනට තරග පටන්ගමු ටීචර්. දවල්ට ලොකු දරුව පන්තියෙන් ගන්නත් තියෙනවා. හවසට පොළේ යන්නත් තියෙනවා. පරක්කු වෙන්න බෑ”මවක් අඳෙීනා නැඟුවාය. ගුරුවරිය තනිවම ජාතික ගීය ගැයීමට වූවාය. එහෙත් අත්වැල් දෙනු තබා කිසිම දරුවකුගේ අවධානය එදෙසට නොවිණ.අවසන් පද දෙක ගැයෙන විට එතැන සිටියේ ගුරුවරිය පමණි.”දැන් බැලුම් පිපිරවීමේ තරගය”පියෙක් දැනුම් දුන්නේය. පේළි සැදී බැලුම් පිපිරවීම පටන්ගත් නමුත් ඇතැම් බැලුම්වල ප්‍රමිතිය බාල නිසා නොපිම්බිණ. නොපිම්බුණු බැලුම්වලට දෙවැනි තැන හිමි විය. ළමෝ හඬන්නට වූහ.”බැලුම් ගේන්න කලින් හොඳට බලන්න එපායැ” මම කීවෙමි.”ළමයිනෙ.. එයාලට ගාණක් නෑ” මට ලැබුණු පිළිතුරය.යෝගට් කෑමේ තරගය වේදිකාව මත ඇරඹිණ.”මුළු ගමටම පේනව“එක් දැරියක් තමන්ට ලැබුණු යෝගට් කෝප්පය කඩා ඉන් හැන්දක් අයියාට පෙව්වාය. එය තරග නීති උල්ලංඝනය කිරිමක් බව ඇසිණ.”නැහැ. ඔය දරුවා කවදත් තමන්ට ලැබුණු කෑම අයියත් එක්ක බෙදාගෙනයි කන්නෙ. කවුරුවත් කියල දීල නෙවෙයි” ඇයගේ මවගේ පිළිවදනින් අපි ගොළුවීමු.කාලණියේ වරාගොඩ පුෂ්පනාත් ජයසිරි මල්ලිකාරච්චි මහතා විසින් යොමු කරන ලද ලිපියක් ඇසුරිනි.අධ්‍යාපනය ලබනු පිණිස දුර බැහැර සිට කොළඹට පැමිණි මැදිවියේ කාන්තාවක්මි.බෞද්ධ ප්‍රතිපදාවත් ආයුර්වේදයත් මඟින් පෙන්වා දෙනු ලබන කායික හා මානසික නිරෝගිබව පිළිබඳව අධ්‍යයනය කරමි. තෙවසරක ආයුර්වේද පාඨමාලාවක් ද හදාරන්නියක්මි.නිරෝගී බව පවත්වා ගෙන යෑමටත් රෝග සුව කිරීමටත් සංගීතය ශක්තියක් සලසන හෙයින් ඒ ගැන ද හැදෑරීමට වෙහෙසෙමි.මේ සියල්ලෙහි අරමුණ වන්නේ පෙරළා සමාජයටම පිහිටවීමය.මෙහිලා ආයුර්වේද හා ඡ්‍යොතිෂ පොත පත ලබා දෙන්නට ද නිසන්සල පරිසරයක පිහිටි නවාතැනක සෙවණ සලසන්නට ද කැමැති පරිත්‍යාගශීලීනට හිස නමමි.එබඳු තැනක ලෙඩට දුකට පිහිට වෙමින් සැප දුක බෙදා ගන්නට කැමැත්තෙමි.සිළුමිණ පාඨකයකු විසින් යොමු කරන ලද ලිපියක් ඇසුරිනි. මේ සඳහා ප්‍රතිචාර දක්වන්නට කැමති අය සිටිත් නම් කරුණාකර 0112429265 අංකය ඔස්සේ සිළුමිණ කර්තෘ මණ්ඩලයේ සේමාලි කැල්ලපත මහත්මිය අමතන්න.පුතේ, හෙට උදේ අටට බැංකුවට යන්ඩ තියනව. ත්‍රීවීලර් එකක් අරගෙන එන්ඩ!’එකසිය තුන්වැනි වියේ පසුවන පරගහලියද්දේ වෙද මහත්තයා සිය බාල පුත් බේබි මහත්තයාට කීවේ ය.පරගහලියද්ද තිබෙන්නේ මොරගල, කිරිලිපනේ, මොලොග්ගමුවේ ය.’හා හොඳයි පප්පා’ බේබි මහත්තයා පිළිවදන් දුන්නේ ය.එහෙත් පසුදා උදෑසන අට පසුවුවත් බේබි මහත්තයා හෝ ත්‍රිරෝද රියක් දක්නට නොලැබුණෙන් වෙද මහත්තයා හරියටම අටයි පහට සිය නිවෙස ඉදිරිපසින් යන කිරිලිපන බසයට නැඟගත්තේ ය. කිරිලිපනින් බැස ගත් හෙතෙමේ එහි වූ කොටපළ බසයකට ගොඩ වූයේය.කොටපළ බසයේ වෙද මහත්තයා දන්නා කියන කෙනෙක් සිටියේ ය. ඒ විශ්‍රාමික විදුහල්පතිවර පියදාස හෙට්ටිගේ මහතා ය. ඔහු බසය සිසාරා දෑස යැව්වේ වියපත් වෙද මහත්තයා සමඟ නිතර ගැවසෙන බේබි මහත්තයා දකිනු පිණිස ය. පුදුමයකට මෙන් ඔහු පෙනෙන්නට නොවීය.මොකක්දෝ දෙයක් සිදුවී ඇති බව හෙට්ටිගේ මහත්තයාට තේරුණේ ය. ඔහු ඒ වන විට යමින් සිටියේ ගාල්ලටය. එහෙත් වියපත් වෙද මහත්තයා තනිපංගලමේ සිටියදී ගාලු යෑමට ඔහුගේ හිත ඔහුට ඉඩ නොදුන්නේය.ඔහු ජංගම දුරකථනය අතට ගත්තේ බේබි මහත්තයා අමතනු පිණිස ය. අවාසනාවකට මෙන් ඔහු සතුව අදාළ දුරකථන අංකය නොතිබිණ.හිටපු විදුහල්පතිවරයා දෙණියායේ සිටි බාලසූරිය මහතා ඇමතුවේය.’අපේ වෙද මහත්තය මේ බස් එකේ එනව. එන්නෙ තනියම. ඒ හින්ද දෙණියායෙ බස් නැවතුමට එනවද? වයසක කෙනානෙ’බසය දෙණියායට යන විට බාලසූරිය මහතා බස් නැවතුමට පැමිණ සිටියේය. වෙද මහත්තයා ඔහුට බාර කළ හිටපු විදුහල්පතිවරයා හිතේ සැනසිල්ලෙන් ගාලු බලා පිටත්ව ගියේය.මේ සටහන තබන්නේ වියපත් පියකු වෙනුවෙන් තම කාලය හා ශ්‍රමය කැප කළ හිටපු විදුහල්පතිවරුන් දෙදෙනාට ආචාර කරනු පිණිසය.කිරිලිපනේ, මොරගල, කිරිලිපනේ පියදාස මහතා විසින් යොමු කරන ලද ලිපියක් ඇසුරිනි.නෙළුම් විල, සිළුමිණ,ලේක්හවුස්, කොළඹකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>06</month>
      <day>24</day>
    </date>
    <link>http://www.silumina.lk/2012/06/24/_art.asp?fn=as1206245</link>
    <topic>ගැරිබාල්දි හන්දියේ පුරන්අප්පුලා</topic>
    <author>ජැක්සන් ඇන්තනී</author>
    <content>ගැරිබාල්දි හන්දියේ පුරන්අප්පුලාඅපි ගැරිබාල්දි චතුරශ්‍රය වෙත ළඟා වීමු. මගේ අතීත සැමරුම් පුස්තකයක්ම ගැරිබාල්දි හන්දියේ උඩු ගුවනේ ලියැවී ඇත. අප ගුසෙප්පේ ගැරිබාල්දි නමැති වීර සෙන්පතියා ගැන දැනගන්නට පෙර ගැරිබාල්දි දුම්රිය ස්ථානය ගැන දැනගත යුතුය.1993 දී රෝමයේ සිට නාපෝල් දෙසට දුම්රියෙන් ගමන් කළ මා ලත් අනිවාර්ය උපදේශය වූවේ “ගැරිබාල්දිවලදී බඩුමුට්ටු පරෙස්සම් කරගන්න” යන්නයි. එය ප්‍රකට වී ඇත්තේ ගැරිබාල්දි සෙන්පතියාගේ නමින් නොව වෘත්තීය ගැට කපන්නන් ගැවසෙන නගරයක් ලෙසයි. ඒ කීවා ලෙසින් ම ගැරිබාල්දි දුම්රිය ස්ථානයෙන් බසින විට මා ඔඩොක්කුවේ ම තබාගෙන සිටි කුඩා ගමන් පසුම්බිය නැති වී තිබුණි. බොහෝ කම්පාවට පත්ව හඬන්නට ආසන්න මුහුණින් අසරණව සිටි මට උදව් කිරීමට කිසිවෙකුටවත් බැරිය. නැති වී ඇත්තේ ගැට කැපූ එකාට කිසිදු ප්‍රයෝජනයක් නැති, මට නැතිව ම බැරි උපභෝග පරිභෝග වස්තුවකි.ඒ මගේ සටහන් පොත් මිටිය ආරක්ෂා කර තැබූ හම් පසුම්බියයි. සොරා සිතන්නට ඇත්තේ එය මගේ මුදල් පසුම්බිය කියා විය යුතුය. එහෙත් එහි තිබුණේ කී ලෙසකින්වත් මුදලින් වටිනාකම කිව නොහැකි මගේ සංචාරක වාර්තා සහිත සටහන් පොත් මිටියයි.මේ මට කළකම් පලදීමකැයි මම හිත හදා ගතිමි. මා ඉතා කුඩා කොලු ගැටයකුව සිටි කාලයේ ඊටත් වඩා දරුණු සොරකමක් මාතින් සිදුවී තිබුණි.මට වර්ෂය මතක නැත. මා පහේ හයේ පන්තිවල සිටියා විය යුතුයි. අප පවුල් පිටින් මඩුපල්ලි යෑම පොඩි වී කුඹුරේ සම්ප්‍රදායකි. මේ සංචාරය යෙදෙන්නේ දුම්රිය මාර්ගයෙන්ය. අප මඩුපල්ලි ගොස් එන්නේ තලෙයිමන්නාරමේ සිට එන රාත්‍රී ශීඝ්‍රගාමී දුම්රියෙනි. මඩුරෝඩ් දුම්රිය ස්ථානයේ සිට ම දුම්රියට නඟින මහා බැතිමතුන් පිරිසෙන් දුම්රිය අතුරු සිදුරු නැතිව පිරී යන්නේය.93 කණ්ඩායම – මනෝ, ජයන්ත, සේනක, කමල්, සුදත්, ශ්‍රියන්ත සහ මංමේ දුම්රිය මඩුරෝඩ් දක්වා එන්නේ තලෙයිමන්නාරමේ සිටයි. ඒ දවස් වල තලෙයිමන්නාරමේ සිට ඉන්දියාවේ රාමේෂ්වරම් දණුස් කොඩියට ම නාවුක මාර්ගයෙන් දුම්රිය සේවාව සම්බන්ධ කරයි. එනිසා අප මඩුරෝඩ්වලදී දුම්රියට නඟින විට එහි සිටි මඟීන් සමහර අය ඉන්දියාවේ සිට ම පැමිණෙන්නන් ය.අප නැඟුණු මැදිරියේ විදේශීය සංචාරක යුවළක් ද සිටියේය. ඔවුන් ඉඳ සිටියේ ආසන ඇති කාමරවල නොව දුම්රිය පෙට්ටිය කෙළවරින් දිග අතට ඇති කොරිඩෝවේ ය. මට ඉඳගන්න ඉඩ ලැබුණේත් මේ විදේශීය යුවළගේ ගමන් මලු අසුරා තිබූ කොරිඩෝවේම යි.මම දුම්රියට නැඟී සැණින් නින්දට පිවිසීම මගේ පුරුද්දයි. කවුළුවෙන් ආපස්සට දිවෙන පරිසරය බලා සිටිද්දී මගේ හිස කැක්කුම් දී වමනයට එයි. මම දිගු නින්දක් ගොස් අවදි වන විට හොඳටම රෑ බෝ වී මුළු දුම්රිය ම නිදි සුව විදින නිහැඬියාවක පසුවුණි.විදේශ යුවළගේ ගමන් මල්ලේ එළියට විවර වූ පසුම්බියකින් වැටෙන්නට ඔන් මෙන්න වූ කුඩා මංජුසා කීපයක් තිබෙනු මට පෙනුණි. කුඩා සිලින්ඩර බඳු අළු පැහැති මේ මංජුසා මා මීට පෙර දැක තිබුණේ නැත. විදේශීය සංචාරකයින් විවිධ ආහාර, රස කැවිලි භුක්ති විඳින්නේ එබඳු හුරුබුහුටි ඇසුරුම්වල බව මම දැනගෙන සිටියෙමි. ගෙදර ගිහිං කන්න හිතාගෙන මම මේ මංජුසා කීපයක් මගේ සාක්කුවේ ඔබා ගත්තෙමි.මට යළිත් නින්ද ගොස් ඇහැරුණේ දුම්රිය රාගම දුම්රිය ස්ථානයට ද පැමිණ නැවැත්වූ විටදී ය. මට විදේශිකයෙක් තබා සොරා ගත් මංජුසා ද මතකයේ නැත. අප පීටර් මාමලාගේ හයරිං කාර් එකෙන් පොඩි වී කුඹුරට පැමිණ තිබුණි. මගේ සොර බඩු පිරික්සා බැලුවේ පසුදා ය.අහෝ මා සිදු කර ඇති පාපකර්මයක මහත! මේ සංචාරක යුවළ ඉන්දියාවේ සිට තලෙයිමන්නාරම දක්වා කළ සියලුම ඡායාරූපවල නෙගටිව් පට සහිත මංජුසා මා රස කැවිලි යැයි සිතා සොරාගෙන තිබුණි. ඔහු සතු සියලුම සංචාරක මතක තතු ඔහුට අහිමිව ගොස් තිබේ.මම ගැරිබාල්දි ගැටකපන්නන්ට සමාව දුන්නෙමි. 1993 මගේ පළමු විදේශ සංචාරයේ රචනා වාර්තා අදත් මා අත නැත. කළකම් පල දී ඇතත් යළිත් පල දෙන්නට නොතබා අපි පරිස්සම් වීමු. මගේ පසුම්බියේ විස්තරය කී කළ මහාචාර්යතුමන් ද ‘සත්‍යයේ ගීතය’ සඳහා නාපෝලි පැමිණි අවස්ථාවේදී නන්දා මාලිනිය සතු වටිනා බඩු භාණ්ඩ රැගත් ගමන් මල්ලක් ගැරිබාල්දි දුම්රිය ස්ථානයේ දී නැති වූ විස්තරය මගේ කතාවට සාක්ෂියක් සේ ඉදිරිපත් කරන ලදී.මොහාන්ගේ සාක්ෂිය ඒ සියල්ලට ම වඩා සිත් ගන්නා සුළුයි. ඔහු ඉතාලියට පැමිණි මුල් අවධියේ ගැරිබාල්දි දුම්රිය ස්ථානයේ දී හමු වූ ඉතාලි ජාතිකයෙක් ඔහුට ඉතා අඩු මුදලට වීඩියෝ කැමරාවක් විකුණුවේය. ඒ දිනවල සුදත් ඇන්තනී නාපෝලියේ සිටි ශ්‍රී ලාංකීය තරුණයන් හට රූපවාහිනී තාක්ෂණය පිළිබඳ පන්ති පැවැත්වීය. ලංකාවේ දී රූපවාහිනී අභ්‍යාස ආයතනයේ එච්.ඩී.මහින්දපාලයන් යටතේ ශිල්පය හදාරා තිබූ සුදත් මේ වීධිමත් විෂය නිර්දේශය ම ඉතාලියේ දී උගන්වමින් සිටියේ ය. මොහාන් ඒ දිනවල සුදත්ගේ පන්තියේ සිටි ශිෂ්‍යයෙකි. ඔහු ගැරිබාල්දිවල තිබූ සමන් පාලිතගේ නිවසේ නැවතී සිට රැකියාවක් ;සායමින් සුදත්ගේ වීඩියෝ පන්තියට යයි.එහෙත් ඒ වන විට ඔහුට කැමරාවක් නැත. ගැරිබාල්දි සගයා ඔහුට පෙන්වූ කැමරාව ඉතා අලුත් සහ වටිනා mini DV කැමරාවකි. ඔහු ඒ වන විට කැමරා තාක්ෂණය හදාරා තිබූ නිසා හොඳින් කැමරාව පරීක්ෂා ද කරන ලදී. එහෙත් මේ වෙළෙඳාම හොරබඩු ජාවාරමක් නිසා සියලු පරීක්ෂණ සිදුවන්නේ ද හොර රහසේ ම යි.මොහාන් සගයාට මුදල් ගෙවා කැමරාව ආරක්ෂිත පසුම්බියේ (Camera Bag) දමාගෙන හැකි වේගයෙන් ගෙදර පැමිණ ඇත. සමන් ඉදිරිපිට මහා ආඩම්බරයෙන් මේ සිදු වූ ලාභය ගැන කියමින් බෑගය හැර බැලුවේ ය. පුදුමයකි! එහි තිබී ඇත්තේ ගල්ගෙඩියකි. තමා පරීක්ෂා කර අතින් අල්ලා බලා කැමති වූ කැමරාව වෙනුවට මේ කැමරා බෑග් එකට ගල් ගෙඩියක් ආවේ කෙසේදැයි මොහාන් තවමත් නො දනියි.මේ කථාවේ ඉතිරි අර්ධය අප අසා ගත්තේ සමන්ගෙන්ය. සමන් ඒ දිනවල ගැරිබාල්දියේ හොඳ නමක් දිනා ගෙන සිටි තරුණ ශ්‍රී ලාංකිකයෙකි. බොහෝ ඉතාලි ජාතිකයෝ ඒ දිනවලත් ඔහුව හොඳින් හඳුනයි. (අද ඔහු ඉතාලියේ ප්‍රකට චිත්‍රපට නළුවෙකි. ඒ විස්තර අපට සමන් හමුවන පොම්පේ නගරයේ දී කිව හැකියි.)ගැරිබාල්දි චතුරස්‍රයට හවස් වුණාසමන් මොහාන්වත් ඉස්සර කරගෙන යළි ගැරිබාල්දි දුම්රියපොළට පැමිණියත් සොරුන් සොයාගත නො හැකි විය. මොහාන් ඒ වන විට පූර්ණ නීත්‍යානුකූල වාසයක නො සිටි නිසාත් මේ වෙළෙඳාම හොරබඩු ජාවාරමක් නිසාත් පොලිසියේ පිහිට පැතීම ද කළ නොහැකි ය. ඒත් නිබඳව ම විමසිල්ලෙන් සිටි මේ අයියා මලෝ දෙන්නාට ඊට සතියකට පසු ගැරිබාල්දි දුම්රියපොළේදී ම චෞරයා ඇසගැසුණි. සමන් ඔහුව අල්ලාගත් කළ ඔහු කියා ඇත්තේ එය ඔහුගේ දක්ෂකම නිසා සිදුවූ හපන්කමක් කියා ය. මෙය ක්‍රීඩාවක් බවත් දිනුම පැරදුම ඇත්තේ ක්‍රීඩකයින්ගේ දක්ෂ අදක්ෂ බව නිසා බවත් චෞරයා මොහාන්ට ඉතා මිත්‍රශීලීව පැහැදිලි කර ඇත. මොහාන්ට කළ හැකිව තිබුණේ ක්‍රීඩාවේ පරාජය භාර ගැනීම පමණි.අප පියස්සා ගැරිබාල්දි වෙත ඇවිද යන විට ඇඳිරියට ආසන්නව තිබුණි. හිරු අස්ථානගත වෙන්නට පෙර ඡායාරූපයක් ගන්නට යෑමේ උවමනාව බරපතළ ලෙස තිබුණ ද නාපෝලි පැලැස්සියේ එක ළඟදී හමු වූ මිතුරන් පිරිසක් ඔවුන් සමඟ ඡායාරූප ගන්නට අප පමා කරගත් හෙයින් අපට ගුසෙප්පේ ගැරිබාල්දි මඟහැරුණි.එහෙත් මීට පෙර කිහිප වතාවක ම මෙහි පැමිණ සිටි මට ගැරිබාල්දි චතුරස්‍රයේ සිංහල අකුරින් ලොකු රතු පෝස්ටර් තිබූ බව නම් හොඳින් මතක තිබේ. ඉරිදා සෙනසුරාදා දිනවල ශ්‍රී ලාංකිකයින් එකිනෙකා හමුවීම සඳහා රැස් වෙන්නේ මේ චතුරස්‍රයටයි. අද වන විට විදේශවල ප්‍රදර්ශනය කරන චිත්‍රපට, සංගීත සංදර්ශන, නාට්‍ය ආදිය පිළිබඳ පෝස්ටර් ගසන්නේ නැත. දැන් අපේ අය අන්තර්ජාලය හොඳින් ඇසුරු කරන නිසා අපේ සංස්කෘතිකාංග පිළිබඳ සන්නිවේදනය දැන් කරදාසි පෝස්ටරයට එහා ගොස් ඊ පෝස්ටරය දක්වා වර්ධනය වී ඇත. එහෙත් එබන්දක් නො තිබුණු 90 දශකයේත් අපේ අය පෝස්ටර් ගසන ප්‍රකට මංසන්ධියකි ගැරිබාල්දි චතුරස්‍රය. ඒ පෝස්ටර් අතර වැඩි ප්‍රමාණයකින් තිබුණේ විරෝධාකල්ප සහ විකල්ප දේශපාලනමය සන්නිවේදනයන් රැගත් රතු පෝස්ටර් ය.පැලැස්සියෝවත් ගැලරියාවත් පසු කරගෙන අපි අන්ධකාරය සහිතව හෝ ගුසෙප්පෝ ගැරිබාල්දි හමුවන්නට ගියෙමු. මම හැම විට ම උත්සාහ කරන්නේ ජාත්‍යන්තර ඉතිහාසය සමඟ අපේ ඉතිහාසය සංසන්දනය කිරීමටයි. මගේ “මහා සිංහලේ වංසකතාවේ” ද මහාචාර්ය රෝහණධීරයන් හා ආචාර්ය ජේ.ආර්.පී.සූරියප්පෙරුම වැනි විද්වතුන් එකට ඈඳා මා පිනවා ගත්තේ මගේ ඒ මනදොළයි.මහා වීරෝධාර ගැරිබාල්දි ඉදිරිපිට දී මට වීර පුරන්අප්පු මතකයට එන්නේ ඒ පුරුද්දට පමණක් නොවේ. ගැරිබාල්දි ලෝක දේශපාලනයේ අවධානයට ලක් වන්නට පටන් ගත්තේ 1848 අවුරුද්දේ දී ය. 1807 දී ප්‍රංශයට අයත් නීස් ප්‍රදේශයේ දී උපත ලද ඔහු තරුණ අවධියේ සිට ම උග්‍ර දේශප්‍රේමියකුව වැඩුණි.එහෙත් පිඩ්මොන්ටිනා රජුව බලයෙන් පහ කිරීමට කැරලි ගැසූ හේතුවෙන් ඔහුව 1833 දී රටින් පිටුවහල් කරන ලදී. එහෙත් තම විප්ලවීය උවමනාව අත් නො හැරි ඔහු දකුණු ඇමෙරිකාවේ පදිංචිව වසර 12 ක් උරුගුවේ ජනතාව සමඟ එකතු වී බ්‍රසීලයේ දූෂිත පාලනයට එරෙහිව කැරලි ගැසුවේ ය.ඉතාලිය බරපතළ විදේශ ආක්‍රමණවලින් හෙම්බත්ව පවතිද්දී තම ‘රතුකමිස හමුදාව’ ගොඩනඟා ගුසෙප්පේ මැසිනි නම් ඉතාලි පීතෘලන්තයේ පුරෝගාමියාට සහයෝගය පිණිස ගැරිබාල්දි යළි ඉතාලියට අවුත් කැරලි මෙහෙය වන්නේ 1848 දී ය. ලංකාව බරපතළ යුරෝපා ආක්‍රමණයකට යටත්ව පවතිද්දී සුද්දන් පන්නා දමා පෑලියගොඩ ඩේවිඩ් හෙවත් ගොංගාලේගොඩ බණ්ඩා නම් රජුට සිය සහයෝගය පළ කිරීම සඳහා පහත රට මොරොට්ටු ප්‍රදේශයේ සිට පුරැන්සිස්කු හෙවත් වීරපුරන්අප්පු මාතලේට ගොස් කැරලි ගසන්නේ ද 1848 දී මය.වෙනසකට ඇත්තේ ගැරිබාල්දි සටන ජයගෙන මැසිනිට සහාය දී දෙවැනි වික්ටර් එම්මානුවෙල් රජු සිහසුනේ හිඳුවා, ඔස්ට්‍රියා සටනත්, රෝම සටනත්, සිසිලි සටනත්, නාපෝලි සටනත් ජය ගෙන එම්මානුවල් රජු දුන් මන්ත්‍රී ධූර, නිල නම්බු නාම සියල්ල අත් හැර ගොස් සාර්දීනියා දූපතේ දකුණේ ඇති කැප්රේරා නම් කුඩා දූවේ ගොවිරාළ කෙනෙකු සේ ජීවිතය ගෙවා දමා අවසානේ ස්වභාවික මරණයකට පත්වීමය.එහෙත් අපේ රටේ වීර පුරන්අප්පුටත්, ගොංගාලේගොඩ බණ්ඩාටත්, කුඩාපොළ හාමුදුරුවන්ටත් සිදුවූයේ කැරැල්ල පරාදව ටොරින්ටන් ආණ්ඩුකාරයාගේ සාහසික තීන්දුව පරිදි වෙඩි තබා ඝාතනය වීමට ය. සුද්දන් මේ රටේ ස්වජාතිකයින්ගේ විමුක්ති අරගල කැරලි සේ නම් කොට ඒවා මර්දනයට යොදාගත් උපක්‍රමය වූයේ දුර්දාන්ත සාහසික ප්‍රයෝගයි. ඒවා සමකාලීනව සුදු ජාතිකයින්ගේ පවා විවේචනයට ලක් විය.රාජ්‍ය නීතිඥ සෙල්බි මහතා අඩුම තරමේ භික්ෂූන් වහන්සේවත් ඝාතනය නොකරන්නැයි ඉල්ලා සිටියේය. එළියට් සහ පර්ග්‍යුසන් යන පත්තර කරුවෝ මේ අසාධාරණ තීන්දුව ගැන එංගලන්ත රජයට පෙත්සම් පවා යැවූහ. එහෙත් ටොරින්ටන්ගේ සාහසික ලේ පිපාසාව වෙනස් නොවුණි. පෙත්සම විභාග කළ එංගලන්ත රජය ටොරින්ටන් ආධිපාදයාගේ සේවය අත්හිටුවා ඔහු සහ ඔහුගේ ලේකම් ධූරය දැරූ එමර්සන් ටැනට් නම් ලේඛයාව ද යළිත් එංගලන්තයට ම ගෙන්වා ගන්නා ලදී.එහෙත් අප කළේ කුමක්ද? ටොරින්ටන් නමින් චතුරස්‍රයක් බිහි කොට එහි සිට 1948 ලැබූ ඩොමීනියන් නිදහස සිහිකිරීමයි. අපේ රටේ සාහසික ටොරින්ටන්ලාට චතුරස්‍ර ඇත. එහෙත් දේශප්‍රේමී පුරන්අප්පුලාට චතුරස්‍ර නැත. එහෙත් ඉතාලියේ වික්ටර් එම්මානුවෙල්ලාට චතුරස්‍ර නැත. ගැරිබාල්දිලාගේ නමින් ඉතාලිය පුරා ම චතුරස්‍ර ඉදිවී තිබේ.ගැරිබාල්දි චතුරස්‍රය යන අර්ථය ඇති ‘පියස්සා ගැරිබාල්දි’වලදී අප වාහනයට නැඟුණේ රාත්‍රි නවාතැන සඳහා පොම්පේ නගරය වෙත ගමන් කිරීමේ අරමුණෙනි.ලබන සතියේ - විසූවියස් ට නින්ද ගිහිං..ජැක්සන් ඇන්තනීwww.jacksonanthony.comකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>06</month>
      <day>24</day>
    </date>
    <link>http://www.silumina.lk/2012/06/24/_art.asp?fn=as1206246</link>
    <topic>දනාගල රක්ෂිතය මැදින්අනවසර පාරක් බැකෝ යොදාගෙන වටිනා ගස් පෙරළයි</topic>
    <author>සටහන - සේයාරූ</author>
    <content>දනාගල රක්ෂිතය මැදින්අනවසර පාරක් බැකෝ යොදාගෙන වටිනා ගස් පෙරළයිඅප වටා ඇති ගහකොළ දිය උල්පත්, දිය ඇලි ආශ්‍රිත වූ පරිසරය අපට බෙහෙවින් වටින්නේය. මන්දයත් අප ජීවත් වන්නේ ඒ ඇසුරෙන් ලබන්නා වූ ලාභ ප්‍රයෝජන මතය. එහෙත් මේ වටිනාකම් ගැන නොදන්නා වුන් විසින් හුදු ලාභ ප්‍රයෝජන අපේක්ෂාවෙන් අනවසරයෙන් ගම්බිම් වැද එම පරිසරයේ ගහකොළ කපා විනාශ කර දමන්නට වෙහෙසෙති. ඇතැමුන් දැව ජාවාරම්කරුවන් ය. මෙවැනි සිදුවීම් විටින් විට අද රටපුරාම ඇසෙන්නට දකින්නට ලැබෙද්දී මේ කියන්නට යන්නේ ද එවැනි කතාවකි.පදියපැලැල්ලේ ධම්මරතන හිමිඇහැලියගොඩ ප්‍රාදේශීය ලේකම් කොට්ඨාසයට අයත් මිටිපොල – දනාගල ආශ්‍රිත ප්‍රදේශය රක්ෂිත කලාපයකි. ප්‍රදේශයට සුන්දරත්වය මෙන්ම මිටිපොල, කරදන, කොත්හේන, මාපොට හා කිරිපෝරු යන ප්‍රදේශවල පවුල් 3000කට අධික පිරිසක් ජලය පාවිච්චි කරනු ලබන්නේ දනාගල කන්ද හරහාය. වටිනා දැව වර්ග මෙන්ම ජෛව විවිධත්වය අතින් විශේෂත්වයක් පෙන්නුම් කරනු ලබන දනාගල කන්ද ආශ්‍රිත ප්‍රදේශය විනාශ කිරීමට ඉකුත් දිනෙක පුද්ගලයෙක් සමත්කම් දැක්වූයේය. ඔහුගේ පෞද්ගලික උවමනාව මත හෝ යම් හේතුවක් මත හෝ බැකෝ යන්ත්‍ර යොදා මිටිපොළ ප්‍රදේශයේ සිට දනාගල රක්ෂිතය දක්වා කිලෝමීටර් 2 ක් පමණ දුර දක්වා පාර කපා ඇත.මෙහිදී විශාල වශයෙන් ගහකොළ කපා ඉවත් කෙරුණු අතර වටිනා දැව වර්ග ද ඔහුගේ ඕනෑ එපාකම් මත ප්‍රවාහනය කෙරිණි. ගමට යම් විපතක් වන විට කවදත් ගැමියෝ පෙරමුණ ගත්හ. විශාල වශයෙන් පරිසරය ආශ්‍රිතව වෙන්නට යන මෙම ව්‍යසනයේ දී දනාගල කන්ද අවට ගම්මානවල වැසියෝ එකට එකතු වූහ. ඔවුහු විරෝධය පෑහ. තම ප්‍රදේශය බේරාගැනීමට පෙරමුණ ගත්හ. මේ ඔවුන් ගෙන ගිය සටනේදී අපට අදහස් දැක්වූවෝය.මිටිපොල ශ්‍රී විසුද්ධාරාම විහාරාධිපති පදියපැලැල්ලේ ධම්මරතන හිමිපානීය ජලය ලබා ගන්නා දනාගල රක්ෂිතයේ හෙන්දදොළේ ජල මූලාශ්‍රයමෙම ස්වාභාවික දනාගල වන රක්ෂිතය අපට වගේම අනාගත පරපුරට උරුම වූ සම්පතක්. ඒ නිසා මෙය එක පුද්ගලයකුගේ උවමනාව මත විනාශ කිරීමට උත්සාහ දරනවා නම් එය මහා අපරාධයක්. ස්වාභාවික ජල උල්පත් දියඇලි, වටිනා ඖෂධ වර්ග, වටිනා දැව කඳන් මෙහි අඩංගු වෙනවා. අනෙක ප්‍රදේශයේ පවුල් 250කට පමණ පානීය ජලය ලබා ගන්නේ මෙම රක්ෂිතයේ පිහිටි Qහෙන්දදොළ’ නමැති දිය ඇල්ල මඟින්. වටිනා ජල පෝෂක ප්‍රදේශයක් විනාශ වෙනවා. මේ වෙනකොට වටිනා ගස් වර්ග පෙරළා බැකෝ යන්ත්‍ර යොදාගෙන පාර කපා තියෙනවා. මෙය ආරක්ෂා කරගන්න පියවර ගත යුතුයි.කෘෂිකර්ම පර්යේෂණ හා නිෂ්පාදන සහකාර ඇල්ෆ්‍රඩ් වීරසිංහ මහතා1996 වසරේ ප්‍රජා ජල හා සනීපාරක්ෂක ව්‍යාපෘතිය යටතේ රුපියල් ලක්ෂ 50ක වියදමින් මෙම දනාගල රක්ෂිතයේ හෙන්දදොළ මඟින් මිටිපොළ ප්‍රදේශයේ පවුල් 250කට පමණ පානීය ජලය ලබාගෙන තිබෙනවා. මේ හැරුණු කොට කොස්හේන, මාපොට, කරඳන, කිරිපෝරුව යන ප්‍රදේශවලටත් මෙම ජල පෝෂක ප්‍රදේශයෙන් ජලය ලබා ගැනෙනවා. මෙම රක්ෂිතයේ තිබෙන වටිනා විශාල ගස් කපා විනාශ කළොත් මේ ප්‍රදේශයට වගේම අවට ගම්මානවලට ද විශාල හානියක් සිදුවෙනවා. ගස්කොලන් කපා විනාශ කිරීම පරිසර විනාශය ජල උල්පත් සිඳී යාම ඇළදොළ සිඳීයාම සොබා සුන්දරත්වය අහිමිවීම වන සතුන් ගම්වලට කඩාවැදීම වැනි විවිධ කරුණු බලපානවා.ප්‍රාදේශීය සභා මන්ත්‍රීඅසෝක ගුණරත්න මහතාමෙම දනාගල වන රක්ෂිතයේ වටිනා දැව වර්ග බොහොමයක් තිබෙනවා. මෙවන් වටිනා සම්පතක් අහිමි කිරීමට ඉඩ දිය නොහැකියි. අනාගත පරපුරට මේවා ඉතිරි කළ යුතු දේවල්. එක් පුද්ගලයෙකුගේ පෞද්ගලික ඉඩම් කොටසක් ඇති වටිනා ගස් කපා ප්‍රවාහනය කිරීම මහා පරිමාණ ජාවාරමක් කරගෙන යන්නට දරන උත්සාහයක් බව පෙනීයනවා. ඒ නිසා වහාම අපි මෙය නවතාලීම සඳහා පියවර ගත යුතු වෙනවා. ස්වාභාවික සම්පතක් විනාශ කරන්න පුළුවන් කමක් නැහැ. යම් යම් ප්‍රබල බලපෑම් මත මේ දේවල් සිදුවෙන්න ඉඩ නොතබා අපි පෙරමුණ ගත යුතු වෙනවා.මිටිපොල ශක්ති ප්‍රජා ජල ව්‍යාපෘතියේ ලේකම්පී.ඒ.රණසිංහ මහතාඅපේ ගමට තිබෙන වටිනාම සම්පත මෙයයි. මේ දනාගල කන්ද රක්ෂිතයේ ඉතා වටිනා හොර, හල්මිල්ල, පිහිඹියා, වනදුල්ල, කොස්, මිදෙල්ල, වටිනා ඖෂධ වර්ග, වෙනිවැල්, වේවැල් යනාදී ඖෂධ වර්ග / දැව වර්ග විශාල වශයෙන් තිබෙනවා. විවිධ වර්ගවලට අයත් වන සතුන් කුරුළු වර්ග බොහොමයක් සිටිනවා. ඒ වගේම දියඇලි ජල උල්පත් බොහොමයක් තිබෙනවා. අනවසර පාරක් කපා මේ රක්ෂිතයේ වටිනා දැව කපා ප්‍රවාහනය කරන්නට වෑයම් දරන මෙකී පුද්ගලයා මේ ගමේ කෙනෙකුත් නොවෙයි. අක්කර 300ක පමණ ප්‍රමාණයකින් යුත් මෙම දනාගල රජයේ රක්ෂිතය ආරක්ෂා කර ගැනීමට බලධාරීන්ගේ අවධානය යොමු විය යුතුය. මේ ගැන ග්‍රාම නිලධාරීට, පොලීසියට, ප්‍රා.ලේකම් තුමියට දැනුම් දී තිබෙනවා.සටහන - සේයාරූඇහැලියගොඩ සමූහනැදුරන එච්.ඇම්.කිත්සිරි රූපසිංහදනාගල කන්ද රක්ෂිතයට අනවසරයෙන් කපා ඇති මාර්ගයවිරෝධයට එක්වූ ප්‍රදේශවාසීන්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>06</month>
      <day>24</day>
    </date>
    <link>http://www.silumina.lk/2012/06/24/_art.asp?fn=av1206244</link>
    <topic>ආදරේට මමත් හරිම ආදරෙයි</topic>
    <author>ගාමිණී සුසන්ත</author>
    <content>ආදරේට මමත් හරිම ආදරෙයිඉෂාරා සඳමිණි අබේවික්‍රමඉෂාරා කොහොමද මේ දවස්වල ඔබේ කාලය ගත වෙන්නෙ?මූලික වශයෙන් ම මගේ අධ්‍යාපනික කටයුතුවල නිරත වෙලා ඉන්නව. ඒ වගේ ම ‘සිහින පියාපත්’ ‘සිහිනයකි ජීවිතේ’, ‘ඡායා’ යන ටෙලිනාට්‍යවල රූපගත කිරීම්වලට සහභාගි වෙනවා. ඊට අමතරව නිව්දිකාවක් ලෙස ස්වර්ණවාහිනියේ වැඩසටහන් කීපයක් ඉදිරිපත් කරන්න දායක වෙනවා.පාසල් අවධියේත් ඔබ කලාවට සමීපව සිටිය ද?මගේ ගම මාතර පිටබැද්දර. මාතර සුජාතා බාලිකා විදුහලෙන් මම මූලික අධ්‍යාපනය හැදෑරුවා. ශිෂ්‍යත්වයෙන් සමත් වෙලා කොළඹ දේවි බාලිකා විදුහලට ඇතුළත් වුණා. උසස් පෙළට මම කළේ ජීව විද්‍යා විෂයන්. උසස් පෙළින් පසුව මම දේශීය වෛද්‍ය විද්‍යාලයට ඇතුළත් වුණා. දැන් මම එහි 4 වැනි වසරේ ඉගෙන ගන්නවා. පුංචි කාලෙ මට තිබුණු හීනයක් තමයි වෛද්‍යවරියක් වීම. ඒ වගේ ම මගේ හිතේ කොනක තිබුණා නිළියක් වීමේ ආශාව. නමුත් මම පාසල් යන කාලයේ රංගන කටයුතුවලට සම්බන්ධ වුණේ නෑ.එතකොට ඔබ කලා ක්ෂේත්‍රයට සම්බන්ධ වුණේ...?උසස් පෙළ විභාගය කරල නිවෙසට වෙලා ඉන්න කාලෙ, ඒ කියන්නෙ 2008 අවුරුද්දෙ මම දෙරණ ‘මිස් ශ්‍රී ලංකා’ තරගයට ඉදිරිපත් වුණා. එහිදී අවසන් පස් දෙනා අතරට එන්න මට අවස්ථාව ලැබුණා. 2009 අවුරුද්දෙ මම  ‘Miss Lion Queen’ ලෙස තේරුණා. 2010 අවුරුද්දෙ මිස් ශ්‍රී ලංකා තරගයේ දෙවැනි ස්ථානය හිමි වුණේ මට. ඒ වගේ ම 2010 අවුැරද්දෙ මම ‘Miss working girl’ ලෙස තේරුණා. ඉන්පසුව මම මෝස්තර නිරූපණ ක්ෂේත්‍රයට සම්බන්ධ වුණා. එහෙම ඉන්න අතරේ තමයි ලලිත් වසන්ත මහතාගේ ආරාධනයක් අනුව නිල්වලා ආයතනයට සම්බන්ධ වුණේ. මගේ පළමු රංගනය තමයි ‘සිහින පියාපත්’ ටෙලිනාට්‍යයේ කේතකී ගේ චරිතය. ඒ විදියටයි මම කලාවට සම්බන්ධ වුණේ.මුලින්ම කැමරාවට මුහුණ දුන් දවසේ ඔබට බයක් දැනුණේ නැද්ද?ඇත්තෙන් ම දැනුණා. ‘සිහින පියාපත්’ ටෙලිනාට්‍යයට සම්බන්ධ වනවිට මම රංගනය ගැන කිසිම දෙයක් දැනගෙන හිටියේ නෑ. ආශාවක් පමණයි මට තිබුණේ. ටිකින් ටික මට තිබුණු බය ඇරුණා.‘කේතකී’ ඔබේ ජීවිතයට සමීප ද?කේතකී ගේ ගති ලක්ෂණ මගේ ගති ලක්ෂණවලට බොහෝ දුරට සමානයි. කේතකී දඟකාරයි; අහිංසකයි; ආදරයට හරිම ආදරෙයි. මුලදී නපුරු ගතිගුණ පෙන්නුවත් දැන් එහෙම නෑ. ඇය ඉතාම සරල කෙළිලොල් තරුණියක්.කේතකී චරිතයට ලැබෙන ප්‍රතිචාර කොහොමද?මේ මගේ පළමු රංගනය. මම නොසිතපු විදියට එයට ප්‍රතිචාර ලැබෙනවා. මගේ නම ගොඩක් දෙනෙක් දන්නේ නෑ. හැමෝම මට කතා කරන්නෙ කේතකී කියලා. ප්‍රේක්ෂකයින් ලිපිවලිනුත් මට සුබ පතනවා. ඒ සුබ පැතුම් වලට ප්‍රතිචාර වලට මම ඔවුන්ට ස්තුති වන්ත වෙනවා.එවැනි ප්‍රේක්ෂක ප්‍රතිචාර ගැන ඔබට මොනවද හිතෙන්නෙ?හිතාගන්නත් බැරි සතුටක් තමයි ඒ වෙලාවට දැනෙන්නෙ. මා කළ දෙයක් පිළිබඳව ප්‍රශංසාත්මකව කතා කරනවිට මට සුබ පතනවිට මට හරිම සතුටක් දැනෙනවා.රංගනය ගැන කිසිදු දැනුමක් නොමැතිව ක්ෂේත්‍රයට ආ එම රංගනය ගැන හදාරන්න බලාපොරොත්තුවක් තියෙනවද?අනිවාර්යයෙන් ම රංගනය ගැන හදාරන්න මගේ හිතේ තියෙනව. මේ දවස්වල කෙරෙන මගේ අධ්‍යාපනික කටයුතුවලින් පසුව රංගනය ගැන හැදෑරීමක් කරනව.නිවේදිකාවක් ලෙසත් ඔබ කටයුතු කරනවා නේද?ඔව්; ස්වර්ණවාහිනියේ ‘මහජන සේවය පිණිසයි’, ‘Good afternoon Sri Lanka’ චැනල් ච්, ‘ජීවිතය ලස්සනයි’, වැඩසටහන් ඉදිරිපත් කිරීමට දායක වෙනවා.අනාගතයේ ඔබ වෛද්‍යවරියක් ද, නිවේදිකාවක් ද රංගන ශිල්පිනියක් ද?ඔය තුනම.කොහොමද මේ ක්ෂේත්‍ර තුනේම නියැළෙන්නෙ?මිනිසුන්ව සුවපත් කරන්න, මිනිසුන්ට සේවාවක් කරන්න ඕන කියන හැඟීම පුංචි කාලෙ ඉඳලම තිබුණු නිසයි වෛද්‍යවරියක් වෙන්න මම ආශා කළේ. රංගනය සහ නිවේදනයෙනුත් මානසිකව මිනිසුන්ට සුවපත් කරන්න පුළුවනි. ඒ නිසා මේ ක්ෂේත්‍ර තුනේ ම සමබරව යෙදෙන්න මම උත්සාහ කරනව.සිනමාවට තවම ඔබට ආරාධනයක් ලැබී නැද්ද?ආරාධනයක් ලැබුණා. නමුත් මගේ අධ්‍යාපන කටයුතු, මේ දවස්වල සහභාගි වෙන ටෙලිනාට්‍ය රූපගත කිරීම් ආදිය නිසා ඒ ආරාධනය බාරගන්න බැරි වුණා. මට ගැළපෙන යමක් කළ හැකි චරිතයක් කරන්න සිනමා නිර්මාණයක අවස්ථාව ලැබුණොත් මම ඒක සතුටින් බාරගන්නවා.මොනවගේ බලාපොරොත්තු ඔබේ ජීවිතේ තියෙන්නෙ?වෛද්‍යවරියක්, රංගන ශිල්පිනියක්, නිවේදිකාවක් විදියට ඉදිරියට යන්න බලාපොරොත්තු වෙනවා. මගේ ජීවිතය මම තවම ගොඩනඟාගන්න හැදුවා විතරයි. තව ගොඩක් දේවල් මගේ ජීවිතයට එකතු කරගන්න තියෙනවා. සතුටින් සරලව සාර්ථකව ජීවිතය ගෙවන්නයි මගේ බලාපොරොත්තුව.ගාමිණී සුසන්තඡායාරූපය - අනිල් මල්ලවආරච්චිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>06</month>
      <day>24</day>
    </date>
    <link>http://www.silumina.lk/2012/06/24/_art.asp?fn=av1206245</link>
    <topic>එළියට ගත්තේ ගෙයි බිත්තියත් කඩලයි</topic>
    <author>සේමාලි කැල්ලපත</author>
    <content>එළියට ගත්තේ ගෙයි බිත්තියත් කඩලයිජෝර්ජියා පිළිබඳව පසුගිය සතියේ පුවත්පත්වල පිංතූර සහිතව තොරතුරු පළවුණේ ඇය එංගලන්තයේ සිටින තරබාරුම තරුණිය වන නිසා පමණක් නෙවෙයි.ඇය හදිසියේ අසනීප වී රෝහල් ගත කිරීම සඳහා ගලවා ගැනීමේ සේවකයන්ට පැය අටක් තිස්සේ වෙහෙස වීමට සිදුවීම නිසයි.පැය අටක් තිස්සේ වෙහෙසී ජෝර්ජියා ගේ නිවෙසේ උඩුමහලේ ඇය සිටි කාමරයේ පැති බිත්තිය කඩා එළියේ සිට කාමරයට පාලමක් සවි කිරීමට මේ සේවකයන්ට සිදුවුණා. ඇය කාමරයෙන් එළියට ගත්තේ මේ පාලම හරහායි.තවමත් දහනව හැවිරිදි වියේ පසුවන මේ යුවතිය පදිංචිව ඉන්නේ එංගලන්තයේ දකුණු වේල්සයේයි. ඇගේ වත්මන් බර ස්ටෝන් 60 යි (රාත්තල් 840 යි) ඇය පසුගිය සතියේ දිනක හදිසියේම අසනීප වී රෝහල්ගත කිරීමත් සමඟ ජෝර්ජියා ගේ මව ඇයට ආහාර දී ඇති අන්දම හෙළි වුණා.ජෝර්ජියාත් ඇගේ මවත් හිතුමතේ නිදහසේ ඇති තරම් ආහාර ගන්න පුරුදු වුණේ ඇගේ පියාගේ අභාවයත් සමඟයි. එවිට ජෝර්ජියාට වයස අවුරුදු 5 යි. එතැන් පටන් ජෝර්ජියා ගේ මව දියණියට ඇතිපදම් කන්න දීලා.මේ කෑම හේතුවෙන් අන්තිමේ ජෝර්ජියාට නවතින්න සිදුවුණේ රෝහලේ.“වෙන අය හෙරොයින් තෝරා ගන්නවා. ඒත් මං තෝරා ගත්තේ ආහාර. එය මා මරණය කරා ගෙනයනවා” ජෝර්ජියා වරක් පැවසුවා.ඇය පුරුදුව සිටියේ පාන් රාත්තල් දෙකක සැන්ඩ්විචස් ජෑම්, චීස් හෝ මස් පුරවා දිනපතා කෑමටයි. එහෙත් ඒ චීස් හා ලූනු කර කළ පෙති බෑග් 5 ක්, චොකලට් පැකට් 2 ක්, චොකලට් කේක්, ස්පොන්ජ් කේක්, පොඩි කළ අල සමඟ සොසේජස් සහ පිළිස්සූ බෝංචි ඇට රාත්‍රී ආහාරය වශයෙන් ගැනීමට අමතරවයි. මේ ආහාරත් සමඟ ඇය විවිධ මාදිලියේ පැණි රස බීම ජාතිත් බොනවා.ජෝර්ජියා ගේ බර ස්ටෝන් 63 ක් යැයි සිතුවත් එය හරියටම කිව නොහැකි බව අසල්වාසීන් පවසනවා. ඇගේ බර මැනීම සඳහා විශේෂ තරාදියක් අවශ්‍ය නිසා මෙතෙක් ඇගේ බර මැනීමත් ප්‍රශ්නයක් වෙලා තිබුණා.දැන් ඇය සිටින්නේ රෝහලේ. ඇගේ මිතුරියන් සහ අසල්වැසියන් දිනපතා රෝහලට යන්නේ ඇයට ඇඳෙන් නැගිටීමට බැරි නිසා දිනපතා ඇය ඒ පැත්ත මේ පැත්ත හරවා සේදීම සඳහායි.ජෝර්ජියා එළියට ගැනීමේ මෙහෙයුමට ඉතා ශක්තිසම්පන්න පුද්ගලයන් 40 දෙනකුගෙන් යුතු කණ්ඩායමක් එක්වුණා.ඒ අය අතර ගොඩනැගිලි ඉදිකරන්නන්, බර ඔසවන යන්ත්‍ර ක්‍රියාකරුවන් සහ ගලවා ගැනීමේ සේවකයන් සිටියා. ඔවුන්ට ඒ සඳහා පවුම් ලක්ෂයක මුදලක් වැය වුණාලු.ඇගේ නිවෙසේ බිත්තිය බිඳ මහාමාර්ගය හා සම්බන්ධ කර පාලමක් දැමීමේ මහා කාර්යයේදී සිදුවූ මාර්ග අවහිරතා මඟ හැරීමට ඒ පාර වසා දමා රථවාහන වෙනත් මාර්ග ඔස්සේ හරවා යැවීමටත් සිදුවුණා.ජෝර්ජියාට මෙලෙස රෝහල්ගත වීමට සිදුවූ ප්‍රථම අවස්ථාව මෙයයි. ඇය කීප වරක්ම ඇගේ බර අඩුකර ගැනීම සඳහා විවිධ ව්‍යායාම ව්‍යාපෘතිවලට සහභාගි වූවා.ඒ එකකින්වත් ඵලක් වූයේ නැහැ. මොකද ඇයට සිය කට පාලනය කර ගැනීමට හැකි වූයේ නැති නිසයි.ජෝර්ජියාගේ මව නම් දැන් තම දියණියට මෙලෙස ආහාර දීම ගැන දුක් වෙනවා. මව සුපිරි වෙළෙඳසල් කරා ගොස් දියණියට විවිධ මාදිලියේ ආහාර මිලදී ගෙන එන අයුරු අසල්වාසීන් හෙළි කිරීමත් සමඟ මව දැන් ඒ ගැන පසුතැවිලි වීමට පටන් අරන්.සේමාලි කැල්ලපතකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>06</month>
      <day>24</day>
    </date>
    <link>http://www.silumina.lk/2012/06/24/_art.asp?fn=av1206247</link>
    <topic>මගේ වටේ තව ඇස් 6ක් තියෙනවා</topic>
    <author>වසන්ත ජයසිංහ ආරච්චිගේ</author>
    <content>මගේ වටේ තව ඇස් 6ක් තියෙනවාසංකේත් අභිලාෂ් වික්‍රමගේසංකේත් අභිලාෂ් වික්‍රමගේ කලා පවුලකින් ම ක්ෂේත්‍රයට අවතීර්ණව මේ දිනවල පුංචි තිරේ ජනප්‍රිය ටෙලිනාට්‍ය කිහිපයක් ඔස්සේ ම නිතර ඔබට මුණ ගැහෙන චරිතයක්. ‘මලී’ ටෙලිනාට්‍යයේ නිර්මාල් ලෙසත් ‘සිහින පියාපත්’ ටෙලිනාට්‍යයේ පවන් රාජසිංහ ලෙසත් ‘ෆෙංෂුයි ගෙදර’ ටෙලිනාට්‍යයේ විනෝද් ලෙසත් රංගනයේ යෙදෙන සංකේත් ඉතාම කෙටි කලකදී ප්‍රේක්ෂක ආකර්ෂණය දිනාගන්නට හැකියාව උදා වුණු යෞවනයෙක්.මේ දවස්වල කරන වැඩ කටයුතුවලින් ම අපි කතා බහ පටන් ගමු.ඔව්. ඇත්තටම මම මේ දිනවල ටෙලිනාට්‍ය තුනක රූගත කිරීම්වලට එකතු වෙනවා.මේ දවස්වල ‘මලී’ ‘සිහින පියාපත්’ ‘ෆෙංෂුයි ගෙදර’ යන ටෙලිනාට්‍යවල රූගත කිරීම් සිදුවන නිසා ටිකක් කාර්ය බහුල ජීවිතයක ඉන්නේ.සංකේත් වික්‍රමගේ, සංකේත් කියන එකේ තේරුම දන්නවද?මම හිතන්නේ සංකේතයක් කියන එක වෙන්න ඕන. අම්මගෙයි තාත්තගෙයි කැමැත්තට දාපු නමනේ.රඟපාන්න ඕන කියන එක පුංචි කාලේ ඉඳලම තිබුණු බලාපොරොත්තුවක් ද?ඔව් කුඩා කාලයේ ඉඳලම තිබුණා. අම්මටයි තාත්තටයි අයියටයි ලැබුණු රසික ප්‍රතිචාර මම දැක්කා. ඉතිං කලාවට එන්න පවුල් පසුබිමත් බලපෑවා. කොහොමත් මම ස්කෝලේ යන කාලේ කලාව පැත්තෙන් ඉදිරියට ගියේ නැහැ. හැබැයි මට මතකයි කුඩා කාලේ අයියයි මමයි එකතු වෙලා ‘නෙයිනගේ සූදුව‘ කළා. මම කළේ සාජන් නල්ලතම්බි චරිතය. ගුරුවරු පවා කිව්වා හොඳට කළා කියලා. ඒත් ඉතිං ගෙදරින් ලොකු අවසරයක් ලැබුණේ නැහැ රඟපාන්න. ඒ අධ්‍යාපන කටයුතු නිසා.ඉදිරියටත් රංගනය ජීවිතය කරගෙන යන්න ද බලාපොරොත්තුව.ඔව් ඇත්තටම රංගනය කියන දේ තමයි ඉදිරියටත් මගේ ජීවිතය. දැන් දැන් මට හිතිලා තියෙනවා, ඒකාකාරී චරිත රඟපාලා ඉදිරියට යනවට වඩා චරිතාංග රංගනයෙන් ප්‍රේක්ෂකයින් අතරට යන්න ඕන කියලා. එකම රාමුවක ඉන්දෙද්දී ප්‍රේක්ෂකයින්ටත් එපා වෙනවා. ඒ දේ මම දැකලාත් තියෙනවා. හැබැයි ඉදිරියට වෙනම රැකියාවක් කරන්න බලාපොරොත්තුවක් නම් මගේ ළඟ නැහැ.සංකේත් අද රංගනයෙන් මෙතන ඉන්නේ අම්මයි තාත්තගෙයි ලැබුණු සහයෝගය නිසා ද?මෙහෙමයි, ගොඩක් දෙනෙක් හිතනවා. මම මෙතන ඉන්නේ අම්මයි තාත්තයි නිසා කියලා. ඇත්තටම කවදාවත් කිසිම කෙනෙකුට තාත්තා මාව හඳුන්වලා දීලා නැහැ. ඔය නිසා ම මම තරහා වෙලා ඉඳලත් තියෙනවා.ඒත් තාත්තා නිතරම කිව්වේ මම ඔයාව එහෙම එක්කරගෙන ගියොත් මම ඔයාව මේ ක්ෂේත්‍රයට දැම්මා වගේ වෙනවා. ඒ නිසා ඔයාගේ උත්සාහයෙන් ම එන්න කියලයි කිව්වේ. මගේ මහන්සියෙන්මයි අද මම මේ ගමන ආවේ. තවමත් කවුරුත් දන්නෑ ආනන්ද වික්‍රමගේ, මානෙල් වානගුරු කියන්නේ මගේ අම්මයි තාත්තයි කියලා.තාරුණ්‍යය කියන එක සංකේත් කොහොමද දකින්නේ.ඒ දේ ගොඩක් සුන්දරයි. ඕනෑම මනුෂ්‍යයකුට තරුණ කාලයක් තියෙනවා. කාට වුණත් තමන් යම් දෙයක් කළොත් ඒක පසුවට බලපානවා. ඒ නිසා තරුණ අවධියේ වුණත් තමන් යම් වෘත්තියක් කරනවා නම් ඒකට කැපවෙලා හරියට කළොත් වයසට ගිහින් හරි ඒ දිහා බලලා සතුටු වෙන්න පුළුවන්. කොහොමත් මම තාරුණ්‍යයේ ඉන්න නිසා සුන්දරව සැහැල්ලුවෙන් ගත කරන්නයි කැමැති.තාරුණ්‍යයට විලාසිතා අත්‍යවශ්‍ය ද?මම නම් හිතන්නේ විලාසිතා කළාට කමක් නැහැ. නොකළත් වරදක් නැහැ. නීතියක් නැහැනේ. වයසට ගිහින් විලාසිතා කරන්න බැරි එකේ තාරුණ්‍යයට විලාසිතා හොඳයි.සංකේත් විවේකයක් ලැබුණොත් පොත් පත් එහෙම බලනවද?පොත්පත් නම් බලනවා අඩුයි. චිත්‍රපට නම් බලනවා.රංගන ශිල්පියෙකුට තමන්ගේ ගමනට වැදගත් වෙන්නේ මොනවා කියලද හිතන්නේ.පළමු දේ හොඳ කැපවීමක් කරන්න පුළුවන් වෙන්න ඕන. ඒ ඇරෙන්න වයස තරාතිරම, උස මහත ලස්සන, කළු ද සුදු ද කියන එක වැදගත් නෑ. තමන් කරන චරිත පිළිබඳ අවබෝධයක් ලබාගන්න එකයි රංගන ශිල්පියෙකුට අවශ්‍ය. අනෙක් දේ මම දකින තවත් දෙයක් ජනප්‍රිය කියන දේට වඩා වැදගත් වෙන්නේ දක්ෂ කියන දේයි. ඒ නිසා විවිධ පරාසවලට යන්න විවිධ චරිත කරන්න පෙලඹීමයි වැදගත්.මෙතෙක් ඔබ කළ රඟපෑම් දෙස ආපසු හැරිලා බලද්දී මොකක්ද හිතෙන්නේ.ඇත්තටම සෑහීමකට පත්වෙන්න පුළුවන්. තවම මට ලොකු අවස්ථාවක් ලැබිලා නැහැ. ඒත් ‘මලී’, ‘සිහින පියාපත්’, ‘.ෆෙංෂුයි ගෙදර’ ටෙලිනාට්‍ය තුන ගත්තොත් මට ලැබුණේ ඒකාකාරී චරිත නෙවෙයි. ‘මලි’ ටෙලිනාට්‍යයේ ‘නිර්මාල්’ ප්‍රාදේශීය ලේකම්වරයෙක්. ඒත් ඔහු ආදරය ඉදිරියේ විවිධ ප්‍රශ්නවලට මුහුණ පානවා. ‘සිහින පියාපත්’ නාට්‍යයේ ‘පවන්’ ගමේ ඉඳන් නගරයට එන දුප්පත් තරුණයෙක්. ඔහු ජීවත්වෙන්න කරන අරගලය ප්‍රබලයි. ‘ෆෙංෂුයි ගෙදර’ පරිගණක ගුරුවරයකුගේ චරිතය. ඉතිං වෙනස් ම චරිත තුනක් මට ලැබුණේ. රංගනයේ මගේ උත්සාහය වෙනස් ම චරිත සඳහා දායක වෙන්න.සිනමාවට එක්වෙන්න තවම ඔබට අවස්ථාව ලැබුණේ නැද්ද?ඕනැම කෙනෙකුගේ ආසාව සිනමාවට එක්වෙන එක. ඒ දේ මටත් තියෙනවා. එවැනි අවස්ථාවක් මටත් ලැබුණා. මට තිරපිටපතක් ලැබුණම මුලින් ම මම ඒක දෙන්නේ අම්මටයි තාත්තටයි. ඉතිං සෑහීමකට පත්වෙන්න පුළුවන් දෙයක් එහි තිබුණේ නැහැ. තිර පිටපතේ කරන්න දෙයක් තිබුණේ නැහැ. ඉතිං මම හිතුවා ඉක්මන් නොවෙන්න.පසුගිය කාලේ සංකේත්ටත් විවිධ කට කතා හැදෙනවා අන්තර්ජාලයේ අපි දැක්කා.ඔව්. ඒක හොඳයි එක් පැත්තකින්. නමුත් මම එහෙම හැසිරෙන කෙනෙක් නෙමෙයි. ගොඩක් වෙලාවට දුක හිතෙනවා. මම නම් කියන්නේ මිනිසුන්ට කට කතා හද හදා ඉන්නවට වඩා වැඩක් ඇත්තෙම නැතිනම් පැළයක් හරි හිටවන්න කියලයි කියන්න ඕන. ඒකෙන් රටට හරි වැඩක් තියෙනවා.හොඳයි ප්‍රේමය පිළිබඳ අත්දැකීම් ඇත්තෙම නැද්ද?මේ ක්ෂේත්‍රයේ හැසිරෙන කොට පරිස්සමෙන් ඉන්න ඕන. කොහොමත් මගේ වටේ තවත් ඇස් 6 ක් තියෙනවා. ඒ අපේ පවුලේ තුන්දෙනා. කොහොමවත් මට ගෙදරින් උපරිම ආදරය ලැබෙනවා. මගේ අම්මට වඩා මට ආදරය කරන කෙනෙක් ලැබුණොත් මම ආදරය කරනවා.වසන්ත ජයසිංහ ආරච්චිගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>06</month>
      <day>24</day>
    </date>
    <link>http://www.silumina.lk/2012/06/24/_art.asp?fn=av1206248</link>
    <topic>මේ බුද්ධිමය දේපළ අපේ</topic>
    <author>ජෝජ් රොබ්සන් ද සිල්වා</author>
    <content>මේ බුද්ධිමය දේපළ අපේ“එක ගීතයයි, රචකයෝ දෙතුන් දෙනයි. මේ බුද්ධිමය දේපළ අයිති කාට ද?” මැයෙන් “රසඳුන” පළ කළ විශේෂ හෙළිදරව්වට ඇතුළත් වූ ඇතැම් ගීතයන්ට හිමිකම් සනාථ කිරීමට ගී පද රචකයන්, වියෝ වූ ඇතැම් ගී පදරචකයන්ගේ පවුල් සාමාජිකයින් සහ හිතවතුන් කිහිප දෙනෙකුම ඉදිරිපත් වූ අතර ඒ පිළිබඳ කෙරෙන විවෘත සටහනකි මේ...!සඳළු තලේ හිඳ පෙරමඟ බලනාමානවිකාවියෙ ඔබට කියන වග නම්ඹබ ගෙන යන්නට සහපිරිවර හාමා එන්නේ නැත රන් දෝලාවෙන් නම්...!  (ගැයුම - සනත් නන්දසිරි)මහාචාර්ය සංගීත් නිපුන් සනත් නන්දසිරි ගයන “සඳළු තලේ හිඳ” ගීතය තමා පද රචනය කළ ගීතයක් නොවන බවත්, “දඟකාර ඔය දෑස” ගීතයේ පද රචනය තමන්ගේ බවත් පවසමින් මුලින්ම අප සමඟ සිය බුද්ධිමය දේපළ අයිතිය තහවුරු කළේ ප්‍රවීණ ගී පද රචක සුනිල් ගුණවර්ධන ය. “1996 වසරේදී පළ කළ මගේ ගී පද මාලා එකතුව වූ ‘ආල නුරා මල් පිපුණා’ ග්‍රන්ථයේත් ‘දඟකාර ඔය දෑස’ ගීතය ඇතුළත් කර තිබෙනවා. මේ ගීතය වෙනින් කාගෙවත් නොව මගේ පද රචනයක් බවට ගීතය ගයන සනත් අයියාත් සාක්ෂි දරනවා. මම ‘දඟකාර ඔය දෑස’ පද රචනය කළේ සංගීතඥ රංජිත් පෙරේරාගේ තනුවකටයි. ‘සඳළු තලේ හිඳ’ ගීතයේ පද රචනය නම් මගේ පද රචනයක් නොවෙයි.”(මේ අතර අන්තර්ජාලයෙන් “දඟකාර ඔය දෑස” ගීතයේ පද රචකයා ලෙස “ආදරණීය වස්සානය” යනුවෙන් කෙරෙන පුදුමාකාර සඳහනක් ද අප දුටු බැව් ද මෙහිලා සටහන් කරන්නේ තවදුරටත් අවුල් සහගත වෙමින් පවතින මෙම ගැටලුකාරී තත්ත්වයට නිර්මාණකරුවන්ගේ අවධානය යොමු කිරීම වැදගත් වන නිසාය.)ඒ අනුව “දඟකාර ඔය දෑස” ගීතය සුනිල් රචිත ගීතයක් බව මෙන්ම “සඳළු තලේ සිට” ගීතය නිමල් රත්නසිරි රූපසිංහ රචිත ගීතයක් බවට ද කරුණු සනාථ වී ඇති අතර “මුතු පබලුකාරී” සහ “ඉර ගිරවි” (සුජාතා අත්තනායක) - “මං කවිකාරි” (නිරංජලා සරෝජිනි) - “අප දෙදෙනා දිහා බල බලා” සහ “රතුමල් ඔසරිය ගෙයි නැතුවට” (තිලකසිරි රත්නායක) වැනි ප්‍රකට ගීත ගණනාවක් ලියූ අප්‍රකට ගී පද රචකයෙකු වන නිමල් “මල්කාන්ති අක්කාගේ ආරාධනයෙන් තමයි මං ගී පද රචකයෙක් වුණේ. ඇගේ ආරාධනය නිසා සනත් අයියාට ලියූ ‘සඳළු තලේ හිඳ’ ගීතය මගේ මුල්ම පද රචනයයි” පවසමින් අදාළ කරුණු අප සමඟ අනාවරණය කළේ ය.හාඳ සිරියාවයි ආකාසේවාසනාවට ආදරේඅපෙ ආදරේ - ආදරේ - ආදරේ...!  (ගැයුම - ජෝතිපාල, ඇන්ජලින්)“ස්විප් ටිකට්” චිත්‍රපටයේ පසුබිම් ගීතයක් වන එච්. ආර්. ජෝතිපාල සහ ඇන්ජලින් ගුණතිලක ගැයූ “හොඳ සිරියාවයි ආකාසේ” ගීතයේත් පැට්‍රික් දෙනිපිටිය සහ මල්ලිකා ද සිල්වා ගැයූ “ගංගා යමුනා හා වුණා” ගීතයේත් “දැන් මතක ද” චිත්‍රපටයේ ජෝති, මිල්ටන් පෙරේරා සහ මොහිදින් බෙග් ගැයූ “හිස් ටින් එකක් වගෙයි අපේ මේ ජීවිතේ” ගීතයේත් පද රචකයා සිරිල් ඒ. සීලවිමල බවට කරුණු සනාථ වී ඇත. 2009 පළ වී ඇති “සීලවිමල ගීත ප්‍රබන්ධ” ග්‍රන්ථයේ ද මෙම ගීත ඔහුගේ ගී පද රචනා ලෙස පළකර තිබෙනු දකින්නට හැකි විය.ජනපි‍්‍රය චිත්‍රපට අධ්‍යක්ෂවරයකු වූ ධර්ම ශ්‍රී කල්දේරා “කෝ අද මැණිකා කොහෙද ගියේ” ගීතයේ පද රචකයා බැව් සනාථ කරමින් 1969 වසරේ දී ධර්ම ශ්‍රී ‘කලා’ සඟරාව සමඟ කළ සාකච්ඡාවක සහ ‘ගීත මධුරි’ සඟරාවේ ඡායාරූප කතාවක පිටපත් රසික හිතවතෙකු අප වෙත ඉදිරිපත් කර ඇත. “දීපශිඛා දැල්වේ ජීවිත මෙලොවේ” ගීතයේ පද රචකයා ද ධර්ම ශ්‍රී කල්දේරාම බව තවදුරටත් එම රසික හිතවතා අපට කරුණු ඉදිරිපත් කර සිටියි.එලෙස දැනට ජීවතුන් අතර නොමැති සමහර ගී පද රචකයින් වෙනුවෙන් රසික හිතවතුන් විසින් ගී පද රචක හිමිකම් සනාථ කරනු ලැබු ගීත කිහිපයක්ම වේ. ඒ අනුව “ආලය කාටත් පොදු දෙයකි” ගීතය සිසිර කුමාර මානික්කආරච්චි විසින් ද, “පුළුන් වගේ සුදු රැවුල දිගයි” සහ “සිහිල් සුළං පාවී දස අතට හමන්නේ” ගීත උපාලි අත්තනායක විසින් ද, “බිළිඳා නැළවේ උකුලේ” ගීතය ඇලන්සන් පියදාස විසින් ද, “ආනෙ ඩිංගක් ඉන්නකෝ” ගීතය ඩී. සී. ජයසිංහ විසින් ද, “පින්සිදු වෙන්නේ අනේ බාල ළමුන්නේ” ගීතය ආර්. ඇන්. එච්. පෙරේරා විසින් ද, “කරුණා සුවඳ තවරාලු මුව පියුමේ” ගීතය කොලින්ස් අලුත්ගේ විසින් ද පද රචනය කරන ලද ගීත ය.“සිසිර මං හින්දාමයි සඳ වැසුණට’ ගීතය ලිව්වේ. හැබැයි ‘සුජාතා’ ගීතය නම් ලිව්වේ සිසිර නෙමේ. එය ලිව්වේ හර්බට්” යයි පවසමින් ගායන ශිල්පිනි ඉන්ද්‍රානි විජයබණ්ඩාර “සඳ වැසුණට” (පද - සිසිර සේනාරත්න) ගීතයේත්, “සුජාතා” (පද - හර්බට් ඇම්. සෙනෙවිරත්න) ගීතයේත් පද රචකයින් වෙනුවෙන් අපට කරුණු පැහැදිලි කිරීම ඉතා වැදගත් විය. තමන්ට ගී නිර්මාණය කර දුන් පද රචකයින්ගේ සහ සංගීතඥයින්ගේ බුද්ධිමය දේපළ අයිතීන් දිනා ගැනීමට ගායක ගායිකාවන්ගේ සහයෝගය මෙපරිදි හෝ නොමසුරුව ලබා දීම යුතුකමක් බව ඉන්ද්‍රානිගේ අදහස ය. එය අපේ අනිකුත් ගායන ශිල්පීන් සහ ශිල්පිනියන් ද ආදර්ශයට ගත යුතු යහපත් ක්‍රියාවකැයි අපි සිතමු.ඔකඳ වෙලා සිත ඔකඳ වෙලාතුරුණු වියේ සිත ඔකඳ වෙලා  (ගැයුම - ඇන්ජලින් ගුණතිලක)ජනපි‍්‍රය ගායන ශිල්පි, සංගීතඥ සහ ගී පද රචක ක්ලැරන්ස් විජේවර්ධනගේ බුද්ධිමය දේපළ අයිතිය වෙනුවෙන් ඔහුගේ බිරිඳ ශීලා විජේවර්ධන අපට කරුණු ඉදිරිපත් කරමින් ‘ඔකඳ වෙලා සිත’ - ‘මල් පිබිදෙන එක වසන්ත සමයක’ - ‘ඈත රන් විමන්’ ක්ලැරන්ස් විසින් රචිත ගීත බවත්, ‘දිනෙක මේ නදි තීරේ’ කුලරත්න ආරියවංශ විසින් ද, ‘මදහස පාලා’ සහ ‘මඟ තොටදී හමුවෙද්දී’ පේ‍්‍රමකීර්ති ද අල්විස් විසින් ද, ‘උමයංගනියෝ’ කේ. ඩී. කේ. ධර්මවර්ධන විසින් ද පද රචනය කරන ලද බවත් ඒ අතරින් ‘උමයංගනියෝ’ ගීතයේ හැර අනිකුත් සියලුම ගීතවල සංගීතය ක්ලැරන්ස්ගේ බැව් ද පෙන්වා දුන්නා ය.සිය බුද්ධිමය දේපළ අයිතිය වෙනුවෙන් ඉදිරිපත් වූ ප්‍රවීණ ගායන ශිල්පි වර්නන් පෙරේරා (වර්නන් ගායකයකු මෙන්ම දක්ෂ ගී පද රචකයකු සහ තනු නිර්මාණ ශිල්පියකු ද වේ) මිල්ටන් මල්ලවආරච්චි ගයන ‘මඟ තොටහිද නැත හමුවන්නේ සහ පි‍්‍රයා සූරියසේන ගයන ‘හදවත ඉල්ලා’ ගී පද රචනා සිය නිර්මාණ බව සනාථ කළේය. එමෙන්ම ‘මේ පාළු මාවතේ’ ගී පද රචනයට ඇතැම් විට තමාගේ නම සඳහන් කෙරෙන නමුත් එම ගීතයේ පද රචකයා කුලරත්න ආරියවංශ බවට ද වර්නන් විසින් අපට කරුණු ඉදිරිපත් කරන ලදි.‘මනලෝලි මනමාලියේ’ ගීතයේ පද රචනය සිය සැමියා වන හේමසිරි හල්පිට ගේ බව ඔහුගේ බිරිඳ දමයන්ති හල්පිට කරුණු සනාථ කරමින් ඇය හල්පිටගේ ගී පද සංග්‍රහය වූ “නිහඬ කල්පනා” ගීත පොතේ 33 පිටුව ද ඉදිරිපත් කළාය.ආදරේ රන් බිඟුන් නැසූබාඳුරා මල ඔබයි ළඳේආදරේ රන් බිඟුන් නැසූකපුරු මල ඔබ තමයි ළඳේ...!  (ගැයුම - මර්වින් පෙරේරා)‘ආදරේ රන් බිඟුන් නැසූ’ ගී පද රචනය පේ‍්‍රමකීර්ති ද අල්විස් ගේ බුද්ධිමය දේපළක් බව සනාථ කරමින් පේ‍්‍රමකීර්තිගේ රසික හිතවතකු මර්වින් පෙරේරාගේ ‘ඔබේ ආදරය ශිලා ලිපියක් වගේ’ (චරිත් සුද්දත්චාරි සංස්කරණය කළ) ග්‍රන්ථයේ 39 පිටුව අප වෙත ඉදිරිපත් කිරීම ද විශේෂයෙන් මෙහිලා සඳහන් කළ යුතුව ඇත.එසේම ‘හවසට පායා අරුණේ සැඟවෙන’ ගීතයේ සැබෑ පද රචකයා කේ. ඩී. කේ. ධර්මවර්ධන බවත්, සිය පියාණන් වන සංගීතඥ ස්ටැන්ලි පීරිස් එහි පද රචකයා නොවන බවත් ඉතා නිහතමානීව අපට කරුණු සනාථ කළ ස්ටැන්ලිගේ දියණිය වන ශිරෝමාලි පීරිස් ද කළේ වැදගත් ක්‍රියාවකි.මේ දිනවල අසනීපයෙන් පසුවන ගී පද රචක ඇලෝයි ගුණවර්ධනගේ බුද්ධිමය දේපළ අයිතීන් වෙනුවෙන් ඔහුගේ පුත් මංගල ගුණවර්ධන කරුණු සනාථ කරමින් එච්. ආර්. ජෝතිපාල ගැයූ ‘මුලදි බැන්ද ආදරේක මිහිර’ - ‘ඇස් දෙක වාගේ හිටිය’ - ‘මා ලැබු ජීවිතයේ’ - ‘පිළිගන්න මම චන්න’ - ‘මගෙ ජීවිතයේ සතු වී’ සහ ‘පායා ඇයි හිනැහෙන්නේ’ ගීත මෙන්ම ‘ආදරේ මට නැහැ කියා’ (සුසිල් පේ‍්‍රමරත්න) - ‘අහන්න මගෙ හොඳ පුංචි පුතේ’ (ජේ. ඒ. මිල්ටන් පෙරේරා) ‘සුවඳයි මුවේ මල් පැණි’ (සුමිත් අහංගම යන ගී පද රචනා වෙනුවෙන් තොරතුරු රාශියක් ඉදිරිපත් කර සිටියි.එහෙත් ‘සුවඳයි මුවේ මල් පැණි’ ගීතයේ පද රචනය සුමන ශාන්ත හිමිගේ ද එසේත් නැත්නම් ඇලෝයිගේ ද යන්න ගැටලුවක්ව පවතී. ඒ අතර එච්. ආර්. ජෝතිපාල ‘රිදී ජයන්ති සමරු තිළිණය - 1980’ (ස්පේ‍්‍රක්ටා) - ‘දොළොස් මගේ පහන’ - ‘රත්තරං සඳක්’ ගී පට, තැටි, පුවත්පත් සාකච්ඡා ලිපි, ගුවන් විදුලි ගී තැටි අංක ආදිය ද වේ.‘සුවඳයි මුවේ මල් පැණි’ (සුමිත් අහංගම) සහ ‘ඈ නීල වරල පීරලා’ (ධනපාල උඩවත්ත) ගීතවල බුද්ධිමය දේපළ අයිතිය වෙනුවෙන් ‘මේ පවසන්නේ පරම සත්‍යය’ යි ප්‍රකාශ කරමින් මීගහවෙල සුමනශාන්ත හිමි (ගිහි කාලයේදී - සරත් මුණසිංහ) අප සමඟ කෙරුණු හෙළිදරව් කිරීමේදී ප්‍රකාශ වූවේ එම ගීත දෙකෙහිම පදමාලා හිමිකරු සුමනශාන්ත හිමි බැව් ය. ඒ අනුව ‘සුවඳයි මුවේ මල්පැණි’ ගීතය සුමිත්ට ගයන්න ලියා දී ඇත්තේ සුමනශාන්ත හිමි ගිහි කාලයේ බොරැල්ලේ කාසල් පාරේ දෙදෙනා එකම කාමරයක නැවති සිටිද්දී ය. ‘ඈ නීල වරල පීරලා’ ගීතය ධනපාලට ලියා දී ඇත්තේ 1972 දී පමණ කැලණිය සරසවි චිත්‍රාගාරයේ දී නිහාල් නෙල්සන් ගැයූ ‘ලස්සනට පිපුණු වනමල්’ ගීතය මුලින්ම පටිගත කළ දවසේදීම ය.පොත් ප්‍රකාශක ඇ. ලයනල් ද සිල්වා ද සිය බුද්ධිමය දේපළ අයිතිය පිළිබඳව අපට කරුණු ඉදිරිපත් කළ ගී පද රචකයන් අතර සිටී. ලයනල් ‘ටක් ගානවා ටික් ගානවා’ ළමා ගීතයේ පද රචනා හිමිකරුවන් ලෙස කරුණු සනාථ කිරීමට ඉදිරිපත් වූවද අනිකුත් ගී පද රචකයා වෙනුවෙන් මෙම ගීතය සඳහා කිසිවෙකු කරුණු ඉදිරිපත් කර නැත.ළං වෙන්නවදෝ වෙන් වූයේවෙන් වෙන්නවදෝ ළං වූයේ  (ගැයුම - එච්. ආර්. ජෝතිපාල)ගී පද රචක උපාලි ධනවලවිතානගේ බුද්ධිමය දේපළ අයිතිය උදෙසා ඔහුගේ බිරිඳ වන ශ්‍රීමා ධනවලවිතාන “ළං වෙන්නවදෝ” සහ ‘වෙන් වෙන්නවදෝ ළං වූවේ’ ගීත දෙක වෙනුවෙන් මෙන්ම ‘වලා වියන් තරු සෙවණේ සිහින සදැල්ලේ’ - ‘රුවට රුවේ සකුරා ඉවුරේ’ - ‘අතීත දිවියෙ අනන්ත අඳුරේ’ - ‘මංගල නැකතින් යන්නට’ සහ ‘මේ ගංඟාධාරේ’ ගීත වෙනුවෙන් ද ඉදිරිපත් වී සිටින්නී ය.‘මගෙ දෑසෙ කඳුළු තව දෑසක’ ගීතයේ අයිතිය වෙනුවෙන් තලවතුගොඩ සරත් චන්ද්‍රසිරි ඉදිරිපත් වී සිටින අතර ගියවර අපගේ විශේෂ හෙළිදරව්වේ දී සඳහන් කළ ගීත පොත් දෙකක් අතැතිව ‘පියාපත් සලා මම ඔබ සොයා එමි රැයේ’ ගීතයේ පද රචකයා කවුරුන්දැයි විමසූ ගීතලෝලියාට මෙවර මෙම ලිපියේ දී පිළිතුරු දීමට අපට හැකියාව ලැබී ඇත. එම හැකියාව අපට ලැබුණේ ‘පියාපත් සලා’ ගීතයේ බුද්ධිමය දේපළ අයිතිකරු ලෙස සිරි කුලරත්න අප සමඟ කරුණු සනාථ කළ හෙයින් ය. ඒ අනුව ‘පියාපත් සලා’ ගීතයේ පද රචකයා ‘සිරි කුලරත්න’ යයි කියා පෙර කී ගීතලෝලියාට අපි පිළිතුරු දෙමු.ජෝජ් රොබ්සන් ද සිල්වාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>06</month>
      <day>24</day>
    </date>
    <link>http://www.silumina.lk/2012/06/24/_art.asp?fn=av1206249</link>
    <topic>කණ්ඩායම් හැඟීම සමඟ තරග දිනීම</topic>
    <author>ඉඳුනිල් වීරරත්න</author>
    <content>කණ්ඩායම් හැඟීම සමඟ තරග දිනීමපිතිකරණය, පන්දු යැවීම, කණ්ඩායම් හැඟීම මෙන්ම අතිවිශිෂ්ට නායකත්වය යන කරුණු සියල්ලම නිසාවෙන් මාස 16 කට පසු එක්දින තරගාවලියක් ජයගන්නට ශ්‍රී ලංකාවට හැකි වී තිබේ.තරගයෙන් තරගයට දැක්වූ දක්ෂතා නිසාවෙන් පසුගියදා නිමාවුණු ශ්‍රී ලංකා - පාකිස්තාන එක්දින තරගාවලිය 3 - 1 ලෙසින් ජයගත් ශ්‍රී ලංකා කණ්ඩායම මේ වන විට සංචාරක පාකිස්තානුවන් සමඟ ප්‍රථම ටෙස්ට් තරගයට මුහුණ දී සිටී.ලෝක කුසලානයෙන් පසු ඇතිවුණු හැලහැප්පීම් මධ්‍යයේ ශ්‍රී ලංකා කණ්ඩායමේ තරග දිනීමේ මානසිකත්වය තරමක් ගිලිහී ගිය නමුත් ඩිල්ෂාන් ගෙන් යළිත් මහේලට නායකත්වයේ වගකීම පැවරීමෙන් පසු කණ්ඩායමක් ලෙස සැවොම රට වෙනුවෙන් ක්‍රීඩා කිරීම අරඹා තිබේ.මෙම තරගාවලි ජය ඊට හොඳම උදාහරණයයි.පසුගිය 7 වැනිදා මහනුවර පල්ලෙකැලේ ක්‍රීඩාංගණයේ පැවැත්වුණු පළමු තරගය පාකිස්තානුවෝ පන්දු ඕවර 34.1 කදී කඩුලු 4 කට ලකුණු 136 ක් ලබමින් තරගය ජයගත්තා. ඉන්පසු පැවැති දෙවැනි තරගයේදී නිදා සිටි ශ්‍රී ලංකා කණ්ඩායම කිසියම් පිබිදීමකින් යුතුව ක්‍රීඩා කරමින් ලකුණු 76 ක ජයග්‍රහණයක් ලැබීය.ශ්‍රී ලංකා කණ්ඩායමේ සිටින නැගී එන දක්ෂයකු වන තිසර පෙරේරා පන්දු 14 කදී හතරේ පහර 2 ක් හයේ පහර 2 ක් සමඟින් වේගවත් ලකුණු 24 ලබාගත් අතර, ඔහු ඩිල්ෂාන් සමඟ එක්ව පන්දු 26 කදී ලකුණු 40 ක නොබිඳි සබඳතාවක් පවත්වමින් ශ්‍රී ලංකා ඉනිමේ ලකුණු ප්‍රමාණය කඩුලු 4 කට ලකුණු 280 ක් දක්වා ගෙන ගියේය.මෙහිදී දිනේෂ් චන්දිමාල් ලකුණු 32 ක් ලබාගත්තේය.පිළිතුරු ඉනිම ක්‍රීඩා කළ පාකිස්තානුවෝ ඕවර 46.2 කදී ලකුණු 204 කට සියලුම දෙනා දැවී ගිය අතර ආරම්භක පිතිකරු අසාර් අලි හුදෙකලා ඉනිමක් ක්‍රියාත්මක කරමින් ලකුණු 96 ක් ලබාගත්තේය.ශ්‍රී ලංකාව වෙනුවෙන් වේග පන්දුවෙන් දස්කම් දැක්වූ මාලිංග ලකුණු 40 කට කඩුලු 2 ක්, කුලසේකර ලකුණු 33 කට කඩුලු 2 ක් දවාගත් අතර, අතිවිශිෂ්ට පන්දු යැවීමක නිරත වෙමින් තිසර පෙරේරා ලකුණු 44 කට කඩුලු 6 ක් බිඳ හෙළීය.තරගාවලියේ තුන්වැනි තරගය පසුගිය 13 වැනිදා කොළඹ ආර්. පේ‍්‍රමදාස පිටියේදී පැවැති අතර අයහපත් කාලගුණය මත තරගය අතහැර දමන ලදී.තරගාවලියේ තීරණාත්මක තරගය මෙන්ම ඓතිහාසික තරගය වූයේ ද සිව්වැනි තරගයයි. එහිදී පළමුව පන්දුවට පහර දුන් ශ්‍රී ලංකා කණ්ඩායම කඩුලු 8 කට ලකුණු 243 ක් ලබාගත් අතර, හිටපු නායක කුමා සංගක්කාර අති විශිෂ්ට ඉනිමක් ක්‍රීඩා කරමින් ලකුණු 97 ක් රැස් කළේය. ඉතාමත්ම අවාසනාවන්ත ලෙස ශතකය අහිමි කරගත්ත ද නායක මහේල සමඟ එක්ව 4 වැනි විකට්ටුව සඳහා ලකුණු 110 ක සම්බන්ධතාවක් පැවැත්වීය. මහේල ලකුණු 40 යි.මෙය මෙම ක්‍රීඩක දෙපළගේ 13 වැනි ශතක සම්බන්ධතාව වෙයි. මෙම සබඳතාව දෙවැනි වන්නේ සනත් ජයසූරිය සහ මාවන් අතපත්තු දෙදෙනා 14 වතාවක් පවත්වා ඇති ශතක සබඳතාවට පමණි.තරගයේ ජය අපේක්ෂාවෙන් පිළිතුරු ඉනිම ක්‍රීඩා කිරීමට පිටියට පැමිණි පාකිස්තානුවන්ගේ බලාපොරොත්තු සිඳ බිඳ දමා ශ්‍රී ලංකා කණ්ඩායමට ජයග්‍රහණයේ මාවත විවර කර දෙන්නට තෙඅංශයෙන්ම ක්‍රීඩාවට දක්ෂ තිසර පෙරේරා සමත් විය. ඒ අනුව පාකිස්තානු ඉනිම ලකුණු 199 කට සියලු ම දෙනා දවා ගනිමින් තරගයේ ජය තමන් සතු කරගන්නට ශ්‍රී ලංකා ක්‍රීඩකයන්ට හැකි විය.අතිවිශිෂ්ට පන්දු යැවීමක නිරත වූ තිසර පෙරේරා ලකුණු 42 කට කඩුලු 4 ක් ලබා ගත් අතර, ඔහුගේ දිවියේ මංගල කඩුලු ත්‍රිත්වය ද වාර්තා පොතට එක්විය.තරගයේ 41 වැනි ඕවරය සිය 8 වැනි ඕවරය ලෙස යැවූ තිසර පෙරේරා 2 වැනි පන්දුවේදී යුනුස් ඛාන් දවා ගත්තේය. ඒ සංගක්කාර අතට උඩ පන්දුවක් ලබා දෙමිනි. ඉන්පසු 3 වැනි පන්දුවේදී සහීඩ් අෆ්රීඩි චන්දිමාල් අතට උඩ පන්දුවක් දෙමින් දැවී ගිය අතර, 4 වැනි පන්දුවේදී සෆ්රාස් අහමඩ් ස්ලිප් හි පන්දු රැකි මහේල අතට උඩ පන්දුවක් දීමෙන් දැවී ගියේ තිසර පෙරේරාට මංගල කඩුලු ත්‍රිත්වය ලබා දෙමින්.මේ අනුව ශ්‍රී ලංකාව වෙනුවෙන් කඩුලු ත්‍රිත්වයක් ලබාගත් සිව්වැනි ක්‍රීඩකයා මෙන්ම පාකිස්තානයට එරෙහිව කඩුලු ත්‍රිත්වයක් ලබා ගත් පළමුවැන්නා බවට තිසර පෙරේරා ඉතිහාසයට එක් විය.මීට පෙර චමින්ද වාස් අවස්ථා 2 කදී, මාලිංග අවස්ථා 3 කදී, මහරුෆ් එක් අවස්ථාවකදී කඩුලු ත්‍රිත්වය බැගින් ලබා තිබේ.මෙම ජයත් සමඟ තරගාවලිය 2 - 1 ලෙස පෙරමුණේ සිටිමින් 5 වැනි සහ අවසන් තරගයට පිවිසි ශ්‍රී ලංකා කණ්ඩායම තරගාවලි ජය තහවුරු කරගන්නට සූදානමින් සිටි අතර පාකිස්තානුවන් සිටියේ තරගාවලිය ජය සමකර ගැනීමේ අධිෂ්ඨානයෙන්.අන්තිම පන්දුව තෙක් ක්‍රිකට් ක්‍රීඩාවේ අවිනිශ්චිත බව පසක් කරමින්, අන්තිම පන්දුව තෙක් සටන්කාමීව තරග කළ යුතු බව ලොවට පෙන්වමින් ශ්‍රී ලංකාව නොතිබූ ජයක් කරා ගෙන ගිය ඇන්ජලෝ මැතිව්ස් තරගාවලියේ ජය ශ්‍රී ලංකාවට ලබා දුන්නේය.ඉවසිලිවන්ත, ඥානවන්ත පිති ප්‍රහාරයත්, අනෙක් අන්තයේ ක්‍රීඩකයා ආරක්ෂා කරගනිමින් කණ්ඩායමේ උප නායකයා ලෙස වගකීම කරට ගෙන ක්‍රීඩා කිරීම තුළින් මේ ජයග්‍රහණය මැතිව්ස් ලබා ගත් බව ලොවටම පෙන්වීය.මෙම අතිවිශිෂ්ට ඉනිමේදී මැතිව්ස් පන්දු 76 කදී හතරේ පහර 4 ක්, හයේ පහර 2 ක් සමඟින් නොදැවී ලකුණු 80 ක් ලබාගතේය.තරගයේ පරාජය අභිමුවේ සිටිමින් ඉතාමත් හෙමෙන් එහෙත් දැඩි අධිෂ්ඨානයකින් පිටියේ රැඳී සිටි මැතිව්ස් තමා තරග දිනවන්නකු බව පෙන්වූයේ තරගයේ අවසන් ඕවරයේදීය. එම ඕවරයේ තරගය ජයගන්නට නම් ශ්‍රී ලංකා කණ්ඩායමට පන්දු 6 කදී ලකුණු 15 ක් ලබාගත යුතුව තිබිණි.මොහොමඩ් සමී යැවූ එම ඕවරයේ පළමු පන්දුව වයිඩ් පන්දුවක් වූයෙන් පන්දුවක් සහ එක් අතිරේක ලකුණක් එක් විය.ඉන්පසු පළමු පන්දුවට ලකුණු 2 ක් ලබාගත් අතර 3 වැනි පන්දුවේදී දැවැන්ත හයේ පහරක් එල්ල කරමින් පීඩනය පාකිස්තානුවන්ට යොමු කළේය. අනතුරුව පන්දුවේදී යළිත් ලකුණු 2 ක් ලබාගත් ඔහු 4 වැනි පන්දුවේදී 4 පහරකින් ශ්‍රී ලංකාවේ ජය තහවුරු කළේය.එක්දින තරගාවලි 5 ක පරාජයකින් පසු මාස 16 කට පසු ලබාගත් මේ තරගාවලි ජය ඉදිරියේ එළැඹෙන 20 යි 20 ලෝක කුසලාන තරගාවලියට සාර්ථකව මුහුණ දීමට හොඳ අවස්ථාවක් වේවි.ඉඳුනිල් වීරරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>06</month>
      <day>24</day>
    </date>
    <link>http://www.silumina.lk/2012/06/24/_art.asp?fn=av12062411</link>
    <topic>විජේ මල්ලිගෙ කොලොම</topic>
    <author/>
    <content>විජේ මල්ලිගෙ කොලොමවිජේමල්ලිට ලාස්ට් වීක් එක පුරාම අහන්න ලැබුනෙ සෑඩ්ම සෑඩ් ස්ටෝරීස්. අපේ ආර්ට් ෆීල්ඩ් එකේ කට්ටිය ගැන. ජනේෂ් සිල්වගෙන් පටන් අරගෙන නවනන්දන විජේසිංහ ලොක්කගෙන් තමයි ලාස්ට් වීක් ෆියුනරල්ස් ඉවර වුණේ. ජනේෂ් සිල්වා, වික්ටර් රාමනායක,නවනන්දන විජේසිංහ. ජනේෂ් සිල්ව විතරයිඩිරෙක්ට් ෆිල්ම් ඇක්ටර්. අනිත්දෙන්නම ස්ටේජ් එකෙන් ආර්ට් ෆීල්ඩ් එකට ගොඩවෙච්ච අමුතු ම මෑන්ස්ල. ජනේෂ් සිල්වා ෆෙ‍්‍රඩී සිල්ව ගෙ පුතාගෙ රෝල් එක තමයි, අන්තිම ලාස්ට් මෝමන්ට් එක වෙනකල් කළේ. හැබැයි ෆෙඩී අවුරුදු ගාණක් තිස්සෙ මෑන්ස්ගෙ බෝන් ටැලන්ස් වලින් මේ රටේ ෆිල්ම් ඕඩියන්ස් හිනස්සපු ස්ටයිල් එකට අපිව හිනස්සන්න ජනේෂ්ට අමාරු වුණාට, ජනේෂ් ෆිල්ම් ෆීල්ඩ් එකේ පොපියුලර් කැරැක්ටර් එකක් වග නම් විජේ මල්ලි දන්නවා. ජනේෂ්ගෙ ඩැඩී ඇක්ටින් විතර ද නියම සින්ගර්. ප්‍රේමකීර්ති ලියපු සින්දු සෙට් එකම ඇති ෆෙ‍්‍රඩීගෙ සින්ගින්ග් ටැලන්ට් එක ගැන අපිට මතක් වෙන්න. ජනේෂ් නම් සින්දු කිව්වෙ නෑ වැඩිපුර.ඒ ස්ටෝරිස් අහල ඉවරවෙන්නවත් හම්බ වුණේ නෑනේ වික්ටර් රාමනායකගෙයි, නවනන්දන විජේසිංහගෙයි ඩෙත් එනවුන්ස්මන්ට් ටෙලිෆෝන් එස්එම්එස් වලින් දැනගන්න කොට. මේ දෙන්නගෙනුත් සීනියර්ම, ටැලන්ටඩ් ඇක්ටර් නවනන්දන. ෆීල්ඩ් එකේ කට්ටිය කියන්නෙ නවේ කියල. පහුගිය අවුරුදු ගාණක් ම එක්තැන්වෙලා හිටියෙ. රජෙක් වුණත් අසනීප වෙන්න පුළුවන් කතාව නවනන්දනට වුනත් වෙනස් වෙන්න ඉඩක් නෑ කියල විජේමල්ලිට තේරෙනව. නවේ ඩ්‍රාමා ෆීල්ඩ් එකට ඇවිත් තියෙන්නේ නයින්ටීන් ෆෝටීස්වල. ඇක්ටින් තමයි නවේගේ සබ්ජෙක්ට් එක. නවේ ඩ්‍රාමාස්වල විතරක් නෙවි ෆිල්ම්ස් වලත් මෑන්ස්ගෙ ඇක්ටින් ටැලන්ට් එක පෙන්නලා තියෙනවා. ඩොක්ටර් ලෙස්ටර්ගෙ ‘දෙලොවක් අතර’ ටෝනිගෙ කාර් ඇක්සිඩන්ට් එක දකින සාක්කිකාරයා නවේ. නවේ පොලීසි ගිහින් කට උත්තර දෙන සීන් එක විජේමල්ලිට තාම මතකයි. අපේ කට්ටියගෙ ඩ්‍රාමාස් වලට සෙට් වෙන නවේගෙ සමකාලීන කට්ටිය,ඒ කියන්නෙ කොන්ටෙම්පරර්ස්ල තමයි,ටෝනි, බෝගොඩ, සුරේන්ද්‍ර, ප්‍රේමා ගනේගොඩ,චÁද්‍රා කළුආරච්චි වගේ කට්ටිය.‘බෝඩිංකාරයෝ’, ‘රන්තෝඩු’, ‘හරිම බඩු හයක්’,‘වගුරු බිම’, ‘වහලක් නැති ගෙයක්’, ‘හෙලේ නැග්ග ඩෝන් පුතා’ වගේ සික්ස්ටීන්වල ඩ්‍රාමාස්වල වගේ ම පස්සෙ කාලෙ සෙවන්ටීන්වල පොපියුලර් ඩ්‍රාමාස් සෙට් එකකම නවේ ඇක්ට් කළා. ‘රතු හැට්ටකාරී’, ‘සිහින සාප්පුව‘,‘අවිි’, ‘රයිනෝසිරස්’, ‘නාගගුරුලා’ වගේ නිව්ජෙනරේෂන් එකේ කට්ටියගෙ ඩ්‍රාමාස්වලත් නවේ ඇක්ට් කළා. නවේ නිකම් ම නිකම් කබ්බ ඇක්ටර්කෙනෙක් එහෙම නෙවි ඕන්න.64 ඩ්‍රාමා ෆෙස්ටිවල් එකේ රියලිස්ටික්, තාත්වික සෙන්ෂන් එකේ බෙස්ට් ඇක්ටර් ස්ටේජ් එවෝඩ් එක ගත්තේ අපේ නවේ, ප්‍රේමරංජිත් තිලකරත්න ප්‍රොඩියුස් කළ ‘වහලක් නැති ගෙයක්’ ඩ්‍රාමා එකට. නවේ විතරක් නෙවි, ඒකෙ ඇක්ට් කරපු චÁද්‍රා කළුආරච්චිත් බෙස්ට් ඇක්ට්‍රසස් එවෝඩ් එක දිනනවා 64 දිම. නවේ නාට්‍ය ගමන්යන බස් එකරසවත් කරන කැරැක්ටර් එකක් කියලත්විජේ මල්ලි දන්නවා. ‘රතු හැට්ටකාරී’ රට වටේ යන කොට, ඩ්‍රාමා එකේ පූජකයගෙ රෝල් එක කරපු නවේසින්දුත් කියනවා. විජේ මල්ලිට තාම මතකයි නවේ සින්ග් කරන නවේගෙ ෆේවරිට් එක. “සීනි මෝදරින් ගෙනාපු දෝන කතිරිනා” කියන සින්දුව. නවේල වගේසීනියර්සලගෙ නැතිවීම දුකයි. වික්ටර් රාමනායක කියන්නෙ අපේ යන්ග් ජෙනරේෂන් එකේ හිටපු තවත් ටැලන්ටඩ් ඇක්ටර් කෙනෙක්. සෙවන්ටීස්වල තමයි මෑන්ස් ඩ්‍රාමා ෆීල්ඩ් එකට එන්නෙ ‘සුබ යස’ වලින්.ඊට පස්සෙ වික්ටර් වැඩිපුරම සෙට්වෙලා හිටියෙ ධර්මසිරි බණ්ඩාරනායකගෙ ඩ්‍රාමාස්වලට. සයිමන්ගෙම ස්ත්‍රීවලත් හිටපු වික්ටර් ධර්මෙගෙ ‘ඒකා අධිපති’, ‘ධවල භීෂණ’, ‘යක්‍ෂා ගමනය’ වගේ ඩ්‍රාමාස්වල ඇක්ට් කළා. ඊට අමතරව ස්ටේජ් මැනේජර්ගෙ රෝල් එකත් කළා. ‘ධවල භීෂණ’,‘යක්‍ෂා ගමනය’ වගේ ඩ්‍රාමා එකක ස්ටේජ් මැනේජ්මන්ට් කරන ජොබ් එක ලේස් පාසු නෑ. ඒත් වික්ටර් ඒක නියමෙට කළා. 1936 දි ‘ඒකා අධිපති’ ඇක්ටින්වලට ඩ්‍රාමා ෆෙස්ටිවල් එකේදි එවෝඩ් එකකුත් ගන්නවා. ජයන්ත චÁද්‍රසිරිගෙ “මෝරා” ඩ්‍රාමා එකත් වික්ටර් හිටපු තවත් ස්ටේජ් වැඩක්.වික්ටර් ඩ්‍රාමාස්වලට අමතරව ෆිල්ම්ස්වලත් හිටපු,ෆිල්ම් ඇක්ටින් වලදිත් මෑන්ස් නළුවා කියල ඔප්පු කරපු කැරැක්ටර් එකක්. නවනන්දනල, වික්ටර්ල නැති ස්ටේජ් පාළුයි. නවේලගෙ, වික්ටර්ලගෙ හිස්තැන් පුරවන්න අලුත් කට්ටිය එනවා, ඉන්නවා තමයි. ඒත් ඒ පරණ සුවඳ මැකෙන්නෙ නෑ ඒගොල්ලො අපෙන් ඈත් වුණා කියලා.නිවන් සැප ලැබෙන්න කියනව ඇරෙන්නවිජේ මල්ලි වෙන මොනව කියන්නද?කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>06</month>
      <day>24</day>
    </date>
    <link>http://www.silumina.lk/2012/06/24/_art.asp?fn=av12062412</link>
    <topic>වනවාසී රාහුල හිමි ‘නාමල් උයන’ හදපු හැටි   ටෙලි නාට්‍යයකට නැෙඟයි</topic>
    <author>හේමාලි විජේරත්න</author>
    <content>වනවාසී රාහුල හිමි ‘නාමල් උයන’ හදපු හැටි   ටෙලි නාට්‍යයකට නැෙඟයිසිහිල් සුළං රැල්ලට නා කොළ එකිනෙක ගැටී නැළවූ සර සර නාදය ගීතයක සංගීත ඛණ්ඩයක් සිහිපත් කරයි. දස අත පැතිර ඇති ගැඹුරු නිසංසලතාව බිඳගෙන නැඟී එන්නේ පුංචි රැහැයි කුරුල්ලන් ගේ නාදය පමණි. උසින් උසට වැඩුණු දැවැන්ත වෘක්ෂයන් හා ලතා මඬුළු යටින් ඇවිද යද්දී ගතට දැනුණු සිසිලස කියන්නට වචන නැති තරම් ය. මේ සිසිලස පරයමින් මුළු පරිසරය පුරාම වෙළාගත් නාමල් සුවඳින් මුසපත් වූ බඹරු සිය නාමල් කැකුළියන් වටා අනඟ රැඟුම් පාති.සොබාදම් මවගේ අපූර්වතම දායාදයක් වන නාමල් උයන වන අරණ අපේ නෙතට ගතට මෙන් ම සිතට ද ගෙන දෙන්නේ අසිරිමත් සැනසුමකි.තුරුලතා අතර ගැවෙසෙමින් සුන්දර වන පියසේ ස්වභාවලංකාරය විඳින අතරතුර ම මේ අසිරිමත් වන උයනේ අතීතය කෙබඳුවන්නට ඇත්දැයි ඔබ කාටත් සිහිපත් වනු ඇත. සැබැවින් ම ඒ අතීතය හාරා ඇවිස්සීමට තරම් වටිනා එකකි. අද දේශීය විදේශීය බොහෝ පිරිසකගේ සිත් සතන් සනසවන්නට සමත් මේ වන උයන පිළිබඳ අප යළි යළිත් සොයා බැලිය යුත්තේ හෙට දිනයේ එළි දකින මේ වන උයන සොයාගත් සහ එය ආරක්ෂා කරමින් පවත්වාගෙන යන වනවාසී රාහුල හිමියන් වටා ගෙතෙන අපූරු ටෙලි නිර්මාණය ද නිසාවෙනි. ප්‍රකට ටෙලිනාට්‍ය අධ්‍යක්ෂවරයෙකු වන සෙන් තිලකවර්ධන විසින් නිර්මාණය කරන ලද ‘නාමල් අරණ’ ටෙලි වෘත්තාන්තය තව නොබෝ දිනකින් ඔබට ද නැරඹිය හැකි ය.නාමල් උයන සොයා ගැනීමේ හා එය ආරක්ෂා කිරීමේ නියමුවා වන්නේ වනවාසී රාහුල හිමියන් ය. ටෙලිනාට්‍යයක් ලෙසින් මේ එළි දකින්නේ එක් අතකින් උන්වහන්සේ ගේ ජීවිත කතාව වැන්නකි. නාමල් උයන පුරා පවතින්නේ වසර ගණනාවක් තිස්සේ උන්වහන්සේ ගේ ඩාදිය කඳුළු ය. දුක් සංතාප සම සිතින් දරා ගත් අධිෂ්ඨානයේ ශක්තිය ධෛර්යය. නාමල් උයන ලොවට හඳුන්වාදීමේ මෙහෙවර ආරම්භ වූයේ 1991 මාර්තු 28 වැනිදා ය. මේ දිනය උදාවන්නට මත්තෙන් මේ වනය ඇතුළත සතා සීපාවුන් සමඟ, තුරුලතා සමඟ නිහඬ සටනක යෙදුණ රාහුල හිමියන්ගේ ජීවිතේ පුරා විසිරුණු දුක්ඛ දෝමනස්ස බොහොමයකි.වනවාසී රාහුල හිමියන් පැවිදි ජීවිතය ආරම්භ කර ඇත්තේ වයස අවුරුදු දහයේදී ය. 1964 දී පැවිදි බිමට පිවිසෙන උන්වහන්සේ කුඩා කල පටන් ම පැවිදි බවට ආසාවෙන් සිටියේ ය.”මගේ උපන් ගම කුරුණෑගල ප්‍රදේශයේ පුංචි ගමක්. මට අවුරුදු 04 ක් වෙත්දිම මගේ අම්මා මිය පරලොව ගියා. අපේ තාත්තා ඒ කාලේ ගමේ හිටපු ගම්සභා නියෝජිතයෙක්. මට සහෝදරියන් දෙදෙනෙකුයි සහෝදරියන් තුන්දෙනෙකුයි ඉන්නවා. අම්මාගේ මරණින් පසු අපේ පවුල විසිරිලා ගියා. තාත්තා වෙනත් විවාහයක් කරගත්තා. මෙවැනි පරිසරයක් මැද්දේ මගේ හිතේ මහණ කමට කැමැත්තක් තිබුණු නිසා මම මහණ වුණා. මම මහණ වුණෙත් බොහොම දුප්පත් පන්සලක. මහණ ජීවිතයෙත් දුෂ්කරතා රැසකට මුහුණ දුන්නා. හරිහමන් අධ්‍යාපනයක් ලබන්න තරම් ආර්ථික පහසුකමක්වත් ඒ පන්සල්වලට තිබුණෙ නෑ. මට වැඩිපුරම ලබාගන්න පුළුවන් වුණේ සමාජීය අධ්‍යාපනය තමයි.ඒ කාලේ ලංකාව පුරාම තැන් තැන්වල පන්සල්වලට වරින් වර මට යන්න සිද්ධ වුණා. මටම කියල පන්සලක් තිබුණේ නෑ. අවුරුදු ගණනාවක් ම එක එක පන්සල්වල දංකුඩ සූරපු එක තමයි කළේ. ඔය අතර තුරදී තමයි මම රණව විහාරස්ථානයට සම්බන්ධ වුණේ. මේ විහාරස්ථානය ආසන්නයේ තමයි නාමල් උයන පිහිටා තිබුණේ. ඒ කාලේ කවුරුත් මේකට යන්නෙ නැති මහා ගන මූකලාන. දවසක් මම රණව ප්‍රදේශයේ තරුණයෝ කිහිප දෙනෙකුත් එක්ක මේ කැලෑවට ගියා. පළවැනි වතාවේ නම් හරියාකාර විස්තරයක් හොයාගන්න බැරි වුණා. දැව ජාවාරම්කාරයින්ගේ, නිදන් හොරුන් ගේ දඩයක්කරුවන්ගේ පාරාදීසයක් බවට පත් වෙලයි තිබුණේ.ඊට පස්සේ මේ වන අරණේ ඇවිදලා මෙහි වටිනාකම අවබෝධ කරගත්තට පස්සේ මොර ගහක් උඩ පැලක් හදාගෙන ඒ පැලේ වාසය කරන්න මේ වන අරණට ආවා. මේ කාලේ විවිධ අයගෙන් මට නොයෙක් හිරිහැර, බාධක ආවා. මාව ජේ.වී.පී. කාරයෙක් කියල හංවඩු ගැහුවා. කතෝලික දහම ප්‍රචලිත කරන්න ආපු කෙනෙක් කියලා ප්‍රචාර යැව්වා. සමහරු හොරෙක් විදියටත් හංවඩු ගැහුවා. එක එක්කෙනාට පෙත්සම් යැව්වා. නමුත් ඒ ඒක දෙයකින්චත් මම සැළුණේ නෑ. මට තිබුණේ එකම එක අධිෂ්ඨානයක් විතරයි. ස්වභාව ධර්මය ගැන මගේ පුදුම විශ්වාසයක් තිබුණා. ඒ විශ්වාසයයි නිවැරදි දැක්මක් නිසා මට අද මෙතෙන්ට එන්න පුළුවන්කම ලැබුණා. අපේ අනාගත පරපුර වෙත මේ වටිනා සොබාදම් තිළිණය ආරක්ෂා කිරීමේ කාර්යය පටන් අරන් දැන් අවුරුදු 21 ක් වෙනවා.ස්වභාව ධර්මයට ආදරය කළ මේ පැවිදි උතුමන් නොවන්නට සමහරවිට අපට නාමල් උයනක සිරි අසිරිය විඳ ගැනීමේ චමත්කාරය නොලැබෙන්නට ද ඉඩ තිබුණා. කොළඹ සිට දඹුල්ල දක්වා ගොස් එතැන් සිට දඹුල්ල කැකිරාව මාර්ගයේ මඩාටුගම හන්දියෙන් හැරී ආඬියාගල පාරේ ගියවිට ගල්කිරියාගම උල්පත ගම්මානයේ පිහිටි නාමල් උයන අදත් ඔබේ ගතට සිතට සුවදායක සැනසිල්ලක් රැගෙන ඒවි.ජාතික නාමල් උයනේ ලිඛිත ඉතිහාසය ක්‍රිස්තු පූර්ව පළවැනි සියවසේ දේවානම් පියතිස්ස රාජ්‍ය සමය දක්වා දිවෙයි.දේවානම් පියතිස්ස රජතුමා මහ මෙවුනා උයන සෑදීමට පෙර එබඳු උයනක් මෙහි පිහිටුවීමට සැලසුම්කර තිබුණ බව සඳහන් වේ. එහෙත් අනුරාධපුරයේ මහමෙවුනා උයන පිහිටුවීමෙන් පසු එම අදහස වෙනස් වී තිබේ.එහෙත් දැනට මේ උයනේ අනුරාධපුර යුගයේ පෞරාණික නටබුන් රැසක් දක්නට ලැබේ. අක්කර 50 ක පමණ ප්‍රදේශයක විසිරී පවතින මෙම නටබුන් අතර බෝධි ඝර, චෛත්‍ය, පෞරාණික ගල්පඩි හා ගල්කණු ආදිය ඒ අතර වේ. මේ නටබුන්වලින් සනාථ වන්නේ දේවානම්පියතිස්ස රාජ්‍ය සමයේ මෙය සුවිශේෂ පූජනීය ස්ථානයක්ව තිබී ඇති බවයි.ක්‍රිස්තු වර්ෂ 924 දී ශ්‍රී ලංකාවේ රජ කළ 4 වැනි දප්පුල නම් රජු විසින් මෙම වන අරණ මිනිසුන් සඳහා වෙන්වූ අභය භූමියක් ලෙස නම් කරනු ලැබ ඇත. ඒ බව සනාථ කෙරෙන සුවිශේෂී අටපට්ටම් සෙල්ලිපියක් නාමල් උයනට පිවිසෙන ආඬියාගල මාර්ගයේ දක්නට ලැබේ. මෙහි සඳහන් වනුයේ මිනිසුන් සඳහා වෙන්වූ පළමුවැනි අභය භූමිය මෙය බවයි.අක්කර 760 ක වපසරියකින් යුත් නාමල් උයන වන ගහණය තුළ විවිධ පරිසර පද්ධති රැසක් දක්නට ලැබේ. ප්‍රදේශය පුරා පැතිරී පවතින ප්‍රමුඛතම ශාකය වන්නේ නා ගසය. ශ්‍රී ලංකාවේ පැරණි ම නා ගස් මෙහි දක්නට ලැබේ.මෙම නා ගස් අතර බටුනා (Mesua Nagssarium) සහ දිය නා (Mesua Ferua) විශේෂයෙන් දක්නට ලැබේ. මේ අතර 85% ක් ම ඇත්තේ දිය නා විශේෂය වන අතර මෙය ශ්‍රී ලංකාවට ආවේණික ශාකයකි. ශ්‍රී ලංකාවේ ජාතික වෘක්ෂය ලෙස නම් කර ඇත්තේ ද නා ගසයි. නා ගස් වලට අමතරව කළුවර, මිල්ල, හල්මිල්ල ආදී දැවමය වටිනාකමකින් යුක්ත ගස් මෙන් ම වටිනා ඖෂධ ශාක විශේෂ 72 ක් ද දක්නට ලැබෙන බව රාහුල හිමියෝ පවසති. විවිධ පර්යේෂණ වලින් හෙළි වී ඇත්තේ ලංකාවට ආවේණික හා ආවේණික නොවන පක්ෂි වර්ග 18 ක් හා කෘමි විශේෂ 75 ක් ද මෙම වනයේ ජීවත්වන බවයි.නාමල් උයන ප්‍රධාන කරුණු 5 ක් යටතේ පුරාවිද්‍යාත්මක ව වැදගත් වේ. වටිනා ඛනිජ සම්පතක් වන රෝස තිරුවාන කඳු වැටියකින් සමන්විත වීම ඉතා පැරණි නා ශාක ගහණයකින් යුක්ත වීම ආදිය ඒ අතර වේ.නා මලින් සුවඳවත් වුණු වන උයනේ දක්නට ඇති අනෙක් විස්මය ජනක දේ වනුයේ අසිරිමත් රෝස තිරුවානා නිධියයි.අක්කර 600 ක පමණ ප්‍රදේශයේ වසා පැතිර පවතින මෙම රෝස තිරුවානා නිධිය ප්‍රාග් ඓතිහාසික යුගයට අයත් වසර මිලියන දස ලක්ෂ පන්සියයක් පමණ පැරණි දකුණු ආසියාවේ ඇති විශාලතම රෝස තිරුවානා නිධියයි. තැනින් තැන ළා හරිත වර්ණයෙන් යුත් පඳුරු මෙම නිධියේ කඳු පාමුල සිට මුදුන දක්වා කුඩා නිම්න ඔස්සේ වැවී ඇත. හරිත වර්ණ රෝස පැහැයෙන් දිස්වෙන පාෂාණ නිධිය ඔබේ දෙනුවනට රස අඳුනක්ම වෙයි.ප්‍රේමය වෙනුවෙන් ලොව තැනූ විස්මය ජනක සංකේතය වන ඉන්දියාවේ මෝගල් අධිරාජ්‍ය වූ ෂා ජහාන් කුමරු සිය ප්‍රියාදරිය මුම්ටාස් මහල් වෙනුවෙන් තැනූ ‘ටජ් මහල්’ හි ජනේල අලංකාර කිරීම සඳහා ද මෙම රෝස තිරුවානා යොදාගෙන ඇති බව විශ්වාස කෙරේ.මේ අසිරිමත් ස්වභාවික පරිසරය රැක ගැනීමටත් අනාගත පරපුර වෙනුවෙන් ආරක්ෂා කර ගැනීමටත් සිය දිවි දෙවැනි කොට අනන්ත අප්‍රමාණ කැපවීම් කළ වනවාසී රාහුල හිමියන්ගේ සත්‍ය කතා පුවත ඇසුරින් සැකසෙන ‘නාමල් අරණ’ ටෙලි නාට්‍යය ළඟදීම ඔබට නැරඹීමට හැකිවේවි.’නාමල් අරණ’ ටෙලි සිත්තම සඳහා ජනක කුඹුකගේ, සංජීව වික්‍රමසිංහ, ජගත් මනුවර්ණ, ලක්ෂාන් මද්දුමහේවා, ශලනි තාරකා ඇතුළු නළු නිළි පිරිසක් එක් වෙති. ජාතික නාමල් උයන සංවර්ධන භාරකාර මණ්ඩලයේ වත්මන් සභාපති නාමල් රාජපක්ෂ මහතාගේ අනුශාසකත්වය හා අධීක්ෂණය යටතේ මේ සියලු දේ සිදු කරනු ලබයි.හේමාලි විජේරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>06</month>
      <day>24</day>
    </date>
    <link>http://www.silumina.lk/2012/06/24/_art.asp?fn=av12062413</link>
    <topic>පැරැණි චිත්‍රපටවලින් ටෙලි නාට්‍ය හැදීම සුදුසු ද?</topic>
    <author/>
    <content>පැරැණි චිත්‍රපටවලින් ටෙලි නාට්‍ය හැදීම සුදුසු ද?පාඨක අදහස්ස්වතන්ත්‍ර නිර්මාණ කිරීමේ හැකියාව නොමැති සමහරු පැරණි චිත්‍රපට ටෙලි කරති. එකක් මතක තබා ගන්න.මොන සෙල්ලම් දමා හෝ මෙගා කර ටෙලිනාට්‍ය හැදුවත් මුල් නිර්මාණවලට අලගු තැබීමට වත් නොහැකිය. ඒවා ප්‍රේක්‍ෂක හදවත් තුළ සදා නොවෙනස්ව පවතී. ඒවායේ වටිනාකම බිඳකින්වත් අඩු නොවේ.ඔබලාට හැකි නම් උසස් චිත්‍රපට පහත් ටෙලිනාට්‍ය බවට පත් කරනවාට වඩා එදා අසාර්ථක වූ චිත්‍රපට සාර්ථක ටෙලිනාට්‍ය බවට පත් කරන්න. එය අභියෝගයකි. සුවපත් මිනිසා ඝාතනය කරනවාට වඩා රෝගීවූ මිනිසා සුවපත් කිරීමයි වැදගත් වන්නේ.‘පරසතුමල්’ හි බොනී මහත්තයා කිසි දිනක නැවත බිහි නොවන බව ඉර හඳ සේ අපට විශ්වාසය. ටෙලිනාට්‍ය කරුවන් මෙය මතක තබාගත යුතුය.ඉහළ තල්දූවේආනන්ද වික්‍රමආරච්චිසිංහල චිත්‍රපට කොපි කර ටෙලිනාට්‍ය නිපදවීමට අද බොහෝ දෙනෙක් හුරුවී සිටිති. එය බරපතළ වරදකි. පැරණි නිර්මාණකරුවන්ට කරන අගෞරවයකි. එදා තිරගතවූ චිත්‍රපට අතිශයෙන්ම මනරම්ය. නව නිර්මාණකරුවන් සිටියදී පැරණි චිත්‍රපට ඇසුරු නොකළ යුතු දෙයකි. එවැනි අයට විරුද්ධව නීතිය වුව ක්‍රියාත්මක කළාට වරදක් නැත.පැරණි චිත්‍රපට නව පරපුරට නැවත පෙන්වනවා වෙනුවට එම නිර්මාණ කොපි කර ටෙලිනාට්‍ය නිපදවීම හරි නැත. සමහර පැරණි චිත්‍රපටවල නම් ටෙලිනාට්‍යවලට ද යොදා පුංචි තිරයෙන් පෙන්වීම පිළිබඳව අප තුළ පැහැදීමක් නැත.බෙලිගල මනහර මහින්ද වෑකඩපැරණි චිත්‍රපටවල කතාව රසවත් කිරීමට අනිවාර්යයෙන් ගීත, නැටුම්, සටන් වැනි ජවනිකා විය. අද පවා එම සිනමා පට මතකයට එන්නේ එම ගී හඬ ඔස්සේ බව සත්‍යයකි. එදා රසවත්ව ගැයුණු ගීත නිසාම ‘සුජාතා’, ‘සුරතලී’, ‘සැඩසුළං’, ‘මාතලන්’, ‘රේඛාව‘ වැනි චිත්‍රපට ඉතා ජනපි‍්‍රය වීය.මෙවැනි චිත්‍රපටවලින් ටෙලිනාට්‍ය කළ හැකිද? ඒවාට කතාව පමණක් ගන්නේ ද? ගීත සියල්ල ඒ අයුරින් ගන්නේ ද? එදා රසවත්, ජනපි‍්‍රය වූ එම සිනමාපට වෙනත් මාධ්‍යයකින් ඒ අයුරින් කෙසේවත් පෙන්විය නොහැකිය. නව නිර්මාණ කිරීම වෙනුවට නව මාධ්‍යයකින් පැරණි දේ යළි පෙන්වීම අපේ නිර්මාණවල බංකොලොත් භාවය ලොවට කියා පෑමකි. මුල් යුගයේ බිහිවූ රසවත් චිත්‍රපට යළි ටෙලිනාට්‍යයට නැඟීම අනවශ්‍ය අවුලකට මඟ පෑදීමකි.මත්තේගොඩ කිත්සිරි ඒ. මද්දෙවිතානපැරණි චිත්‍රපටවලින් ටෙලිනාට්‍ය හැදීම පිළිබඳ කතා කරනවිට අපිට පොඩ්ඩක් අතීතයට යන්න වෙනවා. ඒ මන්ද කියනවා නම් එයත් එක් අනුකරණයක් විතරයි. අපේ මුල්ම චිත්‍රපටය ‘කඩවුණ පොරොන්දුව‘ත් නිපද වුණේ වේදිකා නාට්‍යයක් හෙවත් ඒ යුගයේ භාවිතා කෙරුණ ටීටර් එකක් ඇසුරින්. එය ඉතා සාර්ථක විය.එයට පසු හින්දි හා දෙමළ චිත්‍රපට ආශ්‍රයෙන් සිංහල චිත්‍රපට නිර්මාණය කරන්නටත් ඉන් පසු හින්දි චිත්‍රපට වලට සිංහල දෙබස් කවා මෙහි පෙන්වන්නටත් පටන්ගත් අතර එයද ඉතා සාර්ථක විය.ගම්පෙරළිය 1965 රජත මයුර සම්මානය දිනූ චිත්‍රපටයකි (දිල්ලි නුවරදි). ‘ගොළු හදවත’ යනු එකම ගීතයක් අඩංගු නොවී එහෙත් රසික ප්‍රේක්ෂක ජනාදරයට මෙන්ම සම්මානයට ද පාත්‍රවූ චිත්‍රපටයකි. ඒ වාගේම ‘හඳපාන’, ‘මඩොල්දූව‘, ‘සුජාතා’ ද රසික ප්‍රසාද දිනාගත් චිත්‍රපටය. නමුත් මේ ආශ්‍රයෙන් නිර්මාණය කෙරුණු එකදු ටෙලි නාට්‍යයක් වත් සාර්ථක නොවූ අතර ඒවා පිළිබඳ රසිකයින්ට කිසිම මතකයක් නැත. එම නිසා අපේ ටෙලි නිර්මාණ කරුවන්ගෙන් මා ආදරයෙන් ඉල්ලා සිටින්නේ කිසිම පැරණි චිත්‍රපට ඇසුරෙන් ටෙලිනාට්‍ය නිර්මාණය නොකරන ලෙසය.වත්තල ලක්‍ෂමන් රණසිංහසිංහල චිත්‍රපටිවලින් ටෙලිනාට්‍ය සැඳීම කොහෙත්ම සුදුසු නැත. එදා ප්‍රේක්‍ෂක හදවත්වලට මන නන්දනීය වින්දනයක් ලබා දුන් මතකයෙන් ගිලිහී නොයන සම්මානනීය රඟපෑම් රැගත් පැරණි චිත්‍රපටි ටෙලි නාට්‍ය, කොට ඒවා කාබාසිනියා කිරීමට අවසර දීම වැරදිය.හඳපාන, ගම්පෙරළිය, ගැහැනු ළමයි, ගඟ අද්දර, එක්ටැම් ගේ, සුජාතා, පරසතුමල් වැනි චිත්‍රපටිවල කෘතහස්ත රඟපෑම් කළ පුණ්‍යා, ගාමිණී, ජෝ, මාලනී, වසන්ති, ෆ්ලොරීඩා, විජිතා යන රංගන ශිල්පීන්ගේ අහලකටත් තැබිය නොහැකි නළු නිළියන් යයි කියා ගන්නා අය මෙම ටෙලිනාට්‍යවලට යොදා ගෙන පැරණි අයට ද අවමාන කරති. ඉතා සුළු මුදලක් වියදම් කර අගනා පැරැණි සිංහල චිත්‍රපටි ටෙලිනාට්‍ය බවට පත්කොට ප්‍රේක්‍ෂකයා රැවටිය නොහැක.පැරැණි සිංහල චිත්‍රපට සඳහා සිය කාලය, ශ්‍රමය කැපකොට ඒවා සිංහල සිනමාවට දායාද කළ අධ්‍යක්‍ෂවරුන්ට, නිෂ්පාදකවරුන්ට, සංගීත අධ්‍යක්‍ෂකවරුන්ට, ගායක ගායිකාවන් ඇතුළු සියලු දෙනාට මෙයින් කරන්නේ අවමානයකි.රාගම අයිලීන් සෝවිස්මුලින්ම කිව යුත්තේ වරක් නොව දහස්වරක් හොඳ නැහැ යන්නයි. පැරණි චිත්‍රපටවලින් යළි ටෙලිනාට්‍ය හැදීම මා දකින්නේ නව නිර්මාණ හැකියාවක් නැති අයගේ බොළඳ බවයි. එක අතකින් ඔවුන් පිළිබඳව කනගාටුවිය යුතුයි. මන්ද 70 දශකයෙන් පසුව පාසල් විෂය ධාරාවෙන් සහ උසස් අධ්‍යාපන විෂය ධාරාවෙන් සිංහල සාහිත්‍ය විෂයය තල්ලු වී ගිය නිසා ඉන්පසුව බිහි වූ දරුවන්ගේ නව නිර්මාණ ශක්තිය හීන වී ගොස් ඇත. ඔවුන්ට අද සමාජයේ ජීවත් වුවත් අලුත් දෙයක්, අලුතින් සිතා කිරීමට ද ශක්තියක් ද නැත. ඇත්තවශයෙන් ම කියනවා නම් පැරණි චිත්‍රපටවලින් අලුතින් ටෙලිනාට්‍ය හදනවා කියන්නෙ අමු - අමුවේ කොපි කිරීමකි. එය අලුත් නිර්මාණයක් ද නොවේ. එසේ හදනු ලබන ටෙලිනාට්‍ය තුළින් විද්‍යමාන වන්නේ ද නිර්මාණ බංකොලොත්භාවයයි.හබරාදූවේ ගාමා ගාමිණී සුබසිංහපැරැණි සිංහල චිත්‍රපට ඇසුරෙන් ටෙලිනාට්‍ය නිර්මාණය කිරීම ඉතා වැදගත් ය. වත්මනේ ඇතැම් නාළිකාවල දිග හැරෙන ටෙලිනාට්‍ය ඉතාමත් බොළඳ හරසුන් ඒවාය. එක ම වට්ටෝරුවේ ඒවාය.පැරැණි සිංහල චිත්‍රපට අතරින් සමාජයට යහපත් ලෙස හැඩ ගැස්වීමට සුබවාදී අදහස් ගැබ් කර ගත් චිත්‍රපට තෝරා බේරා ගෙන නව්‍යමය ස්වරූපයකින් අලුත් අනුභූතීන් ලබා දෙන අන්දමට ටෙලිනාට්‍ය නිර්මාණය කෙරෙන්නේ නම් ඉතා මැනවි. මෙහිදි පැරැණි සංවාදමය භාෂාව වත්මන් ව්‍යවහාරයට අනුව සකස් විය යුතුය.ඇතැම් නාළිකාවක දැනටත් පැරැණි චිත්‍රපට පෙන්වතත් පැය තුනක පමණ කාලයක් ඒ සඳහා වැය කිරීමට වැඩි දෙනෙකුට අපහසුය. කොටස් වශයෙන් පළ කරන විට බොහෝ දෙනෙකුට නැරඹීමට අවස්ථාව උදාවනු ඇත. එබැවින් මේ කාලෝචිත ක්‍රියාවක් බව යළි¼ත් කිව යුතුව ඇත.අම්බලන්ගොඩ ලීලා විජේසූරියපැරණි චිත්‍රපට ටෙලිනාට්‍ය බවට පෙරළීමෙන් රසිකයන්ට එපාවීමක් මිස ඒවායේ තිබෙන රසය විඳින්න බැහැ. හොඳම දෙය, පැරණි චිත්‍රපට එහෙමම තිබෙන්නට හැරීමයි. වත්මන් පරපුරටත් දැක ගන්නට ඒවා නැවත පෙන්විය හැකි නම් කාලෝචිතයි.කඩවතසුජාතා ගුණවර්ධනඅතිශය ජනපි‍්‍රය මෙන්ම විශිෂ්ට ගණයේ චිත්‍රපට තුළින් ටෙලිනාට්‍ය නිර්මාණය කිරීම පිළිබඳ කිසිම කැමැත්තක් දැක්විය නොහැක. මෙතෙක් එසේ කර ඇති ටෙලි නාට්‍ය සාර්ථක වී නොමැති බව මාගේ හැඟීමයි. සිනමාවේ බස රූපයයි. ඒ රූපය යෙන් මිනිස් ජීවිතය කියවිය හැකි දේ එදා බිහි වූ සාර්ථක චිත්‍රපට වෙතින් ඒ රංගන ශිල්පීන් අප වෙත ලබා දී ඇත. එබැවින් එම චිත්‍රපටත්, එදා රඟ පෑ නළු නිළියන් සදා හදවත් හි ලැගුම්ගත් අමරණීය චරිත බවට පත්වී ඇත.එම නිර්මාණ දායකත්වයට සම්බන්ධ වූ සියලුම ශිල්පීන්ට ද ඒ ගෞරවය නිතැතින්ම හිමිව ඇත. ගාමිණී, ජෝ, මාලනි, පෙරටු කොටගත් ‘පරසතුමල්’, ‘නිධානය’, ‘තුංමංහන්දිය’ වැනි චිත්‍රපට තුළින් ටෙලිනාට්‍ය කිරීම එම නම පමණක් යොදා ටෙලිනාට්‍ය ජනපි‍්‍රය කර ගැනීමට දරන අසාර්ථක ප්‍රයත්නයක් බව කිව යුතුය. එදා මෙන්ම අද ද ජනපි‍්‍රය හෝ දක්‍ෂ රංගන ශිල්පියකු වේ නම් ඒ තමන්ගේ රංගනයේ අනන්‍යතාව රැකගත් අයයි. රංගනය අනුකරණයක් බවට පත් කිරීම රංගන ශිල්පියකුටද කරන අසාධාරණයකි. මේ නිසා අද සිටින දක්‍ෂ රංගන ශිල්පීන් යොදා දියුණු තාක්‍ෂණය ප්‍රයෝජනයට ගනිමින් එදා අසාර්ථක වූ චිත්‍රපට තුළින් ටෙලිනාට්‍ය කිරීමට හැකි නම් එය සමහරවිට හොඳ නිර්මාණයක් විය හැකිය.මාතලේධර්මා ඒකනායකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>06</month>
      <day>24</day>
    </date>
    <link>http://www.silumina.lk/2012/06/24/_art.asp?fn=av12062414</link>
    <topic>කෙනෙහිලිකම් නොකළා නම් ‘අබා’ ගෙන් පසු තව චිත්‍රපටයක් හදනවා</topic>
    <author>සුනිල් මිහිඳුකුල</author>
    <content>කෙනෙහිලිකම් නොකළා නම් ‘අබා’ ගෙන් පසු තව චිත්‍රපටයක් හදනවාජස්ටින් බෙලගමගේජස්ටින් බෙලගමගේ යන නම සිනමා ක්ෂේත්‍රය තුළ සනිටුහන් වූයේ ‘අබා’ චිත්‍රපටයේ නිෂ්පාදකවරයා ලෙසය. වෘත්තියෙන් වරලත් ගණකාධිකාරිවරයකු වන ඔහු කළමනාකරණ ක්ෂේත්‍රයේ විධායක පුහුණුකරුවකු හා උපදේශකවරයකු ලෙස ද කටයුතු කර ඇත. පසුගියදා එළිදුටු ’සංක්ෂිප්ත සිනමා විශ්වකෝෂය හා ඉංගී‍්‍රසි - සිංහල සිනමා ශබ්ද කෝෂය’ බෙලගමගේ ලියූ පළමු සිනමා ග්‍රන්ථයයි. මෙම පොත අරභයා ආචාර්ය ලෙස්ටර් ජේම්ස් පීරිස් මෙසේ කියා ඇත.”මාගේ දැනීමේ හැටියට නම් සිනමාව සම්බන්ධ පාරිභාෂික වදන්, යෙදුම් මෙතරම් විස්තරාත්මකව ලියැවුණු පළමුවැනි ග්‍රන්ථය මෙයයි. සිංහල සිනමා සාහිත්‍යයේ මෙතෙක් පැවති හිඩැසක් අලුත් වදන්, යෙදුම් නිර්මාණය කිරීමෙන් කතුවරයා පුරවා ඇත. මාගේ පෞද්ගලික මතය නම් මෙම ග්‍රන්ථය සිනමා සාහිත්‍යයට උරුම කරන ලද ඓතිහාසික මෙහෙවරකි. එය සිනමා අධ්‍යයනයේ චිරස්ථායි ස්ථානයක් ලබාගත යුතු ග්‍රන්ථයකි.”පහත යෙදෙන්නේ ජස්ටින් බෙලගමගේ සමඟ මෙම කෘතිය අළලා කරන්ට යෙදුණු විශේෂ කතාබහකි.මේ වගේ සිනමා විශ්ව කෝෂයක් සම්පාදනය කරන්න ඔබට හිතුණේ ඇයි?ඒකට කිසියම් පසුබිම් වූ කතාවක් තියෙනවා. සිංහලෙන් චිත්‍රපට තිරරචනයක් ලියන්න බැරි සිනමාවටම පමණක් ආවේණික වූ, එහි ශිල්ප විධි හැඟවෙන පදමාලාවක් තිබෙන බවත් ඒ පද සාර්ථක තිර නාටකයකට බෙහෙවින් වැහැරීමට සිදුවන බවත්ය කියලා ආචාර්ය තිස්ස අබේසේකර 1969 දි කියලා තියෙනවා. තිස්ස එහිලා දක්වන පද තමයි CUT, DISSOLVE, MIX, FADE IN, FADE OUT, SUPERIMPOSITION, MONTAGE, CAMERA PAN, DOLLY, TRACK, ZOOMයනාදිය. එතකොට ඔහුම ඊට අවුරුදු 37 කට පස්සේ (ඒ කියන්නේ 2006 දී) එම්.ඩී. මහින්දපාල පරිවර්තනය කරපු ‘සිනමාව හා ජනසමාජය’ කියන පොතට පෙරවදනක් ලියමින් කියා සිටිනවා, සිනමාව ගැඹුරින් විග්‍රහ කිරීමට අවශ්‍ය විචාර වදන් මාලාවක් තවමත් සිංහල සිනමා භාෂාව සතු නොවන බව. ඉතින් මගේ ප්‍රශ්නය මේකයි. මේ අවුරුදු 37 ට ඇයි තිස්සලා වගේ සිනමා විද්වතුන්ට බැරිවුණේ ඒ පාරිභාෂික වදන් මාලාවක් සම්පාදනය කරන්න. මොකද ඔවුන් සිනමාවෙන්ම කාපු, බීපු, නාපු අයනේ.ඒ වගේම තිස්ස, මහින්දපාලගේ පරිවර්තන පොතේ පෙරවදනේ මෙහෙමත් කියනවා. ඔහු කියනවා තමා මෙහි මුල් ඉංගි‍්‍රසි පොත කියෙව්වේ මීට අවුරුදු 45 කට පෙරය කියලා. එහෙම නම් ඇයි තිස්ස වගේ අය මේ පොත සිංහලට පරිවර්තනය නොකළේ? මෙතැනදි මම මහින්දපාලට ගරු කරනවා. මොකද, ඔහු ඉංගි‍්‍රසි උස්තාද් කෙනෙක් නෙමෙයි. ඔහු බොහෝම අමාරුවෙන් තමන්ට පුළුවන් විදියට මේ පොත සිංහලට නැගුවා. අදටත් සිනමාව සම්බන්ධයෙන් ඇතැම් ඉංගි‍්‍රසිවචනවලට සිංහල පාරිභාෂික පද නැහැ. ඔයා දන්නවද SHOT එකට කියන සිංහල වචනය?බෙලගමගේ මහතා මගෙන් අසයි. ‘රූපරාමුව‘ යැයි මම දන්නා පරිද්දෙන් පිළිතුරු දුනිමි.”නැහැ. ‘රූප රාමුව‘ කියන්නේ ’FRAME’ එකටනේ. ’SHOT’ එකට සිංහල වචනයක් නැහැ. මම හැදුවා ‘රූ ඛණ්ඩය’ කියලා.’බ්‍රෙත්ලස්’ හැදුවේ කවුද?බෙලගමගේ මහතා යළිත් මගෙන් ප්‍රශ්න කරයි.’ශොන් ලූක් ගොඩා’මම පිළිතුරු දෙමි.”ඒ නම උච්චරණය කරන්නේ එහෙම නෙමෙයි. ‘යෝ ලික් ගුඩා’ යනුවෙන්. ඒක තමයි නිවැරදි ප්‍රංශ උච්චාරණය. ඉතින් මේවා තමයි මගේ පොතේ තියෙන්නේ. මේ පොතේ පාරිභාෂික වචන එක්දහස් එකසීයක් විතර තියෙනවා. එයින් හත්සීයක්, අටසීයක් මම ම හදපු වචන. මොකද, කවුරුත් ඉදිරිපත් වෙන්නෙ නැත්නම් මට හිතුණා මම ම ඉදිරිපත් විය යුතුයි කියලා. මට හොඳ සිනමා පුස්තකාලයක් තියෙනවා. ඒ පොත් කියවලා ලබපු දැනුමෙන් තමයි මේක සම්පාදනය වුණේ.ඔබේ පොතේ ව්‍යුහය කොයි වගෙද?මෙය කොටස් පහකින් සමන්විතයි. (1) සංක්ෂිප්ත සිනමා විශ්ව කෝෂය (2) ඉංගි‍්‍රසි - සිංහල සිනමා ශබ්ද කෝෂය (3) උපග්‍රන්ථ 1 - සිනමා නාම සූචය (4) උප ග්‍රන්ථ – 2 පුද්ගල නාම උච්චාරණ පරිශිෂ්ටය (5) උපග්‍රන්ථ 3 – ආශි‍්‍රත ග්‍රන්ථ නාමාවලිය. මෙහිදි එක් කරුණක් මා විශේෂයෙන්ම කියන්න ඕනැ. මම මේ පොත සම්පාදනය කළේ පණ්ඩිතයන්ට, විද්වතුන්ට නෙමෙයි. අපි වගෙ පුංචි මිනිස්සුන්ට. ඒ වගේම සිනමාව හදාරණ සිසුන්ට. මම ඔවුන්ට සහනයක් වශයෙන් පොතේ මිලෙන් 25% ක් අඩුකරලා පොත ලබා දෙන්න සූදානම්. (ඒ සඳහා ජස්ටින් බෙලගමගේ පැලවත්ත, බත්තරමුල්ල යන ලිපිනයෙන් හෝ 0722256367 යන දුරකථන අංකයෙන් විමසිය හැකියි.)පොතට මූලාශ්‍ර කරගත් කෘති මොනවද?ඉංගි‍්‍රසි පොත් රැසක් මූලාශ්‍ර වුණා. ඒ වගේම ටැමිල් කියුබ් ඔන් ලයින් ඉංගී‍්‍රසි - සිංහල ශබ්ද කෝෂය, මධුරා ඔන්ලයින් ඉංගි‍්‍රසි - සිංහල ශබ්ද කෝෂය, මහාචාර්ය සුචරිත ගම්ලත්ගේ සංහිඳ පාරිභාෂික ශබ්ද මාලාව මා මූලාශ්‍ර කරගත් අනිත් කෘති. මං මගේ පොතේ රිවිෂන්ස් 6 කට ගියා. අන්තිම රිවිෂන් එක තමයි මුද්‍රණයට දුන්නේ.’අබා’ චිත්‍රපටයෙන් පස්සේ ඔබ තවත් චිත්‍රපටයක් නිෂ්පාදනය කළේ නැහැ. ඒ ඇයි? ඇත්තටම ගිය වියදමත් එක්ක බලද්දි චිත්‍රපටයෙන් ලාබද? පාඩුද?මම ලාබ බලන්නේ රුපියල් සතවලින් නෙමෙයි. එහෙම බලනවා නම් පාඩුවක් නැහැ. හැබැයි ප්‍රදර්ශකවරුන් සාධාරණව කටයුතු කළා නම් සැලකිය යුතු ලාබයක් ලබන්න තිබුණා. ඔවුන් අපිට දුන්නේ 35% යි. මිලියන 99 ක් අවුරුදු දෙකකට බැංකුවේ දැම්ම නම් මිලියන 18 ක් ලබා ගන්න තිබුණා. බෙදාහරින සමාගම චිත්‍රපටයේ ප්‍රචාරය වෙනුවෙන් සත පහක පෝස්ටරයක් ඇලෙව්වේ නැහැ. ඒකත් කළේ අපි. ඉතිං ඒ වගේ කෙනෙහිලිකම් නොතිබෙන්න ඇත්තටම ‘අබා’ ගෙන් පස්සේ මම තව චිත්‍රපටයක් හදන්න තිබුණා. හැබැයි මම ආයෙත් කියනවා, මම ලාබෙ මනින්නේ රුපියල් සතවලින් නෙමේ. ‘අබා’ චිත්‍රපටයෙන් මා ලබා ගත් කීර්තිය සල්ලිවලට ගන්න බැරි දෙයක්. මේ රටේ ජනතාව මගෙ නම දැනගත්තේ ‘අබා’ චිත්‍රපටයෙන්. ඒ වගේම අපි සාමාන්‍යයෙන් කරන රස්සාවල් නිදිමත රස්සා. ඒත් චිත්‍රපට කර්මාන්තය බොහෝම සුන්දර ක්ෂේත්‍රයක්. ඔයා මේ ටිකත් ලියන්න. මිනිස්සු කෙනෙහිලිකම් කරනවයි කියලා මම චිත්‍රපට හදන එක නවත්වන්නෙ නැහැ. මම ම ලියපු තිරනාටකයක් මගෙ ළඟ තියෙනවා. ඒක නිෂ්පාදනය කරන්න මම දැන් කල් මැන මැන ඉන්නවා.සුනිල් මිහිඳුකුලඡායාරූප - ඉන්දික ප්‍රභාත් වීරසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>06</month>
      <day>24</day>
    </date>
    <link>http://www.silumina.lk/2012/06/24/_art.asp?fn=av12062415</link>
    <topic>චිත්‍ර කතා කලාව පණ මෙන් සුරකින සිත්තරා</topic>
    <author>තුෂාරි වික්‍රමසිංහ</author>
    <content>චිත්‍ර කතා කලාව පණ මෙන් සුරකින සිත්තරාවසන්ත කුමාර පරණවිතානහැට හැත්තෑව දශකයන්හි මෙරට බිහිවූ කලා මාධ්‍ය අතර චිත්‍ර කතා කලාවට ද හිමිවන්නේ සුවිශේෂ වූ ස්ථානයකි. එසේ වන්නේ අන් කලා මාධ්‍යයන් ගේ මෙන් ම චිත්‍ර කතා කලාවේ ද ස්වර්ණමය යුගය එය වූ බැවිනි. මේ ආකාරයට 60,70 දශකවල රසික ජනතාවගේ රස වින්දනයට පාත්‍ර වූ චිත්‍ර කතා කලාව 80, 90 දශක වන විට යම් පසුබෑමකට බඳුන් විය. එය අද වනවිට සමාජය තුළ ඇත්තේ ම නැති තරම් ය. එවන් වූ වකවානුවක අදටත් චිත්‍රකතා කලාවට පෙම් බඳිමින් චිත්‍ර කතා කලාව රැක ගැන්මට උර දී සිටින තරුණයකු පසුගිය දා අපට හමුවුණි. ඔහු නමින් වසන්ත කුමාර පරණවිතානයි.පැරණි චිත්‍රකතා පොත් කිහිපයක් ම මේ වනවිට නව මුද්‍රණයෙන් එළිදක්වා ඇති වසන්ත චිත්‍රකතා කලාවට මෙහෙවරක් කිරීම මේ වනවිට අරඹා තිබීම සතුටට කරුණකි. එහි ආරම්භය හා චිත්‍රකතා කලාව නඟා සිටුවන්නට ඔහු තුළ ඇති සැලසුම් පිළිබඳව ඔහු අප සමඟ කළ කතා බහකි මේ.“මම පුංචි කාලෙ ඉඳලම චිත්‍රකතා වලට හරිම ආසයි. පෙරපාසල් යන අවධියේ සිටන් ම චිත්‍රකතා කෙරෙහි මගේ හිත ඇදී ගියා. එයට හේතුවකුත් තිබුණා. අපේ ගෙදර චිත්‍රකතා ලෝලීන් හුඟ දෙනෙක් හිටියා. විශේෂයෙන් ම මගේ පියා. සහෝදරයින් හුඟ වෙලාවට කියෙව්වේ චිත්‍ර කතා. මේ හින්දා පුංචි මමත් චිත්‍ර කතාවලට හුඟක් කැමැත්තක් දැක්වූවා. මම පොඩි කාලෙ ඉඳන් ම චිත්‍ර කතා කියෙව්වා.ඒ නිසා ම චිත්‍ර කතා පොත් කියන දේ අද මගේ ජීවිතය වගේ මට දැනෙනවා. චිත්‍ර කතා අද වනවිට අභාවයට ගිහින් තිබුණත් ඒ කෙරෙහි මගේ හිතේ තිබෙන ඇල්ම අඩු වුණේ් නැහැ. ‘සතුට’, ‘සිත්තර’, චිත්‍ර කතා පත්තර ඒ කාලෙ ලක්ෂ ගණනින් අලෙවි වුණා. රූපවාහිනි මාධ්‍යයේ ආගමනයත් එක්ක චිත්‍රකතා නැතිවම ගියා. මෙයට වග කියන්න ඕන චිත්‍ර ශිල්පීන්ම තමයි. ඔවුන්ගේ වැරැද්ද නිසා තමයි චිත්‍ර කතාවලට රසික ජනතාවගේ කැමැත්ත නැතිව ගියේ. විශේෂයෙන් ම සමහර චිත්‍ර ශිල්පීන් පත්තර විකුණා ගැනීමට පසු කාලයේ අසභ්‍ය විදිහට චිත්‍ර කතා අඳින්න පටන්ගත්තා.”“මේ නිසාම මිනිසුන් චිත්‍ර කතා කියවන්නට, ගෙදර අරන් යන්න මැළිකමක් දැක්වූවා. ඒ තුළ චිත්‍ර කතා පත්තර, පොත් අලෙවිය ශීඝ්‍රයෙන් පහළට වැටුණා. අද වනවිට සති අන්ත පුවත්පත්වල ඉතාම කුඩා ඉඩක චිත්‍රකතාවක් යනවා. ඒ ඇරෙන්න චිත්‍ර කතා කලාව ගැන වැඩි නැඹුරුවක් සමාජයේ දක්නට ලැබෙන්නේ නැහැ. කොහොම හරි දැනට වසර 3 කට පමණ කලින් චිත්‍රකතා ශිල්පීන්ගේ සම්මාන උලෙළක් පැවැත්වුණා. එයට සහභාගි වෙන්නට මටත් හැකි වුණා. ඇත්තටම එතැන දී එකම එක චිත්‍ර කතා පොතක් විතරයි තිබුණේ. මට හිතුණා චිත්‍ර කතා කලාව ආරක්ෂා කරගන්නට මං වත් පෙරමුණ ගත යුතුයි කියලා.”“ඒ අනුව මම චිත්‍ර කතා ශිල්පීන් හමුවෙලා ඔවුන්ගේ පැරණි චිත්‍ර කතා නැවත මුද්‍රණය කිරීමට අවසර ඉල්ලුවා. සමහර අය බැහැ කිව්වත් සමහර චිත්‍ර කතා ශිල්පීන් මට ඒ සඳහා අවසර දුන්නා. අද වනවිට මම ජනප්‍රිය ප්‍රවීණ චිත්‍ර කතා ශිල්පීන් කිහිප දෙනෙකුගේ ම චිත්‍ර කතා කිහිපයකම හිමිකම ලබාගෙන පොත් කිහිපයක් ම මුද්‍රණය කොට තිබෙනවා.” සරත් කවිරත්න, බන්දුල හරිශ්චන්ද්‍ර, අනුර විජේවර්ධන වැනි ප්‍රවීණයන් ගේ චිත්‍ර කතා පොත් මුද්‍රණය කොට තිබෙනවා.”මේවා විවිධ පොත් හල්වලින් රසික ජනතාවට ලබාගන්න දැන් අවස්ථාව තිබෙනවා. ඇත්තටම මම මේ කරන දෙයින් මට විශාල ලාභයක් නම් නැහැ. ලාභයක් ඇතත් නැතත් චිත්‍ර කතා මුද්‍රණය කිරීම හා ඒවා ආරක්ෂා කරමින් සමාජයට රසිකයන්ට ඒ රස වින්දනය යළි ලබා දෙන්නට ලැබීමේ ආත්ම තෘප්තිය ඉතා ඉහළින් මම විඳිනවා. ඉදිරියේ දී ‘නිමංසා’ කියන මගේ ප්‍රකාශන ආයතනය ඔස්සේ චිත්‍ර කතා පොත්, නවකතා, කෙටිකතා මේ හැම දේකටම ඉඩක් ලබාදී පොත්පත් මුද්‍රණය කිරීමට මම බලාපොරොත්තු වෙනවා.ඒ අතර මගේ ම චිත්‍රකතා එකතුවක් ද රසිකයන් අතට පත් කරන්නට අදහසක් තිබෙනවා. ඒ සඳහා මා අවට සිටින පාඨකයන් ගෙන් චිත්‍ර ශිල්පීන් ගෙන් මට ලැබෙන ධෛර්යය සහයෝගය ගැන ඉතාම සතුටු වෙනවා. මෙය රැක ගෙන ඉදිරියට යාම තමයි මගේ එකම අරමුණ. 7/ 17, අධිකාරම්වත්ත, හල්පේ, මීරිගම. වසන්ත කුමාර ගේ ලිපිනයයි.තුෂාරි වික්‍රමසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>06</month>
      <day>24</day>
    </date>
    <link>http://www.silumina.lk/2012/06/24/_art.asp?fn=av12062416</link>
    <topic>මගේ සින්දුව ලක්ෂෙකට ඉල්ලුවා ඒත් රචකයා බැහැයි කිව්වා</topic>
    <author>ජෝජ් රොබ්සන් ද සිල්වා</author>
    <content>මගේ සින්දුව ලක්ෂෙකට ඉල්ලුවා ඒත් රචකයා බැහැයි කිව්වා- ක්ලැරන්ස් රුද්‍රිගෝසමනල දෙනෙතින් කළා ද ඔහු ඉඟිඑපා බලන්නට පුංචි නඟේඒ ආදරය නොවේ...!අසූව දශකයේ ගීත ශ්‍රාවකයින්ගේ් ආදරය දිනූ ගීත අතර ඔහු ගැයූ ‘සමනල දෙනෙතින්’ ගීතය මෙන්ම ‘සිතිජ ඉසව්වේ” – “ආදරෙයි මං ආදරෙයිනේ” – “මගෙ නෙත් පියවුණු දවසක එනු මැන” සහ චන්ද්‍රලේඛා පෙරේරා සමඟ ගැයූ ‘මල්මද බැල්මේ රන්සඳ කැල්මේ” වැනි රසබර ගීත ගණනාවක්ම විය. ගායන ශිල්පියකු පමණක් නොවී සංගීත ප්‍රසංග සම්බන්ධීකරණ ශිල්පියකු ලෙස ද මෙරට සංගීත ක්‍ෂේත්‍රයේ නියුතුව හිඳ දශකයකට පමණ පෙර විදේශ රැකියාවක් සඳහා අපෙන් සමුගෙන ගිය ඔහු පසුගියදා මව්බිමට පැමිණ යළි කලා කටයුතු ඇරඹුවේය.ඔහු - ක්ලැරන්ස් රුද්‍රිගෝ ය. මෙවර ‘ස්වර වර්ණ’ අපි ක්ලැරන්ස් සමඟ වර්ණ ගන්වමු.”මම අවුරුදු දහයක්ම ඉතාලියේ රැකියාවක නියුතුව සිටි හින්දා මගේ ගීත රූපවාහිනී සහ ගුවන්විදුලි නාළිකාවලින් ප්‍රචාරය වීම අඩු වෙලා. එහෙත් මගේ ගීත රසික රසිකාවියන්ගේ ඉල්ලීම නිසාම මම නැවත එදා ජනප්‍රිය වූ මගේ ගීත සමඟ අලුත්ම ගීත කිහිපයක් ඇතුළත් සංයුක්ත තැටියකට මේ දිනවල සූදානම් වෙනවා. එමෙන්ම ලංකාවේදි ප්‍රදේශ කිහිපයකම සංගීත ප්‍රසංග සඳහා ශිල්පී සම්බන්ධීකරණයටත් මට ආරාධනා ලැබී තිබෙනවා. පසුගිය දිනවල ප්‍රසංග කිහිපයක ගී ගයන්නත් අවස්ථාව ලැබුණා.ගායකයෙකු ලෙස ඔබ ආ ගමන් මඟ කෙසේ වීද?”මීගමුවේ ශාන්ත මරියා විදුහලේ ඉගෙන ගත්ත කාලේ ඉඳලම මං ගීත ගායනයට ආසයි. ඒ අතර දිනක් මගේ හිතවත් විල්බට් අයියා (ගායන ශිල්පී විල්බට් ඇන්තනි) අප ප්‍රදේශයේ තරුණ ගී පද රචකයකු මට හඳුන්වා දුන්නා. ඔහු තමයි මා ගැයූ මුල්ම ගීතය (සමනල දෙනෙතින්) ලියා දුන්නේ. මේ ගීතය ඉක්මනින් ගීතලෝලීන් අතර ජනප්‍රිය වුණා. ඉන්පසු ‘සමනල දෙනෙතින්’ නමින්ම මගේ මුල්ම ගීත කැසට් පටය එළිදැක්වූවා. එහි ඇතුළත් වූ ‘මල්මද බැල්මේ රන්සඳ කැල්මේ’ – ‘පති කුලයට යන අහිමි කුමරියේ’ – ‘මගෙ නෙත් පියැවුණු දවසක එනු මැන’ – (ජෝජ් රොබ්සන් ද සිල්වා) – ‘සිතිජ ඉසව්වේ දෑස වසාගෙන ‘ (නිමල් සී. පතිරණ), ‘නුඹේ නමින් මා හඬා වැටෙන්නැති’ (ස්වර්ණා කොළඹආරච්චි) සහ මා විසින්ම පද රචනය කරනු ලැබූ ‘ආදරෙයි මං ආදරෙයි’ වැනි ගීත නිතර ගුවන් විදුලියේ වෙළෙඳ සේවයෙනුත් ජාතික සහ ස්වාධීන රූපවාහිනී සේවා (එවකට පැවති ප්‍රධාන රූපවාහිනී නාළිකා) මඟිනුත් රසිකයින් අතරට යෑම නිසා මට ගායකයෙකු ලෙස ජනප්‍රියත්වයක් හිමිවුණා. ඒ නිසාම 1984 දී ‘ආදරෙයි මං ආදරෙයි’ නමින් ඒක පුද්ගල ගීත ප්‍රසංගයක් මීගමුව පුරහලේ දී පවත්වන්නත් මට හැකියාව ලැබුණා.”නවක ගායකයින් පැරණි ජනප්‍රිය ගී නැවත ගයනවා. ඔබේ ජනප්‍රිය ගීත එලෙසින් ගායනා කළ අවස්ථා තිබෙනවාද?”තවම නම් ආධුනික වැඩ සටහනකදී හෝ සංගීත ප්‍රසංගයකදී හැරුණු විට වෙන කිසිදු අයුරකින් මා ගැයූ ගී වෙනින් කවුරුවත් ගායනා කරලා නැහැ. ඒත් ‘සමනල දෙනෙතින්’ ගී පද රචකයාගෙන් එම ගීතයට රුපියල් ලක්ෂය බැගින් දී තරුණ ගායකයින් කීපදෙනකුම නැවත ගායනයට අවසර ඉල්ලා තිබෙනවා. ඒත් ඔහු ඊට අවසර දී නැහැ. නවක ගායක ගායිකාවන් මෙලෙස අනුන්ගේ නිර්මාණ මංකොල්ල කෑම වැරදියි. තමන්ටම කියා නිර්මාණ කර ගන්න ඔවුන් දක්ෂ විය යුතුයි. එවිට තමයි ඔවුන්ට සැබැවින්ම ගායන ශිල්පීන් කියා කීමට පුළුවන් වෙන්නේ.ඔබේ ඉදිරි බලාපොරොත්තු මොනවාද?”මගේ ගීත නැවත විද්‍යුත් මාධ්‍ය මඟින් මෙන්ම සංයුක්ත තැටියකින් වත්මන් ගීත රසික රසිකාවියන් අතරට ගෙනියන්න ගායකයෙකු ලෙසින් මම බලාපොරොත්තු වෙනවා. ප්‍රසංග සම්බන්ධීකරණ ශිල්පියෙකු ලෙසින් දේශීය මෙන්ම විදේශීය ප්‍රසංග සඳහා සම්බන්ධීකරණ ශිල්පියෙකු ලෙස කටයුතු කිරීමට ද බලාපොරොත්තු තිබෙනවා. එහිදී අපේ අලුත් පරම්පරාවේ ගායක ගායිකාවන් මෙන්ම ජ්‍යෙෂ්ඨ ගායක ගායිකාවන් ද වැඩිපුර එම ප්‍රසංග සඳහා සම්බන්ධ කිරීමටත් මම බලාපොරොත්තු වෙනවා.ජෝජ් රොබ්සන් ද සිල්වාඡායාරූප-නිශ්ශංක විජේරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>06</month>
      <day>24</day>
    </date>
    <link>http://www.silumina.lk/2012/06/24/_art.asp?fn=av12062417</link>
    <topic>රාවණාගේ ලංකාපුරය කුඩා රාවණා, මහා රාවණා කොටු ද?</topic>
    <author>සටහන සහ ඡායාරූප</author>
    <content>රාවණාගේ ලංකාපුරය කුඩා රාවණා, මහා රාවණා කොටු ද?රාම, සීතා, රාවණා සහ හනුමාන් පිළිබඳ අප මෙතෙක් ඉදිරිපත් කළේ නුවරඑළිය දිස්ත්‍රික්කයෙන් සොයා ගනු ලැබු තොරතුරු සම්භාරයකි. එසේම ඇල්ල - වැල්ලවාය මාර්ගය අද්දර පැවති තොරතුරු ද අනාවරණය කළෙමු. අවිස්සාවේල්ල ආශි‍්‍රතව පැවති තොරතුරු ද ඉදිරිපත් කිරීමට හැකි විය. මෙම ස්ථාන එකිනෙකට සෑහෙන දුරින් පිහිටියා වුවද රාම - රාවණා - සීතා සහ හනුමාන් පිළිබඳ කතා පුවතේ්දී එම සියලුම ප්‍රදේශ එකම කලාපයක් සේ සැලකිය හැකිය.මධ්‍යම කඳුකරයේ උස් බිම් හා ඒවා අද්දර තිබු පහත් බිම් ආශි‍්‍රතව පැවති තොරතුරු ලෙසින් පැවසීම උචිතය. ඒ අනුසාරයෙන් අපි රාවණාගේ අශෝක උයන පැවතියේ ද, රාවණා සීතා දේවිය සඟවා තැබුවේ ද, රාම - රාවණා යුද්ධය පැවතියේ ද මධ්‍යම කඳුකරයේ උස්බිම් ආශි‍්‍රතව බව ජනප්‍රවාද ආශ්‍රයෙන් සනාථ කිරීමට උත්සාහ කළෙමු. ග්‍රාම නාම, ස්ථාන නාම, ද්‍රව්‍ය නාම ආදිය අපි මෙහිදී උපයෝගී කර ගතිමු.එම තොරතුරු ආශි‍්‍රතව මෙරට පැරණිම රාජධානිය වූ කුවේරගේ, රාවණාගේ සහ විභීෂණගේ “ලංකාපුරය” මධ්‍යම කඳුකරයේ පැවති බවට අනුමාන කළ හැකි විය. ලංකාපුරය යනු අප රටේ පැරණිතම රාජධානියයි. ඒ පිළිබඳ තොරතුරු සියල්ල අප්‍රකටය. අලිඛිතය. ලංකාපුරය යනු සම්පූර්ණ රටම ද, නැතිනම් ඉන් කොටසක් ද යන්න පවා සිතා ගත නොහැකිය.එහෙත් ඉහත සඳහන් ස්ථාන ආශි‍්‍රතව කළ සොයා බැලීම්වලදී අනාවරණය වූයේ “ලංකාපුරය” පිහිටියේ මධ්‍යම කඳුකරය ආශි‍්‍රතව බවයි. ඒ බව අනාවරණය කර ගැනීමට ඉවහල් වූයේ ජනප්‍රවාදගත සිදුවීම් පමණි. රාවණා - සීතා ප්‍රවාදය සම්බන්ධ ඓතිහාසික සාක්ෂි කිසිවක් කිසිම තැනකින් අනාවරණය නොවීය.එපමණකින්ම ලංකාපුරය මධ්‍යම කඳුකරය ආශි‍්‍රතවම පැවතියා යයි නිගමනයකට ඒමට ද අපට නොහැකිය. එසේ වන්නේ ගාල්ල දිස්ත්‍රික්කයේ ගාල්ල නගරය ආශි‍්‍රතව ඇති රූමස්සල කඳු වැටියත්, හම්බන්තොට දිස්ත්‍රික්කයේ හම්බන්තොට ආශි‍්‍රතව පවතින මහා රාවණා කොටුව සහ කුඩා රාවණා කොටුව ආශි‍්‍රතවත් රාම - සීතා - රාවණා සහ හනුමාන් පිළිබඳ ගෙතුණු ජනප්‍රවාද බොහොමයක් ද පවතින හෙයිනි.මෙරට රුහුණු පුරවරයේ ආර්යය ජනාවාස ඇතිවීමට පෙර ප්‍රාග් ඓතිහාසික යුගයේ එනම් මීට වසර හාරදහසකට, පන්දහසකට පෙර යක්ෂ ගෝත්‍රිකයන් විසු බව සඳහන් වේ. යක්ෂ ගෝත්‍රිකයන්ගේ ප්‍රබලතම අධිපති වූයේ රාවණා රජුය. ඔහුගේ අගනුවර හැඳින්වුණේ ‘ලංකාපුරය’ නමිනි. ලංකාපුරය නිර්මාණය කළේ රාවණා රජුගේ රාජකීය ගෘහ නිර්මාණ ශිල්පියා වූ විශ්වකර්මය දකුණු මුහුදේ වෙරළාසන්නව ලංකාපුරය ගොඩනැඟු බව සඳහන් වේ.රාම සහ රාවණා අතර ඇති වූ යුද්ධයෙන් රාවණා මියගිය පසු ලංකාපුරය මුහුදේ ගිලී විනාශයට පත් වූ බව කියනු ලැබේ. රාවණාගේ මෙම ලංකාපුරය නමැති රාජධානිය ලංකාවේ ගිනිකොන දිග වෙරළ ආශි‍්‍රතව පිහිටි මහා රාවණා සහ කුඩා රාවණා කොටු විය හැකි යයි කියනු ලැබේ. මේවා හිරිගල් පර ලෙසින් හැඳින්වේ.මෙම හිරිගල් පර හම්බන්තොට දිස්ත්‍රික්කයේ කිරින්ද - පොත්තන අතර මුහුදු තීරයට සමාන්තරව සැතපුම් ගණනාවක් දිගට සාගරයේ විහිදී තිබේ. මහා රාවණා කොටුව කිරින්දේ සිට කිලෝ මීටර් 15 1/2 ක් දුරින් ද, කුඩා රාවණා කොටුව කිරින්දේ සිට කි. මීටර් 47 1/2 ක් දුරින් ද මුහුදේ පිහිටා ඇත.මේවා ගොඩබිමේ විහිදීමක් ලෙස සලකන අතර වැලි ගල්වලින් නිර්මාණය වී ඇත. ඒ මත දීර්ඝ කාලයක් කොරල් ගොඩගැසීම නිසා කොරල්පර ලෙසින් දිස් වේ.මහා රාවණා කොටුවේ මුහුදින් මතුව ඇති කොටස සැතපුම් හයක් පමණ දිග වුවත් තවත් සැතපුම් අටක පමණ කොටසක් මුහුදු ජලයට යට වී පවතී. කුඩා රාවණා කොටුව සැතපුම් 25 ක් පමණ දිගට විහිදී ඇති අතර මෙහි වැඩි කොටසක් මුහුදින් යට වී පවතී. ගොඩබිමට පෙනෙන්නේ මේවා මුහුදෙන් මතුව පවතින ගල් පර්වත දෙකක් ලෙසිනි.කලක් ගොඩබිම් ලෙසින් පැවති මහා රාවණා කොටුව හා කුඩා රාවණා කොටුව මුහුදු ඛාදනයට ලක්ව මුහුදු ජලයට යට වී ඇත. ලක් ඉතිහාසයේ ඉතා පැරණිම රාජධානිය වූ ලංකාපුරය පිහිටියේ මෙම මහා රාවණා කොටුව හා කුඩා රාවණා කොටුව මත බවට පළවෙන මත අනන්තය.කුඩා රාවණා කොටුවත් මහා රාවණා කොටුවත් මහා සාගරයෙන් මතුවී, ඉලිප්පී සිටින ගල්පර දෙකක්. මේ ස්ථාන දෙක වර්තමානයේදී බොහෝ දුරට ප්‍රකටව පවතින්නේ නෞකාවලට ගමන් මාර්ගය දක්වන ප්‍රදීපාගාර දෙකක් මේ ස්ථානයේ පිහිටා තිබීම නිසා. එහෙම වුණත් ජනප්‍රවාද ගත සිද්ධි අනුව මෙම ස්ථානයන්හි ඉතිහාසය ප්‍රාග් ඓතිහාසික යුගය දක්වා දිව යනව.යක්ෂ ගෝත්‍රික රාවණා රජුගේ ලංකාපුරය නමැති බලවත් රාජධානී නගරය පිහිටියේ මේ ස්ථාන ආශි‍්‍රතව බවයි පැවසෙන්නෙ. රාවණාගෙ රාජධානියෙ නටබුන් බොහොමයක් මේ ස්ථානවල ජලයට යට වී පවතිනව. ලංකාපුරය වටේට රාවණා රජු පිත්තල භාවිතයෙන් ඉදිකළ පවුරු හතක් තිබිල තියෙනව. පවුරු හත ඉදිකළේ ලංකාපුරයෙ ආරක්ෂාවට. හිරු නඟින - බහින වෙලාවට අහස රන්වන් පැහැයෙන් බබළන්නෙ මේ පිත්තල පවුරු හතේ වදින සූර්ය රශ්මියෙ ප්‍රභාවය නිසා කියලයි කියන්නෙ.ඉතා බලසම්පන්න රජෙකු වූ රාමටත් මේ පවුරු හත කඩල සුනුවිසුනු කරල දමන්න බැරි වුණා. නමුත් මේ පවුරු හත මුහුදේ ගිලී සැඟවුණා. එහෙම වුණේ රාවණා සිදුකළ පාපි ක්‍රියාවට දෙවියන් ලබාදුන් දඬුවමක් විදිහට බවයි විශ්වාසය. මේ විදිහට මුහුදේ ගිලී ගිය ලංකාපුරයේ වටිනා ප්‍රාසාද විසි පහකට වැඩි ප්‍රමාණයක් තිබුණලු. ඒ වගෙම මංමාවත් පන්ලක්ෂයක් පමණක් තිබුණලු. මේ නටබුන් සියල්ලම විනාශ නොවී අදත් මුහුද තුළ පවතින බවයි “විශ්වාසය.” ඇතැමෙකුගේ අදහස එපරිදිය.මහා රාවණා ගල් පරය සහ කුඩා රාවණා ගල් පරය පිහිටා ඇත්තේ ජාත්‍යන්තර මුහුදු ගමන් මාර්ගයක් ආසන්නයෙහිය. එබැවින් දිනපතා මෙම මාර්ගය දිගේ නෞකා විශාල වශයෙන් ගමන් කරනු ලැබේ. දුරාතීතයේ සිට මේ ගල් පරවල වැදී විනාශයට පත් නෞකාවන්ගේ සංඛ්‍යාව අනන්තය. ඒ සියල්ල මුහුදේ ගිලී ගැඹුරු මුහුදේ පතුලේ තැන්පත්ව ඇති බව විශ්වාස කරනු ලැබේ. එසේ හෙයින් රන් - රිදී - මුතු - මැණික් ආදි වටිනා දේ බොහොමයක් රාවණා කොටු ආසන්න ගැඹුරු මුහුදේ පතුලේ තැන්පත්ව ඇතැයි කියනු ලැබේ.මහා රාවණා කොටුව හා කුඩා රාවණා කොටුව යනු රාවණාගේ රාජධානිය නම් එහි නටබුන් බොහොමයක් මෙම ස්ථානයේ මුහුදට යටව පවතින බව විශ්වාස කළ හැකිය. ගොඩනැඟිලි, පවුරු, මාළිගා ආදි වශයෙන් තිබිය යුතු කිසිවක් පිළිබඳ මෙතෙක් අනාවරණය කර ගත් තොරතුරු කිසිවක් නොමැත. ගැඹුරු මුහුද නිසා මේවා ගවේෂණයට බාධා වී ඇති බව සිතිය හැකිය.මෙම ස්ථානය රාවණා රජුගේ ලංකාපුරය වී නම් එහි අශෝක වනයක්, ගල් ගුහා, ආදිය ද තිබුණා විය හැකිය. රාවණා පැහැරගෙන ආ සීතා සඟවා තැබුවේත් රාම - රාවණා යුද්ධය පැවතියේත් මෙහිම විය යුතුය. මෙම ස්ථානය සමග රාවණා නාමය සම්බන්ධ වූයේ රාවණාගේ සම්බන්ධයක් මෙහි පැවති නිසා විය නොහැකි ද?ගාල්ල නගරාශි‍්‍රත මුහුදු වෙරළ කේන්ද්‍ර කර ගනිමින් පිහිටි රූමස්සල කඳුවැටිය හා ඒ පිළිබඳ පවතින ජනප්‍රවාද රාවණාගේ රාජධානිය පිහිටියේ මහා රාවණා කොටුව හා කුඩා රාවණා කොටුව ආශි‍්‍රතව බව සනාථ කිරීමට තරම් ප්‍රමාණවත් සාක්ෂි සපයයි ද?රාම - රාවණා ප්‍රවාදය සම්බන්ධයෙන් තවත් ස්ථාන කීපයක් ආශ්‍රයෙන් ප්‍රචලිතව ඇති මත කීපයක් ද අනාවරණය කිරීමට කැමැත්තෙමි.වලපනේ රූපඟ ගම පිහිටි නීල ගරුඬ පාෂාණය පිළිබඳ තොරතුරු අනාවරණය කරමින් අප මීට ඉහත දී කියා සිටියේ සීතා දේවිය අසනීප වූ කල එය සුවපත් කරන්නට හනුමාන් දඹදිව සිට ගෙන ආ ඖෂධ ගලේ ඉතිරිය ලියලා වැඩී එම ගල් පර්වතය තැනුණු බවයි. එහෙත් නීල ගරුඬ පාෂාණය යනු මහා බ්‍රහ්මයා ප්‍රථමයෙන්ම මහ පොළව මතට පිවිසීමේ දී පය ගැසු ස්ථානය බව පැවසේ. ප්‍රබල හින්දුහු මෙම මතය පිළි ගනිති.වලපනේ ප්‍රදේශයේ හරස්බැද්ද ග්‍රාමය එනමින් ප්‍රකට වූයේ රාම - රාවණා යුද්ධය පවතින අවස්ථාවේදී ජීවිතාරක්ෂාව සඳහා ගවයන් ගාල්කොට තැබු ස්ථානය වූ නිසාවෙනි. හරක් බැද්ද උච්චාරණයේ පහසුවට පසුකල හරස්බැද්ද නම් විය.වලපනේ රාගලට ආසන්නව රාවණා රුව තැන්පත් කොට ඉදි කළ විහාරස්ථානයක් “ශ්‍රී රාවණා පබ්බත විහාරය” නමින් හැඳින්වෙයි. රාවණා ආ ගල රාගල නම් විය. මෙම ප්‍රදේශයේ ගල් දොරටු තුනක් සහිත ප්‍රබල බලකොටුවක් පැවති බවට මතයක් තිබේ.බදුල්ල නගරය රාවණා රජුගේ රාජධානි අග නගරය බව ප්‍රකට මතයකි. බදුල්ල අග නගරය කරගෙන රාවණා රට පාලනය කළ බව පැවසේ. නගරයට ආසන්න දුරකින් පිහිටි දුන්හිඳ දිය ඇල්ල ආශි‍්‍රත කන්දේ ගල් ගුහාවක් පවතින අතර රාවණා එහි ද සීතා සඟවා තැබු බව තවත් මතයකි.රාවණා යනු ස්වදේශික රජෙකි. අති බලසම්පන්න රජෙකි. මිනිසුන් දස දෙනෙකුගේ බලය සහිත රාවණා රණශූරයෙකි. වෛද්‍ය වරයෙකි. විද්‍යාඥයෙකි. ගුවනින් ගමන් යා හැකි රිය අධිපතියෙකි. රාම - රාවණා යුද්ධයේ එක් අවස්ථාවකදී රාමගේ ප්‍රබල ප්‍රහාර හමුවේ රාමත් ඔහුගේ සොහොයුරු ලක්ෂමණත් වානර හමුදාවෙන් විශාල පිරිසකුත් මියගිය බව ද පැවසේ.රාවණා සීතා පැහැරගෙන ආවේ ඇගේ රූපශි‍්‍රයට වශී වීමෙනැයි රාමායනය විග්‍රහ කරයි. එහෙත් තවත් මතයකින් කියවෙන්නේ රාවණාගේ නැගණිය වූ සුපර්ණකාට රාමගෙන් සිදු වූ හිරිහැරයකට පළිගැනීම සඳහා රාම සොයා ඔහුගේ මැඳුරට ගිය බවත් එවේලෙහි රාම මැඳුරේ නොසිටි හෙයින් සීතා දේවිය පැහැරගෙන ආ බවත් ය.කෙසේමුත් සීතා දේවියගේ පේ‍්‍රමය බලෙන් පැහැර ගැනීමට කටයුතු නොකළ රාවණා පරමාදර්ශී රජෙකි. සිය වාසභූමියෙන් බොහෝ දුරස්ථර ප්‍රදේශයකට ගෙනැවිත් යක්ෂ ගෝත්‍රික හමුදා භාරයේ තැබු සීතාගේ පේ‍්‍රමය බලෙන් දිනන්නට හැකියාව තිබුණත් රාවණා එසේ නොකිරීමෙන් ඔහු සිය මහත්මා ගතිය මොනවට ප්‍රකට කළේය.  (තව කොටසක් ලබන සතියේ)සටහන සහ ඡායාරූපසිරිසේන දේවපි‍්‍රයකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>06</month>
      <day>24</day>
    </date>
    <link>http://www.silumina.lk/2012/06/24/_art.asp?fn=av12062418</link>
    <topic>තත්පර තිහේ දැන්වීමෙන් ලොව දිනූ දේව් කව්සල සමරජීව</topic>
    <author>තුෂාරි</author>
    <content>තත්පර තිහේ දැන්වීමෙන් ලොව දිනූ දේව් කව්සල සමරජීවජාත්‍යන්තර සිවිල් ගුවන් සේවා ආයතනය විසින් සංවිධානය කරන ලද වීඩියෝ දැන්වීම් තරගාවලියක් පසුගිය දා පවත්වනු ලැබීය. ‘ගුවන් සේවාවේ අනාගතය ඔබේය’ යන මාතෘකාව යටතේ පැවැති මෙම තරගාවලියේ දී ශ්‍රී ලංකාව නියෝජනය කරමින් ශ්‍රී ලංකා සිවිල් ගුවන් සේවා අධිකාරියේ දේව් කව්සල සමරජීව නිර්මාණය කළ තත්පර 30ක දැන්වීම එම තරගාවලියේ දෙවන ස්ථානය හිමිකර ගැනීමට සමත් විය.ඇමෙරිකා එක්සත් ජනපදයේ ෆ්ලොරිඩාහි දී පැවැති ලෝක ගුවන් සේවා සමුළුවක දී මේ සඳහා විශේෂ ඇගයීමක් ද සිදු කෙරිණි. දේව් කව්සල සමරජීව සමඟ යෙදුණු මේ කතාබහ ඒ වෙනුවෙනි.”2004 දී තමයි මම සිවිල් ගුවන් සේවා අධිකාරියට බැෙඳන්නේ. එහිදී මට ගුවන් සේවා ක්‍ෂේත්‍රය ගැන ඉගෙන ගන්නට අවකාශ ලැබුණා. යුද්ධෙන් පස්සේ සිවිල් ගුවන් සේවා අධිකාරිය තීරණයක් ගත්තා ගමට, ගමේ ළමයින්ටත් ගුවන් සේවා, ගුවන් තොටුපළ කටයුතු දැනගන්නට සැලැස්විය යුතුයි කියලා. ඒ වගේම මේ කටයුතු හා එහි ඇති රැකියා අවස්ථා පිළිබඳ ඔවුන් දැනුම්වත් කළ යුතුයි කියලා.ගොඩාක් වෙලාවට කොළඹ සහ ඒ අවට ප්‍රදේශවල හා පාසල්වල ළමයින්ට තමයි ගුවන් සේවා කටයුතු පිළිබඳ දැනගන්නට අවස්ථාව වැඩි වශයෙන් හිමි වන්නේ. සිවිල් ගුවන් සේවා සංවර්ධන සහ අධ්‍යාපනික ඒකකය සකස් කරලා. ඒ ඔස්සේ මේ ආකාරයට නගරයේ කේන්ද්‍රගත වෙලා තිබෙන දැනුම ගමට ගෙනයන්නට සිවිල් ගුවන් සේවා අධිකාරිය තීරණය කළා. එතැන් පටන් එමඟින් ‘ගුවන්සර’ කියලා සඟරාවක් මුල්වරට පටන් ගත්තා. එය ලංකාවේ තිබෙන පාසල් 2800කට පමණ නොමිලේ මේ වන විට බෙදා හරිනවා.එහි ප්‍රධාන සංස්කාරක ලෙස කටයුතු කිරීමේ අවස්ථාව මට හිමිවුණා. ගුවන් සේවාව පිළිබඳ ගමේ ළමයින් දැනුම්වත් කරන්නත් අපි වැඩ සටහනක් හදල ‘ගුවන් සේවා ක්‍ෂේත්‍රයෙන් බිඳක් ශ්‍රී ලාංකීය දරුවන්ට’ කියන තේමාව යටතේ ගම් මට්ටමින් දරුවන් දැනුවත් කිරීමේ වැඩ පිළිවෙළක් අපි ආරම්භ කළා. මේ ආකාරයට කටයුතු කරගෙන යන අවස්ථාවක තමයි ‘ජාත්‍යන්තර සිවිල් ගුවන් සේවා සංවිධානය’ සැලසුම් කළ වීඩියෝ දැන්වීම් තරගාවලිය පිළිබඳ පුවත මගේ නෙත ගැටෙන්නේ.මෙම තරගාවලියට රටවල් 50ක් විතර දායක වුණා. මෙයින් රුසියාව, ශ්‍රී ලංකාව, ඩෙන්මාර්කය, එංගලන්තය සහ ඇමෙරිකා එක්සත් ජනපදය මුල් ස්ථාන පහ අතරට පිළිවෙළින් පත්ව තිබුණා. රුසියාවේ තරගකරු යම් හේතුවක් මත තරගයෙන් ඉවත්වීම නිසා ශ්‍රී ලංකාවට ප්‍රථම ස්ථානයට හිමි පහසුකම් සමඟ ජාත්‍යන්තර සිවිල් ගුවන් සේවා ආයතනය මඟින් ඇමෙරිකාවේ ෆ්ලොරිඩා හි පවත්වනු ලැබූ ගුවන් සේවා සමුළුවට සහභාගිවීමේ අවස්ථාවක් මට උදාවුණා. එහිදී මම නිර්මාණය කළ දැන්වීම අගය කරමින් වටිනා සහතිකයක් ලැබුණා. මේ ආකාරයට මගේ උපන් රටට ජාත්‍යන්තර කීර්තියක් අත්කර දීමට හැකිවීම පිළිබඳ මම හුඟාක් සතුටට පත්වෙනවා.තුෂාරිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>06</month>
      <day>24</day>
    </date>
    <link>http://www.silumina.lk/2012/06/24/_art.asp?fn=av12062419</link>
    <topic>රසඳුනේ ‘සිනා කතා’ ‘සිනා සයුර’ නමින් පොතකට එක් වෙයි</topic>
    <author>ඉනෝකා පෙරේරා බණ්ඩාර</author>
    <content>රසඳුනේ ‘සිනා කතා’ ‘සිනා සයුර’ නමින් පොතකට එක් වෙයිඑඩ්වඩ් චන්ද්‍රසිරි ලියූ ‘සිනා සයුර’ සිනා සාර සංග්‍රහය දොරට වැඩුම මෙම 28 වැනි බ්‍රහස්පතින්දා සවස 3.30 ට කොළඹ 07 නිදහස් මාවතේ ජාතික පුස්තකාල හා ප්‍රලේඛන සේවා මණ්ඩල ශ්‍රවණාගාරයේදී පැවැත්වේ.‘රසඳුන’ ‘සිනා කතා’ තීරු ලිපි පෙළ ඇසුරින් නිර්මාණය කොට ඇති මෙම ග්‍රන්ථය, ඔහුගේ කුලුඳුල් කෘතියයි. මේ කතා බහ ඒ වෙනුවෙනි.ඔබේ කුලුඳුල් කෘතිය හාස්‍යෝත්පාදක කෘතියක්...ඔව්. මේ මං කාලයක් තිස්සේ ‘රසඳුන’ ට ලියූ ‘සිනා කතා’ වලින් තෝරාගත් එකතුවක්. 2009 නොවැම්බරයේ පටන් අද දක්වා දාහකට වැඩි සිනා කතා ප්‍රමාණයක් ලියා තිබෙන නිසා 300 ක් තෝරා ගැනීම තරමක් දුෂ්කර කටයුත්තක් වුණා.නමුත් දැන් හොඳම ‘ස්පිරිට්’ එක තමයි කෘතියට ඇතුළත්ව තිබෙන්නේ. මම හාස්‍යෝත්පාදන කතා කලාව කෙරෙහි බොහොම උනන්දු කෙනෙක්. ඒ ඔස්සේ ගොඩනැඟුණු ආසාව සහ උත්පාදනය තමයි මේ.ඒ අතීතය දැනගන්න කැමැතියි...මං ඉපදුණෙ, හැදුණෙ, වැඩුණෙ කොළොන්නාවෙ. අපේ පුංචි කාලෙ අද වගේ රූපවාහිනි නාළිකා නැති වුණාට ගුවන් විදුලිය තමයි ප්‍රබලම සන්නිවේදන මාධ්‍යය විදියට ඉදිරියෙන් හිටියෙ. ඒ වගේ ම පුවත්පත හා වේදිකා නාට්‍ය.ඉස්සර කොයි තරම් නම් උසස් ගණයේ විහිළු වැඩසටහන් ගුවන් විදුලියේ ප්‍රචාරය වුණා ද?... පුවත්පත්වල කාටුන් ලෙස විහිළු දෙබස් තිබුණ ද... වේදිකාවෙන් ඒ වගේ. අපි හැදුණෙ වැඩුණෙ ඒ රසවින්දනයත් එක්ක. කියැවීමෙන් විඳීමෙන් ලද ඒ පරිචය කොයි තරම් ද කිව්වොත් ටිකෙන් ටික කතා කීමේ පුරුද්දකට මා පෙලඹුණේ ඉබේටම.ඒ කියන්නෙ...ගමේ මළ ගෙයක් වුණත්, දානමය පින්කමක් වුණත් නිදි වරන බොහෝ තැන්වලදී ගමේ අය මාව බලාපොරොත්තු වුණා. ඒ නිදි වැරීම්වලදී විහිළු කතා බහ ලොකු රුකුලක්. නොනිදා එක දිගට එවැනි කතා කීමට මා දක්වන හැකියාව මෙවැනි අවස්ථාවක කැපී පෙනෙන දෙයක් වුණා. ඒ හැකියාව ඇත්තටම ගොඩනැඟුණේ පෝෂණය වුණේ නැවත නැවත මේවා කීමෙන්. නිර්මාණය කිරීමෙන්. ඒ වගේ ම 70 දශකයෙටත් මුලින් පටන් මා තුළ වූ චිත්‍රපට බැලීමේ ඇබ්බැහි ය. පීටර්ස් සෙලර් රඟපෑ ඉංග්‍රීසි චිත්‍රපට වගේ ම ජෝ අබේවික්‍රම, ඇන්තනී සී. පෙරේරා වැනි හාස්‍යොත්පාදක නළුවන් රැගූ සිංහල චිත්‍රපටවල මා ඇලී ගැලී හුන් යුගයක් ඒ. මේ සියල්ලේ ආභාසය තමයි සිනහව උපදවන නිර්මාණ කෙරෙහි මා ඈඳ බැඳ තැබුවේ.ඔබ වේදිකා නාට්‍ය සමඟත් බැඳුණු කෙනෙක්...වේදිකාව කෙරෙහි මගේ හිත යන්නේ 1968 හෙන්රි ජයසේනයන්ගේ ‘ජනේලය’ වේදිකා නාට්‍ය බැලීමත් එක්ක. එදා ඇති වූ ආසාව අන්තිමේ වේදිකාව කෙරෙහි ඇබ්බැහියක් වුණා.1970 කියන්නෙ ලාංකේය වේදිකා නාට්‍යයේ ස්වර්ණමය යුගය. සයිමන් නවගත්තේගම සූරීන්ගේ ‘සුබ සහ යස’ සුගතපාල ද සිල්වාගේ ‘දුන්න දුනු ගමුවේ’ වැනි නාට්‍යවල තිබූ සියුම් එහෙත් දැවැන්ත හාස්‍යමය ගුණය එකල ආධුනිකයන් වූ අප හට විශාල බලපෑමක් කළා. 1971 මං නාට්‍ය ඩිප්ලෝමාව කළා. ඒ කාලයේ ලයනල් වෙන්ඩ්ට් රඟහලේ පෙන්වූ නාට්‍ය නිතර බැලුවා.ඔය ලබපු සියලු අත්දැකීම් එක්ක 1985 වසරේ ආර්.ආර්. සමරකෝන් ගේ ‘ජේලර් උන්නැහේ’ හරහා මං ඍජුවම නාට්‍ය ක්ෂේත්‍රයට සම්බන්ධ වුණා.ඒ එහි නිෂ්පාදන කළමනාකාර විදියට. 1985 පටන් නාට්‍ය සමඟ මං රට වටේ ගියා. ඒ යන ගමන්වලදී පැය පහ හය ගත වුණේ වාහනයක. ආපහු මගේ ‘සිනා කතා’ ආශාව එළි පනින්නෙ ඔය ගමන්වලදී. සමහර වෙලාවට ගමන අවසන් වෙනකල් වාහනේ එකම රස සාගරයක්. ඔය වෙලාවට වසන්ත විට්ටච්චි හොඳටම පෑහෙනවා.බොහෝ අයට තියෙන ප්‍රශ්නෙ තමයි කොහොමද මං මේවා මතක තියා ගන්නෙ කියල. ඇත්තටම කිව්වොත් නිතර මේවා කීමෙන් විඳීමෙන් ම තමයි මේ තරම් කතා ගොඩක් මට මතක හිටියෙ.ගුවන් විදුලියෙ ‘විනෝද සමය...’ පුවත්පත්වල ‘පොඩි එකාගෙ ලියුම...’ වැනි විවිධ අනන්‍යතා හිමි හාස්‍ය නිර්මාණ අතරේ ‘සිනා කතා’ ත් අද වනවිට යම් අනන්‍යතාවක් ගොඩනඟාගෙන. ‘කතා මැද කතා’ නමින් වරෙක ‘දියයිනෙන් සිනා කතා පෙළක් පළවුණා. නමුත් මං බොහොම ප්‍රතිචාර ලැබුවෙ මේ කෙටි ‘සිනා කතා’, කොලමෙන්.මේවා දෙබස් ලෙස පමණක් ද පෙළ ගැසී තිබෙන්නෙ...නැහැ. තෝරාගත් කතා ගණනාවකට කාටූන් චිත්‍ර ද ඇතුළත් වෙනවා. රංජිත් රත්නායක තමයි මේ කංචුක නිර්මාණ ඇන්ඳෙ. වඩාත් අභියෝගාත්මක දේ තමයි. දීර්ඝ කතා ඉතාම කෙටිම ආකාරයකට ගොනු කරන්න සිදුවීම. නමුත් ඒ කෙටි බවම තමයි පාඨක ප්‍රතිචාර ලබන්න හේතු වුණේ. පාඨකයන්ගේ ලැබෙන අගය කිරීම් සහ දිරිගැන්වීම් නිසා තමයි කෘතියක්ව අද මේ ‘සිනා සයුර’ දොරට වඩින්නෙ.ඉනෝකා පෙරේරා බණ්ඩාරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>06</month>
      <day>24</day>
    </date>
    <link>http://www.silumina.lk/2012/06/24/_art.asp?fn=av12062420</link>
    <topic>අපට අහිමි වූ හිත හොඳ සොහොයුරා</topic>
    <author>හේමාලි විජේරත්න</author>
    <content>අපට අහිමි වූ හිත හොඳ සොහොයුරාජයනාත් ගුණවර්ධන“සුමින්දයි මමයි දෙන්නම එකම කාලයේ සහාය කැමරා ශිල්පීන් විදියට මේ ක්ෂේත්‍රයට ආපු අය. ඒ කාලේ කැමරා ශිල්පීන් විදියට එළියට එන්නට ජාතික චිත්‍රපට සංස්ථාවේ විභාගයක් තිබුණා කරන්න. මේ විභාගෙන් අපි දෙන්නා එකටම තමයි පාස් වුණේ.සුමින්ද කියන්නේ රාජකාරියේදී පොඩ්ඩක්වත් කම්මැළි නැති හරිම ක්‍රියාශීලි මනුෂ්‍යයෙක්. ඒ කාලේ මට ඔහුගේ ජීවිතය ගැන කියත්දි නිතරම කිව්වේ තමා ජීවිතය පටන් ගත්තේ තනියම කියලයි. කිසි දවසක ඔහුගේ සහෝදරයෙක්, සහෝදරියක් ගැනවත් මට කියලා නැහැ.සුමින්ද කැමරා අධ්‍යක්ෂවරයෙක් විදියට ඉදිරියට ආවේ චිත්‍රපට 50 ටත් අධික සංඛ්‍යාවක කැමරා සහායකයෙක් විදියට වැඩ කරලා ලබපු අත්දැකීම් රැසකුත් එක්ක. ඒ අත්දැකීම් නිසා වෙන්න ඇති ඔහුගේ කැමරා කෝෂ ඒ තරම්ම මනරම් වුණේ. ආකර්ෂණීය වුණේ. බොහෝ කැමරා ශිල්පීන්ට අල්ලාගත නොහැකි ආලෝකකරණය කිරීමේ ශිල්පීය ක්‍රමෝපා සුමින්ද ඉතාම හොඳින් ග්‍රහණය කර ගත්තෙක්.ඔහු වැඩක් කරනව නම් ඒ වැඩේට සම්පූර්ණයෙන් කැප වෙනවා. ඒ වගේම තමයි සුමින්ද කෙළින් කතා කරන කෙළින් වැඩ කරන කෙනෙක්. කෙනෙකුට යමක් කියන්න තිබෙනව නම් ඔහු ඉතාම නිරවුල්ව කෙළින්ම ඒ දේ කියනවා.හිතේ එකක් තියාගෙන තව එකක් කියන්නේ නෑ. ඔහුගේ වැඩ හරිම පරිපූර්ණයි. ඇදක් කුදක් කොහෙවත් නෑ. අනෙක් සුවිශේෂීම ගුණාංගය තමයි තමන් හරියට ශිල්පය ඉගෙන ගත්තා වගේම ආධුනික ශිල්පීන්ට හරියට ගුරු හරුකම් දුන්නා. ඔවුන්ට හරි මාවත පෙන්වා දුන්නා.සුමින්ද වෘත්තීය ගරුත්වය පිළිබඳ හරියට හිතපු කෙනෙක්. ඒ වගේම ඒ වෙනුවෙන් අරගල කරපු කෙනෙක්. වෘත්තියට කැළලක් වෙන විදියේ හැසිරෙන අයට හරියට දෝෂාරෝපණය කළ කෙනෙක්. ඒ වගේම තමයි කෙනෙක් හොඳින් ඉන්නව නම් ඔහු ගැන සතුටු වුණු, ඔහු ගැන අගය කළ කෙනෙක්.සිනමාව වෙනුවෙන්, තමන්ගේ වෘත්තිය වෙනුවෙන් ඔහු කොයි තරම් කැපවුණු කෙනෙක් ද කියලා කියන්න උදාහරණයක් දවසක් මට ප්‍රවීණ කැමරා අධ්‍යක්ෂ ඩොනල්ඩ් කරුණාරත්න කිව්වා. ‘සිරිපාල හා රන්මැණිකා’ චිත්‍රපටය රූගත කරත්දි සුමින්ද කැමරා සහායක වශයෙන් කටයුතු කළා.ඩොනල්ඩ් ට්‍රැක්ටරයක බොනට් එක උඩ නැඟී දර්ශනයක් රූගත කරමින් ඉන්නකොට වැටෙන්න ගිහින් තිටයනවා. මේ වෙලාවේ කැමරා සහායකයා වශයෙන් සුමින්ද ඔහු සහ කැමරාව අල්ලගෙන ට්‍රැක්ටරයේ සයිලන්සරය අනිත් අතින් අල්ලගෙන තමයි වළක්වගෙන තිබෙන්නේ. ඩොනල්ඩ් කිව්වා සයිලන්සරයට සුමින්දගේ අත පිච්චෙන ‘චිරි චිරි’ සද්දෙත් ඇහුනලු. ඒත් සුමින්ද නෙමෙයි අත අතහැරලා තිබෙන්නේ.සුමින්ද පෞද්ගලික ජීවිතෙත් බොහොම සන්සුන් කෙනෙක්. මට මතකයි ඔහුගේ බිරිඳ 2003 දි නැතිවුණා. ඒ වෙනකොට ඔහුට හිටියේ පුංචි දියණියක්. මේ දියණිය පණ වගේ බලාගත්තේ සුමින්ද. එයා දරුවා වෙනුවෙන් මුළු ජීවිතයම කැපකළ ආදරණීය තාත්තා කෙනෙක්.ඔහුගේ දියණියට ආදරණීය තාත්තා අහිමිවුණා වගේම සිංහල සිනමාවට අති දක්ෂ කැමරා ශිල්පියෙකු අහිමි වුණා. ඒක දරන්න බැරි පාඩුවක්. ක්ෂේත්‍රයේ ඉන්න අපිට හිත හොඳ සහෝදරයෙක් අහිමි වුණා. සුමින්දට තව හුඟාක් වැඩ කරන්න තිබුණා. ඔහු මිය ගියේ වැඩ කර කර ඉදිද්දිමයි. අපෙන් සදහටම සමුගෙන අවසන් ගමන් යන ආදරණීය සුමින්ද... ඔබට නිවන් සුව...හේමාලි විජේරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>06</month>
      <day>24</day>
    </date>
    <link>http://www.silumina.lk/2012/06/24/_art.asp?fn=av12062421</link>
    <topic>බොලිවුඩ් රස කතා</topic>
    <author>සුජීව තේවහෙට්ටිගේ</author>
    <content>බොලිවුඩ් රස කතා‘වන්ස් අපෝන් අ ටයිම් ඉන් මුම්බායි’ යනුවෙන් චිත්‍රපටයක් 2010 දී තිරගත වුණා. මෙහි ප්‍රධාන චරිත රඟපෑවේ අජේ දෙව්ගන් සහ කන්ගනා රනාඋට්. මේ කාලයේදී අජේ සහ කන්ගනා අතර අනවශ්‍ය සමීප ඇසුරක් තිබෙන බවට දසඅත කටකතා පැතිරී ගියා. කටකතා පැතිරෙද්දී අජේත් කන්ගනාත් තීරණය කළේ කතාබහ කිරීමේදී පරෙස්සම් වන්නයි. සිනමා ලෝකයේදීත් සැබෑ ලෝකයේදීත් ඈත්ව සිටින්නට දෙදෙනා එකඟ වුණා.නමුත් අජේ සහ කන්ගනා රඟපෑ ‘ටෙස්’ නම් වූ චිත්‍රපටය තිරගත වෙද්දී දෙදෙනා අතරින් ඈත්ව ගිය සම්බන්ධය නැවතත් මතු වුණා. කන්ගනා තීරණය කළේ අජේ රඟපාන චිත්‍රපටවල ඔහුගේ පෙම්වතිය ලෙස රඟපාන්නයි.සමහරු පවසන්නේ තමන් රඟපාන චිත්‍රපටවලට කන්ගනාව එක්කර ගන්නා ලෙස අජේ චිත්‍රපට නිෂ්පාදකවරුන්ට බල කළ බවයි. ඔය අතරේදී හීන් සීරුවේ පැතිරී ගිය ආරංචියකින් කියවුණේ තමන්ව විවාහ කරගන්නැයි කන්ගනා, අජේගෙන් ඉල්ලා ඇති බවයි!මේ කතාව අජේගේ බිරිඳ, කාජල්ට දැනගන්න ලැබුණාදැයි කවුරුවත් දන්නේ නැහැ. ඒ වුණත් ඇය නම් පසුගිය කාලයේ සිටියේ එතරම් සතුටකින් නොවේ ය කියලයි සමහරු කියා තිබුණේ. තවත් සමහරු කීවේ කන්ගනා - අජේ සම්බන්ධය ඉව වැටුණු කාජල්, අජේට බැණ වැදුණු බවයි.එක් අවස්ථාවක ඇය අජේට බැණ වදිමින් පවසා ඇත්තේ තමන් දරු දෙදෙනාත් රැගෙන නිවෙසින් පිටව යන බවයි. එවැනි අවාසනාවන්ත සිද්ධියක් නම් සිදුවුණේ නැහැ. කරුණු හොඳින්ම දන්නා උදවිය ප්‍රකාශ කර තිබුණේ මේ වන විට දෙදෙනාගේ අමනාපය දුරු වී ඇති බවයි. මීට සති කිහිපයකට කලින් පැවැත්වුණු චිත්‍රපට අධ්‍යක්ෂ කරන් ජොහාර් ගේ 40 වැනි උපන් දින උත්සවයට අජේ, කාජල් එක්ක පැමිණියේ හරිම සතුටින්ලු.මල්ලිකා ෂෙරවට් බොලිවුඩ්පුරයට එක්වූ ගිනි සිළුවක් හැටියටයි ඇතැම් අය ඇයව දකින්නේ. ඇය ගිනිසිළුවක් ද? ගිනි දෙන සිළුවක් ද? ඒ ගැන නම් කවුරුවත් හරියට දන්නෙ නැහැ. ඒත් මෑතකදී ඇය නිසා එක්තරා චිත්‍රපට නිෂ්පාදකවරයකුට ගින්නක් ලැබුණු බව නම් ඇත්තක්. ඔහුගේ හිත තුළ මේ අනුරාගිනිය නිසා ගිනි ඇවිලී තිබෙනවා. ඒ, මුදල් ගනුදෙනුවක් නිසයි. මේ නිෂ්පාදකවරයාගේ නම සචින් ජෝශි. ඔහු සිනමාවට එක්වුණේ 2011 දී තිරගත වූ ‘ආසාන්’ නම් වූ බොලිවුඩ් චිත්‍රපටයේ රඟපෑමෙන්. ඉන්දියාවේ නොයෙකුත් ව්‍යාපාරික කටයුතුවල නිරතව සිටින සචින්, ඒ අතරේදී සිනමා රංගනයට යොමු වී සිටිනවා. මෑතකදී ඔහු චිත්‍රපටයක් නිෂ්පාදනය කරන්නට කල්පනා කළා. එය අධ්‍යක්ෂණය කරන්නට භාර වුණේ අන්කුෂ් භාත්ටයි. චිත්‍රපටයේ නම තමයි, ‘මුම්බායි මිරර්’.මේ චිත්‍රපටයේ ප්‍රධාන චරිතයක් නිරූපණය කරන්නට මල්ලිකා ෂෙරවට්ට ඇරියුමක් ලැබුණා. මුලින්ම ඇය එහි තිර නාටකය ගෙන්වාගෙන කියවා බැලුවා. තමන්ට නිරූපණය කරන්නට ලැබෙන චරිතයේ ස්වභාවයත් සොයා බැලුවා. ඒ ගැන සෑහීමකට පත්වූ මල්ලිකා, චිත්‍රපටයේ රඟපාන්නට කැමැති යැයි නිෂ්පාදක සචින්ට දැනුම් දුන්නා. පසු දිනයකදී ඒ වෙනුවෙන් වූ ගිවිසුම ද අස්සන් කෙරුණා. චිත්‍රපටයේ රංගනයට ඇයට කෙතරම් ගාස්තුවක් ලැබෙනවාදැයි කිසිවකු දන්නේ නැහැ. ඒ වුණත් එහි අත්තිකාරම් මුදලක් හැටියට ඉන්දීය රුපියල් ලක්ෂ 75 ක් නිෂ්පාදක සචින්ගෙන් ඇයට ලැබුණා. මුදල දෝතින්ම ගත් මල්ලිකා, චිත්‍රපටයේ රූපගත කිරීම්වලට පැමිණෙන බවට පොරොන්දු වී ගෙදර ගියා. එක්තරා දිනයකදී ‘මුම්බායි මිරර්’ චිත්‍රපටයේ රූපගත කිරීම් ආරම්භ කරන බව මල්ලිකාට දැනුම් දුන් නිෂ්පාදක සචින් එදිනට පැමිණෙන ලෙස ඇයට දැන්වූවා. නමුත් රූපගත කිරීම් ඇරැඹෙන්නට දින 2 ක් තිබෙද්දී සචින් වෙත ලැබුණේ ඔහු බලාපොරොත්තු නොවූ පණිවුඩයක්. එයින් කියවුණේ මල්ලිකා මේ චිත්‍රපටයේ රඟපාන්නට නොපැමිණෙන බවයි.මේ ආරංචිය නිෂ්පාදකවරයාට විශ්වාස කරන්නට නොහැකි තරම්. ‘රු. ලක්ෂ 75 කුත් මගෙන් අරගත්ත මල්ලිකා මේ වගේ දෙයක් කරයි ද?’ ඔහු පුදුමයට පත්වී කල්පනා කළා. නමුත් එය සැබෑවක් වුණා. ඇය රඟපාන්නට ආවේ නැහැ. හේතු හැටියට ඇයගෙන් පැවසුණේ ලැබුණු චරිතය තමන්ට නොගැළපෙන නිසා රඟපාන්නට නොඑන බවයි. ‘එතකොට මගෙ රු. ලක්ෂ 75?’ සචින් ආයෙමත් කල්පනා කළා. තමන්ගෙන් ලබාගත් අත්තිකාරම් මුදල ලබා දෙන්නැයි නිෂ්පාදකවරයා මල්ලිකා වෙතට පණිවුඩ පිට පණිවුඩ යැව්වා. ඒත් ඒ එකම පණිවුඩයකටවත් මේ නිළියගෙන් උත්තරයක් ලැබුණේ නැහැ. සචින්ගේ මුදල් තවමත් ඇය ළඟයි.මෙයින් බෙහෙවින්ම කලකිරීමට පත්වූ නිෂ්පාදකවරයා අන්තිමේදී තීරණය කළේ ඉන්දීය චිත්‍රපට නිෂ්පාදකවරුන්ගේ සංගමයට මේ පිළිබඳ පැමිණිලි කිරීමටයි.මල්ලිකාගෙන් හිස්වූ චරිතයට දකුණු ඉන්දීය යොවුන් නිළියක වන විම්ලා රාමන් ව යොදා ගන්නට නිෂ්පාදක සචින් ඉන් පසුව තීරණය කළා.සුජීව තේවහෙට්ටිගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>06</month>
      <day>24</day>
    </date>
    <link>http://www.silumina.lk/2012/06/24/_art.asp?fn=am1206241</link>
    <topic>මේ ජයවර්ධනපුර රෝහලයි...</topic>
    <author>සුනිල් දයා අල්විස්</author>
    <content>මේ ජයවර්ධනපුර රෝහලයි...* කාර්ය මණ්ඩලය 1600යි* ඩෙංගු රෝගයට හොඳම ප්‍රතිකාරහරිත පරිසරයකින් වටවුණ රමණීය භූමි බාගයක කොළඹට නුදුරින් පිහිටි මේ ස්ථානය ශ්‍රී ජයවර්ධනපුර මහ රෝහලයි.පාර්ලිමේන්තු පනතක් අනුව නීතිගත කරන ලද මේ රෝහල සෞඛ්‍ය අමාත්‍යාංශය යටතේ සෞඛ්‍ය ඇමැතිවරයා විසින් පත් කරනු ලබන අධ්‍යක්ෂ මණ්ඩලයක් යටතේ පාලනය වෙයි.රජයේ වෙනත් රෝහලක මෙන් මෙහි නොමිලයේ ප්‍රතිකාර කිරීමක් සිදු නොවෙයි. රෝහලට බාහිර ප්‍රතිකාරවලට හෝ නේවාසිකව සිට ප්‍රතිකාර ලබා ගැනීමට පැමිණෙන සෑම රෝගියකුගෙන්ම මුදල් අය කර ගැනීමක් සිදු කරයි. කෙසේ නමුත් එලෙස සිදු කරන මුදල් අය කිරීම් පෞද්ගලික අංශයේ රෝහල් සේවා ගාස්තු හා අය කිරීම්වලට වඩා බොහෝ අඩුය. සාධාරණය.විශාලත්වයෙන් වැඩි සියලු පහසුකම්වලින් යුත් රෝගී සත්කාර සේවා සැපයීමට සම්පත් ඇති මේ රෝහල ජනතාවගෙන් ඈත් වී තිබුණ බවක් පෙනෙන්නට තිබිණි.සෞඛ්‍ය ඇමැති මෛත්‍රිපාල සිරිසේන මහතා විසින් රෝහලේ අඩුපාඩු දුර්වලතා හා ගැටලු දැක පසුගිය කාලයේ රෝහල සඳහා නව අධ්‍යක්ෂ මණ්ඩලයක් පත් කරනු ලැබීය. මේ අනුව රෝහලේ නව සභාපතිවරයා වශයෙන් පත් කරනු ලැබුවේ ජ්‍යෙෂ්ඨ පරිපාලන නිලධාරියකු හා අධ්‍යාපන අමාත්‍යාංශයේ ලේකම්වරයා වශයෙන් කටයුතු කළ නිමල් බණ්ඩාර මහතාය.රෝහල් අධ්‍යක්ෂවරයා ලෙස පත්ව සිටින්නේ වෛද්‍ය එස්. කේ. ගමගේ මහතාය.ශ්‍රී ජයවර්ධනපුර රෝහලේ ද මාධ්‍ය උපදේශකවරයා ලෙස ද කටයුතු කරන්නේ ද ප්‍රවීණයෙකි. ඔහු නිව්ටන් ගුණරත්න මහතා ය.එම පිරිස රෝහලේ වෛද්‍ය නියෝජ්‍ය අධ්‍යක්ෂිකාව සහ විශේෂඥ වෛද්‍යවරුන් සහ කාර්ය මණ්ඩල ප්‍රධානීන් කිහිප දෙනෙකු සමඟ රෝහලේ දී පසුගිය දිනක සුහද පිළිසඳරක යෙදුණේ රෝහලේ කටයුතු පිළිබඳවය.රෝහල මඟින් හොඳ සේවාවක් සැපයෙන්නේ නැතැයි ඇතැමුන්ගේ අදහසයි. මෙය සැබෑවක් ද මාධ්‍යවේදීන් මෙහිදී නැඟූ එක් ප්‍රශ්නයකි.මෙබඳු අසත්‍ය ප්‍රචාර නිසා රෝහල ගැන වැරැදි ආකල්පයක් ඇතිවන්න පුළුවන්. ඒ වැරැදි මත නිවැරැදි කරන්න මොන වගේ ක්‍රියාමාර්ග ද ගෙන තිබෙන්නෙ.”“අපි මෙවැනි හමුවීමකට එකතු වුණේ රෝහල ගැනත් රෝහලෙන් සැපයෙන සේවා ගැනත් ජනතාව වෙත නිවැරැදි කරුණු ඉදිරිපත් කරන්නයි. වැරැදි අඩුපාඩු තිබෙනවානම් ඒවත් අපිට පෙන්වා දෙන්න. අපි ඒවා හරි ගස්සා ගන්න සූදානම්. එලෙස කරුණු ඉදිරිපත් වූයේ පාලන අධිකාරියෙනි.ජාතියේ සුව සම්පත වෙනුවෙන් ජයවර්ධනපුර මහ රෝහල සේවා කටයුතු සඳහා ආරම්භ කරන ලද්දේ 1984 සැප්තැම්බර් 17 වැනිදාය.ජපන් රජයෙන් මේ රෝහල එවක ජනාධිපති ජේ. ආර්. ජයවර්ධන මහතාට ත්‍යාගයක් වශයෙන් ලබා දී ඉදි කරනු ලැබූවකි.ජයවර්ධන ජනාධිපතිතුමා ජපානයේ සංචාරයකට සහභාගිවූ අවස්ථාවේදී 1979 වර්ෂයේදී මේ රෝහල් ත්‍යාගය ජපාන හිරෝහිතෝ අධිරාජ්‍යයා විසින් ලබාදීමට එකඟ වූයේ 1951 ජුලි 21 ජපන් සාම ගිවිසුම අස්සන් කිරීමේ අවස්ථාවට සහභාගි වී ජයවර්ධන මහතා පැවැත්වූ කතාවට කෘතගුණ සැලකීම වශයෙනි.මේ වන විට රෝහල පිහිටුවා වසර 28 කි. විශේෂඥ වෛද්‍යවරුන් 37 ක් රෝහලේ සේවය කරති. පළපුරුදු වෛද්‍යවරුන් හෙද කාර්ය මණ්ඩලය ඇතුළු රෝහලේ මුළු කාර්ය මණ්ඩලය 1600 කි.පිරිසුදුකම හා විශාලත්වයෙන් අනෙකුත් රෝහල්වලට නොදෙවැනි ස්ථානයක පවතී.ඇඳන් 1001 කින් ආරම්භ වූ රෝහල අද වන විට එම ප්‍රමාණය ඉක්මවා වාට්ටු පහසුකම් සලසා ඇත.කායික, ළමා රෝග, ස්නායු, පිළිකා, හෘද රෝග සහ හෘද සැත්කම්, චර්ම, රක්තවේද, ක්ෂුද්‍ර ජීවි, උගුර - කන - නාසය, අක්ෂි, ප්‍රසව හා නාරිවේද ඇතුළු තවත් අංශ රැසක් සඳහා පළපුරුදු විශේෂඥ වෛද්‍යවරු - ශල්‍ය වෛද්‍යවරු රැසක් සේවා සඳහා මෙහි නිරතව සිටිති. මෙම රෝහලේ විශේෂත්වය වන්නේ ඕනෑම රෝග තත්ත්වයක් යටතේ වුවද රෝගියකුට විශේෂඥ වෛද්‍ය මඩුල්ල යටතේ ප්‍රතිකාර ලබාගත හැකිවීමය. මේ නිසා රෝගියා වෙනත් රෝහලකට මාරුකර යැවීමට අවශ්‍ය නොවේ.එසේම මේ රෝහලේ ඇති නොමේරු ළදරු ඒකක විශිෂ්ට සේවාවක් සලසන අංශයකි. මාස පහෙන් බිහිවුණ ළදරුවන්ගේ ජීවිත ද බේරා ගැනීමට එම අංශයේ විශිෂ්ටත්වය පෙන්නුම් කරන හොඳ සාධකයකි.ප්‍රධාන ශල්‍යාගාර දෙකක් සහිත ශල්‍යාගාර අටකින් සමන්විත රෝහලේ සියලු නවීනතම ශල්‍ය උපකරණ හා වෛද්‍ය උපකරණවලින් යුක්තය.ඩෙංගු රෝගය සඳහා හොඳම ප්‍රතිකාර අංශය ද ඇත්තේ ද මේ රෝහලේ ය. ඩෙංගු රෝගීන් සුව වීමේ අතිශය ඉහළ මට්ටමක පවතී.වකුගඩු රෝගීන්ට හා විශේෂයෙන්ම ලේ කාන්දු කිරීමේ (ඩයලසීස්) අංශයේ සේවා සඳහා දිනපතා ඇඳන් හතළිහක පමණ පහසුකම් සහිත මෙහි දිවා රාත්‍රී දෙකේම වකුගඩු රෝගීන්ගේ ලේ කාන්දු කිරීමේ සේවා පවත්වයි. වරකට මේ වෙනුවෙන් අය කරන ගාස්තුව රු. 4800 ක් පමණ වේ. පෞද්ගලික අංශයේ වෙනත් රෝහල්වල මේ සඳහා අය කරන ගාස්තු හා සැසඳීමේ දී මෙය ඉතා ලාභදායි මුදලකි. මෙම අංශයට තවත් යන්ත්‍ර 12 ක් අලුතෙන් ලබා ගැනීමට ද පියවර ගෙන තිබේ.බාහිර අංශයෙන් ප්‍රතිකාර ලබා ගැනීමට එන රෝගියකුගෙන් අය කරනුයේ රුපියල් සියයක් වැනි සුළු මුදලකි. මේ මුදල ගෙවා රෝග තත්ත්වය අනුව විශේෂඥ වෛද්‍යවරයා දක්වා සේවය ලබා ගත හැකිය. විශේෂඥ වෛද්‍යවරුන් සේවා සපයන චැනල් සේවාවක් පස්වරු 4 පසු ක්‍රියාත්මකය. හදිසි රෝගීන්ට පැය විසි හතර පුරා සේවා පහසුකම් ඇත.රෝහලේ සාමාන්‍ය වාට්ටුවක නේවාසිකව සිට ප්‍රතිකාර ලබා ගැනීමේදී දිනකට ගාස්තුව රු. 600 කි. මෙයින් රුපියල් 250 උදේ දවල් රාත්‍රී කෑම සහ තේ වේල සැපයීම වෙනුවෙනි. සෙසු මුදල වෛද්‍ය ප්‍රතිකාර වෙනුවෙනි.දැඩි සත්කාර ඒකකයකට රෝගියකු ඇතුළත් කළහොත් ඒ සඳහා මෙහි අය කරනු ලබන්නේ රු. 10,000 පමණ මුදලක්ය. පෞද්ගලික රෝහලක දැඩි සත්කාර ඒකකයක ඇතැම් විට දිනකට එමෙන් හතර පස් ගුණයක ගාස්තුවක් අය කෙරේ. මෙහි සේවකයන්ට විශ්‍රාම වැටුප හිමි නොවන නිසා රජයේ වෙනත් රෝහල් සේවකයන්ට වඩා සියයට තිස් පහකින් වැටුප් වැඩිය.සභාපති නිමල් බණ්ඩාරපූජ්‍ය පක්ෂයට ප්‍රතිකාර නොමිලයේය. සියලුම කාර්ය මණ්ඩලයට සහ ඔවුන්ගේ පවුල්වල අයට ද වෛද්‍ය ප්‍රතිකාර නොමිලයේය. රෝහල් සේවයට දෛනිකව පැමිණෙන සේවක සේවිකාවන්ට ප්‍රවාහන සේවා පහසුකම් සපයයි.රජයේ සහනාධාර වශයෙන් වාර්ෂිකව රුපියල් මිලියන 850 මුදලක් රෝහලට හිමිවෙන අතර ජල විදුලි බිල්පත් හා නඩත්තු සේවා හා ඖෂධ මිලදී ගැනීම් ඇතුළු අනිකුත් විය පැහැදැම් සඳහා මුදල් උපයා ගන්නේ රෝගීන්ට කරන ප්‍රතිකාරවලින් ලැබෙන ආදායමිනි.සීටි ස්කෑන්, එක්ස් කිරණ, අල්ට්‍රා සවුන්ඩ්, භෞත චිකිත්සක ක්‍රම, එන්ඩොස්කොපි ඇතුළු රසායනාගාර සේවා ද මෙහි ලබා ගත හැකිය. රෝහල් මෘත ශරිරාගාරය සහ අධිකරණ වෛද්‍ය පර්යේෂණ මෘත ශරිරාගාරය ද අනෙකුත් සියලුම රෝහල්වලට ආදර්ශයකි.රෝහල් සේවා මහජනතාව අතර සමීප කිරීමටත් ජනතාව මෙහි සේවා ලබා ගැනීමට දිරිමත් කිරීමේ අරමුණින් වෛද්‍ය පර්යේෂණ සිදු කිරීම සහන ක්‍රමයට ලබාදීම රජයේ සේවකයන් වෛද්‍ය පර්යේෂණ සඳහා හෝ රෝග තත්ත්ව නිසා හෝ නැවතී ප්‍රතිකාර ලබා ගැනීමේදී රක්ෂණ ක්‍රම යටතේ ගෙවීම් සිදු කිරීමේ පහසුකම් ද රජයේ සේවකයන්ගේ මාස්පතා වැටුපෙන් පොලී රහිතව රෝහල් ගාස්තු සඳහා වැය වූ මුදල අයකර ගැනීමේ පහසුකම් සලසා දීමට බලාපොරොත්තු වේ. අධ්‍යාපන අමාත්‍යාංශයේ සේවක සේවිකාවන්ගෙන් මේ ක්‍රමය පළමුවෙන්ම ආරම්භ කිරීමට ද සැලසුම් කර ඇත.මාධ්‍යවේදීන් හා කලාකරුවන් සඳහා ද ‘මෙඩිකල් පැකේජ’ හඳුන්වා දීමට ද අදහස් කර ඇත.අලුතෙන් හඳුන්වා දෙන්නට යන මේ සියලු පහසුකම් හා වෛද්‍ය සහන පැකේජ ක්‍රම සඳහා සෞඛ්‍ය අමාත්‍යාංශයේත් මහා භාණ්ඩාගාරයේත් අනුමැතිය ලබා ගැනීමට ඉදිරිපත් කර තිබේ.සෞඛ්‍ය සේවාව සඳහා විශාල මෙහෙයක් ඉටු කරමින් ශ්‍රී ජයවර්ධනපුර රෝහල වෛද්‍ය පුහුණුව ලබන වෛද්‍ය සිසුන්ට මෙන්ම පශ්චාද් වෛද්‍ය පුහුණු මධ්‍යස්ථානයක් ලෙස ද සේවා සපයයි. රෝහල සඳහා අවශ්‍ය හෙදියන් පුහුණු කිරීමට ද වෙනම හෙදි පුහුණු ආයතනයක් ද රෝහල පවත්වාගෙන යයි.සුනිල් දයා අල්විස්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>06</month>
      <day>24</day>
    </date>
    <link>http://www.silumina.lk/2012/06/24/_art.asp?fn=am1206242</link>
    <topic>මොකද මේ බෙල්ලට වුණේ...</topic>
    <author>ගාමිණී සුසන්ත</author>
    <content>මොකද මේ බෙල්ලට වුණේ...රිය අනතුරකදී...රිය අනතුරුවලින් ගෙලට වන හානි බොහොමයක් සීට් බෙල්ට් පැලඳීමෙන් වළක්වා ගත හැකිය. එසේම කිසියම් පුද්ගලයකු රිය අනතුරකට ලක්වී වාහනය තුළ සිරවී ඇත්නම්, ඔහුවාහනයෙන් එළියට ගන්නා විට ගෙල පැත්තට හරවන්නේ නැතිව ගෙල තිබෙන ආකාරයෙන්ම එළියට ගැනීම ඉතා වැදගත්ය. කිසි විටෙක් එවැනි පුද්ගලයකුගේ හිස පහතට වැටෙන සේ දෑත්වලින් සහ අත්වලින් පමණක් ඔසවා වාහනයෙන් එළියට ගැනීම රෝහලක් වෙත ගෙන යාම නොකළ යුතුය. එහිදී ගෙල තිරස්ව සිටින සේ තබා ගැනීම වැදගත්ය.නිදි උළුක්කුවට හේතු දෙකක්උළුක්කුව බොහෝ දෙනෙක් අත්විඳින ගෙලෙහි රෝගී තත්ත්වයකි. ඒ සඳහා බොහෝ විට හේතු වන්නේ රාත්‍රිය පුරා වැරැදි ඉරියව්වකින් නිදාගෙන සිටීම හෝ පෙරදා කිසියම් වැඩක් කරන විට සිදුවූ ගෙලෙහි තන්තු හෝ පේෂි ඇදීමක් විය හැකිය. එහිදී හානියට පත්වූ තන්තු අවට මාංශ පේෂි ගනවීමක් සිදුවිය හැකිය. එසේම මෙහිදී කාටිලේජයකට හානියක් සිදුවී ඇත්නම් එය තිබෙන ස්ථානයෙන් තරමක් පිටතට පැමිණිය හැකිය. නිදි උළුක්කුවට හේතු වන්නේ එම කරුණු දෙකය.නිදි උළුක්කුවක් ඇතිවූ විට එය ඇතිවීමට හේතුව නිවැරැදි ලෙස හඳුනාගත යුතුය. වැරැදි ඉරියව්වක නිදා ගැනීම නිසා මාංශ පේෂි ගනවීමකින් ඇතිවන නිදි උළුක්කුව දිනකින් දෙකකින් ඉබේම සුව වී යනු ඇත.කාටිලේජවලට හානියක් සිදුවූ නිසා නිදි උළුක්කුව ඇතිවී ඇත්නම් ගෙලට කරනු ලබන ව්‍යායාම මඟින් සුවයක් ලබාගත හැකිය. නිදි උළුක්කුවේ මෙම අවස්ථා දෙකේදීම උණු වතුර උපයෝගී කරගනිමින් තැවීමෙන් සහනයක් ලබාගත හැකි වනු ඇත.ඔබත් දුම්රියේ බස්රියේ නිදාගෙන යන අයකු නම්...බොහෝ දෙනෙක් බස් රථවල නිදාගෙන යනු දැකිය හැකිය. එය ගෙලට හානිවීමට ඉතාම ඉඩකඩ ඇති අවස්ථාවකි. නින්ද ගිය විට අපගේ ගෙල තිබෙන්නේ කුමන ඉරියව්වේදැයි අප දන්නේ නැත. ගැස්සෙන වාහනයක ගෙල නවාගෙන නිදාගෙන යන විට ගෙලෙහි මාංශපේෂි, තන්තු, කාට්ලේජවලට හානි සිදුවීමට තිබෙන අවස්ථාවන් වැඩිය. එබැවින් වාහනයක නිදාගෙන යන්නේනම්, ගෙල සෘජුව තබා ගැනීමට සැම විටම උත්සාහ කළ යුතුය.උදේ අවදි වුණු වේලාවෙ ඉඳලා මගෙ බෙල්ල හොල්ලන්නවත් බෑ; කොට්ටෙන් පෙරළිලා”“බෙල්ලෙන් පටන් අරගෙන අත දිගේ යන වේදනාවක් තියෙනවා; ඒක හරිම වේදනාකාරියි.”එවැනි ප්‍රකාශ ඔබත් අසා ඇති. ගෙල ආශි‍්‍රතව ඇතිවන කැක්කුම්, වේදනා බොහෝ දෙනෙකු තුළ පැවැතීම ඊට හේතුවයි. ගෙල ආශ්‍රිතව එවැනි වේදනාකාරී තත්ත්වයක් ඇතිවීමට කරුණු කීපයක් ම හේතුවන බව පෙනී යයි. ඒ පිළිබඳව වැඩිදුරටත් කරුණු සෙවීමට පෙර ගෙලෙහි ව්‍යුහය පිළිබඳව කිසියම් අවබෝධයක් ලබාගැනීම වැදගත් ය.සන්ධි ආශි‍්‍රත රෝග පිළිබඳ විශේෂඥ වෛද්‍යහරිඳු විජේසිංහගෙල අස්ථි 7 කින් නිර්මාණය වී තිබේ. එම අස්ථි අතර කාටිලේජ පිහිටා ඇත. අපගේ ගෙල ඉදිරියට පිටුපසට පැත්තට නැවීමට අපට හැකියාව ලැබී තිබෙන්නේ එම කාටිලේජ නිසා ය. එසේ ම ගෙලෙහි චලනයට උපකාරීවීම සඳහා ගෙල වටා මාංශ පේශි සහ තන්තු පිහිටා ඇත. ගෙලෙහි ඇති අස්ථි, කාටිලේජ, මාංශපේෂී, තන්තු ආදිය මගින් අපගේ සුසුම්නාව ආරක්ෂා කරදීම ගෙලෙන් ඉටුවන මහඟු සේවාවක් ලෙස හැඳින්විය හැකි ය.මොළයේ සිට ශරීරය පුරා ගමන් කරන ස්නායු ගෙල හරහා ගමන් කරන විට එම ස්නායු ආරක්ෂාව කිරීම ගෙලෙන් ඉටුවන තවත් මහඟු සේවයකි. ගෙල අපගේ ශරීරයේ ඉතා විශාල වැඩ කොටසක් සිදුකරන කොටසක් වන්නේ ඒ නිසා ය. යම් හෙයකින් රථවාහන අනතුරකදී වුව ද ගෙලට කිසියම් හානියක් සිදුවී ඇති දැයි විශේෂයෙන් සොයා බලන්නේ ගෙලට සිදුවන හානියක් මුළු ශරීරයේ ම ක්‍රියාකාරිත්වයට බලපාන හෙයිනි.ගෙල ආශ්‍රිතව ඇතිවන ආබාධවලට, වේදනාවන්ට ප්‍රධාන වශයෙන් ම හේතු වන්නේ ගෙලෙහි ඇති මෘදු පටක, මාංශ පේශි, කාටිලේජ ආදියෙහි ඇතිවන වෙනස්කම් ය; අනතුරු ය. ගෙලෙහි ඇතිවන එවැනි කැක්කුම් වේදනා යාන්ත්‍රික වේදනාවන් (Machanical Pain) ලෙස හඳුන්වනු ලැබේ. බොහෝ දෙනෙකුට ඇතිවන්නේ මෙවැනි වේදනාවන් ය. ගෙලෙහි ඇති කාටිලේජ කලක් තිස්සේ ටිකින් ටික ගෙවෙන විට ඒවායේ යම් යම් වෙනස්කම් ඇතිවේ. ගෙලෙහි කාටිලේජවල ගෙවීම් වෙනස්කම් නිසා ඇතිවන වේදනාව Spondylosis ලෙස හඳුන්වනු ලැබේ. තවදුරටත් එම කාටිලේජ ගෙවී ගියහොත් එම කාටිලේජ සුසුම්නාවේ ඇති ස්නායුවල ස්පර්ශවීමට පටන්ගනී. කාටිලේජ වඩාත් ගෙවී සුසුම්නාවේ ඇති ස්නායුවල වඩාත් තෙරපෙනවිට ගෙලෙහි සිට අත දිගේ ගමන් කරන කැක්කුමක් වේදනාවක් ඇති වේ. මෙම රෝගී තත්ත්වය හඳුන්වනු ලබන්නේ Radiculopathy යනුවෙන් එය අද සමාජයේ ඉතාම බහුල රෝගී තත්ත්වයකි.එම තත්ත්වයෙන් ඔබ්බට ගොස් තවදුරටත් කාටිලේජ මත ස්නායු තෙරපෙන විට තත්ත්වය තරමක් බරපතළ තත්ත්වයකට පත්වේ. එම අවස්ථාව Myelopathy ලෙස හඳුන්වනු ලැබේ. මෙහිදී පාද පණ නැතිවීමට පවා ඉඩ ඇත. මෙම රෝගී තත්ත්වය සමාජයේ ඉතා දුර්ලභය.ඒ ගෙල ආශ්‍රිතව ඇතිවන වේදනාවන් සහ කැක්කුම්වලට හේතුවන ප්‍රධාන කරුණු ය.එසේම රථවාහන අනතුරු නිසාද, ගෙල ආශ්‍රිතව ඇතිවන ආතරයිටිස් රෝගය නිසා ද ගෙලෙහි කැක්කුම් වේදනාවන් ඇතිවේ. විශේෂයෙන් ම Spondio arthritis නම් ආතරයිටිස් රෝගය ගෙල ආශ්‍රිතව ඇතිවීම නිසා ඉතා දැඩි වේනාකාරී තත්ත්වයක් ඇතිවේ.ගෙල ආශ්‍රිත ප්‍රදේශයට ක්ෂය රෝගය විෂබීජය ඇතුළුවීම නිසා ද ගෙලෙහි වේදනාවක් කැක්කුමක් ඇතිවන බව පෙනී ගොස් ඇත. ගෙල ආශ්‍රිතව වේදනාවන් ඇතිවන ඉතා දුර්ලභ හේතුවක් වන්නේ ගෙල ආශ්‍රිතව ඇතිවන පිළිකාවන් ය.ඉහතින් සඳහන් කළාක් මෙන් ගෙලෙහි ඇතිවන යාන්ත්‍රික වේදනාවන් (Machanical Pain) සඳහා බොහෝ විට හේතුවන්නේ ගෙලෙහි කාටිලේජ ගෙවීම්, මාංශ පේශි සහ තන්තුවල සිදුවන ඇඳීම් ය. ඒ සඳහා බොහෝ විට හේතුවන්නේ ගෙල වැරදි ඉරියව්වක බොහෝ වේලාවක් රඳවාගෙන සිටීම ය.හදිසියේ ම එකවර ගෙල චලනය කිරීම නිසා ද ගෙලෙහි වේදනාවක් ඇතිවීමට ඉඩ ඇත. මෙම අවස්ථාවලදී ගෙලෙහි මාංශපේශියක්, කාටිලේජයක් හෝ තන්තුවක් ඇදුණු විට එහි බිඳීමක් ඇතිවීමට ඉඩ ඇත. එය එම ස්ථානයේ ආසාදිත තත්ත්වයක් ඇතිවීමට හේතුවක් විය හැකි ය. ගෙලෙහි වේදනාවක් ඇතිවන්නේ එතැන් පටන් ය.ගෙලෙහි තන්තුවල එවැනි තත්ත්වයක් මතු වූ විට ඒ අවට ඇති මාංශ පේශින් ගනවීමක් සිදුවේ.ඉන්පසුව ගෙල හරවාගත නොහැකි තත්ත්වයකට පවා පත්වේ. ගෙලෙහි ඉතා කුඩා මාංශ පේශි කොටසක් හෝ තන්තුවක් ඇදීමට ලක් වුව ද විශාල කැක්කුමක් ඇතිවන්නේ ඒ නිසා ය.Spondylosis නම් රෝගී තත්ත්වය ඇතිවන්නේ ගෙලෙහි කාටිලේජවල ඇතිවන සුළු සුළු පළුදු වීම් නිසා ය. කාටිලේජ යනු ඉතා මෘදු පටකයකි. කශේරුකා අතරේ කාටිලේජ 3 ක් ඇත. ඒවාට ඉතා පහසුවෙන් නැවීමට දිග හැරීමට හැකියාව ඇත. ඉහත සඳහන් ආකාරයේ කාටිලේජ පළුදුවීමකදී ස්නායු තෙරපීමකට ලක්ව, කාටිලේජ වටා ඇති මාංශ පේශි ගන ;ව්. එවිට ඉතා අධික වේදනාවක් ඇතිවේ. මෙහිදී උරහිස, හිස ප්‍රදේශවල උරපතු අතරින් කොන්ද පහළට ද මෙම වේදනාව පැතිරී යා හැකි ය. මෙම රෝගී තත්ත්වය ඉතා බහුල ය. සමාජයේ බොහෝ දෙනකු එම රෝගී තත්ත්වයෙන් පීඩා විඳින බව පෙනේ.Radiculopathy නම් තත්ත්වය ද අද සමාජයේ බහුල ය. මෙහිදී ඇතිවන ප්‍රධානම රෝග ලක්ෂණය වන්නේ ගෙලෙන් පටන් ගන්නා වේදනාව අත දිගේ ගමන් කිරීම ය. Spondylosis නම් රෝගී තත්ත්වය උත්සන්න වී කාටිලේජ ගෙවීම දරුණු වූ විට මෙම Radiculopathy නම් තත්ත්වය ඇතිවේ.සුසුම්නාවේ සිට අත දිගේ ගමන් කරන ස්නායු කශේරුකාවෙන් එළියට එන්නේ ගෙලෙහි දීය. ගෙලෙහි කාටිලේජ වඩාත් ගෙවී ස්නායු තෙරපුණු විට Radiculopathy නමේ රෝග තත්ත්වය ඇතිවේ. මෙහිදී ද ගෙලෙහි වේදනාව සමඟ මාංශ පේශී තදවීමක් ද ඇතිවේ. ඉතා කලාතුරකින් ගෙල කැක්කුම නැති ව වුව ද මෙම රෝගය ඇතිවීමට ඉඩ ඇත. Radiculopathy රෝගයේ විශේෂිතම රෝග ලක්ෂණයක් ඇත. ඒ; ගෙල ප්‍රදේශයෙන් පටන්ගෙන අත දිගේ ගමන් කරන වේදනාවන් සමඟ ම විදුලි සැරයක් වදින්නාක් මෙන් දැනීම ය. එය ද අත දිගේ ඇතිවේ. ගෙලෙහි ඇතිවන අනෙකුත් ආබාධයන්ට වඩා මෙම රෝගය පිළිබඳව වැඩි අවධානයක් දැක්විය යුතු ය. මෙම රෝග ලක්ෂණ පෙන්නුම් කරන්නේ නම් වහා වෛද්‍ය උපදෙස් පැතීම සුදුසු ය. මෙහිදී ප්‍රතිකාර පමාවීම අතෙහි ක්‍රියාකාරිත්වය අඩපණවීමට පවා හේතු විය හැකි ය. ඉහත සඳහන් කළ Radiculopathy රෝගයට නිසි ප්‍රතිකාර නොකර සිටීමෙන් අත්වල ඇති ස්නායුවලට පමණක් නොව පාදවල ඇති ස්නායුවලටත් බලපෑම් එල්ල වේ. එහිදී  Myelopathy නම් තත්ත්වයට රෝගය පත්වීමට ඉඩ ඇත. මෙම රෝගය බොහෝ විට ඇතිවන්නේ වයස්ගත උදවියටය. මෙහිදී ඇවිදීමට පවා අපහසු වේ. මෙහිදී පොළොවේ ඇති ගල් කැටයක පැටලී වැටීමට වුවද ඉඩ ඇත.ශරීරයේ සෙම ගතිය වැඩි වූ විට ගෙල ආශ්‍රිතව වේදනාවක් ඇති වන බවට ඇතැම් පුද්ගලයින් තුළ මතයක් ඇතත් එහි කිසිදු සත්‍යතාවයක් නැත. එහෙත් අධික කැස්ස නිසා ගෙලෙහි මාංශපේශීන් ඇදුණු විට ගෙල ආශ්‍රිතව වේදනාවක් ඇතිවිය හැකිය.ගෙල ආශි‍්‍රතව ඉහත සඳහන් රෝග තත්ත්වයන් ඇතිවීමට වේදනාවන් ඇතිවීමට හේතු වන ප්‍රධාන කරුණක් වන්නේ වැරැදි ඉරියව්වල ගෙල වැඩි කාලයක් තබාගෙන සිටීමය. නිරෝගීව සිටීමට ගෙල පවත්වාගත යුතු නිවැරැදි ඉරියව් ඇත. ගෙල නිවැරැදි ඉරියව්වක පවත්වාගෙන යන විට නාසය තිබිය යුත්තේ මධ්‍ය රේඛාවේය. දෑස ද එකම මට්ටමක තිබිය යුතුය. එසේම නිවැරැදි ඉරියව්වකදී සැම විටම කන් දෙක උරහිසට ඉහළින් තබාගෙන සිටිය යුතුය. ගෙලෙහි ඇතිවන ආබාධවලින් වැළකී සිටීමට වාඩි වී සිටින විට ද, ඇවිදින විට ද, පොතක් කියවන විට ද නිදාගන්නා විට ද නිවැරැදි ඉරියව් පවත්වා ගැනීම ඉතා වැදගත්ය.කාටිලේජ ගෙවීමට ජානමය බලපෑම් ද හේතු වන බව දැන් හෙළි වී ඇත. ඇතැම් පවුල්වල සාමාජිකයන්ගේ කාටිලේජ ගෙවීම ඉක්මනින් සිදුවේ. දුම්පානය ද කාටිලේජ ගෙවීමට හේතු වන තවත් සාධකයකි.ගෙල ආශි‍්‍රතව ඇතිවන සියලුම වේදනාවන් සඳහා අද ප්‍රත්‍යක්ෂ ප්‍රතිකාර ඇත. වඩාත් වැදගත් වන්නේ රෝගය නිවැරැදිව හඳුනා ගැනීමය. ගෙලෙහි කැක්කුමකදී වහා වෛද්‍ය උපදෙස් පැතිය යුතු අවස්ථා ඇත. ගෙලෙහි කැක්කුම සමඟ අත දිගේ වේදනාවක් ගමන් කරනවාක් මෙන් දැනේ නම්, එය වහා ප්‍රතිකාර ලබාගත යුතු අවස්ථාවකි.එසේම ගෙලෙහි වේදනාව සමඟ ඇවිදීමට, වැසිකිළි යාමට, මුත්‍රා කිරීමට අපහසුවක් ඇත්නම් එය ද වෛද්‍යවරයකු වෙත වහා යොමු විය යුතු තත්ත්වයකි.එසේම කිසියම් හදිසි අනතුරකට පසුව ගෙලෙහි කැක්කුමක් ඇත්නම් එය ද වහා වෛද්‍ය උපදෙස් පැතිය යුතු තත්ත්වයකි. ඊට අමතරව ගෙලෙහි කැක්කුමක් සමඟ උණ, කෑම අරුචිය, ඇඟ පණ නැති ස්වභාවය වැනි රෝග ලක්ෂණ පෙන්වයි නම්, එය ද වහා වෛද්‍යවරයකු වෙත යොමු විය යුතු තත්ත්වයකි. සාමාන්‍ය ගෙලෙහි කැක්කුමකදී උණු වතුරෙන් තැවීම මෙන්ම අයිස් කැට තැබීම ද වේදනාව සමනය කරගැනීමට ඉතාම සුදුසුය.ගෙලෙහි ඇතිවන ආබාධ රෝගියා සමඟ කතා කිරීමෙන් හෝ පර්යේෂණ මඟින් වෛද්‍යවරයා හට නිවැරැදිවම හඳුනා ගැනීමේ හැකියාව ඇත. ඇතැම් විටක රෝගය නිවැරැදි ලෙස හඳුනා ගැනීමට M R I  ස්කෑන් පරීක්ෂණයකට වූද රෝගියාව යොමු කිරීමට සිදු වනු ඇත.රෝගය හඳුනාගත් පසුව ඖෂධ, එන්නත්, ව්‍යායාම, භෞත චිකිත්සක ප්‍රතිකාර ආදිය මඟින් ගෙලෙහි වේදනාව සම්පූර්ණයෙන්ම සුව කර ගැනීමේ හැකියාව අද ඇත.ගාමිණී සුසන්තකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>06</month>
      <day>24</day>
    </date>
    <link>http://www.silumina.lk/2012/06/24/_art.asp?fn=ay1206241</link>
    <topic>අප්පච්චි අමාත්‍යාංශයේ ලේකම් නිසා කැම්පස් ළමයි හිතුවේ මං හොර පාරෙන් ආවා කියලයි</topic>
    <author>සාගරිකා දිසානායක ජයසිංහ</author>
    <content>මහාචාර්ය පී‍්‍රති උඩගමමෙවර ඇයත් එක්ක පැයක් විශේෂාංගය සඳහා අප හමුවුණේ කොළඹ විශ්වවිද්‍යාලයේ ජීව විද්‍යා අංශයේ මහාචාර්ය පී‍්‍රති උඩගම මහත්මිය. මිනිසා ගේ සෞඛ්‍යයට බලපාන රෝග කාරක හා රෝගවලට සුදුසු එන්නත් හඳුනා ගැනීම සඳහා සාර්ථක පර්යේෂණ රාශියක් සිදු කොට විශිෂ්ට ප්‍රතිඵල පෙන්වූ ඇය ප්‍රතිදේහ විද්‍යාව, පරපෝෂවේදය, ජීව රසායන විද්‍යාව, න්‍යෂ්ටික විද්‍යාව සහ අනුක ජීව විද්‍යාව පිළිබඳ විශේෂඥ දැනුමකින් යුතු වන්නීය. මැලේරියා රෝගය සඳහා එන්නතක් නිපදවීමේදී ප්‍රභේදවල ජාන විවිධත්වය ශ්‍රී ලංකාවට ප්‍රථම වරට හඳුන්වා දීමෙන් ඇය දෙස් විදෙස් පර්යේෂණ විශේෂඥයන් අතර සම්මානයට පාත්‍ර වූවාය. ශ්‍රී ලංකාව ඇතුළු ආසියාතික රටවල ඇතිවන ඩෙංගු රෝගයේදී රුධිර පට්ටිකා අඩු වීමේ රෝග තත්ත්වය වළක්වා ගැනීමට පැපොල්කොළ යුෂවල ප්‍රබල ශක්තියක් ඇති බවත් එය රුධිර පට්ටිකා අඩු නොවීමට ඉතා හොඳ ඖෂධයක් බවත් විද්‍යාත්මකව තහවුරු කරන්නට ඈ සමත් වූවාය. නවලෝක මෙට්‍රොපොලිස් අනුක ජීව විද්‍යා සහ ප්‍රවේණි විද්‍යා පර්යේෂණාගාරයෙහි උපදේශිකාව ලෙස ද ඒ මහත්මිය කටයුතු කරයි.කොළඹ විශ්ව විද්‍යාලයේ ජීව විද්‍යා අංශයේ පිහිටි ඇගේ කාර්යාල කාමරයේදි අප ඈ මුණගැහුණා. රටට වැඩදායක සොයා ගැනීම් බොහොමයකට දායක වුවත් වැඩි දෙනා ඈ හඳුනන්නේ නෑ. ඒ නිසාම ඇගේ පෞද්ගලික තොරතුරු විමසමින්ම මා අපේ පිළිසඳර ආරම්භ කළා.ඔබේ සම්පූර්ණ නම?පී‍්‍රති විද්‍යා උඩගම.උපන්නේ?1958 පෙබරවාරි මාසේ විසි හත් වැනිදා මහනුවරදි.අම්මා තාත්තා කව්ද?අප්පච්චි ආචාර්ය ප්‍රේමදාස උඩගම. 1970 – 77 දක්වා අධ්‍යාපන අමාත්‍යාංශයේ හිටපු ස්ථිර ලේකම්. අම්මා ප්‍රේමා ජයවික්‍රම. ඇය ගෘහිණියක්.සහෝදර සහෝදරියන්?නංගියි, මල්ලියි. නංගි දීපිකා උඩගම. ඇය පේරාදෙණිය විශ්ව විද්‍යාලයේ නීති අංශයේ අංශ ප්‍රධාන ආචාර්යවරිය. මල්ලි - ගණකාධිකරණ ක්‍ෂෙත්‍රයේ.කුඩා කාලය ගත වුණේ කොහේද?පේරාදෙණිය විශ්ව විද්‍යාලයේ නිල නිවාසවල. අප්පච්චි ඒ කාලේ ;ප්රාදෙණිය විශ්ව විද්‍යාලෙ කථිකාචාර්යවරයකු ලෙස කටයුතු කළා.ළමා කාලේ කොහොමද?හරිම සුන්දරයි. අපි ඉතාම සරල පී‍්‍රතිමත් ළමා කාලයක් ගත කළා. පේරාදෙණිය විශ්ව විද්‍යාලේ අපි වගේ ම නිල නිවාසවල පදිංචි වෙලා හිටි පවුල්වල ළමයි එක්ක එකතු වෙලා සෙල්ලම් කළා. හැම නිවාඩුවකටම මම අම්මාගේ මහගෙදර පිහිටි වැරැල්ලගම ලොකු අත්තලාගේ ගමට යනවා. එහෙදි ගමේ ඥාති සහෝදර සහෝදරියන් එක්ක ඇති තරම් සෙල්ලම් කරනවා. කුඹුරු වතු පිටිවල ඇවිදිනවා. ඇළ දොළ ළිං වලින් නානවා. හරිම විනෝද ජනකයි. අදටත් මම ඒ ළමා විය සිහි කරමින් සතුටු වෙනවා.ගෙදර පරිසරය කොහොමද?හරිම සාමකාමීයි. අප්පච්චි අධ්‍යාපනයට බර නිසා පොත් පත් ඕනෑ තරම් තිබුණා. අපට ඒ කාලේ රූපවාහිනී නෑනේ. ලොකුම විනෝදාංශය පොත් පත් කියවීම. අම්මා හරිම ආදරණීය, බොහොම ධෛය¸ සම්පන්න උත්සාහවන්ත කාන්තාවක්. ඇගෙන් මා බොහෝ දේ ඉගන ගත්තා.ඒ මොනවාද?පොත පතේ වැඩ වගේ ම ගේ දොර වැඩපළත් ඉතා වැදගත් බව. අඳින ඇඳුම ගමන බිමන ඇවැතුම් පැවැතුම් වගේ ම අම්මා වගේම රසට උයන්න පිහින්නත් මොන බාධකය ආවත් ඒවාට දිරියෙන් යුතුව මුහුණ දෙන්නටත්.අප්පච්චිගෙන් ඔබ ඉගෙන ගත්තේ?කරන දේ හරියට කරන්න. මොන දේ කළත් ඒ දේ උපරිම උසස් මට්ටමෙන් කරන්න කියලයි අප්පච්චි හැම වෙලාවෙම කිව්වෙ.ඔබ ඉගෙනීම ලැබුවේ?මහනුවර මහාමායා බාලිකාවෙ. පසුව මරදානේ ගෝතමී බාලිකා සහ බොරැල්ල දේවී බාලිකා විද්‍යාලවල.පාසල් කාලෙ කොහොමද?හොඳයි. මම මහාමායාවෙදි හැමදාම පන්තියේ පළවැනියා. අමාත්‍යාංශයේ ලේකම් තනතුරට පත් වුණාම අප්පච්චි කොළඹට ආවා. මමත් නංගිත් මරදානේ ගෝතමී බාලිකාවට ඇතුළු කළේ විශේෂ හේතුවක් ඇතුව. ඒ පාසලේ සමාජයේ විවිධ තරාතිරම්වල ශිෂ්‍යාවන් හිටියා. මම ශිෂ්‍යත්වය සමත් වෙලා සිටි නිසා දේවි බාලිකාවට ඇතල් වෙන්න හැකි වුණා. දේවි බාලිකාවෙදි පළවැනියා වෙන්න බැරි වුණා.ජීවිතේ හැඩගස්සවා ගන්න බලපෑ චරිත මොනවාද?මුලින්ම අම්මා, අප්පච්චි. ඉන් පස්සේ මගේ ගුරුවරුන්. ගෝතමී විද්‍යාලෙදි අටේ පන්තියේ පන්ති භාර ගුරුතුමිය සමරජීව ගුරුතුමී. ඈ ජීවිතේ ගැන බොහෝ දේ කියා දුන්නා. දේවි බාලිකාවෙදි විදුහල්පතිනිය කල්‍යානි ද සොයිසා මහත්මිය. ඒ වගේම ජෙසීමා ඉස්මයිල් මහත්මිය. ඈ හරිම චරිතවත් දක්‍ෂ ආදර්ශවත් ගුරුතුමියක්. ඇගෙන් මා ශිල්ප ශාස්ත්‍ර පමණක් නොවෙයි ජීවිතේට ලබාගත් ආදර්ශත් බොහෝමයි. මගේ නර්තනාචාරිනී මිරැන්ඩා හේමලතා ගුරුතුමියගෙන් ගැහැනියක් ලෙස දිරියෙන් ශක්තිමත් ව නැගී සිටින්නේ කොහොමද කියලා ඉගෙන ගත්තා.පාසල් කාලෙදි අමතර වැඩ කළේ නැද්ද?අපොයි කෙරුවා. නැටුම් ඉගෙන ගත්තා. අමරසිරි පීරිස් මහතාගෙන් වයලීනය වාදනය ඉගෙන ගත්තා. ක්‍රීඩා කළා. කථික තරග විවාද තරගවලට සහභාගී වුණා. භාරතීය සංස්කෘතියට පුංචි කාලේ පටන්ම මගේ ලොකු කැමැත්තක් තිබුණා. ඒ නිසාම මම හින්දි සහ භරත නැටුම් ඉගෙන ගත්තා.අවුරුදු දහ නවයෙදි මම භරත නාට්‍යය ඉගෙන ගෙන අරංගේත්‍රම් කළා. චිත්‍රපටි බැලුවා.ඔබ උසස් පෙළ සමත් වුණේ?1976 විභාගෙට ලිව්වා. ඊට පෙර අප්පච්චිගෙන් පොරොන්දුවක් ගත්තා වෛද්‍ය විද්‍යා අංශයට තේරුණත් ජීව විද්‍යා අංශයෙන් විශ්ව විද්‍යාල අධ්‍යාපනය ලබන්නට අවසර දෙන ලෙස.ඒ ඇයි?ජීව විද්‍යා විෂයයට මා තුළ පුදුම ආශාවක් තිබුණා.ඒ අවසරය ලැබුණද?ඔව්. මා කැමති අංශය තෝරා ගන්නට අප්පච්චි අවසර දුන්නා. ඒ ගැන මා ඔහුට ස්තූතිවන්ත වෙනවා. මට විතරක් නොවෙයි මගේ මල්ලිට නංගිටත් ඔවුන් කැමති අංශ තෝරා ගන්නට අප්පච්චි පූර්ණ නිදහස දුන්නා.ඔබ විශ්ව විද්‍යාලෙට ඇතුල් වුණේ?1977 දි. කොළඹ විශ්ව විද්‍යාලෙට.විශ්ව විද්‍යාල ජීවිතේ කොහොමද?නවක වදේ හොඳටම වින්ඳා. අප්පච්චි අධ්‍යාපන අමාත්‍යාංශයේ ලේකම් නිසා ‘හොර පාරෙන් ආවා’ කිය කියා මට ද්වේශ සහගත ලෙස වද දුන්නා. පළවැනි වසරේ විභාගයෙන් ඊට නියමිත විෂයයන් තුනටම විශිෂ්ට සම්මාන ලබා ගත් පසුවයි ඔවුන් ඒ සැකය දුරු කර ගත්තේ. පසුව මට වද දුන් නොදුන් හැම දෙනාම මගේ හොඳ මිතුරු මිතුරියන් බවට පත් වුණා. විශ්ව විද්‍යාලෙ පැවැත්වුණු හැම උත්සවයකටම බාහිර වැඩකටම මම සහභාගි වුණා.විශ්ව විද්‍යාලයට එන්නට පෙර මම පුංචි රස්සාවකුත් කළා. ඒකෙන් ලැබුණු රුපියල් 300 පඩියෙන් මම මගේ අමතර වියදම සොයා ගත්තා.ඔබට රැකියාවක් අවශ්‍ය වුණේ ඇයි?මම ස්වාධීනව කටයුතු කරන්න කැමතියි. අම්මා අප්පච්චිගෙන්ම යැපෙන්නේ නැතිව මමම යමක් උපයා ගන්න ඕනෑ කියලා හිතුවා.ඔබ රැකියාව කළේ?ඉන්ස්ටිටියුට් ඔෆ් චාර්ටඩ් එකවුන්ටින් ආයතනයේ ලිපිකාරිනියක් ලෙස.ඒ අත්දැකීම කොහොමද?හරිම වටිනවා. අවුරුද්දක් මම එතැන වැඩ කළා. වෙලාවට වැඩ කරන්න. කැපවීමෙන් යුතුව වගකීමෙන් වැඩ කරන්න. වැඩිහිටියන් සමඟ සහයෝගයෙන්, කණ්ඩායම් හැඟීමෙන් යුතුව වැඩ කරන්න මා ලැබූ දැනුම අදටත් මට ප්‍රයෝජනවත්. ආර්ථික අතිනුත් මට ලොකු උදව්වක් වුණා.ඔබට ආර්ථික අපහසුතා තිබුණා කියල හිතන්න බෑනේ?ඒක තමයි වැඩේ. අපිටත් ආර්ථික අපහසුතා ඇති කියලා කවුරුවත් හිතුවෙ නෑ. අප්පච්චිගේ තනි වැටුපෙන් අපි ජීවත් වුණේ. අප්පච්චි හරි අවංකයි. ඍජුයි. ඔහු ඉපැයූ දෙයින් වැඩි කොටසක් ඔහුගේ සහෝදරයා ගේ දේශපාලන වැඩවලට යෙදවූවා.ඔහු කවුද?කුණ්ඩසාලේ හිටපු මන්ත්‍රී යූ.පී.වයි. ජිනදාස.ඔබේ පියාත් දේශපාලනයට යොමු වුණා?ඔව්. ඔහු ශ්‍රී.ල.නි.ප. යෙන් 1977 දි සේරුවිල ආසනයට තරග කරලා ඡන්ද දහසකින් පරාජයට පත් වුණා. ඉන් පසුව ඔහුගේ රැකියාව යළි ලබා නොදුන් නිසා ජීජි රටේ විශ්ව විද්‍යාලයක කථිකාචාර්ය තනතුරක් ලැබිලා ගියා.ඉන් පස්සේ?මගේ අම්මාත් අසනීප වුණා. මට අවුරුදු 19 යි. නංගිත් මල්ලිත් බලාගැනීමේ වගකීමත් මා වෙත පැවරුණා. අධ්‍යාපනයත් ගේ දොර වැඩ පරිපාලනයත් එකවර කරගෙන යෑමෙන් මම තරමක පීඩනයට පත් වුණා.ඒත් ඔබ හොඳට විභාගය සමත් වුණා?ඔව්. ඒත් මා හිතූ තරමින් ම නොවෙයි. මගේ බලාපොරොත්තුව වුණේ ජීව විද්‍යා විශේෂ උපාධියක් කරන්න. එකම එක ලකුණක් අඩු වූ නිසා ඒ කාලෙ හිටපු ආචාර්යවරුන් මට විශේෂවේදී උපාධිය කරන්නට අවසර දුන්නේ නෑ. මම සාමාන්‍යවේදී උපාධිය කරලා පංති සාමාර්ථයක් එක්ක සමත් වුණා. ඒ 1980 දි.පළමු රැකියාව?විශ්ව විද්‍යාල ප්‍රතිඵල එන්නට පෙර මා දේවි බාලිකා විද්‍යාලයේ මාස 3 ක් ඉගැන්නුවා. ඒ මානව ජීව විද්‍යා විෂය පාසල් විෂය නිර්දේශයට ඇතුල් කළ කාලේ. මම හරිම සතුටින් දේවි බාලිකාවෙ ඒ විෂය ආරම්භ කරලා ඉගැන්නුවා.ඉන් පස්සේ?කොළඹ විශ්ව විද්‍යාලේ මහාචාර්ය අරූල් ප්‍රකාශම් මහත්තයාගේ ඇරැයුමෙන් ජීව විද්‍යා අංශයේ Demonstrator කෙනෙක් විදියට හය මාසයක් වැඩ කළා.ඒ හය මාසෙන් පස්සේ?පරමාණු බලශක්ති අධිකාරියේ විද්‍යා නිලධාරිනිය ලෙස වැඩ භාරගත්තා.ඒ කොයි කාලෙ ද?1982 සිට 1984 දක්වා. ඒ කාලෙ කොළඹ විශ්ව විද්‍යාලේ න්‍යෂ්ටික විද්‍යාව පිළිබඳ පශ්චාද් උපාධි පාඨමාලාවක් ආරම්භ කළා. මම ඒ පශ්චාද් උපාධි පාඨමාලාව හදාරා විද්‍යාපති උපාධිය ලබා ගත්තා.ඉන් පස්සේකොළඹ විශ්ව විද්‍යාලයේ ජීව රසායන විද්‍යා අංශයේ මහාචාර්ය එරික් කරුණානායක මහතා යටතේ ජීව රසායන විද්‍යා දර්ශනවේදී උපාධිය ලබා ගත්තා. ඒ අතරේ කොළඹ වෛද්‍ය විද්‍යාලයේ පරපෝෂ විද්‍යා අංශයේ මහාචාර්ය කාමිනී මෙන්ඩිස් මහත්මිය යටතේ මැලේරියා රෝගය සඳහා නව එන්නතක් සොයා ගන්නට මූලික පර්යේෂණවල නියැළුණා. පර්යේෂණයක් කරනවා කියන්නේ රැකියාවක් ම නොවෙයි. ඊට ලොකු කැපවීමක් අවශ්‍යයි.ඔබ තුළ ඒ කැපවීම තිබුණා ද?ඔව්. මහාචාර්යතුමිය මගේ කැපවීම ගැන හොඳටම පරීක්‍ෂා කරලයි මා තනතුරට ගත්තේ.එන්නතක් සොයා ගත්තාද?ස්ථිරවම එන්නතක් සොයා ගත්තේ නෑ. ඒත් ලංකාවේ මැලේරියා රෝගය සඳහා එන්නතක් නිපදවා ගැනීමේදී ඊට බලපාන ජාන විවිධත්වය ගැන වටිනා කරුණු රැසක් හඳුනා ගත්තා.මැලේරියාව සඳහා නිශ්චිත එන්නතක් නිපදවා ගැනීමට තවමත් ලෝකයේ උසස් පෙළේ විද්‍යාඥයින් පර්යේෂණ සිදු කරනවා.අධ්‍යාපනයට හැර යෞවනයේ ප්‍රේමනීය අත්දැකීම්වලට ඉඩහසර ලබා දුන්නේ නැද්ද?නෑ. අම්මා අප්පච්චි අපිට තහංචි නොදැම්මත් ලොකු සංස්කෘතික බැම්මකින් අපි බැඳිලා හිටියා. ඉතින් ඉගෙන ගන්නා කාලේ ප්‍රේමයේ චමත්කාරය විඳගන්න මම තරමක් පසුබට වුණා.අද ඔබ ඒ ගැන පසුතැවෙනවාද?ඔව්. මම හිතන්නේ මම සම්ප්‍රදායික ගැහැනියක් වුණාට අද යෞවනයේ දරුවන්ට එය සාමාන්‍ය දෙයක්. ආදරය, අවංක මිත්‍රත්වය සහයෝගය, දුක සැප බෙදා හදා ගැනීම, එකිනෙකා තේරුම් ගැනීම වැනි කරුණු වටහා ගන්නට යෞවනයේ ප්‍රේමණීය අත්දැකීම් විඳගත්තාට වරදක් නෑ. ඒත් ඉගනීමට හෝ තමාගේ චරිත වර්ධනයට බාධාවක් නොවන පරිදි බුද්ධිමත්ව කටයුතු කළ යුතුයි.ඔබ විවාහ වුණේ?1990 දි. විවාහ යෝජනාවකින්.ඔහු කව්ද?මහනුවර රවීන්ද්‍ර රන්දෙනිය. වෘත්තියෙන් ඉන්ජිනේරුවරයෙක්.විවාහයෙන් පසුවසැමියා පශ්චාද් උපාධිය සඳහා කැනඩාවේ අධ්‍යාපනය ලැබුවා.මමත් විවාහ වෙලා පශ්චාද් දර්ශනවේදී පුහුණුවක් සඳහා කැනඩාවට ගියා. කැනඩාවේ නිව් බ්‍රන්ස්වික් හිදී අනුක ජීව විද්‍යාව පිළිබඳ විද්‍යා දර්ශනවේදී උපාධිය ලබා ගත්තා.ඔබේ දරුවන්?1991 දි දුව දයාංගා උපන්නා. ඇය දැන් පේරාදෙණිය විශ්ව විද්‍යාලයේ කලා අංශයේ ඉගනීම ලබනවා. 1996 දි උපන් අඛිල පුතා ගේට් වේ අන්තර්ජාතික පාසලේ දහවැනි වසරේ ඉගනුම ලබනවා.ඔබ නැවත මව් බිමට පැමිණියේ?1994 දි කොළඹ විශ්ව විද්‍යාලයේ ජීව විද්‍යා අංශයේ ජ්‍යෙෂ්ඨ කථිකාචාර්ය තනතුරට පත් වුණා. එහි ජ්‍යෙෂ්ඨ මහාචාර්ය ඩබ්ලියු ඒ රත්නසූරිය මහතා ලබා දුන් සහයෝගය මගේ වෘත්තීය කටයුතුවලට මහත් රුකුලක් වුණා.වෘත්තීය අංශයෙන් ඔබ සාර්ථකයි. බිරියක් මවක් ලෙස ඔබ තෘප්තිමත් වෙනවාද?ගුරුවරියක සහ මවක ලෙස මා ඉතාම කැපවීමෙන් ඒ වගකීම් හා යුතුකම් ඉටු කරනවා.ඒත් වසර ගණනාවක අමිහිරි අත්දැකීම් හේතුවෙන් මා විවාහ ජීවිතයෙන් සමු අරන් සිටිනවා. මගේ දරුවන්ට ලෝකයේ සිටින හොඳම අම්මා වෙන්නටයි මා කැමති. ඒ සඳහා මට මගේ පියා, සහෝදරයා, සහෝදරිය වගේම මගේ හිටපු සැමියා ගේ සහෝදරයන් ලොකු ශක්තියක් ලබා දෙනවා. කාන්තාවක් ලෙස දරුවන් හදාගෙන රැකියාවත් ගෙදර වැඩත් සමබරව කරගෙන යන්නට එය මට විශාල සහනයක්.”ජීවිතය” ඔබ දකින්නේ කවර ආකාරයට ද?ජීවිතය හරි පුදුමයි. ඒත් “කළ නොහැක්කක් නැත” යන්න මා මගේ ජීවන දර්ශනය බවට පත්කරගෙන සිටිනවා. තනිවූ ගැහැනියක් ලෙස සමාජයේ කටයුතු කරන විට මේ සමාජයෙන් හොඳට වඩා ‘නරක’ අහන්නට ලැබෙනවා. ඒ සියල්ලට උපේක්‍ෂා සහගතව මුහුණ දී ආගම ධර්‍මයට අනුව ජීවිතේ සතුටින් ගත කරන්නට මා උත්සාහ කරනවා.ගුරුවරියක, මවක හා පර්යේෂණ පිළිබඳ විශේෂඥවරියක යන භූමිකාවලින් ඔබ වඩාත් රුචි කරන්නේ?මවගේ සහ ගුරුවරියගේ භූමිකාවට. මවක ලෙස මගේ දරුවන්ට උපරිමය ලබා දෙන්නටත්, ගුරුවරියක ලෙස මගේ ශිෂ්‍ය ශිෂ්‍යාවන්ට උපරිම මෙහෙවරක් කිරීමටත් මා නිරතුරුවම කැප වී සිටිනවා.සාගරිකා දිසානායක ජයසිංහඡායාරූප – දුෂ්මන්ත මායාදුන්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>06</month>
      <day>24</day>
    </date>
    <link>http://www.silumina.lk/2012/06/24/_art.asp?fn=ay1206243</link>
    <topic>හිරිමල් හිරු</topic>
    <author>- චතූ හේරත්</author>
    <content>කුදු මුත් කොන්ද වියපත් කම වැඩි කමට කුදු සිතිවිලි නො එයි තවමත් සිත ළඟට මහතුන් ළඟදි කුදුවෙන සිත ගෙන නිවට කුදු නැති නුඹේ සිත අම්මේ දියන් මටමේ ජීවිතේ මොන තරම් පුදුමද කියලා ඔයා දන්නවද...?ඇයි කවදාවත් නැතුව ඒ විදිහෙ ප්‍රශ්නයක් ඔයාගෙ හිත අස්සෙන් එළියට ආවේ..?ඔයා තවත් ප්‍රශ්නයක් මගෙන් අහද්දි මමත් ආපහු ඔයාගෙන් ප්‍රශ්නයක් ඇහුවා.මට තේරෙන්නෙ නෑ කෙල්ල. ආදරේ ළඟ හිත ගොඩක් අසරණ වෙනවා.ඒ ඇයි කියන්න මම දන්නෙ නෑ. මට ඔයා..?ඇයි..?නිශ්ශබ්දතාව බිඳින්න මම ඒ ප්‍රශ්නෙ ඇහුවා.මට ඔයාට ආදරේ කරන්න බෑ. ධ් චථ ඵධපපර. මම ඒක කියාගන්න ගොඩක් කාලයක් ළතවුණා. ඔයාට ගොඩක් හීන දුන්නා. ඒත් අදත් මට ඒ පව කරන්න බෑ. ඒකයි මම මේ දේ ඔයාට කිව්වේ. මට සමාව දෙනවද?හිත කැඩිලා විසිරිලා ගියා. වීදුරුවක් බිඳෙනව වගේ. ඒත් ... මට දෙන්න උත්තරයක් නැතුව හම තැනම රස්තියාදුවෙලා අමාරුවෙන් උත්තරයක් හොයාගෙන ආවා. හැබැයි ප්‍රශ්නෙකුත් එක්ක.මෙච්චර දවසක් මාව තියාගත්තෙ ඔයාගෙ අතීත ආදර කතාවට පණදෙන්නද...? එහෙමත් නැත්නම් ඒ ආදරේ ඔයාගෙ කරගෙන මාවත් පැය ගාණකට ඔයාගේ කරගන්නද..? ඔයා යන්න. ඒත් එකක් මතක තියාගන්න. මේ ලෝකෙ ආදරේ වෙනුවෙන් පිරිමියෙක් ළඟ අඬන්න අකමැති එකම කෙල්ල මම කියන එක. හිතට එකතු වුණ කලකිරීමත් එක්ක මම ආපහු යන්න බංකුවෙන් නැගිට්ටා.ජුලියා... කවදාවත් නොදැනුණ තරම් ආදරේකින් ඔයා මට කතාකළා.ඔයා යන්න.. මගේ ලෝකෙට නොඑන තරම් දුරකට යන්න. මම යන්න ඕන.. මම ආදරේ කළා. ඒත් ඒ ආදරේ බොරුවක්. තවත් මම නවතින්න ඕන නෑ. මම අහපු ප්‍රශ්නවලට ඔයාම උත්තර කියාගන්න. මම දැන් නිදහස්. මම ආදරේ අඳුනගත්තා. හිතේ තිබුණෙ දුකටත් වඩා කියන්න බැරි තරම් සතුටක්. හිමි නැති වසන්තයක් මම මටම කියාගෙන මාවතට පියනැඟුවා.මම ඈතට ගිහින් ආපහු හැරිලා ඔහු දිහා බැලුවා. හිස් අහස දිහා බලාගෙන මොකක්දෝ ලොකු කල්පනාවක ඔහු හිටියේ. ප්‍රශ්නවලට විසඳුම් හොයනව ඇති. මම මගේ අන්තිම හාදුවත් මඳ සුළඟට පාකරලා ආපහු හැරුණෙ ජීවිතේ කවදාවත් ම ආදරය කියන අකුරු හතර විශ්වාස කරන්නෙ නෑ කියන තීරණෙත් අරගෙන.- චතූ හේරත්මම විභාග ප්‍රතිඵල එනකෙත් බලා සිටියෙමි. කළු පාට උපාධි ලෝගුවක් ද රැගෙන විභාග ප්‍රතිඵල මා වෙත ආවේය.ඒ වන විට තාරුණ්‍යය මා පසුකොට යමින් සිටියේය. මම තාරුණ්‍යයේ පසුපසින් දිව ගියෙමි. තුං මං හන්දියේදී මට තාරුණ්‍යය අල්ලා ගත හැකි විය.තුංමං හන්දියේ බස් එකක් එන තෙක් බලා සිටි සේකර මා දැක සිනාසුණේය. ඔහුගේ සිනාව එක ම උපහාසයක් යැයි මට සිතිණි.“මිත්‍රයා මොකද මේ හති දාගෙන?”“මම තාරුණ්‍යය පස්සෙ දිව්වා. තාරුණ්‍යය එන තෙක් මං බලාගෙන හිටියා, විභාග ප්‍රතිඵලත් අරගෙන. මං දන්නෙම නැතුව විභාග ප්‍රතිඵලත් අරගෙන එනකොට තාරුණ්‍යය මාව පාස් කරගෙන යන්ඩ යනවා. ඉතින් මට බොහොම වේගයෙන් දුවන්ඩ සිද්ධ වුණා.තව ටිකක් වේගවත් වුණා නම් උසේන් බෝල්ට්ගේ ලෝක වාර්තාවත් කඩන්ඩ තිබුණා. තාරුණ්‍යයේ පස්ස පැත්තෙන් අහුවෙච්චි හින්ද ඒකත් බැරිවුණා.”සේකර යළිත් සිනාසුණේ ය. එය පෙරටත් වඩා උපහාස සිනාවක් යැයි මට සිතුණේය.“ඇයි?”මම සේකරගෙන් ඇසුවෙමි.“ඉතින් ඔය අල්ලගෙන ඉන්නෙ තාරුණ්‍යයේ පස්ස පැත්තෙන් ද?”“ඔව්.. මං හිතන්නෙ. එහෙම හිතාගෙන තමයි මං අල්ල ගත්තෙ.”“ඔය.. තරුණ අසහනයේ පස්ස පැත්ත. හෙහ්.. හෙහ්.. හෙහ්..”මම එවර නින්දෙන් අවදිව බැලුවෙමි. සේකර කියන්නේ ඇත්තකි. මම තරුණ අසහනයේ පස්ස පැත්තෙන් අල්ලාගෙන සිටිමි.රක්‍ෂාවක්...?කසාදයක්...?ගෙයක්...?වාහනයක්...?මේ මොකක්වත් එපා... බඩවැල් දිග ඇරෙන හරි හමන් කෑම වේලක්..?”“දැන් මොකද කරන්නේ?”මම සේකරගෙන් ඇසුවෙමි.“ඔහොම ම අල්ලගෙන ඉන්නවා”එතකොට ම නිල්පාට කොඩියක් රැගත් සහෝදරයෙක් ආවේය.“ගන්නවා නිල්පාට කොඩිය.. නිල් පාට.... විමුක්තියේ සංකේතය...”ඔහු නිල් කොඩියක් අතට දී යන්නට ගියේය.සේකර ගේ මුවඟින් “හෙහ්” යනුවෙන් පිට විය. එවිට කොළපාට කොඩියක් රැගත් සහෝදරයෙක් ආවේය.“ගන්නවා කොළපාට කොඩිය.. කොළපාට... අසහන නිවාරණයේ සංකේතය”ඔහු කොළපාට කොඩිය දී යන්නට ගියේය.“දැන් මොකද කරන්නේ?” මම සේකරගෙන් ඇසුවෙමි.“කොඩි දෙකම අල්ලගෙන ඔහොම ම ඉන්නවා”මම එහෙමම සිටියෙමි. සේකරගේ මුවගින් “හෙහ්.. හෙහ්.”යනුවෙන් පිටවිය.ටික වෙලාවකින් රතුපාට කොඩියක් රැගෙන සහෝදරයෙක් පැමිණියේය.“ගන්නවා - රතුපාට කොඩිය... කෝකටත් තෛලය...”ඔහු රතු කොඩිය දී යන්නට ගියේය. මම සේකර දෙස බැලුවෙමි.“ඕකත් තියලා හයියෙන් අල්ල ගන්නවා”මම කොඩි තුනම අල්ලා ගතිමි.“දැන්?”“ඔහොම ඉන්නවා.. හෙහ්. හෙහ්... හෙහ්”සේකර සිනාසුණේය. මම ද සිනාසුණෙමි. අසහනයේ පස්ස පැත්තෙන් අල්ලාගෙන එහෙම සිනාසෙන අය තුංමං හන්දි ගානේ හෙටත් ඔබට හමුවනු ඇත.පුදුම නොවන්න. සිනාසෙන්න.හෙහ්... හෙහ්.. හෙහ්.. හෙහ්.. ඔබේ සිනාව රටක් වටී.- පියසේනඇයි පිනි පොද මට ඔච්චම් මෙතරම්ආසයි මේ මටත් ඉතිංපහස ලබන්නට සුරතකඅර සියපතවිල්දිය මත රඟන රැඟුම්මා නෙත් මානේ ඉඳගෙනඔබ වගේම කර ඔච්චම්ගොහොරු මඩේ පිපිසියපත ඈරළු පොළොවේ සෙව්වන්දිය මාඅප දෙදෙනාටම හිමිවී ඇත්තේසුමුදු නේක පැහැ මනකල් නම්ඈ පමණක් නෙළුමට පොරකන්නේනටුවේ කටු නැති නිසාද?- ගම්පොළ වසුන්දරා සෙව්වන්දි ගනේවත්තමිතුදමින් නොනැවතී පෙම්දමින් වෙළුණු මට මිතුරාත් නැතිවී පෙම් දමත් ගිලිහුණු කරුමෙක අරුමය- නිල්පනාගොඩ ප්‍රමෝදනීමාලිග මහල්වල සමහරු අනඟ රසේ මී තොලගාද්දී විඳ කළුකුමකු මසේ පෑගෙන – තැළෙන අය හා ගින්දරට කුසේ කෑ හැටි පිළුණු බත පියවර සමඟ දිසේ යාමට ඇතත් තව පියවර නුදුටු ඉම ආ පියවරවලය ඇත්තේ වටින කම ජාතක කතා පොත තරමට අසම සම පාඩම් ලකුණු ඇත ඒ පියවරක හැම- රණගල සමරසේනනිවන් යනකල් නෙතු අගින් බැලූ කල් ගෙවී ගොස් බොහෝ කල් තිබුණි ද සත් මහල් වියපත්ව නොදැක මල් පතමි නුඹ මම නිවන් යන කල්...- දයානන්ද පොන්නම්පෙරුමආදරය නොපෙනෙන චරිතය රඟන දෑස් අඳ බොලිවුඩ් නිළිය..? ජීවන රඟ මඬලේ හැඟුම් පොදි කප්පරක් මවුපිය නෑදෑ අධිකරණයට නතුව ඇපයට තැබූ මම....?- සෞන්දර්ය කලා විශ්වවිද්‍යාලයේ සුරංජි බණ්ඩාරනායකඋදේ ඉඳන් පෝලිමේ මොකටද? හාල් ගන්න ද? පෝර ගන්නද? පිං පඩියට ද? නෑ.... රැකියා විරහිත උපාධිධාරීන්ට පස්සෙ දන්වලා එවන සම්මුඛ පරීක්ෂණය- ඇලපාත විපුලි තමාරා ප්‍රේමලාල් සංස්කාරක, හිරිමල් හිරු, සිළුමිණ, ලේක්හවුස්, කොළඹ 10ලිපිනයට ඔබේ නිර්මාණ එවන්න. එහිදී අපට ඔබ හා සම්බන්ධ විය හැකි දුරකතන අංකයක් ද ලියා එවන්නට අමතක නොකරන්න.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>06</month>
      <day>24</day>
    </date>
    <link>http://www.silumina.lk/2012/06/24/_art.asp?fn=ay1206242</link>
    <topic>සතිය ආරම්භයේදී වෙළෙඳ පොළ යළි ඉහළට</topic>
    <author>තාරක වික්‍රමසේකර</author>
    <content>කොටස් වෙළෙඳ පොළේ සැලකිය යුතු වර්ධනයක් පසුගිය සිකුරාදා වාර්තා වූ අතර සතිය ආරම්භයේ සිට එය තවත් වැඩි විය.සතිය ආරම්භක සඳුදා වැඩිම කොටස් ගණනක් අලෙවි වූයේ පෑන් ඒෂියන් පවර් සමාගමේය. අලෙවි වූ කොටස් ගණන 2492483 කි. මිලියනය ඉක්මවා කොටස් අලෙවි වූ සමාගම් අතර බ්ලු ඩයමන්ඩ් (ඡන්ද බලය රහිත) සහ රිචඩ් පීරිස්, එම් වී ඒ ෆුඩ්ස් සමාගම් විය.දිනයේ වැඩිම අගයකින් මිල ඉහළ ගියේ හරිස්චන්ද්‍ර සමාගමේය. පෙර දින රුපියල් 2162.20 කට අලෙවි වූ සමාගමේ කොටසක මිල එදින රුපියල් 2493.40 ක් දක්වා ඉහළ ගියේය.ඒ රුපියල් 331.20 ක මිල ඉහළ යාමකි. පැරගන් සමාගමේ කොටසක මිල ද පෙර දිනට සාපේක්ෂව රුපියල් 100 කින් ඉහළ ගියේය.මිල පහළ ගිය සමාගම් අතර ඩිමෝ සමාගම කැපී පෙනුණු අතර සමාගමේ කොටසක මිල රුපියල් 16.10 කින් පහළ ගියේය. පෙර දින රුපියල් 621.10 කට අලෙවි වූ කොටසක මිල එදින රුපියල් 605 ක් දක්වා පහළ ගියේය. සෙසු සමාගම්වල මිල එතරම් විශාල අගයකින් පහළ ගියේ නැත. එහෙත් කොටස් 100 කට වඩා අඩුවෙන් අලෙවි වූ සමාගම්හි කොටස් මිල ඉහළ පහළ යාම් මීට වඩා වෙනස් විය. පෙර සිකුරාදා ගනුදෙනු 18216 ක් වාර්තා වූ නමුත් සඳුදා වාර්තා වූයේ ගනුදෙනු 9255 ක් පමණි.එහෙත් සමස්ත කොටස් මිල දර්ශකය හා මිලංකා මිල දර්ශකය ඉහළ ගියේය. සිකුරාදා සමස්ත කොටස් මිල දර්ශකය දැක්වුණේ ඒකක 4991.21 ක් ලෙසිනි. සඳුදා එය ඒකක 4998.10 ක් දක්වා ඉහළ ගියේය. මිලංකා මිල දර්ශකය පෙර සිකුරාදා ඒකක 4449.98 ක් ලෙස දැක්වුණ අතර සඳුදා එය දැක්වුණේ ඒකක 4462.05 ක් ලෙසිනි.අඟහරුවාදා (19) ද වෙළෙඳ පොළ ගනුදෙනු සංඛ්‍යාව යළි වැඩි විය. ඒ ගනුදෙනු 13824 ක් වාර්තා කරමිනි.දිනයේ වැඩිම කොටස් ප්‍රමාණයක් අලෙවි වූයේ පී සී හවුස් සමාගමේය. අලෙවි වූ කොටස් ගණන 3233677 කි. ටෙස් ඇග්‍රෝ සමාගමේ ද කොටස් 3123489 ක් අලෙවි විය.මිලියනය ඉක්මවා කොටස් අලෙවි වූ සමාගම් අතර බ්ලු ඩයමන්ඩ් (ඡන්ද බලය රහිත) සිට්රස් ලෙෂර්, කීල්ස් හොටෙල්, අමානා ටකාෆුල්, සිට්රස් කල්පිටිය, පී සී ෆර්මා සමාගම් විය. දිනයේ වැඩිම මිලකින් මිල ඉහළ ගියේ කොලෝනියල් මෝටර්ස් සමාගමේය. පෙර දින රුපියල් 193 කට අලෙවි වූ සමාගමේ කොටසක මිල එදින රුපියල් 219.90 ක් දක්වා ඉහළ ගියේය. ඒ රුපියල් 26.90 ක ඉහළ යාමකි. සතොස මෝටර්ස් රුපියල් 19 කින් ඉහළ ගියේය.ආසිරි සෙන්ට්‍රල් කොටසක මිල රුපියල් 10 කින් පහළ ගියේය.මිලංකා මිල දර්ශකය ඒකක 4505.16 ක් දක්වා ද සමස්ත කොටස් මිල දර්ශකය ඒකක 5059.29 ක් දක්වා ද ඉහළ ගියේය.ටෝකියෝ සිමෙන්ට් කම්පැණි (ලංකා) කොටසකට රුපියල් 1.30 ක් බැගින් ලාභාංශ ගෙවනු ලබන බවට නිවේදනය කර තිබුණි.වෙළෙඳ පොළ ඉහළ යාමත් සමඟ ආයෝජකයන් දැඩි උනන්දුවකින් වෙළෙඳ පොළට ඇදී එන අතර සමාගම්හි වාර්ෂික මහ සභා රැස්වීම් රැසක් මේ දිනවල පැවැත්වුණත් බොහෝ විට සමාගම් රැසකම වාර්ෂික මහ සභා එකම දින එකම වේලාවේ පැවැත්වීම නිසා ආයෝජකයන්ට ඒ සඳහා සහභාගිවීමට නොහැකි තත්ත්වයක් උදා වී ඇත.ඉදිරි දිනවල ගලධාරි, කහවත්ත, කීල්ස් හොටෙල්, ඒෂියන් හොටෙල්, එස් එම් බී ලීසිං, නවලෝක, ඩී එෆ් සී සී, අමානා, රෝයල් සෙරමික් සමාගම්හි මහ සභා පැවැත්වේ. ආයෝජකයන්ට සමාගම ගැන අදහස් පළ කිරීමට සමාගමේ අධ්‍යක්ෂ මණ්ඩල අදහස් දැනගැනීමට ඇති එකම අවස්ථාව මෙය වන හෙයින් වාර්ෂික මහ සභා පැවැත්වීමේ දින හා වේලාවන් සම්බන්ධව ශ්‍රී ලංකා සුරැකුම්පත් හා විනිමය කොමිසම හෝ කොළඹ කොටස් වෙළෙඳ පොළ හෝ මැදහත්ව කටයුතු කළ යුතු යැයි ආයෝජකයෝ පවසති.තාරක වික්‍රමසේකරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>06</month>
      <day>24</day>
    </date>
    <link>http://www.silumina.lk/2012/06/24/_art.asp?fn=aj1206241</link>
    <topic>එමිරේට්ස් සුපිරි ගිමන් හල කටුනායක ගුවන්තොටේදී ඇරේ</topic>
    <author/>
    <content>එමිරේට්ස් සුපිරි ගිමන් හල කටුනායක ගුවන්තොටේදී ඇරේගුවන් තොටුපොළ සහ ගුවන් සේවා සමාගමේ සභාපති ප්‍රසන්න වික්‍රමසූරිය, ශ්‍රී ලංකාවේ එක්සත් අරාබි එමිර් රාජ්‍යයේ තානාපති මහ්මුද් මොහොමඩ් අල් මහ්මුද්, එමිරේට්ස් හි සේවා අංශයේ ජ්‍යෙෂ්ඨ උප සභාපති මොහොමඩ් මත්තාර්, ආර්ථික සංවර්ධන අමාත්‍ය බැසිල් රාජපක්ෂ, එමිරේට්ස් ගුවන් සේවයේ සභාපති ටිම් ක්ලා(ර්)ක්, සිවිල් ගුවන් සේවා අමාත්‍ය පි‍්‍රයංකර ජයරත්න, සිවිල් ගුවන් සේවා අමාත්‍යාංශයේ ලේකම් රංජිත් සිල්වා, ශ්‍රී ලංකාව සහ මාලදිවයින සඳහා එමිරේට්ස් හි කලාපීය කළමනාකාර චන්දන ද සිල්වා යන මහත්වරු බණ්ඩාරනායක ජාත්‍යන්තර ගුවන් තොටුපළේ ස්ථාපනය කළ එමිරේට්ස් සුපිරි ගිමන් හලේදී.එමිරේට්ස් ගුවන් සමාගම බණ්ඩාරනායක ගුවන් තොටුපොළෙහි ස්ථාපිත කළ සුපිරි ගිමන් හල පසුගියදා විවෘත කෙරිණි.උත්සව සභාව ඇමතු ටිම් ක්ලා(ර්)ක් මහතා පැවසුවේ රුපියල් මිලියන 200 ක් ආයෝජනය කරමින් නිර්මාණය කළ මෙම සුපිරි ගිමන් හල ගුවන් සමාගම විසින් කොළඹ මෙහෙයුම් සඳහා වැඩිදුරටත් එක් කළ අමතර වටිනාකමක් වන බවත් මෙය බණ්ඩාරනායක ජාත්‍යන්තර ගුවන් තොටුපොළට ද පහසුකමක් එක් කරන බවත්ය. “යුද්ධයෙන් පසු ලංකාවේ සිදු වෙමින් පවතින ශීඝ්‍ර සංවර්ධනය පිළිබඳව සර්ව සුබවාදී බලාපොරොත්තුවකින් යුතුව මෙම ආයෝජනය එමිරේට්ස් විසින් සිදු කළ බව සතුටින් දන්වා සිටින්නට කැමතියි” යනුවෙන් ඔහු පැවසීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>06</month>
      <day>24</day>
    </date>
    <link>http://www.silumina.lk/2012/06/24/_art.asp?fn=aj1206242</link>
    <topic>රත්මලාන ලලිත් ඇතුලත්මුදලි ආයතනයට නවක සිසුහු බඳවා ගැනෙති</topic>
    <author/>
    <content>රත්මලාන ලලිත් ඇතුලත්මුදලි ආයතනයට නවක සිසුහු බඳවා ගැනෙතියෞවන කටයුතු අමාත්‍යාංශය විසින් ජාතික තරුණ සේවා සභාව යටතේ ස්ථාපිත කරන ලද රත්මලානේ ලලිත් ඇතුලත්මුදලි වෘත්තීය පුහුණු මධ්‍යස්ථානයේ 2012 ජූනි - දෙසැම්බර් පාඨමාලා සඳහා නවක සිසුවකු ලෙස ඇතුළත් වී තරුණ ඔබේ අනාගතය සාර්ථක කර ගන්න.මීට වසර 10 කට පමණ පෙර ආරම්භ කළ ලලිත් ඇතුලත්මුදලි වෘත්තීය පුහුණු මධ්‍යස්ථානය මහින්ද රාජපක්ෂ ජනාධිපතිතුමාගේ “මහින්ද චින්තන” වැඩසටහන යටතේ යෞවන කටයුතු හා නිපුණතා සංවර්ධන අමාත්‍ය ඩලස් අලහප්පෙරුම මහතාගේ උපදෙස් පරිදි හා ජාතික තරුණ සේවා සභාවේ සභාපති / අධ්‍යක්ෂ ජනරාල් ලලිත් පියුම් පෙරේරා මහතාගේ මඟ පෙන්වීම යටතේ අති නවීන තාක්ෂණය උපයෝගී කර ගනිමින් නව දැක්මකින් යුතුව පවත්වාගෙන යනු ලබයි.මෙම ආයතනය මඟින් වර්ෂයකට සිසුන් 4000කට අධික ප්‍රමාණයකට වෘත්තීය අධ්‍යාපනය ලබා දෙන අතර, මේ වන විට තිස් දහසකට වඩා වැඩි පිරිසකට දෙස් විදෙස් රැකියා අවස්ථා උදාකර දී තිබේ. එමෙන් ම තවත් බොහෝ පිරිසකට ස්වයං රැකියා උත්පාදනයට අවශ්‍ය කටයුතු සලසා දී ඇත.දෙස් විදෙස් ශ්‍රම බළකායට නිපුණ ශ්‍රමිකයන් එක් කරන මේ ආයතනය මඟින් වර්තමාන වැඩ ලොවට උචිත ලෙස නවීකරණය වූ විෂයය ක්ෂේත්‍රයන් අටක් ඔස්සේ පාඨමාලා 65 ක් ක්‍රියාත්මක කරමින් සිටී. එහිදී පරිගණක පාඨමාලා, සැලසුම් හා නිර්මාණකරණ පාඨමාලා, වෘත්තීය පාඨමාලා, රූපවාහිනී හා වීඩියෝ පාඨමාලා, රූපලාවණ්‍ය පාඨමාලා, කළමනාකරණ පාඨමාලා, වෘත්තීය තාක්ෂණ පාඨමාලා මෙන් ම භාෂා පාඨමාලා ද නව යුගයට ගැළපෙන ලෙස සංවර්ධනය කර ඇත.තරගකාරී ලෙස පාඨමාලා පෙළ ගැස්වීමේ ප්‍රතිඵලයක් ලෙස රත්මලාන ලලිත් ඇතුලත්මුදලි වෘත්තීය පුහුණු මධ්‍යස්ථානයේ ක්‍රියාත්මක වන “සිස්කෝ නෙට් වර්ග්” පාඨමාලාව අතිසාර්ථකය. “සිස්කෝ නෙට් රයිඩර්” තරගාවලියට අදාළ පාඨමාලා පැවැත්වෙන ආයතන 08 කින් සහභාගි වූ කණ්ඩායම් 29 ක් අභිබවමින් ලලිත් ඇතුලත්මුදලි වෘත්තීය පුහුණු මධ්‍යස්ථානයේ අභ්‍යාසලාභීන් ප්‍රථම ස්ථානය හිමි කර ගත් අතර, දකුණු ආසියාතික රටවල් 22 ක් සමඟ කරන ලද තරගයෙන් 3 වන ස්ථානය හිමි කර ගැනීමටත් සමත් විය. එමෙන්ම තවත් බොහෝ තරග ජයග්‍රහණ ලබා ගැනීමට මෙම මධ්‍යස්ථානයේ අභ්‍යාසලාභීහු සමත් වූහ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>06</month>
      <day>24</day>
    </date>
    <link>http://www.silumina.lk/2012/06/24/_art.asp?fn=aj1206243</link>
    <topic>හේමාස් පියවරෙන් උතුරේ</topic>
    <author/>
    <content>හේමාස් පියවරෙන් උතුරේ ජයන්ත පීරිස් (නියෝජ්‍ය අධ්‍යක්ෂ ළමා ලේකම් කාර්යාලය) බ්‍රිගේඩියර් ආර්. රොවෙල් (සේනාංකාධිපති 57 සේනාංකය) ෂිරෝමි මාසකෝරාල සූ එවන්ස් අබ්බාස් ඉසුෆලි (සභාපති හේමාස් අවුට්රීච් පදනම), තිස්ස කරලියද්ද (ළමා සංවර්ධන හා කාන්තා කටයුතු ඇමති) ආර්. කතීස්වරන් (දිසාපති කිලිනොච්චිය) පෙර පාසල විවෘත කිරීමේ අවස්ථාවට එක්වෙමිනහ්මාස් අවුට්රීච් පදනම රුපියල් මිලියන 2.5 ක වියදමින් නිම කළ ප්‍රථම ප්‍රජා පෙර පාසල අම්බල්නගර් ගම්මානයේ දී පසුගියදා විවෘත කිරීමත් සමඟම උතුරු පළාතේ පිහිටි මෙම ගම්මානයේ පෙර පාසල් වයසේ පසුවන දරුවන් 86 දෙනෙකුට සිය දිවිය ආලෝකවත් කරගැනීමේ අවස්ථාව උදාවිය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>06</month>
      <day>24</day>
    </date>
    <link>http://www.silumina.lk/2012/06/24/_art.asp?fn=aj1206244</link>
    <topic>ටොෂීබා අල්ට්‍රාබුක් එයි</topic>
    <author/>
    <content>ටොෂීබා අල්ට්‍රාබුක් එයිටොෂිබා සිංගප්පූර් පුද්ගලික සමාගම ශ්‍රී ලංකාවේ සිය ටොෂිබා ජංගම පරිගණක සහකරු වන ජෝන් කීල්ස් ඔෆීස් ඔටෝමේෂන් හරහා සමාගමේ ප්‍රථම අල්ට්‍රාබුක් පරිගණකය දෙවන පරපුරේ ඉන්ටෙල් කෝ ප්‍රොසෙසර භාවිතා කරමින් ඉදිරිපත් කරයි. කිග්‍රෑම් 1.12 ක් පමණක් වන බරකින් හා මිමි 15.9 ක ගනකමකින් යුත් පොර්ටේප් Z830මාලාව මහත් අතේ රැගෙනයාමට හැකියාවකින් යුත් පොර්ටේප් Z830මාලාවටත් වඩා සියයට 20 කින් සැහැල්ලු මෙන්ම සියයට හතළිහකින් ගනකමින්ද අඩුය.මේ පොර්ටේප් Z830මාලාව ඝනකම හා බරින් සැහැල්ලු බවට හා අතේ ගෙනයාමේ හැකියාවම පමණක් ම නොව එවන් ඉතා සූක්ෂම රටාවන් නවමු සම්මතයන් තබන බවට ටොෂිබා සිංගප්පූර් පුද්ගලික සමගමේ සංඛාත නිපැයුම් හා සේවා සමූහයේ පරිගණක නිපැයුම් අලෙවි අංශයේ ජ්‍යෙෂ්ඨ කළමනාකාරිනි වොන්ග් වායි මෙන්ග් මහත්මිය පවසයි. එසේම ටොෂිබා හි ඉංජිනේරු ජයග්‍රහණ හා විශේෂඥ ශිල්ප දක්ෂතා කාන්තිමත් හා බලාපොරොත්තුවලින් ඔබ්බට යන්නාවූ පූර්ණ සිත විනිවිදයන්නාවූ සොයාගැනීම් ජංගම ව්‍යාපාරික වෘත්තියවේදින්ට මෙන්ම පාරිභෝගිකයන්හටත් ප්‍රතිඵල ගෙනඑන බවත් ඇය ප්‍රකාශ කරයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>06</month>
      <day>24</day>
    </date>
    <link>http://www.silumina.lk/2012/06/24/_art.asp?fn=aj1206245</link>
    <topic>ANC පශ්චාත් උපාධි පාඨමාලා ඇරැඹීමට</topic>
    <author/>
    <content>ANC පශ්චාත් උපාධි පාඨමාලා ඇරැඹීමටANC අධ්‍යාපනායතනයේ සභාපති ජගත් අල්විස් මහතා විසින් වෙස්ට් ලන්ඩන් විශ්ව විද්‍යාලයේ උප කුලපති මහාචාර්ය පීටර් ජෝන් වෙත සමරු ඵලකය භාර දෙමින්. ANC අධ්‍යාපනායතනයේ ප්‍රධාන විධායක නිලධාරී / විධායක අධ්‍යක්ෂ ආචාර්ය පුනර්ජීව කරුණානායක නීති වැඩසටහන්හි අධ්‍යාපන ප්‍රධානී ආචාර්ය දයානාත් ජයසූරිය, වෙස්ට් ලන්ඩන් විශ්ව විද්‍යාලයේ නීති විදුහලේ ප්‍රධානී මහාචාර්ය මැල්කම් ඩේවිස්, ව්‍යාපාර අධ්‍යයන පාසලේ ප්‍රධානී රොජර් කුක් ඒව්ඛ් අධ්‍යාපනායතනයෙහි ප්‍රධාන අධ්‍යාපන නිලධාරී ආචාර්ය උපාලි මාම්පිටිය මහත්වරු.“දැනුම ඉහළ නැංවීම, ජීවිත ප්‍රතිනිර්මාණය, සංවිධානයන්හි වෙනසක් ඇති කිරීම” යන ආදර්ශ පාඨයෙන් යුත් ANC පශ්චාත් උපාධි පාසල දැන් සම්පූර්ණයෙන්ම නව කණ්ඩායමක් අරමුණු කොට ගෙන ඇත.දේශීය වශයෙන් පශ්චාත් උපාධි පාඨමාලාවන් සඳහා විශාල නැඹුරුවක් දක්නට ලැබෙන අතර ANC විසින් සුපුරුදු පරිදි ජාත්‍යන්තර තත්ත්වයන්ට සරිලන ආකාරයෙන් සෑම විෂය පථයක්ම ආවරණය වන සේ දැනුම ලබා දෙන්නට බලාපොරොත්තු වෙනවා” යයි ANC අධ්‍යාපනායතනයේ ප්‍රධාන විධායක නිලධාරී / විධායක අධ්‍යක්ෂ ආචාර්ය පුනර්ජීව කරුණානායක පැවසුවේය.ANC අධ්‍යාපනායතනයේ සභාපති ජගත් අල්විස් මහතා සිය අදහස් දක්වමින් පවසා සිටියේ, “මෙම පශ්චාත් උපාධි විද්‍යාලය පිහිටුවීමේ මූලික අරමුණ වන්නේ වෙස්ට් ලන්ඩන් විශ්ව විද්‍යාලය සමඟින් එක්ව ශ්‍රී ලාංකේය සිසුන්ට විශිෂ්ට බ්‍රිතාන්‍ය පශ්චාත් උපාධි අධ්‍යාපනයක් ලබා දීමය. සිසුන්ගේ ඉපැයීමේ හැකියාව වර්ධනය කරමින් ANC විසින් ව්‍යාපාරික ලොවට සරිලන පශ්චාත් උපාධි සම්මානයන් ලබා දීම සැබැවින්ම සතුටට කරුණක්” යනුවෙනි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>06</month>
      <day>24</day>
    </date>
    <link>http://www.silumina.lk/2012/06/24/_art.asp?fn=aj1206246</link>
    <topic>ඩ්‍රැගර් නිෂ්පාදන හඳුන්වාදීමේ සම්මන්ත්‍රණයේදී</topic>
    <author/>
    <content>ඩ්‍රැගර් නිෂ්පාදන හඳුන්වාදීමේ සම්මන්ත්‍රණයේදීසීමාසහිත ටෙස් පෞද්ගලික සමාගම ජර්මනියේ ඩ්‍රැගර් නිෂ්පාදන හඳුන්වාදීම පිළිබඳ සම්මන්ත්‍රණයක් පසුගියදා කොළඹදි පැවැත්තීය.ඊට එක්වු ඩ්‍රැගර් සමාගමේ ප්‍රාදේශීය විකිණුම් කළමනාකරු ජාකොබ් ජැසිම් ටෙස් සමාගමේ ප්‍රධාන විධායක නිලධාරි ශිරාන් ප්‍රනාන්දු, විශේෂ කාර්ය බළකායේ සහකාර පොලිස් අධිකාරි අතුල දලුගල, ප්‍රධාන පොලිස් පරීක්‍ෂක දිමුතු සමරනායක මහත්වරු..කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>06</month>
      <day>24</day>
    </date>
    <link>http://www.silumina.lk/2012/06/24/_art.asp?fn=aj1206247</link>
    <topic>මැක්ලරන්ස් සමඟ සුසුකි මරුටි</topic>
    <author/>
    <content>මැක්ලරන්ස් සමඟ සුසුකි මරුටිශ්‍රී ලංකාවේ මෝටර් රථ ධාවන තරග ක්ෂේත්‍රය දියුණු කිරීමේ අරමුණින් වසර පුරාම සංවිධානය කෙරෙන තරග මාලාවක තුන්වැනි අදියර පසුගියදා පන්නල ධාවන පථයේදී පැවැත්විණි.එහිදී ස්පීඩ් චැම්පියන්ෂිප් තරගාවලිය සහ මැක්ලරන්ස් ඇල්ටෝ ම් 10 කුසලානය යන අංශ දෙකටම අයත් තරග පැවැත්වීම විශේෂත්වයකි.මෝටර් රථ ධාවන තරග රියදුරන් හා ක්‍රීඩාලෝලීන් යන දෙපිරිස අතරම එකසේ ජනපි‍්‍රය මේ තරග සඳහා අනුග්‍රහය සහ ප්‍රචාරණ දායකත්වය සපයන්නේ මැක්ලරන්ස් හෝල්ඩින්ස් සමාගමයි. මෙහිදී සුසුකි මරුටි එන්ජින්වලින් පණ ලබන මැක්ලරන්ස් ෆෝමියුලා 1300 මෝටර් රථ සහ ශ්‍රී ලංකාවේ ප්‍රසිද්ධතම සහ නැගී එන නවක රියදුරන් විසින් ධාවනය කරනු ලබන සුසුකි මරුටි ඇල්ටෝ K 10 රථවල ක්‍රියාකාරිත්වය ප්‍රදර්ශනය කෙරුණි.මැක්ලරන්ස් ඇල්ටෝ K 10 කුසලානයේ ප්‍රධාන අනුග්‍රාහකයා වන මැක්ලරන්ස් හෝල්ඩින්ස් සමාගම, සුසුකි මරුටි ගැන තමන් විශ්වාසය තැබීම ගැන මහත් සතුටටත් ආඩම්බරයටත් පත්ව සිටී. මැක්ලරන්ස් ෆෝමියුලා 1300 මෝටර් රථ සඳහා මෙන්ම නවතම සුසුකි මරුටි ඇල්ටෝ K 10 රථ සඳහා ද භාවිත වන මෙම එන්ජින්වල කිසිදු දෝෂයක්, මෙතෙක් පැවැත්වුණු කිසිදු තරගයකදී වාර්තා වී නැත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>06</month>
      <day>24</day>
    </date>
    <link>http://www.silumina.lk/2012/06/24/_art.asp?fn=aj1206248</link>
    <topic>රත්මලාන-පුරහල නොමිලේ පාසල් බස් රථ සේවාවක්</topic>
    <author/>
    <content>රත්මලාන-පුරහල නොමිලේ පාසල් බස් රථ සේවාවක්සීමාසහිත මැලිබන් බිස්කට් නිෂ්පාදන පෞද්ගලික සමාගමේ මානව සම්පත් සහ පරිපාලන සමූහ සාමාන්‍යාධිකාරී බන්දුල පෙරේරා, ජාතික ළමා ආරක්ෂණ අධිකාරියෙහි ප්‍රධාන විධායක නිලධාරී පියදාස මාරම්බගේ, බස්නාහිර පළාතේ ප්‍රවාහන අමාත්‍ය උපාලි කොඩිකාර, පොලිස් මූලස්ථානයේ රථවාහන පරිපාලන සහ මාර්ගස්ථ ආරක්ෂන අංශයේ අධ්‍යක්ෂ පොලිස් ජ්‍යෙෂ්ඨ සුපරීක්ෂක කේ. අර්ශරත්නම් මැලිබන් සමාගමේ ප්‍රවාහන හා ආයතනික වැඩසටහන් කළමනාකරු අමරසේකර මහත්වරුන් පාසල් සේවය ආරම්භ කළ මොහොතේ.සීමාසහිත මැලිබන් බිස්කට් නිෂ්පාදන පෞද්ගලික සමාගම විසින් රත්මලාන ප්‍රදේශයේ පාසල් ළමයින් වෙනුවෙන් බස් රථ සේවාවක් ආරම්භ කරනු ලැබුවේ ඔවුන්ගේ නවතම ප්‍රජා සත්කාරක වැඩසටහනක් ලෙසිනි.දිනපතා උදෑසන 6.15 ට ගොලුමඩම හන්දියෙන් ගමන් අරඹා ගාලු පාර ඔස්සේ පුරහල දක්වා ගමන් කරනා මෙම බස් රථ සේවාවෙහි උත්සවාකාර ආරම්භය සනිටුහන් කරන ලද්දේ බස්නාහිර ප්‍රවාහන ඇමැති උපාලි කොඩිකාර මහතා විසිනි.මෙම බස් රථය රත්මලාන, ගල්කිස්ස, දෙහිවල, වැල්ලවත්ත, බගතලේ පාර, ආර්. ඒ. ද මෙල් මාවත, බෞද්ධාලෝක මාවත, තුම්මුල්ල හන්දිය, තර්ස්ටන් පාර, නෙලුම් පොකුණ මාවත ඔස්සේ පුරහල සහ ලිප්ටන් වට රවුම දක්වා ගමන් කෙරේ. මෙම ගමන් පථයෙහි ඇති පාසල් වන රත්මලාන කොතලාවලපුර විදුහල, ගල්කිස්ස ශාන්ත තෝමස් විදුහල, දෙහිවල ශුද්ධ වූ පවුලේ කන්‍යාරාමය, තර්ස්ටන් විදුහල, රාජකීය විදුහල සහ බෞද්ධ කාන්තා විදුහල යන පාසල්වල ළමයින් සඳහා එය ඉතා ප්‍රයෝජනවත් වනු ඇත. පස්වරු 1.45 වන විට නැවතත් පුරහල අසලින් පටන්ගෙන ගොලුමඩම දක්වා සිය ආපසු ගමන් ආරම්භ කරයි.මෙම ව්‍යාපෘතියෙහි ඇරැඹුම සනිටුහන් වූයේ සමූහයේ ප්‍රධාන විධායක නිලධාරී ඩී. එල්. වීරසූරිය මහතාගේ අදහසකට අනුව සහ සමූහයේ සභාපති ඒ. ජී. ආර්. සමරවීර මහතාගේ හා සීමාසහිත මැලිබන් බිස්කට් නිෂ්පාදන පුද්ගලික සමාගමේ අධ්‍යක්ෂ මණ්ඩලයේ ආශිර්වාදයත් සමඟිනි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>06</month>
      <day>24</day>
    </date>
    <link>http://www.silumina.lk/2012/06/24/_art.asp?fn=aj1206249</link>
    <topic>බ්‍රදර් - සෙවින් කැෆේ මැහුම් ශිල්පි වැඩමුළුව</topic>
    <author/>
    <content>බ්‍රදර් - සෙවින් කැෆේ මැහුම් ශිල්පි වැඩමුළුවබ්‍රදර් කාර්යාල උපකරණ හා මහන මැෂින් සඳහා බලයලත් බෙදාහැරීමේ නියෝජිත වන ඔෆිස් නෙට්වර්ක් පෞද්ගලික සමාගම විසින් පසුගියදා සෙවින් කැෆේ නමින් මැහුම් කලාව පිළිබඳව වැඩමුළුවක් පවත්වනු ලැබිණි. මෙම වැඩමුළුව සිංගප්පූරුවේ බ්‍රදර් සමාගමේ මැහුම් විශේෂඥයන්ගේ සහභාගිත්වයන් පැවැත්වුණු අතර මැහුම් කලාවේ ශිල්ප ක්‍රම හා එම්බ්‍රොයිඩර් ව්‍යාපාරය ආරම්භ කිරීම සඳහා නව ව්‍යවසායකයන් හට වැදගත් වන කරුණු පිළිබඳව මෙහිදී අවධානය යොමු කෙරිණි.2011 වසරේ නොවැම්බර් මසදී දැනට වෙළෙඳපොළේ පවතින බ්‍රදර් මහන මැෂින් පෙළට නව මහන මැෂින් හඳුන්වා දීම සිදු කෙරුණු අතර පසුගියදා පැවැත්වුණු වැඩමුළුව එම නව හඳුන්වා දීමට සමගාමීව ක්‍රියාත්මක වන වැඩමුළු මාලාවක පළමුවැන්න වේ. විනෝදාංශයක් වශයෙන් මැහුම් කලාවේ නියැළෙන්නන්, ගෘහිණියන් හා ව්‍යවසායකයින් හට සිය දක්ෂතාවයන් වැඩිදියුණු කරගැනීමට හා එම්බ්‍රොයිඩරින්, ඇප්ලික්, පැච් වර්ක්, ක්විල්ටින් වැනි අංශයන්හි නව ක්‍රමවේදයන් ඉගෙන ගැනීමට අගනා අවස්ථාවක් මෙම වැඩමුළුව හරහා හිමි විය.බ්‍රදර් මහන මැෂින් සඳහා සන්නාම නියෝජිත, ප්‍රවීණ මැහුම් හා අත්කම් ශිල්පිනී ඩේසි විට්ටච්චි මහත්මිය පැවසුවේ,“බොහෝ අය ඉතා කුඩා අවධියේ පටන් මැහුම් කලාව කෙරෙහි උනන්දුවක් දක්වනවා. මැහුම් කලාව තරුණ පරපුර අතර ජනපි‍්‍රය විනෝදාංශයක් බවට ඉතා නුදුරු දිනයකදීම පත්වනු ඇති. අද වන විට විලාසිත මැහුම් කලාව නිර්මාණාත්මක කලා මාධ්‍යයක් වශයෙන් විශාල ජනපි‍්‍රයත්වයක් හිමි කරගෙන තිබෙනවා” යනුවෙනි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>06</month>
      <day>24</day>
    </date>
    <link>http://www.silumina.lk/2012/06/24/_art.asp?fn=aj12062410</link>
    <topic>මොතූල් ලිහිසි තෙල් මෙරටට</topic>
    <author/>
    <content>මොතූල් ලිහිසි තෙල් මෙරටටඩයිනමික් මෝටර්ස් හී වෙළෙඳනාම තානාපතිවරුන් වන ශ්‍රී ලංකාවේ මෝටර්රථ ධාවන ශූර අශාන් සිල්වා හා අභීත් දන්ගල්ල මහත්වරුන්ට නිල වශයෙන් ‘මොතූල්’ 300v ළිහිසි තෙල් පිළිගැන්වූ අවස්ථාව.ලොව ලිහිසි තෙල් නිපදවන ප්‍රමුඛතම සමාගමක් වන ප්‍රංශයේ ‘මොතූල් සමාගමේ ශ්‍රී ලංකාවේ බලයලත් අලෙවි නියෝජිතයා වන ඩයිනමික් මෝටර්ස් සමාගම, මෝටර් රථවල අශ්වබලකින් වර්ධනය කරන අධික්‍රියාකාරීත්වයෙන් යුත් ‘මොතූල්” 300v ලිහිසි තෙල් පසුගියදා මෙරට වෙළෙඳපොළට හඳුන්වා දුන්නේය. මෝටර් රථ ධාවකයන් සඳහා විශේෂයෙන් නිපද වූ ‘මොතූල්’300v ළිහිසි තෙල් හඳුන්වාදීමත් සමඟම මූතූල් සමාගම විසින් ලොවට හඳුන්වා දුන් ESTER core සුවිශේෂී තාක්ෂණයේ විශිෂ්ටත්වය මෙරට මෝටර්රථ ධාවකයන්ට උපයෝගී කරගත හැකි වේ.’මොතූල්’ 300v මෝටර් ස්පෝර්ට්ස් ළිහිසි තෙල් භාවිතා කිරීමෙන් කිසිඳු යාන්ත්‍රික නවීකරණයකින් තොරව මෝටර් රථයක අශ්වබල ශක්තිය වර්ධනය කිරීමට අමතරව, එහි එන්ජිමේ දිගුකාලීන පැවැත්ම, ඉන්ධන පිරිමැස්ම, මෘදු ධාවනය හා පරිසර හිතකාමීත්වය වර්ධනය වනු ඇතැයි ඩයිනමික් මෝටර්ස් සමාගමේ සාමාන්‍යාධිකාරී, චන්න එදිරිසිංහ මහතා කියයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>06</month>
      <day>24</day>
    </date>
    <link>http://www.silumina.lk/2012/06/24/_art.asp?fn=aj12062411</link>
    <topic>2012 DSL සම්මාන රාත්‍රිය ජකර්තා නුවරදී</topic>
    <author/>
    <content>2012 DSL සම්මාන රාත්‍රිය ජකර්තා නුවරදීඉන්දුනීසියාවේ පී.ටී. ඇස්ට්‍රා සමූහයේ අධ්‍යක්ෂ ඩැන්ඩි සොයිලිප් ජපානයේ මිට්සුබොෂි බෙල්ටින්ග් සමාගමේ නියෝජ්‍ය සභාපති තකාෂි හයකාව, කොළඹ 10 ජී.එස්. ඔටෝ ස්පෙයාර්ස් පුද්ගලික සමාගමේ සුනිල් වෙත්තසිංහ (දෙවන ස්ථානය), සභාපති සරෝජ් පෙරේරා, කඩවත පත්මා මෝටර්ස් හි මහේන්ද්‍ර සුබසිංහ මහතා (පළමු ස්ථානය) කොළඹ 10 බොරැල්ල මෝටර්ස් හි චූලනි බිමල් අල්ගම (තුන්වන ස්ථානය), ඉන්දුනීසියාවේ ශ්‍රී ලංකා තානාපති නන්ද මල්ලවාරච්චි හා ඉන්දුනීසියාවේ පී.ටී. ගජා ටංගල් ඊඕම්හි සභාපති ක්‍රිස්ටෝෆර් චාන් මහත්වරු.සීමාසහිත ඩග්ලස් සහ පුත්‍ර පෞද්ගලික සමාගම (DSL) අඛණ්ඩව හතර වන වරටත් සිය බෙදා හැරීමේ නියෝජිත ජාලය සඳහා සුවිශේෂී විදේශ සංචාරයක් තිළිණ කරන ලදී. 2011/2012 වසරේ අමතර කොටස් අලෙවියේ ප්‍රමුඛයන් ලෙස ඔවුන් දැක්වූ සාර්ථකත්වය ඇගයීම මෙම සංචාරයේ අරමුණ විය.අලෙවි නියෝජිතයින් 350 කින් සමන්විත කණ්ඩායමක් ඔවුන්ගේ පවුලේ සාමාජිකයින් ද සමඟින් ඉන්දුනීසියාවේ ජකර්තා නුවර පැවති මෙම සුපිරි සම්මාන රාත්‍රියට සහභාගී විය.උත්සව සභාව අමතමින් DSL සභාපති සරෝජ් පෙරේරා මහතා පැවසූයේ, “ශ්‍රී ලංකාවේ වාහන අමතර කොටස් වෙළෙඳපොළෙහි ප්‍රමුඛයා ලෙස සිටීමට අප වෙත සහාය ලබාදුන් අලෙවි නියෝජිතයින්ගේ පක්ෂපාතිත්වය සහ කැපවීම විශාල රුකුලක් වූ බවත් ඒ සඳහා අලෙවි නියෝජිත ජාලයටද ප්‍රශංසා කරමින්, ඔවුන්ගේ නොසැලෙන කැපවීම අනෙකුත් වාහන අමතර කොටස් අලෙවි නියෝජිතයින් අතර DSL ප්‍රමුඛයා වී සිටීමට ඉවහල් වූ බවයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>07</month>
      <day>01</day>
    </date>
    <link>http://www.silumina.lk/2012/07/01/_art.asp?fn=aa1207011</link>
    <topic>කිසිම ජගතෙකුට කුඹුරු ගොඩ කරන්න දෙන්නෙ නෑ</topic>
    <author>නිහාල් පී. අබේසිංහ</author>
    <content>හිටපු එජාප මන්ත්‍රී පරිසරය විනාශ කරමින් කුඹුරු ගොඩ කරලාඅනවසර ඉදිකිරීම් ඉවත් කරයිනිහාල් පී. අබේසිංහකුඹුරු හා පහත් බිම් ගොඩ කරමින් අනවසර ඉදිකිරීම් සිදු කිරීමට කිසිම බලවතෙකුට ඉඩ නො දෙන්නේ යැයි ද වරදකරුවන්ට එරෙහිව තරාතිරම නොබලා උපරීම දඬුවම් ලබා දීමට අවශ්‍ය පියවර ගන්නේ යැයිද නාගරික සංවර්ධන අධිකාරියේ සභාපති නිමල් පෙරේරා මහතා පවසයි. එක්සත් ජාතික පක්ෂයේ හිටපු පාර්ලිමේන්තු මන්ත්‍රී හා වත්මන් බස්නාහිර පළාත් සභා මන්ත්‍රී නිමල් ආර්. පීරිස් මහතා තලවතුගොඩ, හෝකන්දර මාර්ගයේ වෙල්ලන්ගිරිය ප්‍රදේශයේ පර්චස් 200 ක කුඹුරු ඉඩමක් ගොඩ කැර ඒ මත අනවසරයෙන් ඉදිකිරීම් සිදු කොට තිබු අතර ඒවා ඉවත් කෙළේ ඉහත ප්‍රතිපත්තිය මත බවත් මින් ඉදිරියට මෙවැනි පාරිසරික විනාශයන්ට ඉඩ නොදෙන බවත් හෙතෙම අවධාරණය කෙළේය.එජාප මන්ත්‍රීවරයා ගොඩකර තිබුණේ අකුරේගොඩ වැවේ ජල පෝෂක ප්‍රදේශයක් බවත් අනාවරණය වෙයි. මේ හේතුකොට ගෙන වගා බිම් අක්කර ගණනාවක් විනාශ වී ගොස් ඇති බවත් දැනගන්නට ඇත. කොළඹ හා කොළඹ අවට අනවසර ඉදිකිරීම් පිළිබඳව හා ඉඩම් ගොඩ කිරීම් පිළිබඳව තම ආයතනයට නිරන්තර පැමිණිලි හා දුරකථන ඇමතුම් ලැබෙමින් පවතින බව ද ඒ අනුව දැනටමත් නඩු 150 ක් පමණ පවරා ඇති බව ද නාගරික සංවර්ධන අධිකාරියේ සභාපතිවරයා පවසයි.මෙලෙස කොළඹ හා ඒ අවට පරිසර සංවේදී කලාපවල සිදුවන පහත් බිම් ගොඩ කිරීම්, කුඹුරු ගොඩ කිරීම් හා අනවසර ඉදිකිරීම් නිසා අවට ගංවතුර වැඩිවීම හා පරිසර දූෂණය බහුලව සිදුවන බව ද ශ්‍රී ජයවර්ධනපුර හා බත්තරමුල්ල ප්‍රදේශයේ පහත් බිම් හා වගුරු බිම් යළි සකස් කිරීමට රුපියල් දස ලක්ෂ 875 ක් වැයකර ඇති බව ද සභාපතිවරයා කීය.බස්නාහිර පළාත් එජාප මන්ත්‍රීවරයා කුඹුරු ඉඩම් ගොඩ කිරීම හා පරිසර දූෂණය කරන අනවසර ගොඩනැඟිලි ඉදිකිරීම නිසා අවට මහජනතාවට හා අවට කුඹුරු වගා කිරීමට අපහසුතාව හා ප්‍රදේශයේ පරිසර ප්‍රශ්න වැඩිවීම පිළිබඳව අධිකාරිය වෙත අවට ජනතාව පොදු සංවිධාන, ගිහි පැවිදි නායකයෝ එවු ලිපි පෙත්සම් සලකා බලා මෙම ගොඩනැඟිලි ඉවත් කරමින් පවතින බව ද සභාපතිවරයා පැවැසීය. මේ අතර මධ්‍යම පරිසර අධිකාරියේ අධ්‍යක්ෂ ජනරාල් රමණි ඇල්ලේපොළ මහත්මිය පවසන්නේ මෙලෙස වාහන සේවා මධ්‍යස්ථානයක් අනවසර ලෙස ඉදිකිරීම ජාතික පාරිසරික පනත අනුව අදාළ පුද්ගලයාට විරුද්ධව නඩු පැවරිය හැකි කරුණක් බවයි. මෙවැනි මධ්‍යස්ථාන සඳහා මධ්‍යම පරිසර අධිකාරියෙන් බලපත්‍රයක් ලබාගත යුතු බව ද ඒ මහත්මිය පැවැසීය.මේ අනුව මේ කුඹුරු ගොඩ කිරීම අනුව ගොවිජන සේවා සංවර්ධන පනත නාගරික සංවර්ධන අධිකාරි පනත හා ජාතික පාරිසරික පනත උල්ලංඝනය සිදුවී ඇතැයි පරිසර සංරක්ෂණ භාරයේ අධ්‍යක්ෂ පරිසරවේදී සජීව චාමිකර මහතා පැවැසීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>07</month>
      <day>01</day>
    </date>
    <link>http://www.silumina.lk/2012/07/01/_art.asp?fn=aa1207012</link>
    <topic>විදෙස් ණය රටේ සංවර්ධනයටයි</topic>
    <author>සුනිල් දයා අල්විස්</author>
    <content>- ජනපතිසුනිල් දයා අල්විස්රජය ණය ගන්නා බවට සමහරු චෝදනා එල්ල කරන බවත් ණය ලබා ගන්නේ රටේ අනාගතය වෙනුවෙන් ආයෝජනයක් කිරීමට බවත් මහින්ද රාජපක්ෂ ජනාධිපතිතුමා අරලියගහ මන්දිරයේදී ඉකුත් සිකුරාදා (29) තාක්ෂණවේදී ගුරු පත්වීම් ලබාදීම නිමිත්තෙන් පැවැති උත්සවයේදී කීය.ආණ්ඩුව රාජ්‍ය අංශය කෙරෙහි විශ්වාසයක් තබා කටයුතු කරන බව කී ජනාධිපතිතුමා රාජ්‍ය අංශයේ සේවක සංඛ්‍යාව මේ වනවිට දහතුන් ලක්ෂය දක්වා ගොඩනැඟී තිබෙන බවත් මොවුනට වැටුප් ගෙවීමට මෙන් ම විශ්‍රාමික රජයේ සේවකයන්ට ද වැටුප් ගෙවන්නට භාණ්ඩාගාරය ලොකු මහන්සියක් ගන්නා බවත් කීය.ඉකුත් කාල සීමාවේ අරලියගහ මන්දිරයේ දී පැවැත්වූ මෙවැනි ගුරු පත්වීම් පිරිනැමීමේ උත්සවවලදී ගුරු පත්වීම් 55,000 වැඩි ප්‍රමාණයක් ලබාදී තිබෙන බව පැවසූ ජනාධිපතිතුමා තාක්ෂණවේදී පත්වීම් ලබාදීමේ මේ උත්සවයේදීත් හාර දහස් ගණනක් පත්වීම් ලබා ගන්නා බවත් වත්මන් අධ්‍යාපන ක්ෂේත්‍රයේ කාන්තා නියෝජනය සියයට අනූනවයක් දක්වාම වැඩි වී තිබෙන බවත් පෙන්වා දුන්නේ ය.මෙම උත්සවයේදී ජනාධිපතිතුමා මෙසේ ද පැවසීය.තොරතුරු තාක්ෂණ උපාධි ගුරු පත්විම් හා විද්‍යාපීඨ ගුරුවරු පත්වීම් දහස් ගණනකට ලැබෙනවා. 2005 දී ලංකාවෙන් ම තොරතුරු තාක්ෂණ දැනුම තිබුණේ 05% යි. අද එය 35% - 40% ක තත්ත්වයට ගොඩනඟා ගන්න පුළුවන් වෙලා තියෙනවා. අපේ බලාපොරොත්තුව ඉදිරියේ දී එය 60% - 70% ක් බවට පත් කරන්නයි ඈත ගම්මානවල දරුවන්ට පවා තොරතුරු තාක්ෂණය පිළිබඳව අවබෝධයක් තියෙනවා.අද ඔබගේ පත්වීම් සමඟ ගුරු වෘත්තියට ඇතුළත් වන විට ඔබට විශාල වගකීමක් තියෙනවා. මේ රටේ නව තරුණ පරපුර තාක්ෂණ දැනුමින් ලෝකයත් සමඟ එකට යා හැකි සමාජයක් ගොඩනඟන්නටඔබට තියෙන විශාලම වගකීම හා අභියෝගය ගමේ ජනතාව මේ සඳහා යොමු කරවන්න කැපවීමයි. අපි බලාපොරොත්තු වන්නේත් එයයි.ඔබ අද යන්නේ ඉතා ගෞරවාන්විත රැකියාවකට. ඔබට හැම කෙනාම ගුරු මෑණියෝ සහ ගුරු පියවරු කියලා කියනවා. ඔබ වැඳුම් පිදුම් ලබන්න පුළුවන් සම්භාවනීය රැකියාවකට මේ යන්නෙ, පාසලේ දරුවා ගුරුවරයාව අනුගමනය කරන්න පෙලඹෙයි. ඒ නිසා ඔබ ආදර්ශවත් විය යුතුයි.තමන් ළඟට එන දරුවාට මව් - පියවරු වන්න. එසේ ම සහෝදරියක්, සහෝදරයෙක්, මිත්‍රයෙක්, මඟ පෙන්වන්නෙක් වන්නේ ඔබයි. ඒ නිසා ඔබට විශාල වගකීමක් තියෙන බව ජනාධිපතිතුමා සඳහන් කෙළේ ය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>07</month>
      <day>01</day>
    </date>
    <link>http://www.silumina.lk/2012/07/01/_art.asp?fn=aa1207013</link>
    <topic>ලංවිම අලාබයට තවත් රුපියල් බිලියන 22 ක් එකතු වෙයි</topic>
    <author>සුමේධා නවරත්න</author>
    <content>නියඟය නිසා...සුමේධා නවරත්නපසුගිය දිනවල බොර තෙල් මිල ඉහළ යෑම හා මේ දිනවල පවතින නියඟය හේතුවෙන් විදුලි උත්පාදක මිල ඉහළ ගොස් ඇති බව මහජන උපයෝගිතා කොමිසමේ සභාපති ජනාධිපති නීතිඥ ජයතිස්ස ද කොස්තා මහතා පැවසුවේය.මේ නිසා මේ වසරේ අපේක්ෂිත අලාභයට වඩා රුපියල් බිලියන 22 ක අතිරේක පාඩුවක් දැරීමට ලංකා විදුලි බල මණ්ඩලයට සිදුව ඇති බව ද ඔහු කීය.එබැවින් ඉදිරියේදී මේ පාඩුව පියවා ගැනීමට විදුලි බිල සීයට 27.5 කින් ඉහළ දැමීමට සිදුවන බවත් එහෙත් එවැනි මිල ඉහළ දැමීමකට නොයා වෙනත් විකල්ප පිළිබඳ සාකච්ඡා කෙරෙමින් පවතින බවත් සභාපතිවරයා ප්‍රකාශ කරයි.මේ අලාභය පියවා ගැනීමට සියයට 10 කින් විදුලි බිල වැඩි කළ ද පියවා ගත හැක්කේ බිලියන 3.8 ක් පමණ ය. පාඩුව පියවා ගැනීමට නොහැකි වුවහොත් දිනකට පැය කීපයක් විදුලිය කැපීමට සිදුවන බව ද ඔහු කීය.කෙසේ වෙතත් ඉදිරියේදී විදුලි බිල සංශෝධනය කරන්නේ නම් අඩු ආදායම්ලාභීන්ට සහන ලබාදීමට අවශ්‍ය මුදල් ලබා ගැනීමට ල.වි.බ. මණ්ඩලය මහා භාණ්ඩාගාරය සමඟ සාකච්ඡා පවත්වමින් සිටින බව ද සභාපතිවරයා පැවසීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>07</month>
      <day>01</day>
    </date>
    <link>http://www.silumina.lk/2012/07/01/_art.asp?fn=aa1207014</link>
    <topic>ජ්‍යෙෂ්ඨ මහාචාර්ය වැටුප රු. 1,40,721යි.</topic>
    <author>සුභාෂිණී ජයරත්න</author>
    <content>වෙනත් දීමනා 400%න් ඉහළ නංවලා වර්ජන සුදානම අසාධාරණයිසුභාෂිණී ජයරත්නවිශ්වවිද්‍යාලයේ ජ්‍යෙෂ්ඨ මහාචාර්යවරයකු ගේ නව වැටුප රු.1,40,721කි. මහාචාර්යවරයකුගේ වැටුප රුපියල් 1,22,250ක් වන අතර විශ්වවිද්‍යාල ආචාර්යවරුන්ගේ වැටුප් 78.88ක් සහ 69.73කින් ඉහළ දමා ඇතැයි උසස් අධ්‍යාපන අමාත්‍යාංශය පවසයි.විශ්වවිද්‍යාල ආචාර්යවරුන්ගේ වැටුප් හා දීමනා විශාල වශයෙන් ඉහළ දමා තිබියදී විශ්වවිද්‍යාල පද්ධතිය අකර්මණ්‍ය කිරීමේ අරමුණින් වෘත්තීය අරගලවලට යොමුවීම අසාධාරණ ක්‍රියාවක් බවත් අමාත්‍යාංශය අවධාරණය කරයි.පසුගිය වසර 10ක කාලයේදී රජය විසින් උසස් අධ්‍යාපනයට වෙන්කර ඇති මුදල සෑම වර්ෂ පහකට වරක් දෙගුණ වී ඇතැයි පෙන්වා දුන් උසස් අධ්‍යාපන අමාත්‍යාංශයේ ලේකම්වරයා; උසස් අධ්‍යාපනය වෙනුවෙන් 2000 වර්ෂයේදී රුපියල් බිලියන 5.4ක් ද, 2005 වර්ෂයේදී රුපියල් බිලියන 10.7ක් ද, 2010 වර්ෂයේ දී රුපියල් බිලියන 19.3ක් ද 2012 දී රුපියල් බිලියන 24.5ක් ද වෙන් කළ බවත් සඳහන් කරයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>07</month>
      <day>01</day>
    </date>
    <link>http://www.silumina.lk/2012/07/01/_art.asp?fn=aa1207015</link>
    <topic>ආයූබෝ වේවා.. කෝපි කෝප්ප දෙකයි</topic>
    <author>අරුණි මුතුමලී</author>
    <content>අරුණි මුතුමලීදිනකට කෝපි කෝප්ප දෙකක් පානය කිරීමෙන් නිරෝගී හදවතකට හිමිකම් කීමට හැකිවන බව බොස්ටන් හි ඩෙකෝනස් වෛද්‍ය මධ්‍යස්ථානයේ පර්යේෂකයන් පිරිසක් සොයා ගෙන තිබේ.මේ පරීක්ෂණයට අනුව කෝපි බීමට පුරුදුවූවන් හට අන් අයට වඩා සියයට 40 ක් පමණ හෘදයාබාධවලට ගොදුරු වීමේ ප්‍රවණතාව අඩු වන බව තහවුරු කරගෙන ඇත. හෘදයාබාධවලට ගොදුරු වී ඇති බවට වෛද්‍ය නිර්දේශ ලබා ඇති කාන්තාවන් හා පිරිමින් විශාල සංඛ්‍යාවක් මේ පර්යේෂණය සඳහා සහභාගී කරගෙන ඇත.පර්යේෂකයන්ගේ තොරතුරුවලට අනුව අධිරුධිර පීඩනය හා දියවැඩියාව අඩු කිරීමට හේතුවන කෝපි මඟින් ආබාධයකට ලක් වූ හදවතකින් ශරීරය පුරා රුධිරය පොම්ප කිරීමට දරන අරගලය සඳහා සහනයක් සලසයි. මේ නිසා කෝපි පානය දීර්ඝායුෂ ලැබීමට ද හේතු වන බව පර්යේෂකයෝ පෙන්වා දෙති.හෘදය රෝග, ශ්වසන රෝග, ආඝාතය, තුවාලවීම්, හදිසි අනතුරු, දියවැඩියාව, ආසාදන වැනි බොහෝ අවස්ථාවලදී ඇතිවන දුෂ්කරතා මඟ හරවා ගැනීමට කෝපි ඉතා වැදගත් වෙයි. එහෙත් කෝපි පිළිකාව වැළැක්වීම සඳහා හේතුවන පානයක් ලෙස පිළිනොගැනේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>07</month>
      <day>01</day>
    </date>
    <link>http://www.silumina.lk/2012/07/01/_art.asp?fn=aa1207016</link>
    <topic>පුංචි ඡන්දයට ශ්‍රී.ල.නි.ප. නාමයෝජනා සම්මුඛ පරීක්ෂණය 06 දා</topic>
    <author/>
    <content>නැඟෙනහිර උතුරු මැද හා සබරගමුව පළාත් සභාවලට ශ්‍රී ලංකා නිදහස් පක්ෂයෙන් තරග කිරීමට බලාපොරොත්තු වන අපේක්ෂකයන් වෙනුවෙන් සම්මුඛ පරීක්ෂණ පවත්වා සුදුස්සන් තෝරාගැනීමට පියවර ගන්නා බව ශ්‍රී ලංකා නිදහස් පක්ෂයේ ලේකම් සෞඛ්‍ය ඇමැති මෛත්‍රීපාල සිරිසේන මහතා පවසයි.මේ සඳහා සම්මුඛ පරීක්ෂණය ලබන 6 වැනිදා පස්වරු 2ට මහවැලි කේන්ද්‍රයේ දී පැවැත්වීමට විධි විධාන යොදා ඇත.විසුරුවා හරින ලද පළාත් සභා තුනේ දැනට සිටින ශ්‍රී ලංකා නිදහස් පක්ෂයේ සියලුම මැති ඇමැතිවරුන් ද නාමයෝජනා මණ්ඩලයට අනිවාර්යයෙන්ම පැමිණිය යුතු අතර අපේක්ෂකත්වය බලාපොරොත්තු වන නවකයන් ද මෙදින සහභාගි විය යුතුය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>07</month>
      <day>01</day>
    </date>
    <link>http://www.silumina.lk/2012/07/01/_art.asp?fn=aa1207017</link>
    <topic>13 හැවිරිදි දැරියක කෙළෙසලා අතින් අත යවලා</topic>
    <author/>
    <content>14 ක් දැලේ තව තිදෙනෙකු සොයයිතංගල්ල ප්‍රදේශයේ 13 හැවිරිදි දැරියක ලිංගික අපහරණයට ලක් කළ බවට චෝදනා එල්ල වී තිබෙන සියලු පුද්ගලයන් වහාම අත්අඩංගුවට ගෙන නීතිය ඉදිරියට පමුණුවන ලෙස ආරක්ෂක අංශ වෙත නියෝග ලැබී තිබේ.ඒ අනුව මේ බාල වයස්කාර දැරිය රවටා පැහැරගෙන ගොස් අතින් අත යවමින් අපහරණයට ලක් කළ සිද්ධියකට සම්බන්ධව හෝටල් හිමිකරුවන්, කළමනාකරුවන් ඇතුළු සැකකරුවන් 14 දෙනෙකු මේ වනවිට අත්අඩංගුවට ගෙන තිබේ.මේ සිද්ධියට සම්බන්ධ මාලු ව්‍යාපාරිකයකුගේ පුත්‍රයකු ඇතුළු තවත් තිදෙනකු ද අත්අඩංගුවට ගැනීමට නියමිත බව ළමා ආරක්ෂණ අධිකාරියේ පොලිස් විශේෂ විමර්ශන ඒකකයේ උසස් නිලධාරියකු ‘සිළුමිණ’ ට පැවැසීය. වාර්තාවන අන්දමට එම සිද්ධිය සැකෙවින් මෙසේ ය.තංගල්ල ප්‍රදේශයේ 13 හැවිරිදි දැරියක් එම පවුලේ දන්නා හඳුනන අයකු අතින් ඉහත දිනකදී දූෂණයට ලක්වී ඇත. පසුව එම දැරියට තවදුරටත් එම පුද්ගලයාගෙන් එල්ල වූ බලපෑම් හේතුවෙන් ඈ නිවසින් පලාගොස් තිබේ. එහිදී එක්තරා පුද්ගලයකුට හමු වී ඇති මෙම බාලවයස්කාර දැරිය රවටා හෝටල් හතරකට කැඳවා යමින් තවත් පුද්ගලයන්ට පවරා දී තිබේ. ඉන් පසු රියදුරකු බව කියන පුද්ගලයකු ඇය අස්වසාලමින් ඇයගේ නිවසට ඇරලවන බවට බොරුවකින් රවටා හෝටලයකට කැඳවා ගොස් දින තුනක් තිස්සේ අතවරයට ලක් කොට තිබේ.අනතුරුව තංගල්ල පොලිසිය ලද තොරතුරක් අනුව ක්‍රියාත්මක වීමෙන් පසු පුද්ගලයන් කිහිප දෙනෙකු අත්අඩංගුවට ගෙන ඇති අතර මෙම සිද්ධිය සම්බන්ධයෙන් ළමා ආරක්ෂණ අධිකාරියේ සභාපතිනි අනෝමා දිසානායක මහත්මියගේ පූර්ණ අධීක්ෂණය යටතේ ළමා හා කාන්තා කාර්යාංශයේ පොලිස් විශේෂ විමර්ශන ඒකකයේ නිලධාරීන් පිරිසක් වහා ක්‍රියාත්මක වීමෙන් පසු පොලිසියට මඟ හැරුණු අදාළ හෝටල් හිමිකරුවන් පස් දෙනකු ද අත්අඩංගුවට ගෙන තිබේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>07</month>
      <day>01</day>
    </date>
    <link>http://www.silumina.lk/2012/07/01/_art.asp?fn=aa1207018</link>
    <topic>ඩෙංගුවාට අත වනන පාළු ඉඩම් රජයට ගනී</topic>
    <author/>
    <content>ඩෙංගු මදුරුවන් බෝවෙන අයිතිකරුවන් සොයා ගැනීමට අසීරු ඉඩම් ප්‍රාදේශීය ලේකම්වරුන් හරහා රාජසන්තක කිරීමට පියවර ගැනේ.හිස් ඉඩම් ශුද්ධ පවිත්‍ර නොකර වල් බිහි වන්නට ඉඩ හැරීමෙන් ඩෙංගු මදුරුවන් බෝවීම වසංගතයක් බවට පත්ව ඇතැයි හඳුනාගෙන ඇත. අතහැර දමා ඇති පාලු ඉඩම්වල අයිතිකරුවන්ට දැනුම් දී ශුද්ධ පවිත්‍ර කරවීමටත් ශුද්ධ පවිත්‍ර නොකරන හිස් ඉඩම් මදුරුවන් බෝවෙන ස්ථාන බවට පත් කරන ඉඩම් හිමියන්ට විරුද්ධව නීතිමය ක්‍රියා මාර්ග ගැනීමට ද මෙහිදී පියවර ගනු ඇත.සතියේ සෑම සිකුරාදා දිනයකම පැය බාගයක කාලයක් පාසල් භූමි ශුද්ධ පවිත්‍ර කිරීම ද ඩෙංගු මදුරු මර්දන ක්‍රියාවලියට සහායක් වශයෙන් දිගටම පවත්වාගෙන යාමට ඉකුත් සිකුරාදා සිට ආරම්භ කරනු ලැබිණ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>07</month>
      <day>01</day>
    </date>
    <link>http://www.silumina.lk/2012/07/01/_art.asp?fn=aa1207019</link>
    <topic>පැයකට අලුත් රියදුරන් 150 ක්</topic>
    <author>තාරක වික්‍රමසේකර</author>
    <content>තාරක වික්‍රමසේකරපැයකට අලුතින් රියැදුරන් 150 කට අධික සංඛ්‍යාවක් මහා මාර්ගයේ වාහන ධාවනයට එකතු වන බව ප්‍රවාහන නියෝජ්‍ය ඇමැති රෝහණ දිසානායක මහතා පවසයි.මේ වසරේ ජනවාරි 01 දා සිට මැයි 31 දා දක්වා වූ මාස පහක කාලයේදී නව රියැදුරු බලපත්‍ර 133767 ක් නිකුත් කර ඇත. ඒ අනුව මාසිකව ආසන්න වශයෙන් නව රියැදුරු බලපත්‍ර 26754 ක්ද වැඩ කරන දිනකට ආසන්න වශයෙන් රියැදුරු බලපත්‍ර 1216 ක්ද වැඩ කරන කාල සීමාව අනුව පැයකට රියැදුරු බලපත්‍ර 152 ක්ද නිකුත් කර ඇත.දීර්ඝ කිරීම් හා අස්ථානගත වූ රියැදුරු බලපත්‍ර ඇතුළුව අදාළ මාස 5 කදි නිකුත් කර ඇති මුළු රියැදුරු බලපත්‍ර සංඛ්‍යාව 273443 කි. එසේම අදාළ මාස පහේදී විවිධ වැරැදි හේතුවෙන් රියැදුරු බලපත්‍ර 608 ක් අවලංගු කර ඇතැයි ද ඇමැතිවරයා පවසයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>07</month>
      <day>01</day>
    </date>
    <link>http://www.silumina.lk/2012/07/01/_art.asp?fn=aa12070110</link>
    <topic>Z ලකුණු මෝසම ලබන සතියේ ශ්‍රේෂ්ඨාධිකරණයට</topic>
    <author>සුභාෂිණි ජයරත්න</author>
    <content>සුභාෂිණි ජයරත්නඋසස් පෙළ Z ලකුණු ක්‍රමය සම්බන්ධයෙන් ශ්‍රේෂ්ඨාධිකරණය පසුගියදා ලබාදුන් තීන්දුව පැහැදිලි කරගැනීම සඳහා වූ මෝසම ලබන සතිය මුල වන විට ඉදිරිපත් කිරීමට නියමිත බව උසස් අධ්‍යාපන ඇමැති එස්. බී. දිසානායක මහතා සිළුමිණට පැවැසීය.මේ වන විටත් විශ්ව විද්‍යාල ප්‍රතිපාදන කොමිෂන් සභාව ඉදිරි කටයුතු සඳහා අවශ්‍ය නීති උපදෙස් ලබා ගනිමින් සිටියි.කෙසේ වෙතත් අවශ්‍ය පැහැදිලි කිරීම් ලබාගත් සැණින් විශ්ව විද්‍යාල ප්‍රතිපාදන කොමිසමත් විභාග දෙපාර්තමේන්තුවත් එක්ව Z ලකුණු නිකුත් කිරීමේ කටයුතු ඉතා ඉක්මනින් සිදු කිරීමට නියමිතය.මේ වන විටත් විශ්ව විද්‍යාල ප්‍රවේශය සඳහා කැඳවා තිබු අයැදුම්පත් බල රහිත කිරීමට බොහෝ දුරට ඉඩකඩ ඇතැයි කී උසස් අධ්‍යාපන ඇමැතිවරයා කුමන වෙනස්වීම් සිදු වුවත් මෙවර ද වර්ෂයක් පාසා විශ්ව විද්‍යාලවලට ඇතුළත් කරගන්නා සිසුන්ගේ ප්‍රමාණය කිසිසේත් වෙනසක් නොකරන බව ද සඳහන් කෙළේය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>07</month>
      <day>01</day>
    </date>
    <link>http://www.silumina.lk/2012/07/01/_art.asp?fn=aa12070111</link>
    <topic>වනගත දියඇලි 42 ක් සිඳී යාමේ අවදානමක්</topic>
    <author>අමල් යශෝමන් ජයසිංහ</author>
    <content>අමල් යශෝමන් ජයසිංහරත්නපුර දිස්ත්‍රික්කයට අයත් වනාන්තරගත දියඇලි 16 න් 10 ක් සිඳී යාමේ තර්ජනයකට ලක්වෙමින් පවතින බවත් එහි ඉතිරි දියඇලි 06 මීට ඉහත දී මුළුමනින්ම සිඳී යාමේ අවාසනාවට ගොදුරු වූ බැව් අනාවරණය වෙයි.දිවයින පුරා පිහිටි වනාන්තරගත විවිධ සුන්දර දියඇලි 42 ක්ද සිඳී යාමේ තර්ජනයට ගොදුරු වී ඇති බව රත්නපුර දිස්ත්‍රික් දියඇලි මිතුරු සංවිධානයේ සභාපති අසිත වීරවර්ධන කියයි. හිතුමතයේ කැලෑ ගිනි තැබීම්, අවිධිමත් ජල විදුලි බලාගාර, අර්තාපල් වගා හේතුකොට මෙම ව්‍යසනය උද්ගත වී ඇති බව ද ඒ මහතා කීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>07</month>
      <day>01</day>
    </date>
    <link>http://www.silumina.lk/2012/07/01/_art.asp?fn=aa12070112</link>
    <topic>රටේ සියලු වැව්වල - ජලාශවල රොන්මඩ ඉවත් කිරීම ඇරැඹේ</topic>
    <author>නිහාල් පී. අබේසිංහ</author>
    <content>නිහාල් පී. අබේසිංහමෙරට සියලු වැව්වල හා මහා ජලාශවල ජලය රඳවා ගැනීමේ ධාරිතාව වැඩි කිරීම සඳහා මෙරට සියලු වැව් හා ජලාශවල ඇති රොන්මඩ ඉවත් කරන බව ආපදා කළමනාකරණ ඇමැති මහින්ද අමරවීර මහතා පවසයි.වාරිමාර්ග හා ජල කළමනාකරණ, ගොවිජන සේවා හා වනජීවී හා ආපදා කළමනාකරණ යන අමාත්‍යාංශවල මෙහෙයවීමෙන් මේ කටයුතු දැන් අරඹා ඇති බවත් ඇමැතිවරයා පවසයි.ජල හිඟයක් ඇති මේ නියඟ සමයේ ජනාධිපතිතුමාගේ උපදෙස් අනුව දිස්ත්‍රික්ක 12 කට පානීය ජලය ලබාදීමට එම දිසාපතිවරුන්ට රුපියල් ලක්ෂ 218 ක් ලබාදී ඇතැයි ද මහින්ද අමරවීර මහතා කියයි.රටේ දිස්ත්‍රික්ක 16 ක පමණ උග්‍ර ජල හිඟයක් ඇත්තේ මේ වසර පුරාම වියළි කලාපයට හොඳ වැස්සක් නොලැබීම නිසා බව අවධාරණය කළ ඇමැතිවරයා ඉදිරියේදී සුදුසු අයට නියං සහනාධාර දෙන බව ද පැවසීය.මේ අතර පසුගිය දිනවල දරුණු කැලෑ ගිනි 69 ක් වාර්තා වී ඇති බව ද මින්පසු මෙරට කැලෑ සුරකීමට කැලෑ ගිනි වැළැක්වීමට හා කැලෑ ගිනි තබන අය අල්ලා ගැනීමට පොලිස් විශේෂ කාර්ය බළකාය යෙදවීමට ජනාධිපතිතුමා උපදෙස් දී ඇති බව ද ඇමැතිවරයා පැවසීය.මේ අනුව කැලෑ ගිනි වැළැක්වීමට ඒවා කරන අයට දඬුවම් දීමට නව ගිනි රීති සකස් කිරීමට අමාත්‍යාංශ අනු කමිටුවක් පත් කළ බව ද ඇමැතිවරයා පැවසීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>07</month>
      <day>01</day>
    </date>
    <link>http://www.silumina.lk/2012/07/01/_art.asp?fn=aa12070113</link>
    <topic>මහජන බැංකුව 51 වියට පා තබයි</topic>
    <author/>
    <content>මහජන බැංකුවේ පනස්එක්වැනි උපන් දිනය ජූලි (01) අදට යෙදී ඇත.වසර 1961 අංක 29 දරන පනත යටතේ මහජන බැංකුව බිහිවිය. සිරිමාවෝ ආර්.ඩී.බණ්ඩාරනායක මැතිනියගේ නායකත්වයෙන් යුතු සමඟි පෙරමුණ රජයේ වෙළෙඳ, ආහාර, සමූපකාර හා නාවික කටයුතු ඇමැතිවරයාව සිටි ටී.බී.ඉලංගරත්න මහතා මේ පනත පාර්ලිමේන්තුවට ඉදිරිපත් කළේය. බැංකුවේ මුල්ම සභාපතිවරයා වූයේ මෙරට සමූපකාර ක්ෂේත්‍රයේ ප්‍රබලයකු වූ වින්සන්ට් සුබසිංහ මහතාය.වසර 2005ට පෙර අවශ්‍ය තරම් ප්‍රාග්ධනය සපුරාගත නොහැකි බව සඳහන් කොට මේ බැංකුව පෞද්ගලික අංශයට විකුණා දැමීමට නියමිතව සිටිය දී එසේ නොකොට ජාතියට බේරා දුන්නේ මහින්ද රාජපක්ෂ ජනාධිපතිතුමාය.ඇසළ සඳරැස් ගී සරණිය 7 වැනිදාඇසළ සඳරැස් බොදු ගී සරණිය ජුලි 7 වැනිදා පස්වරු 2.30 ට කොළඹ මහ නගර නාගරික මන්ත්‍රි ශාලාවේදී පැවැත්වේ.ප්‍රවීණ සංගීතඥ උපාලි සන්නස්ගල සංගීත මෙහෙයවන මෙම වැඩ සටහනට කොළඹ නගරාධිපති ඒ. ජේ. එම්. මුසම්මිල් මහතා ද ප්‍රධාන ආරාධිතයකු ලෙස එක් වෙයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>07</month>
      <day>01</day>
    </date>
    <link>http://www.silumina.lk/2012/07/01/_art.asp?fn=aa12070114</link>
    <topic>හිටපු එල්ටීටීඊ සාමාජිකයෝ 1500 ක් සිවිල් ආරක්ෂක බළකායට එක් වෙති</topic>
    <author/>
    <content>පුනරුත්ථාපනය ලැබූ හිටපු කොටි සාමාජික සාමාජිකාවන්ගේ විරැකියාවට විසඳුමක් ලෙස ‘තාරුණ්‍යයට හෙටක්’ සංවිධානයේ සභාපති පාර්ලිමේන්තු මන්ත්‍රි නාමල් රාජපක්ෂ මහතාගේ සංකල්පයක් අනුව ආරක්ෂක හා නාගරික සංවර්ධන අමාත්‍යාංශයේ ලේකම් ගෝඨාභය රාජපක්ෂ මහතාගේ උපදෙස් මත සිවිල් ආරක්ෂක දෙපාර්තමේන්තුවේ අධ්‍යක්ෂ ජනරාල් රියර් අද්මිරාල් ආනන්ද පීරිස් මහතාගේ මෙහෙයවීම යටතේ එල්ටීටීඊ සාමාජිකාවන් 1500 දෙනෙකු සිවිල් ආරක්ෂක බළකායට බඳවා ගැනිණ.එක් දිස්ත්‍රික්කයකින් 300 දෙනෙකු බැගින් යාපනය, මුලතිව්, කිලිනොච්චි, මන්නාරම, වවුනියාව යන දිස්ත්‍රික්කවලින් 1500 ක් බඳවා ගත් අතර එල්ටීටීඊ සාමාජික සාමාජිකාවෝ 2000 කට අධික පිරිසක් ඉල්ලුම්පත් ලබා ගැනීම සඳහා පැමිණ සිටියහ. මෙම පිරිස උතුරේ සංවර්ධන හා කෘෂිකර්ම කටයුතු සඳහා යොදවන අතර, ඔවුන්ට තම ගම් ප්‍රදේශවල සේවය කිරීමට අවස්ථාව හිමි වනු ඇත.පාර්ලිමේන්තු මන්ත්‍රී නාමල් රාජපක්ෂ මහතාගේ ප්‍රධානත්වයෙන් කිලිනොච්චියේදී පැවැති මෙම බඳවා ගැනීමේ සමාරම්භක උත්සවය සඳහා උතුරු මැද පළාතේ ආණ්ඩුකාර මේජර් ජෙනරාල් ජී.ඒ. චන්ද්‍රසිරි, පෞද්ගලික මගී ප්‍රවාහන ඇමැති සී.බී. රත්නායක, සිවිල් ආරක්ෂක දෙපාර්තමේන්තුවේ අධ්‍යක්ෂ ජෙනරාල් රියර් අද්මිරාල් ආනන්ද පීරිස් යන මහත්වරුන් සහභාගි වූහ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>07</month>
      <day>01</day>
    </date>
    <link>http://www.silumina.lk/2012/07/01/_art.asp?fn=ab1207011</link>
    <topic>නීති කඩන-කුඹුරු ගොඩකරන පරිසරය නසන-පළාතම වනසන දේශපාළුවකුගේ කතාව</topic>
    <author>නිහාල් පී. අබේසිංහ</author>
    <content>නීති කඩන-කුඹුරු ගොඩකරන පරිසරය නසන-පළාතම වනසනඋතුරුමැද හා වයඹ ප්‍රදේශවල නියඟයත් ජල හිඟයත් ඇති බවට තොරතුරු වාර්තා වී ඇත. ඒ අනුව ඒ ප්‍රදේශවල යල කන්නයේ වී වගාවට බාධා පැමිණ තිබේ. ඊට එක් පිළියමක් ලෙස වැස්ස හා ජලය ඇති බස්නාහිර පළාතේ සියලු කුඹුරු අස්වැද්දිය යුතුය.ඒත්... බලය තිබුණු කාලයේ එජාපයේ සමහරු බස්නාහිර පළාතේ කුඹුරු ඉඩම් ගොඩ කිරීම නිසා බස්නාහිර පළාතේ සමහර කුඹුරු ඉඩම් කොච්චර වතුරු තිබුණත් වගා කිරීමට අපහසු වී ඇත.මේ පිළිබඳව අපට මෙලෙස ලියන්නට සිදුවූයේ පසුගිය දිනක අපට රූපවාහිනී මාධ්‍යයෙන් අසන්නට ලැබුණු අවුරුදු 87 ක් වියැති ගොවි මහතකුගේ දුක්ගැනවිල්ලක් නිසාය. ඔහු පදිංචිව සිටින්නේ කඩුවෙල ප්‍රදේශයේ තලවතුගොඩ - හෝකන්දර පාරේ අකුරේගොඩ වෙල්ලන්ගිරිය ග්‍රාම නිලධාරී වසමේය.“මට මේ පාර අයිනේ පර්චස් 120 ක කුඹුරක් තිබුණා. ඒ අසල, එජාප දේශපාලනඥයකුගේත් කුඹුරක් තිබුණා. එයා ඒක ගොඩ කළා. ඒ නිසා ජල මාර්ග අවහිර වෙලා. පාරවල් අවහිර වෙලා. අපිට අපේ කුඹුර කන්න 20 ක් විතර අස්වද්දන්න බැරිවුණා. අපිට කන්න වී ඇටයක් නැතිවුණා” වැල්ලන්ගිරියේ ජී. ආර්. පෙරේරා (රාලහාමි) ගොවි මහතාගේ ශෝකාලාපයයි මේ.අවුරුදු 30 ක් පොලිස් සේවයේ සිටි පෙරේරා මහතා තම දුක්ගැනවිල්ල දිගටම කියා ගෙන ගියේ දැඩි ආවේගයකිනි.මහා පරිසර අපරාධයක්! කවුරු කුඹුරු ගොඩ කළත්ගොවිජන සංවර්ධන පනත අනුවතරාතිරම නොබලා නඩු පවරනවාගොවිජන සේවා ඇමැතිඑස්. එම්. චන්ද්‍රසේන කුඹුරු ගොඩ කිරීමවිශාල පරිසර හානියක්වන විද්‍යා හා පරිසර මහාචාර්ය හේමන්ති රණසිංහ රජයට බොරු චෝදනා කරනඑජාපයේ සමහරුන් තවමත්නීති විරෝධි වැඩවල යෙදෙනවානාගරික සංවර්ධන අධිකාරියේ සභාපති නිමල් පෙරේරා මේ කුඹුරු ගොඩකිරීම නිසාකන්න විස්සක් අපට වී ඇටයක්වත් නැති වුණා ජී.ආර්. පෙරේරාගොවි මහතාඅපේ කුඹුරුවලට ට්‍රැක්ටර් යන්න ඉස්සර ලොකු පාරක් තිබුණා. ඒකෙන් ඉහළ තිබුණු පවුල්වල අයත් ගමන් බිමන් ගියා. මරණ පවා අරන් ගියා. ඒත් එක පාරටම අර බලවතා ඒකේ කෑල්ලක් අල්ලාගෙන කම්බි ගැහැව්වා. දැන් අකුරුගොඩ වැවේ රක්ෂිතයත් ගොඩවෙලා ඇළවල් දෙකේම මාර්ග වෙනස් කරලලු. මේ නිසා වටේම ගොවියන්ට කුඹුරු වගා කරන්න අමාරු වෙලා.ඒ පවුල්වල අය දෙස් දෙවොල් දෙනවා. මේ නිසා යායේ ඉහළ කුඹුරුවලට සමහර කාලෙට වතුර වැඩි වුණා. අපිට වතුර මදි වුණා. සමහර දාට ඉහළ කුඹුරු පැළපත මැරුණා. මේ සේරම වුණේ මේ කුඹුර ගොඩ කරල ඇළේ පාර වෙනස් කළ නිසයි කියලයි කට්ටිය කියන්නේ” පෙරේරා මහතා කියයි.පෙරේරා රාලහාමිගේ පමණක් නොව අවට තවත් පවුල් ගණනාවකගේ අදහස ද මෙය බව මේ ජාතික අපරාධය පරිසර විනාශය පිළිබඳව සොයා බැලීමට ගිය අපට දැනගන්නට ලැබිණි. මේ නිසා කුඹුරු අක්කර 100 ක් වගා කිරීමට බැරිවී පවුල් 75 කට යන එන මං නැතිවී ඇතැයි ප්‍රදේශවාසීහු කියති.මේ පිළිබඳව අපි ඊළඟට ඇසුවේ නාගරික සංවර්ධන අධිකාරියේ සභාපති නිමල් පෙරේරා මහතාගෙන්ය. ඒ ඔවුන්ගේ බලතල අනුව ඔවුන් මේවාට විරුද්ධව කටයුතු කරන අයුරු දැනගන්නටය.නාගරික සංවර්ධන අධිකාරිය මහින්ද රාජපක්ෂ ජනාධිපතිතුමා යටතේ පාලනය වෙයි. නාගරික සංවර්ධන අධිකාරිය බාර ආරක්ෂක අමාත්‍යාංශයටයි. එහි ලේකම් ධූරය දරන්නේ ගෝඨාභය රාජපක්ෂ මහතායි.නාගරික සංවර්ධන අධිකාරියේ සභාපතිවරයා පවසන පරිදි නාගරික සංවර්ධන අධිකාරියට අනවසර ඉදිකිරීම් හා අනවසර ඉඩම් ගොඩ කිරීම් පිළිබඳව නිරන්තරයෙන්ම පැමිණිලි ගලා එයි. ඒ අනුව තලවතුගොඩ හෝකන්දර පාරේ අකුරෙගොඩ වෙල්ලන්ගිරිය ප්‍රදේශයේ තිබෙන එජාප බස්නාහිර පළාත් සභා මන්ත්‍රීවරයකුªට අයත් කුඹුරු ඉඩමක් ගොඩකර ඇති බව අපට වාර්තාවක් ලැබුණා. ඉන් කියවුණේ තලවතුගොඩ - හෝකන්දර පාර අසල අකුරේගොඩ ප්‍රදේශයේ තිබුණු ‘පට්ටිය කුඹුර’ නම් කුඹුරේ පර්චස් 200 ක් පමණ ගොඩකර ඇති බවයි. ඒ සමඟම ඇළ ගොඩකර ඇති බව ද කියවුණා.ඒකේ සර්විස් ස්ටේෂන් එකක් ගල් වැඩ පළක් වැල්ඩින් වැඩ පළක් පවත්වාගෙන යන බවත් වාර්තා වුණා. බලනකොට මෙතන පරිසර දූෂණ රැසක් වෙනවා. මුලින්ම කුඹුරු ඉඩම් ගොඩ කිරීම වරදක්. ඊළඟට මේ සර්විස් ස්ටේෂන් එකේ අපජලය, රසායන ද්‍රව්‍ය අවට තෙත් බිම්වලට ඇළට එනවා. ඒකට පරිසර බලපත්‍රයක් අරන් නැහැ. ඒ ඇළ මාර්ගයත් ටිකක් ගොඩකර මාර්ගය ද වෙනස් කර තිබෙන බව අපට වාර්තා වුණා. පෑස්සුම් වැඩ පළ නිසා විෂ වායු පරිසරයට යනවා.ගල් වැඩ පළ නිසා සිමෙන්ති කුඩු කුඹුරුවලට යනවා කියා අපට වාර්තා වුණා. අපි මේ පිළිබඳව බලන්නට අපේ බලාත්මක කිරීම් අධ්‍යක්ෂ ජී. ඩබ්ලිව්. ජී. අබේගුණවර්ධන මහතා ප්‍රධාන හදිසි කඩා පැනීම් ඒකකය යොදවා පරීක්ෂා කළා. ඉහත සියලු තොරතුරු ඇත්ත බව පෙනුණා. ඒ අනුව අපි ඒ ඉඩම් හිමිකරුට අපි උපදෙස් දුන්නා ලියුම් යැවුවා.සති 3 ක් ඇතුළත සියලු ඉදිකිරීම් කඩා ඉවත්කර භූමිය යථා පරිදි සකස් කරන ලෙස. ඒත් ඔහු ඒ කිසිවක් කළේ නැහැ. ඉන්පස්සේ අපි ඒ අනවසර ඉදිකිරීම් ඉවත්කර ඉඩම හාරා යථා තත්ත්වයට පත් කිරීමට අපට ඇති බලය පරිදි කටයුතු කළා. මෙහිදී ගොවිජන සේවා දෙපාර්තමේන්තුව හා ජාතික ඉඩම් ගොඩකිරීමේ සංවර්ධන සංස්ථාවත් අප සමඟ කටයුතු කළා. නාගරික සංවර්ධන අධිකාරියේ සභාපති නිමල් පෙරේරා මහතා පවසයි.මෙහිදී අප දුටුවේ පට්ටියකුඹුර පර්චස් 200 ක් ගොඩකර අනවසර ඉදිකිරීම් රැසක් කර තිබූ බවයි” අධ්‍යක්ෂ ජී. ඩබ්ලිව්. ජී. අබේගුණවර්ධන මහතා පවසයි.අබේගුණවර්ධන මහතා පවසන පරිදි මේ අනවසර ඉදිකිරීම යටතේ ඉදිකළ සේවා මධ්‍යස්ථානය සඳහා මධ්‍යම පරිසර අධිකාරියෙන් පාරිසරික බලපත්‍රයක් ලබාගෙන නොමැත. මේ අනුව අපි මේ අනවසර ඉදිකිරීම් ඉවත් කිරීමට පියවර ගත්තා.මේක එජාප බස්නාහිර පළාත් සභා මන්ත්‍රීවරයකුªගේ ප්‍රශ්නයක් නිසා ගත් විශේෂ තීරණයක් නෙවෙයි. ශ්‍රී ජයවර්ධනපුර කඩුවෙල ප්‍රදේශවල මෙවැනි ස්ථාන 150 ක් පිළිබඳව අපි නඩු පවරා තිබෙනවා” යැයි ද අබේගුණවර්ධන මහතා කියයි.නාගරික සංවර්ධන අධිකාරිය මේ දිනවල බත්තරමුල්ල රාජගිරිය ශ්‍රී ජයවර්ධනපුර ප්‍රදේශ තිරසාර ලෙස පරිසර හිතකාමීව සංවර්ධනය කිරීමට පියවර රැසක් ගෙන තිබේ.අකුරේගොඩ වෙල්ලන්ගිරිය කුඹුර ගොඩකර ඇති අයුරුඅකුරෙගොඩ ඇළ මාර්ගය ප්‍රදේශය ද අවිධිමත් ලෙස ගොඩකර ඇති අයුරු.ඉඩමේ තිබූ සේවා මධ්‍යස්ථානය (ඉවත් කිරීමට පෙර)ගල් වැඩපළේ ගබඩාවඅපහසුතාවයන්ට පත්වූවන් මාධ්‍යයට අදහස් දක්වමින්මේ අතර ප්‍රදේශයේ පරිසර සුන්දරත්වය සුරැකීමට හා ප්‍රදේශයේ ඇති වගුරු බිම් සුරැකීමට පියවර රැසක් ගෙන තිබේ. ඒ අනුව ඉහත අයුරින් මේ ප්‍රදේශයේ වගුරු බිම් ගොඩකළ 148 දෙනකුට විරුද්ධව නීතිමය පියවර ගෙන තිබේ. “අපි අනවසර ඉදිකිරීම්, ඉඩම් ගොඩකිරීම් සඳහා අපිට ඇති බලතල අනුව ක්‍රියාත්මක වෙනවා. වැරැදි දේ කවුරු කළත් අපි ඒවා ඉවත් කරනවා.රාජගිරිය බත්තරමුල්ල ප්‍රදේශයේ වගුරු බිම් යළි ඇති කිරීමට අපි රුපියල් දස ලක්ෂ 875 ක් වැයකර වගුරු බිම් හාරා තිබෙනවා. අපි මේවා කරන්නේ ප්‍රදේශයේ පරිසරය සුරැකීමට. ප්‍රාදේශීය ගංවතුර වැළැක්වීම සමඟම ප්‍රදේශයේ ජෛව විවිධත්වය සුරැකීමට.නමුත් සමහර දැන උගත් අය ඉහත අයුරින් කුඹුරු ඉඩම් ගොඩ කිරීම ඉතා කනගාටුදායකයි. මේ ප්‍රදේශවල ජීවත්වෙන ජනතාව පිරිසුදු පරිසරයක පාරිසරික ව්‍යසනවලින් තොරව ජීවත්වීමට කැමතිනම් අපට පූර්ණ සහාය දීමයි කළ යුත්තේ. නාගරික සංවර්ධන අධිකාරියේ අධ්‍යක්ෂ (ඉඩම්) වීරසේන අධිකාරි මහතා පැවසීය.මේ සඳහා අනවසර ඉදිකිරීම් පිළිබඳ තොරතුරු ලබාදීමට 0112 873640, 0112 872616 දුරකථන අංක ඔස්සේ ඇමැතීමට හැකි බව ද නාගරික සංවර්ධන අධිකාරිය පවසයි.නාගරික සංවර්ධන අධිකාරියේ සභාපති නිමල් පෙරේරා මහතා පවසන පරිදි අද විපක්ෂයේ එජාපයේ සමහර දේශපාලනඥයෝ බොරුවට කියන්නේ වත්මන් රජය නීතිය ක්‍රියාත්මක නොකරන බවයි. නමුත් අද අපි මේ රජය නීතියට වැඩ කරනවා. බලය තිබුණු කාලයේ එජාපයේ අය තමයි ආණ්ඩුවේ වාහනවලින් මේ කුඹුර ගොඩ කරලා තිබෙන්නේ.ඔහු මෙහිදී සම්පූර්ණයෙන් නීති විරෝධි වැඩක් කර තිබෙනවා. අද අපි කරන්නේ නීතිය ක්‍රියාත්මක කිරීමයි. බලාත්මක කිරීමයි. මේ රජය නීතිය හරියට කාටත් පොදුවේ ක්‍රියාත්මක කරනවා. රටට අවශ්‍ය නීතිය ක්‍රියාත්මක කිරීමයි කළ යුත්තේ. එය අපේ කාර්ය භාරයයි.අපට ගොවිජන සේවා දෙපාර්තමේන්තුවට ශ්‍රී ලංකා ඉඩම් ගොඩ කිරීමේ සහ සංවර්ධනය කිරීමේ සංස්ථාවට බලය තිබෙනවා මේ කටයුතු කිරීමට. ඒ අනුව රටේ ජනතාවට සුපිරිසුදු පරිසරයක ජීවත්වීමේ පරම අයිතිය පිළිබඳ මිනිස් අයිතිවාසිකම් ලබා දෙමින් නීති විරෝධි ඉදිකිරීම් ඉවත් කිරීමට අපි නීතියට අනුව පියවර ගන්නවා” සභාපති නිමල් පෙරේරා මහතා පවසයි.මේ අයුරින් කුඹුරු ඉඩම් ගොඩ කිරීම හා ඒ මත සේවා මධ්‍යස්ථාන ඉදිකිරීම නීති විරෝධි පරිසර දූෂණ ක්‍රියා බව පරිසරවේදීහු ද චෝදනා කරති. තලවතුගොඩ හෝකන්දර අකුරේගොඩ වගේ ප්‍රදේශ බස්නාහිර පළාතේ ඉතා සංවේදී පරිසර කලාපයක්. අකුරේගොඩ වැවේ පෝෂිත ප්‍රදේශයක් මේක. ඒ ප්‍රදේශයේ ජලය බැස යාමට ඇති කුඹුරු වගුරු බිම් ගොඩ කිරීම නිසා අවට ප්‍රදේශවලට ප්‍රාදේශීය ගංවතුර වැසි සමයේ ඇතිවෙන්න පුළුවන් බව පරිසර සංරක්ෂණ භාරයේ අධ්‍යක්ෂ පරිසරවේදී සජීව චාමිකර මහතා පවසයි.ඊට අමතරව මෙවැනි ස්ථානවල ‘සර්විස් ස්ටේෂන්’ එකක් ඉදිකිරීමෙන් එහි අපජලය, තෙල්, සේදුම් කාරක, අවට කුඹුරුවලටත් ජල මාර්ගවලටත් අවසානයේ අකුරුගොඩ වැවටත් එකතු වෙනවා. එය ප්‍රදේශයේ ජලජ පැළෑටි, ජලජ සතුන් ඇතුළු සියලු පරිසර පද්ධතිවලට හානිදායක දෙයක්.” චාමිකර මහතා පවසයි. මේ අතර හරිත මිතුරෝ පරිසර සංවිධානයේ සභාපති පි‍්‍රයදර්ශන සමන් කුමාර මහතා ද පවසන්නේ බස්නාහිර පළාතේ අකුරුගොඩ වැව අසල මේ පෝෂිත ප්‍රදේශය ගොඩ කිරීම මෙන්ම පොදුවේ කුඹුරු ඉඩම් ගොඩ කිරීම විශාල පරිසර හානියක් හා ආහාර නිපැයුමට මරු පහරක් බවයි. එමෙන්ම මෙලෙස සර්විස් ස්ටේෂන් එකක් ඉදිකිරීමට මධ්‍යම පරිසර අධිකාරියෙන් බලපත්‍රයක් ලබාගත යුතු බවත් එය ලබාගෙන නොමැතිව මේ කටයුතු කරගෙන යාම බලවත් වරදක් බවත් පි‍්‍රයදර්ශන මහතා පවසයි. මේ අනුව එම ස්ථානයේ පාරිසරික දූෂණ තත්ත්ව 3 - 4 ක් පවතින බව ඔහු පෙන්වා දෙයි. මෙවැනි ජලජ පෝෂිත ප්‍රදේශයක කුඹුරු යායක කුඹුරක් ගොඩකර ඒ මත සර්විස් ස්ටේෂන් හා පෑස්සුම් වැඩ පළවල් හා ගල් වැඩ පළ සකස් කිරීමත් බලවත් පාරිසරික තර්ජනයක් බවත් එය ප්‍රදේශයේ සංවේදී කලාපය ජලජ ජීවින් ජලජ පැළෑටි විනාශයට හේතුවක් විය හැකි බවත් මිහිතල මිතුරෝ පරිසර පදනමේ සභාපති කරුණාදාස මුණගම මහතා පවසයි. උතුරුමැද හා වයඹ නියඟය පවතින මෙවන් සමයක ජලය ඇති බස්නාහිර පළාතේ කුඹුරු ඉඩම් ගොඩ කිරීම ජාතික අපරාධයක් බව ඔහු කියයි.කුඹුරු ඉඩම් ගොඩකිරීමට විරුද්ධව කෙළින්ම ක්‍රියා කිරීමට හැකියාව ඇත්තේ ගොවිජන සේවා දෙපාර්තමේන්තුවටය. ඒ අනුව ගොවිජන සේවා කොමසාරිස් ජනරාල් එම්. ඒ. එස්. වීරසිංහ මහතා පවසන්නේ ගොවිජන සංවර්ධන පනත අනුව කුඹුරු ඉඩම් ගොඩකිරීම හා එවැනි භූමියක් වෙනත් කාර්යයක් සඳහා යොමු කිරීම බරපතළ වරදක් බවයි.ඒ අනුව එවැනි වරදක් කළ පසු එම කුඹුරු කොටස හාරා, පස් ඉවත් කිරීම කළ යුතු බවට අධිකරණය නියෝග කරන බවත් එම නියෝගය කඩ කිරීම බන්ධනාගාර ගත කිරීමට වරදක් විය හැකි බවත් කොමසාරිස් ජනරාල් වීරසිංහ මහතා පවසයි.මෙම අකුරුගොඩ වෙල්ලන්ගිරියේ ඉඩම ගොඩ කිරීම පිළිබඳව 2004 / 11 / 18 වැනි දින අදාළ එජාප දේශපාලනඥයාට විරුද්ධව ගොවිජන සේවා දෙපාර්තමේන්තුව නඩු අංක 47179 යටතේ කඩුවෙල මහේස්ත්‍රාත් අධිකරණයේ නඩුවක් පවරා තිබේ. ඒ 2000 අංක 46 දරන ගොවිජන සංවර්ධන පනතේ 33 වැනි වගන්තිය යටතේ වැළැක්වීමේ ආඥාවක් ලබාගැනීමයි. ඒ අනුව අධිකරණය එම ආඥාව ස්ථිර කර තිබේ. ඒ අනුව යළි මේ කුඹුර ගොඩ නොකරන බවට අධිකරණය ඉදිරියේ අස්සන් කර ඇතැයි ගොවිජන සේවා දෙපාර්තමේන්තුවේ නීති අංශය පවසයි.එසේ වුවත් ඊට පසු මේ ඉඩම ගොඩකර විවිධ පරිසර දූෂිත ව්‍යාපාරික ස්ථාන ඉදිකර ඇති බවත් නාගරික සංවර්ධන අධිකාරිය සමඟ ඉදිරියටත් සුදුසු නීතිමය පියවර ගන්නා බවත් වනජීවි හා ගොවිජන සේවා ඇමැති එස්. එම්. චන්ද්‍රසේන මහතා පවසයි.මෙරට ඕනෑම කුඹුරු ඉඩමක් මොන තරාතිරමේ අය ගොඩ කළත් ඔවුන්ට විරුද්ධව නඩු පවරන බවත් පවසන චන්ද්‍රසේන ඇමැතිවරයා එවැනි නඩු රැසක් විභාග වෙමින් පවතින බව ද කියයි. රජය නිතරම මෙරට පුරන් කුඹුරු පවා අස්වද්දා ආහාර ඵලදායිතාව වැඩි කිරීමටත් පරිසරය සුරැකීමටත් කටයුතු කරද්දි එජාපයේ සමහර දේශපාලනඥයන් එදා බලයේ සිටි කාලයේ සිට මේ දක්වාම කුඹුරු ගොඩකර පරිසරය විනාශ කරමින් තමන් නිර්මල පිරිසුදු අය බව බොරුවට කියමින් නීති විරෝධි ලෙස කටයුතු කිරීම ඉතා කනගාටුදායක බව ද ඇමැතිවරයා පවසයි.‘මේ අයට රටේ බලය ලැබුණොත්මොනව කරයි ද’ ඇමැතිවරයා ප්‍රශ්න කරයි. මේ අතර මේ පිළිබඳව අදහස් දක්වන ශ්‍රී ජයවර්ධනපුර විශ්ව විද්‍යාලයේ වන විද්‍යා හා පරිසර විද්‍යා අංශයේ මහාචාර්ය හේමන්ති රණසිංහ මහත්මිය පැවසුවේ මෙවැනි කුඹුරු ඉඩම් ගොඩකිරීම් නිසා ඒ ප්‍රදේශවල ගංවතුර ඇතිවීමට ඉඩ ඇති බවයි. මේ කුඹුරු ඉඩම් හා වැව් පෝෂිත කලාපය ක්‍රියාත්මක වෙන්නේ වැසි වතුර උරාගන්න ස්පොන්ජියක් ලෙස. මේ කුඹුරු හා ජල පෝෂිත ප්‍රදේශ ගොඩ කළ විට ඒ තත්ත්වය නැතිවී ඒ වතුර පිටට ගලා ගෙන ගිහින් ප්‍රදේශයේ කානු පිරී ඉතිරී ගංවතුර ඇති කරනවා. මහාචාර්යවරිය පවසන්නීය. ඊට අමතරව මෙවැනි පාරිසරික වශයෙන් සංවේදී ස්ථානවල සර්විස් ස්ටේෂන් වැනි පාරිසරික දූෂිත ආයතන ඉදිකිරීම ලොකු වැරැද්දක්. ඉන් පිටවෙන පැට්රල් ඩීසල් වැනි බර ලෝහ අවට කුඹුරුවලට ජල මාර්ගවලට වැව්වලට ගලාගෙන ගිහින් එහි ජල දූෂණයක් ඇති කරනවා. ඒ ජලය පාවිච්චි කළොත් ශාරීරික ආසාදන ඇතිවීමට පුළුවන්.ඒ සමඟම පෑස්සුම් වැඩපළවලින් වායු දූෂණයක් ඇති වීමටත් ඉඩ තිබෙනවා යැයිද මහාචාර්ය හේමන්ති රණසිංහ මහත්මිය පවසන්නීය.නිහාල් පී. අබේසිංහසේයාරූ විමල් කරුණාතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>07</month>
      <day>01</day>
    </date>
    <link>http://www.silumina.lk/2012/07/01/_art.asp?fn=ab1207012</link>
    <topic>දේශපාලන පක්ෂ කියන ආකාරයට තනතුරුවලින් ඉල්ලා අස්විය යුතු නැහැ</topic>
    <author>සකස් කෙළේ</author>
    <content>අධ්‍යාපන ඇමැති බන්දුල ගුණවර්ධනතරාදියක් ඇත්තේ බර කිරීමට ය. මේ තරාදියේ එක් පසෙක විශ්ව විද්‍යාල ප්‍රතිපාදන කොමිසමත් අනෙක් පස විභාග දෙපාර්තමේන්තුවත් දමාඛ අගයේ වැරැද්දේ වැඩිබර පැටවෙන්නේ කාහට දැයි සොයන්නට මහජනතාවට සිදුවී ඇත.මේ වනවිටත් ලක්ෂ සංඛ්‍යාත දරු පිරිසක් තමන් කරන්නේ කුමක්ද යන්න තීරණය කරගත නොහැකිව අන්ද මන්ද වී බලා සිටිති. සිදුවූයේ කුමක්ද? වරද කා අතද? කරන්නේ කුමක්ද? තවමත් පිළිතුරු නොමැති ප්‍රශ්නය; පසුගියදා උසාවි තීන්දුව ප්‍රකාශ කිරීමත් සමඟ අධ්‍යාපන අමාත්‍ය බන්දුල ගුණවර්ධන මහතාත්, විභාග කොමසාරිස් ජනරාල් ඩබ්ලිව්.එම්.එන්.ජේ. පුෂ්පකුමාර මහතාත් ප්‍රවෘත්ති සාකච්ඡාවක් කැඳවීය. මාධ්‍යවේදීන් විසින් මේ ජාතික ප්‍රශ්නය හමුවේ පැන නැඟි ගැටලු ගැන විමසද්දී අධ්‍යාපන අමාත්‍යවරයා ඊට පිළිතුරු ලබාදුන්නේ මෙසේ ය.ශ්‍රේෂ්ඨාධිකරණය විසින් ලබාදුන් නඩු තීන්දුව පිළිබඳ පැහැදිලි කිරීමක් කළොත්...?ශ්‍රේෂ්ඨාධිකරණය ඉතාම පැහැදිලිව ලබා දී තිබූ නඩු තීන්දුවේ විභාග කොමසාරිස් ජෙනරාල්වරයා හා අධ්‍යාපන ඇමැතිවරයා සම්පූර්ණයෙන් ම නිදොස් කොට නිදහස් කර තියෙනවා.අද ඒ නඩුව පරාජය වීම පිළිබඳව ඉතාම දැඩි කනස්සල්ලකට මෙකී ආරවුල නිර්මාණය කළ අය පත්ව තියෙන බව ක්‍රියාවෙන් පෙනෙනවා. ඉතාම පැහැදිලිව නඩු තීන්දුවෙන් ප්‍රතිඵල වල වැරැද්දක් නැති බවත්, ඛ ස්කෝර් ක්‍රමයෙන් ශිෂ්‍යයන්ට අසාධාරණයක් වන ආකාරයට ගණනය කර තිබෙන නිසා නැවත ඛ ස්කෝර් ක්‍රමයේ ගණනය කිරීමක් කළ යුතු බවත් සඳහන් වෙනවා. දීර්ඝ කාලයක් තිස්සේ සමාජගත කළ ප්‍රධාන ප්‍රශ්නයක් තමයි 2011 අ.පො.ස උසස් පෙළ ප්‍රතිඵල වැරැදි බව. ඔවුන් ශ්‍රේෂ්ඨාධිකරණයෙන් ඉල්ලුවෙත් උ/පෙළ ප්‍රතිඵල අවලංගු කරන්න කියා.නමුත් ප්‍රතිඵල නිවැරැදි බව තීන්දු කළා. විභාග දෙපාර්තමේන්තුව කාලයක සිට ශිෂ්‍යත්ව, සා/ පෙළ හා උ/ පෙළ යනුවෙන් ප්‍රධාන විභාග 3 ක් පවත්වනවා. විභාග පනත අනුව විභාග නිසි ලෙස පවත්වා ඇගැයීම් කටයුතු කර ප්‍රතිඵල නිකුත් කිරීම විභාග දෙපාර්තමේන්තුවේ කාර්යභාරයක්. විභාග පනතට බොහෝ කාලයකට පසුයි ඛ ස්කෝර් ක්‍රමය ලංකාවට හඳුන්වා දුන්නේ.ඒ අවස්ථාවේ විභාග දෙපාර්තමේන්තුවත්, විශ්ව විද්‍යාල ප්‍රතිපාදන කොමිසම් සභාවත් ඇති කරගත් එකඟතාව මත ඛ ස්කෝර් ගණනය කරදීමේ කාර්ය භාරය විශ්ව විද්‍යාල ප්‍රතිපාදන කොමිසමේ නිර්දේශයන්ට අනුව කරන්න බාර වුණා. විභාග දෙපාර්තමේන්තුවේ වරදක් නිසා නෙමෙයිඛ ස්කෝර් සාධාරණ නැහැ කියලා ශ්‍රේෂ්ඨාධිකරණය තීන්දු කළේ. පැරැණි හා නව යනුවෙන් නිර්දේශ 2 ක් තිබෙන විට මේ නිර්දේශ 2 දරුවන්ට අසාධාරණයන් නොවන ආකාරයට ළමයි විශ්ව විද්‍යාලයට ඇතුළත් කරගැනීමේ ක්‍රමවේදයක් තීරණය කරන්නට අවශ්‍ය වුණා. 2001 දීත් එහෙම දෙයක් සිදුවුණා.මේ වසරේත් විශ්ව විද්‍යාල ප්‍රතිපාදන කොමිසම විභාග කොමසාරිස්වරයාට දැන්වූවා ප්‍රතිඵල නිකුත් කරන්නට එපා, ශිෂ්‍යයන්ට අසාධාරණයක් නොවන පරිදි සිසුන් විශ්ව විද්‍යාලවලට ඇතුළත් කිරීමේඛ ස්කෝර් ක්‍රමවේදයක් තමන් සකසා එවනතෙක්. විශ්ව විද්‍යාල ප්‍රතිපාදන කොමිසම ගණිතය පිළිබඳ විශේෂඥ මහාචාර්ය කමිටුවක් පත් කර ක්‍රමවේදයක් සකසා විභාග කොමසාරිස්වරයාට දැනුම් දුන්නා. ඒ මහාචාර්ය කමිටුව පෙන්වා දුන්නා අසාධාරණ අවම වන ක්‍රමවේදය මෙය බව. අපි ඒ ක්‍රමවේදයට ගණනය කර දුන්නා. ඒ ගණනය කිරීමේ කිසිදු වැරැද්දක් නැහැ.නමුත් ශ්‍රේෂ්ඨාධිකරණය තීන්දු කළා මේ විභාග දෙක ඒ සූත්‍රය අනුව ඒකාබද්ධව ගණනය කිරීම සාධාරණ නොවන බව. නැවත ගණනය කරන්න කියා විධානය ලබාදී තිබෙන්නේ විශ්ව විද්‍යාල ප්‍රතිපාදන කොමිසම් සභාවට. ඔවුන් විසින් නැවත ලිඛිතව විභාග කොමසාරිස්ට උපදෙස් දුන් පසු අපි නැවත ගණනය කර දෙනවා. නමුත් තවමත් එහෙම දැනුම් දීමක් කර නැහැ. විභාග දෙපාර්තමේන්තුවට ඛ ස්කෝර් හදන්න අයිතියක් නැහැ. ඒ අය අපිට ක්‍රමවේදය කියන්න ඕන.Z ස්කෝර් ගණනය කරන සූත්‍රය විශ්ව විද්‍යාල ප්‍රතිපාදන කොමිසම විසින් නිකුත් කළ පසු එය නිවැරැදි කර දෙන්න කොපමණ කාලයක් ගත වෙනවද?(පිළිතුර විභාග කොමසාරිස් ජනරාල්වරයාගෙනි)විශ්ව විද්‍යාල ප්‍රතිපාදන කොමිසම අවශ්‍ය උපදෙස් ලබා දීමෙන් පසු ඒ කාර්යය නිම කරන්න අපිට සති 2 ක කාලයක් අවශ්‍යයයි.විශ්ව විද්‍යාල ප්‍රතිපාදන කොමිසම කියනවා නඩු තීන්දුවට අනුව මෙය ගණනය කරන්නේ කවුද යනවග අපැහැදිලි බව.මේ ක්‍රමවේදය ලබා දිය යුත්තේ විශ්ව විද්‍යාල ප්‍රතිපාදන කොමිසමයි. අධ්‍යාපන අමාත්‍යාංශයට තියෙන රාජකාරිය විභාගය පවත්වා, ප්‍රතිඵල නිකුත් කර ඒ පිළිබඳ සහතිකය දීමයි. ඒ විභාගය පදනම් කරගෙන විශ්ව විද්‍යාලයට දරුවන් ඇතුළත් කරගන්නා ක්‍රමවේදයක් ඔවුන් ලබා දෙනවා. අපේ වගකීම ඒ දරුවන්ට උදව් කිරීමක් වශයෙන් එය සකස් කරදීම. එසේ නැතුව එය අපිට පැවැරී ඇති ව්‍යවස්ථාපිත රාජකාරියක් නොවෙයි. අලුත් ක්‍රමයට ගණනය කිරීමේදී සියලුම දරුවන්ගේ ඛ ස්කෝර් වෙනස් වෙනවා.වරද සිදුවූ ක්‍රමය හැදුවේ කවුද? වරද සිදුවුණේ කොතැනද? එයයි අපට දැනගැනීමට අවශ්‍යය?සූත්‍රය හදපු මහාචාර්යවරු වැරැද්දක් කරලා නැහැ.ගණිත මහාචාර්යවරයාට තියෙන දැනුම අනුව ඔහු වරදක් කළා ද නැද්ද යන්න අහන්න අපිට තියෙන අයිතිය මොකක්ද? මේ වගේ උගත් පිරිසක් සූත්‍රයක් හැදුවහම ශීලාචාර සමාජයක මහාචාර්යවරයා හරිද කියලා අහන සිරිතක් අපිට නැහැ.මහාචාර්යවරයා වුණත් වැරැදි දෙයක් කළා නම් වැරැදියි කියන්න වෙනවනේ...?එය තීන්දු කර තියෙන්නේ උසාවියනේ. අපිට කියන්න බැහැ.මේ ක්‍රමය හඳුන්වා දුන් තටිල් මහාචාර්යතුමා ඇයි මේ 5 දෙනා අතරට ඇතුළු නොකළේ...?ඒක අපේ රාජකාරියක් නෙමෙයිනේ, ඒ නිසා අපි ඒවාට සම්බන්ධ නැහැ. විශ්ව විද්‍යාල ප්‍රතිපාදන කොමිසම කියන්නේ ස්වාධීන කොමිසමක්. අපි දීපු සූත්‍රයට අනුව ක්‍රියා කරනවා මිසක් මහාචාර්යතුමන්ලා ගැන හෙවීම අපේ කටයුත්තක් නොවෙයි.අධිකරණයට යන්නට පෙර කතා බහට ලක් වුණා මෙහි වරදක් තියෙන බව. වගකිවයුතු ආයතනයක් ලෙස විභාග දෙපාර්තමේන්තුවට තිබුණේ නැද්ද මෙය හරිද වැරැදිද යන්න සෙවීම...මහාචාර්යවරු විශ්ව විද්‍යාල ප්‍රතිපාදන කොමිසම හරහා සූත්‍රයක් දුන් විට විභාග දෙපාර්තමේන්තුවේ වගකීම තමයි එය හරියට ගණනය කරදීම. ඒ රාජකාරිය විභාග දෙපාර්තමේන්තුව ඉටු කළා. විෂයානුබද්ධ කරුණු ගැන තර්ක කරන්න, ඊට එහා ගිහින් කරුණු දක්වන්න අපිට පුළුවන් කමක් නැහැ.විශ්ව විද්‍යාල ප්‍රතිපාදන කොමිසම් සභාව තීන්දුව පැහැදිලි කරගන්න නීති උපදෙස් පතන බව කියනවා. මේ ගැන මොකක්ද කියන්නට තියෙන්නේ...?ඒක ඒ අයගේ අයිතියක්. විශ්ව විද්‍යාල ප්‍රතිපාදන කොමිසමට යමක් පැහැදිලි නැත්නම් යළි පැහැදිලි කිරීමක් කරගෙන අපිට දැනුම් දෙයි. මේ පැහැදිලි කිරීම කර සති දෙකක් තුළ ලකුණු ලබාදෙන්න පුළුවන්.මේ මූලික අයිතීන් උල්ලංඝනයට වගකිව යුත්තේ කවුද?එහෙම නම් ශ්‍රේෂ්ඨාධිකරණය දඬුවම් කරන්න ඕන. ඔබලාට අධිකරණයේ කාර්ය භාරය කරන්න බැහැනේ. වගකිවයුත්තෝ කවුද කියා අපිට තේරෙනව නම් යුක්තිය පසිඳලන්න ශ්‍රේෂ්ඨාධිකරණයක් අවශ්‍ය නැහැනේ.විශ්ව විද්‍යාල ප්‍රතිපාදන කොමිසම් සභාව නේද මේ වගකීම බාරගත යුත්තේ?මහාචාර්යවරු තවමත් පිළිගන්නවා ඔවුන්ගේ දැනීමේ හා ශක්තියේ ප්‍රමාණයෙන් මෙය කළ බව. මේ අයට වෙන ප්‍රතිලාභයක් නැහැනේ.ප්‍රවෘත්ති සාකච්ඡාවක් පැවැත්වූවා ජාතික නිදහස් පෙරමුණෙන්. ඔවුන් ප්‍රකාශ කළ කරුණක් තමයි ඔබතුමා හා එස්.බී. දිසානායක මහතා ඉල්ලා අස්විය යුතුයි යන කාරණාව.දේශපාලන පක්ෂවලට විවිධ ප්‍රකාශ නිකුත් කරන්න පුළුවන්නේ. අපිට ඉල්ලා අස්විය යුතු ක්‍රම කිහිපයක් තියෙනවා. තමන්ගේ හෘද සාක්ෂියට එකඟව මේ රටේ දරුවන්ට වරදක් හිතාමතා කර තියෙනවා නම් කවුරුත් කියනකම් ඉන්නේ නැහැ ඉල්ලා අස්වෙනවා. අපි ළමයින්ට කරන්න පුළුවන් හොඳ දේ වෙනුවෙන් උදේ සිට රාත්‍රි දක්වා කටයුතු කරන්න වෙහෙසෙනවා. අපේ අතින් වරදක් වුණා නම් අපි එය පිළිගන්න ලෑස්තියි. හෘද සාක්ෂියට එකඟව අපි දරුවන්ගේ පැත්තේ කකුල් දෙක තියාගෙන ම කටයුතු කර තිබෙන බව කියන්න කැමැතියි.විශ්ව විද්‍යාල ප්‍රතිපාදන කොමිසම් සභාවේ සභාපතිවරයා ඉතා පැහැදිලිව කිව්වා විභාග පනත අනුව Z අගය ගණනය කිරීමේ බලය ඇත්තේ විභාග දෙපාර්තමේන්තුවට බව. නමුත් ඔබලා කියනවා මෙය කරදෙන්නේ විශ්ව විද්‍යාල ප්‍රතිපාදන කොමිසම ඉල්ලා සිටින නිසයි කියලා.විභාග පනත සම්මත වුණේ 1968 දී. එතකොට ඛ ස්කෝර් ක්‍රම තිබුණේ නැහැ. 1968 සම්මත වූ පනත අද වනතෙක් සංශෝධනය වුණේ නැහැ. 2001 ආපු ඛ ස්කෝර් එකක් 1968 පනතේ තියෙන්න විදියක් නැහැනේ.නව ආකාරයට Z ස්කෝර් ගණනය කිරීම නිසා එයින් අපහසුතාවයට පත්වන දරුවන්ගේ වගකීම බාරගන්නේ කවුද?අධිකරණයෙන් ලබාදුන් තීන්දුව ක්‍රියාත්මක කරන්න අපි බැඳි සිටිනවා. මහාචාර්යවරු මේ ක්‍රමය වඩාත් නිවැරැදි බවට සනාථ කළේ විද්‍යාත්මක ක්‍රමවේද හරහායි. මේ නිසා අපිට චෝදනාවක් කරන්න බැහැ මේ අය දරුවන්ට අසාධාරණයක් කළා කියලා.සකස් කෙළේසුභාෂිණී ජයරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>07</month>
      <day>01</day>
    </date>
    <link>http://www.silumina.lk/2012/07/01/_art.asp?fn=ab1207013</link>
    <topic>පොලිටිකල් විස්සයි විස්ස</topic>
    <author>සුභද්‍රා දේශපි‍්‍රය</author>
    <content>බස්නාහිර පළාත් මහ ඇමැති ප්‍රසන්න රණතුංගඅහිංසක මිනිස්සු මරන්නේ අපි නොවෙයි ආණ්ඩුව. රොෂේන් චානක, ඇන්ටනී මැරුවේ අපිද උතුරේත් දකුණේත් කෙළවරක් නැහැ. මේ පාදඩ දේශපාලනය කරන්නේ ආණ්ඩුවයි.විජිත හේරත්රිවිරජූනි 24 ඉරිදා“පැහැදිලිවම කියන්න ඕන සන්ධාන රජය මිනී මරණ දේශපාලනය කරන්නේ නැහැ. රටේ ඉඳලා හිටලා මිනී මැරුමක් වුණොත් ඒක ආණ්ඩුවේ ගිණුමට බැර කරන්න දඟලන විජිත හේරත් මහත්තයලට මේ රට පුරා භීෂණයක් ඇති කරලා අහිංසක මිනිස්සු උගත් මිනිස්සු මරලා, බස් ටික ගිනි තියලා රාජ්‍ය දේපොළ විනාශ කර දැමූ යුගය මතක නැතුව වගේ කතා කරන්නේ. විදුහල්පතිවරුන්ට විදුහල වහන්න කියලා තුණ්ඩු කෑල්ල දුන්න සැණින් විදුහල වහලා දාපු නැති වරදට මරලා මිනියවත් දණ හිසින් ඉහළට ඔසවාගෙන යන්න නුදුන්න භීෂණයක් රටේ ඇති කරපු කාලේ එතුමන්ලට මතක නැහැ. ඒ වගේ ම එ.ජා.පක්ෂ ආණ්ඩු කාලේ ටයර් උඩ අහිංසක තරුණ තරුණියෝ දහස් ගාණක් පුච්චපු කාලයක් තිබුණා. භීෂණයත් යුද්ධයත් ත්‍රස්තවාදයත් නැතිව මිනිසුන්ට නිදහසේ ජීවත් වෙන්න ඉඩ ලැබුණ එකම ආණ්ඩුව වත්මන් ආණ්ඩුවයි. ඔය කියන පාදඩ දේශපාලනය අපි දැකලා තියනවා. ඒත් මේ ආණ්ඩුව යටතේ නෙමෙයි.ප්‍රසන්න“උසස් පෙළ ඛ ලකුණු ගණනය කළ ක්‍රමය සම්බන්ධයෙන් ශ්‍රේෂ්ඨාධිකරණය දුන් තීන්දුව පිළිගෙන අධ්‍යාපන ඇමැතිවරයා සහ උසස් අධ්‍යාපන ඇමැතිවරයා අස්විය යුතුයි.තිස්ස අත්තනායකලංකාදීපජූනි 27 බදාදා“ශ්‍රේෂ්ඨාධිකරණයෙන් දුන් තීන්දුව පිළිගන්නත් ඒ අනුව ක්‍රියා කරන්නත් අපි බැඳී ඉන්නවා. යම් කිසි දෝෂයක් සිදුවී තිබෙනවා නම් එය නිවැරැදි කර දරුවන්ට යහපතක් කිරීමයි රජයක් හැටියට අපේ වගකීම. ඊට අදාළ නිලධාරීන් ඉන්නවා. ඒ නිලධාරීන් ඒ සම්බන්ධව කටයුතු කරයි.එක්සත් ජාතික පක්ෂ රජය කාලේ රුපියල් දාහට ගුරුවරු බඳවාගෙන දේශපාලන හිතවත්කම් මත පත්වීම් ලබාදුන් කාලේ මේ රටේ දරු දැරියන්ට සිදුවු අසාධාරණය ගැන කවුරුත් කතා කළේ නැහැ. ගුරුවරයාට නිසි තැන ලබාදීමට විශ්ව විද්‍යාල ආචාර්යවරයාට නිසි තැන ලබා දීමට මේ රජය ක්‍රියා කර තිබෙනවා. අධ්‍යාපනය වෙනුවෙන් විශාල මුදලක් අපි රජයක් හැටියට වැය කර තිබෙනවා. ඇයි අධ්‍යාපන අමාත්‍යවරු ඉල්ලා අස්වෙන්නේ. ඉල්ලා අස්වෙන්න තරම් වරදක් ඇමැතිවරු දෙදෙනා අතින් සිදුවෙලා නැහැ. ඉතිහාසේ යූ.එන්.පී. ආණ්ඩුවේ ඇමැතිවරු කරලා තියන ලජ්ජා නැති වැඩවලට ඉල්ලා අස්වෙලත් මදි. ඒත් ඒ අය අදත් විපක්ෂයේ ඉඳගෙන ලජ්ජ නැති වැඩ කරමින් ඉන්නවා. තිස්ස මහත්තයාලා මුලින් ම පක්ෂ ඇතුළේ තියන අර්බුද විසඳගත්තොත් හොඳයි.ප්‍රසන්න“පළාත් සභා ඡන්දයට පෙර රටපුරා සිටින සන්නද්ධ පාතාලයන් සහ ගිනි අවි වහා අත්අඩංගුවට ගත යුතුයි.”ගයන්තලංකාදීපජූනි 26 අඟහරුවාදා“පළාත් සභා ඡන්දයට පෙර රටපුරා සිටින නිල නොලත් ආකාරයට අවි ආයුධ රඳවාගෙන ඉන්න පිරිස් අත්අඩංගුවට ගත යුතුයි කියන තැන අපිත් ඉන්නවා. සන්නද්ධ කල්ලි අත්අඩංගුවට ගත්තත් රජයට දොස් කියනවා නොගත්තත් දොස් කියනවා. විපක්ෂයේ එක එක්කෙනා එක එක දේ කියනවා. පැහැදිලි එක අදහසක් නැහැ. වත්මන් රජය ප්‍රචණ්ඩත්වයට භීෂණයට ඉඩක් තියන්නෙ නැහැ. සාධාරණ මැතිවරණයක් පවත්වන්නයි රජයට අවශ්‍ය. මැතිවරණයක් එනකොට විපක්ෂය හරිම බයයි. ඒ නිසා ආණ්ඩුවට හැකි තරම් චෝදනා කරනවා.”ප්‍රසන්න“රටේ වැව් ටික සුද්දන්ට බදු දීම නිසා ගොවි ජනතාව අමාරුවේ වැටිලා. රජවරු වැව් හැදුවේ සීප්ලේන් බස්සන්න නෙමෙයි.අනුර කුමාරලක්බිමජූනි 27 බදාදා“අනුර කුමාර මහත්තයා බොරුවට කෑ ගැහුවට වැඩක් නැහැ. වැව් ටික සුද්දන්ට බදු දීලත් නැහැ. වැව් වල වතුර බිංදුවකට වත් හානියක් සිදු කරලත් නැහැ. වතුර අඩුවෙලා තියෙන්නේ නියඟය නිසා. ඒකට ආණ්ඩුවට කරන්න දෙයක් නැහැ.ස්වභාව ධර්මයා වෙනස් කරන්න ආණ්ඩුවට බැහැ නියඟය නවත්වන්න ආණ්ඩුවට බැහැ. සී ප්ලේන් බස්සන්න වතුර ටික හිස් කළේ නැහැ. ගොවි ජනතාව අමාරුවේ වැටුණේ සී ප්ලේන් බස්සපු නිසා නෙමෙයි. යූ.එන්.පී කාලේ කරපු වැඩ නිසා. අද ගොවි ජනතාවට හොඳ ආර්ථික ශක්තියක් තියනවා.”“පොහොර ටික 350 ට දෙනවා. වී ටික රජය පාලන මිලක් යටතේ මිලදී ගන්නවා. රනිල් මහත්තයා වගේ කුඹුරු ගොඩ කරලා බිල්ඩින් හදන්න අපේ රජය උත්සාහ කළේ නැහැ. හාල් ටිකත් පිටරටින් ගෙන්නන්න අපිට ඕන වුණේ නැහැ. රට ස්වයංපෝෂිත කිරීමේ වැඩපිළිවෙළක් අපි ක්‍රියාත්මක කරලා තියෙනවා. අනුර මහත්තයා කතා කරන්නේ නැහැ නේද මේ රජය ප්‍රතිසංස්කරණය කරපු වැව් ගැන. හැමදාම කළේ රජය විවේචනය කර කර හිටපු එක විතරයි. පක්ෂය ඇතුළේ සාමාජිකයෝ නැහැ පක්ෂය කෑලි කෑලිවලට කැඩිලා ගිහින් කාගෙද වරද කියලා පොඩ්ඩක් හිතුවොත් හොඳයි.”ප්‍රසන්න“ආණ්ඩුවේ මායාව මිරිඟුව ෆිල්ම් එක ඉවරයි. ආර්ථික අර්බුදය අත ළඟයි.”ආචාර්ය හර්ෂ ද සිල්වාඅදජූනි 21 බ්‍රහස්පතින්දා“ආර්ථික අර්බුදය ලංකාවේ විතරක් ඇති වුණ දෙයක් නෙමෙයි. ලෝකයේ ප්‍රබල රටවල ආර්ථිකය බිඳ වැටිලා. ඇමෙරිකාවේ බැංකු වහන්න වුණා. ඒත් රටේ ආර්ථිකය සමබරව පවත්වාගෙන යෑමටත් සංවර්ධනය කරා යෑමටත් වත්මන් රජයට හැකියාව ලැබුණා. අපි ජනතාවට මායාවක්, මිරිඟුවක් ෆිල්ම් එකක් පෙන්නුවේ නැහැ. යූ.එන්.පී. එකේයි ෆිල්ම් වල රඟපාන නළුවොයි, ගායකයොයි ඉන්නේ.. අපි සැබෑ වන සුභ අනාගතයක් ජනතාව ඉදිරියේ පෙන්වා තිබෙනවා.ප්‍රසන්න“ජනතාව නොඉල්ලූ පළාත් සභා ඡන්දයකට යන මුදලින් වගා විනාශ වූ ගොවීන්ට සහන දෙන්න බැරිද?”රංජිත් මද්දුම බණ්ඩාරමව්බිමජූනි 26 අඟහරුවාදා“පළමුවෙන් කිවයුතුයි ජනතාව නෙමෙයි ඡන්දය එපා කිව්වේ එක්සත් ජාතික පක්ෂය. විපක්ෂයේ ඇතුළෙ සමහර අය ඡන්දය තියන්න කියන කොට සමහරු තියන්න එපා කියනවා. විපක්ෂය ඇතුළෙ අර්බුදය නිසා එක මතයක් නැහැ.ඡන්දය තියනවාට බය විපක්ෂය. ඡන්දයේදී ජනමතය පෙන්වන්නම් කියලා කිව්වට විපක්ෂයට දැන් පාක්ෂිකයෝවත් නැති වෙලා. වගා විනාශ වූ ගොවීන්ට සහන සලසන්න රංජිත් මහත්තයාල කියන්න ඕන නැහැ. ඒක රජය ඉටු කරනවා. ගොවීන්ට සහනාධාර දුන්න ගොවීන් නඟා සිටුවීමට ඇප කැප වී කටයුතු කළ එකම රජය සන්ධාන රජයයි.”ප්‍රසන්නසුභද්‍රා දේශපි‍්‍රයකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>07</month>
      <day>01</day>
    </date>
    <link>http://www.silumina.lk/2012/07/01/_art.asp?fn=ab1207014</link>
    <topic>එජාපයට වනිතාවෝ නම් හොඳටම මදි</topic>
    <author/>
    <content>- රනිල් කියයිජනාධිපතිතුමා බ්‍රසීලයේ නිල සංචාරය නිමා කොට යළිත් පැමිණියේ පසුගිය සතියේ ඉරිදා දිනයේය. ජනාධිපතිතුමා මෙරටට පැමිණි පසුව ඇමැති එස්. එම්. චන්ද්‍රසේන සහ මහ ඇමැති බර්ටි පේ‍්‍රමලාල් දිසානායක ජනාධිපතිතුමා හමු වූහ. ඇමැති දෙපළ ජනාධිපතිතුමාට කියා සිටියේ අනුරාධපුරයේ සහ මහවැලි කලාපයේ ප්‍රදේශවල නියඟය නිසා ගොවීන් මුහුණ දී තිබෙන තත්ත්වය ගැනය. එමෙන්ම ඇමැති දෙපළ ජනාධිපතිතුමාට කීවේ උතුරුමැද පළාත්වල ඇතිව තිබෙන තත්ත්වය ගැන ජනාධිපතිතුමා සමඟ සාකච්ඡා කිරීමට ගොවීන් සූදානමින් සිටින බවය. ඒ අනුව ගිය සඳුදා උදෑසන ජනාධිපතිතුමා ඇමැති එස්. එම්. චන්ද්‍රසේනට සහ මහ ඇමැති බර්ටි දිසානායකට දන්වා සිටියේ එදින සවස 6 ට අරලියගහ මැදුරට ගොවි නායකයන් කැඳවන ලෙසටය.ඒ අනුව ගොවි නායකයන් සහ ජනාධිපතිතුමා අතර හමුව ගිය සඳුදා සවස් වරුවේ පැවැත්විණි. ඒ අනුව ඇමැති එස්. එම්. චන්ද්‍රසේන පොළොන්නරුව දිස්ත්‍රික්කය නියෝජනය කරමින් සෞඛ්‍ය ඇමැති මෛත්‍රිපාල සිරිසේන, වාරිමාර්ග හා ජල කළමනාකරණ ඇමැති නිමල් සිරිපාල ද සිල්වා, කෘෂිකර්ම ඇමැති මහින්ද යාපා අබේවර්ධන සහ ආපදා කළමනාකරණ ඇමැති මහින්ද අමරවීර සහ උතුරු මැද පළාතේ ගොවි නායකයෝ ජනාධිපතිතුමා සමඟ සාකච්ඡාවට පැමිණ සිටියහ.ජනාධිපතිතුමා නියඟයෙන් ඇතිවී තිබෙන තත්ත්වයන් ගැන මුලින්ම මහජන නියෝජිතයන්ගේ අදහස් ලබාගෙන ඉන් අනතුරුව ගොවි නායකයන්ගෙන් තොරතුරු විමසුවේය. ඊට පිළිතුරු දුන්නේ ගල්නෑව ප්‍රදේශයේ ගොවි නායකයකු වන ධනපාල ගොවි මහතාය. “අතිගරු ජනාධිපතිතුමනි වාව්වල ජලය නොමැති කමට හේතුව වැව් රොන්මඩ නිසා ගොඩ වෙලා. ඒ නිසා වැඩි ජල ප්‍රමාණයක් රඳවාගන්න බෑ. මේ වැව් ටික හාරලා දැම්මොත් හොඳයි. ඒ ගැන ඔබතුමාගේ අවධානය යොමු වෙනවානම් හොඳයි” ධනපාල ගොවි නායකයා ජනාධිපතිතුමාගෙන් ඉල්ලීමක් කළේය.“ඒ මොහොතේම ජනාධිපතිතුමා නියෝග කළේ කලාවැව හාරා රොන්මඩ ඉවත් කරන ලෙසටය. එමෙන්ම ජනාධිපතිතුමා වාරිමාර්ග හා ජල කළමනාකරණ ඇමැති නිමල් සිරිපාල ද සිල්වාට කියා සිටියේ සුළු වාරිමාර්ග සහ කුඩා ප්‍රමාණයේ වැව් පිළිසකර කරන ලෙසටය.එහිදී ගොවිහු ජනාධිපතිතුමාගෙන් විශේෂ ඉල්ලීම් කීපයක් ද කළහ. “ජනාධිපතිතුමනි අපට මාර්තු මාසය වනතුරු සහනාධාරයක් ලබා දෙන්න. ඒ වගේම වැව් පිළිසකර කිරීම් ආදියට අපේ ශ්‍රමය ලබා ගෙන අපට ගෙවීමක් කරන්න. ඒ වගේම ජනාධිපතිතුමනි අපේ ගොවින්ගේ බැංකු ණය ගෙවා ගැනීමටත් සහනයක් ලබා දෙන්න.” ගොවි නායකයෝ ජනාධිපතිතුමාගෙන් ඉල්ලා සිටියහ.අනතුරුව ගොවි නායකයන් සඳහා රාත්‍රී භෝජන සංග්‍රහයක් ද අරලියගහ මැදුරේ පිළියෙල කොට තිබිණි. මේ අතරතුර ජනාධිපතිතුමා ගොවිජන සේවා සහ වනජීවි ඇමැති එස්. එම්. චන්ද්‍රසේන හට උපදෙස් ලබා දුන්නේ වනෝද්‍යානවල තිබෙන වැව් පිළිසකර කරවන ලෙසටය.එමෙන්ම නියඟයෙන් පීඩා විඳින ගොවි ජනතාවට සහන සැලැසීමට විශේෂ කමිටුවක් ද පත්කෙරිණි. එම කමිටුවට වාරිමාර්ග අමාත්‍යාංශය, ආර්ථික සංවර්ධන අමාත්‍යාංශය, කෘෂිකර්ම අමාත්‍යාංශය යන අමාත්‍යාංශවල නිලධාරීහු ඇතුළත් වෙති. ගොවි නායකයන් සමඟ පැවැති සාකච්ඡාව නිමා කරමින් ජනාධිපතිතුමා පැවසුවේ නියඟයෙන් පීඩාවට පත් ගොවීන්ට සහන සැලැසීම හෙට සිට පටන් ගන්නා ලෙසටය.ජාතික හෙළ උරුමය පැවැත්වූ පුවත්පත් සාකච්ඡාවකදී දෙමළ ජාතික සන්ධානයේ නායක ආර්. සම්බන්ධන් දැක්වූ ප්‍රතිචාරයක් සම්බන්ධයෙන් තමිල්නාඩුව උණුසුම් වී තිබුණු බව මාධ්‍ය වාර්තා කළේය. ඇමැති චම්පිකගේ පිළිරුව පුළුස්සමින් හාර්තාල් ව්‍යාපාරයක් පැවැත්වූ කොටි හිතවාදී තමිල්නාඩු දේශපාලනඥයන් අතර හිටපු මහ ඇමැති කරුණානිධි මෙන්ම ඔහුගේ පුත්‍රයා ද විය. මේ විරෝධතා ව්‍යාපාරය පැවැත්වෙන අවස්ථාවේ ඇමැති චම්පික ලංකාවේ නොසිටි අතර ජනාධිපතිතුමා සමඟ බ්‍රසීලයේ රියෝ හි පරිසර සමුළුවට සහභාගි වී සිටියේය. ඇමැති චම්පික රණවකට එරෙහිව තමිල්නාඩුවේ ඇවිලී යමින් තිබු විරෝධතාව සමඟ ශ්‍රී ලංකාවේ දෙමළ පුවත්පත් වෙබ් අඩවි මෙය වාර්තා කරමින් පෙරළා එයට ප්‍රතිචාර කුමක්දැයි ජාතික හෙළ උරුමයෙන් විමසා සිටින්නට විය.මාධ්‍ය ලේකම් නිශාන්ත වර්ණසිංහට දිගින් දිගටම දෙමළ මාධ්‍ය ආයතනවලින් සහ වෙබ් අඩවිවලින් ගුවන් විදුලි නාළිකාවලින් දුරකථන ඇමතුම් ගලා ආ අතර ඔවුන් සියලු දෙනා ඉල්ලා සිටියේ ඇමැති චම්පික සම්බන්ධ කර දෙන ලෙසයි. තිනකුරල් සහ වීරකේසරි යන පුවත්පත් දෙකේ මාධ්‍යවේදීන් දෙදෙනකු නිශාන්ත වර්ණසිංහට ප්‍රකාශ කර සිටියේ සම්බන්ධන්ගේ මඩකලපු කතාවට ඔබතුමාලාගේ පක්ෂය දැක්වූ ප්‍රතිචාරය තමිල්නාඩුවේ කොටි හිතවාදී දේශපාලනඥයන්ට රිදිලා පසුගිය සති කිහිපයේම තමිල්නාඩුවේත් ඉන්දියන් ප්‍රධාන පුවත්පත්වලත් සිරස්තල සකස් වුණේ ඔබතුමන්ලා ආර්. සම්බන්ධන්ට දැක්වූ ප්‍රතිචාරය සම්බන්ධයෙන්ය. අගමැති මන්මෝහන් සිං ටත් ඒගොල්ලෝ ලිපියකින් පැමිණිලි කරලා. මේ ගැන ඉක්මනින් ඇමැති චම්පිකගේ ප්‍රතිචාරයක් අපිට ඕනෑ. මෙහිදී නිශාන්ත දිගින් දිගටම උත්සාහ කළේ බ්‍රසීලයේ සිටි ඇමැති චම්පික, ගම්මන්පිලත් සම්බන්ධ කර ගැනීමටය. එය ඉතාම අසීරු කටයුත්තක් විය. කෙසේ නමුත් අවසානයේ දී එස්. එම්. එස්. පණිවිඩයක් හරහා මාධ්‍ය ආයතන හා ඇමැති චම්පික සම්බන්ධ කර දීමට නිශාන්ත සමත් විය.ඇමැති චම්පික නිශාන්තට කියා සිටියේ තමිල්නාඩුවේ ඇතිවෙලා තිබෙන කලබලය ගැන ඉන්දියාවේ අගමැතිතුමා ඇතුළු නියෝජිත පිරිස මගෙන් කරුණු විමසුවා. මම පැහැදිලි කරලා දුන්නා සම්බන්ධන් මඩකලපුවේ කරපු කථාව ගැන. ඒකට මොකද තමිල්නාඩුව කලබල වෙලා තියෙන්නේ ඒකෙන් පේන්නේ සම්බන්ධන් කරපු කථාව ගැන අපි දක්වපු ප්‍රතිචාරයට රිදිලා තියෙන්නේ තමිල්නාඩුවට. මම ඉන්දියාවේ අගමැතිතුමාට ප්‍රකාශ කළා තමිල්නාඩු භූමිය ශ්‍රී ලංකාවට එරෙහිව යොදා ගැනීම ගැන අපේ විරුද්ධත්වය පළ කරන බව. මම දැන් තමිල්නාඩු මාධ්‍ය ආයතන කිහිපයකටත් පුවත්පත් කිහිපයකටත් අදහස් දැක්වූවා. ලංකාව ඇතුළේ මාධ්‍ය ආයතනවලට ඔයා උත්තර දෙන්න මේ ගැන නායක ඕමල්පේ හාමුදුරුවෝත් එක්කත්, රතන හාමුදුරුවන් එක්කත් සාකච්ඡා කරලා අවශ්‍ය පියවර ගන්න යැයි ඇමැති චම්පික බ්‍රසීලයේ සිට නිශාන්තට දැනුම් දුන්නේය.යළිත් වරක් රටේ මැතිවරණ උණුසුමක් ඇති කරමින් ගිය සතියේදී සබරගමුව, නැඟෙනහිර සහ උතුරුමැද යන පළාත් සභා විසුරුවා හැරිණි. ඒ අනුව එම පළාත් සභාවල මැතිවරණ සැප්තැම්බර් මස 15 වෙනිදාට පෙර පැවැත්වීමට නියමිත බව වාර්තා වීය.එම පළාත් සභා තුන විසුරවා හැරීමට පෙර ජනාධිපතිතුමා සහ අදාළ පළාත්වල ආණ්ඩුකාරවරුන්, පළාත් ප්‍රධාන ඇමැතිවරුන් සහ නිලධාරීන් අතර සාකච්ඡාවක් පැවැත්විණි. එහිදී උතුරුමැද පළාතේ රාජ්‍ය නිලධාරින් ජනාධිපතිතුමාට ප්‍රකාශ කොට සිටියේ මේ මොහොතේ පළාත් සභා විසුරවා හැරීම නොකළ යුතු බවය. විශේෂයෙන් ම උතුරු මැද පළාතේ නියඟය පවතින බැවින් මේ මොහොතේ මැතිවරණයකට යාම කාලෝචිත නොවන බවද අනුරාධපුරයෙන් සහ පොළොන්නරුවෙන් පැමිණි රාජ්‍ය නිලධාරිහු පෙන්වා දුන්හ.”මේ වෙලාවේ නියඟය නිසා ඡන්දයකට යන එක අවාසියි.” නිලධාරින් එසේ පැවසුවද ජනාධිපතිතුමා ඒ වන විටද තීන්දුවක් ගෙන තිබිණි.”ඡන්දයකට යා යුත්තේ මේ වගේ වෙලාවක තමයි. නියඟයෙන් ජනතාව පීඩාවට පත්වෙලා සිටින මේ වගේ වෙලාවක මිනිස්සු ආණ්ඩුවට මොන තරම් සංවේදී ද කියලා අපට බලාගන්ඩ පුළුවන්. ඒ නිසා මේ ඡන්දය කලින් තීරණය කරගත් විදියටම පවත්වමු.” ජනාධිපතිතුමා එසේ ප්‍රකාශ කළේය.අඟහරුවාදා රාත්‍රියේ පැවැති එම සාකච්ඡාවෙන් අනතුරුව බදාදා උදෑසන තම තමන්ගේ පළාත් සභා විසුරවා හරින ලෙස පළාත් තුනේ ප්‍රධාන ඇමැතිවරු තම තමන්ගේ පළාත් ආණ්ඩුකාරවරුන්ගෙන් ඉල්ලා සිටියහ. ඒ අනුව බදාදා උදෑසන පළාත් ප්‍රධාන ඇමැතිවරු අදාළ ගැසට් නිවේදනවලට කොළඹදී අස්සන් කළහ.බැසිල් රාජපක්ෂ අමාත්‍යවරයාගේ දියණියගේ මංගල උත්සවය 27 වැනිදා ගාලු මුවදොර හෝටලයේදී පැවැත්විණි. එම උත්සවයට ජනාධිපතිවරයා ඇතුළු පවුලේ සියලු දෙනාම සහභාගි වූහ. පිටස්තර සුළු පිරිසකට ආරාධනා ලැබ තිබු එම උත්සවයේ නිර්මාණශීලී ලෙස සංවිධානය කර තිබීමත්, සිංහල සංස්කෘතියට මුල් තැනක් ලැබ තිබීමත් කාගෙත් කතාබහට ලක්විය.කතානායක චමල් රාජපක්ෂ, නාමල් රාජපක්ෂ, ගෝඨාභය රාජපක්ෂ, ශෂින්ද්‍ර රාජපක්ෂ, ජනාධිපති පාර්ලිමේන්තු කටයුතු ලේකම් කුමාරසිරි හෙට්ටිගේ, මහ බැංකුවේ අධිපති අජිත් නිවාඩ් කබ්රාල්, අමාත්‍ය ගුණරත්න වීරකෝන්, මංගල උත්සවය ගැන වගේ ම තවත් කාරණා කීපයක් ගැන කතාබහක යෙදී සිටියේ සරල අරුත්බර සංගීත නාද මැදයි.“සමහර මංගල උත්සවවලට ගිහින් කෑම ගන්නෙත් නැතිව එන්න හිතෙන්නෙ ඝෝෂාකාරී සංගීතය. බලන්න මෙතැන තියෙන වෙනස. අපේ නාමල් මන්ත්‍රීතුමාටත් මේව හොඳ අත්දැකීම්.” හෙට්ටිගේ කියද්දී හැමෝම නාමල් මන්ත්‍රීවරයාට ඉක්මනින් ම සුබ මංගලම් කියා සුබ පැතූහ.“මංගල උත්සවවලින් චමල් ලොකු තාත්තත් ගෝඨාභය බාප්පත්, බැසිල් බාප්පත් දැන් නිදහස් නිසා අපේ අම්මත් තාත්තත් එක්ක එකතු වෙලා ඒ ගැන බලන්නකො” නාමල් රාජපක්ෂ මන්ත්‍රීවරයා සිනාසෙමින් කීවේය.“රටේ සමහර ප්‍රශ්න ගැන මීට වැඩිය සොයා බැලීමක් කරන්න ඕන. සමහර තැන්වල බඩු මිල වැඩියි. මේ විසමතාව එච්චර හොඳ නෑ.” කතාබහ වෙනත් පැත්තකට යොමු කරමින් කතානායකවරයා කීවේය.“ලෝක ආර්ථිකයත් එක්ක බලද්දි ඇත්තටම කතානායක තුමා අපේ රටේ තත්ත්වය නරක නෑ. ලෝක ආර්ථික අර්බුද එක්ක තමයි මේ හැම දෙයක්ම ගැට ගැහෙන්නෙ. ඔබතුමාගෙ අදහසත් මං පිළිගන්නවා. ඒවට තමයි පිළියම් සොයාගෙන යන්නෙ” මහ බැංකුවේ අධිපති කබ්රාල් මහතා කීවේ උදාහරණත් සමඟය.“ආර්ථික කවුන්සිලය ඉක්මනින් ඇති කළොත් මේවා ගැන පුළුල්ව සොයා බලන්න පුළුවන්.” කීවේ ගෝඨාභය රාජපක්ෂ මහතා සහ නාමල් රාජපක්ෂ මන්ත්‍රීවරයායි.“විදේශ සංචාරකයන්ට අපේ රටට එන්න පුළුවන් හොඳ පරිසරයක් දැන් හැදිලා. ඒත් එන විදේශිකයනුත් බොහෝ වේලාවට හෝටල්වලට වෙලා ඉන්නවා. හෙට්ටිගේ කීය.“ඔව්! සංචාරකයන්ගේ සල්ලි දැන් හෝටල්වලින් පිටස්තරව වියදම් කෙරෙනවා අඩුයි. ඒක රටට පාඩුවක්.” ගෝඨාභය රාජපක්ෂ මහතා කීවේය.එ.ජා.ප. නායකයා කුරුණෑගල මහ නගර සභාවේ සහ කුරුණෑගල ප්‍රාදේශීය සභාවේ මන්ත්‍රීවරුන් ගිය සතියේ කොළඹට කැඳවීය. ඒ විශේෂ හමුවට එ.ජා.ප. නායකයා සමඟ එ.ජා.ප. මහලේකම් තිස්ස අත්තනායක ද එක්ව සිටියේය.”කුරුණෑගල නව සංවිධායක ලෙස ශමල් සෙනරත් පත් කළා. ඔහු සමඟ වැඩ කරන්න” එ.ජා.ප. නායකයා නාගරික මන්ත්‍රීවරුන්ට සහ ප්‍රාදේශීය සභා මන්ත්‍රීවරුන්ට උපදෙස් ලබා දුන්නේය.එක්සත් ජාතික පක්ෂයේ වෘත්තීය සමිතිය වන, ජාතික සේවක සංගමයේ ප්‍රධාන ලේකම් සිරිනාල් ද මෙල් ගේ 70 වැනි උපන් දිනය ගිය සතියට යෙදී තිබිණි. එදින සිරිනාල් ද මෙල්ට සුබ පැතීමට එ.ජා.ප. නායකයා සමඟ එ.ජා.ප. මහලේකම්වරයා ද එහි ගියේය.ගිය සතිය් දී ගම්පහ දිසාවේ එ.ජා.ප.යේ සියලු සංවිධායකවරු සිරිකොත එ.ජා.ප. මූලස්ථානයට කැඳවනු ලැබූහ. එ.ජා.ප. මන්ත්‍රීවරුන් වන ජෝශප් මයිකල් පෙරේරා සහ එ.ජා.ප. මහලේකම් තිස්ස අත්තනායක ද එම හමුවට එක්ව සිටියහ. “ඒකාබද්ධ විපක්ෂයේ ඊළඟ උද්ඝෝෂණය ජූලි මාසයේ මුල් සතියේ පැවැත්වෙනවා. ඒ සඳහා තම තමන්ගේ උපරිම දායකත්වය ලබාදෙන්න.” එ.ජා.ප. නායකයා පළාත් සභා මන්ත්‍රීවරුන්ට උපදෙස් දෙමින් කියා සිටියේ මන්ත්‍රීවරුන්ගේ වගකීම් පිළිබඳවය.මේ අතරතුර ගිය සතියේදී එ.ජා.ප.යේ නීති විශාරදයෝ පිරිසක් එ.ජා.ප. නායකයා සහ එ.ජා.ප. මහලේකම් තිස්ස අත්තනායක හමුවුණහ. “අපේ පක්ෂයේ නීතිඥ සංගමයේ සාමාජික සංඛ්‍යාව දහසකට ආසන්නයි. සාමාජිකයන් දහස සම්පූර්ණ වූ ගමන් සම්මේලනයක් කැඳවන්න” එ.ජා.ප. නායකයා එ.ජා.ප. නීතිඥ සංගමයේ නිලධාරීන්ට උපදෙස් ලබාදුන්නේය.එ.ජා.ප.යේ කාන්තා සංවිධානය වන ලක් වනිතාවෝ සංවිධානයේ සභාපතිනි මධ්‍යම පළාත් සභා මන්ත්‍රීනී ශාන්තිනී කෝන්ගහගේ ගිය සතියේ දී එ.ජා.ප. නායකයා විසින් එ.ජා.ප. මූලස්ථානයට කැඳවනු ලැබුවාය. එම සාකච්ඡාවට එ.ජා.ප. මහ ලේකම් තිස්ස අත්තනායක ද එක්ව සිටියේය.”ලංකාවේ කාන්තාවෝ සියයට 51 ක් සිටිනවා. ඒ නිසා මේ සංවිධානය සාර්ථකව ඉදිරියට ගෙන යන්න කාන්තාවන්ගේ දායකත්වය අවශ්‍යයි. ඒ නිසා කාන්තාවන් ආකර්ෂණය කරගැනීමේ වැඩසටහන් තව දුරටත් කරගෙන යන්න.” එ.ජා.ප. නායකයා එ.ජා.ප. ලක්වනිතා සංවිධානයේ සභාපතිනී ශාන්තිනී කෝන්ගහගේ වෙත උපදෙස් ලබා දුන්නේය.මන්ත්‍රී නාමල් රාජපක්ෂ කිලිනොච්චිය සහ මුලතිව් යන දිසාවල සංවර්ධන ව්‍යාපෘති රැසක් විවෘත කිරීම්වලට ගිය සතියේ සහභාගී විය. ඒ අනුව රුපියල් මිලියන 130 ක වියදමින් ඉදිකළ රෝහලක් සහ මාතෘ සායනයක් මුලතිව්හිදී විවෘත කෙරිණි.පෞද්ගලික ප්‍රවාහන සේවා ඇමැති සී.බී. රත්නායක, උතුරු පළාත් ආණ්ඩුකාර ජී.ඒ. චන්ද්‍රසිරි සහ ඊ.පී.ඩී.පී. පක්ෂයේ පාර්මේන්තු මන්ත්‍රී චන්ද්‍ර කුමරන් ඇතුළු පිරිසක් ද මන්ත්‍රී නාමල් සමඟ මේ විවෘත කිරීම්වලට එක්ව සිටියහ. මුලතිව්හිදී පෞද්ගලික බස් රථ නැවතුම් පළක් සහ සෞඛ්‍ය සේවා අධිකාරි කාර්යාලයක් විවෘත කිරීම ද මන්ත්‍රී නාමල්ගේ ප්‍රධානත්වයෙන් සිදු වීය. මේ අතර මුලතිව් මුහුදු තීරයේ ඉදිවෙමින් පවතින ළමා උද්‍යානයෙහි නිරීක්ෂණ චාරිකාවකට ද මන්ත්‍රී නාමල් ඇතුළු පිරිස එක්වූහ.ඉන් අනතුරුව මන්ත්‍රී නාමල් ඇතුළු පිරිස ගියේ කිලිනොච්චියේ පිහිටි තිරු මරු කණ්ඩි කෝවිලටයි. එහිදී පවුල් 85 ක ජනතාව ඔවුන්ගේ මුල් ගම්බිම්හි නැවත පදිංචි කිරීම සිදු වීය. එම අවස්ථාවට නැවත පදිංචි කිරීමේ ඇමැති රිෂාඩ් බදුර්දීන් ද එක්ව සිටියේය.”ජනාධිපතිතුමා සියලුම ජාතීන්ට සමානව සලකන නායකයෙක්. ලෝකයේ මීට පෙර යුද්ධ පැවැති රටවල මේ තරම් ඉක්මනට පීඩාවට පත්වූ ජනතාව පදිංචි කළ රටක් නැහැ.” නැවත පදිංචි කිරීමේ ඇමැති රිෂාඩ් බදුර්දීන් කියා සිටියේය. එලෙස නැවත පදිංචි කළ පවුල් 85 ජනතාවට රුපියල් ලක්ෂය බැගින් මුල්‍ය ආධාර පිරිනැමීම ද සිදු වීය.ඉන් අනතුරුව කිලිනොච්චිය නගරයේදී කඩ සාප්පු 25 ක් අයිතිකරුවන් වෙත යළිත් ලබා දීම ද සිදුවිය. යුද ගැටුම් හේතුවෙන් එම කඩ කාමර විනාශයට පත්ව තිබූ අතර ඒවා ප්‍රතිසංස්කරණය කොට යළිත් මුල් අයිතිකරුවන් වෙතම ලබා දීම සිදු වීය.එම අවස්ථාවේදී මන්ත්‍රී නාමල් රාජපක්ෂ අදහස් දක්වමින් “මේ කඩසාප්පු මුල් අයිතිකරුවන්ට බාර දීම ප්‍රමාද වුණේ රජයේ වරදින් නෙමෙයි. නියම අයිතිකරුවන් ගැන ගැටලු තිබුණා. ඉන් පසුව ජනාධිපතිතුමා මැදිහත්වෙලා ආරක්ෂක ලේකම්තුමාගේ උපදෙස් මත මේ ගැටලු නිරාකරණය කිරීමේ කටයුතු වේගවත් ලෙස සිදු කළා. තවත් කඩ සාප්පු තිබෙනවා ජනතාවට බාර දීමට. නමුත් ඒවායේ නියම හිමිකරුවන් පිළිබඳ ප්‍රශ්න තිබෙනවා. ඒවා විසඳුණු වහාම නියම අයිතිකරුවන්ටම එම කඩ සාප්පු ලබා දෙනවා.”ගිය සතියේදී කිලිනොච්චිය තාරුණ්‍යයට හෙටක් සංවිධාන කාර්යාලයේදී තවත් විශේෂ කටයුත්තක් සිදු විය. එනම් පුනරුත්ථාපනය වූ තරුණ තරුණියන් 1800 දෙනෙකු සිවිල් ආරක්ෂක බළකායට එක්වීමට ඉල්ලුම්පත් බාර දීමය. එම අවස්ථාවට සිවිල් ආරක්ෂක බළකායේ අධ්‍යක්ෂ ජනරාල් ආනන්ද පීරිස් ද එක්ව සිටියේය.”සිවිල් ආරක්ෂක බළකායට උතුරු නැඟෙනහිරින් ආධුනික භටයන් 10,000 ක් බඳවා ගන්නවා. ඒ අය සියලු දෙනාම උතුරේ සංවර්ධනයට යොදා ගන්නවා.” සිවිල් ආරක්ෂක බළකායේ අධ්‍යක්ෂ ආනන්ද පිරිස් කියා සිටියේය.මේ අතර සිටි පුනරුත්ථාපනය වූ තරුණ තරුණියෝ මන්ත්‍රී නාමල් සමඟ කතාබහ කිරීමට විශේෂ උනන්දුවක් දැක්වූහ. ඒ අනුව මන්ත්‍රී නාමල් එම තරුණ තරුණියන් අතරට ගියේය. ඒ අතර සිටි එක් තරුණියක් සමඟ මන්ත්‍රී නාමල් කතාබහ කළේ දෙමළ භාෂාවෙන්ය.”තංගච්චි එප්පඩි සුහම්” (කොහොමද සැප සනීප) මන්ත්‍රි නාමල් විමසා සිටියේය. “නල්ල සුහම් නාමල් අන්නා” (හොඳින් ඉන්නවා නාමල් අයියේ) තරුණිය පිළිතුරු දුන්නාය. “උංගල් උඩෙයි පෙයර් එන්නා, උංගල් උරෙන්ගෙයි.” (ඔයාගේ නම මොකක්ද?, එතකොට ගම) “මන්ත්‍රී නාමල් විමසා සිටියේය. “එන්ගෙයර් අනීතා. ධර්මපුරම්” (නම අනිතා, ගම ධර්මපුරම්) තරුණිය පිළිතුරු දුන්නාය. එලෙස මන්ත්‍රී නාමල් සහ පුනරුත්ථාපන වූ තරුණ තරුණියන් සුහද ලෙස කතාබහ කළහ.මේ අතරතුර ගිය සතියේදී වීරකැටිය මධ්‍ය විද්‍යාලයේදී ජන හමුවක් පැවැත්විණි. එහි ප්‍රධාන ආරාධිතයන් ලෙස සහභාගී වූයේ මන්ත්‍රිනී කමලා රණතුංග සහ මන්ත්‍රී නාමල් රාජපක්ෂය. එහෙත් උත්සවයේ නිවේදන කටයුතු කළ නිවේදකයා කියා සිටියේ කමලා රාජපක්ෂ මැතිනිය සහ නාමල් රාජපක්ෂ මැතිතුමා සාදරයෙන් පිළිගන්නා බවයි. ඒ බව ඇසුණු ගමන් මන්ත්‍රි නාමල්ට සිනහ ගියේය. ඒ සමඟම මන්ත්‍රී නාමල් කමලා රණතුංග මන්ත්‍රිවරිය ඇතුළු එතැන සිටි හිතවතුන්ට කීවේ අපූරු කතාවකි. “ඔව් ඉතින් අත්තනගල්ලේ ඉඳලා හම්බන්තොටට කෙනෙක් ආවොත් රාජපක්ෂ කෙනෙක් වෙනවා.” මන්ත්‍රී නාමල් කියා සිටියේය.ජාතික නිදහස් පෙරමුණේ දේශපාලන මණ්ඩලය පසුගිය බ්‍රහස්පතින්දා (28) රාත්‍රියේ පක්ෂ නායක, ඉදිකිරීම්, ඉංජිනේරු සේවා නිවාස හා පොදු පහසුකම් අමාත්‍ය විමල් වීරවංශගේ සහ ප්‍රධාන ලේකම් පි‍්‍රයන්ජිත් විතාරණ ගේ ප්‍රධානත්වයෙන් බත්තරමුල්ලේ පිහිටි පක්ෂ ප්‍රධාන කාර්යාලයේදී රැස්විය.එහිදී දේශපාලන මණ්ඩලයේ මූලික අවධානය යොමු වූයේ නාමයෝජනා කැඳවා ඇති උතුරුමැද, සබරගමුව හා නැඟෙනහිර පළාත් සභා සඳහා මුහුණ දෙන අන්දම සාකච්ඡා කිරීමටය.“සබරගමුව පළාත් සභාවේ රත්නපුර හා කෑගල්ල දිස්ත්‍රික්ක, උතුරු මැද පළාත් සභාවේ අනුරාධපුර හා පොලොන්නරුව දිස්ත්‍රික්ක, නැඟෙනහිර පළාත් සභාවේ ත්‍රිකුණාමලය හා අම්පාර දිස්ත්‍රික්ක අපට හොඳ සංවිධාන ශක්තියක් ඇති දිස්ත්‍රික්ක 06 ක්. එම දිස්ත්‍රික්ක 06 සඳහා එක්සත් ජනතා නිදහස් සන්ධානය යටතේ ප්‍රබල අපේක්ෂකයන් 06 දෙනෙක් ඉදිරිපත් කළ යුතු බවයි මගේ අදහස” පක්ෂයේ සංවිධාන හැකියාව පිළිබඳව ද කරුණු දක්වමින් ප්‍රධාන ලේකම් පි‍්‍රයන්ජිත් විතාරණ පෙන්වා දුන්නේය.“සබරගමු පළාත් සභාව සඳහා අපි ප්‍රබල අපේක්ෂකයන් දෙදෙනකු ඉදිරිපත් කළ යුතුයි. එක් අයකු මෙතැනම ඉන්නවා.” පියසිරි විජේනායක හිටපු සංස්කෘතික අමාත්‍යවරයා එසේ පැවසුවේ පක්ෂයේ මුදල් ලේකම් ධුරය දරන, රත්නපුර දිස්ත්‍රික් හිටපු පාර්ලිමේන්තු මන්ත්‍රී දීපාල් ගුණසේකර දෙස බලමිනි.“ඔව්! ඒ අදහස ඉතා හොඳයි. අපි සබරගමුවට රත්නපුර දිස්ත්‍රික්කයෙන් දීපාල් සහෝදරයාව ඉදිරිපත් කරමු.” විමල් වීරවංශ එම අදහස අනුමත කරමින් පැවසුවේය.“නැඟෙනහිර පළාත් සභාව සඳහා ද ප්‍රබල අපේක්ෂකයන් පිරිසක් අවශ්‍යයි. ත්‍රිකුණාමලය දිස්ත්‍රික්කයෙන් තරග වැදීම සඳහා සුදුසුම තැනැත්තා මෑතකදී අපේ පක්ෂයට එක්වූ හිටපු ජවිපෙ ත්‍රිකුණාමල දිස්ත්‍රික් පාර්ලිමේන්තු මන්ත්‍රී ජයන්ත විජේසේකර සහෝදරයා බවයි මගේ අදහස” ජාතික සංවිධායක, හිටපු පාර්ලිමේන්තු මන්ත්‍රී ජයන්ත සමරවීර පෙන්වා දුන්නේය.“ජයන්තගේ අදහස මමත් අනුමත කරනවා. එදා කොටි ත්‍රස්තවාදීන් ත්‍රිකුණාමලයේ උසාවි සංකීර්ණය විවෘත කරන අවස්ථාවේ ජාතික කොඩිය වෙනුවට ඊළාම් කොඩිය එසවූවා. ඒ කොඩිය බිම දාලා අභීතව යළිත් සිංහ කොඩිය එසවූ වීරයා ලෙස ජයන්ත සහෝදරයා අදත් ත්‍රිකුණාමල දිස්ත්‍රික්කයේ සිංහල පමණක් නොවෙයි, කොටි ත්‍රස්තවාදයෙන් බැට කාපු දෙමළ, මුස්ලිම් සියලු ජනතාවගේ හදවත් තුළ ජීවත් වෙනවා.‘නැඟෙනහිරට නැඟෙන හිරු’ යන විරුදාවලිය යටතේ ජයන්ත විජේසේකර සහෝදරයා නැඟෙනහිර පළාත් සභාවට යවන්න, ජාතික සමගිය අගයන ත්‍රිකුණාමල දිස්ත්‍රික්කයේ සිංහල, දෙමළ, මුස්ලිම් ජනතාව බලා සිටිනවා.” විමල් වීරවංශ අවධාරණය කළේය.ඒ අනුව, රත්නපුර දිස්ත්‍රික්කයෙන් හිටපු පාර්ලිමේන්තු මන්ත්‍රී දීපාල් ගුණසේකර මහතාත් කෑගල්ල දිස්ත්‍රික්කයෙන් උපාලි ජනදාසත් සබරගමු පළාත් සභාවේ අපේක්ෂකයන් ලෙස ද නැඟෙනහිර පළාත් සභාවට ත්‍රිකුණාමල දිස්ත්‍රික්කයෙන් ජයන්ත විජේසේකරත් අම්පාර දිස්ත්‍රික්කයෙන් සුසිල් කුමාරසිංහ යෝජනා වීය.එසේම, උතුරු මැද පළාත් සභාව සඳහා අනුරාධපුර දිස්ත්‍රික්කයෙන් ගලෙන්බිඳුණුවැව ප්‍රාදේශීය සභා මන්ත්‍රී පී. බී. කුමාර සහ පොලොන්නරුව දිස්ත්‍රික්කයෙන් රංජිත් ගුණරත්න ද සුදුසු යැයි නිර්දේශ වීය.මේ අපේක්ෂක ලැයිස්තුව වහාම පක්ෂයේ මධ්‍යම කාරක සභාව වෙත ඉදිරිපත් කර අනුමැතිය ලබා ගැනීමටත් ඉන් පසු ඉහත අපේක්ෂකයන්ට සන්ධාන අපේක්ෂක ලැයිස්තුවේ ඉඩකඩ සලසන ලෙස ඉල්ලා එජනිස මහ ලේකම් අමාත්‍ය සුසිල් පේ‍්‍රම්ජයන්ත වෙත ලිපියක් යැවීමටත් ජාතික නිදහස් පෙරමුණේ දේශපාලන මණ්ඩලය තීරණය කළහ.චන්දන බණ්ඩාරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>07</month>
      <day>01</day>
    </date>
    <link>http://www.silumina.lk/2012/07/01/_art.asp?fn=ab1207015</link>
    <topic>අපේ අභිමානය</topic>
    <author>රංජිත් සියඹලාපිටිය</author>
    <content>පෘතුගීසි, ලන්දේසි, ඉංග්‍රීසි ජාතීහු අප රට අධිරාජ්‍යවාදී යකඩ සපත්තුවෙන් පාගමින් සියවස් ගණනාවක් අප ජාතියේ අභිමානය බිමට සමතලා කළෝ ය. ලේ, දහදිය, කඳුළු පූජා කරමින් අභීත සිංහලයෝ තුවක්කුවට, බයිනෙත්තුවට එරෙහිව අරගල කළේ තම හදවතින් මාතෘ භූමියට ආදරය කළ නිසා ය. අපට අධිරාජ්‍යවාදියෙන් නිදහස ලැබුණි. එහෙත් එය සැබෑ නිදහසක් කරගන්නට බොහෝ කල් ගත විය. ඒ අප රට අතැර ගිය සුද්දන් විසින් වපුරා ගිය කළු සුද්දන්ගේ භූමිකාව නිසා ය.එහෙත් ඒ යුගය අවසන් කළ අප ජනාධිපතිතුමා ලොව ප්‍රබල නායකයන් හමුවේ අප රටේ අභිමානය කථා කරන්නට දෙවරක් පසුබට වූයේ නැත. පසුගියදා බ්‍රසීලයේ රියෝ + 20 සමුළුව අමතමින් ජනාධිපතිතුමා ප්‍රකාශ කළේ,“රටක පාලකයා රජතුමා, භූමිය හා පරිසරයේ භාරකරු පමණක් බවත් භූමියත්, පරිසරයක් පරම්පරා ගණනාවකට අයිති බැවින් මේවා විනාශ කිරීමේ අයිතියක් රජුට නොමැති බවත්, මිහිඳු මහ රහතන් වහන්සේ දේවානම් පියතිස්ස රජතුමාට පැවසූ බවත් ය.”අපගේ අභිමානවත් ඉතිහාසයේ ශ්‍රේෂ්ඨ උපහැරණයක් ගෙන දක්වමින් රාජ්‍ය නායකයා හා පරිසරය අතර පවතින නොබැඳී සම්බන්ධය පිළිබඳ ප්‍රකාශ කළේ රාජ්‍ය නායකයකු තම මව පියා මෙන් නොදෙවෙනිව පරිසරය සුරැකීමට බැඳී ඇති බව ලොවට පෙන්වමිනි.සංවර්ධන වෙමින් පවතින රටක් ලෙස සංවර්ධන මාවතට අවතීර්ණ වීමේදී පරිසරයට ගැළපෙන ලෙස සංවර්ධන ක්‍රම උපායන් දියත් කිරීම පිළිබඳ එතුමන් මෙම සමුළුවේදී දැක්වූයේ පෙරදින අප මුතුන් මිත්තන් විසින් වසර 2000 කට පෙර ක්‍රියාත්මක කර තිරසාර සංවර්ධන ක්‍රියාවලිය සිහිගන්වමිනි. පුරාණ රාජධානි විසින් නිර්මාණය කළ කෘෂිකාර්මික ආර්ථිකය, පරිසර කළමනාකරණය, විනය ගරුක සමාජය හා ආර්ථික සුසංගත භාවිතය හේතුවෙන් පාරිසරික හා ආර්ථික තිරසාරකත්වය එකළ ලබාගත් බව එතුමන් ප්‍රකාශ කළේ අද බොහෝ දියුණු යැයි කියාගන්නා ඇතැම් රාජ්‍යයන් ශිෂ්ටත්වයට පත්වන්නට මත්තෙන් අප ඉතා දියුණු ශිෂ්ටාචාරයක සිටි බව ද මතක් කර දෙමිනි.අපේ ජාතික චින්තනයේ හරවත් කේන්ද්‍රීය පදනමක් ඇත. ඒ තුළින් රට ඉදිරියට ඇදෙමින් පවතී. ඒ පිළිබඳව ජනාධිපතිතුමා ප්‍රකාශ කළේ,“දශක තුනක දීර්ඝ ත්‍රස්තවාදී යුද්ධය අප භූමියෙන් මුලිනුපුටා දැමීමෙන් පසු මගේ රට අද වනවිට ශීඝ්‍ර ආර්ථික වර්ධනයක් අත්විඳිමින් සිටින නිසා පශ්චාත් ආර්ථික අභියෝග මධ්‍යයේ වුව ද ශ්‍රී ලංකාව පූර්ව ආර්ථික සංවර්ධනයක් කරා පැහැදී සිටී. පසුගිය වසර කිහිපය පුරා ආර්ථික වර්ධනය 8% ක මට්ටමෙන් පවත්වා ගැනීමට අපි සමත් වූ අතර අපගේ ඒක පුද්ගල ආදායම ඩොලර් 2400 ට ළඟා වී ඇති බව ය.”විවිධ බාධක, කෙනෙහිලිකම්, කකුලෙන් අදින විපක්ෂයේ භූමිකාවන් තුළ රට වැසි සියල්ලන් ආරක්ෂා කරගනිමින් එතුමන් තිරසාර සංවර්ධන මාවතකට රට ප්‍රවේශ කර අවසන් බව ලොව ප්‍රබලයන් හමුවේ ප්‍රකාශ කළේ රාජ්‍ය නායකයකු සතු අභිමානය මෙන් ම රටේ අභිමානය ද ලොවට විදහා දක්වමිනි.මේ සියල්ල කැටි කළ විට අපට නිගමනය කරන්නට දෙයක් ඉතිරිව ඇත. ඒ බටහිර ජාතීන් කලක් බලා සිටියේ ත්‍රස්තවාදී පිළිකාවෙන් ආසියාවේ මුතු ඇටය විනාශ වී ඊලාම් කොඩිය ලෙළ දෙන තෙක් ය. දමිළ ඩයස්පෝරාව ප්‍රකෝටි ගණනින් මුදල් පොම්ප කළේ ද ඒ හිතලුව ජයගැනීමට ය.එමෙන් ම පෙර කී කලු සුද්දන් රාජ්‍ය නොවන සමහර කොටි හිතවාදීන් සමඟ එක්වෙමින් ජාත්‍යන්තරයට ගතු කීවේ ද එම අරමුණ ජය ගැනීම සඳහා ය.රංජිත් සියඹලාපිටියකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>07</month>
      <day>01</day>
    </date>
    <link>http://www.silumina.lk/2012/07/01/_art.asp?fn=af1207011</link>
    <topic>ආර්.පී.ජී. එකක කෑලි වැදිලා තුවාල වෙලත් නැව කොටින්ගෙන් බේරගත්තා</topic>
    <author>සටහන</author>
    <content>මතක..ශ්‍රී ලංකා නාවික හමුදාවේ කපිතාන් දේවක චන්ද්‍රකීර්තියම් දෙයකට ‘විශේෂ’ යැයි පවසන්නේ එය සෙසු දේ අතරින් විශේෂම වන බැවිනි. නාවික හමුදාවේ විශේෂ යාත්‍රා බළඝනය ද එලෙසින් ම ‘විශේෂ’ ය. සයුර ජයගත් මහා සටන්කරුවෝ ඔවුහු ය. එසේ වුව ද දිය ගොඩ දෙකේ ම සටන් ඔවුනට ආගන්තුක වූයේ නැත. දියඹේ විරුවන් ගැන තබන සටහනේ දී ඔවුන් ගැන සඳහනක් නොවන්නේ නම් එය අඩුවක් ම වන්නේ ය.“නාවික හමුදාවේ හොඳම සටන් කරුවෝ ඉන්නේ විශේෂ යාත්‍රා බළඝනයේ. ඔවුන්ට ලැබෙන පුහුණුවත් විශේෂයි. මානුෂීය මෙහෙයුමේ ආරම්භයත් එක්ක මෙවැනි සටන්කරුවන් සංඛ්‍යාත්මක ව වැඩි කිරීමේ අවශ්‍යතාව මතු වුණා. 2006 වසරේ මැද භාගයේ දී නැගෙනහිර මුහුදු සීමාවේ ත්‍රස්තවාදී ගැටුම් ආරම්භ වුණා. විශේෂ යාත්‍රා බළඝනයේ අණදෙන නිලධාරියා වශයෙන් මා පත්වීම් ලබන්නේ ඒ එක්කමයි.”පේදුරු ආරච්චිගේ දේවක චන්ද්‍රකීර්ති විශේෂ යාත්‍රා බළ ඝනය හා වන ඔහුගේ ඥාතීත්තවය පැහැදිලි කරයි. ඈතට කුඩා රොකට්ටුවක් සේ දිස්වන රළ මතින් පිමි පනිමින් එපමණම වේගයෙන් ගමන් ගන්නා මේ කුඩා බෝට්ටු ත්‍රස්තවාදය මෙරටින් තුරන් කර දැමීමේ දී කළ මෙහෙය අති විශාල ය. ඒවායේ නැඟෙමින් සතුරාගේ මරාගෙන මැරෙන යාත්‍රාවලට ඍජුව මුහුණ දෙමින් නිර්භය සටනක යෙදුණු නාවිකයෝ සැබැවින් ම අපට දේශය දිනා දුන්හ. කපිතාන් චන්ද්‍රකීර්ති ගැන විශේෂයෙන් සඳහන් කළ යුත්තේ මානුෂීය මෙහෙයුම ආරම්භයේ සිට අවසානය තෙක් විශේෂ යාත්‍රා බළඝනය මෙහෙයවීමේ වගකීම ඔහු වෙත පැවරුණු බැවිනි.“2006 අගෝස්තු මාසෙදි මම විශේෂ යාත්‍රා බළඝනයේ අණදෙන නිලධාරියා වශයෙන් පත්වීම් ලබන කොට බළඝනයේ පිරිස සංඛ්‍යාත්මකව වර්ධනය කළ යුතු බවට අවධාරණය වුණා. එවකට හිටපු නාවික හමුදාපති අද්මිරාල් කරන්නාගොඩ මහතා මට උපදෙස් දුන්නේ දක්ෂයන් බඳවාගෙන පුහුණුවීම් කරන්න කියලයි. මම බළඝනය බාර ගන්නකොට එහි සංඛ්‍යාව 270. මානුෂීය මෙහෙයුම අවසානයේ මම එතනින් ඉවත්වෙන කොට බළඝනයේ හිටපු පිරිස 510 ක්.”නැඟෙනහිර ත්‍රස්තවාදී බළකොටුව වූ සාම්පූර් බිඳ වැටීම එල්ටීටීඊ සංවිධානයට බලවත් පහරක් විය. ඒ සමඟ ම ක්‍රියාත්මක වූ නාවික හමුදාව නැඟෙනහිර මුහුදු සීමාවේ තම බලය ද තහවුරු කර ගත්තේ ය. ඒ වෙනුවෙන් කෙරුණු සටන්වලදී විශේෂ යාත්‍රා බළඝනය වැඩි බරක් ඉසිලුවේ ය. එතෙක් නාවික හමුදාව භාවිත කළ විශේෂ යාත්‍රා වඩාත් නවීකරණය කර අවිි බලය ද වර්ධනය කර සටන් සඳහා යොදා ගන්නා ලදී. එතැන් සිට අවසන් සටනේ කිසිදු මොහොතක මුහුදේ බලය පෑමට ත්‍රස්තවාදීන්ට හැකියාව ලැබුණේ නැත.“යුද හමුදාව නැඟෙනහිරින් පටන් අරගෙන ක්‍රම ක්‍රමයෙන් ත්‍රස්තවාදීන් මුලතිව් කැලයට කොටු කළා වගේ අපිත් නැඟෙනහිරින් පටන් අරගෙන රට වටේ ම මුහුදු කොටින්ගේ ක්‍රියාකාරකම් මුලතිව් මුහුදු සීමාවට කොටු කළා. අවසන් සටනේ අවසන් මාස කිහිපයේදී මුලතිව් මුහුදු ප්‍රදේශයට විශාල පීඩනයක් තමයි එල්ල වුණේ. ත්‍රස්තවාදීන් දරුණු අන්දමින් මුහුදු සටන්වලට එළඹෙයි කියලා තමයි බලාගෙන හිටියේ. ඒත් අපි යොදපු ආරක්ෂක වළල්ලේ බලය නිසා ම මුහුදු සටන්වලින් කිසිම ජයක් ලබන්න ත්‍රස්තවාදීන්ට හැකියාව ලැබුණේ නෑ.”කපිතාන් චන්ද්‍රකීර්ති එලෙස සරල ලෙස සිහිපත් කළ ද ඔවුන් කළ මෙහෙයුම්, ඒ වෙනුවෙන් කළ කැපකිරීම් කිසිසේත් ම සරල වූයේ නැත. නාවික හමුදාවට බැදුණු මොහොතේ සිට දැඩි කැපවීමෙන් රාජකාරි කළ ඔහු සැමවිටම තම උපරිමයෙන් සේවය කිරීමට උත්සාහ ගත්තේ ය. ඒ බවට සාක්ෂි ඔහුගේ සේවා ඉතිහාසය පුරා විසිරී පැතිරී තිබේ. අවසන් සටන වැනි තීරණාත්මක අවස්ථාවකදී ඔහුගේ මෙහෙයවීමෙන් විශේෂ යාත්‍රා බළඝනය ලබන ජයග්‍රහණ බොහෝ ය. යාපනය කළපුවේ ත්‍රස්තවාදී ක්‍රියාවලට වැට බැඳීම ඒ අතරින් ප්‍රධාන ය.“ඒ 2008 අවුරුද්දේ අන්තිම. ආරක්ෂක හමුදාවලින් තමන්ට එල්ල වෙන තර්ජනය අතිශයින් ම ප්‍රබල බව ත්‍රස්තවාදීන් ඒ වෙනකොට තේරුම් අරගෙන. ඔවුන් උත්සාහ කළේ හමුදාවල අවධානය වෙනත් අතකට යොමු කරන්න. නැතිනම් යාපනය අර්ධද්වීපය යළි අත්පත් කර ගන්න කියලා උපකල්පනය කරන්නත් පුළුවන්. කොහොම හරි මණ්ඩතිව් දූපත අසලින් යාපනය කළපුව හරහා ගුරුනගර් ප්‍රදේශයට ත්‍රස්තවාදීන් ගමන් කරන බවට අපට තොරතුරු ලැබුණා. ඒ සඳහා ඔවුන් බෝට්ටු යොදා ගත්තා. එල්ටීටීඊ බුද්ධි අංශ, සන්නද්ධ අංශ සාමාජිකයින් මේ ගමන්වලට සහභාගි වන බව අපි කරපු නිරීක්ෂණවලින් පැහැදිලි වුණා. මේ ගමන් නතර කරන්න අපි තීරණය කළා.”කපිතාන් චන්ද්‍රකීර්ති ඒ උද්වේගකර මෙහෙයුම සිදු කළ අයුරු පවසයි. ඔහු සිතියම් ඇඳීමේ දක්ෂයෙකි. තමාට පැහැදිලි කිරීමට අවශ්‍ය දේ කඩදාසිය මත රූපනය කරන්නේ අපූරුවටය. ඒ සමඟ චතුර ලෙස පියවරෙන් පියවර සිදුවීම විස්තර කරන්නට ද ඔහු සමත් ය. මෙවර ද යාපනය කලපුව සමඟ මණ්ඩතිව් දූපත ඔහු අතින් චිත්‍රණය වේ.“අපි දින කීපයක් ම ඔත්තු බැලීම් කළා. අපට ඕනෙ වුණේ ත්‍රස්තවාදීන් යාපනය අර්ධද්වීපයට යන දිනය ගැන වැටහීමක් ලබා ගන්න. නිරීක්ෂණය කිරීමෙන් පස්සේ අපට තේරුණා ඔවුන් යාපනයට යන ගමන්වල රටාවක් පවතින බව. අපි ඒ රටාවට අනුව ඊළඟට එන දිනයේ දී ඔවුන්ට පහර දෙන්න තීරණය කළා. මණ්ඩතිව් දූපතත්, යාපනය අර්ධද්වීපයත් අතරින් ගලා යන දිය පහර හරිම සැඩයි. මේ මෙහෙයුම විශේෂ යාත්‍රා බළඝනයට ලැබෙන්නත් ඒ දිය පහර එක සාධකයක් වුණා. මට මතකයි ඒ හරියටම 2008 සැප්තැම්බර් 29 වැනිදා. ප්‍රහාරයට අපි අඩි 18 ක් දිග බෝට්ටු දෙකක් යොදා ගත්තා. මේ බෝට්ටු 29 වැනිදා ප්‍රහාරයට යොදා ගත්තත් අපි මේක උපක්‍රමශීලීව අදාළ ස්ථානයට ගෙනාවේ මහ රෑක. මොකද මේ ප්‍රහාරය ගැන කාටවත් සැක නොහිතෙන විදිහට බාහිර සාධක පාලනය කරන්න අපට අවශ්‍ය වුණා. අපි අනුමාන කළා වගේ ම එදා හරියටම ත්‍රස්තවාදීන් ආවා කළපුව තරණය කරන්න. අපි ප්‍රහාර එල්ල කළේ ක්ෂණිකව. මෙහෙයුම අතිශයින් සාර්ථකයි.”ඒ සමඟම ඔහු සිහිපත් කරන්නේ මෙහෙයුම සඳහා දායක වූවන් ගේ නම් කිහිපයකි. එවකට නියෝජ්‍ය ආඥාපති උතුරු නාවික පෙදෙස රියර් අද්මිරාල් රොහාන් අමරසිංහ, මෙන් ම මෙහෙයුමේදී කණ්ඩායමට අණ දුන් ලුතිනන් එන්.ඒ.සී.පී.කේ. රණතුංග යන නම් ඒ අතරින් ප්‍රධාන ය.මේ විශේෂ බළඝනය සාර්ථක ලෙස නිම කළ මෙහෙයුම් රාශිය අතරින් එකක් පමණි. එහි අණ දෙන නිලධාරියා ලෙස කපිතාන් දේවක චන්ද්‍රකීර්ති මෙහෙයවූ මෙහෙයුම් අතරින් එකක් පමණි. මා පෙර දී ද සඳහන් කළ අන්දමට වසර 24 ක් වන ඔහුගේ නාවික හමුදා ජීවිතය පිරී ඇත්තේ ත්‍රාසජනක අත්දැකීම් රැසකිනි. පී. උදයරත්න සහ පියසීලි උදයරත්න දෙමව්පියන්ගේ බාල පුත්‍රයා ලෙස 1967 වසරේ දී ගොතටුවේ උපත ලබන දේවක චන්ද්‍රකීර්ති අධ්‍යාපනය ලබන්නේ කොළඹ ආනන්ද විදුහලෙනි. රට ජාතිය ගැන දැඩි සෙනෙහසක් හැඟීමක් තම සිතේ ඇතිවීමට ප්‍රධාන හේතුව පාසලෙන් ලද ආභාස බව ඔහු තරයේ පවසයි. 1988 අගෝස්තු පළමුවැනිදා නාවික හමුදාවට බැදුණු ඔහු වෙනස් අත්දැකීමක් ලැබිය හැකි වෘත්තියක නිරත වීමට තමා තුළ වූ ආශාව ඊට හේතු වූ බව ද පෙන්වා දෙයි.පුහුණුවෙන් පසු රාජකාරි ආරම්භ කළ මුල් මාස කිහිපයේ සිටම චන්ද්‍රකීර්තිට සිදුවූයේ ත්‍රස්තවාදීන් සමඟ මුහුණට මුහුණ සටන්වලට එළඹීමට ය. ඒ අතරින් ද 1995 වසරේ දී රණගජ නෞකාවේදී ඔහු මුහුණ දුන් අත්දැකීම සුවිශේෂී ය. රිවිරැස මෙහෙයුමෙන් යාපනය නගරය ජයගනිමින් සිටි යුද හමුදාවට අවශ්‍ය ආම්පන්න ගෙන ගොස් දීම මෙන් ම සෙබළුන් ප්‍රවාහනයේද වැඩි බරට කර ගැසුවේ චන්ද්‍රකීර්තිලා ය. ඒ හේතුවෙන් ම නාවික හමුදා යාත්‍රා සම්බන්ධව එල්ටීටීඊ සංවිධානයේ තිබුණේ දැඩි වෛරයකි. යාපනයේ සිටින සෙබළුන්ට භාවිතය සඳහා බුල්ඩෝසර් කිහිපයක් ගෙන ගොස් දුන් රණගජ, පබ්බත සහ 821 යාත්‍රා තුන ඩෝරා යාත්‍රාවල ආරක්ෂාව ද ලබමින් යාපනයේ සිට ත්‍රිකුණාමලය බලා එමින් තිබුණි. චන්ද්‍රකීර්ති රණ ගජ නෞකාවේ දෙවැනි අණ දෙන නිලධාරියා ලෙස සේවය කරමින් සිටියේ ය. වේලාව හවස පහයි තිහට පමණ වන්නට ඇත. යාත්‍රාවේ රේඩාර් තිරයේ එක්වරම ත්‍රස්ත බෝට්ටු වරුසාවක් මැවුණි. රැකවල් කරමින් සිටි ඩෝරා යාත්‍රා වහා සටනට එළඹුණු අතර ප්‍රධාන යාත්‍රා තුන හැකි උපරිම වේගයෙන් දියඹ දෙසට ගමන් කරන්නට වූයේ ත්‍රස්ත ප්‍රහාරවලින් ආරක්ෂා වීමට ය. එහෙත් ඩෝරා අතරින් මිදී ගමන් කළ ත්‍රස්ත බෝට්ටු කිහිපයක් ම චන්ද්‍රකීර්ති ගේ රණගජ නෞකාව වට කර ගත්තේ ය. එතැන් සිට ගත වූ පැය කිහිපයක ඔහු තවමත් සිහි කරන්නේ උද්වේගකර සටනක නියුක්ත වීමෙන් ලබන මානසික තෘප්තිය ද සහිතව ය.“කොටි බෝට්ටු අපේ යාත්‍රාව වට කරගෙන පහර දෙන්න පටන් ගත්තා. අපේ නැවියෝ එකා දෙන්නා වෙඩි වැදිලා වැටුණා. මම කළේ එහා මෙහා දුවමින් යාත්‍රාව හසුරවන්න, පහර දෙන්න උපදෙස් දෙමින් නැවියන්ගේ මානසික ශක්තිය වැඩි කරන්න ක්‍රියා කරන එකයි. ඒ වෙනකොට නැවේ හමුදා සෙබළුන් අසූ හතරක් හිටියා. අපේ නාවිකයන් තුවාල වෙනකොට මම කෑගහලා ඔවුන්ට කිව්වා හිස් වන අවිවලට ඇවිත් පහර දෙන්න උදව් වෙන්න කියලා. අනෙක් වැඩි දෙනෙක් බෑ කියද්දී හතර දෙනෙක් ඉදිරිපත් වුණා.ඒ අය හරිම නිර්භීත මිනිස්සු. අපි කොහොම හරි රෑ එක වෙනකල් දිගටම සටන් කළා. අන්තිමට ආර්.පී.ජී. එකක කෑලි වැදිලා මගේ පපුව තුවාල වුණා. මටත් සිද්ධ වුණේ තුවාලකාරයෝ ගොඩට වෙලා ඉන්න. ඔය අතරේ පණිවිඩ හුවමාරු යන්ත්‍රයකින් මට ඇහුණා අපේ යාත්‍රාව ගැන අහනවා. එල්ල වුණු ප්‍රහාර නිසා යාත්‍රාවේ අනික් ඔක්කොම සන්නිවේදන උපාංග අක්‍රිය වෙලයි තිබුණේ. මම පණිවිඩ හුවමාරු යන්ත්‍රයට කතා කරලා කිව්වා අපි තවම සටන් කරන බව. ඒ වෙලාවේ කපිතාන් ප්‍රදීප් රත්නායක දැඩි කැපවීමක් කරලා යාත්‍රාව ළඟට ඇවිත් අපිව බේරා ගත්තා.”චන්ද්‍රකීර්ති පවසන මේ සිදුවීම සිදුවන්නේ ඔක්තෝබර් තුන්වෙනිදා ය. ඒ වනවිටත් නොවැම්බර් 23 වෙනි දින ඔහුගේ විවාහ මංගලෝත්සවය වෙනුවෙන් සියල්ල සූදානම් කර අවසන් ය. දෛවය හමුවේ මරුවා පැරදවූ දේවක චන්ද්‍රකීර්ති සූදානම් කර තිබූ පරිද්දෙන් නියමිත දින තම මනාලියගේ අත ගත්තේ ය. අද ඔහු පුතකුගේ සහ දියණියන් දෙදෙනෙකුගේ සාඩම්බර පියෙකි. දෛවය ඔහුට කාරුණිකව සැලකූ එකම අවස්ථාව මෙය නොවන්නේ ය.ත්‍රස්තවාදය අවසන් කර දේශයම නිදහසේ අසිරිය විඳින මේ මොහොතේ ඔහු විශේෂ යාත්‍රා බළඝනයේ සේවය කරමින් සිටියදී දිවි පිදූ තම සඟයන් සිහිපත් කරන්නේ ඒ සියලු දෙනාම අතිදක්ෂයන් බව පෙන්වා දෙමිනි.“විශේෂ යාත්‍රා බළඝනය ආරම්භ කෙරෙන්නේ 1993 නොවැම්බර් මාසේ අටවෙනිදා. මෙහි නියමුවා විදිහට සැලකෙන්නේ රියර් අද්මිරාල් රවී විජේගුණරත්න.මෙතනදී ඔහුට විශේෂ ස්තුතියක් පිරිනමන්න කැමැතියි. ඒ වගේ ම තමයි විශේෂ යාත්‍රා බළඝනයේ සියලුම සාමාජිකයින්ට මම ස්තුති කරනවා. ඔවුන් මානුෂීය මෙහෙයුම වෙනුවෙන් ලබා දුන් දායකත්වය උපරිමයි. සටනේ දී අප හැර ගිය සගයන් මම කිසිසේත් ම අමතක කරන්නේ නැහැ. විශේෂයෙන් ම ලුතිනන් කමාන්ඩර් කුමුදු සිල්වා ඇතුළු මියගිය සියලුම රණවිරුවන් මම සිහිපත් කරනවා.මානුෂීය මෙහෙයුම් අවධියේ උතුරු ආඥාපති මෙන් ම වර්තමාන නාවික හමුදාපති වයිස් අද්මිරාල් දිසානායක මහතා වගේ ම හිටපු නාවික හමුදාපති වසන්ත කරන්නාගොඩ මහතාටත් මං බෙහෙවින් ස්තුතිවන්ත වෙනවා.”තම සේවා කාලයේදී මෙහෙයුම් පැවති මෙන් ම නොපැවති යුගයේ දී බුද්ධි අංශ නිලධාරියකු, නාවුක යාත්‍රාවල අණ දෙන නිලධාරියකු යනාදී වශයෙන් ඔහු නිරූපණය කළ භූමිකා බොහෝ ය.වර්තමානයේදී ඔහු ශ්‍රී ලංකා නාවික හමුදාවේ ජ්‍යෙෂ්ඨ මාණ්ඩලික නිලධාරී (ක්‍රීඩා) වශයෙන් සේවයේ යෙදෙන්නේ ය. මෙතෙක් කල් නාවික හමුදාවට ලබාදුන් සේවය මෙන් ම ඉදිරියටත් කැපවීමෙන් සේවය කිරීම තම අරමුණ බව ඔහු පවසයි.සටහනටිරෝනි වෑවලගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>07</month>
      <day>01</day>
    </date>
    <link>http://www.silumina.lk/2012/07/01/_art.asp?fn=af1207012</link>
    <topic>රස රඹුටන් කියන නීරස කතාව අසන්න</topic>
    <author>ඉනෝකා සමරවික්‍රම</author>
    <content>මේ රඹුටන් වාරයයි. හැම අවුරුද්දකම ජුනි ජුලි කාලයට රඹුටන් පලදාව දකින්නට තිබුණත් මෙවර විශේෂත්වයක් තියෙනවා. වසර දහයකට විතර පස්සෙ මෙවර රඹුටන් අස්වැන්න ඉහළ ගිහිල්ලා. එය පාරිභෝගිකයන්ට හොඳ තත්ත්වයක් වුණත් රඹුටන් වතු හිමියන්ට වගේම වෙළෙන්දන්ට නම් නරක කලදසාවක් වගෙයි.කඩුවෙල, බෝමිරිය, මල්වාන, උඩමාපිටිගම වගේ ප්‍රදේශවල රඹුටන් වතු බහුලව දැකිය හැකියි. ගහකොළ පිරෙන්න අතු ඉති පුරෝගන හැදිලා තියෙන රතුපාට රඹුටන් පලදාව ඇසට රසඳුනක්. ඒ වගේමයි පැණි පිරුණ රඹුටන් දිවට හොඳ රසයක්. ඇසත් පිනවන දිවත් පිනවන රඹුටන් වතු හිමියන්ගේ කලදසාව සොයා බලන්න පසුගිය දිනෙක අපි රඹුටන් වතු හිමියන් වගේම වෙළෙන්දන් කිහිප දෙනෙක්ම මුණ ගැසුණෙමු.අපේ කතාබහට මුලින්ම එක්වුණේ බෝමිරිය කෙතේ වත්තේ සුදු මහත්තයා හෙවත් වසන්ත ලැනරෝල්.“අපි පාරම්පරික රඹුටන් වවන අය. මට අක්කර හතළිහක රඹුටන් වගාවක් තියෙනවා. මගෙ තාත්තා ඉන්න කාලේ එයාගේ හිතවතුන්ට රඹුටන් පලදාව නෙලන කාලයට රඹුටන් කූඩ ඒ ගෙවල්වලට යැව්වා. මම අක්කර අටක් කුරුල්ලන්ට වෙන් කරල තිබෙනවා. මට මතක හැටියට අවුරුදු දහයකට විතර පස්සේ තමයි මෙවර හොඳ රඹුටන් අස්වැන්නක් තියෙන්නේ.සාමාන්‍යයෙන් රඹුටන් මල් පිපිලා ගැට හැදුනට පස්සේ එක පොකුරක ගෙඩි දහයක් විතර බිමට වැටෙනවා. ඒවා ගෙඩි මෝරලා ඉදෙන තුරු තිබෙන්නේ නැහැ. නමුත් මෙවර රඹුටන් මල්වලින් හටගත්ත එහෙම ගෙඩි හැළුණේ නැහැ. ඒකයි පලදාව වැඩි. අපි ගස් බදු දෙන්නේ නැහැ. ගෙඩි කඩලා ගෙඩි ගාණට විකුණනවා. මේ දවස්වල ගෙඩියක් එකයි පනහයි දෙකයි.කුරුල්ලන්ගෙන් ලේනුන්ගෙන් බේරනවට වඩා අමාරුයි වවුලන්ගෙන් බේරගන්න එක. කළුවර ආව වෙලාවේ ඉඳල වවුලන්ව එළවන්න ඕන. උන් නිකං ගෙඩි කඩනවා විතරයි. හරියකට කන්නේ නැහැ. මගේ වත්ත බලාගන්න හතළිහක් විතර ඉන්නවා. අහස් වෙඩි රතිඤ්ඤා එහෙම පත්තු කරලා තමයි වවුලෝ එළවන්නේ. ඊට අමතරව ශබ්දවාහිනි යන්ත්‍රයෙන් කෑගහනවා. ඒත් ඒක තත්පර දහයකට වඩා කරන්නේ නැහැ. එහෙම නැතිව එක දිගට කළොත් වවුලෝ ඒ හඬට හුරු වෙනවා.”මාර්තු අපේ‍්‍රල් මාසවලදී රඹුටන් ගස්වල මල් හැදී ගැට හැදෙන විට ඔවුහු බලාපොරොත්තු රැසක් පොදි ගසා ගත්හ. වසර දහයකට පසුව මෙවර රඹුටන් පලදාව වඩාත් සරු විය. ඒ නිසාම වෙනත් වසරවලට වඩා රඹුටන් මිල පහළ බසින්නට විය. වෙළෙන්දන්ට හා වතු හිමියන්ට බලාපොරොත්තු අතහරින්නට සිදුවුවද “රඹුටන්” පි‍්‍රයකරන පාරිභෝගිකයන්ට නම් මෙවර රස වෑහෙන රඹුටන් වාරයක් විය.කෙතේ වත්තේ සුදු මහත්තයා වෙළෙඳාම කරන අතරේම වත්තට පැමිණෙන හිතවතුන්ට ද රඹුටන් බෙදා දෙයි.කෙතේ වත්තේ සුදු මහත්තයාගේ රඹුටන් වත්තේ අවිස්සාවේල්ල හා ඒ අවටින් පැමිණි තරුණයෝ සේවය කරති. චන්ද්‍රකුමාර් එසේ පැමිණි එක් තරුණයෙකි.“මම අවුරුදු දොළහක් තිස්සේ මෙහෙ එනවා. දවසට එක්දහස් අටසියක් විතර ලැබෙනවා. අපි දවස ගාණේ පඩි සල්ලි අතට ගන්නේ නැහැ. අපි ගෙදර යන්නේ රඹුටන් වාරේ ඉවර වුණාට පස්සේ. හැම අවුරුද්දකම මේ කාලෙට රඹුටන් වත්ත පරිස්සම් කරන්න එනවා. මාර්තු පෙබරවාරි අන්තිම වගේ ඉඳලා තමයි මල් එන්නේ. ඒ කාලේ තමයි අපි මෙහෙට එන්නේ.”යුද්ධය නිමාවීමත් සමඟම යාපනයේ සිට ද වෙළෙන්දෝ රඹුටන් ගෙන යාමට කඩුවෙල ආදි ප්‍රදේශවලට පැමිණෙති. මැලේෂියන් රතු හා මැලේෂියන් කහ යන ප්‍රභේද දෙකට අයත් රඹුටන් මෙරට බහුලව දකින්නට ඇත. කෙතේ වත්තේ සියලු කටයුතු බාරව සිටින දයාරත්න ද අප සමඟ තොරතුරු පැවැසුවේය.“මම උපන් දා ඉඳලම මේ වත්තේ තමයි ඉන්නේ. මේ පාර අස්වැන්න වැඩියි. හැම පළාතෙන්ම මුදලට වගේ රඹුටන් අරගෙන යන්න එනවා. අපි කිණිති පිටින් තමයි රඹුටන් කඩන්නේ. එහෙම කරන්නේ ගස් පරිස්සම් කරන්න. නිවැරැදි විදිහට කිණිති කැඩුවොත් තමයි ඊළඟ වතාවේ ඒ තැන්වලින් නව දළු රිකිලි දාලා මල් පිපෙන්නේ. සාමාන්‍යයෙන් රඹුටන් කැඩුවට පස්සේ දවසක් දෙකක් විතරයි තියාගන්න පුළුවන්. අගෝස්තු අන්තිම වෙන විට රඹුටන් පලදාව හොඳයි.”දයාරත්න අප හා කතා කරන අතරේම රඹුටන් ගෙන යාමට පැමිණි කාන්තාවන් දෙදෙනෙකුට රඹුටන් කූඩ පුරවන්නේය. එම කාන්තාවන් දෙදෙනා බෝමිරියෙන් රඹුටන් ගෙන ගොස් ගෑස්පහ හන්දියේ තබා විකුණන්නෝය.“අපි අවුරුදු පහළොවක් තිස්සේ රඹුටන් වාරෙට මෙහෙම වතුවලට ඇවිත් රඹුටන් තොග ගාණට අරගෙන ගිහිල්ලා විකුණනවා. මීට අවුරුදු දෙකකට විතර කලින් රඹුටන් ගෙඩිය රුපියල් දහයටත් විකුණුවා. ඒත් මේ පාර ගෙඩියක් විකුණන්න වෙලා තියෙන්නේ රුපියල් හතරකට විතර. සමහර විට තව සතියක් දෙකක් යන විට මීටත් වඩා මිල අඩු වේවි.” කෙතේ වත්තෙන් රඹුටන් මිලට ගැනීමට පැමිණි කාන්තාවක් පැවැසුවාය.අපි කෙතේ වත්තෙන් පිටවී ආවෙමු. ඊළඟට අපට හමුවූයේ ලක්ෂිත ද සිල්වාය.“අපේ වත්තෙත් රඹුටන් ගස් කිහිපයක්ම තියෙනවා. ඒවා මැලේෂියන් රඹුටන් නෙමෙයි. මේ පාර පලදාව වැඩියි. මේ ගෙඩිවල පැණි රස අඩුයි. වැඩියෙන් තියෙන්නේ ඇඹුල් රස. නමුත් රඹුටන් මස් ගැලවෙනවා. වෙනදට අපි ගස් බදු දෙනවා. ගස් බදු ගන්න එන කෙනා ගහ දිහා බලලා ගාණක් කියනවා. හොඳ ගාණකට ආවොත් අපිත් දීලා දානවා. නමුත් මෙවර අපි තීරණය කළා ගෙඩි කඩලා තොග මිලට දෙන්න. ගෙඩියක් දෙන්නේ රුපියල ගාණේ. හුඟක් වෙලාවට මුස්ලිම් අය ඇවිත් අරගෙන යනවා. එයාල මේවායින් කෑමත් හදනවා.”තවත් අය රඹුටන් වාරයට ගස් නොව රඹුටන් වතු බද්දට ගන්නේය. එසේ බදු ගන්නන් රඹුටන් වාරය ඉවර වනතුරු සතුන්ගෙන් ගස් රැකබලා ගන්නේය. බොහෝ දෙනෙකු පවසන පරිදි වෙනත් වසරවලට වඩා මෙවර රඹුටන් වතු බද්දට ගත් අයට ලාබ නොව පාඩු විඳින්නට සිදුව තිබේ. ඔවුහු ගිය වසරවල ලක්ෂ ගණනින් ලාභ ඉපයූහ. එහෙත් මෙවර එසේ නැත. මල්වානේ අරුණ පි‍්‍රයන්ත තම අයියා විසින් බද්දට ගෙන ඇති අක්කර දෙකේ රඹුටන් වත්ත රැක බලාගන්නෙකි.“මම මේසන් වැඩ කරන්නේ. මගෙ අයියා හැම අවුරුද්දෙම වගේ රඹුටන් වතු බද්දට ගන්නවා. අපි මෙවර මේ වත්ත බද්දට ගත්තේ ලක්ෂ හත අටකට විතර. මෙතැන අක්කර දෙකක් තියෙනවා. ඔක්කොම ගස් හතළිස් පහයි. රෑ තිස්සේ ඇහැරිලා වවුලන්ගෙන් බේරගන්න දුක් විඳිනවා. රඹුටන් වාරේ පටන් ගන්නකොටම ගස් දිහා බලලා තමයි ගාණක් කතා කරගන්නේ. සමහර වෙලාවට හොරුන්ගෙන් බේරගන්නත් ඕන. අපි මුලින්ම දෙවියන්ට බාර වෙනවා. කතරගම දෙවියන්ට ගම්භාර දෙවියන්ට රන්වල දෙවියන්ට නැත්තං තමන් අදහන දෙවි කෙනෙකුට බාර වෙනවා. ලැබෙන ආදායමින් කොටසක් වෙන් කරලා අවසානයේ දානයක් නැත්තං පූජා වට්ටියක් දෙනවා. මේ පාර අපිට ගියපාර තරම් ලාභයක් ලබන්න පුළුවන් වේවි ද දන්නෑ. මෙවර පලදාව වැඩියි. කොහොම වුණත් මේ ගස්වල අන්තිම ගෙඩිය දක්වාම අපි ඉන්නවා.”රාත්‍රියේදී ඔවුහු ‘ටකය’ ගසමින් රතිඤ්ඤා පත්තු කරමින් වවුලන් ගෙන් රඹුටන් පලදාව බේරා ගැනීමට උත්සාහ දරති.වතුවලින් මිලට ගෙන ආ රඹුටන් මඟ දෙපස තබාගෙන බොහෝ අය විකුණති. බොහෝ විට ඔවුහු වෙනත් රැකියාවල නිරත වන්නේය. එහෙත් රඹුටන් වාරයට අමතර ආදායමක් ලබාගන්නා අදහසින් ඔවුහු මෙසේ කරති. මල්වාන යබරලුව ප්‍රදේශයේදී අපට හමුවූ සමරසිංහ හා ජානකි යුවල ද එසේය. ඔවුන් වෙළෙඳාම පවත්වාගෙන යන්නේ තමන්ගේ නිවස ඉදිරිපිටය.“මම රජයේ සේවයෙන් විශ්‍රාම ගිය කෙනෙක්. අමතර ආදායමක් ලබා ගන්න තමයි මේ වැඩේ කරන්නේ. කඩාගෙන එන රඹුටන් දවස් තුනකට වඩා තියන්න බැහැ. මැලවෙනවා. අපි වතුවලින් ගේන්නේ රුපියල් දෙකට, දෙකයි පනහට විතර. ගියවාරෙ නම් රඹුටන් ගෙඩියක් රුපියල් දහයටත් විකුණුවා. ඉස්සර මේ ගමේ මිනිස්සු රඹුටන් අරගෙන කොළඹ යනවා. ඒ ගිහින් පාර අයිනේ තියාගෙන විකුණනවා. ඒත් දැන් එහෙම නෑ. කොළඹ පාර අයිනේ වෙළෙඳාම් තහනම් නිසා ඒ අය කොළඹ යන්නේ නැහැ.” සමරසිංහ පවසන්නේය.යබරළුවේ පදිංචි නන්දසිරි ඉලුක්කුඹුර අක්කර පහක රඹුටන් වගාවක් හිමි අයෙකි.“මම රඹුටන් ගස්වල මල් එන කාලෙම ගම්භාර දෙවියන්ට බාර වුණා. කතරගම දෙවියන්ටත් බාර වුණා. රඹුටන් පලදාව විකුණලා ලැබෙන මුදලින් කොටසක් දෙවියන් සඳහා වෙන් කරනවා. රඹුටන් විකුණලා අවසාන වුණාට පස්සේ දෙවියන් වෙනුවෙන් බාරහාර ඔප්පු කරනවා. මුලින්ම පොඩි ළමයි දාහතරකට දානය දෙනවා. ඒ දානයට බත් එළවළු විතරයි ගන්නේ. ඊට පස්සේ වැඩිහිටියන්ට දෙනවා. රෑ එළිවෙනතුරු වවුලන්ගෙන් බේරගන්න මිනිස්සු වත්තේ ඉන්නවා. ඒ අයගෙ ආරක්ෂාවටත් එක්ක තමයි බාරහාර වෙන්නේ. ගිය වාරේ රඹුටන් මිල ඉහළයි. ලක්ෂ එකහමාරට දෙකට බදු ගත්ත වතු මේ වාරේ ලක්ෂ පහ හයට වගේ මිලට බදු ගත්ත අය ඉන්නවා. මේ වාරේ රඹුටන් පලදාව වැඩි නිසා මිල හොඳටම අඩුයි. ඒ නිසා ලක්ෂ හය හත දීලා ඉඩම් බදු ගත්ත අය අමාරුවෙ වැටිලා ඉන්නේ. අපිට වුණත් මේ වාරේ මේ වෙළෙඳාම කරන්න වෙලා තියෙන්නේ පාඩුවට. තව සතියක් විතර යනකොට තවත් මිල පහළ වැටේවි කියලා මට හිතෙනවා.”රඹුටන් වතු හිමියෝ අහස උසට බලාපොරොත්තු තියාගෙන සිටියහ. එහෙත් රඹුටන් පලදාව නොසිතූ ලෙස ඉහළ යාමත් සමඟ ඔවුන්ගේ සියලු බලාපොරොත්තු ගිලිහී ගොසිනි.ඉනෝකා සමරවික්‍රමසේයාරූ විමල් කරුණාතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>07</month>
      <day>01</day>
    </date>
    <link>http://www.silumina.lk/2012/07/01/_art.asp?fn=af1207013</link>
    <topic>රඹුටන් ගෙඩියක් බිලිගත් පුංචි හංසි</topic>
    <author/>
    <content>ඒ පුංචි දුව හරිම සුරතල්. අහල පහල කොයි කාගේත් සිත් සතුටු කළ මේ පුංචි සුරංගනාවියක් වන් ඒ දුවට වයසින් අවුරුදු හතර ලැබුවා විතරයි. හැමදාමත් එයාගෙ තාත්තා වැඩ ඇරිල ගෙදර එනකම් මිදුලට වෙලා බලාගෙන ඉන්නවා. තැපැල් සේවයේ නිරත තාත්තාට තමන්ගේ දරු දෙන්නා මහා නිධානයක්. මේ පුංචි දුව ලියනආරච්චිගේ හංසි ගංගානි ජයසේකර... සුරතල් දෝණි ඉකුත් 27 දා සවසත් තාත්තා එන පෙරමඟ බලා උන්නා. දුර තියාම තාත්තා එන බව දැකපු පුංචි හංසි දුව අත්දෙක උස්සගෙන උඩ පැන්නා..තාත්තේ කියමින් හයියෙන් හිනා වුණා... තාත්තාගේ මුවඟ රැඳී තිබුණෙත් සතුටු සිනාවක්...ගෙමිදුලට තාත්තා ආවා. පුංචි දෝණි පුරුදු විදිහට ළඟට ගිහින් දිලිසෙන ඇස් දෙක නටවල හිනාවෙලා තාත්තාගෙ ඇඟේ එල්ලුණා... හැමදාම තාත්තා වැඩ ඇරිල ගෙදර එද්දී මොනවා හරි කෑමට දෙයක් ගේනවාමයි... ඒ බව දැන උන්නු අපේ පුංචි හංසි දෝණි තාත්තාගේ අතක එල්ලුණා. දැන් මගේ තාත්තා ගෙනාපු දේවල් මට දේවි. දෝණිට හිතුණා.“අද මං ගෙනාවෙ මගෙ දුවට රසම රස පලතුරක්” තාත්තා කිව්වා... දූ තාත්තා දිහා බලා හිනාවක් පෑවා... පුංචි අත තාත්තා දෙසට දිගු කළා.“ආනේ රඹුටන්... මගේ තාත්තා හොඳ තාත්තා”පුංචි දූ රඹුටන් වලට ආසද?”“ඔව්... ගොඩාක් ආසයි...”රඹුටන් ගෙඩි කිහිපයක් අතුරින් එක රඹුටන් ගෙඩියක ලෙලි ගලවල තාත්තා රඹුටන් ගෙඩිය පුංචි දූ අතට දුන්නා. හිස දෙපැත්තට සොලවල කට උල් කරල පුංචි දූ රඹුටන් ගෙඩිය දිහා බලා හිනා වුණා. දූගේ හිනාවට තාත්තටත් හිනා... තාත්තා දූගේ හිස අතකින් පිරිමදිමින් ම ගෙතුළට ගියා... ගත වුණේ ටික වෙලාවයි.පුංචි දෑස් ලොකු කරගත් වන ම පුංචි හංසි දූ තමන්ගේ සීයගෙ ඔඩොක්කුවට කලබලයෙන් වගේ පනිනව දැක්කෙ ගෙතුළට ගිහින් ආපහු එමින් හිටි තාත්තාමයි. පුංචි දූ මොකක්දෝ ලොකු අපහසුවකින්... පුංචි ඇස් දෙකින් කඳුළුත් ගලනවා. කතා කරගන්නත් හයියක් නෑ වගේ... පපුවත් පුංචි දෑතින් සැරෙන් සැරේ අල්ලගන්නවා. මොකක්දෝ කියන්නත් වෑයම් කරනවා. ඒත් කියාගන්න බෑ...“මයෙ දුව රඹුටන් ගෙඩිය හිරවුණා ද දුවේ?”තාත්තා දිවැවිත් එහෙම ඇහුවා. පුංචි දූට උත්තර දීගන්න බෑ වගේ... බයවෙලා වගේ බලා ඉන්නවා. තාත්තා අහපු දේට දූ උත්තර දුන්නෙ ‘ඔව්’ කියල හිස සොලවලා. අමාරුවෙන් අනේ.... තාත්තාට දෙලොව රත්වුණා.... කලබල වුණා... දුවව දෑතින් ගෙන එහාට මෙහාට සෙලවූවා... ඇගේ මුව තුළට ඇඟිල්ලක් දැම්මා... ඇගේ හිස පහළට නැඹුරු කළා. ඒත් පුංචි හංසිගේ දෑස් තවත් මහත් වුණා.කළු ඉංගිරියාව ඉහළට නැගුණා. දඟලනවා... පුංචි අත්දෙකින් තාත්තව තදින් අල්ලගෙන මොනවදෝ කියන්න හදනවා. ඒත් ලොකු අපහසුවකින්. අනේ කතා කරන්න මයෙ දුවේ...“මයෙ සුදු දුවේ...” තාත්තාගේ වැලපුමට අවට අයත් දිව ආවා... එසැණින් දොඩම්ගොඩ විල්පාත රෝහලට පුංචි දුව රැගෙන ආවා... එතැනින් කළුතර නාගොඩ රෝහලට රැගෙන ආවත්... අනේ... හරිම ආසාවෙන් කන්න ගත්තු තාත්තා දුන්න රඹුටන් ගෙඩිය පුංචි හංසි දුවට මහා නපුරක් කරලා... තාත්තා දූ මත්තේ හැපුණා... පුංචි දරුවෙක් වගේ මහ හයියෙන් දූ අල්ලා ගෙන වැලපුණා.ඒ වෙනකොට පුංචි දූ කොහේදෝ සුරංගනා ලෝකයට යන්නම යන්න ගිහින්. ඒ තාත්තා තමන්ගෙ අත්දෙකින් තමන්ගෙම පපුවට ගසා ගත්තා... අවට ඉන්න ඈයො දිහා බල බලා දුක කිව්වා... ඒ හැමෝගෙම ඇස්වලත් කඳුළු පිරිලා....මේ මැන්ගුස,් රඹුටන් වාරයයි. බැලූ බැලූ අත තියෙනවා. ඒ හින්දාම ඒවා කන්න ගිහින් අනතුරුවලට පත්වන පුංචි දරුවන්ගේ සංඛ්‍යාව ද ඉහළ ගිහින්... වැඩිහිටියන් සැලකිලිමත් විය යුතුමයි. එහෙම කිව්වේ දොඩම්ගොඩ පොලිසියෙ ලොකු මහත්මයා... අවවාදයක් ලෙසින්...අමල් යශෝමන් ජයසිංහසේයාරූව - සුනිල් ස්ටැන්ලි(කලුතර මධ්‍යම)කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>07</month>
      <day>01</day>
    </date>
    <link>http://www.silumina.lk/2012/07/01/_art.asp?fn=af1207014</link>
    <topic>මගී පාලම</topic>
    <author>එස්. දයාරත්න -ඌන වැටුප් විශ්‍රාම ලාභියෙක්</author>
    <content>ජනතාවගේ ගැටලු වලට විසඳුම් සොයන මගී පාලම හරහා ඔබේ ගැටලු මෙන්ම ගැටලුවලට අදාළ ඡායාරූප ද එවන්නට ද අමතක කරන්න එපා. ජනතාවගේ ඡන්දයෙන් තේරී පත්වූ මහජන නියෝජිතයින්ට ඔබේ ගැටලු ඉදිරිපත් කරන්නට අපහසුනම්, ගැටලුවලට විසඳුමක්නොලැබුණේනම් අපි සූදානම් ඔබේ ගැටලුවලට මගී පාලම හරහා විසඳුම් ලබා දෙන්න. ජාතික ව්‍යසනයක්ව පවතින ඩෙංගු වසංගතයට හේතු වන කරුණු කාරණා ඔබේ ප්‍රදේශයෙන් ද හමුවන්න පුළුවන්. අපි සූදානම් ඒ තොරතුරු මගී පාලම හරහා සෞඛ්‍ය නිලධාරින්ගේ අවධානයටයොමුකරන්නට, ඡායාරූප ද සමඟින්. සියලු ලිපි හා ඡායාරූප සංස්කාරක, මගී පාලම, සිළුමිණ, ලේකහවුස්, කොළඹ 10 ලිපිනයට හෝ 0112429260 ෆැක්ස් අංකයට යොමු කරන්න.ජීවත් වෙන්න සරිලන වැටුපක් ලබාගන්න හැමෝම කැමැතියි. බඩු මිල ඉහළ යනකොට, රාජ්‍ය සේවකයෝ වගේම විශ්‍රාමිකයොත් ඉල්ලන්නේ තමන්ගේ වැටුප ඉහළ නංවා දෙන ලෙසයි.වර්තමානයේ විශ්‍රාම වැටුප් ලබන්නන් ගෙන් සියයට 70 ගේ මූලික වැටුප රු. 5000, 6000 හෝ 7000 කි. අවසාන වරට රජයේ සේවකයන්ගේ වැටුප් වැඩි කිරීමේදී අවම වැටුප රු. 11730 කට ඉහළ දැමුණි. නමුත් අවම විශ්‍රාම වැටුප නම් ශතයකින් හෝ වැඩි නොවුණු බවයි පැවසෙන්නේ. මෙමඟින් ඌන වැටුප් ලාභී විශ්‍රාමිකයන්ට විශාල අසාධාරණයක් සිදුවිය.එහෙයින් මින් ඉදිරියට විශ්‍රාම වැටුප් සංශෝධනය කිරීමකදී 2005 ට පෙර විශ්‍රාම ලැබු ඉතා අසරණ තත්ත්වයට පත්ව සිටින ඌන වැටුප් විශ්‍රාමලාභීන්ට අවම වැටුප රුපියල් 10,000 දක්වාඉහළ නංවන්නැයි ඉල්ලා සිටිති.එස්. දයාරත්න -ඌන වැටුප් විශ්‍රාම ලාභියෙක්ඩෙංගු උවදුර හා ඩෙංගු මර්දනය ගැන දිනපතා විවිධ කතා අසන්නට ලැබුණත් ඩෙංගු මර්දනය කිරීමේ ක්‍රියා පිළිවෙත නිසි අයුරින් ක්‍රියාවට නැංවෙන පාටක් නැත. ‘ලට්ට ලොට්ට බැහැර කිරීමේ දින’ ‘ඩෙංගු මර්දන මාස’ ආදිය ප්‍රකාශයට පත් කළත් ඩෙංගු මදුරුවාට වැට බැඳීමක් නම් නැත. අන් කවරදාටත් වඩා ඩෙංගු වසංගත මට්ටමින් දැන් ව්‍යාප්ත වෙමින් පවතී.ඩෙංගු මර්දනය ගැන එකිනෙකාට ඇඟිල්ල දිගු කිරීමෙන් ප්‍රතිඵලයක් වේ ද? අනෙක් කරුණ ඩෙංගු මර්දනයට අවශ්‍ය රාජකාරි කටයුතු ක්‍රියාත්මක කරන මහජන සෞඛ්‍ය පරීක්ෂකවරු දකින්නට නොමැති වීමය. යටියන්තොට, දෙහිඕවිට ප්‍රදේශයේ රබර් වතුවල ඩෙංගු මදුරුවන් බෝවන්නේ බලා සිටියදීය. විශේෂයෙන් කිරි එකතු කරන පොල්කටු පොලිතින් වැනි දේ නිසා නොදැනීම ඩෙංගු මදුරුවන් බෝවෙයි. ඩෙංගු වසංගතයෙන් මිදෙන්න මේ සඳහාත් වහා පිළියමක් යෙදිය යුතුය.යටියන්තොට, ගල්හිත එස්. ජයසිංහමදුරුවන් බහුල වශයෙන් බෝවන ස්ථාන දැන් හඳුන්වා දෙන්නේ මදුරු මධ්‍යස්ථාන යනුවෙනි. අධ්‍යාපන අමාත්‍යාංශයට අයත් යැයි කියන භූමියක එවන් මධ්‍යස්ථානයක් ගොඩගම පිහිටා ඇතැයි ප්‍රදේශවාසීන් චෝදනා නඟනවා. ඒ වෙන කිසිවකට නොවේ, අදාළ බලධාරීන්ගේ අවධානයට ලක්වන්නයි. හෝමාගම අධ්‍යාපන කොට්ඨාසයේ ගොඩගම සුභාරතී මහා විද්‍යාලය ආසන්නයේම පරණ නාන ළිඳක් ඇති අතර අද එය වල් බිහිවී ජරාවාස වී මදුරු මධ්‍යස්ථානයක් බවට පත්ව ඇත. පසුගියදා මේ විදුහලේ ළමයින්ට බහුල වශයෙන් ඩෙංගු උණ වැලඳුණු අවස්ථා ගැන වාර්තා වෙනවා. මේ ස්ථානය පිළිබඳව අදාළ බලධාරීන්ට වාචිකව දැන්වූවත් මේ වන තෙක් කිසිදු ක්‍රියාමාර්ගයක් ගෙන නැත. අධ්‍යාපන ඇමැතිතුමනි, සෞඛ්‍ය ඇමැතිතුමනි, අපේ දරුවන් ගැන සිතා චන්වත් මේ ළිඳ වසා දැමීමට නිසි පියවර ගත්තොත් හොඳයි නේද?ගොඩගම බී. ඒ. ජයසිංහදර්ශනීය නගරයක අසුන්දර දසුනක් ගැනයි මේ චෝදනාව. ඇලකන්ද නගරය දර්ශනීය පල්ලියවත්ත, දික්ඕවිට උස්වැටකෙයියාව මායිම් වූ සංචාරකයන් නිතර පැමිණෙන නගරයකි. නමුත් රැකි රක්ෂා හා වෙනත් අත්‍යවශ්‍ය කටයුතු සඳහා පිටත්ව යන ජනතාවටත්, පාසල් ළමයින්ටත් නියමිත වේලාවට යා නොහැකි අධික වාහන තදබදයක් මේ නගරයේ පවතී. මෙය බලධාරීන්ට නොපෙනීම කනගාටුවට කරුණකි. ප්‍රධාන වංගුවක් සහිත තුන්මං හන්දිය අසල ටාටා විශාල බස්රථ ගාල්කර තැබීමට මෙන්ම බෝපිටිය මාර්ගයට පිවිසෙන තැන ත්‍රිරෝද රථ ගාල්කර තැබීමත් නිසා මහජනතාවට විඳින්නට සිදුවන හිරිහැරය අපමණය. එසේම මත් ලෝලීන්ට තෝතැන්නක් වූ ඇලකන්දේ පොදු වෙළෙඳ පොළ ද නගරයට හිරිහැරයකි. වත්තල ප්‍රාදේශීය සභාවේ බලධාරිනි ඇලකන්දේ සැබෑ සුන්දරත්වය යළි ඉස්මතු කර දෙන්න.හේකිත්තේ එල්. රණසිංහවර්ෂා කාලයට ජලයෙන් යටවන මාර්ග ගැන අපි නිතරම බලධාරීන්ගේ අවධානයට යොමු කරනවා. මේ පාරත් ඒ වගෙයි. ගාල්ල - කොළඹ ප්‍රධාන බස් මාර්ගයේ පටුවන ප්‍රදේශය නිතරම වර්ෂා ජලයෙන් යට වෙනවා. ඒ ස්ථානයේ තිබෙන ළදරු පාසලටයි, කනිෂ්ඨ විද්‍යාලයටයි යන කුඩා දරුවන්ට මවුපියන්ට, විදුහලට යන්න වෙන්නේ වතුරේ බැහැලා. මේ මාර්ගය නිසා මේ පාරේ තිබෙන ගෙවල් වලටත් හරිම හිරිහැරයක්. පාරේ තියෙන වතුර උතුරා ගෙවල්වල සාලය යට වෙනවාලු. මේ නිසා නිවෙස් දැනටමත් හානිකර තත්ත්වයක තිබෙන බවයි ප්‍රදේශවාසීන් චෝදනා කරන්නේ. වර්ෂා දිනවල මේ පාරේ ගැඹුරු ආවාට හැදෙනවලු. ඒවායින් එගොඩ වෙන්න පැය ගණනාවක් බලා සිටින්න සිදු වෙනවා. ගාලු කොළඹ ප්‍රධාන බස් මාර්ගයේ හික්කඩුවේ සිට කුමාරකන්ද දෙසට එන විට ඕනෑ අයකුට මේ ස්ථාන දැකගත හැකියි. මේ පාර නිසා ජනතාව විඳින හිරිහැර අඩුකර දෙන්නැයි ඔව්හු අදාළ බලධාරීන්ගෙන් ඉල්ලා සිටිනවා.පටුවන දොඩන්දූව විනිල්ජනතාවගේ යහපත පිණිස අරඹන සමහර බස් සේවා නිසි පරිදි ධාවනය නොවීමෙන් ජනතාව රස්තියාදු කරන්නත් දක්වන්නේ ඉමහත් ඇල්මක්. රාගම කොළඹ මාර්ග අංක 262 දරන බස් සේවාව ගැනත් ජනතාවට තියෙන්නේ ඒ වගේ අදහසක්. පිටකොටුවේ රාගම බස් නැවතුමෙන් පටන් ගන්නා බසය තොටළඟ බොහෝ වේලාවක් නවත්වාගෙන සිටියි. කොපමණ සෙනඟ පිරුණත් ඊළඟ බස් රථය එනතුරු ගමන් කරන්නේ නැත. කොළඹ සිට එන මඟීන්ට මේ ගමන ඇත්තටම වෙහෙසකරයි. මේ බස්රථ දුවන්නේ මඟීන්ගේ පහසුව සඳහා නොව රියදුරන්ගේ සහ සහායකයන්ගේ පහසුව සඳහා ද යන්න විමසිය යුත්තේ බලධාරින්ගෙනි.රාගම වැලිසර අයලින් ගෝමස්අක්‍රීය ආදාහනාගාරයකට පණ දෙන්නයැයි ප්‍රදේශවාසීන් ඉල්ලීමක් කරන්නේ කෝට්ටේ - ශ්‍රී ජයවර්ධනපුර මහ නගර සභාවෙන්. නුගේගොඩ උඩහමුල්ල සුසාන භූමියේ පිහිටි ආදාහනාගාරය කාලයක සිටම අක්‍රීය වෙලා. මේ නිසා ජනතාවට තම හිතවතුන්ගේ, ඥාතින්ගේ අවමංගල්‍ය කටයුතු ඈත ආදාහනාගාර කරා ගෙනියන්න සිදුවෙලා. උඩහමුල්ල සුසාන භූමියට තිබෙන දොරටු දෙකින් එකක් වන උඩහමුල්ල රේල් ගේට්ටුව ඉදිරිපිට ඇත්තේ විශාල කුණු ගොඩවල්. ශ්‍රී ජයවර්ධනපුර - කෝට්ටේ මහ නගර සභාවේ කුණු රැස්කරන ස්ථානයක් ලෙසට මේ ඉඩකඩ යොදාගෙන තිබේ. මේ නිසා වැසි දිනවලට මේ ප්‍රදේශයේ පවත්නා අප්‍රසන්න තත්ත්වය කිව නොහැකි තරම්ය. කෝට්ටේ - ශ්‍රී ජයවර්ධනපුර මහ නගර සභාවට අතිවිශාල ලෙස බදු මුදල් ගෙවන්නේ මේ පොදු සම්පත් සුරැකීමටය. ශ්‍රී ජයවර්ධනපුර කෝට්ටේ මහ නගර සභා බලධාරිනි, පමා නොකර මේ අඩුපාඩු සකස් කර දෙන්න.නුගේගොඩ, උඩහමුල්ල මුතුමානි රාජහෙට්ටිපිංතූරයේ කතාවමැතිවරණ කාලයට පමණක් කාගේත් මතකයට නැඟෙන මැතිවරණ මහ ලේකම් කාර්යාලය ගැනයි අද කතා කරන්නේ. අපේ රටේ පාර්ලිමේන්තුවටත්, ප්‍රාදේශීය සභා, පළාත් සභා ආදියටත් මහජන නියෝජිතයන් තේරීමේදී විශාල කාර්ය භාරයක් ඉටු කරන මූලස්ථානය මැතිවරණ මහ ලේකම් කාර්යාලය බව හැමෝම දන්නා කරුණක්. එහෙත් රාජගිරිය සරණ මාවතේ මැතිවරණ මහ ලේකම් කාර්යාලයක් පිහිටා ඇති බව දන්නේ අතලොස්සකි. මැතිවරණයක් පැමිණි අවස්ථාවකදී පමණක් මැතිවරණ දෙපාර්තමේන්තුවක් ඇති බව මතකයට නැඟේ. මේ නිසා රාජගිරිය පැත්තෙන් එන අයගේ දර්ශන පථයට හසුවන පරිදි විශාල අකුරෙන් යුත් නාම පුවරුවක් ද සවි කිරීම අත්‍යවශ්‍ය කරුණක්. මේ මැතිවරණ කොමසාරිස් තුමාගේ විශේෂ අවධානයටයි.ධර්ගා නගරයේආරියදාස කාලවිල විතානදිවයිනේ සතර දිග් භාගයෙන් දඹුල්ල නගරයට පැමිණෙන ජනතාවගේ පානීය ජල අවශ්‍යතාවය සඳහා නගර මධ්‍යයේ ජල කරාමයක් සවි කිරීමට වසර ගණනාවක් පැවති ප්‍රාදේශීය සභාවට හැකිවූයේ නැහැ. වත්මන් මහ නගර සභාවෙන්වත් එය ඉටුවෙන පාටක් නැහැ.දඹුල්ල කුරුණෑගල හන්දියේ පිහිටි බුදු පිළිමයට ආසන්නව පානීය ජල කරාමයක් ස්ථාපිත කරන්නැයි ජනතාව මහ නගර සභා බලධාරීන්ගෙන් ඉල්ලා සිටින්නේ, එය ජනතා සේවයක් වගේම ලොකු පින්කමක් ද වන බව සඳහන් කරමින්.දඹුල්ල මධ්‍යම -අනුරාධ මහින්ද දිසානායකදිනෙන් දින දියුණු වන ගම්පහ දිස්ත්‍රික්කයේ ගරා වැටෙමින් පවතින පාරක් ගැනයි මේ බලධාරීන්ගේ අවධානය යොමුකරන්නේ. ගම්පහ දිස්ත්‍රික්කයේ ගිරිඋල්ල නගරයට ආසන්නව පිහිටි ගිරිඋල්ලගම ග්‍රාම සේවා වසමත් නාල්ල ග්‍රාම සේවා වසමත් වෙන් කරන කොටදෙනියාව දිවුලපිටිය, මිනුවන්ගොඩ අංක 05 බස් මාර්ගය ඉතාමත් අබලන් තත්ත්වයට පත්ව ඇතැයි මගීහු චෝදනා කරනවා. තාර ගැලවුණු මේ පාරේ වළගොඩැලි සෑදී පයින්වත් යා නොහැකි තත්ත්වයට පත්ව තිබෙනවලු. ගම්පහ දිස්ත්‍රික් බලධාරිනි, මේ පාර ගැන අවධානය යොමු කළොත් හොඳයි නේද?ගිරිඋල්ලගම ශ්‍රී. ලං. නි. ප. ශාඛා සමිතියේ හිටපු ලේකම් ඩබ්ලිව්. එල්. පී. ධර්මරත්නසුන්දර වෙල් යායකට ගිය කලක්, මෙහෙම කියන්නේ බේරුවල ප්‍රාදේශීය සභා බල ප්‍රදේශයට අයත් බේරුවල ප්‍රාදේශීය ලේකම් කොට්ඨාසය තුළ 768 බී මාලවන්ගොඩ ග්‍රාම නිලධාරී වසමේ ජනතාවයි. මේ ප්‍රදේශයේ අලංකාරයට තිබු වෙල් යාය දැන් වල් බිහිවෙලා. වසර 3 ක් පමණ වගා නොකර අතහැර දැමීම නිසා අක්කර 100 කට අධික වෙල් යාය පුරන්ව ගොස් දියහබරල ශාඛ වෙල්යාය පුරා මතුවෙලා. එදා මේ ගම් පියසටම බත ලබා දුන් වෙල් යායට අත්වූ ඉරණම ගැන ගම්වාසීන් දැඩි ලෙස කනගාටු වෙනවා. එබැවින් ආසියාගොඩ ඇළ හා ඉඳුරු ඇළ අඩි 8 ක් පළලින් යුතුව මාදුවාගොඩ දක්වා පිළිසකර කර දී නැවතත් සරුසාර ගම් පියසක් බවට පත්කර දීමට කටයුතු කරන්නැයි ගම්වාසීන් කෘෂිකර්ම ඇමැතිතුමාගෙන් ඉල්ලා සිටිනවා.මාලේවන්ගොඩ ඉබ්බවත්ත කේ. විතානගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>07</month>
      <day>01</day>
    </date>
    <link>http://www.silumina.lk/2012/07/01/_art.asp?fn=af1207015</link>
    <topic>ආගම මුවාවෙන් ජනතාව මුලා කොට බඩ වඩාගන්න එපා</topic>
    <author>සංවාදය රමණී සුබසිංහ</author>
    <content>ශ්‍රී ජයවර්ධනපුර කෝට්ටේ ශ්‍රී කල්‍යාණි සාමගී‍්‍ර ධර්ම මහා සංඝ සභාවේ අනුනායකශ්‍රී ජයවර්ධනපුර විශ්ව විද්‍යාලයේ කුලපතිමහාචාර්ය බෙල්ලන්විල විමලරතන හිමිසම්බුද්ධ ශාසනයේ පැවැත්මට තර්ජන එල්ල වූයේ අද ඊයේ නොවේ. මෙරට වෛතුල්‍යවාදය පැතිරවීමට මහා විහාරය බිමට සමතලා කර එහි උඳු වැපිරවීමට කටයුතු කළ බවත් මහා විහාරයට දන් දෙන්නවුන්ට දඩ ගැසීමට මහසෙන් රජු කටයුතු කළ බවත් ඉතිහාසයේ සඳහන් ය.මේ අයුරින් වරින්වර පැමිණි තර්ජන මධ්‍යයේ වුවත් බුදු දහම රැක ගෙන එහි උතුම් බව ආරක්ෂා කර ගන්නට භික්ෂුන් වහන්සේ පෙරමුණ ගත්හ. බුදු දහමට එල්ල වූ තර්ජන එයින් නිමා වූවා යැයි සිතා සිටිය ද අප අතරින්ම මතු වී බුදු වූ බව කියන, සෝවාන් ආදී මාර්ගඵල ලැබුවා යැයි කියන පැවිදි ගිහි පුද්ගලයන් මෙන් ම බුදුරජාණන් වහන්සේ ලංකාවේ උපත ලැබු බවට ප්‍රචාරය කරන්නන් නිසා බුදු දහම පිළිබඳ සාමාන්‍ය ජනතාව අතර විවිධ ගැටලු මතුවන්නට පටන්ගෙන ඇත.පසුගිය දිනවල ගාල්ල වඳුරඹ ප්‍රදේශයෙත්, මීගොඩ වටරැක ප්‍රදේශයෙත් උණුසුම් වාතාවරණයන් ඇතිවූයේත් බුදු දහමට නිගා කරන මෙවැනි පිරිස්වලට එරෙහිවය. මේ තත්ත්වය සම්බන්ධයෙන් ශ්‍රී ජයවර්ධනපුර කෝට්ටේ ශ්‍රී කල්‍යාණි සාමගී‍්‍ර ධර්ම මහා සංඝ සභාවේ අනුනායක ශ්‍රී ජයවර්ධනපුර විශ්ව විද්‍යාලයේ කුලපති මහාචාර්ය බෙල්ලන්විල විමලරතන හිමි සමඟ කළ සාකච්ඡාවකි මේ.තමන් බුදු බව ලැබු බව, මාර්ගඵල ලැබූවන් බව කී පිරිස් අද විතරක් නොවෙයි, බුද්ධ කාලීන භාරතයෙත් සිටියා. උරුවෙල් කාශ්‍යප, නදී කාශ්‍යප, ගයා කාශ්‍යප ආදි ජටිලයන් මෙන් ම ජෛන ශාස්තෘවරුන් ද තමන් රහතන් වහන්සේ ලෙස, බුදුවරුන් ලෙස හඳුන්වා ගත්තා. ඒ අය වටා ඒකරාශී වුණු අනුගාමිකයන් පිරිසක් ද සිටියා. උරුවෙල කාශ්‍යපට පන්සියයක්, නදී කාශ්‍යපට තුන්සියයක්, ගයා කාශ්‍යපට දෙසීයක් බැගින් වූ අනුගාමිකයන් සිටි බව පොත පතේ සඳහන්. ඒත් මිනිසාගේ පිනකට මේ කාලයේ ලොව්තුරා බුදුරජාණන් වහන්සේ ලොව පහළ වුණා. මිනිසුන් ගේ දැවෙන ප්‍රශ්නවලට, ගැටලුවලට උන්වහන්සේ දාර්ශනික සත්‍යය පිළිතුරු ලබා දුන්නා. ඒ පිළිතුරු සමඟ තමන් බුදුවරුන් යැයි හඳුන්වාගත් මිථ්‍යා මතධාරීන් ගේ බොරුව ලෝකෙට හෙළි වුණා. නිර්වස්ත්‍රව සිටි පිරිසට වස්ත්‍ර ඇඟලා ගන්නට සිදුවුණා. අවසානයේ ඔවුන් බුදුරජාණන් වහන්සේ ගේ සිරි පතුල් මත වැටී බුද්ධ ශ්‍රාවකයින් බවට පත්වුණා.ඒ වගේ ම බුදු බව පතන බෝධි සත්ත්වයෙක් කිසිම දවසක මම අනාගතයේ බුදු වෙනවා කියන්නේ නෑ. ඒ බව ප්‍රකාශ කරන්නේ නියත විවරණ ලැබු අවස්ථාවක බුදු කෙනකු විසින්මයි. මාර්ගඵල ලැබූවත් තමන් ළඟ උතුම් ගුණ දහම් තිබෙනවායැයි උදම් අනන්නේ නෑ. බෝධිසත්ත්ව වරුන් ගේ ස්වරූපය එයයි. තමන් සෝවාන් වුණා, සකෘදාගාමි වුණා යැයි කියන පිරිස් ඒ තත්ත්වයට තමන් ළඟා වූ බව දන්නේ කෙසේ ද? ඔවුන් ගේ ක්‍රියාකාරකම්වලින් ඒ බව පෙනෙනවා ද? කිසිදු තෘෂ්ණාවකින් ඈත් වූ බවක් පෙනෙනවා ද? ඇතැම් අයට සෝවාන් ඵලයට පත් වූ බව පවසා සහතික පත් නිකුත් කරලා. ඔවුන් සෝවාන් වූ බව නිර්ණය කළේ කවුද? කොහොම ද? මෙවන් ක්‍රියාවන්ගෙන් බුදු දහම හෑල්ලුවට ලක්වෙනවා. එය බුදු දහමේ උතුම් බවට හානිකරයි. මේ විදිහට තමන් ළඟ නැති ගුණ දහම් මවා පෙන්වමින් මිනිසුන් ගේ ලාබ සත්කාර බලාපොරොත්තු වන්නේ කෙලෙස් බරිත පාපකාරී අය. තමන් බුදු බව ලැබුවා යැයි, මාර්ගඵල ලැබුවා යැයි, අහසින් යන්නට හැකි යයි ප්‍රකාශ කරමින් මේ විදිහට සම්බුද්ධ ශාසනය විනාශ කරන්නේ, බුදු දහම විකෘති කරන්නේ මේ වගේ නිහීන පුද්ගලයන්. එහෙත් මේ අයටත් අවසානයේ පිහිට වන්නේ බුදු දහම පමණයි. අද ලාංකේය සමාජයේ විශේෂයෙන් බෞද්ධාගමික වෙනසක් ඇති කරන්නට විවිධ බලවේග ක්‍රියාත්මක වෙනවා. ඒ අතර පිරිසක් ලෝක විනාශයක් ගැන සිතමින් හුඹස් බියක් ඇති කරගෙන සිටිනවා. මේ හැම දේකින්ම ප්‍රයෝජන ගන්නේ ආගමික නායකයන් ගේ වෙසින් වරින්වර මතුවන කූට ව්‍යාපාරිකයන්. පිරිසක් තමන් බුදු වූ බව පවසමින්, මාර්ගඵල ලැබු බව කියමින් මිනිසුන් මුලා කරන අතරේ තවත් පිරිසක් අහිංසක ගම්වැසියන් ගේ සිතේ ලෝක විනාශයක් ගැන බියක් ඇති කරමින් ඔවුන් බුදු දහමින් ඈත් කර වෙනත් ආගම්වලට හරවා ගන්නට උත්සාහ කරනවා. ජනතාව මේ සැබෑ යථාර්ථය අවබෝධ කර නොගත්තේ නම් තමන් විසින් ම තමා ගේ විනාශය ළඟා කර ගන්නවා නොඅනුමානයි.බුදුරජාණන් වහන්සේ දේශනා කළ ත්‍රිපිටකය, ධර්මය අපට කිසිම සැකයකින් තොරව පැහැදිලිව දැකගන්නට තිබෙනවා. අතීත, අනාගත, වර්තමාන යන තුන් කාලයටම ගැළපෙන ධර්මය ත්‍රිපිටක ධර්මයේ අන්තර්ගතයි. ග්‍රන්ථ 32 ක් පමණ ලියැවී ඇති ත්‍රිපිටකය පිටු තුනකට සීමා කරන්නේ උන්මත්තකයෙක් මිස සිහි බුද්ධිය ඇති මනුෂ්‍යයෙක් නොවෙයි.අවුරුදු දෙදහස් තුන්සියයකට අධික කාලයක් අපේ රටේ සංස්කෘතිය ගොඩනැඟුණේ බුදු දහමත් සමඟ. ගමත්, පන්සලත්, වැවත්, දාගැබත් සංකල්පය යටතේ පෝෂණය වුණ ජන සමාජයේ ගිහියාත් බෞද්ධ භික්ෂුන් වහන්සේත් අතර තිබුණේ ශක්තිමත් බැඳීමක්. බෝධි පූජා, පෙරහර අපේ සමාජයේ එදා පටන් ම පැවත එන සංස්කෘතිකාංග. බුදු හාමුදුරුවන් ආනන්ද බෝධිය රෝපණය කිරීම අනුදැන වදාළේ උන්වහන්සේ නැති අවස්ථාවක ශ්‍රාවකයන්ට වන්දනාමාන කරන්නටයි. ශ්‍රී මහා බෝධින් වහන්සේ වැඩම කරවීමත් සමඟ අපේ සංස්කෘතියත් සාරවත් වුණා. බෝධි පූජා, පෙරහර, ආදි සුවිශේෂී සංස්කෘතිකාංග බිහිවුණේ ඒ දුමින්දාගමනයත් සමඟ. දැවුණු සිත නිවා ගන්නට බෝධිය අබියසට ගිය බෞද්ධයා එතැන බණ භාවනා කළා. වත්පිළිවෙත් කළා. කවුරු හෝ කෙනෙක් බෝධි පූජා පැවැත්වීම නරකයි, හාමුදුරුවන් වහන්සේට වැඳීම අනවශ්‍යයයි කියනවා නම් ඒ තැනැත්තා ලාබ ප්‍රයෝජන, ප්‍රසිද්ධිය බලාගෙන වැඩ කරන්නෙක්. එසේත් නැතිනම් මානසික රෝගියෙක්.ඒ වගේ ම බුදු හාමුදුරුවෝ ලංකාවේ ඉපදුණ බවට මිථ්‍යාවක් පතුරුවන්නට තවත් පිරිසක් උනන්දු වෙනවා. බුදුරජාණන් වහන්සේ ගේ ඉපදීම, බුදුවීම, පිරිනිවන දඹදිව සිදු වූ බව පුරාවිද්‍යාත්මක සාක්ෂි අනුව ඉතා පැහැදිලියි.මීගොඩ ප්‍රදේශයේ ස්වාමින් වහන්සේ නමක් මෑතක සිට බුදුන් උපන් දේශය ගැන පතුරුවන කතාවත් ජනතාව මුලා කිරීමක්. සම්බුද්ධ ශාසනය විනාශ කිරීමක්.ගාල්ලේ වඳුරඹ ප්‍රදේශයේ තමන් බුදුවරයකු බව කියා ජනතාව මුලා කරගත් පුද්ගලයා මෙන් ම ආගම මුවාවෙන් බොරුවෙන් වංචාවෙන් බඩ වඩාගන්නා අය තවත් කොතෙකුත් සිටිනවා. මේ අයගෙන් ප්‍රයෝජන ගන්න ක්‍රමයක් ඇති කර ගන්න තවත් පිරිසක් බලාගෙන ඉන්නවා. බෞද්ධාගම විනාශ කරන්නට උත්සාහ කරන අයට මේක මහා රුකුලක්. ඒ අය මේ වංචනිකයන්ට සෘජුවම හෝ වක්‍රව උදව් කරනවා. ඒ මූල්‍යමය වශයෙන්, පිරිස් බලයෙන් ආදි ලෙසින්. සත් මහල් ප්‍රසාද ඒවායේ සුළු ප්‍රතිඵලයන් පමණයි. මුදලට යටවුණ අය තමන් කරන්නේ මොකක්ද, යන්නේ කොතැනට ද දන්නේ නෑ. තමන්ට රැවටුණ අනුගාමිකයින් ටිකෙන් ටික වංචනිකව අමතක කර ගන්නවා. අන්‍ය ආගමික මුවාවෙන් ඒ දේ කිරීම අපහසුයි. මේ වගේ මිථ්‍යා මත වපුරුවන්නන් නිසා සිදුවන්නේ බුදු දහමේ වටිනා සංකල්ප විනාශ වී යාමයි.‘බුද්ධ’ යන වචනයටත් නිගා දෙන මේ වංචාකාරයන් නොදන්නා දෙයක් තිබෙනවා. මේ අය මොනතරම් දැඟලුවත් ත්‍රිපිටකයට අත තියන්න කිසිවෙකුට බෑ. බුද්ධ භාෂිතය විනාශ කරන්න කිසිවෙකුට බෑ. කබලේ බැදෙන කඩල ඇටය රත් වී මොන තරම් උඩ පැන්නත් කබලට හානියක් වන්නේ නෑ. අන්තිමේ කඩල ඇටයම බිමට වැටෙනවා. බොරුවෙන් මිථ්‍යාවෙන් මිනිසුන් රවටන අයටත් වන්නේ ඒ ටිකමයි.ඒ වගේම මේ මිථ්‍යා මතධාරීන්ට මෙවැනි දේ කරන්නට දිගින් දිගටම ඉඩ සලසා දීමෙන් සිදුවන්නේ ආගමේ පරිහානිය පමණක් නොවෙයි. අභිමානවත් ජාතියක සංස්කෘතියක පරිහානියයි. ඒ නිසා ත්‍රස්තවාදීන්ගෙන් රට බේරා ගත්තා සේ ජාතියත් ආගමත් බේරා ගන්නට අප හැම උනන්දු විය යුතුයි.ඒ විතරක් නොවෙයි. කිසියම් පුද්ගලයකු, යමක් පැවසූ පමණින් එය සත්‍යයක් යැයි පිළිගන්නට ජනතාව කලබල විය යුතු නෑ. තමන් ගේ බුද්ධි මහිමය අනුව තර්ක කොට, සුදුසු යැයි හැඟෙන දේ පමණක් පිළිගන්නා ලෙස බුද්ධ දේශනාවේ සඳහන් වෙනවා. බුදු සරණ යන මුවාවෙන් විවිධ දේශකයන් පසුපස යන පිරිස සැම විටම තමන්ගේ දේශකයා නිවැරැදි ද, කිසියම් අධ්‍යාත්මික දියුණුවක් ලබා සිටින්නේ ද යන්න තර්කානුකූලව සිතා බැලිය යුතුයි. එසේ නොමැතිව අනුවණ කමින් වංචාකාරයින් පසුපස යාමෙන් අඳුරම මිස ආලෝකය දකින්නට හැකි වන්නේ නෑ.සංවාදය රමණී සුබසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>07</month>
      <day>01</day>
    </date>
    <link>http://www.silumina.lk/2012/07/01/_art.asp?fn=af1207016</link>
    <topic>පොලිස් කප්පම්කරුවෝ පොලීසියටම කොටුවෙති</topic>
    <author>සුමේධා නවරත්න</author>
    <content>ව්‍යාපාරිකයන් හෝ ඔවුන්ගේ ඥාතියකු හෝ පැහැරගෙන, කප්පම් මුදල් ඉල්ලා සිටින මැරයන් ගැන කතන්දර අපි ඕනෑතරම් අසා ඇත. බොහෝ මැරයන් වහා පොලිස් අත්අඩංගුවට හසු කරගත් බව ද පැහැර ගැනීමට ලක්වූ පුද්ගලයන් පොලීසිය විසින් බේරාගනු ලැබූ අන්දම ද අපූරු රහස් පරීක්ෂක කතන්දර ලෙස අප සවන් වැකී තිබේ.එහෙත් මේ ලියන්නට යන්නේ පසුගිය සතියේ වැටත් නියරත් ගොයම් කෑ කතාවකි. කෝටිපතියකු පැහැරගෙන ඔහුගෙන් කප්පම් ඉල්ලා තිබුණේ මැරයකු නොව ඒ මැරයන් මඩින්නට සිටින පොලිසියේ නිලධාරීන් දෙපළකි. ඔවුන් “නිකම්ම පොලිස්” ද නොවේ. කොළඹ වංචා විමර්ශන කාර්යාංශයේ රාජකාරියේ නිරතව සිටි නිලධාරීන්ය. එක් අයකු උප පොලිස් පරීක්ෂකවරයකු වූ අතර අනෙක් තැනැත්තා කොස්තාපල්වරයෙකි. තවත් කොස්තාපල්වරයකු ද සිද්ධියට සම්බන්ධ වී ඇති අතර ඔහු මේ වන විට පොලිස් ඇසට වැලිගසමින් සිටින වග ද, ඔහු ද අත්අඩංගුවට ගැනීමට නියමිත බව ද දැනට වාර්තා වන තොරතුරුය.වංචා විමර්ශන කාර්යාංශයේ මේ නිලධාරීන් දෙදෙනා බැලූ බැල්මට කර ඇත්තේ එක් වරදකි. එනම් කෝටිපතියකු පැහැරගෙන ලක්ෂ ගණනක කප්පමක් ඉල්ලා සිටීමය. එහෙත් බිමට කඩා දමන අක්කපාන කොලයකින් පැළ ගණනාවක් මතුවෙන්නාක් මෙන් මේ වරදින් මතුවෙන තවත් වැරැදි ගණනාවකි.ඉන් පළමුවැන්න නම් ඔවුන් පොලිසියේ විශේෂිත වූ අංශයක් වන කොළඹ වංචා විමර්ශන කාර්යාංශයේ බුද්ධි අංශය නියෝජනය කිරීමය. පොලිස් දෙපාර්තමේන්තුව යටතේ ඇති මෙවැනි අංශයක ඇති වැදගත්කම කුමක්දැයි යන්න අමුතුවෙන් පහදා දීම අවශ්‍ය නැත. එවැනි අංශයක රාජකාරියේ නියුතු නිලධාරීන් සිය රාජකාරියට ද්‍රෝහි වීම එහි ඇති පළමු වරදය.එක දිමියකු කෑ විට ගිනි තබන්නට කියන්නේ දිමි කුඩයටමය. ඒ අනුව මෙවැනි නිලධාරීන් කිහිපදෙනකු කරනු ලබන මෙවැනි අකටයුතුකම් හේතුවෙන් අපකීර්තියට නින්දාවට පත්වන්නේ පොලිස් දෙපාර්තමේන්තුවමය.ඊළඟට මෙහි ඇති බරපතළම ඛේදවාචකය වනුයේ මේ වන විටත් පොලීසිය පිළිබඳ බිඳ වැටෙමින් පවතින ජනතා විශ්වාසය බිමටම සමතලා වීමය. නීතිය හා සාමය රකින්නන් පිළිබඳ වූ විශ්වාසය සමතලා වීම යනු රට අරාජික තත්ත්වයකට නිරායාසයෙන් තල්ලුවීමකි. රටේ අපරාධ වැඩිවීම නොහොත් අපරාධ වඩා සාහසික මුහුණුවරක් ගැනීමට මේ තත්ත්වය බෙහෙවින් බලපායි.”මේ වන විටත් පොලිසිය හා අධිකරණය අපරාධකරුවන්ට දඬුවම් දීමට ප්‍රථම සාමාන්‍ය ජනයා අපරාධකරුවන්ට දඬුවම් දෙන අවස්ථා දක්නට තිබේ. ඉහත කී වාතාවරණය ඇති වූ කල්හි එවැනි අරාජික සමාජ පසුබිමක් නිර්මාණය වන අතර, රටක යහපැවැත්මට එයින් ඇතිවන්නේ මහත් බාධාවකි.වරදකරුවන් නීතියේ රැහැනට හසුකර ගැනීම පොලීසිය සතු පරම යුතුකම වන අතර එවැනි වැරැදි නොවන තැනට කටයුතු යෙදීමේදී ඔවුන්ට පැවරෙන්නේ විශාල වගකීමකි. එහෙත් මේ පොලිස් නිලධරයන් මුලින්ම ලක්ෂ 21ක කප්පම් මුදල ගනු ලබන්නේ වරදකරුවන්ට නිදහසේ අඛණ්ඩව ඒ වරද කරන්නට ඉඩ හැරීමටය. කප්පමක් වූයේ ඔවුන් ව්‍යාපාරිකයා පැහැරගත් බැවිනි. අනෙක් අතට එය අල්ලසකි. අල්ලස් නොහොත් කප්පම් මුදල ලක්ෂ 21කට සීමා කරන්නට ද ඔවුන් කැමැති වූයේ නැත. එබැවිනි තවත් ලක්ෂ පනහක කප්පමක් ඉල්ලා සිටින්නට ඔවුන් පෙළඹී ඇත්තේ. ඒ ලක්ෂ පනහ ලක්ෂ දහය දක්වා අඩු කර ගැනීමට ව්‍යාපාරිකයා සමත් වුවද පොලිස් නිලධරයන් දෙදෙනා හෝ තිදෙනා ගේ කප්පම්, අල්ලස් සෙල්ලම දිගටම ගෙනියන්නට ඔවුන් අසමත් විය. මුල් කප්පමෙන් සීමාවට පත් නොවීම ගැන අසතුටට පත් ව්‍යාපාරිකයාගේ සහෝදරයා ඔවුන් ගැන රහස් පොලිසියට දැනුම් දීම ඊට හේතුªවිය.ඒ අනුව බලන විට කප්පම් ලබාගෙන හෝ වරදකරුවන් රකින්නට ගත් වෑයම මේ නිලධාරීන් අතින් වූ බරපතළ වරදකි.ඊළඟට මුළු රටේම කළුකඩකාරයන්, වංචාකරුවන් ඇතුළු අපරාධකරුවන්ට ඔවුන් දුන් පණිවුඩය රටක නීතිය හා සාමය රැකීමට දුන් එකක් නොවේ. සැබැවින්ම එය අපරාධකරුවන්ට උඩගෙඩි දීමකි; පනින රිලවුන්ට ඉණිමං බැඳීමකි. පවතින යථාර්ථය නම් මේ වන විටත් පොලිසියේ ඇතැම් නිලධාරීන් එවැනි ක්‍රියාදාමයන්හි නියැළෙන බවය. එහෙත් ප්‍රශ්නය බරපතළ වන්නේ වංචා මැ¼ඩීමට සිටින බුද්ධි අංශයේම නිලධාරීන් මේ අකටයුත්තට මැදිහත් වීමය.වර්ෂ 1924 දී එවකට සිටි ආණ්ඩුකාරවරයා කොමිෂන් සභාවක් පත් කළේය. ඒ ලංකාණ්ඩුවත් පළාත් පාලන බල මණ්ඩලත් අතර සාමාන්‍ය වශයෙන් පවත්නා මුදල් සම්බන්ධතා ගැන සලකා බලා රපෝර්තු කිරීම පිණිසය. එහිදී කුමන මහජන සේවා හුදු ප්‍රාදේශීය ස්වභාවය ගන්නේ ද, කවරක් ප්‍රාදේශීය මෙන් ම ජාතික ස්වරූපය ගන්නේ ද යන වග පිළිබඳව උපදෙස් දීමත් එවැනි මහජන සේවාවන් පවත්වාගෙන යෑම සම්බන්ධයෙන් නිර්දේශ ඉදිරිපත් කිරීමත් කොමිසමට පැවරුණු වෙනත් කරුණු අතර වූ බව කොළඹ ශත සංවත්සර පුස්තකයේ සඳහන්ය.ඊට අනුව කොමිෂන් සභාව මහජන සේවාවන් ගැන තෙයාකාරයකින් කරුණු දැක්වූ අතර ඉන් පළමුවැන්න වූයේ ජාතික සේවාවන්ය. මුළුමනින්ම ජාතියේම යහපත උදෙසා රජය මඟින් පවත්වන සේවාවන් ජාතික සේවාවන් හැටියට නම් කළ කොමිසම “පොලිසිය”ද ජාතික සේවයක් යැයි නම් කර එහි සියලු වියදම් මධ්‍යම ආණ්ඩුව භාරයට ගත යුතු යැයි ප්‍රකාශ කළේය.කොමිසමේ මේ නිර්දේශ අද දක්වාම වෙනසක් වී නැත. මුළුමනින්ම ජාතියේම යහපත සඳහා වූ සේවාවක් ලෙස සැලකෙන පොලිසියේ පළමු වගකීම නීතිය හා සාමය රැකීමය.ඒ පරමාර්ථ ඉටුකිරීම පිණිස මේ වන විට පොලිසියේ නිලධාරීන් හා නිලධාරිනියන් 84000ක් සේවයේ නිරතව සිටී. දිමි කුඩයටම ගිනි තැබීමේ සමාජ සංකල්පයට මේ 84000 දෙනාම හසුවන්නේ නිරායාසයෙනි. ඉන් මිදීමට නම් කළ යුත්තේ කුමක්ද? අප මේ ප්‍රශ්නය යොමු කළේ පොලිස් (වැඩ බලන) මාධ්‍ය ප්‍රකාශක සංජීව මැදවත්ත මහතා වෙතය.”ඇත්තටම මෙවැනි ක්‍රියා මුළු පොලිස් දෙපාර්තමේන්තුවටම කැළලක්, නින්දාවක්. මේ නිලධාරීන්ට විරුද්ධව පොලිස්පතිතුමාගේත් නියෝගය මත උපරිම ලෙස නීතිය ක්‍රියාත්මක කරනවා. ඒ වගේම මෙවැනි නිලධාරීන් ගැන ඉදිරියේදීත් හෙළිකිරීම් කරන ලෙස අප ජනතාවගෙන් ඉල්ලීමක් කරනවා.මේ නිලධාරීන් ගැන දිගටම පරීක්ෂණ ක්‍රියාත්මක කෙරෙනවා. එහිදී පොදු නීතිය යටතේ මෙන්ම පොලිස් දෙපාර්තමේන්තුවේ නීති රීති, විනය, ක්‍රියාපටිපාටියත් නියත වශයෙන්ම ක්‍රියාත්මක කරනවා.”සමස්ත පොලිසියට වන කැළල මකා ගැනීමට උත්සාහ දරන ආකාරය ගැන එලෙස අදහස් ප්‍රකාශ කළ මැදවත්ත මහතා ප්‍රකාශ කළේ සමස්ත පොලිසියම එවැනි තත්ත්වයක නැති බවය.අතලොස්සක් වූ නිලධාරි පිරිසක් පොලිසියේ පරමාර්ථවලින් පිට පැන කටයුතු කළ ද බහුතරයක් නීතිය හා සාමය වෙනුවෙන් කැපවෙන අවංක දක්ෂ නිලධාරීන් බවද හෙතෙම ප්‍රකාශ කළේය.පොලීසිය හා මහජනතාව අතර ඇති අන්‍යොන්‍ය සබඳතාව හා ජනතාව පොලිසිය පිළිබඳ ඇති විශ්වාසය අඛණ්ඩව පළුදු වෙමින් යෑම පොලිසියට කිනම් අභියෝගයක් වේද? මේ පිළිබඳ අපට පිළිතුරු දුන්නේ ජයවර්ධනපුර විශ්වවිද්‍යාලයේ සමාජ විද්‍යා අධ්‍යයන අංශයේ අපරාධ විද්‍යාව පිළිබඳ ජ්‍යෙෂ්ඨ කථිකාචාර්ය උදය කුමාර අමරසිංහ මහතාය.මේ රටේ පොලිසියට වගේම වෙනත් ආයතන ගණනාවකටත් වංචා, දූෂණ, අල්ලස් චෝදනා එල්ල වෙනවා.මේ සියලු ආයතන අතරින් ඉතා සෘජු සම්බන්ධයක් ජනතාව සමඟ පවත්වන්නෙ පොලීසියයි. ඒ නිසා අනෙක් ආයතනවලට වඩා වැඩි සමාජ අවධානයක් පොලීසිය කෙරෙහි තිබෙනවා. මේ චෝදනා සම්බන්ධව පොලිසිය පිළිබඳ ඉක්මන් කලකිරීමකට ජනතාව පත්වන්නේ ඒ නිසයි.පොලීසිය ගැන විවිධ චෝදනා එල්ල වෙනවා. රථවාහන අංශය අල්ලස් ගැනීම ප්‍රධාන චෝදනාවක්. ඒ වගේම අපරාධ කල්ලි, මත්ද්‍රව්‍ය ජාවාරම්කරුවන් වැනි පිරිස් සමඟ සම්බන්ධතා පවත්වන බවටත් අල්ලස් ලබා ගන්නා බවටත් වැනි චෝදනා පොලීසියට විරුද්ධව එල්ල වෙනවා.මේ සිදුවීම වඩාත් බරපතළ වන්නේ වංචා විමර්ශන කාර්යාංශයේ බුද්ධි අංශයේ නිලධාරීන් මීට සම්බන්ධ වීමයි.කෙසේ වෙතත් පොලීසිය ඔවුන් අත්අඩංගුවට ගැනීම අගය කළ යුතු දෙයක්. හැබැයි එය යථාර්ථයක් වීමට නම් ඉක්මනින් ස්වාධීන, අපක්ෂපාතී තොරතුරු, සාක්ෂි ඉදිරිපත් කරලා නීතිය ක්‍රියාත්මක කළ යුතුයි.පොලීසිය විසින් පොලීසිය ගැන කරනු ලබන පරීක්ෂණ ගැන සැකයක් ජනතාව කෙරෙහි ඇති නොවන අන්දමට නීතිය ක්‍රියාත්මක විය යුතුයි.එවැනි තත්ත්වයක් ඇති වුවහොත් පමණයි පොලිසිය ගැන ඇති ජනතා අවිශ්වාසය අවම තත්ත්වයකට පත් කළ හැකි වන්නේ.ඒ වගේම අනෙක් පැත්තෙන් ඔවුන් එවැනි ක්‍රියාවලට යොමුවන හේතුව ගැනත් නිවැරැදි හේතු විමසා බැලීමත් හා ඊට පිළියම් යෙදීමත් කළ යුතුයි.”අමරසිංහ මහතා පවසන්නේ පොලිසිය උපරිම ලෙස නිවැරැදි කර ගත යුතු බවය.මන්දයත් පොලිස් දෙපාර්තමේන්තුවක් රහිතව සමාජයක විනය අඛණ්ඩව පවත්වාගෙන යා නොහැකිය. පොලිසියට සතියක් නොව දවසක් නිවාඩු ලබා දුන්නොත් කුමක් සිදුවේදැයි ඔහු අසන්නේ එබැවිනි.එවැනි උපරිම ලෙස නීතිය හා සාමය රකින පොලිස් දෙපාර්තමේන්තුවක් බිහිකිරීමට නම් ඒ ආයතනය ස්වාධීන එකක් කළ යුතු බව කියා සිටින්නේ ජනාධිපති නීතිඥ ආචාර්ය ජයතිස්ස ද කොස්තා මහතාය.දේශපාලන හා පුද්ගල බලපෑම්වලින් තොරව ස්වාධීනව කටයුතුª කිරීමට ඉඩ හැරීම සාධාරණ හා උසස් පොලිස් සේවයක් ලබා ගැනීමට ඇති ප්‍රධානතම මඟක් බව ද ඔහුගේ අදහසය. ආයතනවල ඉහළ ස්තරවල සිටින්නන් මුලින්ම නිවැරැදි විය යුතු බව ද එය පහළ නිලධාරීන්ගේ හැසිරීම් රටාවට බලපාන බව ද කොස්තා මහතා වැඩිදුරටත් ප්‍රකාශ කළේය.මේ සියල්ල දෙස බලන කල නැවතත් කීමට සිදුවන්නේ වැටත් නියරත් ගොයම් කන ක්‍රියාදාමයෙන් සමස්ත පොලිස් දෙපාර්තමේන්තුව ඉවත් විය යුතු බවය.මෙවැනි ක්‍රියාවල යෙදන්නේ පොලිස් නිලධාරීන් අතලොස්සකැයි කීම, පොලීසිය කෙරෙහි බිඳ වැටී ඇති සිවිල් ජනතා විශ්වාසය යළි තහවුරු කිරිමට කිසිසේත්ම ප්‍රමාණවත් වන්නේ නැත.සුමේධා නවරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>07</month>
      <day>01</day>
    </date>
    <link>http://www.silumina.lk/2012/07/01/_art.asp?fn=af1207017</link>
    <topic>ඒ පිටුව නොකියවූවා නම්!</topic>
    <author>කසුරි</author>
    <content>මසිත බොහෝ කම්පනයට පත්කළ පොතක පිටුවක් කියවන්නට පසුගිය සතියේ දිනෙක මට සිදුවිය. එය කියවන්නට සිදු නොවුණා නම් කෙතරම් හොඳදැයි සටහන ලියන මේ මොහොතේ ද මසිත මට දැනුම් දෙයි.පොත නවකතාවකි. ගුණදාස අමරසේකරගේ නවතම නවකතාව වූ ‘රූපාන්තරණය හෙවත් සෝමදේවගේ සංක්‍රාන්තිය’ ඒ පොතයි. ඒ පිටුවේ නවකතාකරු වන ගුණදාස අමරසේකර කිසිවක් ලියා නොතිබුණු නමුත් පොතෙහි ප්‍රකාශකයා හෙවත් පොත ප්‍රකාශයට පත්කොට පිටු 104 ක පොත රුපියල් 220කට අලෙවි කරන ව්‍යාපාරිකයා විසින් අපූරු සටහනක් ඔහුගේ පෑනෙන් ඔහුගේ අත් අකුරෙන්ම තබා තිබිණි.”හිතවත් කරුණාදාස සූරියආරච්චි මහතා වෙත,ගුණදාස අමරසේකරයන්ගේ සාහිත්‍ය නිර්මාණ පිළිබඳ පසුගිය වසර 2කට වැඩි කාලයක් පුරා සිළුමිණ පුන්කලසේ කිසිදු වැදගත් යමක් පළ නොවීම හරිම අපූරුයි”මගේ තිස් අවුරුදු මාධ්‍ය ජීවිතය පුරා එවැනි සටහනක් සහිතව ලැබුණු එකම පොත මෙය බව මුනිදාස කුමාරතුංගයන්ගේ මුනුපුරු ගෙවිඳු කුමාරතුංගයන් හට කෘතඥතාපූර්වකව දන්වා සිටින්නට ම සිත මට බලකරයි. මා දිවයිනෙහි වැඩ කරන කාලයේ යෞවනයකු ලෙස දිවයින කාර්යාලයට පැමිණි ඔහු මා හඳුනාගත්තේ කුමාරතුංගයන්ගේ මුනුපුරා ලෙසිනි. එහෙත් දැන් මා ඔහු හඳුනන්නේ ව්‍යාපාරිකයකු ලෙසිනි. එසේ වුවද කුමාරතුංගයන්ගේ මුනුපුරා යන ගෞරවනීය මතකයෙන් අංශුමාත්‍රයක් තවමත් මසිතේ ශේෂව පවතී. මේ සටහන මේ අයුරින් තබන්නේ එබැවිනි.සාහිත්‍යකරුවන්ට සැලකිය යුතුª ආකාරය කියාදීමට පොත් ප්‍රකාශක ව්‍යාපාරිකයන්ට ඇති අයිතිය කවරේද? බොහෝ ප්‍රකාශකයන් පුවත්පත් සමඟ සම්බන්ධ වන්නේ මේ යථාවබෝධය සහිතවය. ඔවුහු තමන්ගේ කාර්යභාරය පිළිබඳ වටහාගෙන සිටිති. පුවත්පත් කතුවරුන්ට සෑම ලේඛකයකුටම එක හා සමානව සාධාරණව සැලකීමේ සදාචාරයක් ඇත. පාඨක සමූහයා ගතහොත් ගුණදාස අමරසේකර මෙන්ම කරුණාසේන ජයලත්ට ද, සයිමන් නවගත්තේගමට මෙන්ම ඩීමන් ආනන්දට ද ප්‍රිය කරන්නා වූ පාඨකයෝ වෙත්.ඇතැම් ප්‍රකාශකයන් ඇතැම් ලේඛකයන්ගේ උරුමක්කාරයන් හෝ පොල්මඞකාරයන් වූවාට පුවත්පත් කතුවරුන්ට කරන්නට දෙයක් නැත. කතුවරයකු වශයෙන් ගෙවිඳුට උත්තර බඳින්නට මම නොකැමැත්තෙමි.ලේඛකයා හා ප්‍රකාශකයා අතර පවතින සම්බන්ධතාව ද ප්‍රකාශකයා හා පුවත්පත් අතර පවතින සම්බන්ධතාව ද ලේඛකයා හා පුවත්පත් අතර තිබෙන සම්බන්ධතාව පිළිබඳව ද මසිතේ යම් පමණක වැටහීමක් ඇත.පෞද්ගලිකව ගුණදාස අමරසේකර නම් වූ කෘතහස්ත ලේඛකයා පිළිබඳ ව ම සිත ඇත්තේ අසීමිත ගෞරවයකි. කුඩා පාසල් ශිෂ්‍යයකුව සිටියදී මම ඔහුගේ ‘උයනක හිඳ ලියූ කවි’, ‘දෙපා නොලද්දෝ’, ‘ජීවන සුවඳ’, පමණක් නොව තරුණ අවදියේ දී ‘යළි උපන්නෙමි’ සහ ‘කරුමක්කාරයෝ’ ද කියවා ඇත්තෙමි. පුවත්පත් ක්‍ෂේත්‍රයට සම්බන්ධ වූ පසු ඉතා සමීපව ඇසුරු කළෙමි. තවමත් මතුවටත් ඇසුරු කරන්නෙමි. ඔහුගේ පැරණි හෝ නව කෘති ප්‍රකාශයට පත්කිරීම සඳහා ඕනෑතරම් ප්‍රකාශකයන් සිටින බවත් සැක නැත. එය එසේ වුවද ගුණදාස අමරසේකරගේ සැබෑ අයිතිකරුවෝ ඒ ප්‍රකාශකයෝ නම් නොවෙති. දශක ගණනාවක් පුරා ඔහුගේ කෘති වින්දනය කළ පාඨකයෝම වෙති.පුවත්පත් කතුවරයකුට, මිතුරකුට, මතු නොව නන්නාඳුනන කිසිවකුට හෝ පොතක් පරිත්‍යාග කරන විට සුහද සටහනක් තැබීම සම්ප්‍රදායක් බව සැබෑ ය.එහෙත් නෝක්කාඩු ලිවීම කුමාරතුංගයන් වැනි ශ්‍රේෂ්ඨයකුගේ ජාන සහිත මුනුපුරකුට තරම් නොවේ. පොත් ප්‍රකාශකයකු ලෙසින් ඔබගේ කාර්යභාරය වන්නේ පොත් ප්‍රකාශයට පත්කිරීමය.එයට අවශ්‍ය ප්‍රචාරය හෝ ප්‍රසිද්ධිය ලබාදීම පුවත්පත්වල කාර්යභාරය නම් එය ඔවුන් විසින් සිදු කරනු ඇත.කෙසේ වුවද නැවතත් ව්‍යාපාරිකයා යටපත් කොට මුනිදාස කුමාරතුංගයන්ගේ මුනුපුරා මගේ මතකයේ ශේෂ කරගැනීමට මම බලවත් පරිශ්‍රමයක් දරමි.කසුරිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>07</month>
      <day>01</day>
    </date>
    <link>http://www.silumina.lk/2012/07/01/_art.asp?fn=af1207018</link>
    <topic>Z ස්කෝර් ලබා දිය යුත්තේ විභාග දෙපාර්තමේන්තුවයි</topic>
    <author>සකස් කෙළේ සුභාෂිණි ජයරත්න</author>
    <content>කොහේ හෝ කොතැනක හෝ වරදක් සිදු වී ඇත. වරද සිදුවූයේ කොතැන ද යන්න දැන් කවුරුත් සොයති. කතා කරති. පැටලුණු නූල් බෝලයක් ලිහන්නට එතරම් ලේසි නැත. උසස් පෙළ Z අගයේ ගැටලුවත් දැන් ඒ හා සමානය. මෙයට වගකිව යුත්තේ කවරහු ද? රටේ ජනතාව දැන් මේ ගැන විමසිලිමත් නෙතින් බලා සිටිති. වඩාත්ම ප්‍රශ්නය බලපාන්නේ විභාගයට මුහුණ දුන් දරුවන්ට හා ඔවුනගේ මවුපියන්ටය.උසස් පෙළ ප්‍රතිඵල අවුල ලිහී තිබේ ද? මේ පටලැවිල්ල ලිහාගන්නට එතරම් පහසු නොවනු ඇතැයි වැඩි දෙනකුගේ මතයයි. ලිහන්නට ලිහන්නට තවත් ගැට ගැසෙන බව ඔවුහු පෙන්වා දෙති. 2011 වසරේ තවත් විභාගාපේක්ෂකයන් පිරිසක් උසස් පෙළ විභාගයට මුහුණ දුන්නේ විභාගය පිළිබඳව ගොඩ නඟාගත් දහසකුත් එකක් බලාපොරොත්තු සිතේ රඳවාගෙනය.එහෙත් දෙසැම්බර් 25 දා 2011 උසස් පෙළ විභාගයට පිළිතුරු ලියූ දරුවන්ගේ ප්‍රතිඵල නිකුත් වූයේ අලුත්ම කතිකාවතක් නිර්මාණය කරමිනි. ප්‍රතිඵලවල Z අගයන්හි කිසිම වරදක් නැතැයි පුන පුනා ප්‍රකාශ කළ ද සියල්ල අවසන් වූයේ ශ්‍රේෂ්ඨාධිකරණය හමුවට මූලික අයිතීන් උල්ලංඝනය කළ බවට නඩුවක් ගොනු වෙමිනි.2011 උසස් පෙළ ප්‍රතිඵල නිකුත් වී මේ වන විට මාස 06 ක් ඉක්ම ගොස් ඇත.Z ලකුණු නැවත ගණනය කරන්නැයි ඉල්ලමින් උසස් පෙළ සිසුන් 17 දෙනෙක් හා ලංකා ගුරු සංගමය විසින් ශ්‍රේෂ්ඨාධිකරණයට ගොනුකර තිබූ මූලික අයිතිවාසිකම් නඩුවේ තීන්දුව පසුගියදා ප්‍රකාශයට පත්විය. එකී තීන්දුව දරුවන් බහුතරයක සතුටට හේතු විය. එසේ ම එය ඉතිහාසගත තීන්දුවක් බව වැඩි දෙනකුගේ මතයයි.තවත් දෙයක් කිව යුතුය. 2001 වසරේ නව නිර්දේශය යටතේ විෂයයන් 3 ක් ද පැරැණි නිර්දේශය යටතේ විෂයයන් 4 ක් ද යනුවෙන් විභාග 2 ක් පැවැත්වීම නිසා එදාත් මෙවන් ගැටලුකාරී තත්ත්වයක් උද්ගත විය. නමුත් මහාචාර්ය තටිල් මහතා සංඛ්‍යාන විද්‍යාත්මක ක්‍රමවේදයන් හරහාZ අගය හඳුන්වා දී විශ්ව විද්‍යාලයට ඇතුළු වීමේ අඩුපාඩු අවම කෙළේය.මෙවර ද ඒ හා සමානවම නව හා පැරැණි විෂය නිර්දේශ දෙක යටතේ විභාග පවත්වන බව විභාග හා අධ්‍යාපන බලධාරීහු පැවසූහ. එහෙත් ප්‍රතිඵල අත්විඳින්නට වූයේ විභාගාපේක්ෂකයන්ට බව ඔවුනගේ මැසිවිල්ලයි.Z අගයේ කිසිදු අඩුපාඩුවක් නැතැයි අධ්‍යාපන බලධාරීහු පුන පුනා කියා සිටියහ. ඊට එරෙහිව පැනවුණු නඩුවට ශ්‍රේෂ්ඨාධිකරණයෙන් පසුගියදා තීන්දුවක් ලබා දුන්නේය. පැරැණි හා නව විෂය නිර්දේශ යටතේ විභාගයට පෙනී සිටි ශිෂ්‍යයන් ලැබු ලකුණු එකට ගණනය කිරීමෙන් විශ්ව විද්‍යාල ප්‍රතිපාදන කොමිසම් සභාව ආණ්ඩුක්‍රම ව්‍යවස්ථාවේ 12(1) වගන්තියේ ඇති මූලික අයිතිවාසිකම් උල්ලංඝනය කර ඇති බවට තීන්දු විය. එපමණක් නොව Z අගයේ වෙනස් වීමක් කරන බවට පෙර දැනුම් දීමක් කර නොතිබීම ද විශ්ව විද්‍යාල ප්‍රතිපාදන කොමිසම කර තිබු බරපතළ වරදක් ලෙස සඳහන් විය. පිටු 38 කින් යුත් නඩු තීන්දුවට අනුව ලබා දී තිබු Z ලකුණු බල රහිත විය. නව හා පැරැණි විෂය නිර්දේශ යටතේ විභාගයට පෙනී සිටි ශිෂ්‍යයන් ලබාගත් ලකුණු සංඛ්‍යාන විද්‍යාත්මක සිද්ධාන්ත යටතේ වෙන වෙනම ගණනය කරන ලෙස විශ්ව විද්‍යාල ප්‍රතිපාදන කොමිසමට නියෝග කරන ලදී.ඓතිහාසික නඩු තීන්දුවෙන් සියල්ල අවසන් යැයි සිතා සිටියත් තවත් එහි අවසානයක් දක්නට නැත. දැන් නැවතත් නීතියේ පිහිට පතන්නට මෙහි එක් පාර්ශ්වයක් සූදානම් ය. මේ ප්‍රශ්නයේ ප්‍රධාන පාර්ශ්ව දෙක වන විභාග දෙපාර්තමේන්තුව හා විශ්ව විද්‍යාල ප්‍රතිපාදන කොමිසම දැන් මේ ගැටලුව ඒ මේ අතට තල්ලු කරමින් සිටින බවට චෝදනා එල්ල වෙමින් පවතී.ශ්‍රේෂ්ඨාධිකරණ තීන්දුව ප්‍රකාශයට පත් කරන ලද්දේ පසුගිය සඳුදාය. (25) ඊට පසු දින අඟහරුවාදා (26) විශ්ව විද්‍යාල ප්‍රතිපාදන කොමිසම උසස් අධ්‍යාපන අමාත්‍ය එස්. බී. දිසානායක, විශ්ව විද්‍යාල ප්‍රතිපාදන කොමිසමේ සභාපති මහාචාර්ය ගාමිණි සමරනායක හා Z ස්කෝර් කමිටුවේ සාමාජික (විශ්ව විද්‍යාල ප්‍රතිපාදන කොමිසම විසින් පත්කළ 5 දෙනාගෙන් කමිටුවේ) කැලණිය විශ්ව විද්‍යාලයේ විද්‍යා පීඨයේ පීඨාධිපති සරත් කුලතුංග යන මහත්වරුන්ගේ ප්‍රධානත්වයෙන් විශ්ව විද්‍යාල ප්‍රතිපාදන කොමිසමේදී ප්‍රවෘත්ති සාකච්ඡාවක් පැවැත්වීය.මේ පුවත්පත් සාකච්ඡාව පැවැත්වීමේ මූලික අභිලාශය වූයේ මින් ඉදිරියට ගත යුතු කාර්යභාරය පැවැසීම නොව සිය නිරවද්‍යතාව ප්‍රකාශ කිරීම පමණක් බව එයට සහභාගි වූ මාධ්‍යවේදීහු පැවසූහ.පුවත්පත් සාකච්ඡාව ආරම්භ කළේ මහාචාර්ය සරත් කුලතුංගය. නඩු තීන්දුවෙන් පවා ප්‍රකාශ වුවද අදටත් තම ක්‍රමය නිවැරැදි යැයි යන මතයේ ඔහු ඇතුළු පිරිස සිටිති.“අනිකුත් මහාචාර්යවරු මෙතන නැහැ. ඔබ පිළිගන්නවද ඔබ ඇතුළු අනිකුත් පිරිස හැදු මේ ක්‍රමය අවම අසාධාරණයක් ඉටුවන හොඳම ක්‍රමය කියලා...?”එසේ මහාචාර්ය සරත් කුලතුංගගෙන් මාධ්‍ය වේදීන් විමසූවිට“ඔව්... මම පිළිගන්නවා. 4 දෙනා වෙනුවෙන්ම. ඒත් level of difficulty (ප්‍රශ්න පත්‍රයක අපහසුතා මට්ටම) හරියාකාරව සිදු නොවුණු නිසා තමයි අපේ ක්‍රමය ඉවත්වූයේ. ඒත් අදටත් අපි විශ්වාස කරනවා එය තමයි හොඳම ක්‍රමය බව.එසේනම් ශ්‍රේෂ්ඨාධිකරණය ලබා දුන් ක්‍රමයේ මේ level of difficulty හරියාකාරව ක්‍රියාත්මක වෙන්නෙ නැහැ කියලා ඔබ විශ්වාස කරනවා ද?“...අපිට එහෙම කියන්න බැහැ. අනවශ්‍ය ප්‍රශ්න නඟන්න එපා. අපි සමහර දේ කතා කරන්නේ නැහැ. ඒ උසාවි තීන්දුව පිළිගන්න නිසා...” ඒ විශ්ව විද්‍යාල ප්‍රතිපාදන කොමිසමේ මහාචාර්ය ගාමිණි සමරනායකගේ පිළිතුරය.හැමෝම එහාට මෙහාට බෝලය පාස් කරනවා. කියන්න කවුද මේ වැරැද්ද කළේ කියලා...මේක බෝල පාස් කිරීමක් නෙමේ. වරද වුණේ කොතැන ද යන්න පස්සේ තීන්දු කරමු. ඒ පිළිතුරත් මහාචාර්ය ගාමිණි සමරනායක මහතාගෙනි.නැහැ. මහජනතාව එය දැනගත යුතුයි.ඒවා මම දන්නෙ නැහැ. අපි වරද නිවැරැදි කරගත යුතුයි. ඔයාලා මට උගන්වන්න එන්න එපා.නැහැ අපිට කියන්න...?නැහැ. නැහැ මම ඔයාලට වග කියන්නේ නැහැ.විභාග පැවැත්වීම, එහි ප්‍රතිඵල නිකුත් කිරීම විභාග දෙපාර්තමේන්තුවේ රාජකාරියකි. Z අගයන් නිකුත් කරන්නේ විශ්ව විද්‍යාලවලට ශිෂ්‍යයන් තෝරා ගැනීමටයි. Z අගයන් සැදීම සඳහා වූ සූත්‍රයක් නිකුත් කරන්නේ ද විශ්ව විද්‍යාල ප්‍රතිපාදන කොමිසමයි.තත්ත්වය එසේනම් ශ්‍රේෂ්ඨාධිකරණය විසින් ලබාදුන් තීන්දුව ක්‍රියාත්මක කිරීමට බැඳී සිටින්නේ කවුද?“අපි ශ්‍රේෂ්ඨාධිකරණයේ තීන්දුව ක්‍රියාත්මක කරනවා.Z අගය නිකුත් කරන්නේ විභාග දෙපාර්තමේන්තුවයි. විශ්ව විද්‍යාල ප්‍රතිපාදන කොමිසම කරන්නේ කඩඉම් ලකුණු නිකුත් කිරීම පමණයි. අපි මේ දේ උසාවියට ගිහින් නිවැරැදි කරගන්නවා. මේ වන විට විභාග දෙපාර්තමේන්තුව හිතාගෙන ඉන්නවා Z ස්කෝර් දෙන්නේ විශ්ව විද්‍යාල ප්‍රතිපාදන කොමිසම කියා. විභාග පනත අනුව එය කළ යුත්තේ විභාග දෙපාර්තමේන්තුවයි. අපිට බලයක් නැහැZ ස්කෝර් ලබා දෙන්න. එම නිසා අපිට උසාවියට යන්නට සිදු වෙනවා මෙය නිවැරැදි කරගන්නට.” ඒ මහාචාර්ය ගාමිණි සමරනායක මහතාගේ අදහසයි.මේ කාලය තුළ ලක්ෂ සංඛ්‍යාත දරුවන්ගේ අපතේ යන කාලය ගැන මොකක්ද කියන්නෙ?මාධ්‍යවේදින් නැවතත් ප්‍රශ්න කළේ ගාමිණි සමරනායක මහතාගෙන්.“එතරම් කාලයක් යන්නේ නැහැ. අපිත් බලන්නේ නිවැරැදි කළ යුත්තේ කවුද යන්න ගැන තමයි. අපි මෙය උසාවිය හරහා පැහැදිලි කරගන්නවා...”ඔබ කියන්නේ Z ලකුණ නිකුත් කිරීම කළ යුත්තේ විභාග දෙපාර්තමේන්තුව කියල ද?අනිවාර්යයෙන්ම ඔව්. විභාග දෙපාර්තමේන්තුවයි. විභාග පැවැත්වූයෙත්, උත්තර පත්‍ර බැලුවෙත්, නැවත සමීක්ෂණ කළේත් ඒ අයනේ. විභාග පනතට අනුව බලය තියෙන්නේ ඒ අයට.එයින් ඔබ අදහස් කරන්නේ තීන්දුව අපැහැදිලියි කියල ද?නැහැ. තීන්දුව නිවැරැදි කරගත යුතුයි. අපිටත් අයිතියක් තියෙනවා මීට අභියාචනයක් ඉදිරිපත් කරන්න. ඒත් අපි එතැනට යන්නෙ නැහැ.විශ්ව විද්‍යාල ප්‍රතිපාදන කොමිසම නේද විද්වත් කමිටුවක් පත්කර මේ ක්‍රමය හැදුවේ. එහෙමනම් දැන් කොහොමද කියන්නේ එය අපේ කටයුත්තක් නෙමේ කියලා...?ඔයාලා වරදවා තේරුම් අරගෙන. අපි දීපු ක්‍රමයට විභාග දෙපාර්තමේන්තුව Z අගය හදලා ප්‍රතිඵල දුන්නා. එය අභියෝගයට ලක්කළා. තීන්දුවට අනුව එය ගණනය කළ යුතු ආකාරය කිව්වා. එයත් අපි පිළිගන්නවා. ගැටලුව එය කළ යුත්තේ කවුද කියන එකයි. එය කළ යුත්තේ විශ්ව විද්‍යාල ප්‍රතිපාදන කොමිසම නෙවෙයි. විභාග දෙපාර්තමේන්තුවයි.මහාචාර්යවරයා පුන පුනා ප්‍රකාශ කළේ ශ්‍රේෂ්ඨාධිකරණ තීන්දුව පැහැදිලි කරගත යුතු බවයි. මහාචාර්යවරයාට අනුව මේ කටයුත්ත කළ යුත්තේ විභාග දෙපාර්තමේන්තුවයි. එහෙත් මෙයට විභාග දෙපාර්තමේන්තුවේ ප්‍රතිචාරය කුමක් ද යන්න ගැටලුවකි. මේ මාධ්‍ය හමුව දෙපැත්තේ ම නියෝජිතයන්ගේ සහභාගිත්වයෙන් පැවැත්වූයේ නම් මේ ගැටලු නිරාකරණය කරගත හැකිව තිබුණි.නමුත් අද කොතැනක හෝ සිදුවූ දෝෂයක් නිසා 2011 උසස් පෙළ විභාගයේ නව හා පැරැණි නිර්දේශ දෙකටම පෙනී සිටි ලක්ෂ සංඛ්‍යාත දරු පිරිසක් අවිනිශ්චිත තත්ත්වයකට පත්ව සිටිති. මේ වන විටත් සමහරු විශ්ව විද්‍යාල ප්‍රවේශයට අයැදුම්පත් යවා අවසන්ය. තවත් පිරිසක් නැවත සමීක්ෂණ ප්‍රතිඵල අපේක්ෂාවෙන් සිටිති. (ලියන මොහොත වන විට නැවත සමීක්ෂණ ප්‍රතිඵල පිට වී ඇත.) නැවත සමීක්ෂණ ප්‍රතිඵලවල වෙනසක් නොතිබුණොත් විභාගයට සූදානම් වීමේ කාලය ඇත්තේ මාසයක්, එකහමාරක් වැනි ඉතා සුළු කාලයකි. තවත් පිරිසක් විවිධ ආයතන හරහා උසස් අධ්‍යාපනයට පිවිසීමට බලා සිටිති. විශ්ව විද්‍යාල ප්‍රවේශ පමාව නිසා අද ඒ පිරිස ද අතරමංව සිටිති.දරුවෝ මවුපියන් බලාගෙන ඉන්නවා. මහාචාර්ය ගාමිණි සමරනායක මහතාට කියන්න පුළුවන් ද කොපමණ කාලයක් මේ සඳහා ගතවෙයි ද?ඉතාම ඉක්මනින්.පියවරෙන් පියවර කළ යුත්තේ කුමක් ද යන්න තීරණය කළ යුතුයි. අලුතින්ම ප්‍රවේශ අත්පොත් හදනවා ද? නැවතත් ඉල්ලුම්පත්‍ර කැඳවන්න සිදුවෙනවා ද යන්න දැන්ම කියන්න බැහැ. Z ස්කෝර් සැදුවායින් පසුව ලැබෙන ප්‍රතිඵල අනුවයි කළ යුතු දේ කියන්න වෙන්නේ...”දරුවන්ට තව කොපමණ කාලයක් බලා සිටින්නට සිදුවේ ද යන්න කිසිවෙක් කිසිවක් කියන්නේ නැත. නව Z ස්කෝර් ක්‍රමයක් හරහා ඉදිරියේදී Z අගයන් සැකසිය යුතුව ඇත. නමුත් තවමත් අධ්‍යාපන අමාත්‍යාංශය හෝ විභාග දෙපාර්තමේන්තුව හෝ විශ්ව විද්‍යාල ප්‍රතිපාදන කොමිසම හෝ මේ කාර්ය කරන්නේ කෙසේ ද යන්න ගැන අදහස් දක්වා නැත.සකස් කෙළේ සුභාෂිණි ජයරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>07</month>
      <day>01</day>
    </date>
    <link>http://www.silumina.lk/2012/07/01/_art.asp?fn=af1207019</link>
    <topic>Z ගැටලුව විසඳා සිසුන් බඳවා ගැනීම ඉක්මන් කරනවා</topic>
    <author>සංවාදය - සරත් පෙරේරා</author>
    <content>විශ්ව විද්‍යාල ප්‍රතිපාදන කොමිසමේ සභාපතිමහාචාර්ය ගාමිණී සමරනායක2011 උසස් පෙළ විභාගයට අදාළව ඉසඩ් අගය නැවත ගණන කිරීමට දුන් ශ්‍රේෂ්ඨාධිකරණ නියෝගය ශ්‍රේෂ්ඨාධිකරණයෙන් පැහැදිලි කිරීමක් ලබාගෙන ඉක්මනින් ක්‍රියාත්මක කිරීමට කටයුතු කරන බවත් සැලැසුම් කර ඇති පරිදිම විශ්ව විද්‍යාලවලට බඳවා ගන්නා නවක ශිෂ්‍යයන් ඔක්තෝබර් මාසයේ විශ්ව විද්‍යාලවලට ඇතුළු කිරීමට කටයුතු කරන බවත් විශ්ව විද්‍යාල ප්‍රතිපාදන කොමිසමේ සභාපති මහාචාර්ය ගාමිණී සමරනායක මහතා පවසයි.ඉසඩ් අගය නැවත ගණනය පිළිබඳව හා විශ්ව විද්‍යාල ආචාර්යවරුන්ගේ වැටුප් වැඩි කිරීම පිළිබඳව සිළුමිණ සමඟ පැවැති සම්මුඛ සාකච්ඡාවකදී සභාපතිවරයා කරුණු දක්වා සිටියේ මෙසේ ය.2011 අගෝස්තු මාසයේ පැවැත්වූ උසස් පෙළ විභාගයේ ප්‍රතිඵල නිකුත් කිරීමට ආසන්න අවස්ථාවේදී පැරැණි නිර්දේශය හා අලුත් නිර්දේශය වශයෙන් ශිෂ්‍යයන් කොටස් දෙකක් විභාගයට පෙනී සිටි නිසා උද්ගත විය හැකි ගැටලු පිළිබඳ සලකා බැලීමට විභාග දෙපාර්තමේන්තුවෙත් එකඟත්වය පරිදි අපි විශ්ව විද්‍යාලවල සංඛ්‍යානය, ගණිත විෂය පිළිබඳ ආචාර්ය මහාචාර්ය වරුන්ගෙන් සමන්විත කමිටුවක් පත් කිරීමට තීරණය කළා. එම කමිටුව පත්කළෙත් ඒ සෑම ආචාර්ය මහාචාර්ය වරයෙක්ම අපි පත් කළේත් විභාග දෙපාර්තමේන්තුවේ එකඟත්වය පරිදියි. ඊට හේතුව විභාග දෙපාර්තමේන්තුව තමයි අවසානයේදී ප්‍රතිඵල නිකුත් කරන්නේ ඉසඩ් අගයත් සමඟ. විශ්ව විද්‍යාල ප්‍රතිපාදන කොමිෂන් සභාව අපට අයදුම් කරන ශිෂ්‍ය ශිෂ්‍යාවන් මත ඒ ඒ පාඨමාලාවලට තෝරා ගැනීම සඳහා ඒ ඒ විශ්ව විද්‍යාල තෝරා ගැනීම සඳහා කඩඉම් ලකුණු ප්‍රමාණය නිකුත් කරනවා.මේ 2001 සිට ක්‍රියාත්මක වන ක්‍රමයක්. ඒ අනුව අපි කමිටුවක් පත් කළා. එම කමිටුවට තම මතය ප්‍රකාශ කරන්න අවස්ථාවක් ලැබුණේ නැහැ ප්‍රතිඵල අවසන් කරන තුරුම. මොකද ප්‍රතිඵල අවසන් කරන තුරු ඒ ප්‍රතිඵල දිහා බලන්නේ නැතිව ඒ පිළිබඳ අදහසක් ප්‍රකාශ කරන්න බැහැ. ඊළඟට ඔවුන්ට ඉතා සීමිත කාලයක් තිබුණේ ඒ අවකාශය යටතේ ක්‍රමවේදයක් සකස්කර විභාග දෙපාර්තමේන්තුවට ඉදිරිපත් කිරීමෙන් පසු ඉසඩ් අගය සහිත විභාග ප්‍රතිඵල නිකුත් කළා. එතැනදි විභාග දෙපාර්තමේන්තුවේ දිස්ත්‍රික් කුසලතා වර්ග කිරීමේදී යම්කිසි අඩුපාඩුවක් සිදුවී තිබුණා. එහිදී දිස්ත්‍රික් කුසලතාව ශිෂ්‍යයන්ට යම්කිසි ආකාරයක පූර්ව දැනුම් දීමක් කරනවා තමන් විශ්ව විද්‍යාලයට තේරෙනව ද නැද්ද යන බව. නමුත් විභාග දෙපාර්තමේන්තුවේ දිස්ත්‍රික් (රෑන්ක්) කුසලතා හා අපි කඩඉම් ලකුණු ප්‍රමාණය නිකුත් කරන වර්ග කරන ආකාරයේ වෙනසක් තියෙනවා.ශිෂ්‍යයන්ගේ පැත්තෙන් අද වෙනකොට විශ්ව විද්‍යාලයට යන්න විශාල ඉල්ලුමක් තිබෙනවා. ලංකාවේ පමණක් නෙවෙයි ලෝකයේම තියෙන විශේෂත්වයක්.අපේ රටේ ප්‍රාථමික හා ද්විතීක අධ්‍යාපනයේ වර්ධනයට සමාන්තරව විශ්ව විද්‍යාල අධ්‍යාපනය හා සම්බන්ධවත් ඉල්ලුමක් තිබෙනවා. ඒ සමඟ තමයි ඉසඩ් අගය පාවිච්චි කරන්නේ විශ්ව විද්‍යාලයට බඳවා ගැනීමේ එක්තරා ආකාරයක ක්‍රමයක් වශයෙන්. මේක පිළිගත් ක්‍රමයක්. ඒ අතර ඉසඩ් අගය ගණනය කරනු ලැබු ආකාරය පිළිබඳව ශ්‍රේෂ්ඨාධිකරණයට පෙත්සමක් ගොනු වුණා. ඒ වගේම ඒ පිළිබඳව යම්කිසි අභියෝගයක් ඇතිවුණා. අවසානයේදී 25 වැනිදා ශ්‍රේෂ්ඨාධිකරණය නියෝගයක් දුන්නා විභාග දෙපාර්තමේන්තුවෙන් දුන්න ඉසඩ් අගය අවලංගු කරලා. ප්‍රතිඵල අවලංගු කරලා නොවෙයි ඉසඩ් අගය අවලංගු කරලා. නැවත එම ඉසඩ් අගය ගණනය කර ප්‍රතිඵල නිකුත් කරන ලෙසට. විශ්ව විද්‍යාල ප්‍රතිපාදන කොමිසම වශයෙන් අපි ශ්‍රේෂ්ඨාධිකරණයේ තීන්දුව ක්‍රියාත්මක කිරීමට බැඳී සිටිනවා.නමුත් අපිට එම තීන්දුවේ නියෝගයක් පිළිබඳ පැහැදිලි කර ගැනීමේ අවශ්‍යතාවක් මතු වී තිබෙනවා. මොකද එම තීන්දුව අනුව ප්‍රතිපාදන කොමිසම තමයි ඉසඩ් අගය ගණනය කොට ප්‍රකාශයට පත් කළ යුත්තේ. එම කාර්ය පැවරී තිබෙන්නේ විභාග දෙපාර්තමේන්තුවටයි. ප්‍රතිඵල නිකුත් කරන්නේ විභාග දෙපාර්තමේන්තුවයි. ඉසඩ් අගය නිකුත් කරන්නේ එම ප්‍රතිඵල සමඟයි. ඒ නිසා මෙය පැහැදිලි කරගත යුතුයි. ඒ සඳහා අපි අපේ නීතිඥයන් සමඟ සාකච්ඡා කරමින් සිටිනවා. ඉතා ඉක්මනින් මෝසමක් ඉදිරිපත් කොට මේ පැහැදිලි කිරීම ශ්‍රේෂ්ඨාධිකරණයෙන් ලබාගැනීමට. ඊට අමතරව සම්ප්‍රදායිකව නව විශ්ව විද්‍යාල සිසුන්ට අධ්‍යාපනය ලබාදීමේ කාර්ය අප සැලසුම් කර ඇති ආකාරයට ම ඔක්තෝබර් මාසයේදී ඇරැඹීමට කටයුතු කරගෙන යනවා.අපේ රටේ විශ්ව විද්‍යාල ආරම්භ කළදා පටන් ම නව අධ්‍යයන වර්ෂය ආරම්භ කළේ ඔක්තෝබර් මාසයේදී. එය වරින්වර ඇතිවුණ ගැටුම්කාරී තත්ත්වයන් නිසා ඇනහිට තිබුණා. ගිය වසරේ තමයි දීර්ඝ කාලයකින් පසු මෙය නිවැරැදි කරගන්න පුළුවන් වුණේ. විශ්ව විද්‍යාල කියන්නේ අන්තර්ජාතික ආයතන. මෙය විශ්වීය වශයෙනුත් වැදගත්.මේ වන විට දැනගන්න ලැබී තිබෙනවා අධ්‍යයන කාර්යයට අයිති කොටසුත් ජුලි 4 වැනිදා සිට වැඩ වර්ජනයක් කරන්න යන බවට. මා තවදුරටත් විශ්වාස කරනවා එවැනි වර්ජනයක් සාර්ථකව කිරීමේ හැකියාවක් නැති බව. මොකද ජ්‍යෙෂ්ඨ මහාචාර්යවරු, මහාචාර්යවරු, එසේම දීර්ඝ කාලයක් අධ්‍යයන කටයුතුවල නිරත වූ ආචාර්යවරුන් කැමැත්තක් දක්වන්නේ නැහැ මෙවැනි වර්ජනයකට. ඔවුන්ගේ එක ඉල්ලීමක් තමයි වැටුප් වැඩි කිරීම. අද වන විට ඔවුන් ලංකාවේ ඉහළ වැටුප් ලබන කොටසක් බවට පත්වී හමාරයි.ජුලි මාසය වෙනකොටත් ඔවුන්ගේ වැටුප් වැඩිවීමක් වෙනවා. ඔක්තෝබර් මාසයේ 1 වැනිදා වෙනකොට 140721 ක වැටුපක් සියයට 74 ක පමණ වැටුප් වැඩිවීමක් ජ්‍යෙෂ්ඨ මහාචාර්යවරයකුට ලැබෙනවා. මෙලෙසම මහාචාර්යවරයකුට 122250 සහාය මහාචාර්යවරයකුට 108730 ක් ජ්‍යෙෂ්ඨ කථිකාචාර්යවරයකුට 98761 හා කථිකාචාර්යවරයකුට 75179 දක්වා වැටුප් වැඩි වෙනවා.නිවාස ණය, පර්මිට් කාර්, විභාග ප්‍රශ්න සකස් කිරීමේ ගාස්තු වැඩි කිරීම රු. 20 සිට 100 දක්වා. බාහිර කථිකාචාර්යවරුන්ට දීමනා පැයකට 500 දීමනාව 1500 දක්වා වැඩිකර තිබෙනවා. විශ්ව විද්‍යාල ආචාර්යවරයකුට තිබෙන්නේ විශාල නිදහසක් හා පිළිගැනීමක්. ඔක්තෝබර් 1 වැනිදා වන විට මුළු වැටුප් වැඩිවීම මහාචාර්යවරයකුට සියයට 70 ක්, සහාය මහාචාර්යවරයකුට සියයට 66 ක්, ජ්‍යෙෂ්ඨ කථිකාචාර්යවරයකුට සියයට 61 ක් හා කථිකාචාර්යවරයකුට සියයට 52 ක්. මේ නිසා ආචාර්යවරුන්ට දැන් වර්ජනයක් කිරීමේ අවශ්‍යතාවක් නැහැ.සංවාදය - සරත් පෙරේරාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>07</month>
      <day>01</day>
    </date>
    <link>http://www.silumina.lk/2012/07/01/_art.asp?fn=as1207011</link>
    <topic>අපේ ඉස්කෝලෙ බිත්ති පත්තරේට විදුහල්පතිතුමාත් පිටරට ඉඳන් ලිව්වා</topic>
    <author>උපාලි සමරසිංහ</author>
    <content>අපේ ඉස්කෝලෙ බිත්ති පත්තරේට විදුහල්පතිතුමාත් පිටරට ඉඳන් ලිව්වා- ජ්‍යෙෂ්ඨ කථිකාචාර්ය අත්තනායක එම්. හේරත්මම මගේ ඉස්කෝලෙ ගැන කතා කරනකොට ඉස්සෙල්ලාම මතක් වෙන්නෙ මගෙ අප්පච්චි. අප්පච්චි හරිම පුදුමාකාර මිනිහෙක්. මා දන්නා හැටියට එතුමා මගෙ අම්මට තුන් හතර වතාවක්ම වැඳලා තියෙනවා. ඒකට හේතුව රස්සාවක් නැති දවස්වල ඉඳන් අපේ පවුල රැකබලා ගත්තෙ මගෙ ආදරණීය අම්මා නිසයි. පවුල රැකුණේ පිසූ ඉඳියප්පන් කඩවලට දාලයි. මරණ මංචකයට වැටිලත් එතුමා කිව්වෙ “පුතේ, නුඹලගෙ අම්මා දේවතාවක්. උදේ හවා වැඳපන් කියලයි. ඒත් අප්පච්චි වඳින හැම වාරයක් පාසාම අම්මා ගේ වටේ දිව්වා. “අනේ, මට පව් පුරවන්න එපා මහත්තයො” කියාගෙන.ඇයි? මට ඉස්කෝලෙ ගැන හිතනකොටම අප්පච්චි මතක් වෙන්නෙ. අම්මට වගේ ම තමන්ට අකුරු සාස්තරේ දුන්න ගුරු දෙවිවරු, විදුහල් මෑණින් කවරදාවත් අමතක කරන්නෙපා පුතේ කියලා එතුමා කීවා. ඒත් එතුමා කණ අත්සන ගහන කෙනෙක්. ඊටත් වඩා ලස්සන වැඩේ මාවත් මල්ලිලා දෙන්නාවත් (බදුල්ලෙ ධර්මදූතෙ) අපෙ ඉස්කෝලෙට ඇතුළු කරපු දවසෙ වෙච්ච දේ.ඒ පළාතේ ලොකු හයිකාර පවුල්වල දරුවො, විශේෂයෙන් වතු අධිකාරින්ගේ දරුවො එදා ඉස්කෝලෙ වැඩිමනක් හිටියෙ. මේ අය අතර පයට සපත්තුවක් නැතිව හරියට ඇඳුමක් කැඩුමක් නැතිව එන ළමයි අතරින් පතර හිටියා. මාත් එහෙම ළමයෙක්. මගෙ කකුලට සපත්තුවක් වැටෙන්නෙ මං ශිෂ්‍ය නායකයෙක් වෙච්ච දවසෙ අම්මා දුක් විඳලා අරන් දුන්න සපත්තු කුට්ටම නිසයි. එතෙක් කොල්ලො සරුවට මගෙ නිරුවත් දෙපා සපත්තුවලින් පෑගුවා.පියදාස මහතාද පසෙකින් සිටී.මාත් මල්ලිලාත් ඉස්කෝලෙට ඇතුළු කරන දවසෙ විදුහල්පති තුමා හැටියට හිටියෙ ඩී.එල්. ජයසිංහ මහත්මයා. පස්සෙ කාලෙක මට තේරුණා එතුමා තමයි ඉස්කෝලෙ හිටිය හොඳම ගුරු තරුව කියලා. තාත්තා දරුවන් ඇතුළු කරන්ඩ ඉල්ලීම කරපු වෙලාවෙ ජයසිංහ මහත්මයා කීවා “ළමයි මෙහෙ උතුරන්න ඉන්නවා. වෙන තැනක් බලාගන්න. ගන්න ඉඩක් නෑ කියලා.” අප්පච්චි මේ වෙලාවෙ මෙහෙම කීවා. හොඳයි සර්, මගෙ ළමයි ගන්නෙ නැතිනම් මං මේ ඔෆිසියෙම නවතිනවා. ආයිත් ගෙදර යන්නෙ නෑ කියලා. ජයසිංහ මහත්මයා පුදුම වුණා. ධර්මදූතෙ මේ තරම් උසස් විද්‍යාලයක් කියලා මා දන්නෙ නෑනේ. එහෙම නම් ඇතුළු කරමු කියලා එතුමා අප පාසලට ගත්තා.මගෙ අප්පච්චි මැරුණු දවසෙ ජයසිංහ සර් අපේ ගෙදර ආවා කතාවක් කළා. “එදා මේ අත්තනායක මං ඉස්කෝලෙට ගන්ඩ බෑ කීවාම මේ අප්පච්චි ඉදිරිපස බංකුවෙ දිගාවෙලා වර්ජනයක් කළා. යම් විදියකින් මං එදා අත්තනායක ගත්තෙ නැත්නම් මේ විද්‍යාලයයෙන් බිහි කරපු එකම කථිකාචාර්යවරයත් අපට නැති වෙනවා. ඒ නිසා එතුමාට මා ණයගැතියි කියලා සර් නිහතමානීව කීවා. ඒ නිසාමයි අප්පච්චි මගෙ ඉස්කෝලෙ ගැන කියනකොට වැදගත් වෙන්නෙ.බදුල්ල ධර්මදූතෙ කියන්නෙ කර්නල් ස්ටීල් ඕල්කට්තුමා ආරම්භ කරපු බෞද්ධ විද්‍යාල අතරින් එකක්. අප්පච්චිත් මේ ගැන දැන හිටියා. මුලින්ම ඕල්කට්තුමයි හික්කඩුවෙ ශ්‍රී සුමංගල හාමුදුරුවොයි එකතුවෙලා 1886 කොළඹ ආනන්ද විදුහල ආරම්භ කළා.1887 අවුරුද්දෙ දුල්ලෑවෙ අදිකාරම් හා ඕල්කට්තුමා මුල්වෙලා මහනුවර ධර්මරාජෙ ආරම්භ කළා. ඒ විදියට 1888 දි අනගාරික ධර්මපාලතුමා හා ඕල්කට්තුමා මුල්වෙලා කුරුණෑගල මලියදේව විදුහල ආරම්භ කළා. ඊළඟට 1891 අවුරුද්ද. ඒ වසරේ අගෝස්තු 21 දා බදුල්ල ධර්මදූතෙ මගෙ ඉස්කෝලෙ ආරම්භ කළා. මුල්වුණේ ඕල්කට්තුමයි මේ පළාතේ ප්‍රධාන ප්‍රභූවරයකු හා දානපතියකු වූ ඩී.සී. කොතලාවල මැතිතුමයි. ඉස්කෝලෙට ඉඩම් ප්‍රදානය කළෙත් කොතලාවල මැතිතුමා. ගාල්ලෙ මහින්දෙ පටන්ගත්තෙ 1892 දි.ජයසිංහ සර් මාත් එක්ක හරිම කුළුපගයි. එතුමා එදා ඉස්කෝලෙ ගැන ඉතිහාස කතා නිතරම කීවා. 1922 පමණ කාලෙ ඉඳන් 1949 වන තුරු විදුහල්පති හැටියට වැඩ කරපු ආර්.එච්. ගුණවර්ධන යුගයත් ජයසිංහ යුගය වගේ ම දීප්තිමත්. කට්ටිය ඒ විදුහල්පතිතුමාට කියලා තියෙන්නෙ “කොටියා සර්” කියලයි.එදා මේ ඌවෙම මේ ඉස්කෝලෙ තරම් වේදිකාවක් තිබුණේ නෑ. විශාල හෝල් එකක් තිබුණා. මං හිතන්නෙ ධර්මදූතෙ දරුවන්ට නාට්‍ය ගැන හොඳ හැඟීමක් මෙහිදී ලැබුණා. ළමයින් විසින් ම නිෂ්පාදනය කරපු නාට්‍ය බොහොමයක් රඟදැක්වුණා. ධර්මරත්න සර් තමයි ඒ ක්‍රියාකාරකම් ධර්මදූතය ට ගෙනාවෙ.ඉගෙනුමට හපන්කම් පෙන්නුවත්, සිංහල සාහිත්‍ය සමිතිවල දීප්තිමත්ව වැඩ කළත් මගේ පෙනුම එච්චර ලොකු නෑ. මට වඩා හයි හක්තිය තියෙන දණ්ඩො ගොඩාක් අපේ ඉස්කෝලෙ හිටියා. මං ගැහුවා ‘අණබෙරය’ කියලා පත්තරයක්. ඒකෙ පාසලේ ජයග්‍රහණ, නොයෙක් විත්ති වගේම ළමයින්ගෙ ඕපාදූපත් තියෙනවා. ‘කාක්කා’ කියලා කොලමකුත් තියෙනවා. අණබෙරය අතින් ලියලා බිත්තියේ එල්ලන පත්තරයක්. ජයසිංහ සර් තමයි මට ඒවාට ඉඩකඩ දුන්නෙ. දවල්ට තෝසෙ කඩවලට ගිහින් හොරෙන් කාපු ළමයි බයේ වෙවුලනවා ‘අණබෙරය’ එල්ලනකොට. ඒ වගේ දේවල් ‘කාක්කට’ අහුවෙනවා. ගුරුවරුන් ගැනත් තියෙනවා. නියමිත වේලාවට පන්තියට නාවොත් ‘අණබෙරය’ පත්තරේ ලියවෙයි කියලා සමහරුන් ළඟත් පොඩි බයක් තිබුණා. ඇත්තට ම අපේ ගුරුවරු ගුරුකම කළේ සේවයක් හැටියට. වෘත්තියක් හැටියට නොවෙයි. ඒ නිසා එහෙම ළමයින්ට පාඩු කළ අය නැති තරම්. වැඩිමනක් හිටියෙ ගුරු දෙවිවරු.බදුල්ල ධර්මදූතය අහසට පෙනෙන අයුරුක්‍රිකට් ක්‍රීඩාව, වොලිබෝල් වගේ ම වෙනත් ක්‍රීඩා ගැනත් වෙනම ලියනවා. කොටින්ම මේකෙ ඉස්කෝලෙ ගැන නොලියවෙන දෙයක් නැති තරම් වුණා. පාසලේ ළමයින් අතර මේ බිත්ති පත්තරේ ජනපි‍්‍රයයි. වැරැදි පෙන්නාගෙනම යාම කිසියම් විදියකට ධනාත්මක සිතිවිල්ලට වැට බඳිනවා. ඒ ගැන අපේ අකුරු නූගත් අම්මලා වගේ ම ඉස්කෝලෙ ගුරුවරුත් දැන සිටියා. ඒ නිසාම ගැටයන් හැටියට අපි වැරැදිවලට මුල්තැන දීලා වැඩකරන කොට පියදාස සර් මැදිහත් වෙලා කීවා “අත්තනායක දැන් අණබෙරයෙ ඕපාදූප ගතිය වැඩියි. එහෙම වුණොත් කැලෑ ලියවිල්ලක් වේවි. ඔබේ යහපත් අරමුණ වෙනස් වේවි” කියලා. මගේ ලිවීමේ හැඩතල සොයා පාදා දුන්නේ මුල්වරට ඒ විදියට එතුමයි. ඊට පස්සෙ අප ප්‍රවෘත්ති සමබර කර ගත්තා. ගුරුවරුන්ට දාපු කාටුන් ගුරුවරුන් පවා හිනාවෙවී කියෙව්වා. අතුල ජයලත් ලියපු ‘කාක්කා’ තීරුව ඒ විදියටම තියාගන්ඩ කියලත් එතුමා කීවා.මොන දක්‍ෂකම් පෙන්වුවත් ඉස්කෝලෙ ශිෂ්‍යනායක තනතුරට මං පුංචි වැඩියි. ඒත් විදුහල්පති ජයසිංහ මහත්මයා මාව නිර්දේශ කළා. ඒක හැමවිට ලැබුණෙ හයිකාර ලොකු උස මහත ළමයිනට. “අත්තනායක පුංචි කෙසඟ කොලුවා. එයා කියන ඒවා අනෙක් අය පිළිගනීවිද?” කියලා සැකය නිසයි ශිෂ්‍ය නායකකම නොදෙන්නෙ. ඒත් ජයසිංහ සර් මා ගැන විශ්වාසය තබා කළ යෝජනාව ගුරුවරු පිළිගත්තා. ඔන්න! මට කනිටු අංශයේ ශිෂ්‍ය නායකකම මුලින්ම ලැබුණා. දැන් මං ලෝකයක් ජයගත් වීරයෙක් වගේ උදේ පාන්දර කුකුළා අතේ අරන් ඉස්කෝලෙට එන්නෙ. මගෙ නිරුවත් දෙපාවලට මුලින්ම සපත්තු කුට්ටමක් ලැබුණේ අම්මගෙ උතුරා ගිය සන්තෝෂෙට. ඇය පරෙස්සමට එකතු කළ මුදල් හට්ටි පෙට්ටි හැඹිලි අත ගාලා මේක අරන් දුන්නෙ.මේ අතර විදුහල්පති ජයසිංහ මහත්මයා බටහිර රටක සංචාරෙකෙට ගියා. ඒත් එතුමට ‘අණබෙරය’ අමතක කරන්න බෑ. එහෙ තියෙන සීතල. ලස්සන ගැන කියලා එතුමා ලියුමක් එව්වා අණබෙරය පත්තරේට. ඒක එවලා තිබුණෙ මගෙ නම යටින් ලියලා උඩින් “අණබෙරය ප්‍රධාන කර්තෘ” යන ශීර්ෂයෙන්. ඒ වගේ අප උනන්දු කළා අපේ ගුරුවරු. මීට අමතරව ළමයින් අතර තරගයක් පවත්වලා ‘ප්‍රහේළිකාව‘ක් දාන්න කියලත් කීවා. තරගයේ හරියට ලියපු ජයග්‍රාහකයන්ට පාකර් පෑනක් හා තීන්ත බෝතලයක් වගේ දෙයක් දෙනවා. හැබැයි! මේවට මුදල් දෙන්නෙ ගුරුමණ්ඩලය. අපට මුදල් නෑනෙ. බලන්න! එදා ගුරුවරුන් දරුවන් මෙහෙයවූ හැටි. මගේ ගෙදර දරිද්‍රතාව අපේ ගුරුවරුන් දැන හිටියා. ඒ අය බොහොම කාරුණිකව ඉගෙන ගන්න හැම ළමයෙක්ටම සැලකුවා. මටත් එහෙමයි. පාසලේ වැඩ අහවර වුණාම මගේ තීන්ත පෑන ගුරුවරිය ඉල්ලාගෙන යනවා. ඒ පහුවදාට තීන්ත පුරවාගෙන ගෙනැවිත් දෙන්න. ඒ පෑන අරන් දුන්නෙත් මට මතක හැටියට උසස් පෙළ පන්ති භාරව හිටපු සුජාතා ඔබේසේකර ටීචර්.අපි වතාවක් සිනමා සංගමයක් පිහිටෙව්වා. මේකෙන් ට්‍රිප් එකක් ගියා පිදුරුතලාගල කඳු මුදුන බලන්න.ගුරුවරුන් හැටියට මෛත්‍රී සර්, ඈපා සර්, පියදාස සර් වගෙ අයත් ගියා. කොච්චර වැඩ පෙන්නුවත් මාත් හොඳ හයිය තිබුණු ලණුත් කනවා. කොල්ලො ටිකක් කීවා. “අත්තෙ, නුවරඑළිය හරිම සීතලයි. සර්ලට කියාගන්ඩ බෑ. උඩට ගියාම බියර් ටිකක්වත් සර්ලට දෙන්ඩ ඕනෑ. අපටත් වෙනම ගන්ඩ ඕනෑ කියලා. මාත් ඉතින් හිතුවා කතාව ඇත්ත නේන්නම් කියලා.කොහොම හරි දැන් සංචාරෙ ගිහින් පිදුරුතලාගල කඳු මුදුනෙ සර්ලාට හිටපු හරියට මං බියර් බෝතල් ටිකක් අරන් ගියා. එතෙක් ඒවා තිබුණෙ ගමන් මලුවල නිසා ගුරුවරු දැක්කෙ නෑ. මං කොල්ලො කියපු හැටියට සර්, මේ ටික දැන් සීතල වෙලා ඇති. සර්ලට ගෙනාවෙ. මේ අනෙක් ටික අපට කියලා අර බෝතල් දෙන ගමන් අපේ බෝතල් ටිකත් පෙන්නුවා. මෛත්‍රී සර් පුදුම වුණා.”අත්තනායක මං නම් හිතුවෙ නෑ මෙහෙම. අපට අවශ්‍ය නෑ. එහෙම ගුරුවරු වගේ ම එහෙම ගෝලයොත් වෙන්ඩ එපා” කියලා එතුමා කීවා. මං කොල්ලොත් එක්ක කේන්තියෙන් සර්ලා ඉදිරිපිටම අර බෝතල් ටික පිදුරුතලාගල කන්දෙන් පහළට පෙරළුවා. එදා ඒ විදුහල් මෑණිය කියා දුන් පාඩම අපූරුයි. සීතලට නොවේ මොනම වෙලාවකවත් මං බීමක් කටේ තිබ්බෙ නෑ මේ සිද්ධිය මතක් වෙලා.හිටපු විදුහල්පති ජයසිංහ මහතා සමඟ..කොහොම හරි මං කනිටු ශිෂ්‍ය නායක පදවියෙන් ජ්‍යෙෂ්ඨ ශිෂ්‍ය නායකයෙක් වුණා. එදා මේ පදවි හිමිවුණේ අපි වගේ අහිංසක ළමයිනට නොවෙයි. සුද්දන්ගේ වතුවල වැඩකරපු ලියන මහත්තුරුන්ගේ පුතුන්ට. ටී මේකර්ලාගේ පුතුන්ට. ඒත් ජයසිංහ මහත්තයා මේක වෙනස් කළා. අපිත් ශිෂ්‍ය නායකයො වුණා. උසස් පෙළට විභාග ගාස්තු බැඳගන්ට බැරිව මං පුස්තකාලයෙ ඉන්නකොට දවසක් පියදාස සර් ආවා. ඇයි? අත්තනායක උසස් පෙළට ලියන්ඩ යන ළමයින් අතර ඔබේ නම නැත්තෙ... එතුමා එක එල්ලේම මගෙන් ඇසුවා.අපට ඒ මුදල හොයාගන්ඩ බැරි තරම් අඳුරු දරිද්‍රතාවක හිටියෙ. මං කීවා. සර් මං විභාගයට ලියන්නෙ නෑ. සල්ලි හොයාගත්තම ලියනවා කියලා. සර් පෝර්ම ගෙනැවිත් මට කියලා පුරවලා තැපැල් කාර්යාලයට බඳින්ඩ සල්ලිත් දුන්නා. තමුන් විභාගයට ඉන්න ඕනෑ... එතුමා දැඩි අදිටනින් කීවා.ඒ දවස්වලම විදුහල්පතිතුමත් ගේට්ටුව ළඟ ඉඳලා මාව දැක්කම අපූරු කතාවක් කීවා.”තමුසෙව මං හීනෙන් දැක්කනෙ අත්තනායක. මේ විභාගෙන් තමුසෙ කැම්පස් යනවා මා දැක්කා.”මගේ හිතේ නළියන බලාපොරොත්තුවට මනෝ විද්‍යාත්මක තල්ලුවක් දෙන්ඩද දන්නෙ නෑ සර් එදා එහෙම කීවෙ. ඇත්තටම ඒ වචන මා දිරිමත් කළා.ඒ අතර රට පුරා ජේ.වී.පී. කැරැල්ල නැඟෙන්න ගත්තා. දුන්හිඳ කැලේ රට පුරා පොලිසිවලට ගහන්ඩ ජනතා විමුක්ති පෙරමුණ තීන්දුව ගත්වෙලාවෙ හිටපු කීපදෙනා අතර මාත් හිටියා. කොහොම හරි පන්තිවලට සහභාගි වුණාය කියලා හොයාගෙන පොලිසිය ධර්මදූත විදුහලටත් ආවා. ළමයින්ව පොලිසියට ගෙනියන්ඩ ගුරුවරු ඉඩ දුන්නෙ නෑ. ජයසිංහ මහත්තයා පොලිසියට දැඩිව කීවා “මේ ළමයි පාසල් ආපු ගමන්. දෙමාපියො දන්නෙ නෑ. ප්‍රශ්න කරන්ඩ වුණත් ළමයින් ඉස්කෝලෙදි ගන්ඩ එපා ගෙදරදි ගන්ඩ” කියලා.එහෙම කීවත් ඉස්කෝලෙ ගුරුවරු මා ඒවාට සහභාගි වූ බව හිතුවෙම නෑ.ලබන සතියේ තවත් රසබර කොටසක්උපාලි සමරසිංහඡායා -සුදම් ගුණසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>07</month>
      <day>01</day>
    </date>
    <link>http://www.silumina.lk/2012/07/01/_art.asp?fn=as1207012</link>
    <topic>නෙළුම් විල</topic>
    <author/>
    <content>නෙළුම් විලබිරිය ද, මම ද සති අන්තයේ පොළට යමු. ඒ යන්නේ යතුරු පැදියෙනි.මගේ හොඳම මිතුරෙක් ද සිය පවුල සමඟ පොළට යයි. ඔහු යන්නේ සිය කාරයෙනි. අපි දෙදෙනාම මාස් පඩිකාරයෝ වෙමු. අපේ බිරින්දෑවරු ද රැකියා කරති. අපට දරුවෝ දෙදෙනා බැගින් සිටිති.මම මගේ යතුරු පැදිය පොළ අයිනේ හෙවණක නවත්වා අගුළු ලමි. අනතුරුව දෙදෙනාම හෙල්මට් එක අතකින් ද බඩු මලු දෙක අනිත් අතින් ද ගෙන පොළේ ඇවිදිමු.අප සාමාන්‍යයෙන් කෑමට ප්‍රිය කරන එළවුළු වර්ග තිබේ. ඇතැම් සති අන්තවල ඒවා මිල ඉහළ ය. එවිට අප කරන්නේ අකමැත්තෙන් වුව මිල අඩු එළවුළු කිහිපයක් මිලදී ගැනීමය. එහෙත් දරුවන් ප්‍රිය කරන යමක් වැඩි මිල ගෙවා හෝ ගැනීම අපගේ යුතුකමක් කොට සලකමු.එළවුළු තෝරමින් යන අප නෙත නොයෙක් දසුන් ගැටෙයි.වෙළෙන්දෙක් ගෝවා ගෙඩි සුද්ද කරමින් සිටියේය. මැදිවියේ මහත්මයෙක් වෙළෙන්දා විසින් ගලවනු ලැබ පසෙක දමන ලද ගෝවා කොළ තෝරමින් සිටියේය. සැබැවින්ම ඒ ගොඩේ ඉතා පිරිසිදු ගෝවා කොළ තිබිණ. ඔහු තෝරමින් සිටියේ ඒවාය. ලොකු පොලිතින් උරයක් පිරෙන පරිදි ගෝවා කොළ අසුරා ගත් වැඩිහිටියා වෙළෙන්දාට රුපියල් විස්සක් දිගු කළේ ය. වෙළෙන්දා ද කිසි කතාවක් නැතිව එය ගෙන තම කාර්යයේ නිරත වූයේ ය.මම ඒ දසුන බිරියට පෙන්වීමි. එය අරපිරිමැසුම් දායක, බුද්ධිමත් ක්‍රියාවක් බව ඇගේ අදහස විය. ‘ඒත් අපි කොහොමද ඕව තෝරන්නෙ. අරගොල්ලො දැක්කොත් අපි ඉවරයි’ ඇය මගේ කනට කෙඳිරුවාය.ඇය එසේ කියා කටගන්නටත් කලින් මගේ මිතුරා අපට මුණගැසිණ. සෙනඟ අතරින් ඔහු ‘හලෝ’ යැයි මට කෑගෑවේ ලොකු එළවුළු මල්ලක් ද උසුලාගෙනය.”තාමත් ඔයා හුටු හුටු දඬුකජ්ජෙමයි නේද? හොඳ කාරෙකක් තියනව ගන්නව නං මොකද කියන්නෙ?’’බලමු! බලමු!’’බලමු තමයි ළමේකුටවත් ආඩම්බර හිතෙන්ඩ ගම්මුකො කාරෙකක්!’අපි හිනාවෙන්ම මාරු වෙමු. සෙනඟ මැද මට මෙසේ වචනයෙන් හිංසා කිරීම ඔහුගේ විනෝදය වූවාක් මෙනි. මම එය ඉවසමි. ජීවිතයේ දී කොපමණ දෑ අපට ඉවසා දරා ගැනීමට සිදුවේද? කෙසේ වුවද ඔහු මගේ මිතුරෙකි.සති අන්තයේ අපේ නගරය පිරෙන්නේ මා මිතුරා බඳු අයගෙන් බව මට සිතෙයි. පොළ දෙපසත්, ප්‍රධාන වීදියේ දෙපසත් කාර් වෑන් සහ ත්‍රිරෝද රියවලින් පිරී තිබේ. සතියක් පුරා ගෙවල්වල නිහඬව තිබෙන මේ රථ සති අන්තයේ නගරය පුරා සද්ද කරයි. මේ නිසා මුළු නගරයම පාහේ සති අන්තයේ කලබලයටත්, අවුලටත් පත්වෙයි.නගරයේ කලබලයෙන් මිදුණු අපේ යතුරුපැදිය නගර මායිමේ ඇති වෙල්යායට පිවිසෙයි. එතැන බෝක්කුවක් තිබේ. බෝක්කුව දෙපස වෙළේ පිරිසක් මසුන් අල්ලති. වෙළේ සිටින්නේ හත් අටදෙනෙකි.එහෙත් ඊට දහදොළොස් ගණනින් වැඩි පිරිසක් මසුන් අල්ලනු නරඹමින් සිටිති. මේ නිසා එතැන මෝටර් සයිකල් ත්‍රිරෝද සහ වෑන් කාර් ආදියෙන් ඇහිරී තිබේ.’අනේ මේ මිනිස්සුන්ට පිස්සුද මන්ද පාර අහුරගෙන මාළු අල්ලනව බලනව‘ බිරිඳ කීවේ මා ද සිනාගන්වමිනි.මේ ලිපිය මා නෙළුම්විලට ලීවේ හිතේබර සැහැල්ලු කරගනු පිණිස ය. අපි වගකිවයුතු වැඩිහිටියෝ නොවෙමුද? අල්පේච්ඡ ජීවිතය අපේ හරපද්ධතිය ශක්තිමත් නොකරන්නේ ද? අප අයාලේ යා යුතු ද? අපේ දරුවන් ණයකාරයන් කළ යුතුද?මේවා හුදෙකලා මගේ මනසට නැඟෙන ප්‍රශ්නය. ලීවේ කාටත් හිතා බලනු පිණිසය.අනන්‍යතාව සඟවා සිටීමට කැමැති ගම්පහ ප්‍රදේශයේ සිළුමිණ පාඨකයකු විසින් යොමු කරන ලද ලිපියක් ඇසුරිනි.විවාහ දිවියට විසිපස් වසරක් පිරීම නිමිත්තෙන් පුංචි පහේ සාදයක් පවත්වා නෑසිය හිත මිතුරන් සමඟ සතුටු විය යුතු යැයි මැදිවියේ යුවළ කල්පනා කළහ.දරුවෝ ද ඊට සහාය පළකළහ.සාදය සංවිධානය කැරිණි.නෑසිය හිත මිතුරනට ද, අසල්වාසීනට ද ඇරියුම් කැරිණි.ඒ සාද රැය විදුලි පහනින් එළි වී තිබිණි. ගී නද රැව්පිළිරැව් දිනි.යුවළ මේසයෙන් මේසයට පියමන් කොට විහිළු තහළු හා සුබ පැතුම් විඳිමින් අමුත්තන්ට කෑමට ඇරියුම් කළහ.අමුත්තෝ ද රසමසවුළින් සැනැහී තෑගි බෝග ද පිරිනමා රෑ බෝවීමට පෙර වහ – වහා පිට වී ගියහ.මැදියම් රැය එළඹෙන විට සාදය අවසන්ව තිබිණි. එහෙත් වත්තේ මේස දෙකක සිටි පිරිසට නම් ඒ ගැන වගේ වගක් නොතිබිණි.ඔවුනට විටින් විට කටගැස්ම සැපයීම ඒ වන විට ගෙහිමියනට ද වධයක් බවට පත්ව තිබිණි.මැදියම ගෙවී දෙහෝරාවක් පමණ ගෙවුණ ද තත්ත්වයෙහි වෙනසක් නම් සිදු නොවී ය.ඇහැක් පියා ගන්නට අස්වැසිල්ල නැති කමින් ගෙහිමියෝ මහත් අපහසුතාවට පත්ව හුන්හ.ටිකකින් ගෙවත්ත සිසාරා දිව ගියේ නොඉවසිය හැකි තරමේ දුගඳකි.කවුරුත් නාසය වසා ගෙන හැකි තරම් දුරට ගියේ නිතැතිනි.මේස දෙකේ බීමතින් සිටියෝ ද දනිපනි ගා නැගිට පිටව ගියෝ ය.පසු දා පහන් විය.පෙර දා මැදියමේ කවුරුත් පළවා හළ දුගඳ ආයෝ කොයිබින්ද යන්න මහා ප්‍රහේලිකාවක් විය.තවත් දින කිහිපයක් ගත විය.දිනක් ගෙදර පුත්‍රයා අම්මා ළඟට කිට්ටු කළේ ය.’අම්මෙ?’’ඇයි පුතේ?’’කියන්ඩ රහසක් තියනව‘’ර – හ - ස - ක්?’’ඔව්, හැබැයි කාටවත් කියන්නෙ හෙම නෑ.’මව නළල රැළි කරගෙන පුතු දෙස බැලුවා ය.’එදා අර ගඳ ආවෙ කොහෙන්ද දන්නව ද?’’නෑ’’මං අපේ ටොයිලට් වළේ මෑන් හෝල් එක ඇරිය!’පළමුව ගැස්සී ගිය මව දෙවනුව කෝප වී පුතුට දොස් කීවා ය.’එදා එහෙම නොකළ නං අර අංකල්ල තාමත් නැඟිටින්නෙ නෑ.’මව ගේ දෙතොලට හිටි හැටියේ ආ සිනාව බොහෝ වෙලා යන තුරු මැකී නොගියේ ය.හලාවත අනුර ශාන්ත පීරිස් මහතා විසින් යොමු කරන ලද ලිපියක් ඇසුරිනි.නෙළුම් විල, සිළුමිණ, ලේක්හවුස්, කොළඹකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>07</month>
      <day>01</day>
    </date>
    <link>http://www.silumina.lk/2012/07/01/_art.asp?fn=as1207013</link>
    <topic>අම්මාගෙන් අප ඉගෙන ගත් දේ</topic>
    <author/>
    <content>අම්මාගෙන් අප ඉගෙන ගත් දේඅම්මාගේ ආදරය මහ මෙරක් වගෙයි. ඒ ආදරයට හතර මායිං සීමා නැහැ. දරුවෙක් විශේයෙන් ම දියණියක් ජීවිතය ගැන ඉගෙන ගන්නෙ අම්මාගෙන්. අපේ අම්මා ගුරුවරියක්. මැදිවියේ පසුවන මගේ අම්මාගේ ජීවිතයේ මං මට මතක ඇති දා සිටම දුටු වටිනාම දේ තමයි පිළිවෙළ. අපේ අම්මාගේ හැම වැඩක් ම පිළිවෙළයි.ගෙදර ජීවිතය පාසල් ජීවිතය වගේ ම සමාජ ජීවිතය වුවත් අම්මා පවත්වාගෙන ගියේ පිළිවෙළටයි. අම්මාගේ ජීවිතයේ පිළිවෙළ ගැන කියද්දී මට මුලින් ම මතක් වෙන්නෙ අම්මාගේ ඇඳුම් අල්මාරිය. අම්මා ඇඳුම් අල්මාරිය අරිද්දී ඒ ළඟට යන්න අපි ආසයි. ඇඳුම් අතරින් හමන කපුරු බෝල සුවඳ මුසු වූ සැවැන්දරා සුවඳ විඳගන්නයි. සැවැන්දරා පඳුරක් උදුරලා මුල්වල මඩ සෝදලා වේළලා පරණ ලේන්සුවක දවටලා ඇඳුම් අතර තියන්න අපට කියාදුන්නෙ අම්මා.“කපුරු බෝල වුණත් පරණ ලේන්සුවක ඔතලා ඇඳුම් අතර තිබ්බහම කපුරු බෝල දියවෙනවා අඩුයි. වැඩි කලක් තියා ගන්න පුළුවන්.” අම්මා එහෙම කියනවා.දැන් හැදෙන ගොඩක් ළමයින්ගෙ ඇඳුම් අල්මාරිය අවුල් ගොඩක්. ඒත් අම්මාගේ ඇඳුම් නවලා පිළිවෙළට තියෙන අන්දම බලන්න ලස්සනයි. හරියට සාප්පුවක සාරි අඩුක්කරලා තියෙනවා වගෙයි.සාරි පිළිවෙළට නවලා ඒ අතරින් සාරියට ගැළපෙන හැට්ටය තියලා උඩින් උඩට අඩුක් කරලා කවදාවත් ඒ සාරි පෙරළෙන්නේ නෑ... ගෙදරට අඳින ඇඳුම් වෙනම තට්ටුවක. හොඳ ඇඳුම් වෙනම තැනක.ගෙදර උදේ පාන්දරම අවදිවෙන කෙනා අම්මා. ඇය උදෑසනම කරන රාජකාරිය බත ඉවීමයි. මගේ අම්මා ගුරුවරියක්. උදේට උයා පිහා අවසන් කර තාත්තා රැකියාවට පිටත් කර ගෙදර අන්තිමට ලැහැස්ති වෙන්නේ අම්මා. අම්මා උගන්වන පාසල පයින් යන දුරකින් තිබීම අපේ පවුලට ම පහසුවක් වුණා.අම්මා අඳින්නේ ඔසරිය. ඇය ඔසරිය අඳින හැටි බලන් ඉන්න ආසයි. පොට දිගට දාලා සාරි කටුවක් ගහලා ඉණවට නෙරිය තියන්නෙ පිටුපස ආප්ප වාටියක් වගේ එන්න කියලයි මට හිතෙන්නේ. ඉණේ පැත්තකින් පිළිවෙළට ලස්සනට තට්ටුවට වැටෙන්න නෙරියේ රැලි ටික අතින් හදනවා. අම්මා පාසල් ගෙනියන පොත් තියන මේසයත් පිළිවෙළයි. බොහෝ වෙලාවට ළමයින්ගේ පොත් මල්ලක් පුරෝ ගෙන ගෙදර ගෙනත් බලන්නෙ ඒ මේසෙ ළඟ ඉඳගෙනයි.පාසලේ අම්මාගේ පන්ති කාමරයෙ වටේට ලස්සන රූප එල්ලලා. පන්තියෙ කබඩ් එකේ කවරදාවත් නොවරදින තෙල් කුප්පි දෙකක් තියෙනවා. එකක පොල් තෙල් අනෙකෙ තුවාල තෙලක්. අම්මා උගන්වන පන්තියෙ පොඩිවුන් දඟලලා නිතර අතපය සූරා ගන්නවා. එතකොට දුවගෙන එන්නෙ අම්මා ළඟට. අම්මා පුංචි එවුන්ට තරවටුවක් කරන ගමන් තුවාලෙට බේත් දානවා. උදේට තෙල් ගාලා හිස පීරාගෙන නොඑන ළමයින්ට අම්මාගේ කබඩ් එකේ පොල් තෙල් තියෙනවා.පන්තියෙ ළමයින්ට පාඩම් කරුණුවලට අමතරව අම්මා හැදියාව ලෝකෙ රටේ ජීවත්වෙන්න ඕනෑ අන්දමත් කියනවා මං අහල තියෙනවා. උදේට පන්තියෙ පන්සිල් ගනිද්දී වඳින්න අත් දෙක එකට එකතු කරගන්නා අන්දම පවා අම්මා කියා දෙනවා. උදේට ගෙදරින් එද්දී අම්මාට තාත්තාට වැඳලා ආවාද කියා අහනවා. ළමයින්ට ඇත්ත කියන්න බොරු නොකියන්න පිරිසිදුව ඉන්න අඳින්න පලඳින්න. යාළුවො එක්ක සුහදව ඉන්න. සෙල්ලම් කරන්න. කෑම කන හැටි. කතා කරන හැටි පමණක් නොවෙයි කොටින් ම පන්තියෙ කෙළින් හිටගෙන සිටින අන්දම පවා අම්මා දරුවන්ට කියා දුන්නා.අපේ අම්මා උදේට පාසල් යනවිට උදේ කෑම පාර්සල් දෙකක් ගෙන ගියා. එකක් කෑම නොගෙනා දරුවෙකුටයි. කවදාවත් ඒ අමතර කෑම පාර්සලය අම්මාට ආපසු ගෙන එන්න සිදුවුණේ නැහැ.පාසල නිමවී ගෙදර එන අම්මා ඇඟපත සෝදාගෙන මීළඟට කරන්නෙ පාඩම් අහගන්න එන ළඟපාත දුප්පත් ළමයින් කීප දෙනෙකුට පාඩම් කියා දෙන එකයි. ඒ අතරතුරට අම්මා ඇඳුමක් මැසීම පොතක් බැලීම වැනි දෙයකුත් කරනවා. හවසට මල් පාත්තිවලට සාත්තු කරල හවසට මිදුලත් අතුගාලා අපේ පාඩම් බලන්නත් අම්මට වෙලාව තියෙනවා. මේ හැම දෙයක් ම අම්මාගේ දින චර්යාව බවට පත්වෙලා. කිසිම දෙයක් කරන්න වෙලාවක් නැහැ කියන කාන්තාවන්ට අපේ අම්මා හොඳ උදාහරණයක්.අපේ ගෙදර දරුවන්ගේ පාසල් නිල ඇඳුම් වගේම සෑම ඇඳුමක් ම මැහුවේ අපේ අම්මා. ඒ විතරක් නෙවෙයි අපටත් මහන්න කියා දුන්නා.“ගෑනු ළමයෙක් වුණාම බොත්තමක් අල්ලන්න වාටියක් මහගන්න, ඉරුණු තැනක් එළලගන්න දැන ගන්න ඕනෑ” මෙහෙම කියමින් අපට රෙදි කෑලිවල මහන්නත් අම්මා කියා දුන්නෙ සවස් යාමයේ යි.අම්මාවරුනේ අම්මාවරුනේ සම්මා සම්බුදු අම්මාවරුනේ දරුවන්ගේ දුක් කඳුළු දකින දා සුරලොව සිට අතපා ඒ කඳුළැලි පිසිනා...  ධර්මසිරි ගමගේ සූරීන්පූජා චිත්‍රපටය සඳහා රචනා කරන ලද ආචාර්ය කේමදාසයන් සංගීතවත් කළ නන්දා මාලිනී ගයන මේ ගීතය අසන වාරයක් පාසා මට මතක් වෙන්නේ මගෙ අම්මව. ජීවිතයේ අනේකවිධ දුක්ඛ දෝමනස්සයන් හමුවේ මගේ නෙත කඳුළු මතුවෙද්දී හිත දුකෙන් පිරෙද්දී ඒ කඳුළ ළඟ දුක ළඟ ඉන්නේ මයෙ අම්මා.ජීවිතයේ සතුට සැනසුම හමුවේ මා සිනහා නඟද්දි ඒ සිනාව අබියස හිඳින්නී මගෙ අම්මා. ‘අම්මා’ මුළු ලොවටම ඇති සුන්දරම වදන එයයි. මං වගේම මගෙ අම්මත් මේ ගීතයට කැමතියි. අම්මයි මමයි විතරක් නොවෙයි මං දන්න විදිහට අම්මලාට ආදරය කරන කොයි දරුවත් මේ ගීතයට කැමතියි. ඒ ගීතය ඒ තරමටම අම්මා තරමටම හදවතට සමීපයි. හවසට බුදු පහන තියන්න මල් නෙළන්න අම්මා දවස ගානෙ එක් එක්කෙනාට පවරනවා. ඒ විතරක් නෙවෙයි වත්තෙ ඇවිදලා පලා මැල්ලුමකට සෑහෙන පලා කඩාගෙන එන්න ඕනෑත් අපි. අපේ ගෙදර වත්තේ කලවම් මැල්ලුමකට අවශ්‍ය පලා වරදින්නේ නැහැ. ඒවා ඔක්කොම හිටුවන්නේ අම්මයි තාත්තයි එකතු වෙලා. නිවාඩු දිනවල ඒ දෙන්නා උදේ වරුවෙ වැඩි කාලයක් ගත කරන්නේ වත්තේ. දිනපතා දිවා ආහාරයට පලා මැල්ලුමක් අපේ ගෙදර වරදින්නෙ නැහැ. ඒක අපේ අම්මා පුරුද්දක් විදිහට හදපු දෙයක්.“පලා මැල්ලුමක් පුංචි ළමයින්ගෙ ඇඟට ඕනෑමයි. පලා කෑවාම හොඳට ඇස් පේනවා” මුකුණුවැන්න මැල්ලුමට ලියන ගමන් අම්මා එහෙම කියනවා.හවසට ගෙදර ලයිට් පත්තු කරන්න පෙර අම්මා බුදු පහන තියා වඳින්න අපි ඔක්කොම එකතු කරගන්නවා. නිකම් මුණු මුණු ගාන්නෙ නැතිව කට ඇරලා ශබ්ද නගලා ගාථා කීම අම්මාගේ නීතියක්. අපි ඒ නීතිය කඩ කරන්න බයයි.අම්මා රාත්‍රි ආහාරය සූදානම් කරන්න ගන්නෙ ඊට පස්සෙයි. ගෙදර ගැහැනු ළමයින් දෙන්නා ලෙස අපි අනිවාර්යයෙන් ම උයන්න පිහන්න උදව් වෙන්න ඕනෑ. සති අන්ත දිනවලදී දවසේ එක වේලක් අපි තනියම උයන්න ඕනෑ. එදාට අම්මා තමයි අපට අත් උදව් දෙන්නේ. ඒ නිසා පාසල් යන කාලය ඉවරවෙද්දී කෑම ජාති වැඩි ප්‍රමාණයක් හදන්න අපි ඉගෙන ගෙන ඉවරයි.පුළුවන් වෙච්ච කාලෙ ඉඳලා අපේ ඇඳුම් අපිටම සෝදාගන්න අපට කියා දුන්නෙ අපේ අම්මා.“සුදු ගවුමෙ කොලර් එක කිහිලි යට හොඳට තදින් අතුල්ලලා හෝදන්න ඕනෑ” ඒ තැන් කුණු ගෑවෙනවා වැඩියි” අම්මා කියනවා.කිළිටි එකතු කරගෙන ඉන්නෙ නැතිව දිනපතා රෙදි සෝදන්න ඕනෑ. එතකොට වැඩ පහසුයි කියලයි අම්මා කියන්නෙ. වෙනකක් තියා හොඳට දත් මඳින්න, මුහුණ සෝදන්න, නාගන්න මේ සියල්ල හරියාකාරව කරන්න අපට කියා දුන්නෙ අම්මා.ගෙදර වැඩ අහවර වුණාම අම්මා අපේ තාත්තා ගෙදර එනතුරු අප වටකරගෙන අපට කතාන්දර කියා දෙනවා. වෙස්සන්තර රජ්ජුරුවො තම දරු දෙදෙනා සාලිය - ක්‍රිෂ්ණජිනා ජූජක බමුණාට දන් දුන් කතාන්දරේ කියා දෙද්දී දුක හිතිලා නංගී ඇඬුවා. අම්මා සමහර කතා අප ලව්වා රඟ පාවනවා. ඉතින් ඒ නිසා අපට කවදාවත් ඒ කතා අමතක වෙන්නෙ නෑ.තාත්තා ගෙදර ආවාට පස්සෙ අපි ඔක්කොම එකට ඉඳගෙන කෑම කන එකත් අපේ ගෙදර සිරිතක්. එවිට ගෙදර හැමෝම අතරෙ සංවාදයක් ඇතිවෙනවා. මුලින් ම ගෙදර කෑම තාත්තාගේ පිඟානටයි බෙදන්නෙ. ඒක කරන්නෙත් අම්මා. අපි කන්න අකැමැති ඒත් ගුණාත්මක කැම කොහොම හරි අපට කවන්න අම්මා උත්සාහ ගන්නවා. අපේ ගෙදර කවුරුත් කෑම මේසෙ ඉඳන් බුම්මාගෙන කන පුරුද්දක් නැහැ. රූපවාහිනී බලමින් කන්න අපට කවදාවත් ඉඩ දෙන්නේ නෑ. කෑම කන කොට සද්ද නොනඟා කන්න ඇඟිලි ලොවන්නේ නැතිව බත් ඉතිරිකරන්නේ නැතිව කන්න කුඩා කාලයේ සිටම අපට කියා දුන්නේ අපේ අම්මා.“කවුද අද දඟ වැඩ කළේ” සමහරදාට තාත්තා අම්මාගෙන් අහනවා. මල්ලි කරන දඟ වැඩ ගැන ඇතැම් වෙලාවට අම්මා තාත්තාට කියන්නෙ නැහැ. අම්මා මල්ලිට දඬුවම් කරන වෙලාවලුත් නැත්තේ නැහැ.”“නොගහ හදපු දරුවගෙනුත් හැඳි නොගා හදපු කිරි හොද්දෙනුත් වැඩක් නැහැ” අම්මා කියනවා.“පාසල් යන වයසෙ ළමයි වේලාසනින් නින්දට යන්න ඕනෑ. පාන්දරින් අවදි වෙන්න ඕනෑ” මෙහෙම පවසන අම්මා විශේෂ වැඩක් නොමැති නම් අපට රෑ වෙනකම් නිදිවරා ගෙන ඉන්න ඉඩ දෙන්නේ නෑ.නින්දට පෙර දත් මැද මුහුණ සෝදන එක අප කළයුතුමයි. රාත්‍රියට ඇඳුම් මාරු කර නින්දට පෙර අපි අම්මාටත් තාත්තාටත් ගාථා කියා වඳිනවා. ඇඳට යන්නේ ඉන් පසුවයි. මේ සියලු දේ අපට හුරු කළේ අපේ අම්මා. අම්මාගෙන් ඒ ඉගෙන ගත් පාඩම් අපටත් කවදාහරි අපේ දරුවන්ටත් මතු ප්‍රයෝජනවත් වෙන බව අපි දන්නවා.අම්මා පිරිසුදුවට ඉන්නවා විතරක් නෙවෙයි ලස්සනට අඳින්නත් කැමතියි. අපේ අම්මාගේ ඇඟට සාරියයි ඔසරියයි දෙකම කදිමට ගැළපෙනවා. දැන් අම්මා වැඩිපුර ඔසරිය ඇන්දත් මනමාලි දවසෙ වේල් දාලා සාරියයි ඇඳලා තියෙන්නේ. අපේ අම්මගේ මංගල සේයාරුවේ අම්මා හරිම චාම් විදිහටයි මට පෙනුණේ.”මං ඒ කාලෙ වැඩිය මෝස්තර කෙරුවේ නැහැ. තරුණ කාලෙ කොයි ගැහැනු ළමයත් ලස්සනයි. ඒ නිසා අමුතුවෙන් විච්චූර්ණ කරන්න ඕනෑ නැහැ. පිරිසුදුවට ඉඳල පිළිවෙළට අඳින පලඳින එකයි හොඳ” අම්මා අපට එහෙම කියනවා.අපේ අම්මා ටිකක් හරි මහත් වුණේ දරුවො ලැබුණාට පස්සේ කියලයි අම්මා කියන්නේ. ඒත් මට නම් පේන්න තරම් අපේ අම්මා මහත නැහැ. අම්මා වැඩිපුර පාසල් අඳින්නේ ඔසරියයි. ඇට මාලා දානවා සාරියේ පාටට. සාරිපොට රඳවලා ලස්සන සාරි කටුවකුත් ගහනවා. කොණ්ඩෙ බැඳලා පොත් ටික අරන් යනකොට අම්මා ලස්සනයි. මොන තරම් වෛර්ණ පාට සාරි තිබුණත් අම්මා පාසලට ඇන්දේ චාම් සාරි.”අපි අඳින්න පලඳින්න ඕනෑ ළමයින්ට ආදර්ශයක් වෙන්නයි. නැත්නම් ළමයින්ට අවවාදයක්වත් දෙන්න බැහැ” අම්මා ගේ අදහස එයයි.විශේෂ අවස්ථාවලට ඒ තැන අනුව අම්මා ඔසරියත් සාරියත් අඳිනවා. සාරි අඳිද්දි අපේ අම්මා පොට එකට එකතු කරලා ගහන්නේ නැහැ. අත දිගට කඩා දානවා. හැබැයි පොට දාන්නෙ නැති පැත්තේ අතට වළලු දාන්න අම්මා කැමතියි. අම්මා හීනි රන් වළලු දාන්න කැමතියි. සමහර රාත්‍රි උත්සව වෙලාවට සාරියේ පාටට වළලු දානවා. හැබැයි අපේ අම්මා කාලෙන් කාලෙට එන මෝස්තර කරන්න නම් යන්නෙ නැහැ. ඒ සමහරවිට අප නිසා වෙන්නත් ඇති.”මට උස්මහත් වෙච්ච කෙල්ලො දෙන්නෙක් ඉන්නවනේ” මිතුරියන් සමඟ කතාබහ කරද්දි අම්මා එහෙම කියනවා අපට ඇහිලා තියෙනවා.නිවාඩු දවස්වල අම්මා ගෙදරට වැඩිපුර අඳින්නේ ඔසරිය. හවස්වරුව විතරක් සැහැල්ලු ගවුමක් අඳිනවා. අම්මා ඔසරියෙන් සැරසෙන්නේ නිවාඩු දිනවල අපේ තාත්තා හමුවෙන්න නිවෙසට අමුත්තො එන නිසයි. සිනා සපිරි මුවින් අමුත්තො පිළිඅරන් සංග්‍රහ කරන්නෙ අපේ අම්මා.අම්මාගේ අම්මා, අපේ ආච්චි ගෙදරට ඔසරිය අඳින්නෙ ඔසරි පොට උලට එන සේ නවාගෙනයි. ආච්චි ඒ විදිහට ඔසරිය අඳින්න පුරුදු වුණේ කොහොමද කියලා මට හිතාගන්න බැහැ. ඒ ඔසරියෙ නෙරියත් උසයි. උකුළෙන් බාගයක් ම වැහෙනවා. වත්ත පහළට ගිහින් ආච්චි පළා නෙළාගෙන එන්නෙ ඒ ඔසරි නෙරියටයි.අඳින්න අපහසු රෙදිවලින් එන ඔසරිය කෑලි තුනට හදාගෙන අපේ අම්මා අඳිනවිට ඒක කෑලි ඔසරියක් කියා කාටවත් කියන්න බැහැ. ඔසරිය අඳින්න අපහසු අයටත් ඒ ක්‍රමය ලේසියි. අනෙක ඉක්මනට අඳින්නත් පුළුවන්. සමහර වෙලාවට ලස්සන රෙදි අරගෙන ඉදිරිපස පල්ලුවට ලස්සන මෝස්තර එන සේ සකස් කරගන්නේ අම්මාමයි. බොහෝ කාන්තාවන්ට සාරි හැට්ටය මහන එක ප්‍රශ්නයක්. අපේ අම්මා තමන්ගේ හැට්ටය තමන් ම මහගන්නවා. අද කාලෙ සාරි හැට්ටයක් මහන කුලිය සාමාන්‍ය සාරියක වටිනාකමෙන් බාගයක් තරම්.අම්මා මැහුම් දන්න නිසා දූවරුන්ටත් මහන්න කියා දෙනවා. ඉස්සෙල්ලාම රෙදි කෑලිවල මහන්න උගන්වා ඉන්පසු පුංචි පුංචි ඇඳුම් කපන හැටි ඉගැන්නුවා. පාසල් නිවාඩු කාලෙට මල් මහන්නත් කියා දෙනවා.කොට්ට උරවල පුංචි මල් කිණිත්තක් ඇඳලා පාටපාට නූල්වලින් මහන්න අපි හරි ආසයි.මේ ඔක්කොම අපට ලැබුණෙ අපේ අම්මාගෙන්.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>07</month>
      <day>01</day>
    </date>
    <link>http://www.silumina.lk/2012/07/01/_art.asp?fn=as1207014</link>
    <topic>තරුණ දරුවන් රැවටෙන්නේ ජීවිතේ සැලැස්මක් නැති විටය</topic>
    <author>රමණී සුබසිංහ</author>
    <content>තරුණ දරුවන් රැවටෙන්නේ ජීවිතේ සැලැස්මක් නැති විටයජාතකට්ඨ කතාවේ එන කතාවක එක් බමුණකු ගේ දූවරු සතර දෙනෙක් පිරිමි සතර දෙනකු පැතූහ. ඒ පිරිමින්ගෙන් එකෙක් රූමත්ය. එකෙක් වැඩිහිටිය. තවත් එකෙක් වංශවත්ය. අනෙකා සිල්වත්ය. ඉදින් තම දූවරු දිය යුත්තේ කවර පුද්ගලයකුට දැයි ඒ බමුණා බුදුරජාණන් වහන්සේගෙන් විමසීය.“රූමත් බව හොඳය. වැඩිහිටිකමත් වංශවත් බවත් යහපත්ය. එහෙත් මේ සියල්ලටම වඩා අපට වැදගත් වන්නේ සිල්වත්කමය”යි බුදුරජාණන් වහන්සේ දේශනා කළහ.දුවේ පුතේ,බමුණා සිය දූවරුන් ගේ යහපත පිණිස බුදුරදුන් වෙතින් ලද මේ මාහැඟි අවවාදය කියවා බැහැර කළ යුත්තක් නොවේ. මනාව සිතට ගත යුත්තකි. පසුගිය දිනෙක ඔබ වන් දියණියක් රටේ කවුරුත් දන්නා කියන තැනකදී කරදරයක පැටළුණේ ඇයට, මෙවන් අවවාද නොලැබුණ නිසා වන්නට ඇත. අවවාද ලැබුණ ද ඒවා සිතට ගන්නට තරම් අවබෝධයක් නොතිබු නිසා වන්නට ඇත. දුරකථනයෙන් පමණක් තොරතුරු හුවමාරු කරගත් දුසිල්වත් පෙම්වතකුට රැවටී ඇය කරගත් හදිය ඒ මවුපියන් ගේ වගේ ම දරු දුක හඳුනන හැම අම්මා තාත්තා කෙනකුගේ ම සිත් කම්පාවට පත් කළේය. භීතියට පත් කළේය.මේ විදිහට අපේ තරුණ දරුවන් රැවටෙන්නේ, කරදරවල පැටලෙන්නේ ජීවිතේ සැලැස්මක්, විධිමත් බවක් නැති වූ විටය. අපි විධිමත් නොවුණ තැන සමාජයය ද අවිධිමත්ය. ඒ සංස්කෘතියේ දී හිත් රිදවීම්, වධහිංසා, අපරාධ සිදුවීම පුදුමයක් නොවේ.දුවේ පුතේ;‘මම හැදෙනවා’ කියන අරමුණින් ජීවිතය අරඹන්න. විවිධ වූ, විෂම වූ ගැහැනුන් පිරිමින් වෙසෙන මේ සමාජයේ ඔබ නොදත් දේ බොහෝය. වැඩිහිටියන් ඔබට අවවාද දෙන්නේ ඒ නොදන්නා ලෝකයේ ඔබ අතරමං වීමෙන් ගලවා ගන්නටය. ඔබ මවුපියන් රවටා සිතැඟි අයුරින් කටයුතු කිරීමට ගියේ නම් දුකට කරදරයට පත්වන්නේ ඔබමය. සමහර විට වැඩිහිටි බස් නො අසා කරන සුළු දෙයකින් පවා ඔබ ගේ අනාගතයම අඳුරු වීමට පුළුවන. මවුපියන්ටත් වඩා, නොදන්නා පිරිමියකු විශ්වාස කොට අර දියණිය සිදු කරගත් විනාශය මෙනි.ඒ නිසා මේ සමාජයේ කිසිවකුට නොරැවටෙන්නත්, කිසිවකු නොරවටන්නත් අදිටන් කරගන්න. සාර්ථක ජීවිතයකට ඒ ප්‍රතිපත්තිය මනා ශක්තියක් වනු ඇත. හැම කාන්තාවක් ම ඔබ ගේ ම අම්මා හා සමාන යැයි සිතන්න. ඇසුරු කරන අක්කලා, නංගිලා ඔබගේ ම සහෝදරියන් ලෙස දකින්න. ඉදින් ඔබ අතින් ඒ කිසිවකුට, කිසි විටෙක වරදක් වන්නේ නැත. මිතුරු මිතුරියන්ට ද එසේ සිතන්නට හුරු කරවන්න. එවිට ජීවත් වන්නට වඩාත් සුදුසු පරිසරයක් නිර්මාණය වනු ඇත.අම්මේ තාත්තේ!හද සසල කරවන මෙවැනි අකටයුතු හෙට දිනයේ ඔබගේ දරුවාට ද සිදුවීමට ඉඩ ඇති බව අමතක නොකරන්න. වැඩිහිටියන් ලෙස අපේ යුතුකම් වගකීම් හරියාකාරව ඉටුවුණානම් මේ දරුවන් මෙතරම් දීන වන්නේ හෝ අසරණ වන්නේ හෝ නැත. මවුපියන් දරුවන් බාහිර පන්තිවලට සහභාගි කරවන්නේ ඔවුන් වෙත වූ ආදරයෙන් මිස අනාදරයෙන් නොවේ. වරද යන එන තැන් හරි ද වැරදි ද යනු නොවීමසීමය. ආරක්ෂාව පතා දරුවා අතට ජංගම දුරකථනය දෙන අම්මලා එය දරුවාට අනාරක්ෂිත වන බව ද සිහියේ තබා ගත යුතුය.බස්රියේ, දුම්රියේ මහමඟ මේ සැම තැන ඔබගේ දරුවා බිලි ගන්නට මාන බලන වංචාකාරයින්, අවස්ථාවාදීන් සිටින බව මොහොතකටවත් අමතක නොකළ යුතුය.සිතන්න.මේ තරගකාරී අධ්‍යාපන රටාව හමුවේ ඔබ ගේ දරුවාට සම වයසේ අනෙකුත් දරුවන් සමඟ බෙදා හදා ගන්නට, සහෝදර සහෝදරියන් ලෙස කරුණාව දයාව පතුරුවන්නට ඔබ මොන තරම් දුරට අනුබල දුන්නා ද? ආදර්ශවත් වූවා ද? එසේත් නැතිනම් පොත පත, වාර සටහන් පවා යහළු යෙහෙළියන්ට නොදී සඟවා තබා ගන්නට දරුවන් හුරු කළා ද? ඔබ ගේ දරුවා හෙට දිනයේ යහපත් චරිතයකින් හෙබි පිරිපුන් මිනිසෙක් වන්නේ ඔබ පෙන්වා දුන් මාවත නිවැරැදි වූයේ නම් පමණි. ඔබ වැරදි ආදර්ශයක් දුන්නානම් දරුවා වැරදි මඟම මිස නිවැරැදි මග නොයයි. තල වපුරා මුං බලාපොරොත්තු විය නොහැකි මෙනි.පෙර පාසලේ සිට උසස් අධ්‍යාපනය ලබන දරුවා දක්වාම අප ගේ බොහෝ දරුවන් ඔවුනොවුන් දෙස බලන්නේ ඊර්ෂ්‍යාව, තරහව මුසු වූ හැඟීමෙනි. එය සුලබ දසුනකි. තමන්ගේ දියුණුව මිස අනුන් ගේ දියුණුව දැක සතුටු නොවන මේ දරුවෝ සිය අවශ්‍යතා කොයි ලෙසකින් හෝ ඉටුකර ගන්නට උත්සාහ කරනු විනා එයින් අනුන්ට වන හානිය, අයහපත විමසන්නේ නැත. අන් දුකේදීත් සතුටු වනවා හැර අවංක සිතින් ඒ දුක බෙදා හදා ගන්නට ඉදිරිපත් වන්නේ නැත. වත්මන් අධ්‍යාපන රටාවේ ඇති ඇතැම් වැරදි ප්‍රතිපත්තීන් ද ඇතුළුව මවුපියන් ඊට ප්‍රධාන වශයෙන්ම වගකිව යුතුය.බඩ වියත රැක ගන්නා ගමන් දරුවන්ට හොඳ අධ්‍යාපනයක් ලබා දෙන්නට, අඩුවක් නැතිව ඔවුන් ගේ ඕනැ එපාකම් පිරිමසන්නට අද අම්මා තාත්තා දෙදෙනාම රැකියාවට යති. හිමිදිරියේ පටන් රෑ බෝවෙන තුරුත් ඒ දෙදෙනා ගේ ඇල්ම බැල්ම නොලබන දරුවෝ ඒ අඩුව පුරවා ගන්නේ විකල්ප මාර්ගවලිනි. වැඩි වශයෙන් රූපවාහිනියට, පරිගණකයට ඇබ්බැහි වන ඔවුන් යහපත අනුගමනය කරනවා වෙනුවට අයහපත අන්ධානුකරණය කරනු පෙනේ.බොහෝ දරුවෝ තමන්ගේ ජීවිතයේ අත්දැකීම් ලෙස මුලින්ම විඳින්නේ මාධ්‍ය ඔස්සේ ගලා එන රූපක අත්දැකීම්ය. බොහෝ මාධ්‍ය ක්‍රියාත්මක වන්නේ මුදල් ඉපයීමේ අරමුණින් මිස සමාජයට යහපත් දෑ ලබා දීමේ අරමුණින් නොවේ. සදාචාරය, ළෙන්ගතුකම, සංස්කෘතිය නිරූපණය වන්නේ මාධ්‍ය අතර ඇති තරගකාරිත්වයේ ස්වභාවය අනුවය. එය මොනතරම් දුරට අපේ දරුවන්ගේ හැසිරීමට බලපෑමක් කරනවා ද යන්න විශාල ගැටලුවකි. දිනෙන් දින අහන්නට දකින්නට ලැබෙන මුලින් සඳහන් කළා වැනි කනගාටුදායක සිදුවීම් ඒ හැසිරීම්වල ප්‍රතිඵලයන්ය.සිංහල බෞද්ධ සංස්කෘතිය පදනම් කරගෙන ගොඩනැඟුණ සමාජ පරිසරයක් ඇති බවට අපි උදම් අනමු. ඒත් අතීතයේ අපේ සමාජයේ තිබු එකමුතුකම, ධාර්මික බව අද දකින්නට ලැබෙන්නේ නැත. මද්දුම බණ්ඩාර, වීර පුරන් අප්පු, අනගාරික ධර්මපාල වැනි චරිතවලින් හැසිරීම් හසුරුවා ගත් අපේ දරුවන් අද උදේ ඉඳන් රෑ වෙන තුරුත් දකින්නේ ස්කුබිඩු, ඩැෆ්නි, ෂැගී ආදි බටහිර සංස්කෘතියේ චරිතය. ඒ චරිත අනුකරණයට පෙලඹෙන ඔවුන් අනුන්ගැන තබා තමන් ගැනවත් නිවැරැදිව දකින්නේ නැත.සිල්වත් දරු පරපුරක අවශ්‍යතාවය වෙන කවරදාටත් වඩා අද අපිට දැනේ. මවුපියන් ඇතුළු සමස්ත වැඩිහිටි සමාජයම ඒ සඳහා උර නොදුන්නේ නම් අනාගතය අවිනිශ්චිත වනු නොඅනුමානය.රමණී සුබසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>07</month>
      <day>01</day>
    </date>
    <link>http://www.silumina.lk/2012/07/01/_art.asp?fn=as1207015</link>
    <topic>මනමාල සෙන්පතියා...</topic>
    <author/>
    <content>මනමාල සෙන්පතියා...ග්‍රහ ලොව සෙන්පතියා අඟහරු හෙවත් කුජය. බොහෝ දෙනා දන්නේ එසේය. එහෙත් කුජ මංගල කාරක, මනමාල ග්‍රහයෙක් වන බවත් දත යුතුය. විවාහයකදී සිකුරුට දෙවැනිව බලවත් වන්නේ කුජය.අද අඟහරුගේ මහ දසා කාලය පිළිබඳව තතු පවසන්නේ ප්‍රවීණ ඡ්‍යොතිෂවේදී මීපේ ගණිතගේ චන්ද්‍ර භාරතී මහතා ය.”කුජ මහා දසා කාලය වසර හතකි. මුවසිරස, සිත, දෙනට යන නැකත් හිමි වන්නේ ද කුජටය. අඟහරු මහා දසා කාලය පටිසන් දෙන්නේ කාරණා කිහිපයක් මතය. ජන්ම සමයේ කුජ පිහිටි ආකාරය, බලය කෙසේද? ගෝචර ගමනේදී කුජ ගේ තත්ත්වය කෙබඳු ද යන මූලික පදනම සැලකිල්ලට ගනී.””... අවි ආයුධ, භූමිය, රථ වාහන, වෙළෙඳාම, වෙදකම, විවිධ කෲර ක්‍රියාවන් යනාදිය මඟින් කෙනෙකුට කුජ මහා දසා කාලයේ දී ධන ලාබ ලැබෙයි. ඒ සමඟම මේ කාලයේදී උෂ්ණාධික, පිත් රෝග, රුධිරගත රෝග, හට ගැනීමට ද ඉඩ ඇත. ඊටත් අමතරව නීච ස්ත්‍රීන් සමඟ සබඳතා පැවැත්වීම, සිතේ වෛරය, ක්‍රෝධය අධික වීම යනාදිය මහා දසා කාලයේ දී දක්නට ලැබෙයි. නමුත් කුජ පිහිටන ස්ථානය සහ භාව බල අනුව මේ ප්‍රතිවිපාක වෙනස් වන බවත් කල්පනා කිරීම වැදගත්.””... කුජ උච්ච වන්නේ මකර රාශියේදීය. එවිට රාජ සම්පත් හිමි වෙයි. පුහු ලාබ, ස්ත්‍රි ලාබ නිතැතින් ම උරුම කර ගනී. කෙනෙකු ගේ විවාහයේ දී සිකුරු හා සමානව කුජ බලගතු ය. කුජ මංගල කාරක ග්‍රහයා ය.”... විද්යුත් කාන්ති සම්ප්‍රභම්තත් මංගලම් ප්‍රාණවයම්””මේ අනුව කුජ මහා දසා කාලයේදී ස්ත්‍රී ලාබ, බන්ධු ලාබ, මිත්‍රාදීන් ගේ සහයෝගය, විදේශ ගමන්, යුදමය ජයග්‍රහණ, හිමි කර ගන්නා අතර ම මේ කාලයේදී පුද්ගලයා ගෙන් ස්ථිර වචන ප්‍රකාශයට පත් වන්නට ගනී. අඟහරු මහා දසා කාලයේදී පුද්ගලයා ප්‍රතාපවත් බවකින් කටයුතු කරයි.””කුජ ග්‍රහයා ගේ මූල ත්‍රිකෝණ රාශිය මේෂ යයි. එය ස්වක්‍ෂේත්‍ර වෙයි. කුජ මේෂයේ ස්ථානගත වූ විට වෘෂභයට වඩා යහපත් ය. මෙවිට මධුර ආහාර පාන, ඥාති මිත්‍රාදීන් ගෛ් උදවු, ලබා ගනී. ජේත්තුකාරයෙක් ලෙස අඳින්නට පලඳින්නට උත්සුක වෙයි. වී ගොවිතැන, භූමි සම්පත්, ධර්ම ශ්‍රවණය, යාන වාහන, උපාධි නම්බු නාම, සහෝදර බලය යනාදිය උරුම කර ගත්තේය.””... කුජ ආරෝහණීය බලයෙන් යුක්ත වෙයි. නිදසුනකට කුජ කටක රාශියේ නීච වන අතර මකර රාශියේ උච්ච වෙයි. යම් ජන්මියකු ගේ කුජ සිටින තැන සිට ඉදිරියට යත්දී පළමුව හමු වන්නේ මකර ය නම් එවිට කුජ ආරෝහණීය බලය ලබයි. එහි අදහස වන්නේ කුජ ගේ බලය දෙගුණ තෙගුණ වන බවයි. එහෙත් යම් හෙයකින් මුලින් ම හමු වන්නේ කටක රාශිය නම් එවිට කුජගේ බලය හීන වෙයි. තිබුණා වූ බලයත් නැතිව යයි. කුජ ආරෝහණ බලයෙන් යුක්ත වුවහොත් රාජකීය සම්පත් ඇතුළුව ශ්‍රේෂ්ඨ ධීර – වීර ගතිද ගව මහීෂාදී සම්පත්, භූමි සම්පත් යනාදිය දෙගුණ කරන්නේ ය. කුජ අවරෝහණ බලයෙන් යුක්ත වන්නේ නම් සැප සම්පත් යනාදීය බොහෝ සෙයින් අඩු කරයි. එමෙන් ම ධන හානි, කීර්ති හානි, ඥාති බේද, භයාන්ධකාරය, රාජ බය, ගිනි බය, සොර සතුරු බය, ගිනි බය, ජල බිය ආදිය ඇති කර වන්නේ ය.තවද දුක් විඳින්නට සලස්වා උගත් දේශනයෙන් පිටත තවත් දුක් දැඩි කරන්නේය. කුජ සතුරු රාශියක පිහිටියොත් කල කෝලාහල, රජුන්ගේ කෝපයට ලක්වීම යනාදිය ඇති වෙයි. කුජ සතුරු වන්නේ සිංහ – ධනු - කුම්භ – මීන යන රාශිවලය. මේ කාලයේදී රාජ බය පමණක් නොව තම ඥාතීන් හිතවතුන් අතර පවා බිය හට ගනී. වස විෂ – ගැටුම් ආදියෙන් පරෙස්සම් විය යුතුය. ඇස් රෝගවලට ද කුජගේ සමීප සම්බන්ධයක් ඇත.”ඊටත් අමතරව ශරීරයේ අපර කොටසේ රෝග, රුධිරය විෂ වීම, වණ කුෂ්ඨ යනාදිය හට ගනී. රුව සම්පත ද පිරිහීමට සලස්වා අකලට මහලු කරවයි. කුජ අවරෝහණ බලයෙන් යුක්ත වූයේ නම් එම දුර්විපාක දෙගුණ වෙයි. අඹු දරු විනාශය, අනුන්ගෙන් යැපෙන්නට සිදුවීම, හදිසි අනතුරු, අතපය කැඩීම්, කැපීම්, අත පය නැතිව යෑම, පහත් ජීවිකාවකට තල්ලු වීම, දාස මෙහෙවරකම්වල යෙදීම, විදේශ රටක ගර්හිතව ජීවිතය ගෙවීම යනාදිය නිදසුන්ය.”කටක රාශියේ කුජ නීච වූවත් කටක ලග්න හිමියාට කුජ යෝග කාරකයාය. කුජ නීචව සිටියත් කටක ලග්න හිමියාට එක්වරම පහර වදින්නේ නැත. නීච රාශිය තරම් සතුරු රාශිය අයහපත් නොවේ. එහෙත් සියලු කටයුතු අවුල් කරවන ගතියක් පෙන්වයි. මිත්‍ර රාශියක සිටියද සතුරන් ඇති කරවයි. මිතුරෝ බේද වෙති.””... කෙසේ වෙතත්; ග්‍රහයකු ගේ ක්‍රියා කලාපය කාලසටහනකට ලඝු කළ නොහැක. දක්ෂ දෛවඥයා තම අත්දැකීමෙන් හා නුවණ මෙහෙයවන පලාපල කථනය කළ යුතුව තිබේ. දෛවඥයා තුලනාත්මකව කල්පනා කොට පලාපල පැවසිය යුතු වන්නේ එහෙයිනි. මේසය උඩ තිබෙන කෘතීම කොම්පියුටරය නොව භාවිතයට ගත යුත්තේ දෛවඥයාගේ මොළය නම් පරිගණකයයි.ඡ්‍යොතිෂය හදාරණ විට පමණක් නොව ඡ්‍යොතිෂමය ලිපියක් කියවන විට පවා එහි එන ඇතැම් සිද්ධාන්ත පිළිබඳ මූලික අවබෝධයක් තිබීම වැදගත් ය. ග්‍රහ දෘෂ්ටි ග්‍රහයන් පෙනීම තවත් සුවිශේෂ කරුණකි. ග්‍රහයන් දැකීමේ රහස සිළුමිණ පාඨකයන්ට හෙළි කරන්නේ ද ඒ නිසාමය.”දසයද තුන්වනු හිරු සඳු දකිති සතරද අටවනු කුජ බුධ දකිති නවයද පස්වනු ගුරු කිවි පණි දකිති සත්වන භාවය මේ හැම දකිතිමේ සමඟ ම අපි මීළඟට බුධගේ යෝග පිළිබඳව සලකා බලමු.කේ.සී.ජේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>07</month>
      <day>01</day>
    </date>
    <link>http://www.silumina.lk/2012/07/01/_art.asp?fn=as1207016</link>
    <topic>විසූවියස් නිදාගෙන</topic>
    <author>ජැක්සන් ඇන්තනී www.jacksonanthony’com</author>
    <content>විසූවියස් නිදාගෙනනාපෝලි නගරට ඇඳිරි වැටී තිබුණ ද ඉතාලි අහසේ නීල වර්ණය ඒ වන විටත් හොඳින් දීප්ත වී තිබුණි. චිත්‍රපට අධ්‍යක්ෂණයේ දී මා කැමතිම Light evening magic light  එක හොඳින් සකස් වී ඇත. එහෙත් මගේ අතේ සිනමා කැමරාවක් නැත. තිබුණි නම් පරිසමාප්ත පරිසර රූප පද්ධතියක් මට කාචගත කොට ගත හැකිව තිබුණි. ගොම්මන් අහස වසා සිටි දැවැන්ත විසූවියස් ගිනි කන්ද නාපෝලි නගරයට පිටුපසින් නිදා සිටින තාපස වෙස් ගත් රාක්ෂයකු සේ මට පෙනෙන්නට විය.මීට පෙර වතාවක මම නාපෝලි නගරයේ ඇති සන්ජෙන්නාරෝ පල්ලියට ගොඩ වැදී ඇත්තෙමි. මේ පල්ලියත් විසූවියස් ගිනි කන්දත් අතර අපූරු ආධ්‍යාත්මික සම්බන්ධයක් පවතියි. අතීත ගෝත්‍රික සමාජවල පැවතියා වූ යම් යම් අභිචාර වතාවත් දියුණු ලෝකයේ අද පවා භාවිතා කරන්නේ යැයි ඇති සමාජ විද්‍යාත්මක අධ්‍යයනයකට හොඳ නිමිත්තක් මට මේ පල්ලියේ දී හමුවුණි.මේ දේවස්ථානයේ ඇති ශුද්ධ වස්තුව සේ සැලකෙන්නේ ශාන්ත ජෙන්නාරෝ මුනින්ද්‍රයාගේ රුධිර කැටිය රැගත් රත්‍රන් මංජුසාවයි. වසරක් පාසා පවත්වන මහා මංගල්‍යෝත්සවයේ දී මේ කරඬුව රැගත් පෙරහර නගරය පුරා සංචාරය කර අවසානයේ යළි දේව අල්තාරයට ගෙන එනු ලබයි. එතැන් සිට නාපෝලි නගර වාසී බැතිමත්හු එක හඬින් යාතිකා කරමින් රුධිර කැටියට දිය වෙන්න යැයි ඉල්ලා සිටිති. එවිට ලේ කැටිය දිය වී යන්නේ යැයි ඔවුහු විශ්වාස කරති.යම් හෙයකින් යාච්ඥා මෙහෙය අවසානයේ සන්ජෙන්නාරෝගේ රුධිර කැටිය දිය නොවුවහොත් විසූවියස් පුපුරන බව ඔවුන්ගේ තදබල විශ්වාසයයි. මෑත කාලීන ඉතිහාසයේ විසූවියස් පුපුරා ගිය 1929, 1933 සහ 1944 යන වර්ෂවල එසේ සිදු වූයේ සන්ජෙන්නාරෝ දිය නොවූ නිසා යැයි ඔවුහු ඉතා විශ්වාසවන්ත ලෙස කියති.සමහර වර්ෂවල වීදි ගොස් යළි පැමිණ පල්ලියේ සිදුවන යාච්ඤා මෙහෙය අවසානයේ ලේ කැටිය දිය නොවුව හොත් ඔවුහු අපූරු අභිචාරයක යෙදෙති. එනම් සමස්ත නගරවාසීන්ම පල්ලියට රැස් වී ඉතාලි භාෂාවේ ඇති අමුතිත්ත කුණුහරුපෙන් සන්ජෙන්නාරෝට බැණවැදීමයි. එසේ වූ කළ යාච්ඤාවේදී දිය නොවූ සන්ජෙන්නාරෝ දියව යන්නේලු.අපේ වාහනය තුළ සිදුවන නිරන්තර යාතු කර්මවල හේතුවෙන් අප සය දෙනාගේ ම ලේ කැටි නම් හොඳින් දියව ගොස් ඇත්තේ ය. මේ අභිවාරයේ හේතුවෙන් ලේ දිය කරගත් අය ලංකාවේ ද සිටියේය. ඒවාවල විද්‍යුත් ප්‍රතිචාර නිරන්තරයෙන් අපේ වාහනයේ ඇති ජංගම දුරකථනවලට ද දැනෙන්නේය. එවිට උයන් පල්ලන්ට “මල් කඩන්නට” නො දී හැකිතාක් දුරකථන සංඥා අවුල් කරන්නට සෙසු අය වග බලා ගත්තේ ය.අපි දැන් නාපෝලියේ වෙරළාසන්න මාවතේ ගමන් කරමින් සිටිමු. මාවත අද්දර ඇති මේ වරායෙන් නැවක නැඟී කැප්රි දූපත වෙත යාත්‍රා කරන්නට දිනක මා ගත් උත්සාහය ව්‍යර්ථ වී ගියේ ය. එහෙත් මහාචාර්ය සුනිල් ආරියරත්නයන් කැප්රි දූපතට සංචාරය කොට තිබුණි. එතුමන් ලියූ “බයිලා කපිරිඤ්ඤා” නම් පර්යේෂණ කෘතියේ දැක්වෙන කැප්රි දූපත මෙය යැයි මා සිතා සිටිය ද එය එසේ නො වන බව මා වටහා ගත්තේ මහාචාර්ය තුමන් නාපෝලියේ සිට කළ පැහැදිලි කිරීමෙන් ය.නාපෝලියෙන් රාත්‍රි ආහාර වේලක් ගැනීමේ කැමැත්ත සහ කුසගින්න ඇවිලී තිබුණත් සුදත් මේ වන විට අප වෙනුවෙන් සම්පාදනය වන පොම්පේ රාත්‍රී භෝජනයේ මෙනුපත පවා අපට දැනුම් දී තිබුණෙන් අප නාපෝලි රෙස්තුරන්තෙයකින් කෝපි බී ගමනට පිවිසුනෙමු. නාපෝලි අවන්හලට ඇතුළු වූ සැණින් අපට මිලානෝ සහ නාපෝලියේ වෙනස වටහාගත හැකි විය. මිලානෝ වනාහී ඉතාලියේ වාණිජ නගරය වූ හෙයින් එහි වෙසෙන මිනිසුන්ගේ මානව සම්බන්ධතාවල පවා වෙළෙඳ සීමා ඇත. එහෙත් දකුණු දිග ඉතාලියේ නාපෝලිය වනාහී තවමත් ධීවර ගැමි සමාජයකි. මේ මිනිසුන් ඉතා කුළුපගය, මිත්‍රශීලීය, නිරන්තරයෙන් ඔවුහු හඬ නඟා කථාකරති.නාපොලිතාන් භාෂාව උතුරුකරයේ නාගරික භාෂාවට වඩා බොහෝ වෙනස්කම් ඇති උපභාෂා ලක්ෂණ දරයි. කාලයක් නාපෝලි ගැරිබාල්දියේ ඉතා සමාජශීලී ජීවිතයක් ගත කළ මගේ සිව්වන සහෝදරයා වූ සමන් ඉතා හොඳින් නාපොලිතාන් කථා කරයි. අපට බලපිටිය භාෂාවේත්, හඟුරංකෙත භාෂාවේත් උප භාෂාමය වෙනස්කම් සැණින් අල්ලාගත හැකි සේ ඉතාලි ජාතිකයින්ට සමන්ගේ නාපොලිතාන් භාෂාව හොඳින් වෙන්කොට හඳුනාගත හැක. එය විශේෂ පිහිටීමක් සේ සලකන උතුරු ඉතාලි ජාතිකයන් සමන්ට ගෞරව කරනු මා දැක ඇත.1993 මගේ පළමු සංචාරයේ දී මා සති තුනක පමණ කාලයක් නාපෝලි කේන්ද්‍රීයව ගත කෙරුවෙමි. ඉන්පසු “මිල්ලෙ සොයා” චිත්‍රපටයේ රූගත කිරීම සඳහාත්, ජුලියට් ගේ භූමිකාව“ චිත්‍රපටය ප්‍රදර්ශනය කිරීම සඳහාත්, “රෝම පුරාණය” සංචාරය සහ “අබා” චිත්‍රපටය ප්‍රදර්ශනය සඳහාත් මම නාපෝලි පැමිණ අත්දැකීම් ලැබුවෙමි. මගේ නාපෝලි රස කථා බොහෝමයක් මවිසින් රචනා කෙරුණු ‘පනාපුත්‍රගේ මතක වස්තුව‘ යන ලිපිසරණියට ද ඇතුළු කර තිබේ.මෙන්න මං ඉටිපන්දමාව කනවාඑහෙත් මෙතෙක් කිසිදු රචනාවකට ඇතුළත් නො කළ අත්දැකීමක් මට ඔබට ඛ්යන්නට සිතෙයි. 1993 දී මගේ නාට්‍යකාර නඩය නාපෝලියේ ඇවිදින අතරතුර “ෆෘත්තො දි මාරේ” (Frutti de Mare)  හෙවත් මූදු පලතුරු ලෙස නම් නියම වී ඇති ධීවර මාවතක් දිගේ ඇවිද ගියේය. ඉතාලියානුවන් මූදු පලතුරු කියා හඳුන්වන්නේ මාළු නොවන සෙසු මූදු ආහාරවලටය.ඉස්සන්, දැල්ලන්, බෙල්ලන්, බූවල්ලන් ආදී අප හඳුනන ආහාර වර්ගවලට අමතරව මාළු බිත්තර, මාළු වරල්, මාළු කරමල් ආදී මාළුන්ගේ “අමතර කොටස්”සහ පෙඳපාසි වර්ග ආදී තවත් නා නා ප්‍රකාර මූදු ආහාර මේ වීදියේ දී ඇස්පනාපිට ආහාරයට ගත හැකිය. දුර්ලභ ආහාර වර්ග වින්දනය කර බලන්නට මට ඇති ජාත්‍යන්තර ආශාව ඒ දිනවල සිට ම මම ප්‍රගුණ කර ඇත්තෙමි. ඒ බව දත් මගේ මිතුරෝ මාව ඒ දෙසට යොමු කර තබා සතුටු වන්නාහ.මේ වීදියේ දී යමක් දුටු කමල් මහ හඩින් කෑගසා මා එතැනට කැඳවීය. වතුර පිරවූ උසින් අඩු ටැංකියක මූදු ඉටිපන්දම් පීනමින් සිටිති. ඒ බෙල්ලන් වර්ගයකි. ඌව හඳුන්වන්නේ “මූදු ඉටිපන්දමා” යන අරුතැති ඉතාලි වචනයකිනි. ඇත් දළ පැහැති කුඩා ඉටිපන්දම්මු ටැංකියේ පීනති.”මුංව කන්නෙ පණපිටිංලු”පණ පිටිං කන එකයි අමුවෙන් කන එකයි දෙ විදිහක් බවත් මේ සතාව කන්නේ පණපිටින් නොව අමුවෙන් බවත් ධීවර වෙළෙන්දා කීවේ යැයි ඒවා පරිවර්තනය කළ සුදත් අපට කීවේය. එකෙකු කා පෙන්වන්නැයි අප කළ යෝජනාව ඔහු පිළිගත්තේ කන ඉටිපන්දමාට වැය වන ලීරා මිල සුදත් ගෙවන්නට පොරොන්දු වූ නිසා ය. ඔහු කිසිදු වගක් නැතිව පීනන ඉටිපන්දමකු ගෙන උගේ දිගු කටුව කඩා සතා ගෙන කටේ දමා විකා ගිල්ලේය. අප සියල්ලන්ගේ ම මූණුවල ජුගුප්සාජනක භාවය සටහන් වුණි.”සතාගේ අතුනුබහන් එක්කමද කන්නේ” යන පැනයට ඔහු දුන් පිළිතුර සුදත් පරිවර්තනය කළේ ය. “ඇත්ත වශයෙන් ම මේකා සතෙකු නොව පැළෑටියකි. එනිසා ඉටිපන්දමාට ඇස් කන් නාසා හෝ අතුනු බහන් හෝ කිසිවක් නැත. මේ කටුවක් තුළ හැදෙන මූදු පැළැටියකි. පැළෑටියක ඇති ජීවී බව මේකා සතු වුව ද ඌට ප්‍රාණය නැත.”ප්‍රාණඝාතයට අකමැති මම මේ පැළෑටිය කා දමන එක මොන කජ්ජක්දැයි කියා ඉදිරිපත් වූයෙමි. සියල්ලෝ ම අත් පොළසන් දුන්හ. මම එකෙකු මැරෙන තුරු සටන් කරන රෝමානු ග්ලැඩියේටර් වීරයෙකු සේ මූදු පලතුරු වෙලෙන්දා ඉදිරිපිට සිට ගත්තෙමි. ඔහු ටැංකියට අත දමා බෙල්ලෙකුගේ කටුව කඩා ගත් කුඩා පල්ලි ඉටි පන්දමක් බඳු යමක් මගේ කටේ දැමුවේය. කිසිදු රසක් ගුණක් නොදැනේ. මම ජරස් ගා මේ පැළෑටිය සැපුවෙමි. දෙයි හාමුදුරුවනේ මෙන්න මේ පැළෑටිය මගේ කටේ දඟලන්නේ ය. ඌ ඒ හක්කෙන් මේ හක්කට පනින්නේ ය.ඉන් එහාට සිදු වූ සියල්ල විකට නාට්‍යයක ස්වරූපය ගත්තේ ය. සියලු කෝප නිවා අවසානයේ මේ වීදියේම තිබූ අති සුන්දර වෙරළ කඳවුරක වාඩිගත් අපි මූදු පලතුරු බොහොමයක් සහිත පිසින ලද ආහාරයක් භුක්ති විඳිමින් සමාලෝචනයට පිවිසුණෙමු. කමල් ගේ මෙහෙයවීමෙන් සුදත් විසින් ධීවර වෙළෙන්දා මූදු ඉටිපන්දමා ගැන කළ ඉතාලි පැහැදිලි කිරීමේ පරිවර්තනය වෙනස් කොට ඇත. ඌ පැළෑටියක් නොව ප්‍රාණ සහිත සතෙකි. ඉතාලි ජාතිකයින් ඌව කන්නේ “පණ පිටින්” නොව “අමුවෙනි”. එහෙත් මගේ මිතුරන් ඉටිපන්දමාව පණපිටින්ම කන්නට මා යොමු කොට තිබේ. මගේ කටේ ඉතිරි වූ ඌරල් ගතිය යන තෙක් ම මම ග්‍රප්පා බීවෙමි.මම වහා ම වර්තමානයට පිවිසුණෙමි. එහෙත් තවමත් මගේ කටට 1993 දැනුණු අමියාව දැනෙන්ට විය. කම්මැලිකමට හපන්න ගත් කුඩා කුඩා කැවිලි පැකට් බොහොමයක් සුදත් අපේ වාහනයට දමා ඇත. මම ‘කුලප්පු ඇට’ අහුරක් කන්නට පටන් ගත්තෙමි.විසූවියස් පිපුරුවොත් නාපෝලි ඉවරයිමේ ඇට වර්ගය යුරෝපයේ සහ මැද පෙරදිග ඉතා ම ජනප්‍රිය ඇට වර්ගයකි. මේවාට ‘කුලප්පු ඇට’ කියා නම තිබ්බේ ද මමයි. ඒ ද 1993 ඉතාලියේදී ම ය. පොත්ත පිටින් බැද ලුණු සහ රසකාරක දමා ඇති මේවා අතින් කඩා දෙපියලි ඉවත් කොට මදය කන ඇට වර්ගයකි. ඉතාලි ජාතිකයින් “පිස්තක්කියෝ” ලෙස හඳුන්වන පිස්ටාශියෝ(Pistachio) වෙයි. එහෙත් ඒ ඇට වර්ගය කන්න පටන් ගත් කල නැවැත්විය නො හැක. ඒ පිළිබඳ ඇති ආශාව කුලප්පු වන්නේ ය. එහෙයින් මම ඒවා ‘කුලප්පු ඇට’ යැයි නම් කලෙමි. දැන් බොහෝ ශ්‍රී ලාංකිකයින් ‘කුලප්පු ඇට’ යන නම භාවිතා කරනු මට ඇසී ඇත.දැන් අපි විසූවියස් ගිනිගන්ද අසලින් ගමන් කරමින් සිටිමු. එය මේ අන්ධකාරයේ නිදිගත් යක්ෂයෙක් සේ පෙනේ. යක්ෂයා අවදි වුවහොත් මුළු නාපෝලි නගරය ම ඌ වනසන්නේ ය. අප මේ නරඹන්නට යන පොම්පේ නගරය වනාහී ක්‍රිස්තු වර්ෂ 79 යේදී විසූවියස් පුපුරා ඉන් වැගිරුණු අළු සහ ලාවාවලින් වැසීගිය අතීත රෝම නගරයකි. විසූවියස් යළි පිපිරීම නවත්වා ඇත්තේ ශාන්ත ජෙන්නාරෝ මුනිතුමන් යැයි නාපෝලි වාසීන් විශ්වාස කළ ද එහි ඇති භූගර්භ විද්‍යා සත්‍ය දැන ගැන්මට නම් අප යා යුත්තේ සොල්ෆතාරා ගම්මානයටයි. එහෙත් මෙවර මගේ මිතුරන්ට සොල්ෆතාරා යාමට සැලැස්මේ ඉඩක් නැත. ඒ නිසා මගේ පෙර අත්දැකීම්වලින් ඔවුන් සොල්ෆතාරා දැනගත යුතුයි.මම 1993 සංචාරයේ දී විසූවියස් අසබඩ ඇති සොල්ෆතාරා ගම්මානය බලා සංචාරය කෙරුවෙමි. එය වනාහී සල්ෆර් දුමාරයෙන් වැසීයන අපූරු සංචාරක නගරයකි. මහ පොළොවෙන් මේ සල්ෆර් දුමාරය මතුව එයි. දුරු රූපයට මීදුමෙන් වැසී ගිය හෝර්ටන් තැන්න සේ පෙනුණාට මෙහි දුමාරය උණුුසුම් ය. මේ වාෂ්පය තුළ රැඳී සිටීමෙන් ශරීරයට සල්ෆර් චිකිත්සාව ලැබෙන්නේ යැයි විශ්වාසයක් පවතී. එහෙයින් අද සොල්ෆතාරාව ජනප්‍රිය සංචාරක නගරයකි. බොහෝ විදේශිකයෝ එහි පැමිණ සල්ෆර් දුමාරයෙන් තම ශරීර නාවා ගනිති.මම ද ඔවුන් සමඟ සල්ෆර් වාෂ්පය වින්දනය කෙරුවෙමි. මුලදී දරාගත නොහැකි ගෙන්දගම් පුසුඹක් නැහැයට දැනුණ ද ටිකකින් එයට අප පුරුදු වේ. මේ වාෂ්ප දුමාරය මැදින් තව තවත් ගැඹුරට ම ඇවිද ගිය කල වැටකින් වට කොට තිබූ තහනම් කලාපයක් හමුවිය. එතැන මුරට සිටි අන්තෝනියෝ නම් ඉතාලි ජාතිකයා හා යාළු වූ මගේ සහෝදරයින් මට තහනම් කලාපයේ දොර හැර දුන්නේය.මේ කලාපයේ ඇවිද යන කල මගේ දෙපාවලට කිසියම් ඝර්ෂණයක සංවේදනා දැනෙයි. මා සමඟ සිටි අන්තෝනියෝ මට කරුණු පැහැදිලි කළේය. මේ දැනෙන්නේ පොළෝ කුහරයේ පැසෙන ලාවාවල ඝර්ෂණයයි. තහනම් කලාපයේ තවත් ගැඹුරට ඇවිද ගිය කළ දෙපා අසලින් ම “ගොජ ගොජ” ගා පැසෙන ලාවා කැලතීම දැනෙයි. මම බියවීමි. අසල සිටින අය පවා නො පෙනෙන තරම් වාෂ්ප මීදුම ඝනය.යම් දිනකදී සොල්ෆර්තාරාවල ‘ගොජ ගොජ’ ය නතර වුවහොත් අනිවාර්යයෙන් ම විසූවියස් පුපුරන්නේ ය. නිදාසිටින විසූවියස්ගේ කෝපය සොල්ෆර්තාරා ගොජ ගොජයෙන් සමහන් වෙයි. මෙතැන නතර වූ කල එතැන පුපුරයි. අපේ කෙළෙස් සහිත ජීවිතයත් ගිනිකන්දක් වැනිය. නිරන්තරයෙන් ම ඒ තුළ තෘෂ්ණාවේ ආවේග පැසවයි. ඒවා මුදාහරින්නට සොල්ෆර්තාරාවක් අවශ්‍ය ය. නො එසේ නම් ජීවිතය ප්‍රලය වී ආවේග නමැති ගිනිකන්ද විදාරණය වන්නේ ය. විසූවියස් ප්‍රලය නොවී ආවේග මුදා හරින්නට සොල්ෆර්තාරාවක් තනාගෙන ඇත. කලාව වනාහී සොල්ෆර්තාරාවකැයි මට සිතෙන්නේ ඒ නිසා ය.ලබන සතියේ - පොම්පේ මී කිරිජැක්සන් ඇන්තනී www.jacksonanthony’comකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>07</month>
      <day>01</day>
    </date>
    <link>http://www.silumina.lk/2012/07/01/_art.asp?fn=av1207012</link>
    <topic>හිනා කතා</topic>
    <author/>
    <content>හිනා කතාකතරගම ප්‍රදේශයේ ගම් උදා භූමියේ සංගීත ප්‍රසංගයට සහභාගී වෙමින් සිටියදී හදිසියේ රෝගාතුර වූ ජෝතිපාලයන් මිය ගියේ කොළඹ මහ රෝහලේදී ය. එම ශෝචනීය පුවත එක මොහොතකින් මුළු රෝහල පුරාම පැතිරී ගියේය. ඒ වන විට ජෝතිපාලයන් ගේ සමීපතම මිතුරකු වූ, ප්‍රවීණ ගායක මිල්ටන් පෙරේරා ද රෝගාතුරව එම රෝහලේ ම ප්‍රතිකාර ලබමින් සිටියේය.ජෝතිපාලයන් මියගිය පුවත සාත්තු සේවකයකු වෙතින් දැනගත් මිල්ටන් ඒ වන විට තම අතකට සවිකොට තිබූ සේලයින් බට හෙමිහිට ගලවා දමා, එම රෝහල් වාට්ටුවේ බලධාරීන් හට නොදැනෙන්නට ජෝතිපාලයන් සිටි වාට්ටුව වෙත කඩිනමින් ගියේය. මිල්ටන් එතැනට ළඟා වන විට ජෝතිපාලයන් ගේ ප්‍රාණ නිරුද්ධ දේහය සුදු රෙද්දකින් වසා ඇඳ මත තිබූ අතර එය මෝචරිය වෙත ගෙන යාම සඳහා කටයුතු සූදානම් කෙරෙමින් තිබිණ.මොහොතකින් එතැනට පැන ජෝතිපාලයන්ගේ දේහය සුරතින් වැලඳ ගත් මිල්ටන් වැලපෙන්නට වූයේ විලාප තබමිනි. එම විලාප හඬට රෝගීන් රැසක් එතැනට රොක්වූ අතර දේහය ගෙනයාමට ට්‍රොලි රථයක් ද රැගෙන සාත්තු සේවකයන් දෙදෙනෙකු සහ ජ්‍යෙෂ්ඨ සාත්තු සේවිකාවක ද පැමිණියහ. මළ සිරුර ඇඳෙන් ට්‍රොලියට ගැනීම සඳහා මිල්ටන් එතැනින් ඉවත් කිරීමට සාත්තු සේවකයන් දෙදෙනා කෙතරම් උත්සාහ දැරුවද මළ සිරුරේ ග්‍රහණය ලිහිල් කළේ මිල්ටන් නොවේ. එම වාට්ටුව භාර වෛද්‍යවරයා ද එවෙලේ එතැනට පැමිණ මිල්ටන් ඉවත් කිරීමට උත්සාහ කළ ද එය සාර්ථක නොවීය.ඒ වන විට ජෝතිපාලගේ අභාවය පිළිබඳ ශෝක ජනක පුවත ආරංචි වී කලාකරුවෝ රැසක් රෝහල වෙත ළඟා වෙමින් සිටියෝය. එසේ පැමිණි ගුවන් විදුලියේ සංගීතඥයෙක්, රෝහල් බලධාරීන් මිල්ටන් ගෙන් මළසිරුර ගලවා ගැනීමට දරන ප්‍රයත්නය දෙස ටික වේලාවක් බලා සිටියේය. මොහොතක් කල්පනාවක ගිලුණු හෙතෙම සිතින් තීරණයකට එලැඹ, රෝහල් සේවකයන් එතැනින් මෑත් කොට මිල්ටන් වෙත ළංව ඔහුගේ කනට කොට මෙසේ කීවේය.’මිල්ටන් අයියා අපි හැමෝටම දුක තමයි. දැන් මිනියේ ඉතුරු කටයුතු කෙරෙන්ඩ එපායැ. ඒකට ඉඩදීලා, අපි එළියට ගිහින් පොඩි ෂොට් එකක් දාලා එමු.’දැඩි ලෙස ජෝතිගේ දේහය වැලඳ සිටි මිල්ටන්ගේ ග්‍රහණය සැනෙකින් බුරුල් වුණේය.’කොහෙටද අපි යන්නෙ?’ හඬාගෙන අසමින් ම මිල්ටන් නැගිට්ටේය.ජෝතිපාල ගීත ක්‍ෂෙත්‍රයට පිවිසෙන විට මොහිදින් බෙග් ගීත ක්‍ෂෙත්‍රයේ, විශේෂයෙන් ම චිත්‍රපට පසුබිම් ගායනයේ දීප්තිමත් තාරකාවක් ව පසු විය. ගීත ගැයූ වේදිකාවන් හිදී සහ ශබ්දාගාරවලදී, බෙග් මුණ ගැසුණු අවස්ථා වලදී ජෝතිපාල එම ජ්‍යෙෂ්ඨ ගායකයාණන් හට ඉමහත් ගෞරවයක් දැක්වීමට මෙන් ම ගෞරව පූර්වකව, ආමන්ත්‍රණය කිරීමට පුරුදුව සිටියේය. ඔහු ‘බෙග් මාස්ටර්’ යනුවෙන් ඇමතුවේ හිස නමා මහත් ගෞරවයකිනි.’සිරියමේ සාරා’ ගයා එක් රැයකින් ජනපි‍්‍රය තාරකාවක් වූ ජෝති සංදර්ශන වේදිකාවේ සහ රිදී තිරයේ අංක එකේ ගායකයා බවට පත්වූයේ නිරායාසයෙනි. එසේ ජනපි‍්‍රයÀවයේ හිණිපෙත්තේ සිටි සමයේ කොළඹදී පැවැත්වීමට නියමිත සංගීත ප්‍රසංගයක් සඳහා ජෝතිපාලයන් හට ආරාධනා කර තිබිණ. ඔහු ඒ සඳහා සහභාගී වූයේ කොළඹින් බැහැර සංගීත සංදර්ශන දෙකක ගී ගැයීමෙන් අනතුරුවය. ඒ නිසා ම ඒ වන විට හෙතෙම යම් පමණකට මධු විතෙන් ද සංග්‍රහ ලබා සිටියේය.වේදිකාවට ගොඩ වෙද්දී ජෝතිපාලට බෙග් මාස්ටර් මුණ ගැසුණි. ඔහු බෙග් දෙස බලා තම ගැඹුරු ස්වරයෙන් මෙසේ කීවේය.’හලෝ බෙගා!’ඒ ඇමතුම බෙග් මාස්ටර්ට ඇල්ලුවේ නැත. ඔහු තම මුහුණ කළුකර ගෙන අහස දෙස බලා මෙසේ කීවේය.’අල්ලා... හ්! ඉස්සර නං බෙග් මාස්ටර්. දැන් නිකං ම නිකං බෙගා.’’නෙයිනගෙ සූදුව‘ නාට්‍යයේ සාජන් ගේ අපූරු චරිතයෙන් ජනාදරය දිනා, ‘පුන්තිලා’ නාට්‍යයේ ප්‍රධාන භූමිකාවෙන් වේදිකාව ජයගත් නිහාල් සිල්වා නිර්මාණය කළ ‘සාජන් නල්ලතම්බි’ නාට්‍යයේ මංගල දර්ශනයෙන් පසු එවක ජනාධිපති සහ අගමැති වෙනුවෙන් එහි විශේෂ දැක්මක් ටවර් රඟහලේ දී පැවැත්විණ.එම දර්ශනයේදී ටවර් රඟහල අතුරු සිදුරු නොමැතිව ප්‍රේක්‍ෂකයන්ගෙන් පිරී ගිය අතර කලාකරුවෝ රැසක් ද ඒ සඳහා ආරාධනා ලැබ සිටියහ. ප්‍රවීණ ගායිකා ලතා වල්පොල ද ඒ අතර වූවාය.එකල ටවර් බලධාරීන්ගේ නියමය මත හරියටම පස්වරු 6.30 ට නාට්‍ය දර්ශනය ඇරඹුණේ ය. එහි එක් තැනෙක සාජන් නල්ල තම්බිගේ භූමිකාව රඟපෑ නිහාල් සිල්වා ගීතවත් ස්වරයකින් ලෝක ප්‍රසිද්ධ පෙම්වතුන් සිහි කෙරෙන දෙබසක් තිබුණි. එම ජවනිකාව නිරූපණය කරමින් නිහාල් මෙසේ කීවේය.’ආදරේ හරිම සුන්දර දෙයක්. ඒ වගේමයි ආදරය වෙනුවෙන් ම කැපවුණු පෙම්වතුන්. රෝමියෝ - ජුලියට්, රාමා - සීතා, ලයිලා - මජ්නු, සාලිය – අසෝකමාලා, සුගත් – දම්මි, ජෝතිපාල – ලතා...’ඒ සමඟම ප්‍රේක්‍ෂකාගාරයෙන් තද සිනාවක් සමඟ අත්පොළසන් නද ද නැඟෙන්නට විය. ප්‍රේක්‍ෂකාගාරයේ මුල් පෙළ අසුනක සිටි කිසිවකු තම අසුනින් වහා නැගිට කිසිවක් මුමුණමින් යනවා අඩ අඳුරේම දිස්විණ. ඒ ලතා ය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>07</month>
      <day>01</day>
    </date>
    <link>http://www.silumina.lk/2012/07/01/_art.asp?fn=av1207013</link>
    <topic>ජෝතිමත් ජෝති ගේ වගතුග</topic>
    <author>ජෝජ් රොබ්සන් ද සිල්වා</author>
    <content>ජෝතිමත් ජෝති ගේ වගතුගසම්පූර්ණ නම - හෙට්ටිආරච්චිගේ රෙජිනෝල්ඩ් ජෝතිපාලභාවිත කළ නම - එච්. ආර්. ජෝතිපාලඋපන් දිනය - 1936 පෙබරවාරි 12ගම - දෙමටගොඩ කැටවලමුල්ලපියා - මාතර, එච්. ආර්. ජේමිස්මව - ඇහැලියගොඩ, එච්. කේ. පොඩි නෝනා පෙරේරාසහෝදර සහෝදරියන් - ජයතිස්ස, සුවිනීතා, ලැටීෂියා, අයිරාංගනී, ට්‍රික්සිබිරිඳ - බ්ලොසම් වින්ටර්දරුවන් - වරුණි, සුජීවා, එස්තර්, ක්‍රිෂ්ණිඉගෙන ගත් පාසල - මරදානේ ශාන්ත ලෝරන්ස් සහ දෙමටගොඩ, ශාන්ත ජෝන් විදුහලපියාගේ රැකියාව - ඇඳුම් මැසීමමවගේ රැකියාව - රෝහල් සේවිකාආගම - බුද්ධාගමලග්නය - කන්‍යාමුල්ම රැකියාව - කොළඹ, සුලෙයිමාන් රෝහලේ බෙහෙත් බෝතල් පිරිසිදු කිරීමේ සේවකමුල්ම වැටුප - රුපියල් විසිපහයි (මාසිකව)පසුව නියුතු වූ රැකියා - අලෙවි නියෝජිත (මාතර - හරිස්චන්ද්‍ර මිල්ස්, ෂෝවොලස් හෙජස් සහ ගුණසේන සමාගම)ස්ථිර රැකියාව - ගීත ගායනයඋස - අඩි 6 යි, අඟල් 2 යිමුලින්ම ගැයු ගීතය - වසන්තා සන්දනායක සමඟ ‘මහවැලි නදියේ’ (එහි ‘තොටියෝ’ යන පදය)මුලින්ම ගැයු ඒකල ගීතය - ස්ටැන්ලි ඔමාර් පද රචනය කර සංගීතවත් කළ “මගෙ රන් රාජිණි” (1954)මුලින්ම ගැයු චිත්‍රපට ගීතය - “සුරතලී” චිත්‍රපටයේ “සිරිය මෙ සාරා” (1956)මුලින්ම රඟපෑ චිත්‍රපටය - ‘සුදු සඳේ කළු වලා’ (1963)මුලින්ම ප්‍රධාන චරිතය රඟපෑ චිත්‍රපටය - ‘ඇතුල්වීම තහනම්’මුලින්ම නිෂ්පාදනය කළ චිත්‍රපටය - ‘සුමිතුරෝ’ (1983)පැවැත් වූ ඒක පුද්ගල ගී ප්‍රසංගය - ‘ජෝති රාත්‍රිය’ (1980)ගී ගැයූ කැසට් පට ගණන - 115 ක් පමණගී ගැයූ චිත්‍රපට ගණන - 450 ක් පමණදිනා ගත් සම්මාන - “දීපශිඛා” (ජනපි‍්‍රය ගායක - 1972) - රජත ජයන්ති සම්මානය (1974-76) - “සරසවිය” (හොඳම ගායක - 1983) - “සරසවිය” (හොඳම ගායක - 1986) - “මල්පියලි” (ජනපි‍්‍රය ගායක)ගැයූ ගීත ගණන - දස දහසකට වැඩියිපි‍්‍රයතම දේශීය නළුවා - විජය කුමාරතුංග, ගාමිණී ෆොන්සේකාපි‍්‍රයතම දේශීය නිළිය - මාලිනී ෆොන්සේකාපි‍්‍රය කළ ආහාරය - බත්, බිරියානිපි‍්‍රය කළ රසකැවිල්ල - කැවුම්පි‍්‍රය කළ පලතුර - පැපොල්පි‍්‍රය කළ ඉංගී‍්‍රසි අකුර - Jපි‍්‍රය කළ මාසය - පෙබරවාරිපි‍්‍රය කළ පක්ෂියා - පරෙවියාපි‍්‍රය කළ ක්‍රීඩාව - ක්‍රිකට්පි‍්‍රය කළ විනෝදාංශ - සර්පිනා වාදනය, ගීත ශ්‍රවණය, මිතුරු ඇසුරපි‍්‍රය කළ පරිසරය - මාලිගාවත්ත සහ නුවරඑළියපි‍්‍රය කළ විදේශය - ජපානයපි‍්‍රය කළ තමන්ගේ ගීතය - ‘ටජ් මහලක්’පි‍්‍රය කළ අනුන්ගේ ගීතය - හරූන් කුමාර් ලන්ත්‍රා ගයන “මගෙ නාමලී” ඇතුළු තවත් ගීත කිහිපයක්පි‍්‍රයතම වාද්‍ය භාණ්ඩය - සිතාරයපි‍්‍රය කළ මල - ඩේලියාපි‍්‍රය කළ අංකය - 6පි‍්‍රය කළ සුරතලා - බල්ලාවැඩිම යුග ගී ගණනක් ගැයූ ගායිකාව - ඇන්ජලින් ගුණතිලකවැඩිම ගීත ගණනක් රචනය කළ පද රචකයා - කරුණාරත්න අබේසේකරවැඩිම ගීත ගණනක් සංගීතවත් කළ සංගීතඥයා - පී. එල්. ඒ. සෝමපාල සහ සරත් දසනායකජෝති ගැයූ වැඩිම ගීත ගණනක් තිරයේ නිරූපණය කළ නළුවා - විජය කුමාරතුංගවඩාත්ම දුක් වූ දිනය - මුලින්ම “පොඩි පුතා” චිත්‍රපටයේ ගී ගයන්න නුසුදුස්සෙකු වූ දිනවඩාත්ම සතුටු වූ දිනය - “සිරිය මෙ සාරා” ගීතය මුලින්ම චිත්‍රපටයෙන් ඇසුණු දිනපිහිටුවන ලද මිතුරු සමාජ - එච්. ආර්. ජෝතිපාල මිතුරු සමාජය (1971) සහ කුවේට් රටේ ජෝතිපාල රසික සමාජයසංචාරය කළ රටවල් - ඉතාලිය, ඉන්දියාව, සිංගප්පූරුව, එංගලන්තය, ඇමෙරිකාව, කැනඩාව, කුවේට්, ඩුබායි, මැලේසියාව ඇතුළු රටවල් කිහිපයක්මඅවසන් වරට ගී ගැයූ සංගීත ප්‍රසංගය - 1987 ජූලි 3 දා කතරගම ගම් උදාව ගීත ප්‍රසංගයඅවසන් වරට වේදිකාව මත ගැයූ ගීතය - “පෘතුගීසිකාරයා”අවසන් සුසුම් හෙළූ දිනය - 1987 ජූලි 7 දාආදාහන කටයුතු සිදු කෙරුණු දිනය - 1987 ජූලි 9 දාජෝජ් රොබ්සන් ද සිල්වාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>07</month>
      <day>01</day>
    </date>
    <link>http://www.silumina.lk/2012/07/01/_art.asp?fn=av1207014</link>
    <topic>ජෝති අසමසම ගායකයෙක් සනත් ගුණතිලක</topic>
    <author/>
    <content>ජෝති අසමසම ගායකයෙක් සනත් ගුණතිලකජෝතිපාල කියන්නේ අසමසම ගායකයෙක් කියල කිව්වම මම හිතන්නේ නැහැ ඒ අදහසට කවුරුත් විරුද්ධ වෙයි කියලා. මම හිතන්නේ අදටත් ජීවත්වෙච්ච ජෝතිට වඩා මියගිය ජෝති ජනපි‍්‍රයයි.මං මේ කියන කතාව තුළ වෙනත් කිසිම ගායකයෙක් අවතක්සේරු කරන්නෙත් නැහැ. නමුත් ජෝතිගේ ගායන හැකියාව පිළිබඳ මම දන්නා කරුණු කීමට මම පැකිළෙන්නෙත් නැහැ. ජෝති ලවා වැඩිපුර පසුබිම් ගී ගායනා කර ගැන්මට තරම් මම වාසනාවන්ත නළුවෙක් වුණේ නැහැ. නමුත් ‘ඉද්දමල් කතාවේ’ ගීතය අදටත් ජනපි‍්‍රයයි. මා වෙනුවෙන් ජෝතිගේ පසුබිම් කටහඬ වැඩිපුරම යෙදෙව්වේ ඇලරික් ලයනල් ප්‍රනාන්දු අධ්‍යක්ෂවරයායි.ජෝති සංගීතය පිළිබඳව හදාරා නැති බව ප්‍රකට මතයක් වුවත් ඔහු තම ගායනයේදී සමහර වචන එම ගායනයට උචිත වන පරිදි ‘ශබ්ද කිරීම’ අතිශයින් අලංකාර බව කිව යුතුයි. ඒ බව හොඳින් ශ්‍රවණය කර ග්‍රහණය කරගත් රසිකයන් ජෝතිගේ කටහඬට වශීකෘත වුණේ ඒ නිසා. ඔවුන්ගේ භාෂාවෙන් කියනවා නම් වෙනත් ගායකයින් ගයන ඔවුන් කැමැති ගීත “ජෝති අයියට දුන්න නම් නළවල කියයි” යනුවෙන් ප්‍රකාශ කරන හැටි මම බොහෝ විට අසා තිබෙනවා.එය සාමාන්‍ය රසිකයන් අතුරින් පමණක් නෙවෙයි එවකට තිබු චිත්‍රාගාරවල සැරිසැරූ වාදන ශිල්පීන් මෙන්ම සිනමා කාර්මික ශිල්පීන්ගේ කටින් ද නිරන්තරයෙන් ඇසෙනු මට හොඳට මතකයි. ඒ බව හරියටම අවබෝධ කරගත් එක් තැනැත්තෙක් තමයි අපේ සදාදර විජය. නළුවන් අතරින් ගායන හැකියාවෙන් පළමු තැන ඉන්නේ විජය බව නොරහසක්.නමුත් ජෝති ජීවත්ව සිටිනතුරු විජය ඔහුගේ චිත්‍රපට පසුබිම් ගායනය සඳහා තමාගේ කටහඬ වෙනුවට යොදා ගත්තේ ජෝතිගේ හඬ බව අපි හැමදෙනාම දන්නවා. ජෝතිගේ ජෝතිමත් බව සහ අදටත් නොනැසෙන කීර්තිය පිළිබඳ මට දිය හැකි හොඳම උදාහරණය එයයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>07</month>
      <day>01</day>
    </date>
    <link>http://www.silumina.lk/2012/07/01/_art.asp?fn=av1207015</link>
    <topic>ජෝති උපහාර උත්සවවල මම ගී ගයන්නේ නෑ</topic>
    <author>ජෝජ් රොබ්සන් ද සිල්වා</author>
    <content>ජෝති උපහාර උත්සවවල මම ගී ගයන්නේ නෑ- ඇන්ජලින් ගුණතිලක.අමර පෙම් ලතාවේ – රන්මලක් උදාවේ අඳුන් සඳුන් සුව මැවේ – මනෝ මන්දිරේ(පද – කරුණාරත්න අබේසේකර)ගීතලෝලී සිත්ගත් අපූර්ව යුග ගී ගණනාවක්ම ඇය ඔහු සමඟ එක් වී අපට තිළිණ කළාය. සිංහල සංගීත ක්ෂේත්‍රයේ යුග ගී ඒකාධිකාරිය ඔවුන් දෙදෙනාගේම විය. ඔවුන්ට අභියෝග කරන්නට වෙනත් ගායක ගායිකා යුවළක් නම් වූවේ නැත. “ජෝති – ඇන්ජි” ගැයූ එම ගීතාවලිය යුග ගණනක් රස මිහිර ගෙනෙනු නොඅනුමාන ය. ඔහු අද අප අතරේ නැතත් ඇය - ඇන්ජලින් ගුණතිලක අප සමඟින් සිටී.මෙවර “ස්වර වර්ණ” එච්.ආර්. ජෝතිපාලයන් පිළිබඳ මතක සමඟින් වර්ණ ගන්වන්න අපි ඇන්ජලින්ට ආරාධනා කරමු.”සැබැවින්ම මගෙයි ජෝතිගෙයි යුග ගී අධිකාරියට අභියෝග කරන්නට නම් කිසිම ගායක ගායිකා යුවළකට බැරි වුණා. තවමත් අපේ ගීත ජනපි‍්‍රයයි. ගීත රසික ජනතාව අදත් ඒ ගීත අගය කරනවා. අපි දෙන්නාම සංගීතය ගැඹුරට හැදෑරූ ගායක ගායිකාවන් නොවුණාට අපේ සහජ හැකියාවන්ගෙන් උපරිමය කරන්න අපිට හැකි වුණා. එය දෙවියන් වහන්සේගෙන් ලැබුණු ආශිර්වාදයක් කියා තමයි මම විශ්වාස කරන්නේ.”එහෙත් ඔබ ජෝති වෙනුවෙන් පැවැත්වෙන උපහාර වැඩ සටහනට සහභාගි වෙන්නේ නැ නේද?”ජෝතිගේ දුව ක්‍රිෂ්ණි මට ආරාධනා කළා. ඒත් මම ක්‍රිෂ්ණි දුවට තේරුම් කර දුන්නා මං සහභාගි නොවන හේතු මොනවාද කියලා. ඔය උපහාර ප්‍රසංග, වැඩසටහන් වලින් බොහෝ විට සිදුවෙන්නේ උපහාර නෙමේ. ඩේසි අක්කාගේ (රුක්මණී දේවියගේ) සහ ජෝති උපහාර ප්‍රථම වැඩ සටහනට පමණයි මා සහභාගි වෙලා තියෙන්නේ. ඒත් දැන් ජෝති තියා වෙන කාගෙවත්ම උපහාරයකට මම සහභාගි වෙන්නේ නැහැ. (බලවත් ලෙස නොමනාපය පළ කරමින්.) ජෝති ඉන්න කොට පිළිගත්තෙ නැති අය දැන් උපහාර පවත්වන්න එනවා. ඔවුන් අතරේ මිනිස් වෙස් ගත්තු බල්ලෝ, පූසෝ, උගුඩුවෝ සහ මීයෝ ඉන්නවා. එවැන්නන්ට මම අනුබල දෙන්නේ නැහැ.”ඔබ දෙදෙනාගේ ගීතාවලියේ ආරම්භය සිදු වූවේ කෙසේ ද?ජෝතියි මමයි මුලින්ම ගැයුවේ ගුවන් විදුලි සංස්ථාවේ වෙළෙඳ සේවයෙනුයි. මට මතක හැටියට අපි දෙන්නා එක් වී මුලින්ම ගැයුවේ “ජීවනයේ වීණාවේ ගීත පද වැයුණාවේ” ගීතයයි. චිත්‍රපට ගී ගයන්න ගත්තේ ඊට කාලෙකට පස්සෙයි. මුලින්ම අප ගායනා කළ චිත්‍රපට පසුබිම් ගීතය ‘දස්කම’ (1958) චිත්‍රපටයේ ‘වාසනාව පෑදේවී’ ගීතය විය යුතුයි. ‘ගැහැනු ගැට’ චිත්‍රපටයේ අපි දෙන්නා ගැයූ ‘ආලේ මිහිර පෙන්නා’ ගීතය මුල් කාලයේදී ජනපි‍්‍රය වූ අපේ තවත් ගීතයක්.”ආලේ මිහිර පෙන්නා සියොතුන් නාද දෙන්නා මිලිති ගිරා ලිහිණින් පෙම් ගී ගයන්නා(පද - සිසිර කුමාර මාණික්කආරච්චි)සිංහල සිනමාවේ ස්වර්ණමය යුගයේ දී ඔබ දෙදෙනාගේ ගී චිත්‍රපට ගණනාවකම ඇතුළත් වුණත් පසු කාලෙක එසේ නොවූවේ මන් ද?”මං කවදාවත් බොරු කියන ගායිකාවක් නොවේ. ඒ හින්දා ඇත්තම කියන්නම්. ජෝතිට ළංවෙලා උන්නු එක්තරා ගායිකාවක් හින්දයි එලෙස වුණේ. ඇය ඉතා අඩු මුදලකට මෙන්ම මුදල් අය නොකරත් ජෝති සමඟ ගයන්න ගත්තාම නිෂ්පාදකවරුත් ඒ පැත්ත ගත්තා.ජෝති – ඇන්ජි සුසංයෝගයෙන් ගැයුණු යුග ගී සිංහල චිත්‍රපට කර්මාන්තයට බලපෑවේ කෙසේ ද?”ජෝතියි මමයි මොන නළු නිළි යුවළ වෙනුවෙන් ගී ගැයුවත් අපේ හඬ ඔවුන්ට ගැළපුණා. ඊට මේ රටේ සිනමා ප්‍රේක්ෂකයින් ද ආකර්ෂණය වී උන්නා. අපි එදා ගැයූ සෑම ගීතයක්ම වාගේ අදටත් ජනපි‍්‍රයයි. ඒත් අපිට තිබුණු ප්‍රේක්ෂකයින්ගේ පිළිගැනීම සහ ආදරය අර ගායිකාව ජෝති සමඟ ගැයූ යුග ගීතවලට ලැබුණේ නැහැ. එම නිසා පැහැදිලිවම අප දෙදෙනාගේ යුග ගී නැතිවීමත් සිනමාවේ ඇද වැටීමට බලපෑවා.”සිනමාවේ වැටීමට ජෝතිගේ වියෝවත් හේතු වී යයි ඇතැමුන් පවසනවා. ඔබ එම අදහස ගැන විමසනවා නම් විමසන්න කැමැති කුමක් ද?”එහෙම කියන අයගෙන් මම විමසන්න කැමැතියි – “ජෝති නැතුවාම සිනමාව වැටුණා නම් ඔහුට නොදී වෙනත් ගායකයින්ට චිත්‍රපට වවල ගී ගයන්න දුන්නේ ඇයි? යන වග පමණක්.”මා ප්‍රාර්ථනා ආසාවෝ ආරාධනා ඇසුණාදෝ පෙර ආත්මයේ පැතුවාදෝ මේ ආත්මයේ හමුවීදෝ...!(පද – ධර්මසිරි ගමගේ)ජෝති සමඟ ගී ගයද්දී ඔබ ලද අමතක නොවන අත්දැකීම් එහෙම නැද්ද?”සමහර යුග ගී ගයද්දී ඔහු පුරුද්දක් කරගෙන තිබුණා අපහසු කොටස් ගායනා කරන්න මට දීමේ. ‘අමර පෙම් ලතාවේ’ ගීතයේත් එහෙම ගැයූ කොටස් තියෙනවා. (එම කොටස් ගයමින්...) කොහොම හරි අපි එක්ව ගී ගයද්දී සහයෝගයෙන් ජෝති කටයුතු කළා. අපේ කලා ලෝකයේ උසස් ගායකයින් උන්නත් ජෝතිගේ ගායන විලාසයට මිනිස්සු වැඩිපුර ආකර්ෂණය වුණා.”ජෝති ඔබ සමඟ ගැයූ ඇතැම් ගී වෙනත් ගායිකාවන් නැවත ගැයීම පිළිබඳව ඔබට හැඟෙන්නේ මොනවා ද?”මම එවැනි ක්‍රියාවන්ට විරුද්ධයි. ජෝති එහෙම ගායනා කරපු කිසිම ගීතයක් ගීත රසිකයින්ගේ ආදරය දිනාගත්තේ නැහැ. එක උදාහරණයක් කියන්නම්. අපි දෙන්නා ගැයූ ‘වන් ටු ත්‍රී බේබි’ ගීතය ජෝති වෙන ගායිකාවක් එක්ක ගායනා කිරීමේ දී ඒ ගායිකාව විකෘති කරලා. හරියට හරක් පට්ටියක් එළවනවා වගේ ඇය ‘හූයි හූයි හූයි’ ගානවා. (නියම අයුරින් ගීතය ගයමින්...” කවුරු වුණත් ගීතයක් විකෘති ලෙස ගැයීම වැරදියි.”ජෝති වියෝ වී දැන් වසර විසිපහයි. එහෙත් ඔබ දෙදෙනා ගැයූ යුග ගීත සඳහා තවමත් ගීතලෝලීන් අතරේ ඉල්ලුම තිබෙනවා. ඉතින් ජෝති සමඟ ගැයූ ගී ඔබටත් වෙනත් ගායකයින් සමඟ නැවත ගයන්න නොහැකි ද?”පුළුවන්. එවැනි ඇරයුම් ද ඕනෑ තරම් ලැබෙනවා. ඒ වුණාට එලෙස ගයන්න මුදල් හිඟකමක් මට නැහැ. මම අපි ගායනා කළ ගීතවල මෙන්ම ගායන වෘත්තියේත් ගෞරවය රැකගෙන කටයුතු කරනවා. ගී ගයන්න වැඩි මුදලක් අය කරන්නේ මම විහින්ම මට සීමා පනවා ගෙනයි. ඉදිරියේදී අවශ්‍ය වුණොත් මගේ මුණුපුරා ඉමාල් ජූඩ් සමඟ ගීතයක් හෝ දෙකක් ගැයුවොත් මිස වෙන කිසිම ගායකයෙක් සමඟ ජෝති සමඟ ගැයූ ගී නැවත ගැයීමට මගේ අදහසක් නැහැ.”ජෝජ් රොබ්සන් ද සිල්වාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>07</month>
      <day>01</day>
    </date>
    <link>http://www.silumina.lk/2012/07/01/_art.asp?fn=av1207016</link>
    <topic>කිසිදා නොමියෙන ගායකයෙක්</topic>
    <author/>
    <content>කිසිදා නොමියෙන ගායකයෙක්ලක්ෂ්මන් හුළුගල්ලඑච්. ආර්. ජෝතිපාල කිසිම දවසක නොමියෙන ගායකයෙක් ලෙස හඳුන්වන්න පුළුවන්. අපි ඉපදුණ දවසේ ඉඳලා ජෝතිපාලයන්ගේ ගීතවලට පි‍්‍රය කරනවා. තමාටම ආවේණික හඬකින් ගීත ගැයු ගායකයෙක් ඔහු.සංගීත විද්‍යාලවල ගිහිල්ලා, විශාරද මට්ටමේ විභාග සමත් වෙලා දැනුම ලබාගෙන ගීත කලාවට පිවිසුණු අයෙක් නොවෙයි ඔහු. නමුත් දෛවයෙන්, හැකියාවෙන් ඉදිරියටම ගිය ගායකයෙක් තමයි ජෝතිපාලයන්.එය තමයි මම එතුමා ගේ දකින සුවිශේෂත්වය. 1950 දශකයේ දී ගීත කලාවට පිවිසුණු ජෝතිපාලයන් එදා සිට අද දක්වාම ලංකාවේ ජනපි‍්‍රයතම ගායකයා බවට පත්වෙලා තිබෙනවා. මේ සමරන්නේ ඔහුගේ 25 වන අනුස්මරණය. අදටත් ඔහුට තමයි ලංකාවේ ජනපි‍්‍රය අතිශය ඉල්ලුමක් ඇති ගායකයා.අද දවසේ තිබෙන ගුවන්විදුලි නාළිකා අරගෙන බැලුවොත් ඒවා අතර තිබෙන තරගකාරීත්වයට එච්. ආර්. ජෝතිපාලයන්ගේ ගීත සෘජුවම බලපානවා. මේවායින් වැඩි වශයෙන් ප්‍රචාරය කරන්නට ඔවුන් පොර කන්නේ ජෝතිපාලයන්ගේ ගීත.ඒ වගේම මම ජෝතිපාලයන්ගේ දකින එක්තරා සුවිශේෂත්වයක් තමයි ඔහු ඔහුගේ රසිකයන්ට වඩාත් ළංවෙච්ච රසිකයන් වගේම පෙරළා රසිකයන්ට ආදරය කරපු ගායකයෙක්.මට මතකයි එච්. ආර්. ජෝතිපාලයන් කුරුණෑගල පැවැති සංගීත ප්‍රසංගයක දී මට හමුවුණා. ඔහු ඇඳගෙන හිටපු කෝට් එක ගීත ගයා අවසානයේ දී රසිකයන්ට දාලා ගියා.1970 දශකයේ අවසන් කාලයේ දී තමයි මම ජෝතිපාලයන්ව හැඳිනගත්තේ. එදා පටන් මියයන තුරුම ඔහු ඉතාම හොඳ සංවේදී අහිංසක මිතුරෙක් වුණා. ගායක ගායිකා මිතුරන් අතර ඉතාම හිතවත් මිතුරෙක් වුණා.මං හිතන විදිහට අපේ සංගීත ලෝකයට බිහිවූ ගායකයන් අතුරින් ජෝතිපාලයන් ගේ තැන ගන්න තවමත් කිසිවකු සමත් වී නැහැ.තව දශක ගණනාවක් ගියත් ඔහු සිංහල සංගීතයේ මූලිකයා ලෙසට තැබු නම මකා දමන්න කාටවත් හැකිවෙන්නේ නැහැ. අදටත් ජෝතිපාලයන් නැති අඩුව සිංහල සිනමාවට දැඩිව දැනෙනවා.මම හිතන්නේ සිංහල සංගීතය හා ජෝති කියන්නේ හැමදාමත් එකට බැඳුණු දෙයක් කියලයි.එච්.ආර්. ජෝතිපාල වෙනුවෙන් මහා පාඩුවක් වෙච්ච තවත් ලංකාවේ මිනිහෙක් ඉන්නවා නම් ඒ විජය කුමාරතුංගයි. අවුරුදු විස්සක් නළුවෙක් හැටියට ජීවත් වෙච්ච මට අවුරුදු විස්සක් මං වගේම, මටම ගැළපෙන විදියට අවුරුදු විස්සක් තිස්සේ මට සින්දු කිව්වේ එච්.ආර්. ජෝතිපාලයි. ඒ හඬ මට ලබා දෙන්න වෙනකෙකුට තියා මටවත් පුළුවන්කමක් නැහැ.(විජය කුමාරතුංග ජෝති අනුස්මරණ උළෙලේදී)කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>07</month>
      <day>01</day>
    </date>
    <link>http://www.silumina.lk/2012/07/01/_art.asp?fn=av1207017</link>
    <topic>ජෝතිපාල නැත්නමි අද රියැලටි ප්‍රසංග කලාවක් නෑ</topic>
    <author>සිළුමිණ ප්‍රධාන කර්තෘ</author>
    <content>ජෝතිපාල නැත්නමි අද රියැලටි ප්‍රසංග කලාවක් නෑපුංචි කාලෙ ඉඳල මං ජෝතිපාලගේ සින්දුවලට හරිම ආසයි. ‘සිරියමෙ සාරා’ සින්දුව අපි ඉස්කෝලෙ ළමයි හැටියට චාරිකා යනකොට බස් එකේ අන්තිම සීට් එකේ ඉඳගෙන ගායනා කරන හැටි මට අද වගේ මතකයි.ඉස්කෝලෙන් අස්වෙලා අපි තරුණයෝ හැටියට බයිස්කෝප් බලන කාලෙ ‘සුහද දිවි පිදුම’ ‘සුවිනීත ලාලනී’ වගේ චිත්‍රපටවල ජෝතිගේ කටහඬ අපි අහගෙන හිටියෙ පුදුමාකාර ආසාවකින්.‘මා පැතුදේ කෝ...,’ ‘ඔයා හොරෙන් හොරෙන් යන්නෙ මට පාඩුවෙයි...’ වගේ සින්දු අපේ තොල් අඟ නිතරම රැව් දුන්නා.ඊට පස්සෙ කාලෙක චන්දන ඇල්ලෙන් නාලා... වගේ වෙනම ආරෙක සින්දු ඇහෙන්න පටන් ගත්තා.ඒත් කවදාවත් මට හිතුණෙ නැහැ ජෝතිපාලව මට දකින්න ලැබෙයි කියල. ඊට පස්සෙ කාලෙක සංගීත සංදර්ශනවල මම ඈත තියා ජෝතිපාලව දැකල තියෙනවා. ඒ වුණත් මම හිතුවෙ නෑ කවදාවත් ජෝතිපාලත් එක්ක මුහුණට මුහුණ දීලා කතා කරන්න නම් හම්බ වෙයි කියල.ඒක මගේ ජීවිතයේ සිහිනයක් වෙලා තිබුණා. ඒත් ‘දිවයින ඉරිදා සංග්‍රහය’ට සම්බන්ධ වුණාට පස්සෙ ඒ සිහිනය සැබෑ වුණු දවසක් ආවා.ඒ දවස මට වගේ ම ජෝතිපාලටත් අපූරු දවසක් වුණා. ඒ වෙනකොට මම ‘දිවයින ඉරිදා සංග්‍රහයේ’ ශාස්ත්‍රීය පිටුවකට ‘කාලීන සංවාද’ නමින් දීර්ඝ ලිපි පෙළක් සම්පාදනය කරමින් සිටියේ. එය සෑම ක්ෂේත්‍රයකම කලාකරුවන් සමඟ කළ සම්මුඛ සාකච්ඡා ඇසුරින් සකස් කළ විශේෂාංග ලිපිවලින් සමන්විත වූවක්.නළු නිළියන්, ගායක ගායිකාවන්, සංගීතඥයන්, ලේඛක ලේඛිකාවන්, සිනමාවේදීන්, වේදිනියන් ආදී සියලුම කලා ශිල්පීන් ශිල්පිනියන් මගේ ලිපි පෙළට සම්බන්ධ වුණා.එය කිසිදු භේදයකින් තොරව සම්පාදනය කළ ලිපි පෙළක්.ආචාර්ය පණ්ඩිත් අමරදේවගේ සිට නිහාල් නෙල්සන් දක්වාත් ආචාර්ය ලෙස්ටර් ලෙස්ටර් ජේම්ස් පීරිස්ගේ සිට නීල් රූපසිංහ දක්වාත් ආදී වශයෙන් සමස්ත කලා ක්ෂේත්‍රයම මගේ ලිපි පෙළට හසුකර ගැනීමට මා උත්සාහ කළා.ශාස්ත්‍රීය ගායකයන් වූ බී. වික්ටර් පෙරේරා, පී.වී. නන්දසිරි වැනි ශිල්පීන්ට දුන් ඉඩකඩම නිහාල් නෙල්සන්ට සහ ජෝතිපාල වැන්නන්ටත් මා ලබා දුන්නේ ඒ නිසයි.මා විශ්වාස කරන පරිදි ඉරිදා පුවත්පතක ශාස්ත්‍රීය අතිරේකයක, රාගධරී ශාස්ත්‍රීය ගායකයන් සමඟ හරි හරියට තම අදහස් ප්‍රකාශ කිරීමට ජෝතිපාලට අවස්ථාවක් ලැබූ පළමු සහ එකම අවස්ථාව යැයි අදටත් මා විශ්වාස කරනවා.එදා මාලිගාවත්තේ ඔහුගේ තට්ටු නිවාසයේ කාමරයේදී මගෙන් ආන්දෝලනාත්මක සහ තීරණාත්මක ප්‍රශ්නයක් ඇසුවා. ඒක පසු කලෙක කලා ක්ෂේත්‍රය පුරා ම විශාල ආන්දෝලනයක් ඇති කළා.“මල්ලී... ඒ ගොල්ලො ප්‍රබුද්ධ නම් අපි කවුද...”මේ ප්‍රශ්නයට එදා මම නිරුත්තර වුණා. මම එක එක උත්තර දුන්නා. ඒ හැම උත්තරයකටම ජෝතිපාල සිනාසුණා. අන්තිමේ ජෝතිපාල කිව්වා “නෑ මල්ලී ඒ ගොල්ලෝ ප්‍රබුද්ධ නම් අපි පීචං ගායකයෝ” කියලා. එහෙම කියල ඔහු හිනාවුණා.ඊළඟ සතියේ පත්තරේ විශාල අකුරින් එය පළවුණා. විශාල ආන්දෝලනයක් ඇති වුණා.ප්‍රබුද්ධ පීචං වාදය ඇති වුණේ ඒ විදියට. නිහාල් නෙල්සන් ලියලා එව්වා, ‘ජෝතිපාලට පිස්සු...! ඒගොල්ලො ප්‍රබුද්ධ නම් ජෝතිපාල සුප්‍රබුද්ධයි...! කියල නිහාල් නෙල්සන් ලියලා එව්වා.ඇත්තටම නිහාල් නෙල්සන්ගේ ඒ ප්‍රකාශයේ යම් පමණක සත්‍යතාවයක් තිබෙන බව රියැලිටි සංගීත ප්‍රසංග මාලාව දෙස බලනවිට අපට හිතෙනවා.ජෝතිපාල නැත්නම් අද රියැලිටි ගීත ප්‍රසංග කලාවක් නැහැ. ජීවත්වුණු ජෝතිපාලට වඩා මිය ගිය ජෝතිපාල ජනප්‍රියයි.සැබවින් ම ඔහු පීචං ගායකයෙක් නොවෙයි.අද ඔහුගේ ගීතවලින් සාමාන්‍ය කොල්ලන් කුරුට්ටන් මිලියන ගණන් මුදල් හම්බ කළත් එදා මාලිගාවත්ත කාමරයේදී ඡායාරූප ශිල්පී ගාමිණී මෙන්ඩිස් ඡායාරූපයක් ගැනීමට සැරසුණු මොහොතේ ජෝති කළ ප්‍රකාශයක් මට කඳුළින් මෙසේ සටහන් කරන්නට සිතෙනවා.“ගාමිණී මචං! පිංතූරයක් ගන්න උඹ වෙන දවසක වරෙන්. පත්තරේ පිංතූරයකට ගැළපෙන කමිසයක් අද මා ගාව නැහැ...(ජෝතිගේ මතකය ඔස්සේ ගාමිණී මෙන්ඩිස් සිහිවී තවම පැය දෙක තුනක්වත් ගෙවී නැත.’රසඳුන’ පිටු සැකැසෙමින් පවතී. ගාමිණී මෙන්ඩිස් ද අපෙන් සමුගත් පුවත අසන්නට ලැබී මා තුළ ඇතිවූයේ බලවත් ශෝකයකි.)සිළුමිණ ප්‍රධාන කර්තෘකරුණාදාස සූරියආරච්චිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>07</month>
      <day>01</day>
    </date>
    <link>http://www.silumina.lk/2012/07/01/_art.asp?fn=av1207018</link>
    <topic>අයියගෙ සින්දු බෙදාගන්න පොරකන හැටි තමයි බලා ඉන්න බැරි</topic>
    <author>ඉනෝකා පෙරේරා බණ්ඩාර</author>
    <content>අයියගෙ සින්දු බෙදාගන්න පොරකන හැටි තමයි බලා ඉන්න බැරිජෝතිගේ නැඟණියඅයිරාංගනි වර්ණකුලසූරියකලා ලොවේ රැඳී සිටින ජෝතිපාල පවුලේ එකම සොයුරිය, අයිරාංගනී වර්ණකුලසූරියයි. 25 වසරක් ඉක්ම ගිය ද ඇයට ඔහු ගැන මතකය තවමත් අද ඊයෙක මෙනි.මේ කතා බහ පෙළ ගැහෙන්නේ, සිය සොහොයුරු පිළිබඳ ඈ අවදි කළ මතකය ඔස්සේයි.අවුරුදු 25 ක් කියන්නෙ ලොකු කාලයක්...ඔව්. ඒත් අයියා ගැන මතක් වෙද්දි හරි දුකයි. මියගොස් අවුරුදු 25 ක් ගතවෙලත් ඔහු තමයි මේ රටේ ජනපි‍්‍රයම ගායකයා. ඒ වගේම තවමත් අසාධාරණයන්ට ලක්වන ගායකයා.ඒ කිව්වෙ...අයියාවත් ඒ කාලෙ හිතුවද ඔහු මියගියාට පසු මේ රටේ කොලු කුරුට්ටො, ඔහුගෙ මිත්‍රයො යැයි කියාගන්නා සමහර අය, ඔහුගේ ගීත ටික මේ විදියට කොල්ල කයි කියලා.මේ තරම් විනාශයක් දැක දැක ඇයි මුනිවත රකින්නේ. ඔබගේ සැමියා මේ රටේ නමගිය නීතිඥවරයෙක්...ඇත්ත. නමුත් අයියා ගැන නංගියකුට තියෙන අයිතියට වඩා ප්‍රබලයි, බිරිය සහ දරුවන්ට තිබෙන අයිතිය. ඔවුන්ගෙන් නිසි ප්‍රතිචාරයක් බලපෑමක් තියෙනවානම් අපිටත් ක්‍රියාත්මක වෙන්න පුළුවන්. මේක මුල් කාලෙම බඳින්න තිබුණු ආරක්ෂක වැටක්. නමුත් ඔවුන්ගේ ඇතැම් ලිහිල් ප්‍රකාශ මාධ්‍යයන්හි ගියායින් පසු, මේ වගේ අවස්ථාවාදීන් හිතූ හිතූ දේ කළා.ලිහිල් ප්‍රකාශ කිව්වෙ...අයියගෙ බිරිය වරක් කියල තිබුණා, ‘කමක් නෑ... ජෝතිගෙ සින්දු කියල හම්බ කරන් කන එකෙන් ජෝතිට පිනක් සිද්ධ වෙයි...’ කියල. ඒ ප්‍රකාශයම සමහරු දඩමීමා කරගත්තා. අනික ප්‍රවීණ යැයි කියා ගන්නා ඇතැම් ගායකයන් පවා ජෝතිපාලයන්ගේ ගී සොරකම් කොට සී ඩී ගහලා ලෝකේ වටේට විකුණද්දි නීතිමය පියවරයකට යන්න තිබුණා. ඔවුන්ගේ මේ ‘පාඩුවේ හිඳීම’ තුළ අන්තිමේ මොකද වුණේ. දුක් මහන්සියෙන් තැනකට ආපු ජෝතිගෙ ගීත ටික අමු අමුවෙම සමහරු කොල්ල කෑවා.සමහරු කිව්වෙ...පළමුව ඒ දේ කළේ රූකාන්ත ගුණතිලක. අපි ඒ සී ඩී පටය මුලින්ම දැක්කෙ ඇමෙරිකාවෙදි. අපිට අදහාගන්න බැරි වුණා. අයියගෙ හොඳම ගීත 15 ක්ම එකවර අරගෙන රූකාන්ත සී ඩී පටයකට නඟලා. අනන්‍යතාවක් තියෙන කෙනෙක් හැටියට රූකාන්ත කළේ මහා ලැජ්ජා නැති වැඩක්.අනික හොඳම දේ, මම පත්තරයක දැක්කා චන්ද්‍රලේඛා කියල තියෙනවා, එයාගේ දුව හරි එයාගෙ සින්දු කිව්වොත් නඩු දානවා කියලා. තමන්ගෙ ගීත දරුවන්ටවත් ගයන්න දෙන්නැති මේ අය ජෝතිගෙ ගීත ගායනා කරන්නෙ කොහොමද... අද පරම්පරාවත් පූර්වාදර්ශ කොටගෙන තියෙන්නෙ මේ අවනීතියම තමයි.සුපර් ස්ටාර් ගායක සුරේන්ද්‍ර පෙරේරා ඒ කාලෙ අපේ පවුලෙ අයට පොරොන්දු වුණා ආසාවට - තරගෙට කිව්වට කවදාවත් සී ඩී ගහන්නෙ නැහැ කියල. අන්තිමේ ජංගම දුරකතන ආයතන එක්ක කූට්ටු වෙලා, රිංගින් ටෝන්වලට දමලා රුපියල් කෝටි ගණන් හම්බ කරගත්තා. සී ඩී කළා. ඒත් කොතනකවත් මුල් ගායනයට අයියගෙ නම දාන්න තරම්වත් මේ අය කෘතවේදී වුණේ නැහැ.ඇත්තම කිව්වොත් මේවට මාධ්‍යයත් යම් පමණකට වග කියන්න ඕනෙ. කවුරුහරි අනුන්ගෙ නිර්මාණ සොරාගෙන, ඒවා තමන්ගෙ වගේ ප්‍රචාරය සඳහා මාධ්‍යවලට ගෙනැත් දෙනකොට ඒ අයට සදාචාරයක් තියෙන්න ඕනෙ මේ වැරැද්ද සමාජගත කරනවා ද නැද්ද කියන එක ගැන හිතන්න.සියල්ලට වඩා කනගාටු, අයියගෙ ළඟින් හිටපු ප්‍රවීණ ගීත රචකයො - සංගීතඥයෝ යැයි කියා ගන්නා ඒ අය සල්ලි ඉදිරියේ, ජෝතිට තමන්ගෙම ගීතවලට අයිතියක් නැහැයි කියන එක ගැන. මේ හැමදේම කිරල මැනල හිතද්දි එක දෙයයි තේරුම් යන්නෙ.ඒ මොකක්ද...ජ්‍යෙෂ්ඨයො ප්‍රවීණයො කිව්වත් සුපර් ස්ටාර්ස්ලා කිව්වත් මේ අය තුළ තියෙන හීනමානය වසාගන්න තමයි ජෝතිගෙ ගීතම සොරා ගන්නෙ. හරියට, ‘ජෝතිට වැඩිය හොඳට මට කියන්න පුළුවන්...’ කියල පෙන්වන්න වගේ. මොකද ඒ අය හිතනවා ඇති ජෝතිගෙ ගීත කිව්වම මේ රටේ එච්. ආර්. ජෝතිපාලයන්ට තිබු ආකර්ෂණය ඔවුන්ටත් ලැබේවි කියල.නමුත් බොහෝ අය ඔවුන් දිහා බලන්නෙ පිළිකුලෙන්. හරියට සොර දෙටුවන් දිහා බලනවා වැනි හැඟීමකින්.ඔබ මොනවා කිව්වත් දැන් තියෙන නීතියට අනුව ගායකයාට ගීතයක අයිතියක් නැති බවයි කියැවෙන්නෙ...ඒ ලංකාවේ අය වාසියට හදාගත්තු නීතියක්. මියගිය ගායකයාව අමතක කරලා ජීවත්ව සිටින ගීත රචකයා සහ සංගීත අධ්‍යක්ෂවරයාගේ වාසියට මේ නීති හදාගත්තාට, ජාත්‍යන්තර නීතිය අනුව නම් ගීතයේ අයිතිය ගායකයාටයි.අයියා අවසන් යුගයේ දස වසරක්ම ගත කළේ ඔබේ නිවෙසේ...ඔව්. ඒ කාලෙ අයියයි තාත්තයි දෙන්නම හිටියෙ මෙහෙ. එයාගෙ දූලා හතර දෙනාට වගේම මගේ දූටයි පුතාටයිත් අයියා හරි ආදරෙයි. එයා කන්න ගත්තොත් මේ දෙන්නටත් බලෙන් හරි කවනවා. සිගරට් එකක් බිබී ආවොත් ඒක එළියෙ විසි කරල තමයි අයියා ගෙට එන්නෙ. කවදාවත් තාත්තා ඉස්සරහා එයා සිගරට් බිව්වෙ නැහැ. ඒ කාලෙ එයාගෙ රසිකයන්ගෙ ලියුම් ආවෙත් මෙහාට. මට තමයි ඒ අයට පිළිතුරු යවන්නත් බාර වුණේ. ඒ කාලෙ එයා ලබපු සම්මාන ටිකත් තවම මෙහේ. ඊයෙ පෙරේදා වෙනකල් අයියා ඇඳපු ඇඳුම් පවා අල්මාරියෙ තිබුණා. අයියා නැතිවුණාට එයා ගැන මතකය මේ ගේ පුරාම තියෙනවා.නංගිලා හතර දෙනකුගේත් මල්ලියෙකුගේත් ලොකු අයියා... පුංචි කාලෙ මොන වගේද...ජෝති අයියට පස්සෙ ඉන්නෙ ස්වීනීතා, ලොකු අක්කා. දැන් ටිකක් රෝගාතුර වෙලා. ඊළඟට පේ‍්‍රමලතා අක්කා. ඊට පස්සෙ මං. ලලිතා නංගි මට පස්සෙ. රූපා මල්ලි අන්තිමට. ජෝති අයියා නැතිවුණේ අවුරුදු 51 දී. මල්ලි නැතිවුණෙත් 51 දී.මට මතකයි ඒ කාලෙ වත්තෙ ළමයි හැමෝම ඔට්ටුවට ජිල් බෝල ගහනවා. අයියගෙ ජිල් බෝල ටික හැම වෙලාවෙම එකවරම වළට දමනවා. එයාගෙ අතපය දිගයි. ඒ නිසා කොටුවෙන් එළියෙ ඉඳන් අත දික් කළාට, කෙළින්ම අත දිගයි ජිල් බෝල වළ ගාවටම. ඒ නිසා එයා හැම වෙලාවෙම දිනුවා. එයාගෙ බෙල්ලෙ රැලි තුන නිසා එයා හරි පින් පාටයි. මට මතකයි අම්මා කියනවා එයා ඉපදිලා ඉස්පිරිතාලෙන් අරන් එනකොට ගෙවල් අවට මුස්ලිම් ගෑනු උදවිය ඇවිත් බලලා කිව්වලු ‘කැලණි බෝනික්කා’ වගෙයි කියලා. සුදට සුදේ රාත්තල් 9 ක් බරට ඉපදුණු බබෙක්ලු එයා. ඇත්තටම මල්ලිටවත් බැහැ එයා වගේ සින්දු කියන්න. ඒක එයාටම විතරක් දෙවියන්ගෙන් ලැබුණු තෑග්ගක්.අයියා ක්‍රිකට්වලට උමතුවෙන්. දවසක් මැච් එකක් බලන්න ගිහින් වෙස්ට් ඉන්ඩිස් ක්‍රීඩක විවියන් රිචඩ්ස් ලවා අයියගේ අතේ අස්සන ගහගෙන ආවා. එදා දවසම එයා අත සේදුවෙත් නැහැ. අස්සන මැකෙයි කියල.ඉස්සො කන්න අයියා හරි ආසයි. පොඩි කාලේ අපි ළමයි පස් දෙනාම පෙළට වාඩිවෙලා කද්දි අයියා හෙමීට කියනවා, ‘අනේ පව්! මේ ඉස්සා මේ වෙලාවට මූදෙ හිටියා නම් යස අගේට පීන පීනා ඉඳිවී නේද නංගි...’අපිට දුකයි, අපි ඉස්සො ටික නොකා පිරීසියටම දමනවා. අයියා විගහට ඒ ටික එයාගෙ පිඟානට දමා ගන්නවා. පුංචි කාලෙ එහෙම වුණාට, එයා අපි හැමෝගෙම දුක සැප බලපු හොඳ සහෝදරයෙක්.ඒ විතරක් නෙවෙයි, මුළු රටේම නම තබපු ගායකයෙක්. මිය ගිහින් අවුරුදු 25 කට පස්සෙත් එයාගෙ ගීත බෙදාගන්න සමහරු පොරකන විදිය තමයි බලන් ඉන්න බැරි.ඉනෝකා පෙරේරා බණ්ඩාරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>07</month>
      <day>01</day>
    </date>
    <link>http://www.silumina.lk/2012/07/01/_art.asp?fn=av12070110</link>
    <topic>විජේ මල්ලිගෙ කොලොම</topic>
    <author/>
    <content>විජේ මල්ලිගෙ කොලොමජූලි හතයි කිව්වම මාර අප්සෙට් දවසක්. ජූලි මාසෙ ඉතින් අපිට කොහොමත් අප්සෙට් මාසයක්. ජූලි ස්ට්‍රයික් එක. කළු ජූලිය. ඔය අතරෙ ජූලි හත වුණාම මළ ජූලියක්ම තමයි හුඟක් වෙලාවට. 87 ජූලි හතත් ඒ වගේම අප්සෙට් ජූලි හතක්. අන්තිමට ගම්උදාවෙ සින්දු කියපු ජෝතිගෙ කටහඬ සදාකාලිකවම ගොළුවෙලා ගියේ 87 ජූලි 07දා. ඉස්සරහට එන ජූලි හත්වැනිදට හරියටම අවුරුදු 25ක්. විජේ මල්ලිට නම් හිතන්නෙ හරියට ඊයෙ පෙරේදා, අද ඊයෙ වෙච්ච වැඩක් වගේ. අවුරුදු විසිපහක් නෙවි අවුරුද්දක් දෙකක් යනකොටම ඔක්කොම අමතක වෙලා යන ජාතියෙ කලාකාරයොත් අපේ රටේ ඉන්නවා.එහෙම වෙන්නෙ ඒ ගොල්ලො කවදාවත් මිනිස්සුත් එක්ක ඉඳපු කට්ටිය නෙවෙන හින්දා. දෙවැනි කාරණේ තමයි ඒගොල්ලො මේ රටේ මිනිස්සුන්ගෙ හිතේ රැඳිල තියෙන හරිහමන් දෙයක් නොකරපු නිසා. ඉතින් එහෙම කට්ටිය අතරෙ ජෝති අමරණීය වෙන්නෙ අවුරුදු විසිපහකට නෙවි අවුරුදු සිය ගාණකට.රුක්මණී දේවිල, මිනිස්සුන්ට අමතක වෙනවද? ගාමිණී ෆොන්සේකල, විජය කුමාරතුංගල, ජෝ අබේවික්‍රමල මෙන්න ආර්ටිස්ට්ලා. එතකොට කේමදාසලා. හැමදාම ජීවත්වෙනවා මිනිස්සුන්ගෙ හිත්වල. ජෝතිපාලගෙ රෙකෝඩ් එකට කිට්ටු නොවුණත් මිල්ටන්ල ඩබල, මල්ලවාරච්චි, පෙරේරා, සී.ටී.ෆනෑන්ඩු, බෙග් මාස්ටර්, එම්.එස්.ෆනෑන්ඩු, කපුගේ, මර්වින්ල වගේ සින්ගර්ස්ල ෆොස්ටර්සින්ගර්ස්ල තමයි අපේ කට්ටියට. මේ ඔක්කොම නම් අතරෙ එච්.ආර්.ජෝතිපාල නැත්නම්, ජෝති කියන නම අමරණීයයි.ඒකට අලුතින් කිසිම සාක්කියක් ඕන නෑ පහුගිය අවුරුදු ගාණක් තිස්සෙ අපේ ටෙලිවිෂන්වල පේන රියැලිටි ෂෝස් බලනව නම්.මේ ප්‍රෝග්‍රෑම්ස්වල සින්දු කියන මල්ලිලගෙන් බාගයක්මතාමත් කියන්නෙ ජෝතිගෙ හිට්ස්. ජෝති කෙනෙක්නොහිටියා නම් කියලත් වෙලාවකට හිතෙනවා.ජෝතිගෙ සින්ගින්ග් කොලිටි එකේ තියෙන විශේෂත්වෙ මොකක්ද? ජෝතිගෙ සින්දුවලට වයස ප්‍රොබ්ලම් එකක් නෙවි. මෑන්ස් කියන ලිරික්ස් වුණත් එච්චර ප්‍රොබ්ලම් එකක් නෙවි.කවුරුහරි පන්ඩිට් කෙනෙක් අහන්න පුළුවන් මොනවද ජෝති කියපු සින්දුවල තියෙන්නෙ කියල. හින්දි මෙලඩිවලට පුරෝපු තේරුමක් නැති වචන ගොඩවල් නේද කියලා. වෙන්න පුළුවන්.ඒ වුණාට ඒ ජාතියෙ කබල් වචන සෙට් එකක් වුණත්,මිනිස්සු කැමැති මෙලඩි එකකට දාලා නියම පිරිමි හඬකින් කියන කොට කවුද අකැමැති වෙන්නෙ? ජෝතිට මිනිස්සු ආකර්ෂණයකරගන්න පුළුවන් ජාතියෙ අමුතුම, යුනික් වොයිස් එකක් තිබුණෙ. ඒ වොයිස් එක වෙන කවුරුවත් ළඟ තිබුණෙ නෑ.විශේෂයෙන් ෆිල්ම් සෝන්ග්ස්වලට වොයිස් කරන ජෝතිට,ගාමිණී ද විජේ ද ආනන්ද ද, ඩොමී ද කියල අවුලක් නෑ සින්ග් කළා නම් සින්ග් කළාම තමයි. ආනන්ද ජයරත්නට ‘සිරියමෙ සාරා’ කියපු ජෝතිම විජේට ‘ආදර මල් පවනේ’ කියන කොට අපිට දැනෙන සනීපේ කියල වැඩක් නෑ. ස්ක්‍රීන් එකේ අපිට පේන ඉමේජ් එකට ජෝතිගෙ වොයිස් එක නියමෙට එකතුවෙන කොට අපිට ඇස්දෙක පියාගෙන ඒ වගේ සින්දුවක් අහගෙන ඉන්න පුළුවන් වෙනව. ‘පාට පොදක් තිලකලා’, ‘ළංවී මට දැන් කියන්න ආදරේදෝ’, ‘මීදුම් ගලා කන්දේ’, ‘සීත මෝසම් ගීත නාදෙන්’, ‘ගෙදර හිටිය රෝස කැකුල රෝසා’, ‘දෑසෙ විමන් දොරින්’, ‘කොතැනක හිටියත් ඔබ මෙලොවේ’, ‘අමර පෙම් ලතාවේ’, ‘ඉර හඳ වැඳලා’, ‘සිහින අහසේ වසන්තේ’, ‘ඔබ ළඟ ඉන්න ළඟ ඉන්න මගෙ වාසනා’, ‘සොඳුරු ලොවට මල් වැහැලා’ වගේ ෆිල්ම්ස් සෝන්ග් විජේ මල්ලිට මතක් වෙනව. මාස්ටර් කේමදාස, සරත් දසනායක, ක්ලැරන්ස්,පී.එල්.ඒ.සෝමපාල වගේ මෙලඩි මේකර්ස්ලාගෙ,මියුසිෂියන්ස්ලගෙ ඔළුවෙ තිබිච්ච දේවල් රියැලිටීස් වුණේ ජෝතිගෙ වොයිස් එකෙන් මිසක් වෙන මොන ටැලන්ට් එකකින්වත් නෙවි කියලයි විජේ මල්ලිගෙ කල්පනාව. ෆිල්ම් සෝන්ග්ස් පැත්තක තියමුකෝ. එහෙම නැතුව කියපු සරල ගීත කොච්චර කෝටියක් ද? ‘මේ නොනිමෙන දිවි ගමනේ’, ‘සමන් මල් පියල්ලේ’, ‘අඬන්නෙ ඇයි සුදුමැණිකේ’, ‘දුරකථනයින් මම ඔබ අමතමි’, ‘මල් පිබිදෙන එක වසන්ත සමයක’, ‘දිය පොදක් වෙමින්’, ‘නින්ද නේන රාත්‍රියේ’, ‘නීල දෑස පුරා’, ‘කඳුළැල් සලා’ වගේ සින්දු ලියල දීපු ධර්මසිරි ගමගේ, කරුණාරත්න අබේසේකර, චිත්‍රානන්ද අබේසේකර, බණ්ඩාර කේ.විජේතුංග, ප්‍රේමකීර්ති ද අල්විස්, ක්ලැරන්ස් විජේවර්ධන, අජන්තා රණසිංහ වගේ ලිරික්ස් රයිටර්ස්ලත්, ජෝතිගෙ මේ හැමදාම දැල්වෙන පහන් එළියට දායක වෙච්ච කට්ටිය. දෙකක් නෑ ජෝති ජනතාවගේගායකයා. ඉන්දියාවෙ මොහොමඩ් රාෆිලගෙ ලෙවෙල් එකට උඩින් වුණත් ප්ලේස් කරන්න පුළුවන්, වන් ඇන්ඩ් ඔන්ලි ජෝති. ජෝතිපාල ගැනවිජේ මල්ලිට මේ වෙලාවෙ මතක් වෙනවා අපේ ප්‍රවීණ ඒ වගේම රැඩිකල් ක්‍රිටිස් කෙනෙක්, සිරිල් බී.පෙරේරා කියපු කතාවක්. සිබිරා කියන්නේ “ජෝතිපාල වනාහි එල්විස් ප්‍රෙස්ලි, ජෝන් ලෙනන්,ලතා මංගෙස්කාර් වැනි සම්භාවනීය, ජන සංස්කෘතියට අයත්කලාකරුවෙක්” කියලයි. ජෝති, එල්විස් ප්‍රෙස්ලි නොවුණත් අපේම ජෝති වග නම් අපි දන්නවා ‘බිඳ වැටුණු සංස්කෘතික බලකණුව’කියල ජෝති ගැන ඩොක්ටර් සරත් අමුණුගම ඒ දවස්වල කිව්වෙ නිකමට නෙවි කියල අපිට කල්පනා වෙනවා. ජෝති අපිට පේන්නෙ නෑ. ඒත් අපිට ජෝති ඇහෙනවා. හැම තැනකම, හැම වෙලාවෙම. ‘දකින දසුනේ දෙනෙත ඇඳුණේ ඔබගෙ රුව‘ වගේම ‘සවන ඇසුණේ පවන රැඳුණේ ඔබගෙ කටහඬ වේ’ කියලයි ජෝතිට විජේ මල්ලිඅන්තිම ලාස්ට් ලයින් එකේ කියන්නෙ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>07</month>
      <day>01</day>
    </date>
    <link>http://www.silumina.lk/2012/07/01/_art.asp?fn=av12070111</link>
    <topic>‘වෙන්ඩ’ ජෝතිලා අද වැහි වැහැලා</topic>
    <author>තුෂාරි</author>
    <content>‘වෙන්ඩ’ ජෝතිලා අද වැහි වැහැලා-සෝමපාල ලීලානන්දකුල්ලෙන් හලන විට බොල් පොතු ඉවත් වෙලා හොඳ දේ ඉතිරි වෙනවා. නෑඹිලියෙන් ගරන කොට නරක දේ ඉතුරු වෙලා හොඳ දේ ඉවත් වෙනවා. සිනමාවට වුණෙත් ඒකයි. සිනමාවට සින්දු එපා කිව්වා. ජෝතිපාලලා, ඇන්ජලින්ලා, ලතාලා එපා කිව්වා. අද සිනමා ශාලා පාළුවෙලා. ජෝතිපාල සින්දු කියන, ගාමිණී ෆොන්සේකලා, විජය කුමාරතුංගලා, තිස්ස විජේසුරේන්ද්‍රලා රඟපාන පැරැණි චිත්‍රපටයක් සිනමා ශාලාවක දාන්න. මොන තරම් රසික පිරිසක් එතැනට එකතු වෙනවාද? ජෝති අපෙන් කායිකව සමු අරන් විසිපස් අවුරුද්දක්.එදා ඔහුට තිබුණු ජනප්‍රියත්වය අදටත් එහෙමමයි. අදින් අවුරුදු විසිපහකට තිහකට කලින් සිටි රසික පිරිසක් අදටත් ඒ විදිහටම ජෝතිට ඉන්නවා. අද වෙන්ඩ ගාමිණීලා, වෙන්ඩ ජෝතිපාලලා වැහි වැහැලා. ඒ නිසාම වෙන්ඩ යන විජේලාට, වෙන්ඩ යන ජෝතිපාලලාට මම කියන්නේ ජෝතිපාල වගේ මැරිලත් අවුරුදු විසි තිස් ගණනක් යනකං වෙන්න බැරි ගායකයෙක් වෙන්න කියලයි.තුෂාරිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>07</month>
      <day>01</day>
    </date>
    <link>http://www.silumina.lk/2012/07/01/_art.asp?fn=av12070112</link>
    <topic>මම කොල්ලා, ජෝති දුෂ්ටයා ඒත් මට සින්දු කිව්වේ ජෝති</topic>
    <author>වසන්ත ජයසිංහ ආරච්චිගේ</author>
    <content>මම කොල්ලා, ජෝති දුෂ්ටයා ඒත් මට සින්දු කිව්වේ ජෝතිරෝයි ද සිල්වාමම එච්.ආර්. ජෝතිපාලයන් දැන හඳුනා ගන්නට ලැබෙන්නේ ‘සුදු දුව‘ චිත්‍රපටයෙන්. සුන්දර මනුෂ්‍යයෙකු විදිහට මට ඔහු මුණ ගැසීමත් අපූරු සිදුවීමක්. ‘සුදු දුව‘ චිත්‍රපටයේ ප්‍රධාන චරිතයට තෝරාගෙන හිටියේ ජෝතිපාලව. නමුත් ඒ වෙනකොට චිත්‍රපට කිහිපයක රඟපෑම් කරලා මගේ නමත් හදාගෙන එනකොට මාව දැම්මා එහි ප්‍රධානම චරිතෙට. සන්ධ්‍යා කුමාරි එක්ක තමයි මම රඟපෑවේ... “‘ආවා සොයා ආදරේ ගීතේ ගයයි සාගරේ” ගීතය ‘සුදු දුව‘ චිත්‍රපටයට ගායනා කළෙත් ජෝති.ඇත්තටම මම හිතුවේ ඔය සිද්ධියත් එක්ක ජෝති මා එක්ක වෛර බැඳගෙන ඇති කියලා. ඒත් එදා හවස මම වෙනත් චිත්‍රපටයක රූගත කිරීමක හිටියේ ලංකා චිත්‍රාගාරයේ. එතෙන්ට ආව ජෝති මාව මුණගැහිලා මාව එක්කරගෙන ගිහින් බීර බෝතලයකුත් බීලා බිරියානු එකකුත් කාලා මට සුබ පැතුවා ඒ චරිතේ හොඳට කරන්න කියලා කිව්වා. එදා ඉඳලා පුදුම මනුෂ්‍යත්වයක් මම ජෝතිපාල තුළ දැක්කේ. මගේ චිත්‍රපට ගණනාවකම පසුබිම් ගීත ගායනා කළේ ජෝති.1972 මාව ඉහළටම අරගෙන ගියේ ජෝතිගේ ‘චන්දන ඇල්ලෙන් නාලා’ ගීතය තිබුණු ‘සුජීවා’ චිත්‍රපටය. ඔහු මා වෙනුවෙන් ඒ ගීතය ගායනා කළේ. ඇත්තටම ජෝති පුදුම ආසාවකින් හිටියේ රඟපාන්න. 1970 දී ‘ගීතා’ චිත්‍රපටයේ ජෝති දුෂ්ටයා රඟපාද්දී මම කොල්ලට රඟපානවා. ඒත් මගේ හැම රංගනයකම ගීත කිව්වේ ජෝති. ‘ඔබයි මමයි’, ‘සූකිරි කෙල්ල,’ චිත්‍රපටවල මගේ මතකයේ හැටියට ජෝති දුෂ්ටයා. මම කොල්ලා. වැඩිපුරම ජෝති චිත්‍රපටවල රඟපෑවේ මාත් එක්ක.අනෙක් දේ ජෝති හාපුරා කියලා නිෂ්පාදනය කළ ‘සුමිතුරෝ’ චිත්‍රපටය අධ්‍යක්ෂණය කරන්න දුන්නෙත් මට. දැනට පද්මසිරි කොඩිකාර නිෂ්පාදනය කරන ‘සදාදරණීය ජෝති’ චිත්‍රපටය අධ්‍යක්ෂණය කරන්නෙත් මම. ඒ කාලේ සමහරු ජෝතිට පුදුම කෙනෙහෙළිකම් කළේ. ඔහු ගායකයෙක් ද කියලත් ඇහැව්වා. හැබැයි ජෝති ඉදිරියට යනකොට ඒ අය ඔහුව අගය කරන්න ගත්තා. අර කතාවට කියනවා වගේ රබර් බෝලයක් මොන තරම් වතුර යට තියාගෙන හිටියත් උඩට එනවා වගේ ජෝති නැති කරන්න කාටවත් බැරිවුණා.අද වෙනකොටත් සිනමාවේ ජෝතිපාලගේ අඩුව පුරවන්න කිසිම කෙනෙකුට බැරි වුණා. හින්දි සිනමාවේ මොහොමඩ් රාෆි වගේ ජෝති ගායනා කළේ ඒ ඒ නළුවගේ රංගනයට. මට මතකයි ‘හිටින්න පොඩ්ඩක් හිටින්න’ ගීතය පටිගත කරද්දී මාව එක්කරගෙන ගිහින් උඹේ ඇක්ෂන් දාලා මම මේක කියන්නේ බලපං කියලා කිව්වා. ඒ වගේ ම ගාමිණී ෆොන්සේකා, විජය කුමාරතුංග වගේ නළුවන්ට වුණත් ඔවුන්ගේ රංගන ස්වභාවයට උචිත ලෙසයි ඔහු ගීතය ගායනා කළේ. ජෝති ඒ තරම්ම දක්ෂයෙක්.හැබැයි කොයිතරම් සින්දු කිව්වත් ජෝතිව සම්මානයෙන් නම් පිදුම් ලැබුවේ ටිකයි. ‘මිහිදුම් සිහින’ චිත්‍රපටයේ ‘සරා සෙඳ්’ ගීතයට ‘සරසවිය’ සම්මානයක් ලැබුණා ඔහුට. කිසිම වෙලාවක ඔහු මුදල් පන්නගෙන ගිය කෙනෙක් නෙවෙයි. ක්ෂේත්‍රයට කලාවට, මිනිසුන්ට ආදරය කළා, උදව් කළා විතරයි ජෝති කළේ. ඒ වගේමයි ‘තණ ගිරවි’ චිත්‍රපටයට ‘කඳුළු පැතුම් තුන් සිතින් දරා’ ගීතය අමරදේව මාස්ටර්ගේ ශෛලිය හැටියට අවශ්‍යව තිබුණා.සරත් දසනායක සංගීතය නිර්මාණය කරද්දී උපාලි ධනවලවිතාන එය රචනා කළේ. ජෝති ඉතාම හැඟුම් බරව ඒ ගීතය ගායනා කළේ. මම ඇහැව්වා ජෝතිගෙන් ඔයාට මේකට ඕන මුදල කියන්න කියලා. පස්සේ මට කියනවා, “මචං උඹට සල්ලි තියෙනවද මට දෙන්න” කියලා. එතරම්ම ඔහු නිහතමානී මනුෂ්‍යයෙක්. මම හිතන්නේ නෑ ලෝකයේ කිසිම කෙනෙක් එහෙම කතා කරයි කියලා. එක පැත්තකින් ජෝති කියන්නේ එල්විස් ප්‍රෙස්ලි වගේ ගායකයෙක්. ඇත්තටම ඔහු අමරණීය චරිතයක්.ඒත් අද මට හරිම දුකක් ඇතිවෙන්නේ අද තරුණ පරම්පරාව ජෝතිගේ ගීත ගායනා කරනවා. ඔහු නිසා ජීවත් වෙනවා. කැසට් ගහනවා. නමුත් කටක් ඇරලා කියනවද මම මේ ගායනා කරන්නේ එච්.ආර්. ජෝතිපාල මහත්මයාගේ ගීතයක් කියලා. සමහරු එම ගීත රැප් කරනවා. පුදුම විනාශයක් කරන්නේ.ඒක ඇත්තටම ජෝතිට කරන විශාල අපරාධයක්. පාපයක්. ජෝති වෙන්න කාටවත් බැහැ. ඔහු රසික ජනතාව අතර හිණිපෙත්තටම ගිය කලාකරුවෙක්. පරම්පරා කීයක් අතරේ වුණත් අදටත් ජෝතිගේ ගීත ජනප්‍රියයි. නමුත් මට මෙතැනදි එක ප්‍රශ්නයක් මගේ ඔළුවට එනවා. ඒ තමයි ඔහු ලංකාවෙන් පිදුම් ලැබුව ද කියන එකයි. ඔහු වෙනුවෙන් යමක් සිදුවුණා ද? ඒත් ඔහු ඉන්දියාවේ හිටියා නම් ප්‍රකෝටිපතියෙක්. ජෝතිට ඒ ගෞරවය පුද කරන්න පුළුවන් එකම දේ මට කියන්න පුළුවන්. ඒ තමයි ඔහුගේ ගීත විනාශ කරන්න එපා කියන එකයි. මරන්න එපා කියන එකයි.වසන්ත ජයසිංහ ආරච්චිගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>07</month>
      <day>01</day>
    </date>
    <link>http://www.silumina.lk/2012/07/01/_art.asp?fn=av12070113</link>
    <topic>ඇවිදින දිනපොත</topic>
    <author/>
    <content>ඇවිදින දිනපොතඑච්.ආර්. ජෝතිපාල මහතා මට කිසි දිනෙක හමුවී නැත. දුරකථනයෙන් හෝ කතාබස් කර නැත. ඒ සඳහා අවස්ථා තිබුණ ද මම ඊට උනන්දු නොවීමි. දැන් නම්, ඒ ගැන මා තුළ ඇත්තේ කනගාටුවක් හා පසුතැවීමකි.මම ජෝතිපාල රසිකයෙකු නොවීමි. මගේ පැත්තෙන් ඊට හේතු තිබුණි. මගේ ගායක ලැයිස්තුවේ ජෝතිට වැඩි තැනක් මිල්ටන් පෙරේරාට සහ සී.ටී. ප්‍රනාන්දුට හිමිවුණි. මිල්ටන්ගේ “සුරැකීමට හෝ “ සහ සී.ටී. ගේ “සිහින ලොවේ” එකල මගේ පි‍්‍රයතම ගීත දෙකකි.ජෝතිගේ ගීත මා ඇලුම් නොකළේ යැයි කීමට ද නොහැක්කේ, මධු සාදයකදි හෝ විනෝද ගමනකදි මා අනිවාර්යයෙන් “ගයන” ගීත අතර ජෝතිගේ “කොතැනක සිටියත්” හා “චන්දන ඇල්ලෙන් නාලා” ද තිබෙන බැවිනි.මා මුල්වරට ජෝතිපාල දුටුවේ කටුගස්තොට විසූ ධනවත් – මුස්ලිම් ව්‍යාපාරිකයෙකුගේ නිවෙසේ පැවති උත්සවයකදීය. එම නිවෙස ඉදිරිපස පාරට මුහුණ ලා වේදිකාවක් ඉදිකර තිබූ අතර ජනතාවට ද බලාගත හැකි පරිදි සංගීත සංදර්ශනයක් පැවැත්වුණි. ජෝති එදින ගායනා කළේ “හලෝ මිස් කොයිබද යන්නේ” නමැති චිත්‍රපට ගීතයයි. ඔහු එය ඉතා රසට ගායනා කළ අතර මා ද එදෙස බලා සිටියේ සන්තෝෂයෙනි.කාලයාගේ ඇවෑමෙන්, (පාසල් සමයේ අවසන් කාලයේ) අප ගායක නාමාවලියේ මුල් තැන අමරදේව, වික්ටර් හා සනත් විසින් දිනා ගනු ලබද්දි, ජෝතිලා, මිල්ටන්ලා පහළට ම වැටුණාහ.අරුත්සුන් පද මාලාවලින් යුත් හින්දි කොපි ගීත ගායනා කිරීම අපි (මා ඇතුළු මගේ මිත්‍ර පිරිස) තදින් හෙළා දුිටුවෙමු. ප්‍රේමකීර්ති, බණ්ඩාර, සුනිල්, කුලරත්න වැනි ගීත රචකයින් සමඟ වික්ටර් රත්නායක ඉදිරියට එද්දි, අපි ඔහුට ආදරය කරන්නට වීමු.70 – 80 දශකයන්හි අපේ තරුණ විය ගෙවුණේ නොයෙකුත් දේශපාලන හැලහැප්පුම් මැදය. වාමාංශිකයන් වූ අපට ජෝතිගේ දේශපාලනය ද රිස්සුවේ නැත. පවතින ක්‍රමය විසින්, කලාකරුවන් ‘යුගයේ අසාධාරණයකට’ මැදි කරනු ලබන ආකාරය පිළිබඳව දැන් මා තුළ ඇත්තේ වෙනස් විග්‍රහයකි.ජෝතිපාලයන්, ලොකු කුඩා කාටත් “ජෝති අයියා” විය. ඔහු සමාජයේ පොඩි මිනිසාගේ ගායකයාය. චිත්‍රපටි රසිකයාගේ ගායකයාය. ජෝතිපාල මහතාට කිසිම කෙනෙක් කිසිම දවසක කිසිම වරදක් කියනු මට අසන්නට ලැබී නැත. ඔහු ඉතා සුන්දර ඉතා රසවත්, ඉතා මිත්‍රශීලි චරිතයක් බව වටහා ගන්නා විට මා ප්‍රමාද වැඩිය.එකල මහනුවර පෙරහර සමයේ බෝගම්බර පිටියේ පැවැත්වෙන ඇසළ මේලා සැණකෙළියට දිනපතාම ලංකාවේ ප්‍රකට ගායක ගායිකාවෝ පැමිණෙති. අප ද දින කීපයක් හෝ එහි යන්නේ ගුවනින් පමණක් ඇසෙන ගායන ශිල්පීන්ගේ සජීවී ගායනා දැකබලා ගනු රිසියෙනි. ජෝතිපාල පැමිණි දිනෙක මාත් මගේ “ප්‍රබුද්ධ මිත්‍ර කණ්ඩායමත්” ඔහුට හූ කියන්නට කතිකා කර ගත්තෙමු.ජෝති වේදිකාවට පිවිසෙත් ම, සතර වටින් සිවුරුහන් හඬත්, අත්පොළසනුත් නැඟුණි. ඔහු පළමු ගීතයේ අඩක් ගයද්දි අපි කීප දෙනා හූ හඬ දුන්නෙමු. ශබ්දවාහිනි යන්ත්‍රවල හඬ නිසා එය වේදිකාවට ඇසුණා දැයි නොදනිමු. එක හූවෙන් ම අපි ද නිහඬවීමු. ජෝති ද දිගටම ගායනය කරගෙන ගියේය.ඒ මොහොතේ - අපි හූ කියද්දී– අපට ඉදිරියෙන් සිටි මැදිවියේ පුද්ගලයෙක් ආපසු හැරී පුදුමයෙන් බැලූ සැටි මට කොතරම් මතකද කිවහොත් අද පවා චිත්‍ර ශිල්පියෙකුට ඇඳගත හැකිසේ ඔහුව විස්තර කළ හැකිය. ජෝතිට හූ කීම පිළිබඳ ඒ පුද්ගලයා තුළ ඇති වූයේ කෝපයක්, විරෝධයක් නොව ශෝකය මුසු විස්මයකැයි මට හැඟේ.එදා අප තුළ වූයේ තරුණ මදයටත් වඩා පණ්ඩිතකම යැයි දැන් මට සිතේ. ජෝතිපාලට නොව කිසිම ගායකයෙකුට එසේ ‘හූ’ කිව යුතු නැත!ජීවත් වූ ජෝතිට වඩා මිය ගිය ජෝතිට සංස්කෘතික පෞරුෂයක් ලැබුණේ ජනපි‍්‍රය සංස්කෘතිය පිළිබඳ මත ගැටුමෙනි.තමන් ගයන ගීත රචනා ගැන සැලකිලිමත් නොවීම ජෝතිපාලයන්ගේ ලොකුම දුර්වලකම ලෙස මම දකිමි. අනෙක් අතට ඇතැම් ගීත රචකයන්, ජෝතිට ගීත ලිවීමට මැළි වූ බවද පෙනෙන්නට තිබුණි.මහගම සේකරයන්, අවසාන කාලයේදි ජෝතිපාලට ගීත ලියන්නට කැමැති බව කියා සිටිය ද, එය ඉටු කරන්නට ඉඩක් නොලැබුණි. සේකරගේ ඒ කතාවට ද, විචාරකයින්ගෙන් ප්‍රහාර එල්ල වුණි. මහගම සේකරයන්ගේ ගේය පද රචනා දහයක් පහළොවක් හෝ, කේමදාස - අමරදේව සංගීතයට ගායනා කිරීමේ භාග්‍යය ජෝතිපාලයන්ට හිමි වූයේ නම් ඔහුගේ ප්‍රතිරූපය කොතරම් වෙනස් වනු ඇත් ද?කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>07</month>
      <day>01</day>
    </date>
    <link>http://www.silumina.lk/2012/07/01/_art.asp?fn=av12070114</link>
    <topic>ජෝති බලාපොරොත්තු වෙච්ච ආදරය ලැබුණේ  ඔහුගේ රසිකයන්ගෙන් පමණයි</topic>
    <author>සුනිල් මිහිඳුකුල</author>
    <content>ජෝති බලාපොරොත්තු වෙච්ච ආදරය ලැබුණේ  ඔහුගේ රසිකයන්ගෙන් පමණයිපද්මසිරි කොඩිකාරඑච්. ආර්. ජෝතිපාල උදේ හවා ළඟින්ම ඇසුරු කළ හිතවතකු වූයේ නම් ඒ පද්මසිරි කොඩිකාර ය. ඔහු වෘත්තියෙන් චිත්‍රපට නිෂ්පාදකවරයෙකි. පද්මසිරි, ජෝති සමඟ එක්ව ‘සුමිතුරෝ’ නමින් චිත්‍රපටයක් ද නිෂ්පාදනය කළේය. එසේම ‘සූරයන් අතර වීරයා’ ඔහුගේ තවත් සිනමා නිපැයුමකි.ඔබ අවුරුදු ගණනක් තිස්සේ ජෝතිට හිටපු ළඟම හිතවතා. ඔබට කොහොමද ජෝතිව මුලින්ම මුණගැහෙන්නෙ?මම ඉස්කෝලේ යන කාලේ ඉඳන්ම ජෝතිගේ සැබෑ රසිකයෙක්. වරක් ‘විසිතුර’ සිනමා පත්තරේ පළව තිබුණු ලිපිනයකට අනුව මම ජෝතිව හොයාගෙන කොස්වත්තේ පිහිටි ඔහුගේ නිවෙසට ගියා. ඔහු ඒ වන විට රටේ සුප්‍රසිද්ධම ගායකයා. ඔහු මාව පිළිගත්තේ මම බලාපොරොත්තු නොවුණු විදියට. එදා මං තේරුම් ගත්තා, ජෝතිපාල කියන්නේ අතිශයින්ම නිහතමානි කලාකාරයෙක් ය කියලා.ඊට පස්සේ?ඊට අවුරුදු කීපයකට පස්සේ මමත් සිනමාවට සම්බන්ධ වෙනවා. ඒ ‘හතරදෙනාම සූරයෝ’ චිත්‍රපටයෙන්. එහි ගීත පටිගත කිරීම් තිබුණේ හැඳල විජය චිත්‍රාගාරයේ. එහිදී තමයි ජෝතිව ඊළඟට මුණගැහෙන්නේ. ඊට පස්සේ අපේ හිතවත්කම් දිගින් දිගටම පැවතුණා. කොටින්ම ඔහු මටත් මං ඔහුටත් නැතුවම බැරි තත්ත්වයකට පත්වුණා. 1978 දී ඔය මාලිගාවත්තේ ෆ්ලැට් එක ගත්තේ අපි දෙන්නට වැටිලා ඉන්න.ජෝති නැති අඩුව අද ඔබට කොහොමද දැනෙන්නේ?පෞද්ගලිකව මට හිත හොඳ මිනිසකු නැතුව ගියා. සංගීත ලෝකයට සදාදරණීය ගායකයා නැතිව ගියා. ජෝතිට තිබුණේ විස්මිත කටහඬක්. ඒක ගෝල්ඩන් ස්ක්‍රීන් වොයිස් එකක්. ඕනෑම නළුවකුට සරිලන කටහඬක්. අද අපේ සිනමාව බිඳ වැටිලා. සමහරු කියනවා, බිඳ වැටිලා නැහැයි කියලා. සිනමාව බිඳ වැටිලා නැත්නම් කොහොමද දවසින් දවස හෝල් වැහෙන්නෙ? ඒකෙන්ම තේරෙනවා කඩා වැටිලායි කියලා. අපේ සිනමාව මේ විදියට කඩා වැටෙන්න හේතු වුණු ප්‍රධාන සාධක දෙකක් මම දකිනවා; එකක් විජය කුමාරතුංග නැතිවීම. අනික ජෝතිපාල නැතිවීම. ජෝති මියගිහින් අවුරුදු 25 කට පස්සේ අදටත් ඔහුගේ අඩුව මකන්න කවුරුත් නැහැ. ජෝති මැරුණයින් පස්සේ අලුත් චිත්‍රපට 56 කට ජෝතිගේ පරණ සින්දු ඇතුළත් කරලා තියෙනවා. ඒක පටන්ගත්තේ මම. ඒ මගේ ‘සූරයන් අතර වීරයා’ චිත්‍රපටයෙන්.ඔබ ජෝති විතරක් නෙමෙයි විජය (විජය කුමාරතුංග) එක්කත් ළඟ ඇසුරක් පැවැත්වුවා. ජෝති හා විජය අතර තිබුණු මිත්‍ර සන්ථවය ඔබ දැක්කේ කොයි විදියට ද?පුදුමාකාර බැඳීමක් ඔවුනොවුන් අතර තිබුණේ. ජෝති විජයට ආදරෙයි විජය ජෝතිට ආදරෙයි. විජය කටානට ඡන්දේ ඉල්ලද්දි ජෝති ඒ පැත්තේ කිසිම යූ එන් පී වේදිකාවකට නැග්ගේ නැහැ. විජයගේ ‘වරදට දඬුවම්’ චිත්‍රපටයට ජෝති සින්දු පහක් කිව්වා. ඒත් සතයක්වත් ගත්තේ නැහැ. කිව්වෙ එකම එක දෙයයි. “අන්න මං වැඩේ දුන්නා. විජය මල්ලි නිකම් පෙනී හිටියත් ඇති” කියලායි. එහෙමනේ සාමාන්‍යයෙන් ඔහු කතා කරන්නේ.විජය, එක්තරා ජෝති ගුණ සමරුවකදී මාලිගාවත්ත මහල් නිවාස සංකීර්ණය ‘ජෝතිපාල පුරය’ යනුවෙන් නම් කරන ලෙසත් යෝජනා කළා මට මතකයි.ඒ 1988 පෙබරවාරි 12 වැනිදා පවත්වපු ප්‍රථම ජෝති ගුණසමරුව. එදා තමයි එච්.ආර්.ජෝතිපාල මාවත නම් කළේ. විජය තම කතාවෙදි කිව්වා ජෝති නමින් පුංචි පාරක් හඳුන්වනවාට වඩා මුළු නිවාස යෝජනා ක්‍රමයම ‘ජෝතිපාල පුරය’ යනුවෙන් නම් කරන්න කියලා. දැන් ඒ යෝජනාව ක්‍රියාත්මක කිරීමට අපේ ජනාධිපතිතුමා අවසර දී තිබෙනවා. මෙවර ජෝති 25 වැනි ගුණසමරුවේදී එය නම් කෙරෙනු ඇති.ජෝති පස්සෙ කාලෙක යූ එන් පී කාරයෙක් වුණාට ඔහු මුලින් හොඳ සමසමාජ කාරයෙක් බවයි මම අහලා තියෙන්නෙ?ඔව් ඒක ඇත්ත. හැම මැයි දිනේටම ජෝති පෙළපාළි ගියා. ජෝති යූ එන් පී කාරයෙක් නෙමෙයි. ඒ හංවඩුව ඔහුට වැදුණේ එක්තරා සිද්ධියක් නිසයි. 1970 මහ ඡන්දයෙදි ඒ. එච්. එම්. ෆවුසි යූ එන් පී එකෙන් ඡන්දෙ ඉල්ලුවේ. ඔහුට වුවමනා කළා, තමන්ගේ වේදිකාවට ජනපි‍්‍රය ගායක ගායිකාවන් ගෙන්ව ගන්න. ඔය කොන්ත්‍රාත් එක භාර ගත්තේ ප්‍රකට සිනමා පුවත්පත් කලාවේදියකු වූ ආරියරත්න කහවිට. ඔහු ජෝතිපාල, මොහිදින් බෙග්, එම්. එස්. ප්‍රනාන්දු, මිල්ටන් පෙරේරාව ෆවුසිගේ වේදිකාවට නැග්ගුවා.ඔවුන් සින්දු කිව්වේ දේශපාලන පක්ෂපාතිකමකට නෙමෙයි. සල්ලිවලට. මේ හේතුවෙන් 70 දී බලයට පත්වුණු සමගි පෙරමුණු ආණ්ඩුව ඔවුන්ගේ සින්දු ප්‍රචාරය කිරීම තහනම් කළා. ඒක තමයි ගායකයකුට කරන්න පුළුවන් ලොකුම හතුරුකම. ඒක මිල්ටන් පෙරේරාට බරපතළ විදියට වැදුණා. හැබැයි ජෝතිට චිත්‍රපටවල, ප්‍රසංග වේදිකාවල වැඩ තිබුණු නිසා ඒක ඒතරම්ම දැනුණේ නැහැ. ඒකෙන් ඔහුගේ මාකට් එක අඩු වුණේ නැහැ. ඊට පස්සේ තමයි ජෝති නිකම්ම යූ එන් පී කාරයෙක් බවට පත් වුණේ.පුදුමේ කියන්නේ 77 යූ එන් පී ආණ්ඩු කාලයේත් ජාතික රූපවාහිනිය ජෝතිව පිටුදැක්කා.ඒක කළේ එක්තරා ගායකයෙක්. ඔහුගේ ‘නන්දන වින්දන’ වැඩ සටහනට ජෝතිව ගත්තේ නැහැ. ඊට පස්සේ රසිකයන් ලියුම් එව්වා ඇයි ජෝතිගේ සින්දු දාන්නේ නැත්තේ කියලා. අන්තිමෙට අර ගායකයාට සිද්ධ වුණා ජෝතිව ගන්න. ඔහු ජෝතිට කතා කළා. ඒත් ජෝති ගියේ නැහැ. ජෝති ඔහුගෙන් ඇහැව්වා “දැන් ද මාව මතක් වුණේ කියලා”. ජෝතිට එහෙම කතා කරන්න තරම් පිටකොන්දක් තිබුණා. ඔහු කියන්න තියෙන දේ කෙළින්ම කියපු කෙනෙක්.ජෝතිගේ ‘ජෝති රාත්‍රිය’ ප්‍රසංගය පිටුපස්සෙ හිටියෙත් මං හිතන්නේ ඔබ.ඔව්. ජෝති ජීවිතයේ පළමු වතාවට ජාතික ඇඳුමක් ඇන්දේ ‘ජෝති රාත්‍රිය’ දා. ප්‍රසංග වැඩියෙන්ම තිබ්බේ මරදාන ටවර් හෝල් එකේ. ඒ පැවැත්වුණු හැම ප්‍රසංගයක්ම හවුස් ෆුල්.ජෝති අනිවාර්යයෙන්ම තමන්ගේ රසිකයන්ට අසීමිතව ආදරය කරපු ගායකයෙක්?ඇත්ත වශයෙන් ම. ඔබ දැකලා තියෙනව ද ජෝති රසිකයන්ට ආචාර කරන හැටි. බුදුන්ට - ඒ වගේම තමන්ගේ මවට වඳිනව වගෙ තමයි ඔහු දොහොත් මුදුන් දීලා තම රසිකයන්ට වඳින්නේ. මම දවසක් ඇහැව්වා ජෝති අයියේ, ඔය ආචාර කරනව ද නැත්නම් වඳිනව ද කියලා. එතකොට ඔහු දුන්නු උත්තරේ මේකයි.“ඔව් මං වඳිනවා. මොකද මාව ජීවත් කරවන්නේ රසිකයෝ. ඒ ගොල්ලන්ට වඳින්නෙ නැතුව මං කාට වඳින්න ද”ජෝති තරම් උතුරා ගිය මනුෂ්‍යත්වයක් ප්‍රකට කළ ගායකයෙක් වෙන නැති තරම්. ඔහුගේ මනුස්සකම ඉස්මතු වුණු අවස්ථා ඔබ අනන්තවත් දැකලා ඇති?ජෝතිපාලගේ ජීවිතේ පුරාම තියෙන්නේ මනුස්සකම. ඔහු ඇඳන් හිටපු ඇඳුම පවා ගලවලා දුන්නු මනුස්සයෙක්. ඉස්සර ජෝති අයියාව බලන්න අන්ධ සීයා කෙනෙක් එනවා. ඔහු ජෝතිට මොනතරම් ආදරේ ද කියනව නම් ජෝති අසනීප වෙලා ඉස්පිරිතාලේ ඉද්දි ඔහු සල්ලි එකතු කරගෙන දවස් හතක් බෝධි පූජා තියපු කෙනෙක්. දවසක් ඔහු ඇවිල්ලා ජෝතිගෙන් අඳින්න වැඩිපුර සරමක් තියේනම් ඉල්ලගෙන යන්න. ජෝති කරලා තියෙන්නේ ඇඳගෙන හිටපු සරම ගලවල ඒ සීයට දීලා.මං ෆ්ලැට් එකට යනකොට මෙන්න ජෝති ඉන්නවා තුවායක් ඇඳගෙන. මං ඇහැව්වා ‘මොකෝ මේ’ කියලා. ඊට පස්සේ ඔහු ස්ටෝරිය කිව්වා. මං ඇහැව්වා ‘ඇයි සරමක් ගන්න සල්ලි දුන්න නම් ඉවරයිනෙ’ කියලා. එතකොට ජෝති හිනාවෙලා කිව්වා ‘අතේ සතේ නැහැ’ කියලා. ඊට පස්සේ මං ඇහැව්වා “එහෙනම් මරදානට ගිහින් අලුත් සරමක් ගේන්නද” කියලා. එතකොට ජෝති කිව්වා ‘නැහැ මල්ලි අම්මා ගියා සරමක් ගේන්න’ කියලා.මොකද, ඊට ටික වේලාවකට කලින් ජෝතිගේ අම්ම ඇවිල්ලා. ජෝතිගේ චරිතය පුරාම තියෙන්නෙ ඒ වගේ අත්දැකීම්.ජෝති සාමාන්‍යයෙන් ගරු කරපු අය කවුද?ජෝති ප්‍රවීණයන්ට ගරු කළා. විශේෂයෙන් කේමදාස මාස්ටර්ට, බෙග් මාස්ටර්ට, අමරදේව මහත්තයාට ගරු කළා. තමන්ට අතහිත දුන්නු අයට ගරු කළා. ඒ වගේම සංගීත හදාරපු අයට ගරු කළා. ජෝති සංගීතය හදාරලා නැහැ. ඒත් හදාරපු අයට ඔහු ගරු කළා.ඒත් ජෝතිට කවුද ගරු කළේ? ඔහුට ලැබෙන්න තිබුණු සම්මානවත් දුන්න ද? ආචාර්ය මහාචාර්යවරු පවා අගය කළේ ඔහු මැරුණයින් පස්සේ. ඒවා පශ්චාත් මරණ ඇගැයීම්.කොච්චර හොඳට සින්දු කිව්වත් තමන්ට සම්මාන නොදෙන බව ජෝති දැනගෙන හිටියා. ඒත් ඒ ගැන ඔහු කනගාටු වුණේ නැහැ. අපිටයි කනගාටු. සමහර අවුරුදුවල ජෝතිගේ ලස්සන සින්දු තිබියදී චිත්‍රපටවල කවි ගායනාවලටත් සම්මාන දුන්නනේ.ඔය කියන්නේ සිරිබෝ අයියා’ චිත්‍රපටයේ?පද්මසිරි සිනාසෙනු මිස පිළිතුරක් නොදෙයි.සමහරු ජෝතිව බේබද්දෙක් - සල්ලාලයෙක් විදියට ගර්හා කළා නේද?ඒක තමයි ජෝතිට කරපු ලොකුම අපහාසේ. ජෝති බිව්වෙ නැහැයි කියනවා නම් ඒක බොරුවක්. ඒත් ඔබ අහලා තියෙනව ද ජෝති බීලා ගෝරිවලට ගිහින් තියෙනවා; අතන මෙතන කාණුවලට වැටිලා හිටියයි කියලා. ජෝති බොහෝම වැදගත් විදියට ජීවත්වුණු කෙනෙක්. මොකද ඔහුට හිටියේ දුවලා.ඒ නිසා විශේෂයෙන් ඔහු හැම ගැහැනු ළමයෙක් දිහාම බැලුවෙ තමන්ගේ දුවෙක් විදියට. මම ලන්ඩන්වලට ගිය දවස්වල එහෙ අය කියනවා, ජෝති ලන්ඩන් ආවම හිටියේ තමන්ගෙ ගෙදර. හැබැයි ඔහු බොහෝම වැදගත් විදියට, විනීතාචාරව හැසිරුණු ගායකයෙක් කියලා. දවසක් එක්තරා ප්‍රබුද්ධ ගායකයෙකුගෙයි - ගායිකාවකගේ සීන් එකක් දැකලා නිහාල් නෙල්සන් මට කියනවා, “අර බලපන් සුප්‍රබුද්ධයෝ කළොත් ඒක සුන්දරයි ජෝති කළොත් වනචරයි.”ඔය කියන්නේ අර ඒ දවස්වල එකට සින්දු කිව්ව ජෝඩුවනේ?මම එක්තරා ගායක ගායිකා යුවළක් නම් කළෙමි.ඔව් ඒත් නම් ගම් දාන්න එපා.අපි කවුරුත් දන්නවනේ ජෝති බිව්වයි කියලා. ඇයි ඇත්තටම ජෝති බිව්වේ?කලාකාරයෝ සාමාන්‍යයෙන් අඩිපුඩි ගහනවනේ. ඒක සාමාන්‍ය දෙයක්. ජෝතියි මමයි ෆ්ලැට් එකට ආව දවසේ රෝයි - සුමනයි බුදු පිළිමයක් ගෙනාවා. ජෝති උදේ හවා බුදුන්ට පහන පත්තු කරලා වඳිනවා. මං නැත්නම් ජෝති හිටියේ තනියම. මොකද, ඔහුගේ බිරියයි, දරුවන් ටිකයි හිටියේ වෙනමනේ. ඒ නිසා තනිකම, පාළුව මකාගන්න ඔහු බිව්ව වෙන්න ඇති.පෞද්ගලික ජීවිතයේ ජෝති කොයි වගේ ද?ඇත්තම කියනවා නම් ඔහු බලාපොරොත්තු වෙච්ච ආදරය ලැබුණේ රසිකයන්ගෙන්. මං ඔය ගැන වින්ටර් අක්කා (ජෝතිගේ බිරිය) එක්ක කතා කරලා තියෙනවා. දවසක් ඇය ඇඬුවා. මං කිව්වා, ජෝති ඔයාට විතරක් අයිති කෙනෙක් නෙමෙයි, ඔහු රටටම අයිති කෙනෙක් ය කියලා.ඔබ ජෝතිගේ ජීවිත කතාව සිනමාවට නැඟුවා. ඒ චිත්‍රපටයට මොකද වුණේ?‘සදා ආදර ජෝති’. ඒ චිත්‍රපටය ළඟදීම තිරගත වේවි.අවසාන වශයෙන් ඔබට මොනවද කියන්න තියෙන්නෙ?ජෝති ගුණ සමරුවක් වෙලාවෙදි මම සමරු කලාපයකට මෙහෙම ලිව්වා.“මිනිස්සු ඉපදෙති; මියෙති; ජීවත්වන කාලය තුළ නොයෙක් වෘත්තීන් හි යෙදෙති. යමෙකු ජීවත්ව සිටි කාලය තුළ කළ කී දෑ පවත්වාගෙන යෑම සඳහා තවකෙකු ඉපදී නැත්නම් ඔහු ජාතික වස්තුවකි.”අදටත් මට කියන්න තියෙන්නේ එච්චරයි.සුනිල් මිහිඳුකුලකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>07</month>
      <day>01</day>
    </date>
    <link>http://www.silumina.lk/2012/07/01/_art.asp?fn=av12070115</link>
    <topic>ජෝති අයියා වෙත ආදරයෙන්,</topic>
    <author>මීටසුනිල් මිහිඳුකුල</author>
    <content>ජෝති අයියා වෙත ආදරයෙන්,මෙය ලියන මම සමහරවිට ඔබට මතක නැතුව ඇති. අසූ ගණන්වල මුල් භාගයේ එක්තරා හැන්දෑවක ගුණදාස කපුගේ ගේ බෝඩිම හොයා ගන්න බැරිව රස්තියාදු වෙමින් ඉද්දි ඔබ තමයි මට කපුගේ ගේ බෝඩිමට යන්න පාර කියා දුන්නේ.“මල්ලි, කපුගේ ඉන්නේ එම්. එස්. පෙරේරා ෆ්ලැට් එකේ” ඒ විදියට ගොරෝසු කටහඬකින් ඔබ උත්තර දුන්නා මට මතකයි. (කපුගේ හිටියේ සේන වීරසේකරලගේ ගෙදර; ඒක තමයි ඔහුගේ බෝඩිම) ඒ තමයි මම ජෝති අයියාත් එක්ක කතා කරපු ප්‍රථම හා අවසාන අවස්ථාව. අවුරුදු 25 කට 30 කට පස්සෙ අද ආපහු හැරිල බලද්දි ඒක මට අපූරු සිහිවටනාත්මක අත්දැකීමක්.අමුතුවෙන්ම කියන්න ඕනැ නැහැ ජෝති අයියේ, මම නම් ඉස්සර මාර පික්චර් පිස්සෙක්. මගේ පි‍්‍රයතම නළුවා වුණේ ගාමිණි ෆොන්සේකා. පි‍්‍රයතම ගායකයා වුණේ ඔබ. ‘සූරයන්ගෙත් සූරයා’ පිචර් එකේ ජෝති අයියයි - ඇන්ජලිනුයි කියන ඩුවට් එක ‘කෝ මාගේ ජීවන ගීතේ’ මතක ද? පට්ට තමයි.ඒ කාලේ මගෙ පාසල් මිතුරන්ගේ ගෙවල්වල කෙසේ වෙතත් අපේ ගෙදර නම් ‘රෙකෝඩ් ප්ලෙයර්ස්’ තිබ්බෙ නැහැ. ඒ නිසා අපිට ජෝති අයියගේ සින්දු අහන්න ලැබුණේ රේඩියෝ එකෙනුයි (එහි වෙළෙඳ සේවයෙන්) පික්චර්වලිනුයි තමයි. ඒ හැරුණුකොට සංගීත සංදර්ශනවලදි ජෝති අයියලා හැබැයින් සින්දු කියනවා අපිට දැකගන්න ලැබුණා. ඉස්සර අපේ ඉස්කෝලේ (මීගමුව මාරිස්ටෙලා) වර්ෂාවසානයේ ‘මාරිස්ට් මේලා’ නමින් සැණකෙළියක් තියෙනවා. ඒක ඉවර වෙන්නෙත් මහා සංගීත සංදර්ශනයකින්. මම ජීවිතයේ මුල් වරට සී. ටී. ප්‍රනාන්දු, රුක්මණි දේවි, නෙවිල් ප්‍රනාන්දු (ලොස් කැබරලොස්), එම්. එස්. ප්‍රනාන්දු මෙන්ම ජෝති අයියත් සින්දු කියනවා දැක්කේ ඒ වගේ මාරිස්ට් මේලාවකින්.අපි ජෝති අයියලගේ සින්දු රේඩියෝ එකෙන් ඇහුවේ හැත්තෑව දශකයට කලින්. ඒ කියන්නේ හැට ගණන්වල. හැත්තෑවේ සමගි පෙරමුණු ආණ්ඩු කාලයේ තිබ්බේ ‘ප්‍රබුද්ධ ගී’ නේ. ඉතිං ඒ දවස්වල ජෝති අයියලාව නිකම් පීචං තත්ත්වයට දාලයි තිබුණේ. ජෝති අයියා දන්නවනේ ඕවා. 1977 ඡන්දෙදි උ ව් ර්‍ථ එක දින්නට පස්සේ දාපු මුල්ම සින්දුව මට තාමත් මතකයි. ඒ ජෝති - අයියයි එම්. එස්. ප්‍රනාන්දුයි කියපු ‘ගෙදර හිටිය රෝස කැකුළ රෝසා’ (හැබැයි ඒක යූ එන් පී විරෝධි කේමදාස මාස්ටර්ගෙ මෙලඩි එකක් කියන එක නම් ගුවන්විදුලියේ බලධාරීන්ට අහුවුණේ නැහැ)ජෝති අයියගේ ස්ක්‍රීන් වොයිස් එක නම් මාරම මාර තමයි. ආනන්ද ජයරත්නගෙ ඉඳන් ගාමිණි, විජය, තිස්ස, රෝයි මේ ඕනැම නළුවකුට ඒ හඬ හරි ගියා. ඇත්තටම මේ බොහෝ නළුවන්ගේ ජනපි‍්‍රයත්වය කෙරෙහි හුඟක් බලපෑවේ ජෝති අයියාගේ සින්දු.ජෝති අයියා කියපු හුඟක් සින්දු හින්දි කොපි. ඒකට ඉතිං ජෝති අයියාට කරන්න දෙයක් නැහැ. හැබැයි ඒවායේ සුවිශේෂත්වය තියෙන්නේ ඇතැම් හින්දි සින්දුවලට වඩා ජෝති අයියගේ සින්දු අති මිහිරි වීමයි. උදාහරණයක් විදියට අපි ගමු, ‘නින්ද නේන රාත්‍රියේ.’ ඒක අර හින්දි සින්දුවටත් වඩා ෂෝක්. ජෝති අයියා නියමෙට ඇඟට අරන් කියනවා. ඒක ලිව්වේ අජන්තා නේද? (සොරි සොරි! ආචාර්ය අජන්තා රණසිංහ)ජෝති අයියගේ මරණයෙන් පස්සේ මාර වැඩ තමයි වුණේ. අපේ ආචාර්ය මහාචාර්යවරු, ප්‍රබුද්ධයෝ, විදග්ධයෝ ජෝති අයියාව හරිම ඉහළින් අගය කළා නේ. ඩොක්ටර් අමුණුගම කිව්වා, ජෝති අයියා ‘සංස්කෘතික බලකණුවක්’ කියලා. ඩොක්ටර් කියල කිව්වෙ දත් දොස්තර කෙනෙක් නෙමෙයි, ආචාර්ය. ජෝති අයියා කොහොමද ඒ අයව දන්නේ? නේද? අර පොදුජනතාවගේ කවියා - කොඩිතුවක්කු උන්නැහේ එයා ලිව්වනේ ‘ජෝති රශ්මි’ කියලා වර්ණනා කාව්‍යයක්. පිස්සු හැදෙන සඳ ජෝති අයියේ!කොහොම වුණත් ජෝති අයියා නැතිවෙලා අවුරුදු 25 කට පස්සෙත් ජෝති අයියා තමයි තවමත් අපේ රටේ ජනපි‍්‍රයම ගායකයා. අද දඹාන එෆ්. එම්. එකේ වැද්දොත් වැඩිපුර ඉල්ලන්නේ ජෝති අයියගේ සින්දු. සුපර් ස්ටාර් කොල්ලෝ කුරුට්ටෝ කියන්නෙත් ජෝති අයියගේ සින්දු. බස් එකකට නැග්ගොත් යන්නේ ජෝති අයියගේ සින්දු. ඉතිං ජෝති අයියේ තව මොන කතා ද?ජෝති අයියාට ඔහෙ පාළු නැතුව ඇති. බෙග් මාස්ටර්, වල්පොල, මිල්ටන් අයියා ගැන්සිය ඉන්නවනේ. ඉඳලා හිටලා පැදුරු පාටිත් දානව ඇති. ඔය පැත්තේ ආපු දවසක ඉතුරු ටික කියන්නම්. එතකම් නවතිනවා.මීටසුනිල් මිහිඳුකුලකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>07</month>
      <day>01</day>
    </date>
    <link>http://www.silumina.lk/2012/07/01/_art.asp?fn=av12070116</link>
    <topic>එච්.ආර්.ජෝතිපාල</topic>
    <author/>
    <content>එච්.ආර්.ජෝතිපාලඔහු ගැයූ ඒ ගී සියල්ල සව් සවන් පිනවමින් නැඟූ පිළිරැව්ව එකම ජන ගීයක් බවට පත්විය පස් දසක දිවියක් එම ජන ගීතයක් ජන මනසේ සංධ්වනියක් වූ සේ ය. ගොවි ගෝපි ජීවිතේ හතර දිග මං මාවතේ කම්හලේ වැඩපොළේ මාර මාරුත මාරියාවේ වෙහෙසෙනා දනන්ගේ ජෝතිමත් ගී පදේ අවසන් නොවේ, නොවේ... රැව් පිළිරැව් නැඟේ... නැඟේසිරිල් බී.පෙරේරා1987.09.02මෙම මස 07 වන දාට යෙදෙන එච්.ආර්. ජෝතිපාලයන්ගේ 25 වන අනුස්මරණය නිමිත්තෙන් ‘අමරණීය ජෝති’ ආලකමන්දාව විශේෂ වැඩසටහන මෙම මස 05 වැනි බ්‍රහස්පතින්දා රාත්‍රි 10.20 ට ජාතික රූපවාහිනියෙන් විකාශය කෙරේ. ගයා රම්‍යා අල්විස් තිරපිටපත් රචනයෙන් ද රංජිත් වලිසුන්දර සංස්කරණයෙන් ද දායක වූ මෙම වැඩසටහන විනීතා කරුණාරත්න ගේ අධ්‍යක්ෂණයකි.  අජිත් ජෝතිය කරසිංහ කලාකරුවන්ගේ ජීවන තොරතුරු හා ඔවුන්ගේ ඡායාරූප සුරකින රසිකයෙකි. අසහාය ගායක එච්.ආර්.ජෝතිපාලයන්ගේ ගීත බොහෝමයක් හා ඡායාරූප රැසක් තමා සතු බව අජිත් කියා සිටී. 1969 සිට ඔහු විවිධ ගුවන්විදුලි නාළිකාවන්ට එම ගීත සපයමින් කරන්නා වූ සේවය ද ප්‍රශංසනීයය. 6 බී/43-5, මත්තෙගොඩ, පොල්ගස්ඕවිට අජිත්ගේ ලිපිනයයි.ගී පද රචිකාවක හා තනු නිර්මාණ ශිල්පිනියක වන සංගීතවේදිනී කරුණා වීරසිංහගේ ‘හරි ලස්සනයි 2’ නව නිර්මාණ ගී 14 ක් ඇතුළත් සංයුක්ත තැටිය අද (ජූලි 1) සවස 7.00ට මහරගම ජාතික තරුණ සේවා සභා යොවුන් රඟහලේ දී දොරට වඩී.කරුණා වීරසිංහගේ පද රචනයෙන් හා තනු නිර්මාණයෙන් රසගැන්වුණු මෙම නව නිර්මාණ ගීත ගායනා කරනු ලබන්නේ විශාරද එඩ්වඩ් ජයකොඩි, චරිතා ප්‍රියදර්ශනී පීරිස්, කීර්ති පැස්කුවල්, ශෂිකා නිසංසලා, රොහාන් ශාන්ත බුලේගොඩ, මායා දමයන්ති පෙරේරා, මංගලිකා තෙන්නකෝන්, නතාෂා පෙරේරා, සුමුදු ඉරේෂා යන ගායක ගායිකාවන් විසිනි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>07</month>
      <day>01</day>
    </date>
    <link>http://www.silumina.lk/2012/07/01/_art.asp?fn=av12070117</link>
    <topic>එතරම් මිනිසත්කමින් හෙබි මනුෂ්‍යයකු මා දැක නැහැ</topic>
    <author>ඉනෝකා පෙරේරා බණ්ඩාර</author>
    <content>එතරම් මිනිසත්කමින් හෙබි මනුෂ්‍යයකු මා දැක නැහැජ්‍යෙෂ්ඨ මාධ්‍යවේදීඅර්නස්ට් වඩුගේඑච්.ආර්. ජෝතිපාලයන් ජීවත්ව සිටියදීම ඔහුගේ ජීවිත කතාව, පුවත්පතකට ලියන්නට වාසනාව ලද මාධ්‍යවේදියා ඔහුයි.අර්නස්ට් වඩුගේ නම් ඔහු, සිය ජීවිත කතාව ලියා අවසන් කරනු දැකීමට ජෝතිපාලයන් හට නොහැකි වුවත් ජෝතිට ආදරය කළ සුවහසක් රසිකයන් හට දැන් ඒ අවස්ථාව උදා වී තිබේ.ඒ, වඩුගේ ලියූ ‘අමරණීය ජෝති – 2’ කෘතියෙනි. මේ කතා බහ පෙළ ගැසෙන්නේ මාධ්‍යවේදියකු, මිතුරකු ලෙස ජෝති හා ගත කළ ඔහුගේ අතීත මතකය ඇසුරිනි.ඇයි ඔබට ජෝතිගෙ ජීවිත කතාව ලියන්න හිතුණේ...ඒ හේතුවට බොහොම ඉතිහාසයක් තියෙනවා. 1985 අගෝස්තු 1 වැනිදා තමයි ලංකාවේ පළමු සංගීත පුවත්පත බිහිවුණේ. එහි පූර්ණ ගෞරවය හිමි විය යුතු ජ්‍යෙෂ්ඨ මාධ්‍යවේදී, ලේක්හවුස් සභාපති බන්දුල පද්මකුමාර මහතාටයි. ඔහුගේ සංකල්පයක් ලෙස ‘සත්සර’ පුවත්පත බිහිවූ අතර, එහි හිමිකාරිÀවය සහ ප්‍රධාන කර්තෘ ධුරය දැරුවේ ද ඔහු විසින්. ඒ වගේම ‘සත්සර’ හි ආරම්භක විශේෂාංග කර්තෘ වීමේ භාග්‍යය හිමි වූයේ මට.සංගීත ලොව සියලුම ශිල්පීන්ගේ තොරතුරු පිරිවරා ඇරැඹූ ‘සත්සර’ මංගල කලාපය සමඟම එවකට ජනපි‍්‍රයÀවයේ හිණි පෙත්තේ සිටි ජෝතිපාලයන්ගේ ජීවිත කතාවද කොටස් වශයෙන් පළ කරන්නට අප තීරණය කළා. එය එතරම්ම පාඨක ප්‍රසාදයක් දිනා ගනීවි යැයි එදා බන්දුලවත් මමවත් ජෝතිවත් නිකමට හෝ සිතුවේ නැහැ. ඒ වගේම ජෝතිගෙන්ම ඒ විශේෂාංගය පටන් ගන්න තවත් හේතුවක් තිබුණා.ඒ මොකක්ද....ජෝතිත් මමත් සමීප මිතුරන් සේම සමීපතම අසල්වාසින් වීම. එකල අප දෙදෙනා ම පදිංචිව සිටියේ මාලිගාවත්ත මහල් නිවාසවල. මේ කතාව ලිවීමට පුළුවන් හැමදාකම මං ඔහුගේ නිවෙසට ගියා. එදිනෙදා තොරතුරු ඔහු හා කතා කරමින් හිටියා. ඔහුගේ ජීවිතයේ රසමුසුතැන් දුක්බර අහුමුලු හැමකක් මට දැනගන්න ලැබුණේ එවැනි සුහද කතා බහේදී.’වඩූ මචං! අපේ කතාව අපි ලස්සනට ලියමු. කිසිම දෙයක් සඟවන්නේ නැතිවම ලියමු. එතකොට තමයි චරිත කතාවක උදාරත්වය මතු වන්නේ. කොච්චර අවිවේකි වුණත් මං උඹට වෙලාව දෙන්නම්...’ඇත්තටම කිව්වොත් මේ ගැන මං තරමටම උනÁදුවක් ජෝතිටත් තිබුණ බව මේ කතාවෙන් තේරෙනවා. වෙනකක් තබා අපේ කතා බහ අතරතුර කිසිදු අමුත්තකු හමුවීමෙන් පවා ඔහු වැළකී හිටියා. ඔහු තොරතුරු හෙළි කළේ, බොහොම උනÁදුවෙන්. ආසාවෙන්. විටෙක හිනැහෙමින්. විටෙක දුක්මුසු ස්වරූපයෙන්.ඔහු සිටි තත්ත්වය අනුව ඒ දේවල් හෙළි කිරීම තත්ත්වයට එතරම් හොඳ නැති බව ඔහුට තේරුණේ නැතිවද...මාත් ඔය ප්‍රශ්නෙම ඇහුවා. ජෝතිට තරහා ගියා. ‘ඇයි බං මක් වෙනවද. ඒ මගේ අතීතේ. ඒක වසං කරන එක මගේ රසික රසිකාවියන්ට කරන වංචාවක්. මං විතරක්යැ බං... ලොවේ ශ්‍රේෂ්ඨ නායකයන් පවා මටත් වඩා අනන්තයට දුක් විඳපු අය. උඹ ලියපන්...’ ඔන්න ජෝති දීපු උත්තරේ.ඔහුගේ ජීවිත කතාව පුවත්පතේ පළවෙද්දී ලබපු ප්‍රතිචාර ගැන ජෝති මොනවද කිව්වෙ...දිනක් ජෝති අසනීප වෙලා රත්නම්ස් රෝහලේ ඉඳිද්දී මං ඔහුව බලන්න ගියා. ජෝති මගේ අත්දෙක අල්ලා ගත්තා.’මචං වඩූ! අපි හිතුවටත් වඩා ජීවිත කතාව ජනපි‍්‍රයයි. මේ රත්නම් එකේ ඒක නොකියවපු නර්ස් කෙනෙක් නැහැ. සමහර ඩොක්ටර්ස්ලත් කියවලා. මට හරි සතුටුයි බං. හෙට අනිද්දා ටිකට් කපයි. මං ගෙදර ආපු ගමන් අපි හමුවෙලා ඉතිරි කොටස් ටිකත් ලියමු...’ එදා ජෝති කිව්වෙ සතුටින් ඉපිළෙමින්.ඒ විතරක් නෙවෙයි, දවසක් ජෝති ඒ ගැන ‘සත්සර’ ප්‍රධාන කර්තෘ බන්දුල පද්මකුමාරයන්ටත් කියල තිබුණා.’බන්දු! අනේ හරිම ලස්සනයි බන්දු ඔයාගේ පත්තරේ පළවෙන මගේ ජීවිත කතාව. වඩූ මං කියාපු හැම දේම ලස්සනට ගළපල තියෙනවා. මාර විදිහට ඒ කතාව ජනපි‍්‍රයයි බන්දු...’මේ කතාව මං දැනගත්තෙ මා මිත්‍ර බන්දුලයන්ගෙන්.ඒත් ඔබට ඒ කතාව වැඩිකල් ලියන්නට ලැබුණේ නැහැ...ඒ දවස්වල ලැබුණු පාඨක ප්‍රතිචාර අනුව, ජෝති තරම්ම සතුටක් මාත් මේ ලිපි පෙළෙන් වින්ඳා. නමුත් ජෝතිපාලයන්ගේ සත්‍ය ජීවිත කතාව පිළිබඳ අද මගේ හිතේ තිබෙන්නේ බලවත් පසුතැවීමක්. සාංකාවක්. ඒ, මා ආදර මිතුරාගේ සම්පූර්ණ ජීවිත කතාව, එදා මෙන් ඔහු සමඟ කතා බහ කරමින් ලියා අවසන් කිරීමට නොහැකිවීමයි.’අමරණීය ජෝති’ පළමු ග්‍රන්ථය පුරාම ඇත්තේ ඔහු හෙළිදරව් කළ කරුණු පමණමයි. ඔහුගේ අභිමතය අනුව කියූ ඒ සියල්ල ‘සත්සර’ පත්‍රයේ පළවනු දැකීමයි ඔහුගේ උවමනාව වුණේ. එය එසේම සිදුවුණා. මරණාසන්න මොහොත වන තුරුම ‘සත්සර’ පත්‍රයේ පළවූ සිය කතාව ජෝති නොවරදා කියෙව්වා. ඉන් අතිශය අමන්දානන්දයට පත්වුණා. එය මට නිරාමිස පී‍්‍රතියක්.ජෝතිපාලයන් හා ඔබ අතර පැවැති මිත්‍රÀවය දෙස ආපසු හැරී බලද්දී ඔබට මොකද හිතෙන්නෙ...ඔහු මගේ මිත්‍රයා. අසල්වැසියා. උදේ හවස මං වැඩට ගියේ ජෝතිගේ ගේ ළඟින්. ඔළුව දාලා වචනයක් හරි කතා කරලයි මං එතැනින් ගියේ. පුදුමාකාර සුන්දර – මනුස්සකමින් හෙබි මනුෂ්‍යයෙක්. ඇත්තටම කිව්වොත් ජෝති මිය ගියා කිව්වම ඒ කාලෙ මට දැනුණෙ මගේ ජීවිතෙන් බාගයක් කඩා වැටුණා වගේ.මේ රටේ කිසිදු රාජ්‍ය නායකයකුගේ මළ ගමකටවත් නොආපු සෙනඟක් ජෝතිගෙ මරණෙට ආවා.ඔහු ගැයූ නිසාම නෙවෙයි, ඔහු තුළ වූ මනුස්සකම් මේ රටේ ජනතාව හඳුනාගත් නිසා. ගමකට ‘ෂෝ’ එකකට ගියත් කටුමැටි ගෙදරකට හරි ගොඩවදින්නෙ කොහොමද අයියේ... අම්මේ... තාත්තේ කියාගෙන. ඒ තරම් මනුස්සකම්වලින් හෙබි සුන්දර මිනිසෙක් මගේ ජීවිතයේ තවම මට මුණ ගැහිලා නැහැ.ඉනෝකා පෙරේරා බණ්ඩාරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>07</month>
      <day>01</day>
    </date>
    <link>http://www.silumina.lk/2012/07/01/_art.asp?fn=av12070118</link>
    <topic>‘වගේ අය’ ඉන්න කල් අගේ තවමත් ජෝතිගේ</topic>
    <author>ගාමිණී සුසන්ත</author>
    <content>‘වගේ අය’ ඉන්න කල් අගේ තවමත් ජෝතිගේනිහාල් නෙල්සන්ප්‍රවීණ ගායක නිහාල් නෙල්සන් ජෝතිපාලයන් ඉතාම සමීපව වසර ගණනාවක් ඇසුරු කළ පුද්ගලයෙකි. එච්.ආර්. ජෝතිපාලගේ එච්.ආර්. යන මුලකුරුවලට “හදවත රත්තරන්” යෙදුම මුලින්ම යෙදුවේ නිහාල් නෙල්සන්ය. ජෝතිපාලයන් පිළිබඳ ඉතා මිහිරි මතක රැසක්ම නිහාල් නෙල්සන් සතුව පවතී. ජෝතිපාලයන් පිළිබඳව විමසීමට අප ගායක නිහාල් නෙල්සන් මුණ ගැසුණේ ඒ නිසාමය.එච්.ආර්. ජෝතිපාලව ඔබට මුලින්ම හමුවුණු දවස මතකද?මගේ මතකය නිවැරැදි නම් ඒ 1962 අවුරුද්ද. කොළඹ ප්‍රදේශයේ තිබුණු මඟුල් ගෙදරක සින්දු කියන්න මට අවස්ථාව ලැබුණා. ඒ මඟුල් ගෙදර අය අපේ පවුලට සමීප අය නිසයි ඒ අවස්ථාව මට ලැබුණේ. එදා සංගීතය සැපයූවේ ආර්.ඒ. චන්ද්‍රසේන, මොහොමඩ් සාල කියන ප්‍රවීණ සංගීතඥයන්. රුක්මණී දේවි, එඩී ජයමාන්න, එච්.ආර්. ජෝතිපාල, මිල්ටන් පෙරේරා, සුමිත් අහංගම වැනි කලා ශිල්පීන් ඒ මඟුල් ගෙදරට ඇවිත් හිටියා. ඒ දවස්වල මම පුංචි කොලු ගැටයා.හැබැයි මට සින්දු කියන්න පුළුවන් කියල ක්ෂේත්‍රයේ අය දන්නව. ලංකාවේ දක්ෂ කලාකරුවන් රැසක්ම ඉදිරියේ එදා මම සින්දු කිව්වේ හරිම ආඩම්බරයෙන්. මම සින්දු කියල ඉවර වුණාට පස්සෙ එතන සිටි සියලුම කලාකරුවන් වගේ මගේ ගායනයට ප්‍රසංශා කළා. ජෝතිපාලත් මගේ පිටට තට්ටු කරල මල්ලි ඔයා හොඳට සින්දු කිව්ව කියල කිව්ව. එදා තමයි මා එක්ක ජෝතිපාල කතා කළ මුල්ම දවස. එදා අපි හිතවත් වුණා. ඒ ඇතිවුණු හිතවත්කම ජෝති මිය යන තුරුම ඉතාම හොඳින් පැවතුණා.ජෝතිපාලව ඔබට දැනුණේ කොහොමද?මුලින්ම ජෝතිපාල හිත හොඳ උතුම් මනුස්සයෙක්. ඒ වගේම අපේ ගායක ගායිකාවන් අතරේ ජෝති උත්තරීතර ගායකයෙක්. සින්දු කියන එක ජෝතිපාලට ඉතාම සිම්පල් දෙයක්. ඒ හැකියාව ඔහුට ලැබුණු තෑග්ගක්; ඒ වගේම ඒ හැකියාව සංසාරෙන් ගෙනා දෙයක් කියලයි මට හිතෙන්නෙ. ඉතාම සංවේදී පුද්ගලයෙක්. කා එක්ක හරි වචනයක් හුවමාරු වුණත් ඒක දවස් ගණනක් මතක තියාගෙන ඉන්නෙ නෑ. අද කරන විහිළුව ජෝතිට හෙට අමතකයි. හෙට තව අලුත් විහිළුවක්. කාටවත්ම කරදරයක් නොකර බොහොම නිදහසේ ජීවිතය ගත කළ කෙනෙක් තමයි ජෝති.සාමාන්‍ය මිනිසුන්ට එන ප්‍රශ්න ජෝතිටත් ආව. ඒත් ඒවට සිනාමුසුව මුහුණ දුන්න. කාගෙ හරි වැරැද්දකට ඒ පුද්ගලයාට බැන්නත්, විනාඩි 15 ක් යන්න ඉස්සර ඒ පුද්ගලයාට කතා කරල “අනේ මල්ලි මම කියපු දේවල් ගණන් ගන්න එපා, මම වැඩිය හිතල නෙමෙයි ඒවා කිව්වෙ“ කියල කියන කෙනෙක් ජෝතිපාල.එදා අද කාලෙ වගේ සල්ලි, ලියුම් කවරය බලාගෙනම ශිල්පීන් ගීත ගායනා කළේ නෑ. ජනතාව විසින් මිනිසුන්ට ලබාදෙන වටිනාකම තමයි ඒ ශිල්පීන්ට වැදගත් වුණේ. එවැනි කලා ශිල්පීන් අතර පෙරමුණේම සිටි කෙනෙක් ජෝති. ජෝති මිය යනවිට ඔහු ඉතිරි කළ දෙයක් තිබුණේ නෑ. නමුත් ඔහු ජනතාවගේ හදවත් තුළ සදාකල් ඉතිරි වී සිටිනවා. මුදල් හදල් වලින් ජෝති දුප්පත් වුණත් ක්‍රියාවෙන් ඔහු හරිම පෝසත්. ඒ නිසයි මම ජෝතිගෙ එච්.ආර්. කියන මුලකුරුවලට “හදවත රත්තරන්” කියල යෙදුවෙ. ඇත්තටම ඔහු ගේ හදවත රත්තරන්.ජෝති මිය ගිහින් අවුරුදු 25 ක් ගත වුණත් ඇයි ජෝතිගේ ගීත අදටත් මේ තරම් ජනපි‍්‍රය?ජෝතිපාල කියන්නෙ අංග සම්පූර්ණ ගායකයෙක්. හැටේ දශකයේ තිබුණු ප්‍රධානම විනෝදාත්මක මාධ්‍ය තමයි චිත්‍රපට. සී.ඩී. කැසට් ඒ දවස්වල තිබුණේ නෑ. චිත්‍රපට ගීතවලට රසික රසිකාවියන් බොහෝ ආදරය කළා. චිත්‍රපටවලට සුදුසු, එකල සිටි සියලුම නළුවන්ට ගැළපෙන කට හඬක් ජෝතිට තිබුණා. ඒ හඬ තුළ විශාල පෞරුෂයක් තිබුණා. ජෝති ඉපදිලා තියෙන්නෙ මේ හැමදේම එක්ක. ඒ නිසා ජෝතිපාල සිංහල ගීත රසික රසිකාවියන් අතරින් කවදාවත් දුරස්වෙන්නෙ නෑ;ජෝතිගේ කටහඬ කවදාවත්ම මිය යන්නෙ නෑ. බාල, මහලු, උගත්, නූගත් සියලුම දෙනාගේ කනට රිංගීමේ හැකියාවක් ජෝතිට තිබුණා. ඒ නිසයි ජෝතිගේ ගීත තවමත් මිනිසුන් අතර එදා වගේම ජනපි‍්‍රය. එකල සිටි සෑම සංගීතඥයකුගේම ගීත ජෝති ගායනා කරල තියෙනව. ඇතැම් සංගීතඥයින් ඉස්මතු වුණේ ජෝතිපාල නිසා. ඔහු මිය ගිහිං අවුරුදු 25 ක් ගත වෙලත් ඔහුගේ නිර්මාණ එදාට වඩා අද ජනපි‍්‍රයයි. තව අවුරුදු 25 ක් ගතවන විට ජෝතිගෙ ගීත මීටත් වැඩිය ජනතාව අතර ජනපි‍්‍රය වනු ඇති බවයි මගේ හැඟීම.ජෝතිගේ ඇසුර ඔබට දැනෙන්නේ කොහොමද?ජෝතිපාලව අවුරුදු ගණනාවක් මට ළඟින්ම ඇසුරු කරන්න ලැබුණා. ඒක මා ලැබූ වාසනාවක්. වෙනත් වැඩකට යන අතරේ ජෝති හමුවුණොත් ගෙදරින් ගිය වැඩෙත්, ගේ දොරත් අමතක වෙනවා. ඔහු ඒ තරම් විනෝදකාමියි. ඔහුගේ ඇසුර ඒ තරම්ම පි‍්‍රය මනාපයි. ඒ වගේම ඕනෑම කෙනකුගේ දුකකදී ඔහුගේ හිත උණු වුණා. එච්.ආර්. ජෝතිපාල මුදිතා ගුණය පිරුණු කෙනෙක්. ඒ කියන්නෙ අනුන්ගේ සැපතේ සතුටු වූ පුද්ගලයෙක්. එවන් පුද්ගලයින් සමාජයේ විරලයි.එකල තිබුණු ඇතැම් රූපවාහිනී ආයතනවල දොරටු ජෝතිපාල වෙනුවෙන් විවෘත වුණේ නෑ නේද?ඇත්තටම ඔව්. ඒකෙ පාඩුව තියෙන්නෙ ජෝතිපාලගෙ ගීත පි‍්‍රය කරන රසික රසිකාවියන්ට. තවත් දෙයක් තමයි ඔය ආයතනවල එදා ඉඳල සිටි සභාපතිවරු කවුද කියල ඇහුවොත්, ඒක දන්නෙ මේ රටේ කීයෙන් කී දෙනාද? නමුත් ජෝතිපාල පිළිබඳව රටම දන්නව. ඊයෙ ඉපදුණු ළදරුවාත් හෙට මැරෙන වැඩිහිටියාත් ජෝති ගැන දන්නව. ඒ නිසා සැබෑ හැකියාවන් නිසා තම නම පාදාගත් කලාකරුවකුට ඔය මාධ්‍ය ආයතනවලින් වැඩක් නෑ.අද තිබෙන රියැලිටි ගායනා තරගවලට බොහෝ දෙනෙක් කියන්නෙ ජෝතිපාලගෙ ගීත නේද?ඔව් බොහෝ තරුණයින් රියැලිටි තරගවලින් දිනන්න කියන්නෙ ජෝතිගෙ ගීත. එක අවුරුද්දක තරගකරුවෙක් ජෝතිගෙ ගීයක් ගායනා කළාම කියනව අන්න එයා ජෝති වගේම ගීත ගයනව කියල. ඊළඟ අවුරුද්දෙ තවත් කෙනෙක් ජෝතිගෙ ගීතයක් ගායනා කරන විට හිතනව අරයට වඩා මෙයා ජෝතිගෙ සින්දු හොඳට කියනව කියල. ඊළඟ අවුරුද්දෙ ජෝතිගෙ සින්දු තව කෙනෙක් කිව්වම කියනව මෙයා තමයි හොඳටම ජෝතිගෙ සින්දු කියන්නෙ කියල.සමහරු කියනව මෙයා ජෝතිගෙ සින්දු ජෝතිටත් වඩා හොඳින් කියනව කියල. මේක තමයි ස්වභාවය. හැමදාම ජෝතිපාල වගේ අය බිහිවෙන තෙක් අගේ ජෝතිපාලගේ ජෝතිගෙ සින්දු තියනකල් ඕනෑම කෙනෙකුට ගායකයෙක් විදියට එළියට එන්න පුළුවනි. නමුත් රැඳෙන්න බෑ. රැඳෙන්නෙ ජෝතිපාල. ඔවුන් කරන්නෙ ජෝතිපාලව ආරක්ෂා කිරීම.එක පැත්තකින් බලන විට ඒක හොඳ වැඩක්. නමුත් ජෝතිගෙ සින්දුවක් කියල ස්ටේජ් එකෙන් බහින කෙනෙක් “මම ඒ ගායනා කළේ ජෝතිගෙ සින්දුවක්” කියල කියනව මම අහල නෑ. අද සිද්ධ වෙන්නෙ ජෝතිපාලව විකුණගෙන කන එක. ජෝතිපාලගෙන් මේ රටේ ගීත කලාවට වුණු සේවය දිහා බලල ඔහු වෙනුවෙන් ඉටුවිය යුතු යුතුකම් ඉටුකරනවා නම් ඕනෑම රජයකට හොඳක් මිසක් නරකක් වෙන්නෙ නෑ.එච්.ආර්. ජෝතිපාල ‘හදවත රත්තරන්’ ජෝතිපාල වුණේ කොහොමද?ජෝතිපාලගෙ එච්.ආර්. කියන මුලකුරුවලට හදවත රත්තරන් කියල යොදල කතා කළේ මම. මම එහෙම කිව්වෙ ඇත්තටම ජෝතිපාලගෙ හදවත රත්තරන් නිසයි. මම යොදපු ඒ යෙදුම අද පොත්පත්වලට පවා ඇවිත් තියෙනව. ඒ ගැන මට හරිම සතුටුයි. ජෝතිගෙන් වුණු සේවයට මම ඔහුට “හදවත රත්තරන්” කියල කළ උපහාරය නිවැරැදියි කියල ඔප්පු වෙලා තියෙනව.ජෝතිගෙ අවසන් මොහොතෙත් ඔබ ඔහු ළඟම සිටිය නේද?ඔව්. ජෝතිපාල ගොඩක් වෙලාවට ආවෙ ගියෙ මගෙ වාහනයෙන්. ජෝතිපාල අවසන් වරට ගීත ගායනා කළේ මාතර ගම් උදාවෙදි. එදා අසනීප වුණු වෙලාවෙ ඉඳල මම ඔහුත් එක්ක හිටිය. ඔහු මිය ගියාට පස්සෙ ඔහුගෙ මිනිය බාර ගන්නත් මම ගියා. ඔහු එක්ක ගත කළ කාලය මට කවදාවත් අමතක වෙන්නෙ නෑ.ඔබ ජෝති සමඟ යුග ගී ගායනා කරල තියෙනවද?ඔව් චිත්‍රපට දෙකක මම ජෝති එක්ක යුග ගී ගායනා කරල තියෙනව. එකක් සිරි කුලරත්න අධ්‍යක්‍ෂණය කළ “සඳවට රන් තරු” චිත්‍රපටය. අනෙක “සක්විති සුවය” චිත්‍රපටය.ගාමිණී සුසන්තකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>07</month>
      <day>01</day>
    </date>
    <link>http://www.silumina.lk/2012/07/01/_art.asp?fn=av12070119</link>
    <topic>මම හැමදාම ජෝති පිළිරුවට පහනක් දල්වනවා!</topic>
    <author>ජෝජ් රොබ්සන් ද සිල්වා</author>
    <content>මම හැමදාම ජෝති පිළිරුවට පහනක් දල්වනවා!- පොඩි ජෝති (තුවාඩ් ජොල්ඩර්ස්මා)තම සිත් ගත් කලාකරුවන් හට දෙවියන්ට බුදුන්ට මෙන් සලකා පහන් දල්වා ගරු බුහුමන් දක්වන මිනිස්සු සිටිති. එලෙස දශක තුනකටත් වැඩි කාලයක් පුරා ම එච්.ආර්. ජෝතිපාල ගායන ශිල්පියාණන් වෙනුවෙන් දිනපතාම පහනක් දල්වන අපූර්ව පුද්ගලයෙක් ද සිටියි. ජෝති ජීවත්ව සිටියදීම ඔහුගේ ජීවමාන ප්‍රමාණයේ පිළිරුවක් තනා එය ඉදිරියේ පහනක් දැල්වීම ඇරඹූ ඔහු ද ගායකයෙකි.‘පොඩි ජෝති’ නමින් කලෙක සිට සංගීත ක්ෂේත්‍රයේ නම පැවසෙන ඔහු - තුවාඩ් ජොල්ඩර්ස්මා ය. ‘ලොක්කා’ යනුවෙන් ජෝතිපාලයන්ව හඳුන්වන තුවාඩ් අප සමඟ කළ කෙටි කතා බහකි මේ...!“මම ලොක්කා (එච්.ආර්. ජෝතිපාල) ජීවතුන් අතර සිටිද්දී ඉඳල ම මගේ නෙදර්ලන්තයේ නිවෙසේ තිබෙන ඔහු ගේ පිළිරුව ඉදිරියේ පහනක් දල්වනවා. අදත් මං මෙහෙ හිටියාට තාක්ෂණය යොදා ගෙන මම එම පහන නොවරදවාම දල්වනවා.ලොක්කා මට දෙවියන් හා සමානයි. පුංචි කාලේ ඉඳලම ලොක්කාව ආශ්‍රය කරපු මම දන්නවා ලොක්කාගේ ගුණ යහපත්කමයි වටිනාකමයි. ඒ නිසා මියයන තුරුම මම ලොක්කාගේ පිළිරුවට මේ පහන් දැල්වීම කරනවා.”“මට නම් ලොක්කාගේ ගතිගුණ බුදු ගුණ වගෙයි. හඳුනාගත්ත දවසේ ඉඳලා පුතෙකු වගේ මාව බලා ගත්තා. කවදාවත් මගේ ඉල්ලීමක් අහක දාලා නැහැ. ලොක්කාගේ පිළිරුව හදන්න මිම්ම ගත්ත දවසෙත් ‘මගේ මිනි පෙට්ටිය දැන්ම හදන්නද’ අසමින් විහිළු කරමින් මගේ ආසාවට ඉඩ දුන්නා මිස විරුද්ධ වුණේ නැහැ.”ඔබගේ ජෝති පිළිරුවේ විශේෂත්වය කුමක්ද?“මම මෙය තනා ගත්තේ ඇමෙරිකාවේ පිළිරූ තනන දක්ෂතම ශිල්පියෙකු වෙතිනුයි. පිළිරුව තනා තියෙන්නේ ග්‍රැනයිට්වලින්. ලොක්කාගේ උස අඩි හයයි අඟල් දෙකයි. මේ පිළිරුව හැදුවේ 1978 ලොක්කාගේ ශරීරයේ ප්‍රමාණයටමයි. ඒ වගේ ම නවීන තාක්ෂණය යෙදූ දොළොස් මහේ පහනක් පිළිරුව ඉදිරියේ රඳවා තියෙනවා. මගේ අදහසක් තියෙනවා ඉදිරි කාලයේ දී ලොක්කාගේ මේ පිළිරුව ලංකාවට ගෙනෙන්න.”ඔබ දෙදෙනා අතර සමීප ඇසුරක් ඇරඹුණේ කවදා සිට ද?“1972 දී පමණ ඉඳලා තමයි ලොක්කයි මමයි දැන හඳුනා ගෙන ඇසුරු කරන්න පටන් ගත්තේ. අපේ පවුලේ ප්‍රියතම ගායකයා ලොක්කා. ගෙදර තිබුණු සංගීත සාද වලට හැමදාම අපි ලොක්කාව සහභාගි කරගන්නවා. නෙදර්ලන්තයේ මම ඉන්න කොට ලොක්කා එවපු ලියුම් තාමත් මං ළඟ තියෙනවා. පසුව ‘සුමිතුරෝ’ චිත්‍රපටය ලොක්කා නිෂ්පාදනය කරද්දී මමත් ඊට දායක වුණා.”‘ජෝති ගීත රාත්‍රිය’ ඔබ විදේශීය රටවලදී පවත්වන බව ආරංචියි.“ඔව්. ලොක්කාට උපහාර පිණිස මම ‘ජෝති ගීත රාත්‍රිය’ දැනට රටවල් කිහිපයකදීම පවත්වා තියෙනවා. ඉදිරියේදී එම ප්‍රසංගය ලංකාවේදීත් පැවැත්වීමට අදහස් කරගෙන ඉන්නවා.”නෙදර්ලන්තයේ පදිංචි ඔබ ලංකාවට පැමිණියේ මේ දිනවල පැවැත්වෙන ජෝතිපාලයන්ගේ විසි පස් වැනි අනුස්මරණ කටයුතුවලට සහභාගි වීම සඳහා නේද?“ලොක්කාගේ විසි පස් වැනි අනුස්මරණය නිමිත්තෙන් පැවැත්වෙන වැඩසටහන් සහ ප්‍රසංග ආදියට මේ වනතුරු නම් මට කිසිම ආරාධනයක් ලැබී නැහැ. මට මෙහෙම කරන්නේ ඇයි කියලා කියන්න මම දන්නේ නැහැ. ඒ ගැන කනගාටුයි. ඒත් මම ළඟදීම ‘ජෝති මල්ටි මීඩියා ක්‍රියේෂන්ස්’ නමින් මගේ ව්‍යාපාරයක් පැපිලියානේ දී ආරම්භ කරනවා. එමඟින් නවක ගායක ගායිකාවන්ට ගීත පටිගත කිරීමට සහ රූගත කිරීමට පහසුකම් සලසා දීමට මං බලාපොරොත්තු වෙනවා. ලොක්කත් අලුත් අයට අත හිත දුන්නා නේ.”ඔබේ ගායන දිවියේ තොරතුරු මොනවාද?“දැනට මා ගී ගැයූ සංයුක්ත තැටි තුනක කටයුතු නිම කර තිබෙනවා.ජෝතිපාලයන් හා සම්බන්ධ ඔබේ සිහිනයක් තිබෙනවා නේද?“මම ලොක්කා සමඟ ඇසුරු කරද්දී ලැබූ අත්දැකීම් පසුබිම් කරගෙන චිත්‍රපටයක් වුවත් නිපදවන්න තරම් තොරතුරු මගේ ළඟ තිබෙනවා. මගේ සිහිනයක් තියෙනවා ඒ අත්දැකීම් සහ ලොක්කාගේ සත්‍ය තොරතුරුත් ඇතුළත් කර චිත්‍රපටයක් හෝ වීඩියෝ පටයක් හෝ නිපදවන්න. එය ඉතාම රසබර නිර්මාණයක් වෙන බව නොඅනුමානයි.”ජෝජ් රොබ්සන් ද සිල්වාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>07</month>
      <day>01</day>
    </date>
    <link>http://www.silumina.lk/2012/07/01/_art.asp?fn=av12070120</link>
    <topic>ජෝති ගැයූ ගී තුන්දාහක් මගේ ළඟ තියෙනවා</topic>
    <author>වසන්ත</author>
    <content>ජෝති ගැයූ ගී තුන්දාහක් මගේ ළඟ තියෙනවා- ජෝති රසික ප්‍රියන්ත උදය කුමාරඑදා මෙදා තුර එච්.ආර්.ජෝතිපාලයන් ගේ ගීතවලට මෙන්ම ඒ හඬට ආදරය කළ රසික පිරිස බොහෝමයි. තවමත් ජෝති උන්මාදයෙන් පෙළෙන ඒ රසිකයින් ජෝතිගේ ගීත මෙන්ම ඡායාරූප ද එකතු කරන්නේ බොහෝම ආදරයෙන්, ගෞරවයෙන්. ජෝතිපාල නම් ඒ අමරණීය ගායකයා රසිකයින්ගෙන් සදහටම සමුගෙන 25 වසරක් ගෙවී ගියද ඔහුගේ නොමැරෙන හඬ අදටත් ඒ රසික හදවත්හී ජීවමානය. එවන් එක් ජෝති රසිකයකු විදිහටයි පි‍්‍රයන්ත උදයකුමාර අපට මුණගැසුණේ.”කුඩා කාලයේ ඉඳලම මම ජෝතිපාලගේ ගීතවලට පුදුම විදිහට ආදරය කළා. මම පදිංචිය බොරැල්ලේ නිසාම දවසක් මට හිතුණා ජෝතිපාල මහත්තයා මුණගැහෙන්න. දවසක් මම මාලිගාවත්තට ගියා. ඒ ගිහින් මම මගේ විස්තර කිව්වා. ජෝතිපාල කියන හඬට අපි මොනතරම් ආදරය කරනවද කියන එක දැනගත්තා. ඔය අතරම ‘ජෝති රාත්‍රිය’ ප්‍රසංගය කරන්න මම කැමැතියි කියලත් කිව්වා. මම ජෝති මහත්තයාගේ රසිකයෙක් වුණත් මම හිතුවේ නැහැ එහෙම කැමැති වෙයි කියලා. ඒත් ජෝති මහත්තයා කිව්වේ ඔයා සංවිධානය කරන්න මම එන්නම් කියලා. ඒ අනුවයි 1983 සැප්තැම්බර් මාසේ ටවර්හෝල් රඟහලේ ජෝති රාත්‍රිය මම කළේ.ඒ 53 වැනි ජෝති ප්‍රසංගය. එතැන් සිට ජෝති මහත්තයව ළඟින් ඇසුරු කරන්න මට අවස්ථාව ලැබුණා. අදටත් මම ළඟ ජෝති ගැයූ ගීත 3000ක් පමණ එකතු කරගෙන තියෙනවා. චිත්‍රපට 300ක් විතර එකතු කරගෙන තියෙනවා.ජෝතිපාල කියන්නේ පුදුම මනුෂ්‍යත්වයක් තිබුණු කලාකරුවෙක්. ඒ වගේම හරිම නිහතමානී අහිංසක මනුෂ්‍යයෙක්. මට මතකයි ශබ්දාගාරවල රෙකෝඩින්වලට ගියාම මුදල් දෙන්න අහපුවාහම ජෝති මහත්තයා අහන්නේ ඔයාට සල්ලි තියෙනවද කියලා. තියෙනවා නම් දෙන්න නැත්නම් කමක් නැහැ කියලා කියන්නේ. තමන් කන බොන එක පවා අනුන්ට දුන්න කෙනෙක්. තිබුණේ සින්දු කීමේ ආශාව විතරයි.අනෙක් දේ මගේ ළඟ තියෙනවා ජෝති මහත්තයා 1956 ගායනා කළ මුල්ම ගීතය පවා. ‘මගේ රන් රාජිනී’ ඒ ගීතය ඇතුළු සියල්ල මම හොයාගත්තේ ගොඩක් අමාරුවෙන්. මට අද වගේ මතකයි ජෝති මහත්තයා මියගියා කියන ආරංචිය උදේ මගේ මිත්‍රයෙක් ඇවිත් කියද්දි ඒක මට විශ්වාස කරන්න බැරුව ගියා.ඒ වෙලේම මම රේඩියෝ එක දැම්මා. ඒ වෙලේ ප්‍රචාරය වුණේ ‘මා වින්ද වේදනා’ කියන ගීතය. මට ඒක දරාගන්න බැරුව ඇස්වලින් කඳුළු කඩා වැටුණා. ජෝති මහත්තයා වෙනුවෙන් යමක් කරන්න ඕන කියන අදහස එදා මට ආවා. ඒ නිසයි ජෝති මිතුරු සමාජයේ සාමාජිකයෙක් වෙලා ජෝති ගුණ සමරු පදනමේ උප සභාපති විදිහට මම අදටත් ක්‍රියාකාරීව කටයුතු කරන්නේ.වසන්තඡායාරූපය-විමල් කරුණාතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>07</month>
      <day>01</day>
    </date>
    <link>http://www.silumina.lk/2012/07/01/_art.asp?fn=av12070121</link>
    <topic>ජෝති අද්විතීයයි! ප්‍රබුද්ධයි!</topic>
    <author/>
    <content>ජෝති අද්විතීයයි! ප්‍රබුද්ධයි!ආචාර්ය පේ‍්‍රමසිරි කේමදාස කලකට පෙර කියූ කතාවක්කුමන ගායකයා හෝ ගායිකාව කොයි ආකාරයට ගැයූවත් මගේ ගීතයක් ඉදිරිපත් කරද්දී එය විය යුත්තේ මට අවශ්‍ය ආකාරයට. මට අවශ්‍ය නම්‍යතාව නැත්නම් වැඩක් නෑ. ඇත්තටම ඒක ලේසි නෑ. ජෝති ආදර්ශයට ගත්තොත් මට අවශ්‍ය අනෙක් සංගීතඥයන් ළඟ ඉන්න ජෝති නෙවෙයි. වෙනස් ජෝති කෙනෙක්.ඇත්තටම ජෝති මට අවශ්‍ය ආකාරයට හැඩ ගැසුණා වගේම අවසානය දක්වාම එක්ව කටයුතු කළා. ජෝතිගේ පෞරුෂත්වය, නම්‍යතාව ගැන තක්සේරුවට ඒකම ප්‍රමාණවත්. මා එක්ක වැඩ කරන එක ලේසි නෑ කියලා සමහර ප්‍රබුද්ධය කියා ගන්නා ගායකයෝ මෙන්ම ගීත රචකයෝද යද්දී ජෝති රැඳී හිටියා. එක ජෝතිගේ කැපවීම.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>07</month>
      <day>01</day>
    </date>
    <link>http://www.silumina.lk/2012/07/01/_art.asp?fn=av12070122</link>
    <topic>කුරුඳුවත්තේ ප්‍රභූ රසිකයනුත් ජෝතිගේ ගී වැලඳ ගත්තා</topic>
    <author>ජෝජ් රොබ්සන් ද සිල්වා</author>
    <content>කුරුඳුවත්තේ ප්‍රභූ රසිකයනුත් ජෝතිගේ ගී වැලඳ ගත්තාවර්නන් පෙරේරාමුලදි බැන්ද ආදරයක මිහිර දැන් සැනසීම සොයමි මගෙ පපුවට තද කරන් ශෝකය දුක ආවත් මට කොයි තරම් මම දාලා යන්නෙ නැහැ මගෙ සුදු රත්තරන්...!(පද – ඇලෝයි ගුණවර්ධන)”මුලින්ම ජෝති අයියාගේ ගීත අහද්දී මම පාසල් සිසුවෙක්. ජෝති අයියා ගැයූ ‘මුලදි බැන්ද ආදරයක මිහිර’ සහ ‘රොබින් හුඩ්’ වැනි ගීත ඒ කාලයේ මගේ හදවතට වැදිලයි තිබුණේ. මමත් ගී ගයන්න පෙලඹුණේ ජෝති අයියාගේ ගීත අහලයි. එදා ඉඳලා අද වනතුරු මගේ හදවතේ ඔහු ඉන්නවා”.ගායන ශිල්පී වර්නන් පෙරේරා එම හෙළිදරව්ව කළේ අප සමඟ ජෝතිපාලයන්ගේ විසිපස් වැනි සැමැරුමට එක්වෙමින් ය. මෙරට ජෝති අනුස්මරණ ගී ප්‍රසංගයේදී ද ගී ගැයීමට ජෝතිගේ දියණිය ක්‍රිෂ්ණි නර්මදාගෙන් ආරාධනා ලබා සිටින වර්නන් ජෝතිගේ ගීතලෝලීන් පිනවන ප්‍රවීණ ගායන ශිල්පියකු මෙන්ම ජීවත්ව සිටි කාලයේ ජෝතිපාලයන් ඇසුරු කළ හිතවතෙකි. මේ වර්නන් ජෝති පිළිබඳ මතක අවදි කළ අයුරුය.”ජෝති අයියාගේ ගීත අහන්න ආසා කරන රසික රසිකාවියන්ගේ ඉල්ලීම් අහක දාන්න බැරි අවස්ථාවලදී ඔහුට උපහාර වශයෙන් සලකා ඔහුගේ ගීතයක් දෙකක් මම ගායනා කරනවා. මුදලට ජෝතිගේ ගීත ගයන්න මම කැමැති නැහැ. මොකද ගායකයෙකු වශයෙන් ගයන්න මට මගේම ජනප්‍රිය ගීත තිබෙනවානේ. කෙසේ වුවත් මේ රටේ ඉන්න කොයි ගායකයාත් ජෝති අයියා ගැයූ ගීතයක් ගායනා කර කිසියම් තෘප්තියක් ලබන්න කැමැතියි. ජෝති අයියාට ඔහුගේ ගීත දහස් ගණනක් තිබිලත් ඔහුත් වෙනත් ගායකයින්ගේ ගීත ගායනා කර තෘප්තිමත් වූ අවස්ථා තිබුණා.”එලෙස ජෝති අයියා ගායනා කළ ගීත මොනවාද?”මා ගායනා කරන ‘මනමාලියේ’ ගීතයට වගේම හරූන් කුමාර් ලන්ත්‍රා ගයන ‘මගෙ නාමලී’ , ‘රෝහණ සිරිවර්ධන ගයන ‘ඔබේ අත ගෙන පෙර සැඳෑවක’ සහ අබේවර්ධන බාලසූරිය සමඟ ත්‍යාගා එන්.එඩ්වඩ් ගැයූ ‘රෑ පැල් රකින කුරහන් පැහෙනා හේනේ’ ගීතවලට ජෝති අයියා හුඟාක් කැමැත්තෙන් උන්නා. (ජෝති කැසට්පට සඳහා ගැයූ අනුන්ගේ ගීත මෙයට අදාළ කර නොගනිමු.) දවසක් පොඩි ජෝතිගේ (තුවාඩ් ජොල්ඩර්ස්මා) උපන් දින සාදයකදී ‘රෑ පැල් රකින’ යුග ගීතය ජෝති අයියා තනියම ගායනා කළා.නිහාල් නෙල්සනුත් එදා ඒ සාදයට සහභාගි වී උන්නා. අනුන්ගේ ගීතයක් ගැයීම මදිපුංචිකමක් ලෙස ජෝති අයියා හිතුවේ නැහැ. එහෙම ගීත ගායනා කර ඔහු සතුටු වූ අවස්ථා ඕනෑ තරම් ඔහුගේ ජීවිතයේ දී අපිට අත්දකින්න ලැබුණා.”ජෝති අයියාගේ ගීත වෙනත් ගායකයින් ගායනා කළ විට දැක් වූ ප්‍රතිචාර කෙසේ වීද?”මම ලතා වල්පොල සමඟ ‘පත්තිනි දේවී’ කැසට්පටයේ යුග ගී ගායනා කළ අවස්ථාවේ එම ගී අසා මගේ කරට අත දමාගෙන – ‘මල්ලී ටොප් එකට මගේ කරට කර සින්දු ටික කියලා තියෙනවා’ කියා මාව අගේ කළා. කාගේ වුණත් හොඳ දේ කෑගහලා කියන පුරුද්දක් ජෝති අයියාට තිබුණා. හිතේ කිසිම කුහකකමක් නැතුව ඔහු කියන දේ කෙළින්ම කියනවා.”එහෙත් එච්.ආර්.සොයිසා ජෝති අයියාගේ ගී ගැයූ අවස්ථාවේ දී නම් ඔහු තරමක් කුපිත වුණාලු නේද?”ජෝති අයියාව ඇතැම් පුද්ගලයින් ඒ අවස්ථාවේදී කුපිත කෙරෙව්වා මිස ඔහු කුපිත වුණා නෙමේ. ජෝති අයියා සාමාන්‍යයෙන් ඔවැනි කාරණා වලදී එහෙම කුපිත වෙන පුද්ගලයෙකු නෙමේ. මට මතකයි ඔය සිද්ධියේ දී මං ජෝති අයියාගෙන් “ඒ මිනිහා ඔයාගේ සින්දුවක් කියලා මස් කෑල්ලක් කාපුවාම මොකද?” කියලා ඇහැව්වාම ජෝති අයියා ‘ආ, එහෙනම් සොයිසාට කියන්න මගේ සින්දු කන්න’ කියලා කියූ අයුරු. පසුව ජෝති අයියාම සොයිසා ලවා තමන්ගේ ගී ගයවමින් විනෝද වූ අයුරුත් මම වගේම අපේ සංගීත ක්‍ෂේත්‍රයේ බොහෝ දෙනෙකු දන්නා සිද්ධියක්.”අඬන්නෙ ඇයි සුදු මැණිකේ කියන්න පණ මාගේ හෙළන්නෙ ඇයි කඳුළැලි ආදර නිල්මිණි දෑසේ..!(පද –ධර්මසිරි ගමගේ)ඔබ වැඩිපුර ගයන්න කැමැති ජෝති ගැයූ කුමන ගීත ද?”ජෝතිගේ ගීතලෝලීන් ඉල්ලන ඕනෑම ගීතයක් ගයන්න කැමැතියි. හැබැයි ඉතින් ‘අඬන්නෙ ඇයි සුදු මැණිකේ’, ‘පායා ඇයි හිනැහෙන්නේ සහ ‘මුලදි බැන්ද ආදරයක’ වැනි ගීත ගයන්න තමයි මම වැඩිපුර කැමැති. මේ වගේ ගීතවලින් තමයි ජෝති අයියා ගීත රසික රසිකාවියන්ව ආකර්ෂණය කරගත්තේ.”ජනප්‍රිය ලේඛකයෙකුව සිටි ඩීමන් ආනන්ද සහ ජෝති අයියා අතර අපූර්ව මිත්‍රත්වයක් තිබුණා නේද?”ඔව්. ගායකයෙකු වීමට පෙර ඉඳලාම මේ දෙන්නාගේ මිත්‍රත්වයක් තිබිලා තියෙනවා. ඩීමන් අයියාගේ කාමරයට ජෝති අයියා නිතර ආ ගිය ඒ කාලේ අලුතෙන් පොතක් ලියුවාම ඒක ජෝති අයියාට ඇහෙන්න ඩීමන් අයියා කියවන්න ඕනැලු. ඩීමන් අයියා තමයි ජෝති අයියා ගැන ප්‍රථම ලිපිය ලියා තිබෙන්නේ. ඒ වගේම ජෝති අයියාට ‘මධුර ස්වරකාරක’ නම පළමුවෙන්ම යොදලා තියන්නෙත් ඩීමන් අයියාමයි. (“එම්.එස්.ප්‍රනාන්දුට බයිලා චක්‍රවර්ති නම දැම්මෙත් ඩීමන් අයියා”යි පවසමින්) එමෙන්ම නොයෙකුත් අසාධාරණ තමන්ට සිදුවූ විට දී ජෝති අයියා පෙත්සම් ලියාගෙන තියෙන්නෙත් ඩීමන් අයියාට කියලයි.”සාමාන්‍ය ගීතලෝලීන්ට පමණක් සීමා වී තිබුණු ජෝති අයියාව උසස් පැළැන්තියේ (එවකට ගීත තැටි මිලදී ගත් කුරුඳුවත්තේ ප්‍රභූ පන්තියේ) රසික රසිකාවියන් අතරට ගෙන ගිය ගීත ඔබට මතකද?”ඇත්තෙන්ම එම ගීත ගැන නම් මේ වගේ අවස්ථාවක සඳහන් කරන්නම ඕනේ. එම මෙහෙවරයට පුරෝගාමී වූවේ මිල්රෝයි ධර්මරත්න සහ ක්ලැරන්ස් විජේවර්ධනයි. (“නොවරදවාම මේ දෙන්නාගේ නම් සඳහන් කරන්න” යයි ඉල්ලමින්) ජෝති අයියා ගැයූ ‘ගංගාවයි මහ මුහුදයි’, ‘දුරකථනයකින් මම ඔබ අමතමි’ සහ ‘මල් පිබිදෙන එක වසන්ත සමයක’ වැනි ගීත කුරුඳුවත්තේ මැදුරුවලත් වාදනය වෙන්න පටන් ගත්තේ මිල්රෝයිගේ සහ ක්ලැරන්ස්ගේ නිර්මාණ දායකත්වය හින්දයි. ජෝති අයියා නම් තමන්ගේ රසික රසිකාවියන්ගේ තරාතිරම හෙව්වේ නැහැ. කාටත් එක විදිහට ආදරය කෙරුවා. ඒත් උසස් ප්‍රභූ පවුල්වල රසිකාවියන් විශේෂයෙන්ම ජෝති අයියාගේ ගීතවලට ආකර්ෂණය වූවේ මේ ගීත සමඟයි.”මල් පිබිදෙන එක වසන්ත සමයෙක ඔබ හමුවේවි කියා පෙරුම් පුරා මඟ බලා උනිමි මම ඇයි තව නාවෙ දයා..!(පද – ක්ලැරන්ස් විජේවර්ධන)ජෝති අයියා සම්බන්ධ ඔබට අමතක නොවන සිදුවීම් තිබෙනවාද?”ජෝති අයියා හමුවුණ එක මොහොතක් ඇත්නම් ඒ මොහොතත් කුමක් හෝ අමතක නොවන සිදුවීමක් වූ මොහොතක්ම තමයි. ඒ තරම් ඔහු විනෝදකාමියි. හැම මොහොතක්ම සැහැල්ලුවෙන්, සතුටින්, නිදහසේ ඉන්නයි ඔහු ආසා කෙරුවේ. ලොකු මිනිසා වෙන්නවත්, ඕනෑවට වඩා තමන්ව වර්ණනා කරනවාට වත් ඔහු කැමැති වුණේ නැහැ. මත්පැන් වැඩිපුර පානය කළෙත් සැහැල්ලුවෙන් ඉන්නයි. වරක් අසනීප වී රෝහල් ගත වී සිටියදී මා ඔහු බලන්න ගියා.ඒ අවස්ථාවේදී වෛද්‍යවරයකු පැමිණ ජෝති අයියාගේ රෝගී තත්ත්වය බරපතළ බව පවසා අවවාද කළා නැවත නොබොන ලෙස. එවිට ජෝති අයියා මා දිහා බලා - “බලපන් මල්ලි, අපේ අම්මාගේ වැඩ. ඔය ආවේ අපේ අම්මා අඳුරන දොස්තර මහත්තයෙක්. අම්මා මාව බය කරන්න උගන්වලා එවලා බොන එක නවත්තන්න” යයි කිව්වේ පුදුමාකාර සැහැල්ලුවකින්. ඇත්තෙන්ම ජෝති අයියා ඔහුගේ සෞඛ්‍ය ගැන උනන්දු වූවේ නැහැ.””ඒ වගේම තවත් සිදුවීමක් මට මතකයි. ඉස්සර රූපා ඉන්දුමතී ගී ගයද්දී වේදිකාවේ සියුම් රංගනයක් කිරීමට පුරුදු වී උන්නා. ජෝති අයියා හරි කැමැතියි ඒ රංගනය බලන්න. රූපා ගී ගැයූ අවස්ථා කිහිපයකදීම ජෝති අයියා මාවත් ඇදගෙන ඒ රංගනය බලන්න ගිහින් තිබෙනවා.””ජෝති අයියාගේ මෙම විසිපස් වැනි අනුස්මරණයේ දී අවධානයට යොමු කිරීමට කැමැති විශේෂ කාරණයක් ඔබට තිබෙනවා නේද?”තම පියා වෙනුවෙන් ක්‍රිෂ්ණි දුව ඉදිරියට ඇවිත් කටයුතු කරන නිසා මෙවර අනුස්මරණයේ දී ජෝති අයියාගේ මුද්දරයක් ද නිකුත් වීමට නියමිතව තිබෙන බව ආරංචියි. එය අපේ ගායක පරපුරටම කෙරෙන ගෞරවයක් විදිහටයි මා සලකන්නේ.ක්‍රිෂ්ණි දුවගේ ඉදිරිපත්වීම මම අගය කරනවා. එසේම ජෝති අයියා ගැන කියද්දී ඔහුව මේ රටේ ගීතලෝලී තරුණ තරුණියන්ගේ හදවත්වලට සමීප කළ මුල් යුගයේ ගීත ගණනාවක් ම ලියා දුන් ඇලෝයි ගුණවර්ධන ගී පද රචකයාවත් අමතක කරන්න බැහැ. ඇලෝයි ඉතා අහිංසක රත්තරන් හදවතක් තියෙන ගී පද රචකයෙක්. ඔහු දැන් වියපත්ව අසනීපව සිටින්නේ. ජෝති අයියා උන්නා නම් ඇලෝයිට උසස් අන්දමින් සලකනවා කිසැකමයි. මැරුණාට පසුව උපහාර පවත්වනවාට වඩා ජීවත්ව සිටියදී එම කලාකරුවා හට කෘතගුණ දැක්වීම සුදුසු වන හෙයින් ඇලෝයි පිළිබඳව අවධානය යොමු කරනවා නම් එය ජෝති අයියා වෙනුවෙන් කරන පින්කමක් වේයයි මම හිතනවා.”ඇස් දෙක වාගෙ හිටිය දෙන්නට මේ මොකද වුණේ ඔබෙ අත ගන්න පවා වාසනාව නැද්ද අනේ..!(පද – ඇලෝයි ගුණවර්ධන)ජෝජ් රොබ්සන් ද සිල්වාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>07</month>
      <day>01</day>
    </date>
    <link>http://www.silumina.lk/2012/07/01/_art.asp?fn=av12070123</link>
    <topic>ජෝති තරුණයන් අතරට ගියේ ‘සන්ෆ්ලවර්’ සංගීත රැල්ලෙන්</topic>
    <author>සු. මි.</author>
    <content>ජෝති තරුණයන් අතරට ගියේ ‘සන්ෆ්ලවර්’ සංගීත රැල්ලෙන්ස්වර්ණදාස හේරත්ස්වර්ණදාස හේරත් ශ්‍රීමාලි එන්ටර්ප්‍රයිසස් හී අධිපතිවරයාය. එච්. ආර්. ජෝතිපාලයන්ගේ වැඩිම ගීත කැසට් පට ප්‍රමාණයක් නිෂ්පාදනය කර ඇත්තේ හේරත් මහතා ය. ජෝතිගේ එම ගීත දැන් ඔහු යටතේ සංරක්ෂණය වෙමින් පවතී.ඔබත් ජෝතිත් අතර පැවතුණු සම්බන්ධතා රටාව කෙබඳු එකක් ද?මම මුලින්ම ජෝතිගේ රසිකයෙක්. ඊට පස්සේ මම ගුවන්විදුලි නිවේදකයකු වශයෙන් සිටියදී මා ඉදිරිපත් කළ වැඩසටහන් සියල්ලටම වගේ මා ජෝතිගේ ගී යොදාගත්තා. විශේෂයෙන් ‘වෙලෝනා ගීත ධාරා’ වැනි වැඩසටහන්වලට.ජෝතිගේ වැඩිම ගීත කැසට් පට ප්‍රමාණයක් නිෂ්පාදනය කර ඇත්තේ ඔබ?ඔව්. කැසට් පට 50 ක් 60 ක් විතර. ගීත වශයෙන් ගත්තොත් 500 ක් 600 ක් විතර. මුලින් මම ‘දීපශිඛා’, ‘උන්මාදිනියේ’, ‘ඇල්හේනේ’ යන කැසට් පට තුන එකවර නිෂ්පාදනය කළා. ඒවා රසිකයන් අතර බෙහෙවින් ජනපි‍්‍රය වුණා. අද එෆ්. එම්. චැනල්වල වැඩියෙන්ම ප්‍රචාරය වන්නේ මා එසේ නිෂ්පාදනය කළ කැසට් ගීත.ඔබ කොහොමද එහෙම කියන්නේ?ජෝතිගේ මුල් ගීත මොනෝ පටිගත කිරීම්. ඒවායේ හැම වාද්‍ය භාණ්ඩයක්ම ඇහෙන්නේ එක ස්පීකර් එකකින්. අනික ඒවා අද අහන්න බැරි තත්ත්වයට දුර්වල වෙලා. 1977 දී මෙරට ආනයනය කළ නාග්රා මැෂින් එකෙන් අපි ජෝතිගේ ගී ස්ටිරියෝ ක්‍රමයට පටිගත කළා. එහිදී ශබ්ද පරිපාලන ඉංජිනේරුවා වශයෙන් කටයුතු කළේ මර්වින් බෙන්ස්. ඉතිං ඒ ගීත කිසිදු ගෙවීමකින් තොරව එෆ්. එම්. නාලිකා ඔවුන්ගේ නිෂ්පාදන විදියට ප්‍රචාරය කරනවා.මේක එක අතකට බුද්ධිමය දේපළ කොල්ලකෑමක්. අපි මේ ගීත නිෂ්පාදනය කළේ ගායකයා විදියට ජෝතිපාලටත්, ගීත රචකයන්ටත්, සංගීතඥයන්ටත්, ශබ්දාගාරයටත් එවකට තිබුණු ඉහළම මට්ටමේ ගෙවීම් කරලා. එහි සියලු රිසිට් පත් තවමත් මා ළඟ තියෙනවා. මොකද, ගීත ගායනය ජෝතිපාලගේ වෘත්තිය. මේවා නිෂ්පාදනය කිරීම අපේ වෘත්තිය.ජෝතිපාල ගී පටිගත කිරීම්වලදී ලැබු සුන්දර අත්දැකීම් එහෙම තියෙන්න ඇති?දිනක් ජෝති එක දවසක් ඇතුළත ගීත 24 ක් ගායනා කළා. උදේ 10 ඉඳන් රෑ 9 වෙනකම් ඒ ගී පටිගත කළා. එයත් කිසිදු පුහුණුවීමකින් තොරව. අද ඉන්න ගායකයන්ට ඒ දේ කරන්න පුළුවන් ද? දවසක් එබඳු පටිගත කිරීමකට ජෝති ආවේ තදබල අසනීප තත්ත්වයකින්. ඔහුගේ කකුලේ ආබාධයක් නිසා කිහිලිකරුවක ආධාරයෙනුයි ඔහු ශබ්දාගාරයට ආවේ. ඔහු බැන්ඩේජ් කරපු කකුල පුටුවක් මත දිගහැරගෙන ගීත ගායනා කළා. ‘ආදර මල් පවනේ’ ගීතය පවා ඔහු ගැයුවේ ඒ අයුරින්. මෙයින් පෙනෙනවා, ජෝති තම වෘත්තියට දැක්වූ කැපවීම.ඔබ ජෝතිගේ ගීත ‘සන්ෆ්ලවර්’ සංගීතයට මුසු කිරීම එකල චෝදනාවන්ට ලක්වූ කාරණයක් වුණා.සංගීත විශාරදවරුනුත්, සංගීත නිපුන්ලාත්, ‘සන්ෆ්ලවර්’ සංගීතයට ගීත ගැයුවා. ඉතිං ජෝතිගේ ගීත ඒ සංගීතයට මුසු කිරීමේ වරදක් නැහැනේ. අනික අද ජෝතිගේ ගී තරුණ පරපුර අතර ජනපි‍්‍රය නම් එයට තුඩු දුන්නේ ජෝතිගේ මේ සන්ෆ්ලවර් ගීතයි. තරුණයන් ජෝතිගේ ගී වැළඳ ගත්තේ ඒ හරහා.ඔබ සතුව ඇති ජෝති ගී කිසියම් විදියකට සංරක්ෂණය වීමක් සිදු වෙනව ද?ඔව්. ජෝතිගේ විදේශීය ප්‍රසංග පවා අපි ළඟ සංරක්ෂිතයි. එපමණක් නොවේ. ජෝතිගේ ඡායාරූප ද විශාල ප්‍රමාණයක් අප සතුව තිබෙනවා. මාධ්‍ය ආයතන පවා අද යොදාගන්නේ ඒ ඡායාරූප.ජෝතිපාලගේ නොමියෙන ජනපි‍්‍රයත්වයේ රහස විදියට ඔබ දකින්නේ මොකද්ද?ඔහු ගැයු පළමු ගීතයේ සිට අවසාන ගීතය දක්වාම ඔහු ජනපි‍්‍රයයි. මියගිහින් අවුරුදු 25 කට පස්සෙත් ජනපි‍්‍රයයි. එහෙම ජනපි‍්‍රයත්වයක් පවත්වගෙන යන ගායකයෙක් ලෝකයේ තවත් ඇතැයි මා සිතන්නේ නැහැ. ජෝතිගේ ජනපි‍්‍රය නැති ගීතයක් ඔබට කියන්න පුළුවන් ද? එකක්වත් නැහැ. ඔහුගේ හඬ භාවාත්මකයි; මිහිරියි. එය රස උද්දීපනය කරනවා. ඒක තමයි රහස.පෞද්ගලිකව ඔබ දැකපු ජෝති කොයි වගෙ කෙනෙක් ද?විශාල ශරීරයක් තිබුණට ඔහු හදවතින් පුංචි ළමයෙක් වගෙයි. පුංචි ළමයින් ගාව ඊර්ෂ්‍යාව, ක්‍රෝධය නැහැනේ. ජෝතිත් ඒ වගේ. ඔහු මනුෂ්‍යත්වයෙන් පිරිපුන් කලාකරුවෙක්. ඒ බව මා පෞද්ගලිකවම අත්දැක තිබෙනවා.ජෝතිගේ 25 වැනි ගුණ සමරුව වෙනුවෙන් ඔබ මොනවද කරන්න බලාපොරොත්තු වෙන්නෙ?මා වාර්ෂිකව ජෝති වෙනුවෙන් දානමය පින්කම් කරනවා. මෙවරත් එහෙමයි. ඒ හැරුණුකොට ජෝති 25 වැනි ගුණ සැමරුම් සංගත තැටියක් එළිදක්වන්ටත් මා බලාපොරොත්තු වෙනවා.අවසාන වශයෙන් ඔබට ජෝති ගැන තව මොනවද කියන්න තියෙන්නේ?ජෝති තමයි අපේ රටේ බිහිවුණු එකම ජනතා ගායකයා. එහෙත් අවාසනාව ඔහු ජීවතුන් අතර සිටියදි කිසිම කෙනෙක් ඔහුගේ වටිනාකම තේරුම් නොගැනීමයි. මැරුණයින් පස්සේ මොන අගය කිරීම් කළත් වැඩක් නැහැ.සු. මි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>07</month>
      <day>01</day>
    </date>
    <link>http://www.silumina.lk/2012/07/01/_art.asp?fn=av12070124</link>
    <topic>‘සු.මිගෙන් අහන්න’</topic>
    <author/>
    <content>‘සු.මිගෙන් අහන්න’මොරටුවේ විජිතා ගුණරත්නප්‍රශ්නය – පුවත්පත්වලට තීරු ලිපි ලියූ විශිෂ්ටතම දේශපාලනඥයා කවුද?පිළිතුර – ආචාර්ය සරත් අමුණුගම. ඒ ලිපි ලිව්වේ ඔහුමයි. නැතුව කුලියට ගත් මාධ්‍යවේදීන් ලවා නෙමෙයි.නිවිතිගල අසේල ගුණවර්ධනප්‍රශ්නය – ආත්මා ලියනගේ ගේ ගී වලින් ඔබ වඩාත්ම කැමැති ගී මොනවාද?පිළිතුර – ආත්මා ඉතාම දක්ෂ ගායකයෙක්. ඔහුගේ හැම ගීතයකටම වගෙ මම කැමැතියි. විශේෂයෙන් ඔහුගේ වැදි ගීතය. එසේම ‘කඳු පාමුල සිට’, ‘එපා කඳුලැල් සලා’, ‘රෑ අහසේ තරු කැට පායා දිලුණා’ වගේ ගීතවලටත් මා අතිශයින්ම කැමැතියි.නාරම්මල චිත්‍රානන්ද සමරතුංගප්‍රශ්නය – ගායක, සංගීතඥ විජයසිරිවර්ධන පොළොන්ඕවිට ගේ ලිපිනය පළ කරන්න.පිළිතුර – 156/1, විද්‍යාල මාවත, පැපිලියාන.වතුරේගම සුමිත් සුදර්ශනප්‍රශ්නය – විජය කුමාරතුංග 1986 දි සිදුකළ උතුරේ සාම සංචාරයේ විඩියෝ පිටපතක් ලබාගත හැක්කේ කොතැනින්ද?පිළිතුර – ජාතික රූපවාහිනියෙන් විමසා බලන්න.ඒකල මර්වින් පීරිස්ප්‍රශ්නය – ඩී.ආර්. නානායක්කාර රඟපෑ පළමු චිත්‍රපටය කුමක් ද?පිළිතුර – ‘අම්මා’මාතලේ ධර්මා ඒකනායකප්‍රශ්නය – ‘ඩිජිටල් පපට්රි’ කියන්නේ මොනවටද?පිළිතුර - කොම්පියුටරය මගින් දැන් නළු නිළියන් නිර්මාණය වෙනවා. ඒ නිර්මාණය කෙරෙන චරිත තමයි මේ නමින් හැඳින්වෙන්නේ.ග්‍රෑන්ඩ්පාස් හි විමල් රණසිංහප්‍රශ්නය – වික්ටර් රත්නායක ගයන ‘දාගැබ් මහා වැව් බැන්දේ නුඹයි පුතේ’ ගීතය ලීවේ කවුද?පිළිතුර – ආර්. ප්‍රේමදාස කියලා තමයි කියන්නේ. ඒත් එය ඩෝල්ටන් අල්විස් ලියූ බවට ද ඉඟි පළවී තිබෙනවා.නාරම්මල ලෙස්ලි පෙරේරාප්‍රශ්නය – අසහාය ගායක එච්.ආර්. ජෝතිපාල ‘සංදේශය’ චිත්‍රපටයේ ‘පුරුතුගීසිකාරයා’ ගීතය ගැයීම සඳහා තෝරා ගත්තේ මහා නළු ගාමිණි ෆොන්සේකා ද?පිළිතුර – ඔව්.කඩවත භද්‍රා බියංකා මධුප්‍රශ්නය – විපක්ෂ නායක රනිල් වික්‍රමසිංහ මහතා ශ්‍රී ජයනාගෙන් නැටුම් ඉගෙන ගෙන තිබෙනවයි කියන්නෙ ඇත්තද?පිළිතුර – එහෙම කියනවා. ඒත් එතුමා ගේ ඇඟපත දිහා බලද්දි නම් එහෙම ඉගෙන ගත් පාටක් පේන්න නැහැ.ගල්ගමුවේ සුරංග විජේවර්ධනප්‍රශ්නය – අපේ සිනමාවේ ‘වෙන්ඩ විජේ’ නළුවන් වූයේ කවුද?පිළිතුර – කීපදෙනෙක් හිටියා. රන්ජන් රාමනායක, ලාල් වීරසිංහ, බන්දුල දිසානායක, සහන් විජේසිංහ, අර්ජුන් කමලනාත්. හැබැයි මොවුන්ගෙන් අර්ජුන් නම් පෙනුමෙන් හුඟක් විජය වගේමයි.මේ සතියේ පහත නම් සඳහන් අයත් ප්‍රශ්න එවා තිබුණා. මත්තේගොඩ අජිත් ජෝතිය කරසිංහ, බටපොළ මහේන්ද්‍ර සරණපාල, කැස්බෑවේ චන්ද්‍රානි ගුණසේකර, රාගම වැලිසර අයිලින් සෝවිස්, පොල්ගහවෙල ඩබ්ලිව්, එම් අමරසේන, නිට්ටඹුවේ ආර්.ඒ. සෝමරත්න, බදුල්ලේ ජෙරල් පෙරේරා, කෑගල්ලේ රණවීර ලියනගේ.ඔබේ ප්‍රශ්න පහත ලිපිනයට යොමු කරන්න.‘සු.මිගෙන් අහන්න’රසඳුන - සිළුමිණ ලේක්හවුස් කොළඹ 10කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>07</month>
      <day>01</day>
    </date>
    <link>http://www.silumina.lk/2012/07/01/_art.asp?fn=av12070125</link>
    <topic>ජාත්‍යන්තර මාධ්‍යවේදී පදනම දැන් ලොව පුරා ක්‍රියාත්මකයි</topic>
    <author>තුෂාරි වික්‍රමසිංහ</author>
    <content>ජාත්‍යන්තර මාධ්‍යවේදී පදනම දැන් ලොව පුරා ක්‍රියාත්මකයිසුමිත් තිසේරාසුමිත් තිසේරා නාමය මාධ්‍යයට එතරම් ආගන්තුක නෙවෙයි. ඔහු ජාත්‍යන්තර මාධ්‍යවේදී පදනමේ සභාපතිවරයා. දශක තුනකට ආසන්න කාලයක් පුරාවට ක්‍රියාත්මක වන මෙම පදනම ඔස්සේ මෙරටට, මෙරට කලාවට, ක්‍රීඩාවට මෙන්ම මාධ්‍යවේදයට සිදු කළ සහ සිදු කෙරෙමින් පවතින මෙහෙවර අගය කළ යුතු වෙනවා. එනිසාම ජාත්‍යන්තර මාධ්‍යවේදී පදනම සහ එහි කාර්යභාරය පිළිබඳ සුමිත් තිසේරා සමඟ අපි කතාබහ කළා.ජාත්‍යන්තර මාධ්‍යවේදී පදනමේ ආරම්භයෙන්ම අපේ කතාබහ අරඹමු?ජාත්‍යන්තර මාධ්‍යවේදී පදනම අපි පිහිටුවා ගත්තේ 1985 දී පමණ. මාත් සමඟ ප්‍රවීණ සිනමාවේදියකු වූ එච්.ඩී.ප්‍රේමරත්න, ඒ.ඩී.රංජිත් කුමාර, රවීන්ද්‍ර රන්දෙණිය, වැනි ප්‍රවීණයන් පිරිසක් මෙය පිහිටුවීමට පෙරමුණ ගත්තා. මේ අය සමඟ මගේ පැවැති සමීප සම්බන්ධතාව උඩයි මෙය බිහිවුණේ. ඒ වගේම මම පාසල් අවධියේ පටන්ම මගේ හදවතින්ම ආදරය කළ අංශයක් තමයි කලාව කියන්නේ. මේ ආදරය, කැමැත්ත, සතුට තමයි මේ පදනම පිහිටුවා ගැනීමට හේතු වූණේ.මෙම පදනම ඔස්සේ සිදුවන කාර්යභාරය මොනවගේද?විශේෂයෙන්ම මේ රටට සේවයක් කරපු, සිංහල සිනමාවට සේවයක් කරපු, ක්‍රීඩාවට සේවයක් කරපු, මාධ්‍යයට සේවයක් කරපු නමුත් ඇගයීමක් නොලද විවිධ ක්‍ෂේත්‍රවල ප්‍රවීණයන්හට සම්මාන ලබා දී යම් ඇගයීමකට ලක්කිරීම තමයි මේ පදනම ඔස්සේ සිදුවන මූලික කාර්යභාරය. ඒ අනුව තමයි මෙය පිහිටුවා ගනු ලැබුවේ.මේ වන විට මෙම පදනම ඔස්සේ සම්මාන උලෙළ කොපමණ ප්‍රමාණයක් පවත්වා තිබෙනවාද?අටක් පමණ පවත්වා තිබෙනවා. මුල් කාලයේදී කලාකරුවන් වෙනුවෙන් ආරම්භ වූ මෙම උලෙළ මඟින් මේ වන විට කලාකරුවන්ට පමණක් නොවෙයි ක්‍රීඩකයන්ට, මාධ්‍යවේදීන්ට, විදේශීය කලාකරුවන් වෙනුවෙනුත් උපහාර සම්මාන ලබා දී තිබෙනවා. 2000 වසරේදී මෙය ජාත්‍යන්තර මට්ටමට රැගෙන යාමට අපිට හැකිවුණා. කැනඩාවේ, ඇමෙරිකාවේ මෙහි ශාඛා පිහිටෙව්වා. ඒ සඳහා මමත්, රවීන්ද්‍ර රන්දෙණියත්, එච්.ඩී.ප්‍රේමරත්නත් සහභාගි වුණා.විදේශ රටවලදී මෙම පදනම හරහා සිදු කළ කාර්යයන් මොන වගේද?1998 දී ලංකාවේ 50 වැනි නිදහස් සැමරුමට සමගාමීව අපේ පදනම මඟින් ඇමෙරිකාවේ ශ්‍රී ලංකා තානාපති කාර්යාලයත් සම්බන්ධ කොට ගෙන ඇමෙරිකාවේ නගර දහතුනක සංස්කෘතික ප්‍රදර්ශන කීපයක්ම පවත්වන්නට අපිට හැකි වුණා. එයට විශේෂයෙන්ම ඇමෙරිකාවේ හූස්ටන්, මිචිගන් ප්‍රදේශවල විශ්වවිද්‍යාලවල ඉගෙනුම ලැබූ සිසු දරුවන් ඉතාම උද්යෝගයෙන් සහභාගි වුණා.ඔබ පදනම ඔස්සේ උපහාර සම්මාන ලැබූ කලාකරුවන්, මාධ්‍යවේදීන් කවුරුන්ද?පළමුව අපි උපහාර සම්මාන ලබාදුන්නේ ප්‍රේම් ජයන්ත් කියන ප්‍රවීණ කලාකරුවාට. 1990 වසරේ වත්තල දී උත්සවාකාරයෙන් යුතුව එම උලෙළ පැවැත්වූවා. ආරියරත්න කහවිට, හරුන් ලන්ත්‍රා, උදුලා දාබරේ, ජී.එස්.බී.රාණි පෙරේරා වගේ කලාකරුවන්ට අපි මේ හරහා උපහාර සම්මාන ප්‍රදානය කළා.ඒ වගේම මාධ්‍යවේදීන් වෙනුවෙන් ශිෂ්‍යත්ව අරමුදලක් ඇති කළා. නමුත් මෙය දැන් නම් සිදුවන්නේ නැහැ. මම 2005 දී කැනඩාවේ පදිංචියට යාමත් සමඟ ලංකාවේ එවකට පැවැති යුද්ධයත් සමඟ මෙය නැවතුණා. නමුත් සුපුරුදු විදියට මෙම පදනමේ විවිධ සංස්කෘතිකමය කටයුතු කැනඩාවෙත්, ඇමෙරිකාවෙත් සිදුවුණා. ඒ වගේම ක්‍රිකට් ක්‍රීඩකයන් කිහිප දෙනෙකුටම මේ පදනම හරහා උපහාර පැවැත්වූවා.ජාත්‍යන්තර මාධ්‍යවේදී පදනම ඔස්සේ ඉදිරියේ දී සිදුකිරීමට බලාපොරොත්තු වන කාර්යභාරයන් මොන වගේද?ප්‍රවීණ සිනමාවේදී එච්.ඩී.ප්‍රේමරත්නයන් පිළිබඳ උපහාර උලෙළක් ජාත්‍යන්තර මට්ටමින් පවත්වන්නට බලාපොරොත්තු වෙනවා. ඒ වගේම කැනඩාවෙත් ලංකාවෙත් මාධ්‍යවේදීන්ට සම්මාන ලබා දීමට හා උපහාර උලෙළක් පැවැත්වීමටත් බලාපොරොත්තුවක් තිබෙනවා.ඒ සඳහා රට රටවල විසිරී තිබෙන අපේ පදනමේ ශාඛා සභාපතිවරුන්ගෙන් ලැබෙන සහයෝගය ඉතාම වටිනවා. ජර්මනිය, ඕස්ට්‍රේලියාව කියන රටවල්වලින් මෙහි ශාඛා ඇරැඹීමට අදහස් කරගෙන සිටිනවා. මේ පදනම මඟින් ශ්‍රී ලංකාවට සේවයක් කරපු කීර්තියක් ගෙන දුන් නමුත් ඇගයීමකට ලක් නොවුණු පුද්ගලයින් හැමදාමත් අගය කිරීමට අපි උත්සාහ දරනවා.මෙහි ලංකාවේ සභාපතිවරයා ලෙස රංග ප්‍රේමරත්නත් නිව්යෝර්ක් හි සභාපතිවරයා ලෙස ශමල් රාජපක්ෂත් කැනඩාවේ සභාපතිවරයා ලෙස වන්නි ධනවර්ධනත් සිදුකරන මෙහෙවරට මම ස්තුතිවන්ත වෙනවා.තුෂාරි වික්‍රමසිංහඡායා - සුදම් ගුණසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>07</month>
      <day>01</day>
    </date>
    <link>http://www.silumina.lk/2012/07/01/_art.asp?fn=av12070126</link>
    <topic>බොලිවුඩ් රස කතා</topic>
    <author>සුජීව තේවහෙට්ටිගේ</author>
    <content>බොලිවුඩ් රස කතාපසුගිය සතියේ බොලිවුඩ්පුරයේ කැපී පෙනෙන මාතෘකාවක් වුණේ ප්‍රවීණ නළු රාජේශ් ඛන්නා ගේ සෞඛ්‍ය තත්ත්වයයි. මුලින්ම පැතිරී ගිය ආරංචියකින් කියවුණේ ඔහු කෑම බීම පවා නොගත හැකි තත්ත්වයකට පත්වී දැඩි ලෙස ගිලන්ව සිටින බවයි. ඔහුගේ දුක සැප බලන්නට බිරිඳ ඩිම්පල් කපාඩියාත් දියණිය ට්වින්කල් ඛන්නාත් ඔහුගේ ළඟින්ම සිටින බවත් පැවසුණා. මේ පිළිබඳව මාධ්‍ය වෙත විශේෂ ප්‍රකාශයක් කළ රාජේශ් ගේ කළමනාකරු අශ්වින් පැවසුවේ දින හතරක් තිස්සේ ඔහුට ආහාර ගැනීමට අපහසුව සිටින බවයි.රාජේශ් සහ බිරිඳ ඩිම්පල් වසර ගණනකට පෙර ඔහුගෙන් වෙන්වී සිටියත් දෙදෙනා නිත්‍යානුකූලව වෙන්වී නැහැ. ඒ වුණත් ඇය රාජේශ් ගේ අසනීප තත්ත්වය සලකා ඔහුට උවටැන් කරමින් සිටින බවත් පසුගිය සතියේ ආරංචි පැතිරි ගියා.මේ බව රාජේශ් ගේ සමීප මිතුරෙකු ද සනාථ කළා. “හවස 1.30ට විතර ඩිම්පල්, රාජේශ්ව බලන්න ආවා. එදා රෑ 10 වනතුරු එයා ආපහු ගියේ නෑ. රාජේශ්ගේ තත්ත්වය ගැන ඩිම්පල් හරි කනගාටුවෙනුයි ඉන්නේ. එයා රාජේශ්ව හොඳින් බලාගනීවි. මේ ළඟදී රාජේශ් රූපවාහිනී වෙළෙඳ දැන්වීමක රඟපෑවා. ඒකෙන් ලැබුණු මුදලින් එයා ට්වින්කල්ට අලුත්ම බී.එම්.ඩබ්ලිව්.කාර් එකකුත් අරන් දුන්නා.මේ වන විට රාජේශ් – ඩිම්පල් යුවළගේ වැඩිමහලු දියණිය, ට්වින්කල් තම දෙවැනි දරුවා බිහිකරන්නට බලාපොරොත්තුව සිටිනවා. ට්වින්කල්ගේ සැමියා, ආක්ෂේ කුමාර් තම පුතු සමඟ දේවාලයකට ගොස් මාමණ්ඩියට සුවය පතමින් දෙවියන් යදින බවත් ආරංචි පැතිරී ගියා.කෙසේ වෙතත් මේ වගතුග පැතිරී ගොස් දිනකට පසුව මාධ්‍ය වෙත ප්‍රකාශයක් කළ ආක්ෂේ පැවසුවේ මාමණ්ඩිය හොඳ සනීපයෙන් සිටින බවයි. ඔහු හොඳින් කෑම බීම ගනිමින් සිටින බවත් ඔහු අසාධ්‍යව සිටින බවට පළවූ ප්‍රවෘත්තිවල කිසිදු ඇත්තක් නොමැති බවත් ආක්ෂේ පැවසුවා.”තාත්තා හොඳින් ඉන්නවා. සනීප නැතුව ඉන්නවා කියපු කතාව බොරුවක්. මොකක් හරි ආරංචියක් ලැබුණාම ඒක හරියට හොයල බලල පළකරන්න ඕනෙ” ආක්ෂේ මාධ්‍යයන්ට පුංචි අවවාදයක් දුන්නා.රාජේශ්ගේ සෞඛ්‍ය තත්ත්වය පරීක්ෂා කළ වෛද්‍යවරුයෙකු පැවසුවේ ඔහු දින කිහිපයකට පෙර ආහාර ගැනීමට අපහසුවකින් පෙළුණත් මේ වන විට ඉතා හොඳින් ආහාර ගන්නා බවයි.රාජේශ් අසාධ්‍යව සිටින බවට පළවූ ප්‍රවෘත්තිය දැනගත් රසික රසිකාවියන් විශාල පිරිසක් ඔහුගේ නිවෙස අසල එක් රොක්වී සිටියා. පසුගිය 22 දා උදෑසන තම නිවසෙහි සඳළුතලයට පිවිසුණු රාජේශ්, බිරිඳ ඩිම්පල් සහ බෑණා ආක්ෂේ සමඟ රසික පිරිසට දෑත් වනමින් ආචාර කළා. පසුව ඔහු තම දකුණත ඇඟිලි දෙකකින් ’V’ හැඩය පෙන්වූයේ මුව‘ගට සිනහවක් නංවමින්.ඉසුරුමත් ජීවිතයක් ගත කරන ඇය, ඓශ්වර්යා රායි. දැන් ඇය අම්මා කෙනෙක්. මාස හතක බිළිඳු දියණියකගේ සුරතල් බලමින් සිටින මේ රුවැත්තිය තරමක් වෙනස් වී ඇති බවයි ඇයගේ රුව දකින රසික රසිකාවියන් පවසන්නේ. ඇයගේ සිත නම් වෙනස් වී නැහැ. නමුත් ගතින් නම් වෙනස් වෙලා. අද බොහෝ දෙනකු ඓශ්වර්යා ගේ තරබාරු ගතිය ගැන කතා වෙනවා.ඒ ගැන කවුරු කොහොම කතා වුණත් ඇය පවසන්නේ ජීවිතය වෙනස් වී ඇත්තේ සතුට උතුරා යමින් බවයි. මේ සතුටට හේතුව පුංචි දෝණි ආරාධ්‍යායි. ඇය උපන්නේ භච්චන් පවුලට සතුට, මිහිරියාව තව තවත් ළං කරමින් කියලයි, අයිශ්වර්යා පවසන්නේ. අභිෂේක්ටත් ඒ සතුට නොඅඩුව ලැබිලා. මේ මොහොතේ භච්චන් පවුලේම ප්‍රමුඛත්වය ලැබෙන්නේ පුංචි දෝණිටයි.බොහෝ රසික රසිකාවියන් විමසන්නේ මින් මතුවට ඓශ්වර්යා චිත්‍රපටවල රඟපාන්නේ නැද්ද කියලයි. චිත්‍රපටවලට නොඑන අදහසක් නම් ඇය තුළ නැහැ. තමන්ට ගැළපෙන හොඳ චරිතයක් ලැබුණොත් ආයෙමත් බොලිවුඩ්පුරයට පා තබන බවයි ඓශ්වර්යා පවසන්නේ. මෑතකදී අන්තර්ජාලය ඔස්සේ පැවැත්වුණු සමීක්ෂණයකින් ඓශ්වර්යා හොඳම මව හැටියට පළමු තැනට තේරී පත්වුණා.ඇන්ජලිනා ජොලී වැනි ජන්‍රපිය හොලිවුඩ් නිළියක පවා පරදවමින් තමයි අයිශ්වර්යාට මුල් තැන හිමිවුණේ. ඒ ප්‍රතිඵලයෙන් හැඟවෙන්නේ ඓශ්වර්යා තවමත් ජනප්‍රියත්වයේ හිනිපෙත්තෙහි සිටින බව නේද? අයිශ්වර්යා ඒ බව හොඳින්ම දන්නා නිසයි දැන්ම බොලිවුඩ් සිනමාවෙන් ඉවත් නොවන්නට තීරණය කර තිබෙන්නේ.පසුගියදා පැවැති ලෝක ප්‍රකට කාන්ස් චිත්‍රපට උලෙළටත් ඇය සහභාගි වුණේ පුංචි ආරාධ්‍යාත් එක්කයි. එහිදී ඇය වටකරගත් මාධ්‍යවේදීන් රැසකට උත්තර දෙන්නට ඇයට සිදුවුණා. ඔවුන් ගේ ප්‍රශ්නවලට උත්තර දෙමින් ඓශ්වර්යා, දියණිය ලැබුණු පසුව ගත කරන අලුත් ජීවිතය ගැනත්, ඉන්පසුව වෙනසකට ලක්වූ තම සිරුර ගැනත් කතා කළා.ඒ විතරක් නොවෙයි,මව් පදවිය ලැබූ කාන්තාවන්ට පුංචි උපදෙස් කිහිපයකුත් දුන්නා. “ඕනෑවට වඩා වෙහෙසෙන්න එපා” ඒ ඇයගේ උපදෙසක්. මෙහිදී මාධ්‍යවේදියෙකු විමසුවේ දුව ලැබුණායින් පසුව ගතවන ජීවිතය ගැනයි. ජීවිතය දැන් හරිම සන්සුන්. කිසිම කලබලයක් නැතිව ගතවෙනවා. ඒ වගේ වෙනසකට මම හරිම කැමතියි. දවසේ වැඩි කාලයක් ම ගතවෙන්නේ දුවත් එක්කයි. ඓශ්වර්යා සුන්දර සිනහව නඟමින් පැවසුවා.ඓශ්වර්යා දැනට රංගනයෙන් ඉවත්ව සිටියත්, ඇය වෙළෙඳ සමාගම් කිහිපයක ප්‍රචාරක වැඩසටහන්වලට එක්වී සිටිනවා. එවැනි කටයුතුවල යෙදීමට දැන් ඉඩක් නැහැ නේදැයි මාධ්‍යවේදීන් විමසුවා. “මම කාලය හොඳීන් කළමනාකරණය කර ගන්නවා. ඒනිසා ප්‍රශ්නයක් ඇති වෙන්නෙ නැහැ. සමහර වෙලාවට හදිසියක් නැත්නම් මම දුවත් අරගෙන ඒ වැඩසටහන්වලට යනවා. ඒ වගේ වෙලාවල්වලදි මගේ අම්මාත් මාත් එක්ක එනවා. ඒ අතින් මම වාසනාවන්තයි.”අන්තර්ජාලයේ සමීක්ෂණයෙන් පළමු තැන හිමිවීම ගැන අදහස් දක්වන්නටත් ඓශ්වර්යා අමතක කළේ නැහැ. “සාමාන්‍යයෙන් ජනප්‍රිය නිළියක් අම්මා කෙනෙක් වුණාම ඔය වගේ මුල් තැනකට එනවා. ඒක පුදුමයක් නොවෙයි. හුඟ දෙනෙක් මගේ සිරුර ගැනත් කතා කරනවා.ඊට වඩා මම උනන්දු වෙන්නෙ අපේ පවුලේ හැම දෙනාගෙම සෞඛ්‍යය ගැනයි. අද අපේ අම්මලා හුඟ දෙනෙක් ඕනෑවටත් වඩා මහන්සි වෙනවා. මම නම් ඒ අයට කියන්නෙ අනවශ්‍ය විදිහට මහන්සි නොවී, විවේක අරගෙන ඉන්පස්සෙ තමන්ගෙ දූදරුවන් ගැන බලන්න කියලයි. ඒ වගේම තමන්ගෙ සෞඛ්‍යය ගැනත්, තමන්ගෙ රූ සපුව ගැනත් සැලකිල්ලක් දක්වන්නත් ඕනෙ. ඒක නවත්වන්න එපා. එතකොට ප්‍රසන්නව හිටියෑකි. ඒක තමන්ගෙ මනසටත් හොඳයි. දරුවන්ටත් හොඳයි” අයිශ්වර්යා කතා බහ නිමාවට පත්කරමින් පැවසුවා.සුජීව තේවහෙට්ටිගේ කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>07</month>
      <day>01</day>
    </date>
    <link>http://www.silumina.lk/2012/07/01/_art.asp?fn=am1207011</link>
    <topic>දරුවාට තද උණක් නැති වුණත් උණ වලිප්පුව හැදෙන්න පුළුවන්</topic>
    <author>ගාමිණී සුසන්ත</author>
    <content>දරුවාට තද උණක් නැති වුණත් උණ වලිප්පුව හැදෙන්න පුළුවන්උණ වලිප්පුව ඇතැම් දරුවනට හටගන්නා රෝග තත්ත්වයකි. උණ වලිප්පුව රෝගයේදී දරුවකුගේ හැසිරීම ඇතැම් විටෙක මවුපියන් බියට පත්වන සුලු ය. දරුවකු ඉපදී මාස 6 සිට අවුරුදු 6 පමණ වනතෙක් උණ වලිප්පුව ඇතිවිය හැකි ය. එසේ වුව ද ඉපදී මාස 3 ක් 4 ක් ගතවූ දරුවකුට වුව ද උණ වලිප්පුව ඇතිවීමේ හැකියාව ඇත. එසේ ම වයස අවුරුදු 7 ක් 8 ක් දරුවනට වුව ද ඇතිවිය හැකි ය. බොහෝ විට ඇතිවන්නේ මාස 6 - අවුරුදු 6 අතර වයසේ පසුවන දරුවනට ය.උණ යනු කිසියම් රෝගයක ලක්ෂණයකි. එබැවින් උණ වලිප්පුව සෑදුණු දරුවකුගේ උණට හේතුව සොයා බැලීම ඉතා වැදගත් ය. “උණ වලිප්පුව“ යන වචනයේ අර්ථයෙන් සලකා බලන විට ශරීර උෂ්ණත්වය ඉහළ යාමත් සමඟ ඇතිවන ශරීරය වෙව්ලීමක්, සිහිනැතිවීමක් ලෙස උණ වලිප්පුව යන්න විග්‍රහ කළ හැකි ය.උණ වලිප්පුව බොහෝ විට ජානවලින් සම්ප්‍රේෂණය වන රෝගයකි. මවට හෝ පියාට කුඩා කාලයේ උණ වලිප්පුව ඇති වුණේ නම් දරුවනට ද එය ඇතිවීමේ හැකියාව ඇත. එසේ ම පවුලේ එක් දරුවකුට එම රෝගී තත්ත්වය ඇත්නම් අනෙක් දරුවනට ද උණ වලිප්පුව හට ගැනීමේ හැකියාව ඇත.උණ වලිප්පුව ඇතිවන්නේ ශරීරයේ උෂ්ණත්වය අධික ලෙස ඉහළ යාමෙන් පමණක් නොවේ. ඇතැම් දරුවකුගේ ශරීර උෂ්ණත්වය ඉතා සුළු ප්‍රමාණයකින් වැඩි වූ විට ද (98.40F ලෙස සැළකෙන ශරීරයේ සාමාන්‍ය උෂ්ණත්වය 98.70F වූවිට ද) උණ වලිප්පුව ඇතිවීමට ඉඩ ඇත.එබැවින් දරුවකුට උණ වලිප්පුව ඇතිවන්නේ මෙතරම් ප්‍රමාණයකට උණ වැඩි වූ විට යැයි නිවැරදිව පැවසීම අපහසු ය.උණ වලිප්පුව පිළිබඳව පැවසිය යුතු ප්‍රධානතම කරුණ වන්නේ දරුවනට ඇති වන උණ වලිප්පුව පිළිබඳව මව්පියන් අනවශ්‍ය ලෙස කලබල නොවිය යුතු බව ය; බිය විය යුතු නැති බව ය. උණ වලිප්පුව ඇති වූ දරුවන්ගෙන් 99.9%කටම මොළයට හෝ වෙනත් කිසිදු ආබාධයක් හෝ ඇති නොවේ.ඇතැම් දරුවනට උණ වලිප්පුව ඇති වන්නේ මොළයේ පිහිටා ඇති හයිපොතැලමස නම් කොටසේ ඇති වන අධිසංවේදීතාවය නිසා ය. අපගේ ශරීරයේ උෂ්ණත්වය පාලනය කරනු ලබන්නේ හයිපොතැලමස මගිනි. කුඩා දරුවන්ගේ හයිපොතැලමස සම්පූර්ණයෙන් වර්ධනය වී නොතිබීම උණ වලිප්පුව ඇතිවීමට හේතුව ය.දරුවනට ඇතිවන උණ වලිප්පුව කොටස් දෙකකට වර්ග කළ හැකි ය. ඒ සරල උණ වලිප්පුව සහ සංකීර්ණ උණ වලිප්පුව ලෙස ය. සරල උණ වලිප්පුවේදි වලිප්පුව ඇතිවන්නේ උණ ඇති වී පැය 24 ක් ඇතුළත ය.මෙහිදී වලිප්පුවේ රෝග ලක්ෂණ මතුවී විනාඩි 5 ක් ඇතුළත එම රෝග ලක්ෂණ නැති වී යයි. එහෙත් උණ ඇති වී වලිප්පුවේ රෝග ලක්ෂණ විනාඩි 15 ක වඩා වැඩි කාලයක් පවතී නම්, එය සංකීර්ණ උණ වලිප්පුව ලෙස හඳුන්වනු ලැබේ.මෙහිදී වලිප්පුවේ රෝග ලක්ෂණ ලෙස පෙන්නුම් කෙරෙන්නේ දරුවාගේ දෑස් ඉහළට ගොස් අතපය දර දඬුවී දරුවා ගැහීමට පටන් ගැනීම ය. මෙය බලා සිටීමට ඉතා අපහසු තත්ත්වයකි. එහෙත් කලබල නොවිය යුතු ය.සරල උණ වලිප්පුවේ දී දරුවාගේ ඇස් දෙකම ඉහළට ගොස් දෑත් දෙක ද පා දෙක ද එකවර දර දඬු වී ගැහීමට පටන් ගනී. එහෙත් සංකීර්ණ උණ වලිප්පුව අවස්ථාවේ දී දරුවාගේ ගැහීමට පටන් ගන්නේ එක පැත්තක අතක් සමඟ පාදයකි.උණ වලිප්පුවට මවුපියන් බොහෝ බිය වන්නේ තම දරුවාගේ බුද්ධි වර්ධනයට, මොළයේ ක්‍රියාකාරිත්වයට මෙම උණ වලිප්පුව බලපෑමක් කරනු ඇතැයි යන බිය නිසා ය. එහෙත් උණ වලිප්පුව පිළිබඳව එසේ බිය විය යුතු නැත.දරුවකු තුළ සංකීර්ණ උණ වලිප්පුව ඇතිවීමට හේතුව ඇතැම් විටෙක දරුවා උපදින විටම මොළයේ ඇතිවන වෙනස්කමක් විය හැකිවා සේම ඉපදුණු පසුව මොළය ආශ්‍රිතව ඇති වූ කිසියම් රෝගී තත්ත්වයක් විය හැකි ය.දරුවකු තුළ සංකීර්ණ උණ වලිප්පුව ඇතිවීමට හේතු වන සාධකය සොයා ගැනීම ඉතා වැදගත් ය. මොළයට විෂබීජ ආසාධනයක් බලපෑම නිසා මෙනින්ජයිටිස් හෝ ජැපනීස් එන්සෙෆලයිටිස් වැනි රෝගයක් ඇතිවීම සංකීර්ණ උණ වලිප්පුව ඇතිවීමට එක් හේතුවකි. එසේ ම රුධිරයේ සීනි ප්‍රමාණය අඩුවීම, රුධිරයේ කැල්සියම් ප්‍රමාණය අඩුවීම, සෝඩිියම් ප්‍රමාණය වැඩිවීම වැනි හේතු ද සංකීර්ණ උණ වලිප්පුවට හේතු වේ.එසේ ම මුත්‍රා ආසාදන නිසා ද දරුවන් තුළ සංකීර්ණ උණ වලිප්පුව ඇතිවේ. සංකීර්ණ උණ වලිප්පුව ඇතිවීමට හේතුව සොයා ගැනීම ඉතා වැදගත් ය. ඒ සඳහා රුධිර පරික්ෂා මුත්‍රා පරීක්ෂා, ඊඊජී පරීක්ෂණ මෙන් ම ස්කෑන් පරීක්ෂණ ද උපයෝගි කරගත හැකියි.මෙහිදී සඳහන් කළ යුතු තවත් වැදගත් කරුණක් ඇත. එනම් මාස 6 ක වයසේ සිට වයස අවුරුදු 1 1/2 ක වයසක පසුවන දරුවකු සංකීර්ණ උණ වලිප්පුවට ගොදුරු වුවහොත්, දරුවාගේ හිස මුදුණේ ඇති ‘තෙල් වළ’ ලෙස හඳුන්වන කොටස ඉහළට නෙරා ආ හැකි ය. එසේ වන්නේ එම වයසේ පසුවන දරුවන්ගේ තෙල් වළ ලෙස හඳුන්වන කොටස සම්පූර්ණ ලෙස වැඩී නොතිබීම ය.එසේ තෙල් වළ ඉහළට නෙරා පැමිණියහොත් උණ වලිප්පුව පාලනයට ඉක්මනින් පියවර ගත යුතු ය. එයට හේතුව මෙනින්ජයිටිස් රෝගය නම් ප්‍රතිජීවක ලබාදී රෝගය පාලනය කළ යුතු ය. මෙහිදී දින 10 - 14 අතර කාලයක් ප්‍රතිකාර කළ යුතු ය.දරුවාට උණ වලිප්පුව හටගත් විට වඩාත් ම වැදගත් වන්නේ කලබල නොවී දරුවා හොඳින් බලා ගැනීම ය. උණ වලිප්පුව ඇති වී දරුවා දඟලන විට කළ යුතු එකම දෙය වන්නේ දරුවා ඇඳක තබා වම් ඇලයට හරවා දරුවා අල්ලාගෙන සිටීම ය. දරුවා කිසි විටෙකත් එහා මෙහා නොකළ යුතු ය. දරුවා තද ඇඳුම් ඇඳ සිටී නම් අපහසුවක් නොවන ආකාරයෙන් එම ඇඳුම් මාරු කළ හැකි ය.බ්ලැන්කට් වැනි රෙදි වලින් දරුවා එතීම කිසිවිටෙකත් නොකළ යුතු ය. දරුවාගේ කටින් කෙළ හෝ සෙම පිටවේ නම් පිරිසුදු රෙදි කැබැල්ලකින් පිස දැමීම සුදුසු ය. මෙහිදී දරුවා ඇලයට හරවා තැබීමෙන් සෙම, කෙළ පෙනහලු තුළට යාමෙන් වළක්වා ගත හැකි ය.එමෙන් ම උණ වලිප්පුව සෑදී අතපය දර දඬු වී සිටින දරුවාගේ අතට ලී කැබලි, යකඩ කැබලි දීම ඉතා අනතුරු දායක ය. දරුවා දඟලන විට ඇල් වතුර හෝ පානය කිරීමට දීම නුසුදුසු ය. ඒ එම අවස්ථාවේ වතුර දරුවාගේ පෙනහලුවලට යා හැකි බැවිනි. වලිප්පුව ඇති වී විනාඩි 5 ක් පමණ ගත වනවිට දරුවා යථා තත්ත්වයට පත් වුවහොත් පැරසිටමෝල් ලබාදී දරුවාගේ උණ අඩු කිරීමට පියවර ගැනීම වැදගත් ය.එසේ ම දරුවාගේ ශරීරයේ උණ අඩු කිරීමට සාමාන්‍ය සිසිල් ජලයෙන් (නළ ජලය) දරුවාගේ ඉකිළි, කිහිළි, නළල, බෙල්ල තෙත මාත්තු කළ හැකි ය. මෙහිදි කිසිවිටෙකත් අයිස් වතුර හෝ උණු වතුර භාවිතා කිරීම වැරදි ය.ශරීරයට පිටතින් අයිස් තැබූ විට පිටත රුධිර වාහිනී සංකෝචනය වී ශරීරයෙන් උෂ්ණත්වය පිටවීම අඩාළ වේ. එබැවින් දරුවකුගේ ශරීරය තෙත මාත්තු කිරීමේදී භාවිතා කළ යුත්තේ සාමාන්‍ය ඇල් ජලයයි. දරුවාට වලිප්පුවේ රෝග ලක්ෂණ මතු වී විනාඩි 5 කින් පමණ එම ලක්ෂණ පහවී යයි නම්, ඒ පිළිබඳව කලබල විය යුතු නැත.එහෙත් වලිප්පුවේ රෝග ලක්ෂණ විනාඩි 15 කට වඩා කාලයක් පවතී නම්, වෛද්‍යවරයකු වෙත දරුවා යොමු කිරීම ඉතා වැදගත් ය.සාමාන්‍යයෙන් එක් වරක් උණ වලිප්පුව සෑදුණු දරුවකුට නැවත වරක් උණ වලිප්පුව සෑදීමේ හැකියාව ඇත. එහෙත් වරක් උණ වලිප්පුව සෑදුණු පමණින් ම එම දරුවා නිරන්තරයෙන් ම එම රෝගය ඇති වෙතැයි සිතිය නොහැකි ය. බොහෝ දුරට වයස අවුරුදු 6 න් පසුව දරුවකුට උණ වලිප්පුව සෑදීමේ හැකියාව ඉතාම අල්පය.උණ වලිප්පුව සෑදෙන දරුවකුගේ ශරීර උෂ්ණත්වය කිසියම් හෝ හේතුවක් නිසා ඉහළ යනවිට නියමිත මාත්‍රාවට අනුව පැරසිටමෝල් ඖෂධය ලබාදී උණ සෑදීම වළක්වා ගැනීම මවුපිය වගකීමකි. සංකීර්ණ උණ වලිප්පුව ඇති දරුවන්ගේ එම රෝග තත්ත්වය ද හේතුව නිවැරදිව හඳුනා ගැනීමෙන් අනතුරුව ඖෂධ මඟින් සුව කරගත හැකි වනු ඇත.ගාමිණී සුසන්තකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>07</month>
      <day>01</day>
    </date>
    <link>http://www.silumina.lk/2012/07/01/_art.asp?fn=am1207012</link>
    <topic>දියවැඩියා රෝගීන්ගෙන් සියයට පනහක් සුව කරන්න පුළුවන්</topic>
    <author>රූපාන්ති බුලත්සිංහල</author>
    <content>දියවැඩියා රෝගීන්ගෙන් සියයට පනහක් සුව කරන්න පුළුවන්පැණි රස නැතුව බෑ. සීනි පිටි මේ දෙකම ලෙඩ සෑදීමට කියාපු කාරක. මේ කොහොම වුණත් අපේ අය මේ දෙක අත හරින්නම කැමැති නෑ. කුඩා කාලයේ පාලනයක් තිබුණා නම් නිරෝගී වැඩිහිටියෙක් වෙන්න තිබුණා.ළමයින්ට හැදෙන්න බැරිද? ඔබ ප්‍රශ්න කරාවි. නෑ ළමයා කාලෙදිත් පුුළුවන්. දැන් දැන් ළමා පරපුරට මහා කරදරයක් වෙලා. ජීවිතය කෙටි කරගන්න හම්බ කරන දෙය නැති කරන මේ ලෙඩ මහා හිසරදයක් . හැබැයි හැම විට සෞඛ්‍ය සම්පන්න බව ගැන අප අවදානමක් ඇති කර ගැනීම වටී. ඒ ගැන අවධානයෙන් සිටීම අවදානම වළක්වා ගැනීමට හේතුවෙයි.මුලින් ම අප දැනගත යුතු එක දෙයක් තියෙනවා. කොහොමද දියවැඩියා තිබෙන බව දැන ගන්නෙ. දියවැඩියාවට හරියට බෙහෙත් නොකළොත් තමයි සුව කරන්න බැරි. දියවැඩියාව මධුමේහය බවට පත්වෙන්නේ වැරැදි ප්‍රතිකාරය වැරැදි මත හා වැරැදි පුරුදු නිසා. දියවැඩියා පිළිබඳ අධ්‍යයනයට පෙර මනුෂ්‍ය ජීවිතය යැපෙන ප්‍රධාන කරුණු තුන දැන ගැනීම වටී. ආයුර්වේදයට අනුව මිනිසෙක් ප්‍රධාන කරුණු තුනක් මත යැපේ.වාත දෝෂ පිත දෝෂ කප දෝෂවාත, පිත, කප වැඩි වුණහම අපි දෝෂ කියලා හඳුන්වනවා. මේ දෝෂ ලෙඩ රෝග සෑදීමට මඟ පෙන්වයි. මේ දෝෂ නිතරම සමතාවයේ තියෙන්න අවශ්‍යයි. වැඩිවුණත් ප්‍රශ්නයක් අඩු වුණත් ප්‍රශ්නයක්. මේ නිසා සමබර ප්‍රමාණයක් පවත්වාගැනීම අවශ්‍යයි. මේ සමතාව ප්‍රද්ගලයෙක් නිරෝගී බවට පත්කරයි. ආයුර්වේදයට අනුව වාතයෙන් හැදෙන දියවැඩියාව කපෙන් හැදෙන දියවැඩියාව, පිතෙන් හැදෙන දියවැඩියාව කියලා වර්ගීකරණය වෙනවා.දියවැඩියා හැදෙන ක්‍රම විස්සක් තියෙනවා. විස්සෙන් දහයක් සෙමෙන්. හයක් හැදෙන්නෙ පිතෙන් හතරක් හැදෙනවා වාතයෙන්. ආයුර්වේදයේ චරක කියන ආචාර්යවරයා දියවැඩියාව පිළිබඳ මේ ආකාරයේ මතයක් දරා තිබේ. මොහුගේ මතය අනුව දියවැඩියාවෙන් සියයට 50 ක් සුවකළ හැකි යි. සෙමෙන් හැදෙන දියවැඩියාව සුව කරන්න පුළුවන්. නමුත් වාතයෙන් හා පිතෙන් හැදෙන දියවැඩියා තත්ත්වය සුව කරන්න බෑ. ඒ කියන්නේ සදාකල්ම බෙහෙත් කරන්න වෙනවා. මේ දියවැඩියා තත්ත්වය සුව කරන්න බැහැ කියලා කොහොමද ඔප්පු කරන්නේ. මේක මූලිකව ඔප්පු කරගන්න පුළුවන් වන්නේ පොත පතෙහි තියෙන කරුණු අනුව හා ප්‍රායෝගික තත්ත්වය අනුව. ආයුර්වේද වෛද්‍ය විද්‍යාවට අනුව සුව කරන්න බැරි තත්ත්වයක් ඇතිවෙන්නේ ප්‍රතිශක්තිකරණය නැති විට.එවිට දියවැඩියාව මධුමේහය බවට පරිවර්තනය වෙනවා. මධුමේහය මෙය භයානක තත්ත්වයක්. ප්‍රතිශක්තිය නැතිවිට පුද්ගලයෙකු ඕනෑම රෝගී තත්ත්වයකට ගොදුරු වෙනවා. ඒ වගේමයි ප්‍රතිශක්තිය අඩු වුණාමත් රෝගී තත්ත්වයකට ගොදුරුවීමේ හැකියාව වැඩියි. පුද්ගලයෙකු රුධිරයේ ඇති ලිම්ෆොසයිට් ප්‍රමාණය අඩු නම් ඒ පුද්ගලයාගේ රුධිරයේ ප්‍රතිශක්තිකරණය අඩුයි.මේ අනුවත් අපිට තීරණය කරන්න පුළුවන් රෝගයෙන් මුදා ගන්න පුළුවන් ද බැරිද කියන එක. සමහර මිනිස්සු දියවැඩියාව සුව කරන්න පුළුවන් කියන එක පිළිගන්නම කැමැති නෑ. නිසි සෞඛ්‍ය පුරුදු මත සුවකරන්න පුළුවන්. ආයුර්වේද ක්‍රමත් මිනිසාගේ හොඳ සෞඛ්‍ය පුරුදු ඇති කරනව. මගේ ළඟට ගොඩක් අමාරු රෝගීන් ඇවිල්ලා තියෙනව. ඇතැම් රෝගීන් උදේ හවස ඉන්සියුලින් විඳිනවා. සාමාන්‍ය ප්‍රමාණ නෙවෙයි අධික ප්‍රමාණයන්. මං මේ රෝගීන්ට වෙදකම් කරලා දියවැඩියාව සුව කරනවා. ඇත්තටම ඔබ දැනගන්න ඕනෙ අපි දෙන බෙහෙත් වලින් රෝගය හොඳ වෙන්නෙ කොහොම කියලා. එහෙම නම් ඔබට මේ වගේ නිගමනයකට එන්න පුළුවන්. මේ බෙහෙත්වලින් ඉන්සියුලින් නිෂ්පාදනය කරනව. ඒ වගේ ම සීනි අඩු කරනව.නවීන වෛද්‍ය විද්‍යාව අනුව ඉන්සියුලින් කියන්නෙ අවසාන ප්‍රතිකාරය. ඉන්සියුලින් දුන්නට පස්සේ දෙන්න දෙයක් තවත් ඉතුරු වෙන්නෙ නැහැ. හැබැයි හොඳ වුණත් නරක වුණත් ඉන්සියුලින් ගන්න සිද්ධ වෙනවා. ඒකට විකල්පයක් නැහැ. ඒ නිසා මේකෙ අහිතකර බව පෙන්වලා වැඩක් නැහැ. ඉන්සියුලින් දුන්නොත් ඇස් දෙක නරක්වෙයි. ඉන්සියුලින් දුන්නොත් වකුගඩු නරක් වෙයි කියලා කිව්වත් වැඩක් නෑ. ඉන්සියුලින්වල අහිතකර ප්‍රතිවිපාක මිනිසා වෙතට පැමිණීම වළකින්න නම් ශරීරය තුළම ඉන්සියුලින් නිෂ්පාදනය වන බෙහෙතක් දීම වැදගත් වෙනවා. අපි කරන්නෙ මෙන්න මේ දෙයයි. අද සියයට 70 කට වකුගඩු රෝගය එයට හේතුව ඉන්සියුලින් විඳීමයි.අපි දෙන බෙහෙත්වලින් ශරීරයේ ඉන්සියුලින් නිෂ්පාදනය කරවනවා. ඒ නිසා ඉන්සියුලින් විදින්න අවශ්‍ය වෙන්නෙ නැහැ. ඉන්සියුලින් ක්ෂණිකව ජීවිතය බේරනවා. ඒත් දිගුකාලීනව අතුරු විපාක ගේනවා. හන්දි ඉදිමීම කොලෙස්ටරෝල් වැඩිවීම සිදු වෙන්න පුළුවන්. ප්‍රෝටීන වැඩිවීම නිසා ඇහැට බලපානවා. ඉන්සියුලින් විඳින්න විඳින්න ප්‍රෝටීන් ප්‍රමාණය වැඩිවෙලා වකුගඩුවේ තැන්පත් වෙනවා. වකුගඩුව අකර්මණ්‍ය වෙන්නෙත් ඒ නිසායි.දියවැඩියා තත්ත්වය මධුමේහෙ තත්ත්වයකට එන්න ප්‍රථම බේරා ගැනීම කළයුතුයි. නැතිනම් තවත් ලෙඩ ගණනාවකට ඒ රෝගියා ගොදුරු වෙන්න පුළුවන්. ඒ නිසා දියවැඩියා තත්ත්වයෙන් මධුමේහ තත්ත්වයකට රෝගියා අවතීර්ණවීම වළක්වා ගත යුතු ය.ප්‍රතිශක්තිය අධික පුද්ගලයෙකැ එවැනි රෝගී තත්ත්වයකට භාජනයවීමේ සම්භාවිතාව ඉතා අඩුයි. කුඩා කාලයේ සිට දරුවෙකු හොඳ සෞඛ්‍ය පුරුදුවලට හුරු කරවීම මේ රෝගය හට ගැනීම වැළැක්වීමට හැකි ය.රූපාන්ති බුලත්සිංහලකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>07</month>
      <day>01</day>
    </date>
    <link>http://www.silumina.lk/2012/07/01/_art.asp?fn=ay1207012</link>
    <topic>තුරු ලතා මුමුනන හඬ අසන්න හපුතලේ වන උයනට පිවිසෙන්න</topic>
    <author>සටහන සහ ඡායාරූප</author>
    <content>“තණ්ඩලේ දෙන්නා දෙපොළේ දක්කනවා කටු කැලේ ගාලේ නොලිහා වද දෙනවා හපුතලේ කන්ද දැකලා බඩ දනවා පවු කළ ගොනෝ ඇදපන් හපුතල් යනවා”හපුතලේ කන්ද දැකලා බඩ දැවිල්ල හැදුණේ ඒ කාලේ. අතීතයේ ප්‍රවාහන පහසුකම් නොතිබූ යුගයේ කරත්තවල බඩු පටවාගෙන ගොන් පිට ගිය ගැල්කරුවන්ගේ වෙහෙස මහන්සිය වගේම හිතේ කාන්සිය නිවා ගන්නත් ඔවුන් මේ විදිහට කරත්ත කවි කියමින්ම ගමනේ යෙදුණා.ඒත් අද වන විට හපුතලේ නගරයේ ගොන් කරත්තයක් දකින්ට ලැබෙන්නේ බොහොම කලාතුරකින්. මං මාවත් දියුණු වෙලා. නවීන පන්නයේ වාහනවලින් ඒ මාර්ග අතුරු සිදුරු නැතිව පිරිලා. කඳුවලින් වට වූ එතරම් විශාල නැති මං මාවත්වලින් යුතු හපුතලේ නගරයේ අද තිබෙන මාර්ග තදබදය ඇතැම් විට අගනුවර ඇතැම් මගෙක තිබෙන මාර්ග තදබදයටත් වැඩි තරම්. ඒත් හපුතලේ අවට සොබා සිරියාවත් සුවදායී දේශගුණයවත් ඒ හැටි වෙනස් වෙලා නෑ.ගස් වැල් හැදෙන්නේ මහ පොළොවේ විතරද? නෑ ගල්කුළු මතත් ඒ තරම්ම හොඳට තුරු ලතා වැවෙනවා.ශීත කඳුකරයට වැඩි දෙනෙක් යන්නේ සැප ගන්න. හපුතලේ දියතලාව, බණ්ඩාරවෙල, බදුල්ල, නුවරඑළිය වැනි පළාත්වල සංචාරය කරන වැඩි දෙනාගේ අභිප්‍රාය ඒ ප්‍රදේශයේ සිසිල් සුවදායී දේශගුණය අත්විඳිමින් පරිසරය අලංකාර කරන දිය ඇලි, කඳු මුදුන්, මල් වතු, පලතුරු, එළවළු හා තේ වතු නැරැඹීමයි.හොඳ සුවපහසු නවාතැනක නැවතිලා විවේකීව කාලය ගත කිරීමයි. ඒ අරමුණු සියල්ල ඒ ආකාරයෙන්ම ඉටු කෙරෙන අතරේම සොබාදම් මෑණියගේ අපූර්වතම දායාදය වන සොබාවික වන අරණකට පිවිස එහි අසිරිය දැක බලා ගන්නටත් ඔබට අවස්ථාවක් ලැබෙනවා නම් එය අපූරු අත්දැකීමක් වනු නිසැකයි.හපුතලේ නගරයේ සිට බදුල්ල පාරේ කිලෝමීටරයක් පමණ ගිය විට එවැනි අසිරිමත් වනෝද්‍යානයකට පිවිසෙන්නට හැකි බව ඔබ දන්නවා ද? හපුතලේ බණ්ඩාරවෙල පළාත්වල සංචාරයේ යෙදෙන වැඩි දෙනා හක්ගල මල්වත්ත, මඟ දෙපස ඇති දියඇලි හෝ දෙමෝදර පාලම වැනි ස්ථාන නැරැඹුවාට එවැනි ස්වභාවික වන උයනක අසිරිය නරඹන්නට යන්නේ නෑ. ඒත් නගරයට ඉතාම නුදුරින් ඓතිහාසික මෙන්ම ස්වභාවික වටිනාකම්වලින් යුතු වන අරණක සිරි නරඹන්නට එහි යන ඔබටත් පුළුවන්.වන සංරක්ෂණ දෙපාර්තමේන්තුවට අයත් හපුතලේ වන උද්‍යානය පිහිටා තිබෙන්නේ හපුතලේ නගරයේ සිට බදුල්ල පාරේ කිලෝමීටරයක් පමණ ගිය තැන හපුතලේ අඩවි කාර්යාලයට නුදුරින්.දිය කඩිති වේලි– මඩ කඩිති සෑදීව්‍යාප්ති නිලධාරී සුනිල් රාජපක්‍ෂඅඩවි වන කාර්යාලයේ ව්‍යාප්ති නිලධාරී සුනිල් රාජපක්ෂ මහතා හෝ වෙනත් නිලධාරියකුගෙන් අවසර ලබාගෙන වැඩිහිටියකුට රුපියල් 28 ක් වැනි සුළු මුදලක් ගෙවා ප්‍රවේශ පත්‍රයක් ලබාගෙන මේ වන උයනට ඇතුළු වන්නට පුළුවන්.පාසල් නිල ඇඳුමෙන් පැමිණෙන ළමයින්ට නොමිලේම වනාන්තරය බලන්නට අවසර ලැබෙනවා. ඈත අතීතයේ ඉංගි‍්‍රසින් ඇතුළු සුදු ජාතිකයන් අපේ රට යටත් කරගෙන සිටි කාලේ විදේශවලින් අපේ රටට ගෙන ආපු ගස් වර්ග සිටුවා ඒවා ලංකාවේත් හොඳින් වැවෙනවා දැයි අත්හදා බලන්නට තෝරාගත් හෙක්ටයාර් 49 කින්යුතු බිම් පෙදෙසක හපුතලේ වන උද්‍යානය පැතිර තිබෙනවා.වනෝද්‍යානයට නිරිතදිග පැත්තෙන් තොටලාගල තේ වතු යායත්, නැඟෙනහිරින් දඹේතැන්න වතු යායත්, උතුරෙන් කොළඹ බදුල්ල මහා මාර්ගයත් මායිම් වී තිබෙනවා. ලංකාවේ ඉහළ කඳුකර වනාන්තර පද්ධතියට අයත් වන මේ සොඳුරු වන පියස මේ රටේ නගරයකට ආසන්නයේම පිහිටි ස්වභාවික වන රක්ෂිත අතළොස්සෙන් එකක්. දැනට වන උයනේ සම්පූර්ණ වපසරියෙන් සියයට 60 ක් පමණ ස්වභාවික වන උයනක් බවට පත් වෙලා.ඉතිරිය සුදු ජාතින් විසින් රෝපණය කරන ලද යූකලිප්ටස්, සයිප්‍රස්, රෙඩ්ගම්, ටර්පන්ටයින් සහ මයික්‍රෝ වර්ගයේ ශාඛවලින් යුක්තයි. වසරේ වැඩි කාලයක් වැසි සහිත කාලගුණයකින් යුතු මේ වනාන්තර හඳුන්වන්නේ ඉහළ කඳුකර නිවර්තන වැසි වනාන්තර යනුවෙන්. මුහුදු මට්ටමෙන් මීටර 1400 කට වඩා ඉහළින් හපුතලේ වනෝද්‍යානය පිහිටා තිබෙනවා. වසරේ අවම උෂ්ණත්වය සටහන් කරන මාසයේදී එහි සාමාන්‍ය උෂ්ණත්වය සෙන්ටිග්‍රේඩ් අංශක දාසයකට වඩා අඩුයි. වසර පුරා පවතින ක්‍රමවත් වියළි කාලගුණයක් නොපවතින මේ ප්‍රදේශයට මිලිමීටර් දෙසීයක පමණ වාර්ෂික වර්ෂාපතනයක් ලැබෙනවා.මැයි ජුනි ජුලි කියන්නේ කඳුකරයට වැහි වැටෙන කාලේ. ඒත් මෙවර වැස්ස වලාහක දෙවියන්ගේ කාල සටහනේ පොඩි වෙනසක් සිදුවෙලා වගෙයි. ජුනි මාසේ ලබලාත් හපුතලේට වැස්ස වහින්නේ නෑ. ඉඳලා හිටලා උඩරටට යන අපට වගේ නොවෙයි ඒ පළාත්වල ජනතාවට නම් වැස්ස නොලැබීම විශාල ගැටලුවක්. කඳුකර ජල පෝෂක උල්පත් හිඳිලා.එළවළු පලතුරු වගාව ප්‍රධාන ජීවිකාව කරගත් ඒ පළාතේ ගොවීන්ගේ වගාවට වතුර නෑ. මග දෙපස සිරි නරඹමින් හපුතලේ වන උයන සොයාගෙන එහි ගිය අප පිළිගන්නට හපුතලේ වන අඩවි කාර්යාලයේ ව්‍යාප්ති නිලධාරී සුනිල් රාජපක්ෂ මහතා පෙරමඟ බලා සිටියා. කැලෑවෙ ඇවිදින්නටම උපන් හපන් සුනිල් අපත් සමඟ වන සරණට එක්වුණේ සතුටින්.“ටිකක් උදේ පාන්දරින්ම ආවා නම් හොඳයි කුරුල්ලො වගේම සතුන් බලන්ටත් හොඳ වේලාව හිමිදිරි උදෑසනයි. අඩු ගාණේ උදේ හයට වත් ආවා නම්” සුනිල් අපේ ප්‍රමාදය ගැන විස්සෝප වෙනවා. හීත හිමිදිරියේම, ඇඳ පැලඳගෙන ලක ලෑස්ති වෙලා අපේ නඩේ වන උයනට ඇතුළු වන විට උදේ අටහමාරත් පහුවෙලා.“කමක් නෑ. සද්ද කරන්නේ නැතිව පරෙස්සමෙන් අඩිය තියලා එන්නකො. සමහරවිට සතෙක් දෙන්නෙක් බලාගන්ට බැරි වෙන එකක් නෑ” ඔහු කියන්නේ අපේ දිරිය වඩමින්.“මෙතැන පටන් කිලෝමීටර තුනක් විතර යනකල් පහසුවෙන් ඇවිදින්න පුළුවන්. කැලේ ඉතිරි කොටස තවමත් සංචාරකයන්ට ඇවිදින්න සුදුසු පරිදි සකස් කරලා නෑ. ඒ කොටසේ ස්වාභාවික වනන්තරේ ජීවත්වෙන සතුන්ගේ චර්යාවන්ට වගේම වනන්තරේටත් හානි වන හින්දයි අපි ඒ ගැන ඒ හැටි උනන්දු වෙන්නේ නැත්තේ” සීරුවෙන් අඩිය තියමින් සුනිල් කියනවා.“වැස්ස නැති එකත් හොඳයි. නැත්නම් අඩියෙන් අඩියට කූඩැල්ලො එල්ලෙනවා. හැබැයි සත්තු සර්පයින් ඇති.”ගුවන් ගැබ සොයා ඇදෙන වනස්පතිසුනිල්ගේ උපදෙස් වනය නුපුරුදු අපට වැදගත්.හපුතලේ වන උද්‍යානයේ වැදගත්කම වෙන්නේ එය අතීතයේ සුදු ජාතීන් මෙරටට ගෙන්වූ මුල්ම රුක් පද්ධතියේ නිජබිම වීමයි. එදා වැවු ගස්වැල් අද දැවැන්ත වනස්පතීන් බවට පත්වෙලා. වසර දෙසීයකට වඩා ඉපැරැණි වටිනා වනස්පතීන් රාශියක්ම එහි තිබෙනවා. ඒ අතරට ලංකාවටම ආවේණික ඖෂධ පැළෑටි මීවන වර්ග, සතා, සීපාවුන් සර්පයින් විහඟුන් මෙන්ම සමනළ විශේෂ කිහිපයක් ද මේ වන උයන වාස භූමිය බවට පත් කරගෙන.හපුතලේ නගරයට අවශ්‍ය ජලය සපයන ජල පෝෂකය හපුතලේ වන උයනයි. වනන්තරේ ඉහළින් පිහිටි ස්වභාවික සුපිරිසුදු ජල ධාරාවන් ගෙන් නගරය හා අවට ප්‍රදේශවලට ජලය සපයනවා. මේ ජල පෝෂක රැක ගන්න මිනිස් පහසින් ඒවා අපිරිසුදු නොවන සේ කටයුතු කරන්නට සුනිල් ඇතුළු නිලධාරීන් දරන වෙහෙස අපමණයි.මේ දවස්වල වැස්ස අඩු නිසා දිය කඳුරුවල දිය හිඳිලා. වෙනදාට සුදෝ සුදු පෙණ කැටි නංවමින් ලතාවට ඇදහැලෙන පුංචි පුංචි දිය ඇලිවලින් අද කඩා හැලෙන සිහින් දිය දහරා හරියට දුකින් වැලපෙන ඇතිනියක ගේ දෑසගින් වෑහෙන කඳුළක් සිහියට නංවනවා.මේ වන උයන නරඹන්නට එන පාසල් දරුවන්ට තුරුලතා, සතා සීපාවා, විහඟුන් සමනලුන් වගේම දේශගුණික විපර්යාස ගැන ජෛව විවිධත්වය ගැන බොහෝ කරුණු කාරණා සියැසින් දැක බලාගන්න පුළුවන්. ඒ පිළිබඳ න්‍යායික හා විෂය දැනුම ලබා දෙන්නට සුනිල් ඇතුළු කාර්ය මණ්ඩලය සූදානම්.උඩරට කඳුකරයේ වැවෙන ගිනි හොට වැනි මීවන වර්ග රාශියක් එහිදී අප දුටුවා. තෘණ වර්ග, මීවන පද්ධතිය, කුඩා පඳුරු හා ක්‍රම ක්‍රමයෙන් උස්ව නැගෙමින් ගුවන් ගැබ සිපගන්නට තැත් දරන මහා උස ගස්වලින් සැදුණු වන ස්ථර කිහිපයකින්ම ඒ සමන්විතයි. වල් දුංකොළ, අංකෙන්ද, හාතාවාරිය, බීරිය, කළු මඩුවන් වැනි ඖෂධීය ශාඛ වගේම කටුකැන්ද, ඇටඹුරු වැනි ශිඛර ශාඛ ප්‍රජාවගෙන් ද මේ වනය පොහොසත්.ලංකාවේ කඳුකර වනන්තරවල පමණක් දැකිය හැකි අංකටුස්සා මෙහි බහුලව වෙසෙනවා. ඌරන්, ඕලු මුවන්, රිලවුන්, හාවුන්, හෝතඹුවන් වැනි සතුන් වගේම ගිරවුන්, මලිත්තන්. කොබෙයියන්, වලි කුකුළන් හා ඉඳහිට දකින්නට ලැබෙන මොනරුන් සෙබඩුන්ගෙනුත් වනය කලඑළි වෙලා.ලංකාවේ සෙසු වනන්තරවල දැකිය හැකි සූටික්කන් බට්ටිත්තන්, පොල්කිච්චන්, කහකුරුල්ලන්, දෙමළිච්චන්, කෑරලුන්, පිළිහුඩුවන් හා කොබෙයියන් වැනි විහඟුන් ද එහි වෙසෙනවා. ඒත් මේ කොයි කවුරුත් දැක බලාගන්න නම් හිමිදිරි පාන්දරින්ම නිසොල්මනේම ඔබ වන අරණට පිවිසෙන්නට ඕනෑ.ප්‍රදේශයට ආවේණික මීමන මහ ගිනිහොමඅං කටුස්සාවනයේ කෙළවරක පිහිටි තොටලාගල තේ වතු යායට පිවිසී එහි ඇති පුංචි කඳු ගැටයකට නැගුණාම හොඳින් හිරු පායා ඇති මීදුමෙන් තොර මොහොතක රත්නපුර බළංගොඩ බදුල්ල තිස්සමහාරාම හම්බන්තොට ඇතුළු ලංකාවේ පළාත් නවයක අසිරිය පැහැදිලිව සියැසින් දැක ගැනීමේ අවස්ථාව ඔබට ලැබෙනවා. තොටලාගල වත්තේ නිල්වන් තේ යායේ අතරින් පතර අදින් වසර 200 කට පමණ පෙර සුදු ජාතිකයන් විසින් සිටවූ දොඩම් සහ නාරං ගස් නිරුපද්‍රිතව තවමත් ජීවමානව පවතින අයුරු දැකබලා ගන්නට පුළුවන්.අපේ රටේ වැවෙන පැණි දොඩම් ගහකට බෙහෙවින් සමාන එතරම් නොඋස් මේ දොඩම් ගස්වල ගෙඩි බෙහෙවින් වටකුරුයි. පැණි රසයි. තේ වත්ත මැද තිබුණත් ගහේ අතුපතර නොසිඳා ගහේ ඵල නෙළාගන්නා ගම්වාසීන්ට සැබැවින්ම අප ස්තූතිවන්ත විය යුතුයි.ඇවිදින්නට පුළුවන් කොටසේ ජනතාවගේ විඩා දුරලන්න ගල් බංකු හදලා. අතරින් පතර එළු ජල නළවල කරාම අපේ නරඹන්නන් කඩා දමලා. සිරුරු කිස කරගන්න තැනූ වැසිකිළි කැසිකිළිවලට ජලය ලබා ගන්නත් ක්‍රමයක් නෑ. ඒ අපේ මිනිස්සුන්ගේ දුර්වල ගති සිරිත්. ඇතැම් නරඹන්නන් ගෙන එන හිස් බෝතල්, කෑම අසුරන ප්ලාස්ටික් බෑග් තැනින් තැන දාලා.ඇතැම් ‘ප්ලාස්ටික් බෝතල් ජලය රැඳුණු වන විල්වලටම දාලා. මෙවැනි දුසිරිත්වලින් තොරව වනයට ආදරය කරන්නට හැකි අයට පමණක් එහි එන්නට කියා ඉල්ලා පුවරු එල්ලුවත් වැඩක් නෑ. ඇතැම් අය ඇවිත් දුම් බොන්නට, මත් වතුර බොන්න හදනවා. ගම්වල මිනිස්සු හොරෙන් දර කපනවා. බේත් පැළ උදුරනවා. දඩයම් කරන්න හදනවා. මේවා වළක්වා ගන්න අපිට සෑහෙන්න වෙහෙසෙන්න සිද්ධ වනවා. අපේ එකම අරමුණ මේ ස්වභාවික වනය රැකගෙන ඒ පිළිබඳ දැනුම අපේ මතු පරපුරට රැක දීමයි.” සුනිල් කියන්නේ කලකිරුණු හඬින්.හපුතලේ වන උයනේ තිබෙන වටිනාම අංගය වන්නේ විරල ගණයේ වටිනා දැව වර්ගවලින් සමන්විත යෝධ මයික්‍රෝ උයන සහ කොම්පෝටා උයනයි. මුහුදු මට්ටමින් අඩි 5000 ක් උසින් පිහිටි මේ උයනේ ලංකාවේ දැකිය හැකි පැරණිතම, වටිනාම වනස්පතීන් රාශියක්ම තිබෙනවා. වසර 150 - 200 දක්වා පැරැණි මයික්‍රෝකොරිස්, යුකලිප්ටස් ග්‍රාන්ඩිස්, රෙඩ්ගම් හා ටර්පන්ටයින් ගස් රාශියක් ඒ සතුයි. එහි ඇති ඇතැම් මයික්‍රෝ වෘක්ෂයක් වට අඩි 15 ක් පළලයි.මේ උයනේ ඇති විශාලතම යුකලිප්ටස් මයික්‍රෝකෝරිස් වෘක්ෂය රෝපණය කරලා තියෙන්නේ 1957 දී. 2009 වසරට එහි වයස අවුරුදු 52 යි. ගහේ උස මීටර් 58 ක්වන අතර ගහේ වට මීටර 47 ක් වෙනවා. එහි දැව පරිමාව ඩෙසි මීටර් 27890 ක්. එහි ගන අඩි මීටරයක වටිනාකම රුපියල් 11,36238.6 ක් ලෙස ඒ අසල ඇති පුවරුවක සටහන් වෙනවා. මෙහි ඇති ඇතැම් සයිප්‍රස් හා කොම්පෝටා ගසක් අවුරුදු 150 කට වඩා පැරැණි බවත් කියැවෙනවා. ඒ වටිනා ශාඛ ප්‍රජාව දැක බලා ගන්නටත්, ඒවා පිළිබඳ තොරතුරු දැන ගන්නටත් වනයට පිවිසෙන කාටත් පුළුවන්.වනන්තරයේ අතරමං නොවී හරි මඟ යන්නටත් ගස්වැල් හා වැදගත් ස්ථාන පිළිබඳ සැකෙවින් දැනගන්නටත් අවශ්‍ය තොරතුරු සඳහන් පුවරු තැන තැන සිටුවා තිබීමත් වැදගත්. ඔබට නවාතැන් ගන්නට හැකි සංචාරක බංගලාවක් ද එහි තිබෙනවා. දොළොස් දෙනකුට නවාතැන් ගත හැකි එය වන සංරක්ෂණ දෙපාර්තමේන්තුව හරහා වෙන් කරවා ගන්නට පුළුවන්.“ගසක් කතා කරයි” යන මැයෙන් අපි රචනා ලිව්වෙ පුංචි කාලෙ. දැන් කාලෙ පාසල් දරුවොත් ඒ මැයෙන් රචනා ලියනවා වෙන්ට පුළුවන්. ඒත් ඇත්තටම ගස්වැල් කතා කරනවා නේද?” කියලා මට සිතුණේ එදා හපුතලේ වන අරණට පිවිසිලා වනන්තරේ තුරුවැල් අතරේ නිහඬතාවේ ගිලුණු මොහොතේ.වන සිරි නැරැඹීමේ පිවිතුරු සිතින්ම වනයට පිවිසෙන්න. හාත්පස සිසාරා හමා එන සුමුදු සිසිල් මදනලට ඔබේ සියොළඟ සිප සනහාලන්නට ඉඩ හැර දෑස් පියාගන්න.වියළී වැටුණු කොළ අතු, තණ පත්වලට යටින් විසකුරු සර්පයන් ඉන්නවාදැයි මුලින්ම සැලකිලිමත් වෙන්න. රූස්ස වනස්පතියක සිසිල් සෙවණක සුව පහසු ඉරියව්වකින් ඉඳගන්න. මොහොතකට දෑස් පියාගෙන වනන්තරයෙන් පමණක්ම නැගෙන සියුම් කන්කලු රාවයන් කෙරෙහි පමණක් ඔබේ දෙසවන් යොමු කරන්න. වචනයෙන් විස්තර කළ නොහැකි තරම් රම්‍ය වූ සිහින් ස්වරයකින් තුරුලතා ඔබ අමතන හඬ ඔබට ඇසේවි. නාගරික දිවියෙන් හෙම්බත් වී සිටින ඔබට කෙදිනකවත් දෙසවනත නොවැකුණ, අපූර්ව වූ විස්මිත ආනන්දයක් ඉන් දැනෙනු නිසැකයි. ඒ මිහිර අත්විඳ ගන්න හෙට ඔබත් එහි යන්න. ඔබගේ මතකය පමණක් එහි තබා ඔබ රැගෙන ගිය පරිබාහිර සියලු දෑ ආපසු රැගෙන එන්නට අමතක නොකරන්න.සටහන සහ ඡායාරූපසාගරිකා දිසානායක ජයසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>07</month>
      <day>01</day>
    </date>
    <link>http://www.silumina.lk/2012/07/01/_art.asp?fn=ay1207011</link>
    <topic>හිරිමල් හිරු</topic>
    <author/>
    <content>සංස්කාරක, හිරිමල් හිරු, සිළුමිණ, ලේක්හවුස්, කොළඹ 10 ලිපිනයට ඔබේ නිර්මාණ එවන්න. එහිදී අපට ඔබ හා සම්බන්ධ විය හැකි දුරකතන අංකයක් ද ලියා එවන්නට අමතක නොකරන්න.ඔෆිස් එකට ආව බියංකගේ කෙටි සාය! මගේ හිත සැළෙනවා. මං කාරයට නැඟලා හයිලෙවල් පාරේ දිගටම ගියේ සිතිවිලි සන්සුන් කරගන්න.“අනේ මහේන් අයියා ඔය ඇති” ධීරණීගේ කෙඳිරිලි හඬ කන ළඟින් ම ඇහෙනවා වගේ දැනුණ හින්දා මං පිටිපස්ස හැරිලා බැලුවා. මගෙ හිතෙන් ම ඇහුණ සද්දයක්ද කොහෙද.“Me agar kahoon.....” ම් කාගෙන්ද කෝල් එක. ධීරණී...! ඊයේ සිද්ධියෙන් පස්සෙ එන 126 වෙනි කෝල් එක. මොකටද? මට ඕන නෑ ඕකි. මූදෙ වෙන මාළු නැතුවයැ. කට් කළා කෝල් එක. ආයෙම ඊයෙ සිද්ධිය මතක් වුණා.“අනේ ඇයි රත්තරං ඔච්චර බය... අපි බඳිනවනෙ.”“මං ඒක දන්නවා මහේන් අයියා. මං මේ තරම් ඔයාට ඉඩ දීලා තියෙද්දිත් ඇයි මේ ඉක්මන් වෙන්න හදන්නෙ බඳින්න කලින්. ඔයා එහෙම කරන්නෑ කියලා පොරොන්දුත් වුණානෙ” මගෙ අත තදින් අල්ලා ගත් ධීරණී මගෙ ඔළුව අතගෑව.“අයින් වෙනවා පැත්තකට. තමුසෙට මාව විශ්වාස නෑ” ධීරණීව ඇඳෙන් බිමට තල්ලු කළ මම කෙළින් ම ආවෙ බෝඩිමට. මේ වෙනකම් ධීරණීගෙන් එන කෝල් කට් කළා මිස මං නිකමටවත් කෝල් කරේ නෑ. මගේ කෙල්ලගෙන් මට ඕන දේ හම්බෙන් නැත්නම් මොන එහෙකටද තවත් ළඟ තියන් ඉන්නෙ. ම්ම් හයිලෙවල් පාරෙන් හැරුණු මම තැනට ආවා. ගමු කෝල් එකක්.“මචං ඉසුරුවා මං අතෙන්ට ආවා”“ඕ.කේ බොස්. ඇතුළට යමන් මං කියලා තියෙන්නෙ.”ෆෝන් එකත් ඕෆ් කරලා මං ඇතුළට ගියා. යතුරු පෙට්ටියට අත දැම්මම අහු වුණේ 22 යතුරු කැරැල්ල. උඩු මහලෙ කෙළවරේමයි කාමරේ තිබුණේ. දොර ඇරපු ගමන් දම්පාට හිනහවත් පිපිලා තිබුණා. සුන්දර යුවතියක්. ඇගේ රෝස පාට කම්මුල්වලත් දම් පාට ඉහිරිලා. මටත් නොදැනී ම පැයක් ගත වුණා. තෘප්තියෙන් නැගිට්ට මගේ මූණ පුරාම සිහින් දම් පාටක් ඉහිරිලා. එදායින් පස්සෙ නිවාඩුවක් ලැබුණ සැණින් මං දම්පාට සිනහව සොයාගෙන පියැඹුවා. ඇගෙ දම්පාට දෙතොල් මාව වශී කළා.“ම්ම්හ්”... ඇස් පිහාටු මේ තරම් බර වුණේ කොහොමද? සිවිලිමේ ෆෑන් එකක් ඉගිල්ලෙන්න හදනවා. තොල් දෙක හොලවන්නත් බෑ.“ම්ම්හ්...“දම්පාට හිනාව පිරුණු කාමරය ද මේ?”“මේ මහේන්ගේ වයිෆ් වෙන්නැති නේද? මහත්තයට ඒඩ්ස් තියනවා. ඔයත් ලේ එකක් චෙක් කර ගන්න. ඒඩ්ස් තියෙද්දී සෙම්ප්‍රතිශ්‍යාවක් හැදුණත් අමාරු වෙනවා. ප්‍රතිශක්තිය අඩුයිනෙ.”“මම් මේ කොහෙද ඉන්නේ.”“ඒ කවුද?... ඩොක්ටර්?ධීරණී කොහොමද මෙතනට ආවේ?එතකොට මගෙ දම්පාට ලෝකේ...  - පල්ලම වජිරා නිලංගනී හේරත්අද අහම්බෙන් හමු වුණු විජේ ඈතට යනකල් ම මධු කඩුල්ල ළඟට වෙලා බලන් හිටියා. මධුගේ ඇස්වල කඳුළු පිරිලා තිබුණා. මුවෙන් සුසුමකුත් ගිලිහුණේ නිරායාසයෙන්මයි. මධුට එදා ශාලාවේ විජේගේ උණුහුමට තුරුළු වෙලා බැලුව චිත්‍රපටියක් වගේ අතීතයමැවිලා පේන්න පටන් ගත්තා.මධූ නිදහස් කිරිල්ලියක්. ඒත් පවුලේ බරින් මිරිකී දුක් විඳින නංගිගෙයි, මල්ලිගෙයි අධ්‍යාපනය ගැන හිතලා මධුත් පය ගැහුවා ගෙන්දගම් පොළොවට. ඇවිත් ටික දිනකින් ම අනෙත් මල්වලට වගේ ම මේ මලටත් බඹරුන්ගේ බැල්ම වැටුණා.ඔන්න ඔය අතරෙදි තමයි මධුට ඇගේ මිතුරෙකුගේ හිතවතෙකු ව අඳුරගන්න ලැබෙන්නේ. ඒ ජංගම දුරකථනයට ලැබුණු වැරදි ඇමතුමකින්. කොහොම වුණත් කාලයත් එක්කම මේ අලුත් හිතවතා මධූගේ හොඳම යාළුවා බවට පත් වුණා. ඉතිං මේ අය නිතර නිතර කතා කළා. මේ මිතුදම නැවතුණේ පෙම්දමකින් කිව්වොත් මම හරි. විජේගේ ගෙදරින් ආශිර්වාද ලබා ගන්න කල් ම මේ අය මුණගැසුණේ නැහැ. වරක්වත් නොදුටු විජේට මධූ ආදරය කළේ සංසාරෙම පතාගෙන ආව කෙනෙක්ට ආදරය කරන්නා වගේ. ටික දිනකින් මේ සම්බන්දයට විජේගේ ගෙදරින්ආශිර්වාද ලැබුණා.ඉන්පසු දෙමසකට එක්වතාවක් පමණ මොවුන් මුණ ගැසුණා. ඔහොම කල් ගත වෙද්දී මධූගේ දෙමාපියන්ටත් මේ වග කන වැකුණා. ඔවුන්ගේ ආශිර්වාදය නම් මොවුන්ට හිමි වුණේ නැහැ. මේ දෙන්නාට පුළුවන් වුණා කතා බහ කරන එක, මුණ ගැහෙන එක නතරකරන්නට. එහෙත් ඒ අසරණයින්ට හැකි වුණේ නැහැ ආදරය කරන එක නවත්වන්නට. අදටත් මේමොහොතෙත් ඒ දෙන්නා ඉස්සර වගේ ම ආදරය කරනවා. අද මුනුපුරු මිනිබිරියන්ගේත් හුරතල් බලන්න තිබුණා එදා ඒ ආදරය එකතු වුණා නම්. ඒත් අද මධූ කොතනද? විජේ කොතනද? එකම රටේ එකම හේතුවකට දෙහිතක් දෙතැනකට වෙලා විඳවනවා.මධූ එක්වරම තිගැස්සී වටපිට බැලුවේ නැගණියගේ මිනිබිරිය අඬනසද්දෙට. මධූ කඳුළු පිසදාගත්තේ හරියට කඳුළට තරවටු කරන්නා වගේ. ඒත් කඳුළැල් ගංගාවක් දෙකොපුල් රූරා කඩා හැලෙන විටමොන තරවටු ද?  - මිනුවන්ගොඩ ප්‍රමෝදනීකඩා සුනු විසුනු කළමුත් හේනෙ පැල දමා බිම ගැසූවත් නුඹ මිනිස්දන ගසාගෙන යන කලට සැඩ පහරට හසුව දවා ගිය පපුකැනති ඇති මේ මිනිස් කැල දමා වැර නොදෙවෙනි බර මහමෙරට... ගොඩට ඇද දමා ගැට ගැසූ නුඹේ පණ හැබෑ මිනිස්කම පෙන්වූ සොබා දැන පලා ගිය ද ගජිදා... නුඹ වන පෙතට තබාගෙන හදේ මිනිසාගේ මිනිස්කම සදා නොමවෙයන් නාලාගිරි විලස- ප්‍රියංගා කුමාරි විමලරත්නකඳුළු කැට බර වැඩියි; පුංචි නෙතු රිදෙනවා... සුසුම් පොදි රළු වැඩියි; පුංචි හිත තැවෙනවා.. තනිකමෙන් පාළුවෙන්; සිත කීරි ගැහෙනවා... මගේ ලෝකය කොහෙද... මං තාම හොයනවා...- රත්නපුරසෙව් අමදෝරුසොඳුරු කවක වැයෙන තනුවක ගැයෙන මනරම් පද වැල්ය නුඹ- මීරිගම කල්හාරිස්ථාවර තැන්පතුව ඇපයට තියලා ණයක් ගත්තා ඹහු ඇයට ආදරය කරලා ඇගේ හදවත ගත්තා දැන් වගකීම වැඩියි ඉතින් කවුද ණය හිමියෝ  - මාතර කේ. එම්. බී. එස්. බන්දුලශී තල මීදුම තුරු අතරේ එතෙන්නට විය. ආවේගශීලි හිරිමල් යුවතියක් හිරිකඩ පින්නේම දිව ආවාය. දෙනෙත් රතු වී තිබිණි. පාසල් සුදු ගමුවට කඳුළු පිනි වැටිණි. දෙවරක් නොසිතූ ඇය හඬ තළමින් රකුසු වෙසින් ඇදෙන දුම්රියට පැන්නා ය. යකඩ රේල් පීලි පවා කම්පනයට පත්විය. හිතක් පපුවක් නැති යකඩ කඳ ඇගේ සියුමැලි සිරුර තලා පොඩිකර දැමීය.සෙනඟ වට විය. “අනේ සීදේවි කෙළි පොඩිත්ත මොනවට මෙහෙම දෙයක් කර ගත්තද?” සියක් මුවකින් පිටවිණි. “දෙවියනේ, කාගෙ වුණත් මිල කරන්න බැරි ජීවිතයක්නේ හරි අපරාධයක් වුණේ. මැසිවිලි ඇසිණ. අපේ ඉස්කෝලෙ අක්කා කෙනෙක් අනේ පව්. එකම පාසලේ සොයුරියෝ සන්තාපයට පත්වූහ. තලතුනා බවලතුන්ගේ දෑසට ද අඩුවක් නැතිව කඳුළු නැගිණි.ඕපාදූපවලට තටු ලැබී පියඹා එන්නට වීය. “ඕකිගෙ බඩට මාස තුනක්ලු” තරුණයෙක් උසුළු විසුළු හඬින් පැවසීය. ඉතා සොවින් කඳුළු සැලුවෝ සැණෙකින් කඳුළු වියළවා ගත්තෝ ය. ඉන් අනතුරුව එකඳු කඳුළක් නොවැටිණි. මහා ටැඹක් සේ සංවේග ඉපදවූවන් ඇය කෙරෙහි කෝප පවුරු බඳින්නට විය. අනේ සීදේවී කෙළි පොඩිත්ති යැයි පැවසූ අයගෙන් ම “පත්තිනි අම්මා වගේ හිටියට විසේකාර අම්මණ්ඩියක්නෙ. මෙහෙම එවුන්ට ගල් ගහලා මරන්නට ඕනි” රාව නැඟිණි.“අපේ ඉස්කෝලෙ හිටියෙ කියන්නත් ලැජ්ජයි... යෙහෙළියන්ගේ වාග් ප්‍රහාර අමිහිරිතම විය. මිය ගිය යුවති, පුදුමයි නුඹේ ගුණ කියූවන්ගේ දිව නුඹ සුණු විසුණු කරන්නටම නැවෙන හැටි.නොනැඟිටින් යුවති, දෑස් තරයේ ම පියාන ඉඳින්. නුඹ මිය ගියේ ඇයි දැයි දැන් වැටහෙයි. පණ පොදක් නැති නුඹේ මළ සිරුර ඔවුන්ට සාපයකි. ඔවුන්ගේ ඇසේ කටු අනින්නාක් මෙනි. නුඹ ජීවත් වූවා නම්, ඉරණම බිහිසුණු ය. නුඹටම මිස වගකිව යුත්තාට ඇඟිල්ලක් එසවුණේ නැත.අහෝ! ඛේදයකි යුවති. අනේ! ඔවුන් පවට පිළිකුල් කොට පව්කාර නුඹට අනුකම්පා කළා නම්?- කොළඹ සරසවියේ ඩී.ජේ.එම්. සාවිත්‍රි කාංචනානාදලු දෙතොල් හා නාඹර පෙනුම පේෂල්, ඩයි, සෙන්ට් මුසුව වශී කළෙ මම අඩ අඳුරෙ රස බොජුන් දිව ගෑම සත් මහල් හොටලේ ගැලවුණා බොරු දත් සඟල හැපුවේ මස් කටු සිතා දුටිමි ලොඹු කට විවර පසුව හමුවෙමු ඩියර් තනි කළා මම සදා- කුලියාපිටිය එස්. හෙට්ටිගේකමක් නෑ මට අගු පිලක් ලස්සනක්...??? නෑ දැකලා කවදාවත්! පින් කරන්න??? පිස්සුද? මේ පන්සල අයිනෙන් කීයක් හරි හොයාගන්න මිසක්, ඉඳා... බල්ලනේ බත් කටක් අපි ඔක්කොම එකම පාරේ... බර...? අනේ නෑ... බලාපොරොත්තු??? තුන් හිතකවත් නෑ... හෙටක්...? බත් ඩිංගක් බඩට වැටුණොත්...? විතරක්, අනාගතයක් ගැන... අපෝ මොකටද, මළොත්, වළලනවා මිසක් මං නිදහස්!!!  - හාලිඇලම්.ඩී. බුද්ධිමා කල්පනී අමරතුංගගිනිගත් හිරු ඇවිත් අතපය දවන කොට නොසැලී නොනැවතී වැඩ කොට එක දිගට පොත් පැන්සල් දී අකුරට යවන කොට මලක් දුටිමි අප්පච්චිගෙ දෑස යටඋපාධියට වටිනාකම් නැති කාලේ පිංතූරයක් ඇති මුත් ගෙහි මැද සාලේ මයියොක්කා විකුණන විට ඉරිද පොළේ අප්පච්චිගෙ අඳුරු දෑසම එකට සැලේ  - කසුරිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>07</month>
      <day>01</day>
    </date>
    <link>http://www.silumina.lk/2012/07/01/_art.asp?fn=ay1207013</link>
    <topic>ආයෝජකයෝ සමාගම් ගැන වැඩි අවධානය යොමු කරති</topic>
    <author/>
    <content>පසුගිය සතියේ ඉහළ ගිය වෙළෙඳ පොළ සතිය ආරම්භයේ දී යළි සුළු වශයෙන් පසුබෑමකට ලක් විය. පෙර සතියේ වාර්තා වූ 6098 ක් වූ ගනුදෙනු සංඛ්‍යාව සතිය ආරම්භයේදී 4446 ක් දක්වා අඩු විය. සඳුදා දින වැඩිම කොටස් ප්‍රමාණයක් අලෙවි වූයේ බ්‍රවුන්ස් බීච් හොටෙල් සමාගමේය. අලෙවි වූ කොටස් ගණන 54071952 කි. කැන්ඩි හොටෙල්ස් කොටස් 13290702 ක් අලෙවි විය. මිලියනය ඉක්මවා කොටස් අලෙවි වූ සමාගම් අතර මඩුල්සිම, පී සී හවුස්, එස් එම් බී ලීසිං (ඡන්ද බලය රහිත), අමානා ටකාෆුල්, පී සී ෂර්මා, බළන්ගොඩ සමාගම් විය.දිනයේ මිල ඉහළ යාම් අතුරින් සමාගම් එතරම් කැපී නොපෙනුණ අතර කළම්ෂෝ සමාගම මිල පහළ යාම් අතරින් කැපී පෙනුණි. පෙර දින රුපියල් 1950 කට අලෙවි වූ කොටසක් එදින රුපියල් 564.30 කින් පහළ බැස 1385.70 ක් දක්වා පහළ ගියේය. නෙස්ලේ රුපියල් 47 කින් පහළ ගියේය. බුකිට් ඩරා රුපියල් 21.40 කින් පහළ ගියේය.අඟහරුවාදා දිනයේ ගනුදෙනු සංඛ්‍යාව ඉහළ ගියේය. ඒ ගනුදෙනු 4968 ක් දක්වා ඉහළ යමිනි. එදින වැඩිම කොටස් අලෙවි වූයේ සොෆ්ට්ලොජික් සමාගමේය. අලෙවි වූ කොටස් ගණන 5715520 කි. මිලියනය ඉක්මවා කොටස් අලෙවි වූ සමාගම් අතර බ්ලු ඩයමන්ඩ්, ජේ. කේ. එච්., ලයන් බෲවරි, පෑන් ඒෂියන් පවර් සමාගම් විය.ඒ එම් එෆ් කොම්පැණි කොටසක මිල රුපියල් 399 සිට රුපියල් 320 ක් දක්වා රුපියල් 79 කින් මිල පහළ ගියේය. කළම්ඹු ෆාමසි රුපියල් 21.80 කින් ද ඉන්ඩස්ට්‍රියල් ඒ එස් පී එච් රුපියල් 37 කින් ද මිල පහළ ගියේය.බදාදා දිනයේදී ගනුදෙනු යළි ඉහළ ගියේය. ඒ ගනුදෙනු සංඛ්‍යාව 5986 ක් දක්වා ඉහළ යමිනි. දිනයේ වැඩිම කොටස් අලෙවි වූයේ ටෙක්ස්ටර්ඩ් ජර්සි සමාගමේය. අලෙවි වූ කොටස් ගණන 4253614 කි. මිලියනය ඉක්මවා කොටස් අලෙවි වූ සමාගම් අතර ස්වර්ණමහල් ෆිනෑන්ස්, පී සී ෂර්මා, ඇක්සස් ඉන්ජිනියරින්, ජේ. කේ. එච්., පී සී හවුස් සමාගම් විය.දිනයේ මිල ඉහළ ගිය සමාගම් අතර මුල් තැනක් ගත්තේ නෙස්ට්ලේ සමාගමයි. පෙර දින රුපියල් 1060 කට අලෙවි වූ අතර බදාදා එය දැක්වුණේ රුපියල් 1100 ක් ලෙසිනි.මිල පහළ යාම් අතුරින් කැපී පෙනුණේ අබාන්ස් සමාගමයි. ඒ පෙර දින රුපියල් 111.00 කට අලෙවි වූ කොටසක් රුපියල් 100 ක් දක්වා පහළ යමිනි. පහළ ගිය මුදල් රුපියල් 11.00 කි. පසුගිය සතිය අවසානයේ මිලංකා හා සමස්ත කොටස් මිල දර්ශක ඉහළ ගිය ද සතිය ආරම්භයේ සිට එය සුළු වශයෙන් ඉහළ පහළ යාම් වාර්තා විණි.සඳුදා සමස්ත කොටස් මිල දර්ශකය ඒකක 4990.43 ක් ලෙස ද අඟහරුවාදා එය ඒකක 4989.99 ක් ලෙස ද දැක්විණි. බදාදා එය ඒකක 4995.69 ක් ලෙස දැක්විණි.මිලංකා මිල දර්ශකය සඳුදා ඒකක 4452.51 ක් හා අඟහරුවාදා ඒකක 4435.55 ක් ලෙස ද බදාදා 4433.96 ක් ලෙස ද දැක්විණි.බයිරහා ෆාර්ම්ස් පී එල් සී වසරාවසාන ලාභාංශ ලෙසින් රුපියල් 2.00 ක්ද ඒ එම් ඩබ්ලිව් කැපිටල් ලීසින් ඇන්ඩ් ෆිනෑන්ස් පී එල් සී කොටසකට ශත 60 ක්ද සෙන්ට්‍රල් ෆිනෑන්ස් කොටසකට රුපියල් 1.10 ක්ද ගෙවනු ලබන බවට නිවේදනය කර තිබුණි. කොටස් වෙළෙඳ පොළට නව නීති රෙගුලාසි හඳුන්වා දීමත් සමඟ වෙළෙඳ පොළ මිල පහළ යාම් ඇරැඹුණත් ඇතැම් ආයෝජකයන් සමාගම්හි විස්තර දැක බලා ගැනීම සඳහා කොටස් සුළු වශයෙන් හෝ ලබා ගැනීම කැපී පෙනෙන ලක්ෂණයක් විය. පසුගිය බදාදා සමාගම් 10 ක එක් කොටසක් පමණක් අලෙවි වීම මීට හොඳම උදාහරණයක්. කොටස් දෙකක්බැගින් අලෙවි වූ සමාගම් ගණන 8 කි. අඟහරුවාදා දිනයේදී සමාගම් 11 ක එක් කොටසක් පමණක් අලෙවි වී තිබුණි.ආයෝජකයන් සමාගම් හි විස්තර වැඩි වශයෙන් සොයා බැලීමට උනන්දු වී ඇති බව මෙයින් පෙනී යන්නේ යැයි කොටස් වෙළෙඳ පොළ තැරැව්කාර සමාගම් පවසයි.තාරක වික්‍රමසේකරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>07</month>
      <day>01</day>
    </date>
    <link>http://www.silumina.lk/2012/07/01/_art.asp?fn=aj1207011</link>
    <topic>වෙල්ලන්කුලමේ පහේ හපනුන්ට ශිෂ්‍යත්ව</topic>
    <author/>
    <content>වෙල්ලන්කුලමේ පහේ හපනුන්ට ශිෂ්‍යත්වසී. අයි. සී. කෘෂි ව්‍යාපාර, උතුරු නැඟෙනහිර කෘෂි සංවර්ධන - සාමාන්‍යාධිකාරී ජයේන්ද්‍ර රාජසේකර මහතා අතින් ශිෂ්‍යත්ව ප්‍රදානය සිදුකරන ආකාරයයි.මන්නාරම දිස්ත්‍රික්කයේ පිහිටි වෙල්ලන්කුලම සී. අයි. සී. බීජ සහ උද්‍යාන බෝග ගොවිපළ ආශි‍්‍රතව තවත් සමාජ සත්කාරයක ආරම්භයක් සිදුවිය.එම ගොවිපළ සමඟ කටයුතු කරන ගොවි පවුල්වල පහ වසර ශිෂ්‍යත්ව විභාගය ඉහළින්ම සමත් වූ සිසු දරුවන් පිරිසකට වටිනා ශිෂ්‍යත්ව සහ සහතිකපත් ප්‍රදානයක් සිදුකරන ලදි.එම ශිෂ්‍යත්ව ලාභීන්ට වසරකට රු. 15000 ක් වටිනාකමින් යුතු ශිෂ්‍යත්වයක් පිරිනමනු ලැබීය. මෙම ශිෂ්‍යත්ව ක්‍රමය සඳහා මූල්‍ය දායකත්වය සී. අයි. සී. බීජ සමාගම මඟින් වන අතර සී. අයි. සී. මනුස්සකම ව්‍යාපෘතියක් වශයෙන් වාර්ෂිකව ක්‍රියාත්මක වේ. මෙම වසරේ සී. අයි. සී. බීජ ගොවිපළ ආශි‍්‍රතව ලබාදීමට නියමිත ශිෂ්‍යත්ව 75 න් පළමු උත්සව අවස්ථාව වෙල්ලන්කුලමෙන් ආරම්භ කරන ලදී.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>07</month>
      <day>01</day>
    </date>
    <link>http://www.silumina.lk/2012/07/01/_art.asp?fn=aj1207012</link>
    <topic>ඩීමෝ ඔටෝමොබයිල් පුහුණු පාසලේ උපාධි ප්‍රදානෝත්සවය කොළඹ දී</topic>
    <author/>
    <content>ඩීමෝ ඔටෝමොබයිල් පුහුණු පාසලේ උපාධි ප්‍රදානෝත්සවය කොළඹ දීඩොනල්ඩ් ද සිල්වා, බර්න්ඩ් වෙයිස්ච, මාර්ජා එයිනිග්, රංජිත් පණ්ඩිතගේ, ගහනාත් පණ්ඩිතගේ මහත්ම මහත්මීන් සමඟ උපාධිධාරී සිසුහු.ඩීමෝ ඔටෝමොබයිල් පුහුණු පාසලේ උපාධි ප්‍රදානෝත්සවය පසුගියදා සිනමන් ලේක්සයිඩ් හෝටලයේදී පැවැත්වුණු අතර ඊට කොළඹ සහ යාපනය පුහුණු පාසල් දෙකෙහිම සිසුහු සහභාගි වූහ. මෙම උත්සවයේ ගෞරවනීය ආරාධිතයා ලෙස සහභාගි වූයේ ජර්මනියේ විදේශ කටයුතු අනුශාසක මාර්ජා එයිනිග්, මර්සිඩීස් - බෙන්ස් නියෝජනය කරමින් බර්න්ඩ් වෙයිස්ච (කළමනාකාර, ස්ටග්ගාර්ට් හි වෘත්තිමය ප්‍රතිපත්ති හා ශ්‍රම බළකාය සංවර්ධන) රංජිත් පණ්ඩිතගේ (සභාපති හා කළමනාකාර අධ්‍යක්ෂ), ගහනාත් පණ්ඩිතගේ (ප්‍රධාන විධායක නිලධාරී), ඩොනල්ඩ් ද සිල්වා පුහුණු පාසලේ ප්‍රධානී, අධ්‍යක්ෂ මණ්ඩලය හා ඩීමෝ හි පොදු කළමනාකාර කමිටුවය.නවීනතම අංගෝපාංගයන්ගෙන් සමන්විත එම පුහුණු පාසල ජර්මනියේ ඩේම්ලර් ඒ ට් හි මාර්ගෝපදේශනය යටතේ කළමනාකරණය කරනු ලබන්නේ ඩීසල් හා ඉංජිනේරු පොදු සමාගම (ඩීමෝ) ය. එය පුද්ගලික හිමිකාරිත්වයක් සහිත ආයතනයක් වන අතර එහි විෂය නිර්දේශය මර්සිඩීස් - බෙන්ස් පිළිබඳව සකස් කර ඇත. එසේම ඒ හරහා සිසුන්ව ලොව වඩාත් නවීනතම තාක්ෂණයන් පිළිබඳව දැනුවත් කරනු ඇත.ඩීමෝ හි වෙළෙඳ රථවාහන හා ඉදිකිරීම් යන්ත්‍රෝපකරණ සේවා පහසුකම් මධ්‍යස්ථානය පිහිටා ඇති සියඹලාපේ ප්‍රදේශයේම පුහුණු පාසල පිහිටා ඇත. දෑ අවුරුදු මෙම පුහුණු පාඨමාලාවට එක් කණ්ඩායමක් සඳහා 16 දෙනෙකු තෝරා ගන්නා අතර ඔවුන්ට සම්පූර්ණයෙන්ම නොමිලේ පුහුණුව ලබාදීම සිදු කරයි. දශක දෙකකට වැඩි පසුගිය කාලය පුරා බිහිකර ඇති උපාධිධාරීන් සංඛ්‍යාව 230 කි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>07</month>
      <day>01</day>
    </date>
    <link>http://www.silumina.lk/2012/07/01/_art.asp?fn=aj1207013</link>
    <topic>ටාටා කොමියුනිකේෂන්ස් නව සභාපති විෂ් ගෝවින්දසාමි</topic>
    <author/>
    <content>ටාටා කොමියුනිකේෂන්ස් නව සභාපති විෂ් ගෝවින්දසාමිටාටා කොමියුනිකේෂන්ස් ලංකා සමාගමේ සභාපති ලෙස විෂ් ගෝවින්දසාමි මහතාව පත් කරන ලද අතර ඔහු මෙම තනතුරට පත් වූයේ හිටපු සභාපති එස්. කේ. ගුප්තා මහතා විශ්‍රාම යාමත් සමඟය.ටාටා ව්‍යාපාර සමූහය සමඟ වසර ගණනාවක් අත්වැල් බැඳ සිටිනා විෂ් ගෝවින්දසාමි මහතා අතිදක්ෂ ශ්‍රී ලාංකේය වෘත්තිකයෙක් වේ. ඔහු මහනුවර ත්‍රිත්ව විදුහලෙන් අධ්‍යාපනය ලබා ඇති අතර හාර්ට්ෆර්ඩ් විශ්ව විද්‍යාලයෙන් ව්‍යාපාර පරිපාලනවේදී උපාධියක් ලබා ඇත.විෂ් ගෝවින්දසාමි මහතා ශ්‍රී ලංකා සහතිකලත් වෘත්තීය කළමනාකරුවන්ගේ ආයතනයේ අධි සාමාජිකයෙක් ද වේ.ඔහු විවිධ මහද්වීපයන්හි සේවය කර ඇති අතර ඇමෙරිකා එක්සත් ජනපදයෙහි අයවැය සහ මූල්‍ය විශ්ලේෂණය පිළිබඳ සහකාර උප සභාපති වැනි ජ්‍යෙෂ්ඨ කළමනාකාරිත්ව තනතුරු හොබවා ඇත. ඔහු TATA Tea  සමාගමට කොටස් හිමි Watawala Plantation හි කළමනාකාර අධ්‍යක්ෂ ධූරය හොබවයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>07</month>
      <day>01</day>
    </date>
    <link>http://www.silumina.lk/2012/07/01/_art.asp?fn=aj1207014</link>
    <topic>ජල කළමනාකරණය ගැන කතුන්ට කියාදෙන ‘ජලවාහිනී’</topic>
    <author/>
    <content>ජල කළමනාකරණය ගැන කතුන්ට කියාදෙන ‘ජලවාහිනී’ජලවාහිනී වැඩසටහනට සහභාගිවූවන්ගෙන් පිරිසක්.ජල සම්පත් කළමනාකරණය පිළිබඳව ශ්‍රී ලංකාවේ ග්‍රාමීයව වෙසෙන කාන්තාවන් දැනුවත් කිරීමේ වැඩසටහනක් බ්‍රැන්ඩික්ස් සමූහය අරඹයි.තම සමාජ සත්කාරයන් සඳහා ජලයට ප්‍රමුඛ ස්ථානය ලබා දෙන ශ්‍රී ලංකාවේ විශාලතම තනි ඇඟලුම් අපනයනකරු, ‘ජලවාහිනී’ ලෙස නම් කර ඇති මෙම ව්‍යාපෘතිය යටතේ ජලය හා සබැඳි ප්‍රමුඛතම කාර්යයක් ඉටු කරන දිවයින පුරා විසිර සිටින බිම් මට්ටමේ කාන්තාවන් වෙනුවෙන් පුහුණු වැඩසටහන් මාලාවක් කාන්තා ජල වෘත්තික ජාලයේ සහාය ඇතිව ක්‍රියාත්මක කර ඇත.මෙම පුහුණු වැඩසටහනේ පළමුවැන්න ජල සම්පාදන හා ජලපවාහන අමාත්‍ය දිනේෂ් ගුණවර්ධන මහතාගේ ප්‍රධානත්වයෙන් අනුරාධපුර පිහිටි ජල සම්පත් මණ්ඩල / බ්‍රැන්ඩික්ස් පුහුණු මධ්‍යස්ථානයේදී පැවැත්විණි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>07</month>
      <day>01</day>
    </date>
    <link>http://www.silumina.lk/2012/07/01/_art.asp?fn=aj1207015</link>
    <topic>ඩිස්නි රූප අයිතිය ඇට්ලස් සමාගමට</topic>
    <author/>
    <content>ඩිස්නි රූප අයිතිය ඇට්ලස් සමාගමටඇට්ලස් සමාගම විසින් නිපදවන පාසල් හා කාර්යාලීය ලිපිද්‍රව්‍ය නිෂ්පාදනයන් හි මෙරට ළමයින් අතර වඩාත් ජනපි‍්‍රය ඩිස්නි රූප භාවිත කිරීමේ තනි හා අනන්‍ය බලපත්‍ර අයිතිවාසිකම ඩිස්නි සමාගම වෙතින් පසුගියදා හිමිකර ගත්තේය. ඒ අනුව ලෝක ප්‍රකට ඩිස්නි චරිත භාවිත කිරීමේ අයිතිය හිමි සමාගම බවට ඇට්ලස් සමාගම පත්විය.එයට අමතරව, වෝනර් බ්‍රදර්ස්, ලූනි ටියුන්ස්, මාර්වල් කොමික්ස්, කාටූන් නෙට්වර්ක්ස් හා බෙන් 10 යන චරිත තම නිෂ්පාදන සඳහා යොදා ගැනීමේ නීතිමය අයිතිය ඇට්ලස් සමාගම විසින් හිමි කරගෙන සිටී.ලෝක ප්‍රකට ඩිස්නි රූප භාවිත කිරීමේ නිල අයිතිය හිමිවීම සම්බන්ධයෙන් ඇට්ලස් සමාගමේ ප්‍රධාන මෙහෙයුම් නිලධාරී / අලෙවි අධ්‍යක්ෂ, නිශාන්ත හෙන්නැදිගේ මහතා පැවසුවේ, ‘මෙම ලෝක ප්‍රකට ඩිස්නි සමාගමේ රූප භාවිත කිරීමේ අයිතිය හිමිවීමත් සමඟම මෙරට දරුවන් අතර වඩාත් ජනපි‍්‍රය චරිත සමූහයම ඇට්ලස් නිෂ්පාදන සඳහා එක්කළ හැකි වනු ඇත.’කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>07</month>
      <day>01</day>
    </date>
    <link>http://www.silumina.lk/2012/07/01/_art.asp?fn=aj1207016</link>
    <topic>ජීවිත රක්ෂණයේ තොරතුරු ජංගම දුරකථනයට</topic>
    <author/>
    <content>ජීවිත රක්ෂණයේ තොරතුරු ජංගම දුරකථනයටයුනියන් ඇෂුවරන්ස් රක්ෂණ ක්ෂේත්‍රයේ ප්‍රථම වතාවට රක්ෂණ ඔප්පු හිමියන් වෙත ජංගම දුරකථනය හරහා තම රක්ෂණ සැලැස්මේ සියලු තොරතුරු ක්ෂණිකව දැනගනීමේ අවස්ථාව උදාකර දෙයි.“යුනියන් කනෙක්ට්” ලෙස එම සේවාව හඳුන්වා දෙන යුනියන් ඇෂුවරන්ස් කෙටි පණිවිඩ සේවාව හරහා මෙය පාරිභෝගිකයින් වෙත ලබා දෙයි. එමඟින් රක්ෂණ ඔප්පු හිමියන්ට ඔවුන්ගේ රක්ෂණ වාරික ගෙවීම් නියමිත පරිදි සිදු වී ඇති බව තහවුරු කර ගැනීමටත් ඊළඟ රක්ෂණ වාරිකය ගෙවිය යුතු දිනය පිළිබඳව කල් තියා දැනගැනීමටත් ඒ අනුව රක්ෂණ ඔප්පුව ප්‍රාණවත්ව පවත්වාගෙන යෑමටත් හැකියාව ලැබේ.ී‍්‍ර ලංකා රක්ෂණ මණ්ඩලයේ නීතිරීතිවලට අනුකූලව මෙම සේවාව හඳුන්වා දුන් බව යුනියන් ඇෂුවරන්ස් හි තොරතුරු තාක්ෂණ සාමාන්‍යාධිකාරී රුවන් බක්මීදෙණිය මහතා “යුනියන් කනෙක්ට්” සේවාව හඳුන්වා දෙමින් පැවසීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>07</month>
      <day>01</day>
    </date>
    <link>http://www.silumina.lk/2012/07/01/_art.asp?fn=aj1207017</link>
    <topic>කොමර්ෂල් බැංකුවට තවත් සම්මානයක්</topic>
    <author/>
    <content>කොමර්ෂල් බැංකුවට තවත් සම්මානයක්මහ බැංකු අධිපති අජිත් නිවාඩ් කබ්රාල් මහතා අතින් කොමර්ෂල් බැංකුවට හිමි සම්මානය බැංකුවේ ඊ බෑන්කින් අංශයේ ප්‍රධාන කළමනාකාර ප්‍රදීප් බන්දුවංස මහතා ලබා ගන්නා අයුරු.ශ්‍රී ලංකා අන්තර් බැංකු ගෙවීම් පියවීම් පද්ධතිය හෙවත් ස්ලිප්ස් භාවිත කරමින් 2011 - 12 දී ‘ඉහළ පරිමාවක් සහිත බැංකු’ කාණ්ඩය යටතේ ‘ඉහළ වර්ධනයක් සහිත බැංකුව‘ ලෙස සම්මානයට පාත්‍ර වීමට කොමර්ෂල් බැංකුව සමත් විය.මෙම සම්මානය ලංකාවේ චෙක්පත් නිෂ්කාශනය සඳහා පිහිටුවා ඇති ලංකා ක්ලියර් පෞද්ගලික සමාගම විසින් පිරිනැමු අතර පසුගිය මූල්‍ය වසර තුළදී මිලියනයකට අධික ගනුදෙනු සංඛ්‍යාවක් සිදු කළ ඉහළ පෙළේ බැංකු අබිබවා අන්තර් බැංකු ගෙවීම් පද්ධතිය වඩාත් ක්‍රියාකාරී ලෙස භාවිත කළ බැංකුව ලෙස මෙම සම්මානය දිනා ගැනීමට කොමර්ෂල් බැංකුවට හැකි විය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>07</month>
      <day>01</day>
    </date>
    <link>http://www.silumina.lk/2012/07/01/_art.asp?fn=aj1207018</link>
    <topic>CDB ලාබය මිලියන 630යි</topic>
    <author/>
    <content>CDB ලාබය මිලියන 630යිසිටිසන්ස් ඩිවලොප්මන්ට් බිස්නස් ෆිනෑන්ස් (CDB) පසුගිය කාලය පුරාවට වාර්තා කරන ලද සිය වර්ධනීය ශක්‍යතාවය, 2011 / 12 මූල්‍ය වර්ෂය තුළදී ද නැවත වතාවක් තහවුරු කර තිබේ. CDB විසින් මෙම කැපී පෙනෙන ප්‍රතිඵල එළිදක්වන ලද්දේ කොළඹ කොටස් වෙළෙඳ පොළ වෙත ගෙවී ගිය කාර්තුව වෙනුවෙන් වන අතුරු මූල්‍ය වාර්තා ඉදිරිපත් කරමිනි. 2011 / 12 මූල්‍ය වර්ෂය තුළ දී සමාගම විසින් බදු ගෙවීමෙන් පසු රු. මිලියන 630 ක ලාභයක් වාර්තා කර තිබෙන අතර එය ඊට පෙර මූල්‍ය වර්ෂය හා සැසඳීමේ දී 19% ක වර්ධනයකි.අදාළ කාල පරිච්ඡේදය තුළ දී සමාගමේ ආදායම 29% කින් ඉහළ ගොස් තිබෙන අතර එය රු. බිලියන 2.8 ඉක්මවා ගොස් තිබේ. මූල්‍ය වර්ෂය තුළ දී සමාගමේ ශුද්ධ පොලී ආදායම රුපියල් මිලියන 1,248 ක් ලෙස වාර්තා වන අතර පෙර වසරට සාපේක්ෂව එය 53% ක ඉහළ යාමකි. අදාළ කාලය තුළ දී සමාගමේ මූලික මෙහෙයුම් තුළින් වාර්තා කර ඇති සමස්ත ලාභය, මූල්‍ය වර්ෂය තුළ දී 158% කින් ද, සිවුවන කාර්තුව තුළ දී 540% කින් ද කැපී පෙනෙන ලෙස වර්ධනය වී තිබේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>07</month>
      <day>01</day>
    </date>
    <link>http://www.silumina.lk/2012/07/01/_art.asp?fn=aj1207019</link>
    <topic>TVS සේවා නියෝජිතයෝ ඇගැයෙති</topic>
    <author/>
    <content>TVS සේවා නියෝජිතයෝ ඇගැයෙතිTVS ලංකා පුද්ගලික සමාගමේ සේවා නියෝජිතයන් ඇගයීමේ 2011/2012 වසර වෙනුවෙන් මොරටුව කොරළවැල්ල, රන්දිය හෝටලයේදී පැවැත්විණි.එහිදී ඉහළ දක්‍ෂතා පෙන්නුම් කළ සේවා නියෝජිතවරු සඳහා මෙන්ම TVS ලංකා සමාගමේ සේවා විධායකවරුන් සඳහා ද විශේෂ මුදල් ත්‍යාග සහ විදෙස් සංචාර අවස්ථා පිරිනමන ලදී.ප්‍රධාන විධායක නිලධාරී සම්පත් අගලවත්ත, සභාපති රංජිත් ප්‍රනාන්දු, අලෙවි අංශ ප්‍රධානී ගීතාල් ඇන්තනී, ජාතික අලෙවි කළමනාකරු ධම්මික ගුණවර්ධන සහ අමතර කොටස් සහ සේවා පිළිබඳ සහකාර සාමාන්‍යාධිකාරි රොෂාන් ජයසිංහ මහත්වරු ද එම අවස්ථාවට එක්වූහ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>07</month>
      <day>01</day>
    </date>
    <link>http://www.silumina.lk/2012/07/01/_art.asp?fn=aj12070110</link>
    <topic>NDB කැපිටල් හෝල්ඩිංග්ස් පිහිටුවයි</topic>
    <author/>
    <content>NDB කැපිටල් හෝල්ඩිංග්ස් පිහිටුවයිමෙතෙක් පැවති, කැපිටල් ඩිවලප්මන්ට් ඇන්ඩ් ඉන්වෙස්ට්මන්ට් පී. එල්. සී. සමාගම වෙනුවට NDB කැපිටල් හෝල්ඩිංස් පී. එල්. සී. සමාගම පිහිටුවමින්, NDB සමූහය ශ්‍රී ලංකාවේ මූල්‍ය සේවා ක්ෂේත්‍රයේ නව පිටුවක් පෙරළීමට කටයුතු කර තිබේ. NDB කැපිටල් හෝල්ඩිංස් සමාගමට නායකත්වය දෙන්නේ, ශ්‍රී ලංකාවේ ප්‍රාග්ධන වෙළෙඳ පොළේ ඉහළම විශේෂඥතාවක් දක්වන වෘත්තිකයෝ පිරිසකි. ඔවුන්ගේ මඟපෙන්වීම හා මෙහෙයවීම මත ශ්‍රී ලංකාවේ ප්‍රාග්ධන වෙළෙඳපොළට පරිපූර්ණ ආයෝජන බැංකු සේවාවක් හඳුන්වා දීමට නව සමාගම ක්‍රියා කරයි.ඒ අනුව, ගාස්තු මත පදනම් වූ ආයෝජන බැංකු හා ආයතනික උපදේශක සේවා, අරමුදල් කළමනාකරණය, කොටස් තැරැව්කාර සේවා, පෞද්ගලික හිමිකම් ප්‍රාග්ධන ආයෝජන සහ ක්‍රමෝපාය ප්‍රාග්ධන ආයෝජන ආදි අංශ රැසක සේවා NDB ඉන්වෙස්ට්මන්ට් බෑන්ක්, NDB ස්ටොක් බ්‍රෝකර්ස් (ප්‍රයිවට්) ලිමිටඩ් සමාගම සහ NDBAVIVA වෙල්ත් මැනේජ්මන්ට් ආදි සිය අනුබද්ධ සමාගම් මඟින් සිදු වේ.දැනට බංග්ලාදේශයේ ආයෝජන බැංකු සේවාවන්හි නිරත NDB කැපිටල් සමාගම ද, NDB කැපිටල් හෝල්ඩිංස් සමාගමට අත්පත් කරගැනීමට අපේක්ෂා කෙරේ. මේ සියල්ලට අමතරව, AVIVA NDB ඉන්ෂුරන්ස් පී. එල්. සී. සඳහා ද ආයෝජනය කර ඇත්තේ, එහි ඇති ක්‍රමෝපාය වැදගත්කම හොඳින් වටහාගෙන ඇති බැවිනි.නව සමාගමේ සභාපති අශෝක් පතිරගේ මහතා ප්‍රකාශ කළේ, “ආයෝජකයන් දිරිගන්වනසුලු නීතිරීති රාමුවක් දැනට අපේ රටේ ක්‍රියාත්මක වෙනවා. අපේ මූල්‍ය වාර්තා ප්‍රමිතීන්, ලෝකයේ ඉහළම ප්‍රමිතීන්වලට සමානවම පාහේ සැකසී තිබෙනවා. ඒ නිසා, ඩුබායි සිට සිංගප්පූරුව දක්වා වූ කලාපයේ අපේ භූගෝලීය පිහිටීමේ වාසිය අනුව, නාවික, ගුවන්, සංචාරක, මූල්‍ය සේවා සපිරි කලාපීය කේන්ද්‍රස්ථානයක් බවට පත්කිරීමට අවශ්‍ය සියලුම සුදුසුකම් අප සතුව තියනවා...” යනුවෙනි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>07</month>
      <day>01</day>
    </date>
    <link>http://www.silumina.lk/2012/07/01/_art.asp?fn=aj12070111</link>
    <topic>ඉකෝ සොල්ව් සමාගමෙන් LED ආලෝකකරණ විසඳුම්</topic>
    <author/>
    <content>ඉකෝ සොල්ව් සමාගමෙන් LED ආලෝකකරණ විසඳුම්LED ආලෝකකරණ විසඳුම් ලබාදීමේ අරමුණ ;පරදැරිව, 2010 වසරේදී සීමාසහිත ඉකෝ සොල්ව් (පෞද්ගලික) සමාගම ආරම්භ කරන ලදී. අවශ්‍ය පරිදි සකසා ගත හැකි LED බල්බය තම සේවාලාභීන්ගේ අවශ්‍යතාවන්ට ගැළපෙන පරිදි සාම්ප්‍රදායික ආකෘති වලින් බැහැරව කවර හෝ ස්වරූපයකට හැඩකර ගත හැකි සුවිශේෂී ගුණාංගයන්ගෙන් සමන්විත වීම හේතුවෙන් එසේ තම සේවාලාභීන්ගේ අවශ්‍යතා මැනවින් සපුරාලීමට හැකි වී තිබෙන බව කළමනාකරණ අධ්‍යක්ෂ ඉන්දික නෙත්තසිංහ මහතා කියයි.සීමාසහිත තිලකවර්ධන ටෙක්ස්ටයිල්ස් සමාගමේ නිට්ටඹුව ප්‍රදර්ශනාගාරය ආලෝකකරණ කටයුතු ඔවුන් වෙත පැවරීමත් සමඟ ඉකෝ සොල්ව් සමාගම සිය ප්‍රධාන වාණිජමය මෙහෙයුම් ආරම්භ කළ අතර ප්‍රමුඛ ව්‍යාපෘතියක් වූ එම කාර්යයේදී වර්ග අඩි 14,000 ක විශාල ප්‍රදේශයක් ආලෝකකරණ කිරීමට නියමිතව තිබිණි. එවක් පටන් ඉකෝ සොල්ව් සමාගම විසින් ඔවුන් වෙත භාර දුන් ප්‍රධාන පෙළේ ව්‍යාපෘති 90 ක් පමණ මේ දක්වා, සාර්ථකව නිම කර ඇති අතර දිවයින පුරා නිවාස, කර්මාන්ත ශාලා, ප්‍රදර්ශනාගාර, කාර්යාල සහ සෙසු ස්ථාන ගණනාවක LED බල්බ 27,000 කට අධික සංඛ්‍යාවක් සවිකර ඇත.ඇමෙරිකාවේ නිෂ්පාදිත ‘Bridgelux’ විපස් භාවිතයෙන් සාදන ලද LED බල්බ ඉකෝ සොල්ව් සමාගම විසින් ආනයනය කරනු ලැබේ. බල්බය වෙත විදුලිය සැපයෙන LED ඩ්‍රයිවරයකින් සමන්විත සිය නිෂ්පාදනය ශ්‍රී ලංකාවේ තත්ත්වයන් හමුවේ සුවිශේෂී නාමයක් දිනාගත හැකි නිෂ්පාදනයක් බව නෙත්තසිංහ මහතා කියයි.අද වන විට LED තාක්ෂණය ශීඝ්‍රයෙන් වර්ධනය වෙමින් පවතින අතර LED බල්බය ප්‍රමාණයෙන් හා ආකෘතියෙන් ඉතා කුඩා වීම හේතුවෙන්, දේශීය වෙළෙඳ පොළේ අලෙවි වන සෙසු බල්බ සවිකළ නොහැකි ඉතා අඩු ඉඩක වුවත් සවිකළ හැකි ආකාරයේ නවතම විලාසිතාවේ බල්බ ගණනාවක් ඉකෝ සොල්ව් සමාගම නිෂ්පාදනය කරයි. ඡායාරූපය-රොෂාන් පිටිපනකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>07</month>
      <day>01</day>
    </date>
    <link>http://www.silumina.lk/2012/07/01/_art.asp?fn=aj12070112</link>
    <topic>GALAXY SIII ශ්‍රී ලංකා වෙළෙඳ පළට</topic>
    <author>ඡායා-චින්තක කුමාරසිංහ</author>
    <content>GALAXY SIII ශ්‍රී ලංකා වෙළෙඳ පළටසැම්සන් ඉලෙක්ටෙ‍්‍රානික් ශ්‍රී ලංකාවේ පාරිභෝගිකයින් මෙතෙක් බලා සිටි GALAXY SIII හඳුන්වා දෙයි. මානව වර්ගයා වෙනුවෙන් ස්වභාව ධර්මයේ චමත්කාරය ඒකරාශි කර නිර්මාණය කරන ලද GALAXY SIII, ඔබේ හඬ හඳුනාගන්නා, ඔබේ සිතැඟි තේරුම් ගන්නා Smartphone  එකක් වන අතර එය ඔබේ සෑම සුවිශේෂී මොහොතක්ම සැණෙකින් බෙදා හදා ගැනීමට අවකාශ සලසා දෙයි.ශ්‍රී ලංකාවේ වෙළෙඳපළට GALAXY SIII හඳුන්වා දෙමින් සැම්සන් ඉන්දියා ඉලෙක්ට්‍රොනික්ස් පෞද්ගලික සමාගමේ, ශ්‍රී ලංකා ශාඛා කාර්යාලයේ කළමනාකාර අධ්‍යක්ෂ එච්. කේ. චෑන් මහතා මෙසේ ප්‍රකාශ කළේය. “GALAXY SIII ස්වභාවධර්මය සහ මානව හැකියාවන් සංකලනය කර නිර්මාණය කරන ලද්දකි. මෙය ආකර්ෂණීය බව වගේම එහි නිර්මාණය සරල බව අවිවාදයෙන්ම පිළිගන්න වෙනවා. අලුත් ආකාරයේ නව නිෂ්පාදන නිර්මාණය කිරීමට බුද්ධිය සහ පරිකල්පනය සමඟ නිර්මාණය හා තාක්ෂණය යොදාගන්නා ආකාරය පෙන්වීමට මෙය කදිම නිදසුනක්. ශ්‍රී ලාංකික වෙළෙඳපළ  smartphone ඉතා ඉක්මණින් පිළිගත් නිසා GALAXY NOTE  වැනි පෙරළිකාර නිෂ්පාදන හඳුන්වා දීමට වගේම අද මේ SAMSUNG GALAXY SIII  වෙළෙඳ පළ වෙත ගෙන ඒමට අපිට හැකියාව ලැබුණා.”ඡායා-චින්තක කුමාරසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>07</month>
      <day>01</day>
    </date>
    <link>http://www.silumina.lk/2012/07/01/_art.asp?fn=aj12070113</link>
    <topic>පරිසරය සමඟ ජීවත්වන බවට කතුන් දසලක්ෂයකගෙන් අස්සන්</topic>
    <author/>
    <content>පරිසරය සමඟ ජීවත්වන බවට කතුන් දසලක්ෂයකගෙන් අස්සන්කුමාරිකා විසින් ස්වභාව ධර්මය සමඟ ජීවත්වීම ප්‍රචලිත කිරීමේ ප්‍රතිඥාවකට අත්සන් ගැනීම ආරම්භ කරනු ලබයි. බත්තරමුල්ල, පැලවත්ත ජනකලා කේන්ද්‍රයේදී එම අත්සන් ලබාගැනීමේ වැඩසටහන ආරම්භ කරනු ලැබුවේ ජූනි මස 5 වැනිදාට යෙදුණු ලෝක පරිසර දිනයට සමගාමීවයි.ස්වභාව ධර්මය සමඟ ජීවත්වන බවට දිවයින පුරා සිටින කාන්තාවන් මිලියනයකගෙන් අත්සන් ගැනීම මෙම වැඩසටහනේ අරමුණ වේ. පාර්ලිමේන්තු කටයුතු ඇමැතිනි සුමේධා ජී. ජයසේන මහත්මිය විසින් වැඩසටහනේ ප්‍රථම ප්‍රතිඥාව දෙමින් අත්සන් තැබීම ආරම්භ කරනු ලැබීය.සමාරම්භක අවස්ථාවට විවිධ ක්ෂේත්‍ර නියෝජනය කරමින් කාන්තාවන්, කලාකාරිනියන් ඇතුළු විශාල පිරිසක් සහභාගි වූහ. ඉන්පසු කුමාරිකා කණ්ඩායම නගරයෙන් නගරයට ගමන් කරමින් ස්වභාව ධර්මය සමඟ ජීවත්වන බවට කාන්තාවන්ගෙන් ප්‍රතිඥා ලබා ගැනීමට පියවර ගෙන තිබේ.මෙම වැඩසටහන පිළිබඳව අදහස් දැක්වූ හේමාස් මැනුෆැක්චරින් සමාගමේ අලෙවි කළමනාකරු ඩෙරික් ඇන්තනි මහතා කියා සිටියේ ස්වභාව ධර්මය සමඟ ජීවත්වීමේ වැදගත්කම ගැන ජනතාව දැනුවත් කිරීම සඳහා කුමාරිකා මෙම වැඩසටහන ආරම්භ කළ බවයි. “ස්වභාවිකත්වය ආරක්ෂා කිරීම සඳහා පැළ සිටුවා, අපේ යුතුකම පරිසරයට ඉටුකිරීම ද මෙම වැඩසටහනේ අරමුණක්.”කුමාරිකා සන්නාම කළමනාකාරීනිලෂිකා අබේවික්‍රම මහත්මියපැළයක් රෝපණය කළ අවස්ථාව.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>07</month>
      <day>01</day>
    </date>
    <link>http://www.silumina.lk/2012/07/01/_art.asp?fn=aj12070114</link>
    <topic>කප්රුකයි සිප්නැණයි කොට්ටාවේ දී</topic>
    <author/>
    <content>කප්රුකයි සිප්නැණයි කොට්ටාවේ දීකප්රුකයි සිප්නැණයි පාසල් ආශි‍්‍රතව ක්‍රියාත්මක වන දීප ව්‍යාප්ත වැඩසටහන සඳහා පොල් පැළ බෙදා දීමේ උත්සවය පසුගියදා කොට්ටාව ධර්මපාල විද්‍යාලයේ පැවැත්වුණි. ඒ අවස්ථාවේ දී පොල් සංවර්ධන හා ජනතා වතු සංවර්ධන අමාත්‍ය ජගත් පුෂ්ප කුමාර මහතා දරු දැරියන්ට පොල් පැළ බෙදා දුන් අවස්ථාව. අමාත්‍යාංශ ලේකම් අනුර සිරිවර්ධන මහතා ද මෙහි සිටී.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>07</month>
      <day>08</day>
    </date>
    <link>http://www.silumina.lk/2012/07/08/_art.asp?fn=aa1207081</link>
    <topic>මඩ වෙබ් ලොක්කා හැංගිලා රටින් පැන යන සැලසුමක්</topic>
    <author/>
    <content>මෙරට මහජන මතය විකෘති කරවන සුලු ආකාරයෙන් වෙබ් අඩවි කිහිපයක් පවත්වා ගෙන යෑමට පුරෝගාමී වූ පුද්ගලයෙක් රටින් පලා ගොස් විදේශ රටක රැකවරණය ලැබීමට සූදානම් වන බවට තොරතුරු අනාවරණය වෙයි.මේ පුද්ගලයා විසින් පවත්වාගෙන යන ලද වෙබ් අඩවි කිහිපයක් පිහිටි කාර්යාලය ඉකුත් සිකුරාදා රහස් පොලිසියේ සෝදිසියට ලක් විය. එම සිදුවීමෙන් පසුව මොහු ආරක්ෂක අංශ මඟ හරිමින් සැඟවී සිටින අතර තවත් මතභේදාත්මක ජනමාධ්‍ය සංවිධාන කිහිපයක ආධාරයෙන් විදේශ රටක රැකවරණ ඉල්ලා සිටීමට සූදානමින් සිටින බවටත් විශ්වාස කටයුතු ආරංචි මාර්ග පවසයි.එක්සත් ජාතික පක්ෂයේ ප්‍රබලයකුගේ සමීපතම මිතුරකු වන මේ පුද්ගලයා කාලයක සිටම ශ්‍රී ලංකා රජයට හා රටට එරෙහිව අසත්‍ය තොරතුරු පැතිරවීමේ ව්‍යාපෘතියක නිරත ව සිටි බවත් හෙළිවෙයි.සුප්‍රකට පුද්ගලයන්ගේ චරිත ඝාතනය කිරීම, බිය වද්දා කප්පම් ලබාගැනීම, සහ මහජන මනස විකෘති කරවන ආකාරයේ තොරතුරු විසුරුවා හරිමින් අන්තර්ජාලයේ පාතාල කල්ලි නායකයකු ලෙස මේ පුද්ගලයා ක්‍රියා කර ඇත. ඔහුට ආධාර කළ තවත් පුද්ගලයන් කිහිප දෙනෙකු මේ වනවිට සැඟවී සිටින බවත් වාර්තා වෙයි. ලංකා එක්ස් නිව්ස්, ශ්‍රී ලංකා මිරර් යනාදී නම් ගණනාවකින් පවත්වාගෙන ගිය එම එකම වෙබ් අඩවියක්වත් ශ්‍රී ලංකාවේ ලියාපදිංචි කර නැති බවත් දැන ගන්නට ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>07</month>
      <day>08</day>
    </date>
    <link>http://www.silumina.lk/2012/07/08/_art.asp?fn=aa1207082</link>
    <topic>වෘත්තීය ගරුත්වය සලකා වර්ජනයෙන් ඉවත් වන්න</topic>
    <author>සුභාෂිණි ජයරත්න</author>
    <content>උපකුලපතිවරු ආචාර්යවරුන්ට කියතිසුභාෂිණි ජයරත්නවිශ්ව විද්‍යාල සිසුන්ගේ අධ්‍යාපනය කඩාකප්පල් නොකර වැඩ වර්ජනයෙන් ඉවත්ව සාකච්ඡා මට්ටමින් තම ප්‍රශ්නය විසඳා ගන්නැයි උපකුලපතිවරු වැඩවර්ජනයේ යෙදී සිටින ආචාර්යවරුන්ගෙන් ඉල්ලා සිටිති.කොළඹ විශ්ව විද්‍යාලය් උපකුලපතිනි මහාචාර්ය ක්ෂණිකා හිරිඹුරේගම, කැලණිය විශ්ව විද්‍යාලයේ උපකුලපති මහාචාර්ය සරත් අමුණුගම, ඌව වෙල්ලස්ස විශ්ව විද්‍යාලයේ මහාචාර්ය රංජිත් ප්‍රේමලාල් ද සිල්වා යන උපකුලපතිවරුන් සිළුමිණට එසේ ප්‍රකාශ කර සිටියේ විශ්ව විද්‍යාල ආචාර්යවරුන්ට වැඩවර්ජනයකට යාමට තරම් සාධාරණ හේතු නොතිබෙන බවත්, විශ්ව විද්‍යාල ආචාර්යවරුන් යනු රටක විශේෂිත කාර්ය භාරයක් කරන බුද්ධිමත් ජන කොටසක් බවත් වෘත්තීමය ගරුත්වය සලකා වැඩවර්ජනයෙන් ඉවත් විය යුතු බවත් මතක් කරමිනි.වැටුපට අමතරව සියයට හාරසීයයක ප්‍රතිශතයකින් අධ්‍යයන දීමනා ද ලබා දී තිබෙන්නේත්, පර්යේෂණ කටයුතු සඳහා වැටුපෙන් සියයට 25 ක දීමනා ලබා දී තිබෙන්නේත් රජය විශ්ව විද්‍යාල ආචාර්යවරුන්ගේ සේවය ඇගැයීමට ලක්කළ නිසායැයි පවසන උපකුලපතිවරු වැඩිදුරටත් පවසන්නේ මේ වැඩ වර්ජන නිසා සිසුන්ගේ සමස්ත උසස් අධ්‍යාපනය සේම ඉදිරි අනාගතයත් අවුල්වීමට ඉඩ ඇති බවයි.පසුගියදා පැවැති අනධ්‍යයන සේවක වැඩවර්ජනය හේතුවෙන් විශ්ව විද්‍යාල සිසුන්ගේ අධ්‍යාපනය යම් යම් පසුබෑම්වලට ලක්වුණු බවත් එය විදේශ රටවල විභාග වලට පෙනී සිටීමට සූදානම් වන දරුවන්ට විශාල අසාධාරණයක් වූ බවත් ඔවුහු පැවසූහ.පසුගිය කාලයේ තම වැටුප් වැඩිවීම් පිළිබඳ විශ්ව විද්‍යාල ආචාර්යවරුන් සැලකිල්ලට ගත යුතු බවත් ආචාර්යවරුන් පර්යේෂණ නොකරද පර්යේෂණ දීමනා බලාපොරොත්තු වන බවත් ඔවුහු පැවසූහ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>07</month>
      <day>08</day>
    </date>
    <link>http://www.silumina.lk/2012/07/08/_art.asp?fn=aa1207083</link>
    <topic>නියඟයට ලක්වූ අයට සහන රැසක්</topic>
    <author>නිහාල් පී. අබේසිංහ</author>
    <content>කැබිනට් සංදේශයකින් තවත් සහනනිහාල් පී. අබේසිංහඋතුරු මැද, වයඹ පළාත්වලට හා මොනරාගල දිස්ත්‍රික්කයට බලපා ඇති නියඟයෙන් පීඩාවට ලක්වූ පවුල්වලට විවිධ සහනාධාර ලබාදීමට දැනටමත් රජය රුපියල් මිලියන 500 ක් ලබා දී ඇති අතර පසුගිය සතියේ අනුමත කළ නව අමාත්‍ය මණ්ඩල සංදේශය මගින් එම පවුල්වලට කෙළින්ම සහන රැසක් ලබාදීමට ද කටයුතු කරමින් සිටී. ගොවිජන සේවා හා වනජීවී, වාරිමාර්ග හා ජල කළමනාකරණ ආපදා කළමනාකරණ සහ කෘෂිකර්ම යන අමාත්‍යාංශවල මෙහෙයවීමෙන් මෙම සහන ලබාදීමේ වැඩපිළිවෙළ ක්‍රියාවට නැංවේ.නව අමාත්‍ය මණ්ඩල සංදේශය අනුව ඉහත අමාත්‍යාංශ හතරේ මෙහෙයවීමෙන් ඉදිරි සති දෙක තුන ඇතුළත නියඟයට ලක්වූ සියලු පවුල්වලට සහන ලබාදීමට කටයුතු කරන බව එම අමාත්‍ය මණ්ඩල සංදේශය ඉදිරිපත් කළ ගොවිජන සේවා හා වන ජීවී ඇමැති එස්.එම්. චන්ද්‍රසේන මහතා පවසයි.මේ අතර මෙවර නියඟය නිසා සහල් හිඟයක් ඇතිවීමට ඉඩ ඇති බවත් දැනට සහල් රට පැටවීම නතර කර ඇති බවත් ඒ අනුව තව කන්න දෙකකට ශ්‍රී ලංකාවට අවශ්‍ය වී ගබඩාවල ඇති බවත් කෘෂිකර්ම ඇමැති මහින්ද යාපා අබේවර්ධන මහතා පවසයි. පසුගිය මහ කන්නයේදී වී මෙට්‍රික් ටොන් 112000 ක් වී අලෙවි මණ්ඩලය මිලදී ගෙන තිබේ.තවත් ටොන් 90,000 ක් ගබඩාවල ඇත.ජලය අත්‍යවශ්‍ය අලුත් වගාවලට ජලය ගැනීමට ගොවිජන සේවා හා වනජීවී අමාත්‍යාංශය මඟින් වගා ළිං 3000 ක් අලුතින් ඉදිකරන බවත් පැරැණි වගා ළිං ප්‍රතිසංස්කරණය කිරීමට ගොවියකුට රුපියල් 10,000 බැගින් ලබාදෙන බවත් ගොවිජන සේවා ඇමැති එස්.එම්. චන්ද්‍රසේන මහතා පවසයි.ඇළ වේලි ප්‍රතිසංස්කරණය කිරීම ගොවි සංවිධාන මට්ටමින් සිදුකර ගොවින්ට අමතර ආදායමක් ලබාදීම පිණිස සෑම ගොවි සංවිධානයකටම රුපියල් ලක්ෂයක් බැගින් ලබාදී ඇතැයි වාරිමාර්ග හා ජලකළමනාකරණ අමාත්‍යාංශය පවසයි.ගොවිජන සේවා හා වනජීවී සහ වාරිමාර්ග හා ජල කළමනාකරණ අමාත්‍යාංශ මෙහෙයවන මේ වැඩපිළිවෙළ යටතේ දැනටමත් රුපියල් ලක්ෂ 500 ක් ලබාදී තිබේ.ඊට අමතරව ගොවි ජන සේවා හා වාරිමාර්ග අමාත්‍යවරයා එක්ව රුපියල් කෝටි ගණනක වියදමින් කුඩා වැව් 126 ක් ප්‍රතිසංස්කරණය කිරීමට පෙරමුණ ගෙන තිබේ. ඒවායේ නිරතවෙන ගොවියන්ට දෛනික දීමනාවක් ලැබේ.ඒ සමඟම දිස්ත්‍රික්ක 12 ක පමණ ජනතාවට නියඟය නිසා පානීය ජල ගැටලුවක් පැන නැගී ඇති බවද ඊට පිළියම් ලෙස දිස්ත්‍රික් 12 සඳහා රුපියල් ලක්ෂ 216 ක් ලබාදී ඇතැයි ආපදා කළමනාකරණ ඇමැති මහින්ද අමරවීර මහතා පවසයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>07</month>
      <day>08</day>
    </date>
    <link>http://www.silumina.lk/2012/07/08/_art.asp?fn=aa1207084</link>
    <topic>රටට, ජනතාවට වින කරන වෙබ් අඩවි ගෞරවාන්විත මාධ්‍යයට ලොකු කැළලක්</topic>
    <author>ඉන්දික පොල්කොටුව</author>
    <content>-කෙහෙළිය රඹුක්වැල්ලඉන්දික පොල්කොටුවරටට හා ජනතාවට හානි වන අයුරින් ක්‍රියා කිරීමට කිසිවෙකුට හෝ කිසිදු කණ්ඩායමකට හෝ රටේ නීතිය තුළින් කුමන හෝ හැකියාවක් නොමැති බවත් එම නීතියට එරෙහිව යමින් ක්‍රියාකරන වෙබ් අඩවි සම්බන්ධයෙන් රජය ගත හැකි උපරිම ක්‍රියාමාර්ග ගනු ලබන බවත් ජනමාධ්‍ය හා ප්‍රවෘත්ති අමාත්‍ය කෙහෙළිය රඹුක්වැල්ල මහතා පවසයි.එලෙස නීති විරෝධී ලෙස තායිලන්තය තුළ ක්‍රියාත්මක වූ වෙබ් අඩවි 45,000ක් පසුගිය වකවානුව තුළ එරට රජය විසින් අත්හිටුවනු ලැබූ බව ද අමාත්‍යවරයා පෙන්වා දෙයි.තායිලන්තයට අමතරව ඇමෙරිකාව, චීනය ආදී රටවල් ද මේ වන විට එලෙස ක්‍රියාත්මක වෙබ් අඩවි සම්බන්ධයෙන් දැඩිව ක්‍රියාත්මක වෙමින් සිටින බවත් අද ලෝකයටම මෙවැනි වෙබ් අඩවි විශාල පිළිලයක් වී ඇති බැව් මින් පැහැදිලි වන බවත් ඒ මහතා කීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>07</month>
      <day>08</day>
    </date>
    <link>http://www.silumina.lk/2012/07/08/_art.asp?fn=aa1207085</link>
    <topic>නිසි කලට පවත්වන මැතිවරණ සතුරු - මිතුරු දෙපාර්ශ්වයටම හොඳ පණිවිඩයක්</topic>
    <author>සුනිල් දයා අල්විස්</author>
    <content>- ඇමැති මෛත්‍රිපාල සිරිසේනසුනිල් දයා අල්විස්නිසි කලට මැතිවරණ පැවැත්වීමට පියවර ගැනීමෙන් රටේ මහජනතාවගේ කැමැත්ත විමසා බලන ප්‍රජාතන්ත්‍රවාදය ගරු කරන රජයක් බවට හොඳ පණිවිඩයක් අන්තර් ජාතික වශයෙන් අපේ රටට එරෙහිව කටයුතු කරන සතුරන්ට මෙන් ම මිතුරන්ටත් ලබාදෙන බව ශ්‍රී ලංකා නිදහස් පක්ෂයේ මහ ලේකම් සෞඛ්‍ය ඇමැති මෛත්‍රිපාල සිරිසේන මහතා පවසයි.මහින්ද චින්තනය හා ප්‍රතිපත්ති මේ රටේ ජනතාවගේ කැමැත්ත හා සහයෝගය මත සැකසී ක්‍රියාත්මක වන වැඩපිළිවෙළක් බව සඳහන් කළ ඇමැතිවරයා මේ රජය මැතිවරණ නිසි කලට පවත්වන බවත් රජය මැතිවරණවලට මුහුණ දෙන්න බියක් හෝ සැකයක් නැති බවත් කීය. නැඟෙනහිර, උතුරු මැද, සබරගමුව පළාත් සභා තුනෙන් ම මෙවරත් අප විශිෂ්ට ජයග්‍රහණයක් ලබා ගන්නා බව ද පැවසූ ඇමැතිවරයා අපේ මැතිවරණ ව්‍යාපාරයේ ප්‍රචාරක කටයුතු සාමකාමීව හා ආදර්ශවත් ලෙස පවත්වන්නට සියලු අපේක්ෂකයන්ට හා ආධාර කරුවන්ට උපදෙස් ලබා දී ඇති බවත් කීය.විපක්ෂය සුපුරුදු පරිදි ඔවුන්ගේ භීතිකාව මේ මැතිවරණවලට මුදා හැර තිබෙනව බව කී ඇමැතිවරයා නිතරම රජයේ වැරදි කියමින් රජය ජනතාවගේ අප්‍රසාදයට පත් වී තිබෙන බවට කරුණු සඳහන් කළත් මැතිවරණ වලට විපක්ෂයේ භීතිකාව කුමක් දැයි ප්‍රශ්න කර සිටියේ ය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>07</month>
      <day>08</day>
    </date>
    <link>http://www.silumina.lk/2012/07/08/_art.asp?fn=aa1207086</link>
    <topic>වැඩිහිටියන්ගේ නොසැලකිල්ල අපයෝජකයන්ට අත වැනීමක්</topic>
    <author>අමල් යශෝමන් ජයසිංහ</author>
    <content>අමල් යශෝමන් ජයසිංහළමයින් අපයෝජකයන්ගේ ගොදුරු බවට පත්වන්නේ මවුපියන් හා භාරකරුවන් ළමයින් ගැන නිසි අවධානයක් හා සැලකිල්ලක් නොදැක්වීම බව පසුගිය සිද්ධීන් විමර්ශනය කිරීමෙන් හෙළි වී ඇතැයි පොලිස් මූලස්ථානය පෙන්වා දෙයි.නිවෙසින් බැහැරව පාසලට හෝ අමතර පංතිවලට ගිය ළමයකු අපේක්ෂිත වේලාවට පෙරළා නොපැමිණීම ගැන අවධානය නොදැක්වීම එසේ බැහැර යන දරුවන්ගේ භාරකාරත්වය පැවැරෙන අයගේ ක්‍රියාකලාපය ගැන සැලකිල්ල නොදැක්වීම ද ප්‍රධාන හේතූන් වශයෙන් පොලිස් මූලස්ථානය සඳහන් කරයි.ළමයින්ගේ ආරක්ෂාව පිළිබඳ වැඩිහිටියන් දැඩි අවධානයක් යොමු කරමින් ඔවුන්ගේ ආරක්ෂාව පිළිබඳව අනුගමනය කළ යුතු උපදෙස් මාලාවක් ගැන පොලිස් මූලස්ථානය අවධානය යොමු කරවයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>07</month>
      <day>08</day>
    </date>
    <link>http://www.silumina.lk/2012/07/08/_art.asp?fn=aa1207087</link>
    <topic>හම්බන්තොට දහම් පාසල්වලට මුදල් ආධාර ලබාදීම අද</topic>
    <author/>
    <content>ශ්‍රී සම්බුද්ධත්ව ජයන්තිය 2600 නිමිත්තෙන් ක්‍රියාත්මක කරන අඩුපහසුකම් සහිත දහම් පාසල් 2600 ක් ප්‍රති සංවර්ධනය කිරීමේ ජාතික වැඩපිළිවෙළ යටතේ හම්බන්තොට දිස්ත්‍රික්කයේ දහම් පාසල් 110 ක් සඳහා මූල්‍යාධාර පිරිනැමීම සමස්ත ලංකා ශාසනාරක්ෂක බලමණ්ඩලයේ සභාපති කැලණිය විශ්වවිද්‍යාලයේ කුලපති, පෑලියගොඩ විද්‍යාලංකාර පරිවේණාධිපති හා කොළඹ හලාවත දිසාවේ ප්‍රධාන සංඝනායක වැලමිටියාවේ කුසලධම්ම නාහිමියන්ගේ හා කථානායක චමල් රාජපක්ෂ මහතාගේ ප්‍රධානත්වයෙන් මෙම 8 වැනිදා පෙරවරුවේ තංගල්ල කාල්ටන් ශ්‍රවණාගාරයේ දී පැවැත්වේ.මේ යටතේ එක් දහම් පාසලක් සඳහා රුපියල් 50,000ක් බැගින් ආධාර මුදල් ප්‍රදානය කෙරේ. දහම් පාසල් අධ්‍යාපනයේ ගුණාත්මක සංවර්ධනය වැඩි දියුණු කිරීම සඳහා මහින්ද රාජපක්ෂ ජනාධිපතිතුමාගේ මඟපෙන්වීම යටතේ බුද්ධශාසන හා ආගමික කටයුතු අමාත්‍යාංශය මඟින් සිදුකරනු ලබන දහම් පාසල් 2600 ක් ප්‍රතිසංවිධානය කිරීමේ ජාතික වැඩපිළිවෙළ අග්‍රාමාත්‍ය හා බුද්ධශාසන ඇමැති අග්‍රාමාත්‍ය දි.මු.ජයරත්න, බුද්ධශාසන හා ආගමික කටයුතු නියෝජ්‍ය ඇමැති එම්.කේ.ඒ.ඩී.එස්.ගුණවර්ධන යන මහත්වරුන්ගේ උපදේශකත්වයෙන් හා සමස්ත ලංකා ශාසනාරක්ෂක බල මණ්ඩලයේ අනුදැනුමින්, හම්බන්තොට දිස්ත්‍රික් පාර්ලිමේන්තු මන්ත්‍රී නීතිඥ නාමල් රාජපක්ෂ මහතාගේ අධීක්ෂණයෙන් සිදුකෙරේ.දිස්ත්‍රික් ශාසනාරක්ෂක බලමණ්ඩලයේ සභාපති හා ලේකම් හිමිවරුන්, දිස්ත්‍රික්කයේ මැති ඇමැතිවරුන් මෙම අවස්ථාවට සහභාගි වීමට නියමිතය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>07</month>
      <day>08</day>
    </date>
    <link>http://www.silumina.lk/2012/07/08/_art.asp?fn=aa1207088</link>
    <topic>මදුරු මර්දන මුල් සතියේ දී... පරිශ්‍ර 1,33,406 ක් සෝදිසියට</topic>
    <author/>
    <content>766කට නඩු දඩ මුදල රු. 28,98,000යිඩෙංගු මදුරු මර්දනය සඳහා මාසයේ පළමු සතියේ දී පමණක් ස්ථාන 1,33,406 ක් සෝදිසියට ලක් කොට එයින් ස්ථාන 766ක හිමිකරුවන්ට එරෙහිව නඩු පවරා ඇති බව මහජන සෞඛ්‍ය පරීක්ෂකවරුන්ගේ සංගමය පවසයි.මේ සමඟම ඩෙංගු මදුරුවන් බෝවන ස්ථාන පවත්වාගෙන ගිය ඉඩම් හිමියන්ගෙන් රුපියල් 28,98,000ක මුදලක් දඩ වශයෙන් අය කැර ගෙන ඇති බවත් මහජන සෞඛ්‍ය පරීක්ෂකවරුන්ගේ සංගමයේ සභාපති, එම්.ජී.උපුල් රෝහණ මහතා සිළුමිණට පැවැසීය.ගල්ගමුව නගරයේ දී එක්තරා කල්ලියක් තම රාජකාරියට බාධා කළ ද ඩෙංගු මර්දනය සඳහා වූ රාජකාරි කිසි විටෙක අත්හිටුවීමට සූදානම් නැති බවත් හෙතෙම අවධාරණය කෙළේය. රාජකාරියට බාධා කළ පුද්ගලයන්ට එරෙහිව නීතිමය ක්‍රියාමාර්ග ගන්නා බව පැවසූ ඒ මහතා; තවදුරටත් සඳහන් කෙළේ; මෙවැනි සිදුවීම් තම සංගමය පිළිකුලින් හෙළා දකින බවයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>07</month>
      <day>08</day>
    </date>
    <link>http://www.silumina.lk/2012/07/08/_art.asp?fn=aa1207089</link>
    <topic>වසරේ මුල් මාස හයේ දී මත්ද්‍රව්‍ය කිලෝග්‍රෑම් 54,471ක් සමඟ ජාවාරම්කරුවන් 20,000 ක් අත්අඩංගුවට</topic>
    <author/>
    <content>මේ වසරේ මුල් මාස හයේදී හෙරොයින් සහ ගංජා මත්ද්‍රව්‍ය කිලෝග්‍රෑම් 54,471 ක් සමඟ ජාවාරම්කරුවන් 20,000ක් පමණ අත්අඩංගුවට ගෙන ඇතැයි ශ්‍රී ලංකා පොලීසිය පවසයි.පොලිස් මාධ්‍ය ප්‍රකාශක පොලිස් අධිකාරි අජිත් රෝහණ මහතා පවසන අයුරු; මෙසේ අත්අඩංගුවට ගෙන තිබෙන මත්ද්‍රව්‍යවලින් කිලෝ 11 ක් හෙරොයින් වන අතර ඉතිරි ප්‍රමාණය ගංජා නම් මත්ද්‍රව්‍යයයි. අත්අඩංගුවට ගත් ජාවාරම්කරුවන් ගෙන් සියයට පනහකට වැඩි ප්‍රමාණයක් අධිකරණය මඟින් දඬුවම් ලබා දැනට බන්ධනාගාරගත ව සිටින බවත් හෙතෙම පැවැසීය.ඉතිරි මත්ද්‍රව්‍ය ජාවාරම්කරුවන් සම්බන්ධයෙන් මේ වන විට අධිකරණමය ක්‍රියාපටිපාටිය ක්‍රියාත්මක වන අතර පොලිස් මත්ද්‍රව්‍ය නාශක අංශය මූලිකත්වයෙන් දිගින් දිගටම මත්ද්‍රව්‍ය වැටලීම් සිදු කරන බවත් ශ්‍රී ලංකා පොලීසිය සඳහන් කරයි.කර්තෘට ලියන්න | මුද්‍රණය සඳහා</content>
  </post></root>