<?xml version="1.0" encoding="UTF-8" standalone="no"?><root><post>
    <category>NEWSPAPER</category>
    <date>
      <year>2014</year>
      <month>05</month>
      <day>18</day>
    </date>
    <link>http://www.silumina.lk/2014/05/18/_art.asp?fn=af14051818</link>
    <topic>නිතර සිදුවන වැරැදි සටහන් කරගැනීෙමන් වැරැදි නිවැරැදි කර ගැනීමට පහසු ෙවයි</topic>
    <author>සැකසුම -සුභාෂිණී ජයරත්න</author>
    <content>කොළඹ දේවි බාලිකා විද්‍යාලයේභෞතික විද්‍යා ආචාර්ය,භෞතික විද්‍යා විෂය සමෝධායත,ආනන්ද හේවගේමේ විභාගයට මුහුණ දීමට ඔබට ඇත්තේ තව මාස තුනකටත් අඩු කාල සීමාවකි. එබැවින් එම කාල සීමාව මනා ලෙස කළමනාකරණය කොට පාඩම් කිරීමේ කටයුතු සංවිධානය කර ගැනීමටත් විභාග දිනයේදී ප්‍රශ්න පත්‍රයට ආත්ම විශ්වාසයෙන් යුතුව මුහුණ දී සාර්ථකව පිළිතුරු සැපැයීමටත් ඉවහල් වන උපදෙස් මාලාවක් ඉදිරිපත් කිරීම මේ ලිපියෙන් අපේක්ෂා කෙරේ.විෂය නිර්දේශ ආවරණයමේ කාල සීමාව වන විට භෞතික විද්‍යාව විෂය නිර්දේශයට අයත් සියලුම විෂය කරුණු අධ්‍යයනය කොට එම විෂය කොටස්වලට අදාළ අභ්‍යාස පුහුණුව, පසුගිය විභාග ප්‍රශ්න පත්‍ර ආශ්‍රිත පුණරීක්ෂණ කටයුතුවල නිරත විය යුතුය. එහෙත් සෑම ශිෂ්‍යයකුටම සියලුම විෂය කරුණු 100% ක්ම අධ්‍යයනය කොට අවසන් පූනරීක්ෂණ කටයුතු නිම කිරීමට නොහැකි විමට පුළුවන. විශේෂයෙන් මෙම තත්ත්වය පළමු වසරේ විභාගයට පෙනී සිටින ශිෂ්‍යයන් හට අදාළ වන තත්වයකි. එබැවින් පූර්ණ වශයෙන් වන අධ්‍යයනයක් හා අභ්‍යාස නිම කිරීමට නොහැකි වූවා යැයි ඍණාත්මක සිතුවිල්ලක් ඇතිකර ගත යුතු නොවේ. දැනට නිම කර ඇති විෂය කරුණු වැඩි කොටස පිළිබඳ ධනාත්මක සිතුවිලි සිතට ගෙන විභාගයට සූදානම් විය යුතුය. මන්දයත් ඔබ ගැඹුරින් අධ්‍යනයට හා පුනරීක්ෂණයට ලක් කළ විෂය කොටස්වලින් වැඩි ප්‍රශ්න සංඛ්‍යාවක් විභාග ප්‍රශ්න පත්‍රයට ලැබෙන හෙයිනි.වසර දෙකක අධ්‍යයන කාල සීමාව තුළ ඔබ යාන්ත්‍ර විද්‍යාව, දෝලන හා තරංග, තාප භෞතිකය, ගුරුත්වජ ක්ෂේත්‍රය, විද්යුත් ක්ෂේත්‍රය හා ධාරා විද්යුතය වැනි විෂය ඒකක යටතේ වැඩි ගැටලු විසඳීමක් හා අභ්‍යාසනයක නිරත වන්නට ඇත. එබැවින් ඉහත සඳහන් කළ ඒකකවල අධ්‍යයනය හා අභ්‍යාසනය සිදුකරන අතර ම ඉතිරි විෂය ඒකක අධ්‍යනය, අභ්‍යාසනය හා පුනරීක්ෂණය සඳහා ඉදිරි මාස කිහිපයේදී වැඩි කාලයක් වෙන් කරන්න.අ.පො.ස. උසස් පෙළ විභාග කඩඉම සාර්ථකව ජයග්‍රහණය කිරීම සඳහා වන ඉහළ Z ලකුණක් වෙනුවෙන් එක් විෂයකින් පමණක් නොව විෂය තුනෙන්ම ඉහළ සාධන තත්වයක් පෙන්විය යුතු බව අප දන්නා කරුණකි. එබැවින් විෂයයන් තුනටම සම අවධානයක් යොමු කළ යුතුය. මේ සදහා එක් එක් විෂය වෙනුවෙන් කාලය වෙන් කිරීමේදී විෂයයන් තුනටම සමාන වන අයුරින් කාලය වෙන් කරගත යුතුය.මෙම කාලය තුළ පාඩම් කිරීමේ කටයුතු මෙන් ම කාලයට අනුව භෞතික විද්‍යාව I හා II ප්‍රශ්න පත්‍ර නිම කිරීමේ පුහුණුව ලබාගත යුතු බැවින් ඒ වෙනුවෙන් වැඩි කාලයක් වෙන් කළ යුතුය. රූපවාහිනි නැරඹීම මිතුරන් සමඟ විනෝදවීම වැනි බාහිර කටයුතු සඳහා වෙන් කරන කාලය හැකිතාක් අවම කිරීම මඟින් මෙය සිදු කළ හැක. කෙසේ වෙතත් නිදා ගැනීම සඳහා ඔබ වෙන් කරන කාලය පැය 5 කට අඩු නොකළ යුතුය. තවද මේ කාලය තුළ ගමනාගමනය හා අමතර පංතිවල රැඳීම වෙනුවෙන් ගතකරන කාලය ද ඉතා අඩු කළ යුතු අතර ස්වයං අධ්‍යනයේ නියැළීමට හා කාලයට අනුව ප්‍රශ්න පත්‍ර නිම කිරීමට වැඩි කාලයක් වෙන් කළ යුතුය. භෞතික විද්‍යාව විෂය සඳහා කාල සැලසුම් කරණයේදී පහත කරුණු සැලකිල්ලට ගන්න.* සතියකට එක් විෂය ඒකකයක් මුළුමනින් ම නැවත පාඩම් කොට අධ්‍යයනය කිරීම.* සතියකට භෞතික විද්‍යාව I ප්‍රශ්න පත්‍ර 2 ක් වත් නියමිත කාලයට අනුව නිමකොට පුහුණුව ලැබීම.* සතියකට භෞතික විද්‍යාව II ප්‍රශ්න පත්‍ර එකක්වත් නියමිත කාලයට අනුව නිම කොට පුහුණුව ලැබීම.* මෑතකදී නිම කළ විෂය ඒකක වල ගැටලු විසඳීම හා අභ්‍යාස කරණය සඳහා කාලයක් වෙන් කිරීම.‍ඉහතින් දක්වන ලද අරමුණු ඉලක්ක කොට ගනිමින් මාස 3 ට ආසන්න ඉදිරි කාල සිමාව අනෙක් විෂයයන් දෙක ගැන ද සලකා දින වකවානු වෙන් කර ගන්න.පාඩම් කිරීමේදී අනුගමනය කළ හැකි ක්‍රම.පාසල් වාර පරීක්ෂණ හා වෙනත් පෙරහුරු පරීක්ෂණ වෙනුවෙන් පාඩම් කිරීම සඳහා ඔබ, ඔබට ආවේණික සාර්ථක ක්‍රමවේදයන් භාවිතා කොට ඇත්නම් ඒ ක්‍රමවේද තවත් ප්‍රගුණ කිරීම සුදුසුවේ. එහෙත් එය වැඩි දියුණු කිරීම සඳහා පහත උපදෙස් අනුගමනය කරන්න. භෞතික විද්‍යාව විෂය යනු විෂය සටහන් විශාල වශයෙන් භාවිතා වන විෂයක් නොවේ. එහෙත් පාඩම් කිරීමේ කටයුතු සඳහා පහත සඳහන් දෑ භාවිතයට ගන්න.1. විස්තරාත්මක භෞතික විද්‍යාව සටහන් පොත.2. ඔබ විසින් සකසා ගෙන ඇති කෙටි සටහන.3. අර්ථ දැක්වීම් හා නියම ලේඛනය.4. ගණිතමය සූත්‍ර හා සමීකරණ ලේඛනය.5. ප්‍රායෝගික ක්‍රියාකාරකම් වාර්තා පොත.පාඩම් කිරීම සඳහා බාහිර බාධක හා ශබ්දවලින් තොර නිසංසල ස්ථානයක් තෝරාගන්න. විස්තරාත්මක සටහන් පෙතෙහි එම සතියට නිම කිරීමට අපේක්ෂිත විෂය ඒකකය හොඳින් කියවා ගෙන යන්න. එම විෂය කරුණු වලට අදාළ සංකල්ප හොඳින් මෙනෙහි කරමින් ඒවාට අදාළ විෂය අත්දැකීම් සිතින් ආවර්ජනය කරන්න. එම විෂය කරුණු ඔබගේ කෙටි සටහන හා ගළපමින් විස්තරාත්මක සටහන් පොත නොබලා එම විෂය කරුණු වලට අදාළව දැනටමත් විසඳා ඇති විෂය ගැටලු සිතින් සිතා නැවත මතක් කරන්න. අර්ථ දැක්වීම් හා නියම කටපාඩම් කොට ඇති ආකාරය නිවැරැදි දැයි බලන්න. ගණිතමය සූත්‍ර ඇතොත් ඒවා සංකේත වල අර්ථ සමගින් සිතින් මෙනෙහි කරන්න ඒවා. කඩදාසි කැබැල්ලක ලියා නිවැරැදි දැයි බලන්න. එම සූත්‍ර හෝ සමීකරණ අමතක නම් ඒවා කඩදාසි කැබැලිවල ලියා හුරුවන්න. එම සූත්‍ර හෝ සමීකරණ ඔබ මතකයෙහි රැ‍ඳෙනුයේ ඒවා මෙයට පෙර ගැටලු විසඳීමේ අභ්‍යාසයන්හිදී භාවිත කළ අවස්ථා අනුවය. එම අවස්ථා හිතින් මෙනෙහි කරන්න. එබඳ අභ්‍යාසයන්හිදී ඔබ දුෂ්කරයැයි සලකුණු කොට ඇති ගැටලු විසඳීමේ මාර්ග නැවත සිතා බලන්න. එම විසඳුම් මාර්ග මගින් අවසාන සාධන තත්ත්වයට ලඟා විය නොහැකි නම් එය කඩදාසියක වේගයෙන් සාධනය කොට නැවත අත්දකින්න.විෂය ඒකකයට අදාළ ප්‍රායෝගික ක්‍රියාකාරකම් පාඩම් කිරීමේදී ඔබ පාසල් විද්‍යාගාරය තුළ එම ක්‍රියාකාරකමෙහි යෙදීමේදී භාවිතා කළ උපකරණ, උපකරණ ඇටවුම හා අදාළ පරිසරය පිළිබඳ චිත්ත රූප නැතහොත් චිත්ත සිතුවම් සිතෙහි ගොඩනඟන්න. එමඟින් පරීක්ෂණයේදී භාවිතා කළ උපකරණ, මිනුම් හා .පාඨාංක ලබාගත් ආකාරය, දෝෂ අවම කිරීම සඳහා යෙදූ පූර්වෝපායන් හිතා බලන්න. පරීක්ෂණයේ වාදය නැතහොත් සිද්ධාන්තයට අදාළ වූ විචල්‍යයන් වෙන් කිරීම පිළිබඳව සිතා බලන්න. ප්‍රස්ථාර ගත කළ යුතු රාශින් හා ප්‍රස්ථාරවල හැඩ මතක් කරන්න. ඒවා අමතක නම් ප්‍රායෝගික ක්‍රියාකාරකම් වාර්තා පොත පෙරළා නැවත අධ්‍යයනය කරන්න. මතක තබා ගැනීමේ පහසුව සඳහා එක් ඒකකයක ක්‍රියාකාරකමකදී මැනගනු ලබන රාශින් හා ප්‍රස්ථාරගත කරනු ලබන රාශින්, එකම ආකාරයක වන තවත් ඒකකයක ක්‍රියාකාරකම් හා සසඳන්න. පහත නිදසුන් බලන්න.උත්තල කාචය නාභිය දුර සෙවීමේ ක්‍රියාකාරකමේදී මැන ගනු ලබන රාශින් වස්තුදුර U හා ප්‍රතිබිම්බ දුර V වුවද ප්‍රස්ථාරගත කරනු ලබනුයේ 1/u හා 1/V රාශින්ය. තවද විභව මානය භාවිතයෙන් කෝෂයක අභ්‍යන්තර ප්‍රතිරෝධය සෙවීමේදී මැන ගනු ලබන රාශීන් ප්‍රතිරෝධය R හා සංතුලන දිග l වුවද ප්‍රස්ථාරගත කරනු ලබනුයේ 1/R හා l/l වේ.වේග පරීක්ෂණ පුහුණුවවේග පරීක්ෂණ පුහුණුවට කලින් ඔබ මීට පෙර වේගයෙන් නිම කළ පාසල් වාර විභාග හෝ වෙනයම් පෙරහුරු පරීක්ෂණවලට මුහුණ දීමේදී ලද අත්දැකීම් අනුව ඔබ අතින් සිදුවී ඇති සාමාන්‍ය අත්වැරැදි ‍ලේඛනයක් ‍සාදාගන්න. භෞතික විද්‍යාව I හෝ II වේග පරීක්ෂණ පුහුණුවට ප්‍රථම මෙම ලේඛනය හොඳින් කියවා ඒවා හිතට ගෙන අදාළ වේග පරීක්ෂණ ආරම්භ කරන්න.භෞතික විද්‍යාව 1 (බහුවරණ ප්‍රශ්න පත්‍රය)පැය දෙකක කාල සීමාවකදී ප්‍රශ්න 50 කින් යුක්ත බහුවරණ ප්‍රශ්න පත්‍රයකට මුහුණදීමට ඔබට සිදුවන බව දන්නවා ඇතැයි සිතමි. ඒ සඳහා සැලකිය යුතු වේගයක් රඳවා ගනිමින් බහුවරණ ප්‍රශ්න පත්‍රයට සාර්ථකව මුහුණ දීමට එක් සතියක් තුළ අවම වශයෙන් බහුවරණ ප්‍රශ්න පත්‍ර 2 ක්වත් පෙරහුරු අභ්‍යාසයේ යෙදෙන්න.මේ පුහුණුව සඳහා 2012 වර්ෂයේ සහ ඊට පසු වර්ෂවල නව නිර්දේශයට අදාළ ප්‍රශ්න 50 කින් සමන්විත පසුගිය උසස් පෙළ විභාග ප්‍රශ්න පත්‍ර තෝරා ගන්න. අමතරව නිවැරැදි පිළිතුරු දන්නා ඔබ පාසලේ හෝ වෙනත් පාසල්වල පසුගිය වර්ෂවල අවසාන වාර පරීක්ෂණයේ සාමාන්‍ය තත්ත්වයේ පවතින ප්‍රශ්න පත්‍ර ‍තෝරා ගන්න. තවද 2012 වර්ෂයට පෙර පැරැණි නිර්දේශයට අයත් බහුවරණ ප්‍රශ්න පත්‍ර වුවද මේ සඳහා තෝරා ගැනීම වරදක් නැත.එම ප්‍රශ්න පත්‍රවලට පැය දෙකක කාල සීමාවක් තුළ අඛණ්ඩව පිළිතුරු සපයන්න. බහුවරණ ප්‍රශ්න පත්‍රයට පිළිතුරු සැපැයීමේදී අනුගමනය කළ යුතු වැදගත් කරුණු මේ ලිපිය අවසානයේ දක්වා ඇත. එම බහුවරණ ප්‍රශ්න පත්‍රය නියමිත පැය දෙකක කාලය තුළ නිම කිරීමට වගබලා ගන්න. අනතුරුව ඔබගේ පිළිතුරු නිවැරැදි පිළිතුරු සමඟ සසඳා නිවැරැදි පිළිතුරු සංඛ්‍යාව සටහන් කරගන්න. ඊළඟ බහුවරණ පත්‍ර පුහුණුවේදී එම නිවැරැදි පිළිතුරු සංඛ්‍යාවට වැඩි සංඛ්‍යාවකට නිවැරැදි පිළිතුරු සැපැයීමට අධිෂ්ඨාන කරගන්න. වැරැදි පිළිතුරුවලට අදාළ නිවැරැදි පිළිතුරු මඟින් වැරදුණු විෂය කරුණු ඉගෙනුම හා නිවැරැදිව ගැටලු විසඳීම අධ්‍යයනය කරන්න. මේ සඳහා බහුවරණ විවරණ වල හෝ මිතුරෙකුගේ හෝ ගුරුවරයකුගේ සහාය ලබාගන්න. නැතහොත් පාසලේ හෝ වෙනත් බාහිර ආයතනවල එබඳු පුනරීක්ෂණ සැසිවලට සහභාගි වන්න.භෞතික විද්‍යාව II (රචනා හා ව්‍යුහගත රචනා ප්‍රශ්න)ඉදිරි මාස කිහිපය තුළ ඔබ විසින් සිදුකළ යුතු භෞතික විද්‍යාව II පුනරීක්ෂණ කටයුතු සඳහා ලකුණු දීමේ පටිපාටි අඩංගු පසුගිය විභාග ප්‍රශ්න පත්‍ර පොත් හෝ ප්‍රශ්න පත්‍ර සපයා ගන්න. තෝරාගත් ප්‍රශ්න පත්‍රයක් පැය තුනක කාලයක් තුළ නිම කිරීම පුහුණු කළ යුතුය.සතියකට එක් ප්‍රශ්න පත්‍රයක් වත් නියමිත කාලයේදී නිම කොට අදාළ ලකුණු දීමේ පටිපාටියට අනුකූළව ලකුණු ලබාදී එය ස්වයං ඇගැයීමට ලක් කළ යුතුය. අදාළ ප්‍රශ්න පත්‍රයෙහි ඔබ තෝරාගත් ප්‍රශ්න නියමිත කාලයට සම්පූර්ණයෙන් ම නිම කිරීමට අපහසු වන්නට පිළිවන. එබඳු විටකදී නියමිත කාලය තුළදී සැපැයූ පිළිතුරු පමණක් ඇගැයීමට ලක්කරන්න.මෙබඳු ස්වයං ඇගැයීම් ක්‍රමවේදයක් තුළ බොහෝ සිසුන් මුහුණදෙන ගැටලු තත්ත්වය වනුයේ පිළිතුරු ඇගැයීමට යාමේදී ප්‍රශ්න පත්‍ර විවරණයේ හෝ ලකුණු දීමේ පටිපාටියේ අඩංගු කරුණු තේරුම් ගැනීමේ දුෂ්කරතාවයි. මේ සඳහා ගුරුවරයකුගේ සහාය ලබාගත යුතුයි. නැතහොත් පාසලේ හෝ වෙනත් බාහිර ආයතනයක මෙබඳු පුනරීක්ෂණ සැසි සඳහා සහභාගි වී කරුණු අවබෝධ කොටගත යුතුය. ව්‍යුහගත රචනා යන රචනා ප්‍රශ්නවලට පිළිතුරු සැපැයීමේදී සැලකිය යුතු විශේෂ උපදෙස් සමූහයක් ලිපිය අවසානයේ දැක්වේ. එම උපදෙස් මාලාවද සැලකිල්ලට ගෙන පුනරීක්ෂණ ප්‍රශ්න පත්‍ර නිම වීමෙන් පසු ඔබ අතින් සිදුවූ සාමාන්‍ය අතපසුවීම් ලේඛන යාවත්කාලීන කරන්න. ඊළඟ පුනරීක්ෂණ පත්‍රය ආරම්භ කිරීමට පෙර මෙම සාමාන්‍ය අතපසුවීම් ලේඛනය හොඳින් කියවා පිළිතුරු සැපැයීම සිදුකරන්න.විභාගයට පෙර දින හා විභාග ශාලාවට ඇතුළුවීමට පෙරමෙදින මෙතෙක් අධ්‍යයනය නොකළ අලතින් විෂය කරුණු ඉගෙනීමට යාම නොකළ යුතුයි. අලුතින් යමක් ප්‍රගුණ කොට මනසට දමා ගැනීමට උත්සාහයකදී මනස අවුල් වී යාමට ඉඩ තිබේ. ඔබ සකසා තිබූ කෙටි සටහන, සමීකරණ සහ සූත්‍ර ලේඛනය හා පිළිතුරු ලිවී‍ෙම්දී සිදුවන සාමාන්‍ය අතපසුවීම් ලේඛනය වැනි දෑ පමණක් කියවන්න. එදින අධික ලෙස නිදිවරා වෙහෙසකාරී මනසකින් ප්‍රශ්න පත්‍රයට පිළිතුරු ලිවීමේදී නැවත ආවර්ජනය කිරීමේ හැකියාව හීන වී යාමට ඉඩ තිබේ.විභාගයට යාමට පෙර ඔබ අදහන ආගම දහමට අනුව කෙටි කාලයක් ආගමානුකූල වතාවත්හි නිරතව මවුපිය ආශිර්වාදය සහිතව නිවෙසින් පිටවන්න.එවිට පිළිතුරු ලිවීමේදී ඔබ අතින් සිදුවිය හැකි සාමාන්‍ය අතපසුවීම් සිදු නොවන බව හිතට ගන්න. විභාගයට නියමිත කාලයට විනාඩි 15 කට හෝ 20 කට කලින් විභාග ශාලාවට යාම ප්‍රමාණවත් වන අතර එහිදී අන් අය හෝ තමන් පාඩම් කළ ආකාරය, පාඩම් කළ ප්‍රමාණය පිළිබඳව සාකච්ඡා කිරීමෙන් වැලකී සිටීම සුදුසුවේ. තවද විභාග ශාලාවට ඇතුළුවීමට පෙර අන්තිම මොහොතේ වෙනත් අයෙකු දුන් තොරතුරක් මත ඇතැම් දේ පාඩම් කිරීමට උත්සාහ නොකරන්න. මෙයින්ද මනස වික්ෂිප්ත භාවයට පත්වීමට ඉඩ තිබේ. පාඩම් නොකළ සුළු කොටස් ඇත්නම් ඒ ගැන නොසිතා පාඩම් කළ වැඩි කොටස පිළිබඳව ධනාත්මක සිතුවිලි සිතට ගන්න. ගැටලු විසඳීමේදී හා ප්‍රශ්නවලට පිළිතුරු ලිවීමේදී කරුණු මතකයට ගලා ඒම සාමාන්‍ය ස්වභාවයයි. එය හිතේ අවධාරණය කොට ගෙන ආත්ම විශ්වාසයෙන් යුතුව ප්‍රශ්න පත්‍රයට මුහුණ දෙන්න.පිළිතුරු ලිවීමේදීභෞතික විද්‍යාව 1 (බහුවරණ ප්‍රශ්න පත්‍රය)වලංගුතාවකින් හා ප්‍රමිතියකින් යුතු බහුවරණ ප්‍රශ්න පත්‍රයකින් ශිෂ්‍යයාගේ දැනුම, අවබෝධය, භාවිතය, සංස්ලේෂණ, විෂ්ලේෂණ හා ඇගැයීම් හැකියාවන්ට අමතරව කෙටි ක්‍රම භාවිතය, ස්ථානෝචිත ප්‍රඥාව සමස්ථය එකට සලකා සිතීම හා වේගවත්ව කරුණු ධාරණය කර ගැනීම වැනි කුසලතා ද මැනීම සිදුකෙරේ. එබැවින් එම හැකියා ඔබ පාසලේ පැවැති උසස් පෙළ වාර පරීක්ෂණ 6 ට සහ වෙනත් ඇගැයීම් පරීක්ෂණවලට මුහුණ දී දැනටමත් ප්‍රගුණ කොට ඇතැයි සිතමි. එයට අමතරව පහත දැක්වෙන උපදෙස් පිළිපැදීම ඔබගේ සාර්ථකත්වයට ඉවහල් වනු ඇත.* ප්‍රමිතියෙන් යුතු බහුවරණ ප්‍රශ්න පත්‍රයක් සාමාන්‍ය වශයෙන් දුෂ්කරතාව ආරෝහණ අනුක්‍රමයට සකසනු ලබන බැවින් ඔබ ප්‍රශ්න අංක 1 සිට අනුපිළිවෙළින් පිළිතුරු සැපැයීම සුදුසුය.* පිළිතුරකට එළඹුණු සැණින් එය බහුවරණ පිළිතුරු පතෙහි අදාළ ප්‍රශ්න අංකයෙහි නිවැරැදි වරණ අංකය මත පෑනෙන් කතිර සලකුණ යොදන්න. ප්‍රශ්න පත්‍රයේ පිළිතුරු සියල්ල ලකුණු කොට අවසානයේ බහුවරණ පිළිතුරු පතෙහි කතිර සලකුණු කිරීම නොකරන්න. එම සලකුණු පසුව කිරීමේදී වැරැදීමට බොහෝ ඉඩ ඇත.* ප්‍රශ්නයේ විස්තරය දිගින් වැඩිවන විට එය හොඳින් කියවමින් වැදගත් පද යටින් පැන්සලයකින් ඉරි අඳිමින් කරුණු ඉස්මතු කළ විට එය නැවත නැවත කියවීම සඳහා වැය වන කාලය අවම වේ.* සරල හා පහසු ප්‍රශ්නවල කෙටි ගණනය කිරීම් ප්‍රශ්න පත්‍රයේම අදාළ ප්‍රශ්නය අසල පැන්සලයෙන් නිම කරන්න.* ගණනය කිරීමේ දිගු හා සංකීර්ණ නම් ඒ සඳහා උත්තර පත්‍ර කඩදාසියේ (කටු වැඩ කොළයෙහි) ප්‍රශ්න අංකය යොදා පිළිවෙළකට ගණනය කිරීම් කරන්න.* යම් ප්‍රශ්නයක් සඳහා ගණනය කිරීම්, තර්ක කිරීම් අසීරු නම් සහ අදහසකට එළඹීමට නොහැකි තරම් දුෂ්කර නම් එම ප්‍රශ්නයේ වැඩිවෙලා රැඳී නොසිට ප්‍රශ්න අංකය ප්‍රශ්න පත්‍රයෙහි සලකුණු කොට ඉදිරි ප්‍රශ්න කරා යන්න.* මෙලෙස වේගයෙන් පළමු වටයේ සියලුම ප්‍රශ්න උත්සාහ කොට විසඳුමකට එළඹීමට නොහැකි වූ ප්‍රශ්න අංක බලා නැවත උත්සාහ කරන්න.* භෞතික විද්‍යාව බහුවරණ ප්‍රශ්න පත්‍රයේ බහුලව හමු වනුයේ කිසියම් සූත්‍රයක් හෝ සමීකරණයක් අවස්ථා දෙකකට යොදා සමීකරණ දෙක බෙදීමය. එබඳු ගණනය කිරීම් සමීකරණ දෙක ලියු ස්ථානයේම ඉරක් ගසා බෙදා සුළු කරන්න. පහත නිදසුන බලන්න.* වගන්ති අඩංගු පහත ආකාරයේ බහුවරණ ප්‍රශ්න ද ඔබට හමුවේ.“පහත ප්‍රකාශ අතුරින් නිවැරැදි ප්‍රකාශය තෝරන්න. එම ප්‍රශ්නය කියවාගෙන යන විටම එහි “නිවැරැදි” හෝ “වැරැදි” යන වචනය වටා පැන්සලකින් රවුමක් යොදන්න. එවිට ඔබ තේරිය යුත්තේ “නිවැරැදි” ප්‍රකාශය ද “වැරැදි” ප්‍රකාශය ද යන්න කෙරෙහි වැඩි අවධානයක් ක්ෂණිකව යොමු වේ.* කිරණ සටහන් නිර්මාණයකින් නිවැරැදි පිළිතුරකට එළඹිය යුතු අවස්ථාවක එම කිරණ සටහන් නිවැරැදි අඩිකෝදුවක් (දාරයේ කඩතොලු රහිත) හා පැන්සලයක් ඇසුරෙන් සියුම් හා නිවැරැදි ලෙස ප්‍රශ්න පත්‍රයේම නිර්මාණය කළ යුතුයි.* උසස් පෙළ භෞතික විද්‍යාව I ප්‍රශ්න පත්‍රය සඳහා පහසුවෙන් සුළු වන සංඛ්‍යාත්මක ගණනය කිරීම් ලැබේ. යම් විටක ලඝු ගණක හා ත්‍රිකෝණමිතික අනුපාත වගු භාවිත කිරීමට සිදුවේ නම් එම ප්‍රශ්නය නැවත හොඳින් කියවා සිදුවී ඇති වරද හඳුනා ගන්න.* බහුවරණ ප්‍රශ්නයක පිළිතුරකට එළඹීමේ අවිනිශ්චිතතා හේතුවෙන් පිළිතුරු පතෙහි පහත දැක්වෙන ලෙස විකෘති වීම් සිදුවුවහොත් නිවැරැදි පිළිතුර අකුරෙන් සඳහන් කරන්න. පහත නිදසුන බලන්න.(25)නිවැරැදි පිළිතුර 4 (හතර) වේ.* පිළිතුරු සියල්ල ලකුණු කළ බහුවරණ පිළිතුරු පතෙහි විභාග අංකය නිවැරැදිව ලියා ඇත්දැයි හොඳින් පරීක්ෂා කොට විභාග ශාලාධිපතිට බාර දෙන්න. කටු වැඩ කොළ ද වෙනම බාර දෙන්න.භෞතික විද්‍යාව II(A කොටස - ව්‍යුහගත රචනා)ව්‍යුහගත රචනා ප්‍රශ්න මෙන්ම රචනා ප්‍රශ්න වලට පිළිතුරු ලිවීමේදී එක් එක් ප්‍රශ්නයට වෙන් කළ යුතු කාලය මැනවින් කළමනාකරණය කරගත යුතුය. එක් එක් ප්‍රශ්නයට හිමිවන ලකුණු අනුව වෙන්කළ යුතු කාල සීමාවන් පහත දැක්වේ.ප්‍රශ්නය ලකුණු වෙන්කළ යුතු කාලය (විනාඩි)ව්‍යුහගත රචනා 1 10 18ව්‍යුහගත රචනා 2 10 18ව්‍යුහගත රචනා 3 10 18ව්‍යුහගත රචනා 4 10 18රචනා 1 15 27රචනා 2 15 27රචනා 3 15 27රචනා 4 15 27100 180 (පැය 3)එබැවින් ව්‍යුහගත රචනා ප්‍රශ්නයකට විනාඩි 15 ක කාලයකුත් රචනා ප්‍රශ්නයකට විනාඩි 25 කාලයකුත් වන ලෙස කාලය යොදා ගැනීම වඩාත් සුදුසු වේ.මේ කොටසේ අඩංගු ප්‍රශ්න 4 අනිවාර්ය ප්‍රශ්න 4 ක් බැවින් ප්‍රථමයෙන් මෙම ප්‍රශ්න 4 ට පිළිතුරු ලියා අවසන් කිරීම වරදක් නැත. ඒ අතරතුර B කොටසේ රචනා ප්‍රශ්න පත්‍රය දෙස බලමින් කියවමින් කාලය වැය කිරීම අවශ්‍ය නොවේ. ඉතා කල්පනාකාරීව පිළිතුරු සැපැයුවහොත් මෙම ප්‍රශ්න හතරට පහසුවෙන් ඉහළම ලකුණු ලබාගත හැකි බව සිතට ගන්න. එක් එක් ප්‍රශ්නයේ අනු කොටස්වලට ඔබට ලබා දී ඇති නියමිත රූල් සංඛ්‍යාව තුළ ඔබේ පිළිතුර මැනවින් සංවිධානය කොට ලිවිය යුතුය.පිළිතුර ලිවීමට පෙර ප්‍රශ්නයට අසා ඇති කරුණු සියල්ලටම අදාළ වන ලෙසින් පිළිතුර මැනවින් සංවිධානය කොට සාරාංශ කොට ගත යුතුය. අනතුරුව එම පිළිතුර අදාළ ඉඩ ප්‍රමාණයෙහි පෑනෙන් ලියන්න. පළමුව පිළිතුර පැන්සලයෙන් ලියා පසුව එය මත පෑනෙන් ලිවීම සහ වෙන කොළයක පිළිතුරු ලියා පසුව උත්තර පත්‍රයෙහි පිටපත් කිරීම නොකරන්න. මන්ද ඒ සඳහා අමතර කාලයක් වැය වන බැවිනි.ඇතැම් විට ප්‍රායෝගික ක්‍රියාකාරකමක නම් කරන ලද රූප සටහනක් ඇඳීම ඔබෙන් අපේක්ෂා කරන විට එම රූපය දක්වා ඇති ඉඩෙහි පැහැදිලිව පැන්සලෙන් ඇඳ හැකි සියලුම කොටස් නම් කරන්න. අනිවාර්යෙන් නම් කළ යුතු කොටස් අපේක්ෂා කරන විට ඒවා පමණක් පැහැදිලිව නම් කරන්න. රූපය ඇඳීමේදී ඔබ ප්‍රායෝගික ක්‍රියාකාරකම සිදුකරන විට භාවිත කළ සියලුම උපකරණ සිහිපත්කොට එම රූප අඳින්න.ව්‍යුහගත රචනා ප්‍රශ්න පත්‍රය යටතේ ප්‍රස්ථාර නිර්මාණය කිරීමේ හැකියා, ප්‍රස්ථාර කියවා ගැනීමේ හැකියා, අනුක්‍රමණ සෙවීමේ හැකියා හා අන්තඃඛණ්ඩ සෙවීමේ හැකියා මැන බැලෙන අවස්ථා තිබේ. අනුක්‍රමණය සෙවීමට ඈතින්ම ලබාගත හැකි සුදුසුම ලක්ෂ දෙකක් තෝරා ගන්න. පිළිතුර පහසුවෙන් සුළු වෙන පරිදි ලක්ෂ ලබාගත හැකි වන ලෙසින් ප්‍රස්ථාරය සපයා ඇති බව සිතට ගෙන සුදුසුම ලක්ෂ තෝරා ගන්න.ප්‍රායෝගික ක්‍රියාකාරකම්වලදී හා සමහර විද්‍යා උපකරණවල ව්‍යුහයේ ඇතැම් නිර්මාණයන්ට හේතු විමසීම, පූර්ව උපායන් වැනි දෑට හේතු විමසීම දක්නට ලැබේ. එහිදී ඔබගේ පිළිතුර භෞතික විද්‍යාත්මක සිද්ධාන්තවලට අදාළව මෙන්ම ප්‍රායෝගික තත්ත්වයන්ට ගැළපෙන අයුරින් ඉදිරිපත් කළ යුතුය. පහත නිදසුන බලන්න.සරල ද්‍රවමානයක පහළින් භාර කිරීමට හේතුව විමසා ඇති විට ගුරුත්ව කේන්ද්‍රය උත්පලවකතා කේන්ද්‍රයට වඩා පහළට ගෙන ඒමේ භෞතික විද්‍යාත්මක සිද්ධාන්තමය හේතුවක් සමඟින්ම ද්‍රවමානය සිරස්ව පාවීම ස්ථායී කිරීම සඳහා යන ප්‍රායෝගික හේතුවත් ඉදිරිපත් කිරීම සුදුසු වේ.තව ද අවසාන පිළිතුර සංඛ්‍යාත්මක අගයක් ගණනය කිරීමත් නම් එම පිළිතුර යටින් ඉරි දෙකක් ගැසීමට අමතක නොකරන්න. එම ඉරි දෙක ගසන විටම එම පිළිතුරෙහි ඒකකය සඳහන් කළ යුතු බවට ඔබට ක්ෂණිකව මතක් වේ. පිළිතුරෙහි ඒකකය අමතක වුව හොත් පිළිතුර නිවැරැදි වුවත් ලකුණු නොලැබේ. එලෙසම පිළිතුරෙහි දිශාව අපේක්ෂා කරන විට එය ද පිළිතුර අසලින්ම ඊතලයකින් දක්වන්න. පහත නිදසුන බලන්න.භෞතික විද්‍යාව II (B කොටස - රචනා)මෙය ඔබගේ අනාගතය තීන්දු කෙරෙන ප්‍රශ්න පත්‍ර කොටසයි. පිළිතුරු සපයන ප්‍රශ්න 4 තෝරා ගැනීම ඉතා බුද්ධිමත්ව කළ යුතු වේ. මේ සඳහා ඔබ පාසලේ පැවැති වාර පරීක්ෂණවලදී සහ පෙරහුරු පුණරීක්ෂණ ප්‍රශ්න පත්‍රවලට පිළිතුරු සැපයීමේදී ලද පුහුණුව, අත්දැකීම් හා ක්‍රමවේදයන් ඉතා උපකාරී වේ. සාමාන්‍යයෙන් භෞතික විද්‍යාව ප්‍රශ්න පත්‍රය සකසනුයේ හුදෙක් මීට පෙර පැවැති ප්‍රශ්න පත්‍රවලට වෙනස් මුහුණුවරක් ගන්නා අයුරිනි. එබැවින් සිද්ධාන්ත දැනුම පමණක් විමසීමට ලක් කෙරෙන ප්‍රශ්න බලාපොරොත්තු නොවිය යුතුය. නවීන උපකරණයක භාවිතය, දෛනික සිදුවීමකට හෝ ස්වභාවික විපර්යාසයකට අදාළ භෞතික විද්‍යාත්මක සිද්ධාන්ත යෙදීම ප්‍රශ්න සියල්ලෙහිම අඩංගු විය හැක.මුළු ප්‍රශ්න පත්‍රයම කියවා සුදුසුම ප්‍රශ්න හතර තෝරා ගැනීම සුදුසු වුවත් භෞතික විද්‍යා රචනා පත්‍රය දිග ඡේදවලින් යුක්ත වන බැවින් කියවීමට කාලය මදි විය හැක. එබැවින් ඔබ ප්‍රශ්න හතරක් තේරීමේදී ඔබ වඩා ප්‍රියතාවයක් දක්වන, වැඩි විෂය අත්දැකීම් සහිත එම අත්දැකීම්වලට සමීප විෂය ඒකකවලට ප්‍රමුඛතාව ලබා දෙන්න.ප්‍රශ්නවල ඔබට නුහුරු උපකරණ අඩංගු රූප, ප්‍රස්ථාරික නිරූපණ හා දත්ත වගු තිබෙන්නට පුළුවන. ඒවා පිළිබඳව කලබලයට හෝ බිය වීමට පත් නොවන්න. ඒවා ගැඹුරින් කියවා ඔබගේ පෙර අත්දැකීම්වලට සසඳා ගළපා ගැනීමට උත්සාහ කරන්න. ප්‍රශ්නය මුල් වරට කියවා ගෙන යන අතර ම එහි විමසා ඇති විධානයන් හා සංඛ්‍යාත්මක දත්ත යටින් ඉරි ඇඳ ඒවා ඉස්මතු (High Light) කරන්න.එවිට පිළිතුරු ලියන්නට යාමේදී වැදගත්ම කොටස් අමතක නොවී ප්‍රශ්නය කියවීමේදීම ධාරණය කර ගැනීමට පහසු වේ. මෙම ක්‍රමවේදය ඔබ ඡේදය කියවා පිළිතුරු සැපැයිය යුතු ප්‍රශ්නය තෝරා ගන්නේ නම් ඉමහත් පහසුවක් සැලැසේ.දැන් ඔබට හොඳින්ම පිළිතුරු සැපැයිය හැකි පහසුම ප්‍රශ්නයට මුලින්ම පිළිතුරු ලියන්න. එමඟින් ඔබට ඉදිරි ප්‍රශ්න පිළිබඳව සුබවාදී පෙලඹවීමක් හා මානසික ආකල්පයක් ගොඩ නැ‍ඟේ. මෙලෙස අනුපිළිවෙළින් ඔබගේ කැමැත්ත අනුව තව ප්‍රශ්න තුනකට පිළිතුරු සපයන්න. මෙහිදී එක් රචනා ප්‍රශ්නයකට විනාඩි 25 සහ 28 අතර කාල විරාමයක් ඉක්ම නොවීමට වග බලා ගන්න. සෑම අලුත් ප්‍රශ්නයකටම පිටු අංක සඳහන් කළ අලුත් කොළයක් භාවිත කරන්න.කාලය නිමවීමට විනාඩි 5 කටවත් කලින් සියලුම පිටු අංක අනුපිළිවෙළින් තබා ව්‍යුහගත රචනා A කොටස උඩින්ම තබා නූලකින් තදින්ම ගැට ගසන්න. ඔබ කළමනාකරණය කරගත් කාලය අනුව කාලය ඉතිරිව පවතී නම් වේගයෙන් ලියු පිළිතුරු නැවත හොඳින් කියවා අඩුපාඩු ඇතොත් නැවත සකස් කරන්න. වැරැදි ගණනය කිරීම් තිබේදැයි නැවත හොඳින් පරීක්ෂා කරන්න. නියමිත වේලාව පැමිණි පසු විභාග ශාලාධිපතිට උත්තර පත්‍රය බාර දෙන්න.විභාග ශාලාවෙන් පිටතට පැමිණ ලියන ලද පිළිතුරු අන් අය සමඟ සාකච්ඡා කිරීමෙන් වළකින්න. එය පසු දිනයන්හි පවතින විෂය සඳහා පිළිතුරු ලිවීමේ මානසිකත්වයට බලපාන බැවින් සියලු ප්‍රශ්න පත්‍ර අවසන් වූ පසු සාකච්ඡා කිරීම සුදුසුය.විභාගය සඳහා අනුමාන කිරීම්අ.පො.ස. උසස් පෙළ වැනි විභාගයකදී අප අනුමාන ප්‍රශ්න පිළිබඳව එතරම් අවධානයෙන් සිටිය යුතු නොවේ. මන්ද යත් ඉහළ සාමාර්ථයන් අපේක්ෂා කරන සිසුන් සියලුම විෂය කොටස් මැනවින් පරිශීලනය කොට ඕනෑම අභියෝගකාරී ප්‍රශ්නයකට මුහුණ දීමට දැනුමෙන්, භාවිතයෙන් හා අවබෝධයෙන් සන්නද්ධ වී සිටිය යුතුය.එහෙත් භෞතික විද්‍යාව ව්‍යුහගත රචනා ප්‍රශ්න අතුරින් මිනුම් උපකරණ ආශ්‍රිත ප්‍රශ්නයක්, ආලෝකයට අදාළව වර්ණාවලීමානය හෝ ප්‍රිස්ම ආශ්‍රිත ප්‍රශ්නයක්, තාපය ආශ්‍රිතව තාප සන්නයනය හෝ වාෂ්ප ආර්ද්‍රතාව ආශ්‍රිත ප්‍රශ්නයක්, විද්යුතය ආශ්‍රිතව යළ දඟර මීටර හෝ බහුමීටර ආශ්‍රිත ප්‍රශ්න අනුමාන කළ හැක. මෙම ප්‍රශ්න හතර බොහෝ විට ඉතා පහසු වන අයුරින් සකස් කිරීමේ ප්‍රවණතාවක් දැනට දක්නට තිබේ.රචනා ප්‍රශ්න වශයෙන් යාන්ත්‍ර විද්‍යාවේදී රේඛීය හා භ්‍රමන චලිතය මිශ්‍ර ගැටලුවක්, දෝලන හා තරංග ඒකකයෙන් ඒ පිළිබඳ භාවිතයත්, පදාර්ථයේ යාන්ත්‍රික ගුණ ආශ්‍රිතව පෘෂ්ඨික ආතතිය පිළිබඳ ගැටලුවත්, බල ක්ෂේත්‍ර ආශ්‍රිතව විද්යුත් හා චුම්බක ක්ෂේත්‍ර සම්බන්ධිත ගැටලුවක්, ඉලෙක්ට්‍රෝනික විද්‍යාව යටතේ සංගෘහිත පරිපථ ආශ්‍රිත ගැටලුවක් තාප භෞතිකය යටතේ තාප සංක්‍රමණය හෝ ආර්ද්‍රතාව ආශ්‍රිත ගැටලුවක් සහ පදාර්ථ හා විකිරණ යටතේ විකිරණශීලතාවයේ භාවිතයක් අනුමාන කළ හැක. ධාරා විද්යුතය යටතේ සුපුරුදු පරිදි විද්‍යුත් ක්ෂමතාව හා පරිපථ පිළිබඳ ගනනයන් අඩංගු විද්යුත් මෙවලම් සහිත නිදසුනක් අපේක්ෂා කළ හැක.ඉදිරි මාස තුනකට අඩු කාල සීමාව තුළදී ඔබගේ පාඩම් කිරීමේ හා පුනරීක්ෂණය කිරීමේ කටයුතු සංවිධානය කර ගැනීමටත් බියෙන් හා තිගැස්මකින් තොරව ආත්ම විශ්වාසයකින් යුතුව ධෛර්යයෙන් ප්‍රශ්න පත්‍රයට මුහුණ දීමට මේ ලිපිය පරිශීලනයෙන් ඔබට කිසියම් පිටුවහලක් ලැබෙතියි අපේක්ෂා කරමි.සැකසුම -සුභාෂිණී ජයරත්නඡායාරූප -විමල් කරුණාතිලකදුෂ්මන්ත මායාදුන්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>05</month>
      <day>18</day>
    </date>
    <link>http://www.silumina.lk/2014/05/18/_art.asp?fn=af14051819</link>
    <topic>මළගිය ඇත්තෝ; සිංහල නවකතාවේ ප්‍රබල සලකුණක්</topic>
    <author>සැකසුම -රූපාන්ති බුලත්සිංහල</author>
    <content>කොළඹ විශ්ව විද්‍යාලයේසිංහල අංශයේජ්‍යෙෂ්ඨ කථිකාචාර්යලතා ගුරුසිංහපිළිතුරු සපයන ප්‍රශ්න පත්‍රය කුමක් වුවත් ප්‍රශ්න පත්‍රය ලැබුණු විගස පිළිතුරු ලිවීමට ඉක්මන් වීම සුදුසු නැත. ප්‍රථමයෙන් දී ඇති උපදෙස් මාලාව කල්පනාවෙන් සහ සැලකිල්ලෙන් කියවිය යුතුය. ඉන් පසු ප්‍රශ්න පත්‍රය සම්පූර්ණයෙන් කියවා පිළිතුරු සැපයීමට අපේක්ෂා කරන ප්‍රශ්න විශ්වාසයකින් යුතුව තෝරා ගත යුතුය.සාහිත්‍ය සම්බන්ධ ප්‍රශ්නවලට පිළිතුරු ලිවීමේ දී ඔබ ඉතාමත් විචක්ෂණශීලි විය යුතු ය. ප්‍රශ්නය හොඳින් තේරුම් ගෙන විචාරාත්මකව, තර්කානුකූව, ක්‍රමානුකූලව අවශ්‍ය කරුණු පෙළ ගස්වමින්, භාෂාව නිසි පරිදි හසුරුවමින් පිළිතුර නිමා කිරීම අතිශයින් වැදගත් වේ.සිංහල සාහිත්‍යය ප්‍රශ්න පත්‍රයේ දී ඔබ ලිවීමට අපේක්ෂා කරන මහාචාර්ය එදිරිවීර සරච්චන්ද්‍රයන්ගේ “මළගිය ඇත්තෝ” නවකතාව සම්බන්ධ විචාරයකින් මේ අදහස් සනාථ කිරීමට අපේක්ෂා කෙරේ. සාහිත්‍යය හා සමාජය අතර ඇත්තේ සමීප සහ සජීවි සම්බන්ධයකි. එනිසාම සාහිත්‍යය බොහෝ විට සමාජයේ පිළිබිඹුවක් වේ. සමාජය සමඟ නිරතුරුව ගැටෙන සාහිත්‍යකරුවා වෙනත් අයට වඩා ඉදිරියෙන් සිටින අතර නිරීක්ෂණ බලය හා වින්දන ශක්තියෙන් ද ප්‍රබල වේ.නවකතාවක් නිර්මාණය කරන ලේඛකයා අන් ඕනෑම සාහිත්‍යාංගයක් මාර්ගයෙන් කිසියම් අපූරු දෙයක් පාඨක ලෝකයා වෙතට ගෙන එන කලාකරුවකු මෙන් තමාටම විශේෂ වූ අපූරු ලොවක මැවුම්කරුවා වෙයි. සරච්චන්ද්‍ර මහතා “කල්පනා ලෝකය” කෘතියෙහි දක්වන පරිදි “ශ්‍රේෂ්ඨ යැයි ගැනෙන හැම කලා නිර්මාණයක්ම ලෝකයෙහි පෙර නුවූ විරූ දෙයකි. එය අපූර්ව වස්තුවකි. එහෙයිනි රසිකයා එය දැක කුල්මත් වන්නේ. මවිත වන්නේ. එය නිර්මාණය කළ තැනැත්තා සමාජයෙන් ගෞරවය ලබන්නේ ද එම හේතුව නිසාය.”රුචි අරුචිකම්නවකතාකරුවා වනාහි තමා හාත්පස ජීවිතය අවලෝකනය කොට එයින් කම්පිතව ඒ පිළිබඳව ස්වකීය දෘෂ්ටිය අන්‍යයන්ට සූචනය කිරීමේ අභිලාෂයෙන් නවකතා මාධ්‍යය තෝරා ගත්තෙකි. නවකතාව මිනිස් ජීවිතය ඇසුරු කොට ගෙන රචිත කල්පිත කතා පුවතකි. තමාත් හාත්පස සමාජයේත් වෙසෙන පුද්ගලයන්ගේ සිතුම් පැතුම් ඕනෑ එපාකම්, රුචි අරුචිකම්, හැසිරීම් ආශ්‍රයෙන් සිය නවකතාව නිර්මාණය කරයි. එය කාල්පනික කතා පුවතක් වුව ද සමාජය පිළිබඳ ප්‍රතිබිම්බයක් දැකිය හැකිය. නවකතාව යනු අපගේ භෞතික ක්‍රියා පද්ධතියට අතිශයින් සමීප නිපයුමක් බවත් එහි ශක්තිය සීමාරහිත බවත් පැහැදිලි කරුණකි.විචාරය සවිඥානික කලාවක් මෙන් ම කිසියම් විද්‍යාත්මක ඡායාමාත්‍රයක් අන්තර්ගත කලාවක් ද වේ. නැතහොත් විචාරය යනු කියවීමේ කලාවයි. එමෙන්ම බුද්ධිමත් කියවීම හා ලිවීමය. කිසිඳු විචාර කෘතියක් ඒ විචාර කාර්යයේ පරිසමාප්තියක් නොවේ. එනිසාම විචාර විෂයක ප්‍රශ්න කිසිදා නිරාකරණය අවසන් වන්නේ නැත. ඊට හේතුව දැනට පවත්නා විචාර මතවාද වෙනස් නොවන ලෙසින් තීරණය වී නොතිබීමය.යම් සාහිත්‍ය කෘතියක් පළමුවරට කියවීම විචාරාත්මක කියවීමක් නොවේ. කියවන විට විචාරයේ ප්‍රාථමික ව්‍යායාමයක් සිදු වුව ද සාහිත්‍ය කෘතියක් අධ්‍යයනය කිරීම ධෛර්යය සම්පන්න ව්‍යායාමයක් වේ. විචාරය රඳා පවතින්නේ පූර්ව විචාරාත්මක ක්‍රියාදාමයන් මතය. එවැනි ක්‍රියාදාමයන් කිහිපයක ව්‍යාවෘත වීමෙන් පසු ඒ කෘතිය ගැන ප්‍රශ්න කිරීමේ සහ එය විග්‍රහ කිරීමේ, සැසඳීමේ, සැලසුම් කිරීමේ හා සංසන්දනය කිරීමේ අවශ්‍යතා මතු වේ. විචාරය නමින් හඳුන්වනු ලබනුයේ මෙම ක්‍රියාවලියයි.ජීවිත අභියෝගඑදිරිවීර සරච්චන්ද්‍රගේ ‘මළගිය ඇත්තෝ’ නවකතාව (1959) විදේශීය පසුබිමක් ආශ්‍රය කරගෙන රචනා කරන ලද නවකතාවකි. ශ්‍රී ලාංකික උපැවිදි පුද්ගලයකු සහ ජපන් තරුණියක් අතර ගොඩ නැඟුණු සහසම්බන්ධයක් මෙයට තේමාව වී ඇත. සිතුවම් ඇඳීම ජීවනෝපාය කර ගත් දෙවොන්දරා සං ජීවිතාභියෝගවලට මුහුණ දීමට ශක්තිය නැත්තෙකි. නොරිකෝගේ ප්‍රේමය ඔහු සැම විටම බලාපොරොත්තු වුව ද ගෘහ ජීවිතයක වගකීම් රැසක් බාර ගැනීම පිළිබදවත් ඇත්තේ අලස උදාසීන බියගුලු ආකල්පයකි. ජීවිතය පිළිගැනීමට තැත් කරමින් ජීවිතය පිළිගන්වන දුක විඳ ගැනීමට සූදානම් වූ ලෞකිකත්වය ඉක්මවා නොගිය ගැහැනියකගේ චරිතාංගයක් නොරිකෝ තුළ දැකිය හැකිය. ගතින් මෙන්ම සිතින් ද මුදු මොළොක් හැඟීම් ඇති ඇයට දෙවොන්දරා සං සමඟ ගමන් බිමන් යාමෙන් සමාජයෙන් අවමන් විඳීමට සිදු වේ. ඒ නිසා ඈ දෙවොන්දරා සං සම්පූර්ණයෙන් හිමි කර ගැනීමට උත්සාහ කරයි. එහි දී ඇතිවන කායික මානසික පීඩා නිසා සිත් වේදනාවට පත් වේ. ජීවිත පරිඥානයෙන් මුහුකුරා ගිය නොරිකෝ තුළ බෙහෙවින් පවතින අතෘප්තිය නම් දෙවොන්දරා සං ගේ ජිවිතයේ නියම කොටස්කාරියක් වීමට නොහැකි වේ ය යන සැකයයි.දෙවොන්දරා සං කලාකරුවා කලා රසිකයෙකි. ජපන් සමාජය තුළ ජීවත් වෙමින් එහි සියලු දේ වින්දනාත්මක ඇසකින් දැකීමට උත්සාහ කරන කලාකරුවෙකි. දීර්ඝ කාලයක් ජපානයේ වාසය කරන ඔහු එහි සංස්කෘතිකාංග පාඨකයා ඉදිරියේ ගෙනවිත් තබයි. ඒ නිසාම ඔහුගේ අදහස් හා ගැටෙමින් අනුගත වෙමින්, විරෝධාකල්ප උත්පාදනය කරමින් පාඨකයා ද දෙවොන්දරා සං සමඟ ජීවත් වේ.මෙහි එන වර්ණනා මුඛය අදහසට පෙරදැරිව ජීවමාන බලවේගයක් ලෙස නවකතාව පුරාම දිව යයි. කතා නායිකාව වූ නොරිකො සං සහ දෙවොන්දරා සං පරස්පර සංස්කෘතියක වැඩුණු නිසා ඔවුන්ගේ සම්බන්ධය සාර්ථක නොවන බවට කතාව යටි තලයේ ඉඟියක් ලෙස පවතී. නොරිකෝ සමඟ ඇති ප්‍රේමයෙන් පලා යන දෙවොන්දර සං කියෝතෝ නගරයට ගොස් තම පෙම්වතිය අමතක කරනු වස් ගණිකාවකගෙන් තම කාමය සංසිඳවා ගනියි. ඔහුගේ සිත මෙහිදී බලවත් තැවුලකට පත් වේ.දාර්ශනික අංශයනොරිකෝ ඉතා ක්‍රමවත් ස්වභාවික තලයක හිඳ අනාගතය ගැන හිතන අතර දෙවොන්දරා සං සංකීර්ණ ස්ථානයක හිඳ ජීවිතයේ දාර්ශනික අංශය ගැන සාකච්ඡා කරයි. නොරිකෝ ජීවත්වන සමාජ තලය තුළ තමා දුරස්ත බවත්, ඇගේ වාසනාව පවතින්නේ එම පරිසරය තුළ බවත් දෙවොන්දරා සං සිතයි. කෙසේ වුව ද ජීවිතයේ ද, මරණයේ ද, සෞන්දර්ය දෙවොන්දරා සං ට පසක් කර දුන් නොරිකො ආසියාතික රටක ගැහැනියකගේ පාරම්පරික සිතුවිලි අතරින් රිංගා විත් පොදුවේ කවර රටක වුව ද ගැහැනියකගේ අපේක්ෂා පාඨකයා ඉදිරියේ තැබීමට සමත් වේ. දෙවොන්දරා සං සහ නොරිකෝ අතර සම්බන්ධතාව විකාශනය වන ඉතා සියුම් ක්‍රමය නිසාම මෙය ඉතාමත් සංවේදී නිර්මාණයක් බවට පත් වේ.මළගිය ඇත්තෝ නවකතාවේ ආරම්භයට කෘතිය පිළිබඳව පූර්ව සඳහනක් වැන්න. සංයමයෙන්, සියුම්ව, සංක්ෂිප්තව භාෂාව යොදා ගන්නා නවකතාකරුවා පාඨකයා තම ග්‍රහණයට නතු කර ගන්නා ආකාරය ප්‍රශස්තය. සාහිත්‍ය කෘතියක ඇතුළත් අත්දැකීම් අපූර්ව විය යුත්තාක් මෙන්ම එය අර්ථාන්විත ද විය යුතුය. සාහිත්‍ය කෘතියකින් නියම රසය දැනවිය හැක්කේ එම කෘතියෙහි ජීවිතය පිළිබඳ විග්‍රහයක් මනුෂ්‍යත්වය පිළිබඳ විග්‍රහයක් තිබුණහොත් පමණි. ජීවිතය ප්‍රත්‍යවේක්ෂණය කිරීමට පාඨකයා මෙහෙයවුවොත් පමණි. එම නිසා සාහිත්‍යමය අත්දැකීමක් අර්ථවත් වුවමනාය.දිගු කලක්“නොරිකො මළා ය කියා මට මේ කථාව අවසන් කරන්ට තිබුණි. එහෙත් නොරිකෝ තවමත් ජීවත්ව සිටියි. මන් ද ජීවිතයේ අග්ගිස්සෙහි ඒ මේ අත වැනෙමින් සිටිමි. කතාවක් නම් පිරිපුන් රටාවකින් යුතුව ගොතා හමාර කළ හැකිය. එහෙත් ජීවිතය, වියා හමාර කළ නොහැකිව එතනින් මෙතනින් එල්ලෙන පත් ඉරුවලින් හැඩි වූ මුල්ලකට දමා තිබෙන පැදුරු කෑල්ලකට සමානය. මිනිසුන් මරණය පතන විගසින්, ඔවුන් වෙත මරණය නොපැමිණේ ඔව්හු දීර්ඝ කාලයක් දුක් විඳිමින් ජීවත් වෙති”“මළගිය ඇත්තෝ” නවකතාව එහි බසත් සමඟ එක්ව සංගීතය හා නාටකය පිළිබඳව ලේඛකයාගේ හැඟීම් ගීතයට නඟන්නාක් වැනිය. එසේම විනීත හැඟීම් ඇති කලාකාරයකුගේ ජීවිතය ශෝකාන්තයක් වන ආකාරයට ද සරල ගද්‍ය කාව්‍යයකින් නිරූපණය කිරීමට කතුවරයා සමත් වේ.එතෙක් සිංහල නවකතාවකට විෂය නොවූ පරිසරයක් තේමා කර ගත් මේ නවකතාවෙහි දෙවොන්දරා සං අසම්මත චරිතයකි. දෙවොන්දරා සං ගේ උප විඥානයෙහි ඇතිවන ව්‍යාකූල හා සංකීර්ණ හැඟීම් කතුවරයා සාර්ථකව රූපණය කරයි. ඇතුළතට හැරුණු මනසක් ඇති පුද්ගලයකු වූ ඔහු තම ජීවිතයෙහි ඉරණම විස‍ඳෙන තීරණාත්මක අවස්ථාවන්හිදී එඩිතරව ක්‍රියාශීලීව සිටීමට අසමත් වනුයේ ඔහු තුළ පවත්නා ආත්ම සංයමය නිසා ද? බිය සහ ලජ්ජාව නිසා ද? නැතහොත් අනාගතයේ මුහුණ දීමට සිදුවිය හැකි අභියෝගයන් දරා ගැනීමේ නොහැකියාව නිසා ද යන්න පැහැදිලි නැත.ප්‍රේමයෙහි කෙළවර විවාහය ලෙස දකින නොරිකෝ තම සොහොයුරා සොහොයුරිය ඇතුළු පවුලේ අනිකුත් අය විසින් පොලඹවන එම නියතාර්ථය කෙරෙහි පාවී යන සිතැත්තියකි. පෙරදිග ජීවත්වන ගැහැනියගේ ප්‍රතිරූපය සංකේතවත් කරන නොරිකෝ විදේශ සංස්කෘතියෙන් බැහැරව ලාංකේය ගැමි ස්ත්‍රීත්වය චිත්‍රණය කරයි. ඒ නිසාම ජීවමාන සංකීර්ණ ගති ලක්ෂණවලින් හෙබි ස්ත්‍රියකගේ පැවැත්ම පාඨක සිත කම්පනයට පත් කරයි.පොදු ගුණාංගවිදේශීය පසුබිමක් තේමා කර ගෙන රචනා වුව ද එහි චරිත හා සිද්ධි දාමයන් දේශීයත්වයට ගැළපෙන ආකාරයෙන් කලාත්මකව නිරූපණය කර ඇත. මනුෂ්‍යත්වයට ආවේණික පොදු ගුණාංග නිරූපණය කිරීමෙහිලා කතුවරයා දක්වන දක්ෂතාව ප්‍රශස්තය. සංස්කෘතින්ට අනන්‍ය වූ ආචාර ධර්ම හා වෙනත් සමාජ සම්ප්‍රදායන් ද මතු කිරීමට කතුවරයා උත්සාහ ගෙන ඇත.“හැමදාම ගෑනු කෙනෙක් එනකොට, කවුරු වුණත් හිතාවි මොකොද කියලා. අන්න වැඩකට එනවනම් කමක් නෑ. අර ඉංග්‍රිසි ඉගෙන ගන්න එන ගෑනු ළමයි වගේ” යි ඈ කීවාය.“ඒ ගොල්ලො හිනා වෙවී මට පං පං කිව්වා පං පං කියන්නෙ යුද්ධ කාලෙ හේවායන් එක්ක නරකට හැසිරුණු ගෑනුන්ටයි. මට හරියට දුක හිතුණා ඒක අහලා.”විවාහය තුළින් ස්ථාවර ජිවිතයක් ගත කිරීමට ගැහැනියකට ඇති අපේක්ෂා මෙන් එම සංස්කෘතිය තුළ ගැහැනියට හිමි තැන ද මෙම සංවාදවලින් පැහැදිලි වේ. නොරිකයෝ පියා සමඟ ඇති බැඳීමත්, දෙවොන්දරා සං අතර සුන්දර ආධ්‍යාත්මික ප්‍රේමයත් පාඨකයාට හැ‍ඟෙයි. දැනෙයි. සරච්චන්ද්‍ර කාව්‍යමය ගුණයෙන් පෝෂිත, හැඟීම් රූපණය කිරීමේ ශක්‍යතාවයෙන් හෙබි සංකල්ප රූපාත්මක බස් වහරක් යොදා ගැනීම මෙයට හේතුව වේ. කලාත්මක නිර්මාණයක් ලෙස නවකතාව සාර්ථකව ගොඩ නැඟීම උදෙසා සංවේදී ගුණයෙන් යුත් ධ්වනිපූර්ණ බසක් භාවිත කළ යුතුය.භාෂා රීතියසරච්චන්ද්‍ර ආයාසයකින් තොරව සුදුසුහම වචන සුදුසු තැන යොදා ගැනීමෙන් එහි රසවත් බව තීව්ර වේ. එමෙන්ම සිංහල නවකතාව විශිෂ්ට භාෂා රීතියකින් පෝෂණය කිරීමට ඔහු දැරූ වෑයම සාර්ථක වී ඇත. සිය නවකතාවන් සඳහා සරච්චන්ද්‍රයන් තෝරා ගත් තේමාවන් මෙන්ම ඔහුගේ රීතියෙහි ද විශේෂ අනන්‍යතා දැකිය හැකිය. ඔහු රචනා කරන ලද මළගිය ඇත්තෝ, නවකතාව මෙන්ම මළවුන්ගේ අවුරුදු දා වල්මත් වී හසරක් නුදුටිමි නවකතා මෙයට සාක්කි දරයි.“මළගිය ඇත්තෝ” නවකතාවේ මුඛ්‍ය ලක්ෂණය පුද්ගල චරිත විශ්ලේෂණයයි. නැතහොත් කිසියම් අපූර්ව පුද්ගලයකුගේ ක්‍රියා කලාපය සවීස්තරව රූපණය කිරීමයි. මෙම අපූර්ව පුද්ගලයාගේ ජීවිත කතාව ඉදිරිපත් කිරීමෙන් ඇති සාමාජික අගය කුමක් ද? අසාමාන්‍ය මිනිසුන්ගේ චරිතාපදාන ඉදිරිපත් කිරීමෙන් නවකතාකරුවා තම අරමුණ කොතෙක් දුරට සාර්ථකව ඉටු කර ඇත් ද? අපූර්ව පුද්ගලයකුගේ චරිතයක් විශ්ලේෂණය කරනු ලබන නවකතාවක පොදු සමාජ වටිනාකමක් ඇතිවීමට මූලික ලක්ෂණ දෙකක් අවශ්‍ය වේ. නවකතාවට පාදක වූ අත්දැකීම පාඨකයාට විශ්වාස කළ හැකි විය යුතුය. එමෙන්ම චරිතයන්ගේ අපූර්වත්වයට සමාජ පරිසරය බලපා ඇති ආකාරය පැහැදිලිව තිබිය යුතුය. දෙවොන්දරා සං ඇසුරින් නිර්මාණය වන පුද්ගලානුබද්ධ කායික මානසික ගැටීම් මෙන්ම සංස්කෘතික රාමුවක හා සදාචාර පද්ධතියක සිරවුණු ස්ත්‍රිත්වය ද මෙම නවකතාව මඟින් ඉදිරිපත් කිරීමට කතුවරයාට හැකි වේ.“මළගිය ඇත්තෝ” නවකතාවේ මුල සිට අග දක්වාම ඔහුට මේ ජපන් පරිසරයටත්, නොරිකෝ සං නියෝජනය කෙරුණු ගෘහ ජීවිතයටත් ඇතුළු වීමට නොහැකි වෙයි. නොරිකෝ සහ තමා අතර ඇති පරතරය ගැන දෙවොන්දරා සං තුළ ඇති හැඟීම සිද්ධිය මුල සිට අග දක්වාම ඉදිරිපත් කරයි. පැය දෙකක් පමණ වීදිවල ඇවිද පාළුව මඟ හැර ගත නොහැකිව පිපාසය නිවා ගැනීමට කිසිවක් පානය කර ආපසු ගෙදර යාමට සිතූ රැයක ය ඔහු නොරිකෝගේ අවන්හලට පිවිසෙන්නේ. ඔහු පළමුවෙන්ම අවන්හලට පිවිසුණේ සුළඟක් මෙන් යයි ඇය පවසයි. ඒ ආකාරයෙන්ම වරින් වර ඇගේ ඇසුර පතමින් සහනය, සතුට සොයන ඔහු ඇයගේ අභ්‍යන්තර මානසික පීඩනය හඳුනා නොගෙන පිටත්ව යයි. ප්‍රේමය විවාහය පිළිබඳ බලාපොරොත්තු අලුත් කරමින් නොරිකෝ ජීවිත කතරයේ අතරමං කරන දෙවොන්දරා සං තමා අවට වූ ජීවිතය අවබෝධ කර ගැනීමට අසමත් වෙයි. මේ නිසාම අවසානයේ සිය දිවි නසා ගැනීම දක්වා ඔහුගේ සිත මෙහෙය වේ. දෙවොන්දරා සං සහ නොරිකෝ අතර පැවැති සංකීර්ණ සමාජ සංස්කෘතික ගැටමුට පාඨකයා සහභාගි කරවා ගැනීමට කතුවරයාට හැකි වේ.නවකතාව වූ කලී ගද්‍ය කාව්‍යයකි. නවකතා කරුවා අලුත් රචනෝපක්‍රම සහ සන්දර්භ උපයෝගී කර ගනිමින් භාවික ගුණයෙන් යුත් භාෂා මාධ්‍යයක් ගොඩ නැංවීමට වෑයම් කරයි. එහිදී සරච්චන්ද්‍ර තියුණු වූත්, ගැඹුරු වූත් අවබෝධයකින් භාෂාව භාවිත කිරීමට උත්සුක වේ. බහු කාව්‍යමය භාෂාව ලිවීමේ දක්ෂයෙකි.“ජපානයේ පාරම්පරික ශිෂ්ටාචාරයේ බර තාම උසුලාගෙන යන්නේ ස්ත්‍රීන් යයි මට හැඟි ගියේය. පැරණි කවීන් කියූ පරිදි, සියුමැලි යනගි අත්ත මෙන් නැවී ඔව්හු කෙතරම් ලාලිත්‍යයකින් ඒ බර උසුලත් ද? ඔවුන් කතා බහ කරන ලීලාවෙනි, තේ කෝප්පයක්, බත් බඳුනක් අතට ගන්නා සැටියෙහි, මේ ශිෂ්ටාචාරය පිළිබිඹු වී පෙනේ” (පිටුව 04)“මුදු මොළොක් වචනයකින්වත් සංග්‍රහයක් නොලැබ මා ගත කළ නිසරු ජීවිතයෙහි ආදරයක පිළිරුවක් වත් ලැබුණේ මමෙවාකාගෙන්ය. මා ඇගෙන් සෙවූයේ සැබෑ ආදරය නොව ආදරයේ ව්‍යාජයකි.ඈ එබන්දක් මා ඉදිරියේ තබන්ට තැත් කළා ය. එය බිඳ දැම්මේ මා ය. ආදරයේ ප්‍රතිරූපය ආදරයට වඩා හොඳය. සැබෑ ආදරය ජීවිතයේ පතුලට කිඳා බැස එහි ඇති දුකින් තැවරෙයි (පිටුව 66)මේ පාඨවල කාව්‍යමය භාවය රඳා පවතින්නේ වචනයෙහි ස්වභාවය මත නොව එය පුනරුක්ති සහිතව යොදා ඇති බැවිනි. කතුවරයා යොදා ගත් ප්‍රසාද හා මාධූර්ය ගුණයෙන් යුත් ශෛලිය මෙම චරිතවල ගලා යාමට පහසුවක් වෙයි. මළගිය ඇත්තෝ සහ මළවුන්ගේ අවුරුදු දා කෘති දෙක නූතනය දක්වාම වඩාත් ඇගැයීමට ලක් වන්නේ මේ භාෂා විප්ලවය නිසාය.ගතානුගතික හා සාම්ප්‍රදායානුගත සම්මත පුරුෂාර්ථ වටිනාකම්, ඇගැයිම් හා සදාචාර ධර්ම නොඉවසන, ඒවාට ප්‍රතිපක්ෂ ලෙස ක්‍රියාත්මක වන එමෙන්ම විප්ලවකාරී ලෙස හැසිරෙන අසම්මත චරිතයක් ලෙස දෙවොන්දරා සං මෙහි පෙනී සිටියි. කෙසේ වුව ද එක් ප්‍රධාන චරිතයක් ගෙන විවිධ වූ සියුම් චරිත ලක්ෂණ ප්‍රකට වන ආකාරයට මිනිස් සිත විවරණය කිරිමට කතුවරයා දක්ෂ වී ඇත. ඒ සඳහා කාව්‍යමය ගුණයෙන් පෝෂිත, හැඟීම් රූපණය කිරීමේ ශක්‍යතාවෙන් හෙබි සංකල්ප රූපාත්මක බස් වහරක් උපයෝගී කර ගෙන තිබීම කෘතියෙහි සාර්ථකත්වයට පිටුබලයක් වී ඇත.කෙසේ වුව ද සිංහල නවකතාවලියෙහි විශේෂ සන්ධිස්ථානයක් සනිටුහන් කරන “මළගිය ඇත්තෝ” නවකතාව එහි ඇති වින්දනාත්මක ඉදිරිපත් කිරීම නිසාම නැවත කියවීමේ ප්‍රවේශයකට උත්තේජනය සපයයි. එයම නවකතාව පිළිබඳ සපයන එක්තරා සාධනීය විචාරාත්මක අර්ථකථනයක් වැන්න.සරච්චන්ද්‍රගේ මළගිය ඇත්තෝ කෘතියෙහි ප්‍රධාන චරිතය වන දෙවොන්දරා සං මාර්ටින් වික්‍රමසිංහගේ “විරාගයෙහි” අරවින්දගේ චරිතයට තරමක් සාම්‍යයක් දැකිය හැකිය. විරාගයෙන් පසුව පළ වූ මළගිය ඇත්තෝ නවකතාව ශෛලිමය වශයෙන් විරාගයට සමාන නැති නමුත් ගැමි උගත් (සිංහල, බෞද්ධ) තරුණයාගේ මනස් අභ්‍යන්තරය විවිධ මානයන් ගෙන් විස්තර කිරීම අතින් ඒ සියලු නවකතා එළැඹීමට තැත් කරන්නේ විරාගය විසින් විවරණය කරන ලද කතිකාමය අවකාශයට බව පැහැදිලි වේ. මේ නිසා මළගිය ඇත්තෝ නවකතාව එදිරිවීර සරච්චන්ද්‍රගේ සාර්ථකම කෘතිය පමණක් නොව සිංහල නවකතාවලියෙහි ද ප්‍රබල සලකුණක් ලෙස හඳුන්වා දීම වැදගත් ය. විචාරක මතවාදයන්හිදි මෙහි නිශේධනීය ලක්ෂණ මතු වුණ ද කිසියම් අවස්ථාවක පුද්ගලයකුගේ උපවිඥානයෙහි ඇතිවන ව්‍යාකූල හා සංකීර්ණ හැඟීම් එලෙසට නිරූපණය කිරීමට සරච්චන්ද්‍ර මහතා දක්වන හැකියාව ප්‍රශස්තය. මෙහිදී වඩාත් වැදගත් වන්නේ ඔහු ඒ සඳහා යොදා ගන්නා කාව්‍යාත්මක භාෂා සම්ප්‍රදායයි. සත්‍ය වශයෙන්ම නවකතාවක්, හොඳ නවකතාවක් වනුයේ භාෂාවට නියම සැලකිල්ල කර්තෘගෙන් ලැබුණු විටදීය. භාෂාවේ වර්ධනයට මං සලසන අයගෙන් ප්‍රධාන තැනක් හිමි වනුයේ ද නවකතාකරුවාටය. ඉහත සියලු කරුණු සලකා බලන විට නවකතාකරුවකු ලෙස එදිරිවීර සරච්චන්ද්‍ර සිය නවකතා මඟින් ලබා දී ඇති දායකත්වය ප්‍රශස්ත බැව් පැවසිය යුතුමය.සැකසුම -රූපාන්ති බුලත්සිංහලඡායාරූපය -සුදම් ගුණසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>05</month>
      <day>18</day>
    </date>
    <link>http://www.silumina.lk/2014/05/18/_art.asp?fn=af14051820</link>
    <topic>මැතිවරණ උණුසුම අස්සේ ඉන්දියාවේ මංගල සීනු</topic>
    <author>සේමාලි කැල්ලපත</author>
    <content>ඉන්දියාවේ මේ දිනවල පවතින්නේ මැතිවරණ ජයත් සමඟ ඇතිවූ උණුසුමකි. නිරන්තරයෙන් මැතිවරණය හා බැඳුණු තොරතුරු පසුපස හඹා යන මාධ්‍ය මේ දිනවල ඉන්දියාවේ අලුත විවාහප්‍රාප්ත වූ යුවළක් පිළිබඳ තොරතුරු වාර්තා කළේය. මේ විවාහ මංගල්‍ය උත්සවයේ මනාලයා එරට ප්‍රබල දේශපාලනඥයකු වීම ද මෙහිදී විශේෂය. මේ මනාලයා ඉන්දීය ජාතික කොංග්‍රසයේ ජ්‍යෙෂ්ඨතම හා ප්‍රබල දේශපාලනඥයකු වන එන්. ඩී. තිවාරි නොහොත් නාරායන් දත් තිවාරිය.අසූ නව හැවිරිදි තිවාරිගේ නම මේ දිනවල ඉන්දියානු මාධ්‍ය අතර මෝඩි සහ ගාන්ධි යන නම් තරම් ම ජනප්‍රිය වී ඇත්තේ මේ විවාහ මංගල්‍යය නිසාය. ඒ පිළිබඳව මාධ්‍ය වාර්තා කරන්නේ ‘Just Married’ හෙවත් ‘මේ දැන් විවාහ වුණා’ යන වදනත් සමඟිනි.ඉන්දියාවේ උත්තර ප්‍රදේශයේ මහ ඇමැති ධුරය තෙවරක් ම හෙබවූ තිවාරි උත්තරාකාන්ද් ප්‍රදේශයේ ද වරක් මහ ඇමැති ධුරය දැරීය. අගමැති රජිව් ගාන්ධි ගේ රජයේ කැබිනට්ටුවේ විදෙස් කටයුතු ඇමැති ද වූ තිවාරි අන්ද්‍රා ප්‍රදේශ් මහ ඇමැතිවරයා ලෙස ද කටයුතු කළේය.මේ පරිණත කොංග්‍රස් දේශපාලනඥයාට මෙලෙස වළ පයයි ගොඩ පයයි තිබෙන වයයේ දී විවාහ දිවියට සැපත් වීමට සිදු වූයේ වසර හතක් තිස්සේ ඇදී ආ නඩුවක තීන්දුවක් නිසාය. ඔහුගේ අත ගත්තේ 67 හැවිරිදි උජාබාලා ෂර්මා ය. ඇය වෘත්තියෙන් කථිකාචාර්යවරියකි.තිවාරි සහ ෂර්මාගේ පුතු වන 35 හැවිරිදි රෝහිත් ෂේකර්, තිවාරිට එරෙහිව 2007 වස‍රේදී දිල්ලි අධිකරණයේ නඩු පවරනු ලැබුවේ පීතෘභාවය පිළිගන්නා ලෙස ඉල්ලමිනි. තිවාරි ඒ වන තෙක්ම තමාට දාව ෂර්මා ලද ඒ පුතුගේ පීතෘභාවය පිළි නොගත්තේය. වෙනකක් තබා ඔහු හා කතාබහ කිරීමක්වත් නොකළේය. අවසානයේ රෝහිත් කළේ සිය දේශපාලනඥ පියාට එරෙහිව අධිකරණයට යෑමය.හත් වසරක් තිස්සේ නඩුව ඇසීමෙන් පසු අධිකරණ තීන්දුව ප්‍රකාශයට ඔන්න මෙන්න කියා තිබිය දී තිවාරි සිය පුතුගේ පීතෘත්වය පිළිගත්තේය.ඒ අනුව තිවාරි සහ ෂර්මාගේ විවාහය ලක්නව්හි පිහිටි තිවාරිගේ නිවෙසේදී ඉන්දියානු චාරිත්‍රානුකූලව ඉතාමත් සම්ප්‍රදායානුකූලව පසුගිය දා පැවැත්විණි. මේ විවාහ උත්සවයට ඔවුන්ගේ පුත් රෝහිත් ද සහභාගි වූයේය. වසර ගණනාවකට පසු තිවාරි සිය පුත් රෝහිත් සමඟ කතාබහ කළේ එදින බවට ඉන්දීය මාධ්‍ය වාර්තා කළේය.“කාලයක පටන් පැවැති අපගේ විවාහයට සමාජයේ පිළිගැනීමක් ලබාදීමට ඔහුට අවශ්‍ය වුණා” යැයි විවාහයෙන් පසු සතුටට පත් උජාවාලා ෂර්මා පැවසුවාය.මෙදින තිවාරි මේ අයුරින් ෂර්මා හා විවාහ වුවද ඒ වන තෙක්ම ඔහු ඔවුන් උන්නා ද මළාදැයි සොයා බලාවත් නොතිබූ බව මාධ්‍ය වාර්තා කළේය. රෝහිත් පියාට විරුද්ධව අධිකරණ ක්‍රියාමාර්ගයකට පිවිසීමෙන් පසු අධිකරණය විසින් තිවාරිගේ පීතෘභාවය පරීක්ෂා කිරීම සඳහා ඩී. එන්. ඒ. පරීක්ෂණයක් නියම කරනු ලැබීය.එසේ වුවද තිවාරි “මං දැන් වයසයි මට ලේ දෙන්න බැහැයි” පවසමින් එම අධිකරණ නියෝගය ප්‍රතික්ෂේප කළේය.“ඔබ වයසක වුවත් රුධිරය පරීක්ෂා කිරීම අවශ්‍යයි. ඔබ පිරිසුදු නම් රුධිරය දීමට බිය විය යුතු නැහැ” යි එවිට විනිශ්චයකාරවරයා ප්‍රකාශ කර තිබිණ. අවසානයේ දී තිවාරි සිය රුධිරය පරීක්ෂාව සඳහා කැමැත්ත ප්‍රකාශ කළ අතර ඔහුගේ නිවෙසේදී රුධිරය ලබා ගැනීම සඳහා වෛද්‍යවරයෙක් හා විනිශ්චයකාරවරයෙක් ද සහභාගි වූහ. එම ඩී. එන්. ඒ. පරීක්ෂණයෙන් ද තිවාරිගෙන් පීතෘත්වය ඉල්ලා අධිකරණයට ගිය රෝහිත් තිවාරිගේම පුත්‍රයා බවට ඔප්පු විය.ෂර්මාට දරුවා ලැබෙන්නට සිටි අවදියේදී ඇය තිවාරි පසුපස යමින් ඔහුගෙන් දරුවාගේ පීතෘභාවය පිළිගන්නා ලෙස ඉල්ලා සිටිය ද ඔහු ඒ සියලු ඉල්ලීම් ප්‍රතික්ෂේප කළේය.“මා දරුවා ලැබෙන්න සිටියදී දරුවා උපන් පසු ඔහුගේ නමවත් දෙන්නදැයි ඔහුගෙන් ඉල්ලා සිටියා. ඔහු එය ප්‍රතික්ෂේප කරමින් මාත් දරුවාත් රැක බලාගන්නා බව පැවසුවා” යැයි මීට පෙර දී ෂර්මා මාධ්‍ය වෙත අදහස් පළ කරමින් පවසා තිබිණ.ඒ අවදියේ දැවැන්ත දේශපාලන චරිතයක් වූ තිවාරිගේ දේශපාලන ජීවිතය ගැන සලකා තමා නිශ්ශබ්ද වූ බව ද ෂර්මා පැවසුවාය.දිගින් දිගටම සිය දරුවා වෙනුවෙන් පීතෘත්වය ඉල්ලා සිටි ෂර්මා මේ වසරේ අප්‍රේල් මස මුලදී තිවාරිගේ ලක්නව් නිවෙස ඉදිරිපිටට ගොස් උද්ඝෝෂණයක ද නිරත වූවාය. මුලදී තිවාරිගේ ආරක්ෂකයන් ඇයට නිවෙසට පැමිණීම අවහිර කළ ද පසුව ඇයට නිවෙසට පැමිණීමට අවසර ලැබිණි. ඉන්පසු ඇය තිවාරිගේ නිවෙසේම පදිංචි වූවාය.අධිකරණ තීන්දුව ලැබුණේ එවැනි වාතාවරණයකදීය. කෙසේ වුවද අධිකරණ නියෝගයට පෙර ම තිවාරි සිය පුතුගේ මව සමඟ විවාහ වීමට තීරණය කළේය.තිවාරි අන්ද්‍රා ප්‍රදේශ්හි ආණ්ඩුකාරවරයා ලෙස කටයුතු කරන අවදියේ දී ඔහුට එල්ල වූ ලිංගික අපචාර චෝදනාත් සමඟ ඔහුට තනතුරෙන් ඉල්ලා අස්වීමට සිදුවිය. ඉතාමත් වයෝවෘද්ධ නායකයකු වුව ද තිවාරි නාඹර යුවතියන් ප්‍රිය කරයි. පසුගිය වසරේදී ද ඔහු තරුණ කෙල්ලක හා ලක්නව් හිදී රංගනයක යෙදුණු පුවතක් මාධ්‍ය වාර්තා කළේය.සේමාලි කැල්ලපතකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>05</month>
      <day>18</day>
    </date>
    <link>http://www.silumina.lk/2014/05/18/_art.asp?fn=as1405181</link>
    <topic>කවුඩුලු වැවේ ධීවර අඬහැරේ</topic>
    <author>සංවාද සටහන - කමල් පෙරේරා</author>
    <content>කවුඩුලු වැවේ ධීවර අඬහැරේඋදා හිරු රැසින් නැහැවුණු කවුඩුලු වැවේ ජලකඳ රන් තැටියක් සේ දිළිසෙයි. හිමිදිරියේ දියඹට ගොස් ආපසු පැමිණි ධීවර ඔරු රැසක් අප රැඳී සිටින මහා වාඩිය තොටුපළේ ගිමන් නිවනු පෙනෙයි. ඉමක් කොණක් නොදිසෙන වැව් වපසරිය පුරා පැතිර ඇත්තේ සිත් දැහැන්ගත කරවනසුලු නිසලතාවකි. විශාරද අමරදේවයන්ගේ රත්නදීප ජන්මභූමි ගීතය අප මතකයට නැගෙනුයේ නිතැතිනි. ‘සින්ධුපමාන වැව්තලා මතින් ඇදී’ බඳු සේකරයන්ගේ වදන්වල අරුත මූර්තිමත් කරන මනරම් දසුනක් අප දෑස් හමුවේ මැවී තිබේ.මහසෙන් නිරිඳුන්ගේ දැවැන්ත වාරි කර්මාන්ත අතර කවුඩුලු වැවට හිමි වන්නේ ප්‍රමුඛස්ථානයකි. පොලොන්නරුවේ විශාලතම ජලාශය ලෙස සැලකෙන මෙහි ජල ධාරිතාව අක්කර අඩි 75000 ක් පමණ යයි පැවැසේ. කවුඩුලුවැව පිහිටා ඇත්තේ රටට බත සපයන ගොවි බිමක් ලෙස පුරාණයේ සිට පරසිදු වැව් බැඳි රටේ මැදිරිගිරියේ ය. පොත පතින් දැන උගත් තොරතුරු අනුව බොහෝ දෙනා යෝධ කවුඩුලු වැවින් පෝෂණය වන ගම් බිම් හඳුනාගෙන තිබෙනුයේ බත බුලතින් රට සරු කරන ගොවි ජනතාවකින් පමණක් සමන්විත කෙත් යායක් ලෙසිනි.කවුඩුලු වැවේ ප්‍රධාන ධීවර තොටක් සේ සැලකෙන මහා වාඩිය වෙත ළංවන තුරුම අප සිතා සිටියේ ද එසේ ය. එහෙත් වැව් ඉවුරේ ගාල් කර තිබෙන ඔරු සමූහයත්, කඩි රැලක් මෙන් එහි ගැවසෙන වැව් ධීවර ප්‍රජාවත් දුටු සැණින් අප දෑස් හමුවේ මැවී පෙනුණේ අපූරු සිතුවමකි. දැල් ආම්පන්න ද සමඟ තම කුඩා ඔරු අසලට වී සිටින වැව් ධීවරයන් වෙතින් චිත්‍රණය වූයේ රජරට වැව් තාවල්ලක් නොව මුහුදුකරය පාරම්පරික ධීවර ගමක දසුනකි.අප රැඳී සිටින මහා වාඩියට අමතරව රොටවැව, පලුවර්ධන, වගවලාව, මිරිස්හේන, වාන හා සොරොව්ව ආදි වශයෙන් තවත් තොටුපළ හයක් කවුඩුලු වැව සතු වේ. මෙම තොටුපළ තුනෙන් ධීවර ඔරු සිය ගණනක් දිනපතා දියඹට ඇදී යයි. මෙසේ වැවත් සමඟ ඔට්ටු වන ධීවරයන් ගෙන් යැපෙන දරු පවුල් සංඛ්‍යාව පන්සියය ද ඉක්මවයි. පරම්පරා ගණනක් මුළුල්ලේ කවුඩුලු වැව ආශ්‍රිතව ගොඩනැඟී තිබෙන මේ ධීවර ප්‍රජාවගේ ජීවන තතු විමසීමේ කුහුලෙන් වැඩුණු අපි මහා වාඩිය තොටුපළට එක්රොක්ව සිටි ධීවරයන් පිරිසක් වෙත සමීප වූයෙමු.කවුඩුළු වැවේ ධීවර කර්මාන්තයේ යෙදෙන පිරිසක් රජරට කලාපයේ සුවිසල් වැවක් වන කවුඩුලු වැව, මහසෙන් රාජ්‍ය සමයේ ඉදිවූවකි. අක්කර අඩි 75000ක පමණ ජල ධාරිතාවකින් යුතු මෙහි, ධීවරයෝ 500 කටත් වැඩි පිරිසක් මිරිදිය මත්ස්‍ය කර්මාන්තයේ නිරතව සිටිති.“තොටුපළ හතකින් ඔරු දියත් කරන සාමාජිකයන් 507 දෙනෙක් මේ වෙනකොට අපේ ධීවර සමිතියේ ඉන්නවා. ඊට අමතරව මාළු වෙළඳා‍ෙමන් ජීවත්වන පිරිස 250කට වැඩියි. මේ අනුව කවුඩුල්ල වැවෙන් ජීවනෝපාය සපයාගන්නා පවුල් ගණන 750 ක් විතර වෙනවා. අපේ බඩවියත රැකගන්න මේ රස්සාවත් එක්ක ආයතන ගණනාවක් සම්බන්ධයි. ධීවර අමාත්‍යාංශය, පළාත් සභාව, ප්‍රාදේශීය සභාව, වනජීවී දෙපාර්තමේන්තුව, වාරිමාර්ග දෙපාර්තමේන්තුව හා පොලිසිය මේ අතර ප්‍රධානයි.”කවුඩුලුවැව එක්සත් ධීවර සංගමයේ සභාපති එන්.ඩබ්.එම්.රුවන්කුමාර ධීවර ප්‍රජාවගේ ගැටලු ඉදිරිපත් කිරීම ඇරඹුවේ එසේය. ඔහු තවදුරටත් කළ පැහැදිලි කිරීම් අනුව කවුඩුලුවැවේ ධීවරයන්ගේ ජීවනෝපාය හමුවේ මතුවී ඇති ප්‍රධාන ගැටලු අතරින් එකක් වන්නේ වනජීවී දෙපාර්තමේන්තුවේ අධිකාරිත්වය යටතේ පවතින රක්ෂිත තුළ පිහිටා ඇති තොටුපළවලින් ඔරු දියත් කරන ධීවරයන්ට මුහුණපෑමට සිදුවන කරදර හිරිහැරයි.“පලුවර්ධන හා රෙටොව්ව තොටුපළවල් දෙක පිහිටලා තියෙන්නෙ රක්ෂිතය ඇතුළේ. පිටස්තරයනුත් මේ රක්ෂිතවලින් ඇතුළුවෙලා වැවේ මාළු අල්ලනවා. අපි ඒ අය වළක්වන්න ගියහම අනවශ්‍ය ගැටුම් ඇතිවෙනවා. පොලිසි, උසාවිවල රස්තියාදු වෙන්න සිදු වෙනවා. වනජීවියටයි - පොලිසියටයි තමා ඒක නතර කරන්න පුළුවන්. නමුත් සම්පත් මදි කියලා ඒ දෙගොල්ලොම මේ ප්‍රශ්නයට ස්ථිර විසඳුමක් දෙන්නෙ නැහැ”මේ ගැටලුවලට විසඳුමක් සෙවීමේ අදහසින් 2014 ජනවාරි 01 වැනිදා ධීවර සමිතිය විසින් බිසෝබණ්ඩාර දේවාලයේ මහා කිරි ඉතුරුම් මංගල්‍යයක් ද සංවිධානය කළේය. උතුරු මැද පළාත් සභාවේ ධීවර අමාත්‍ය පුංචිබණ්ඩාර රත්නායක, පළාත් සභා මන්ත්‍රී සම්පත් ශ්‍රී නිලන්ත, වාරිමාර්ග ඉංජිනේරු, පොලිස් ස්ථානාධිපති ඇතුළු විශාල පිරිසක් මේ අවස්ථාවට සහභාගි වූහ.“පුංචි බණ්ඩාර ඇමැතිතුමා එදා රැස්වීමේදී පොරොන්දු වුණා හෙවණැල්ලක් වගේ අපිත් එක්ක ඉන්නවා කියලා. 2009 අවුරුද්දෙදි අපට ප්‍රජා ශාලාවකුයි ඔරු 12කුයි, බයිසිකල් හතකුයි ලැබුණා. ඒ කාලසීමාවේ මාළු පැටවු දැම්මට පස්සේ අලුතෙන් බෝකිරීමක් කරලත් නැහැ. ධීවර ඇමැතිතුමා ළඟදී දැල් පීස් 150ක් අනුමත කරලා තියෙනවා. ඒක ප්‍රමාණවත් නොවුණත් වේලාවේ හැටියට සහනයක්. ධීවර ජනතාව ධීවර ඇමැතිතුමා දීපු පොරොන්දුව ගැන බලාපොරොත්තු තියාගෙන ඉන්නවා” රුවන් කුමාර කතාව නිමා කළේ අපේක්ෂාබර හඬකිනි.ධීවර සමිතියේ ලේකම් ධූරය හොබවන එස්.පී.නිමල්රත්න 1998 සිට ධීවර වෘත්තියේ යෙදී සිටී. ධීවර සමිතියෙන් ඉටු කරන කාර්යභාරය කුමක්දැයි කියා අප නැඟූ පැනයට ඔහු පිළිවදන් සැපයීය.“තොටුපළවල් මුර කිරීම, ඔරු පරීක්ෂා කිරීම, වැව් බන්ට් එකේ සංචාරය කිරීම වගේ රාජකාරි රැසක් අපි ස්වේච්ඡාවෙන් ඉටු කරනවා. රාත්‍රියට හැම ඔරුවක්ම දම්වැල් දාලා ලොක් කරන්න ඕනෑ. එහෙම නොකරන සාමාජිකයන්ට දඩ ගහනවා. මොකද සමහරු රාත්‍රියට ඔරු දියත් කරලා හොරෙන් දැල් කපන නිසා. අපේ මේ රාජකාරිවලට වනජීවියෙයි - පොලිසියෙයි සහය අවශ්‍යයි කියන්නේ මේක අවදානම් වැඩක් නිසයි. අනතුරක්, ගැටුමක් වුණොත් නීතියෙන් අපිට කිසිම පිළිසරණක් නැහැ. උඹලට මේ වැඩවලට බලය දුන්නේ කවුද කියලයි පොලිසිය වුණත් ප්‍රශ්න කරන්නේ.”රාජ්‍යායතනවලින් සමිතියට නිල පිළිගැනීමක් නැතිවීම හේතුවෙන් පැනනැඟී ඇති අවදානම්සහගත තත්ත්වය නිමල්රත්න ලේකම්වරයා අවධාරණය කළේය. දොර 12 නම් ස්ථානයේ කලින් පොලිස් මුර පො‍ළක් තිබිණ. එහෙත් යුද්ධය නිමාවීමෙන් පසුව එය ඉවත් කෙරිණ. නැවත එම මුරපොළ ලබාදිය නොහැකි නම් හමුදා ඒකකයක් හෝ ලබා දී සිය රැකියා මෙන්ම ජීවිතත් ආරක්ෂා කර දෙන මෙන් කාරුණිකව ඉල්ලා සිටි නිමල්රත්න අද සිය සාමාජිකයන් විඳින දුක්වේදනා වචනයට නැඟුවේ මෙලෙසිනි.යාන්තමට අවුරුදු 12 පිරෙන විට හබලට දෑත හුරු කරගත් අයි.පී.නිමල් තිලකරත්නගේ ධීවර වෘත්තියට දැන් අවුරුදු 35ක් සපිරී තිබේ. ධීවර සමිතියේ භාණ්ඩාගාරික වශයෙන් ද කටයුතු කරන ඔහුගෙන් අපි මුලින්ම විමසා සිටියේ ධීවර සාමාජිකයන්ට බැංකු ණය පහසුකමක් ලබාදීමට උත්සාහ කළේ නැද්ද කියායි.“ඇයි නැත්තෙ මහත්තයෝ. රජරට සංවර්ධන බැංකුව කැමතියි. නමුත් ප්‍රශ්නයකට තියෙන්නෙ මේ ‍රස්සාවේ තියෙන අවදානම නිසා ඇපකාරයන් හොයාගන්න බැරිකමයි. සමිතියටත් හැම සාමාජිකයෙක් වෙනුවෙන්ම ඇප වෙන්න පුළුවන්කමක් නැහැ. අපිට ණය ආධාර නැතුවට කමක් නැහැ. අවශ්‍ය පහසුකම් ලබාදෙනවා නම්, ඒ හොඳටම ඇති. අපේ කවුඩුල්ල තමා මහත්තයෝ පොලොන්නරු දිස්ත්‍රික්කයේ ලොකුම වැව. කලාවැව ඇරුණහම ලංකාවේ දෙවැනියට ලොකු වැව. ඒත් අපේ ජලාශයේ මාළු සම්පත මදි. ධීවර හා ජලජීවී අමාත්‍යාංශයෙන් පැටව් දැමීම ක්‍රමවත්ව කරන්නේ නැහැ. අපිට කීයක් හරි වැඩිපුර හොයාගන්න පුළුවන් ඉස්සන්ගෙන් තමා. ඒත් ඉස්සො දැන් ඇත්තෙම නැහැ.”මාළු ස්වභාවිකව බෝවෙන්නෙ නැද්ද? අපි තිලකරත්නට මඳක් බාධා කළෙමු.“බෝවෙනවා මහත්තයෝ. ඒත් බොහොම සොච්චමයි. නිසි ආරක්ෂාවක් නැති නිසා උන් ටිකත් පිටින් එන අය අල්ලාගෙන යනවා. ඒ මදිවට රක්ෂිතයේ හොරට දඩයම් කරන අය දඩමස් ප්‍රවාහනය කරන්නෙත් මේ වැව හරහා. අපිට ගොවිතැනක් කරලවත් අමතර ආදායමක් උපයන්න ඉඩකඩක් නැහැ. නිතර නිතර නිලධාරීන් හමුවෙන්න යන්න අපිට වෙලාවකුත් නැහැ. අතමිට සල්ලිත් නැහැ.කවුඩුලුවැව ධීවර කර්මාන්තයේ ඉතිහාසය සිහිපත් කළ තිලකරත්න, සමහර දාට වැවේ මාළු අල්ලලා රුපියල් 500ක් හොයාගන්නෙත් අමාරුවෙන්. ධීවරයන්ට වැඩි මාළු අස්වැන්නක් ලබාගන්න පහසුකම් සලසලා දෙන්න කියලා අපි බලධාරීන්ගෙන් ඉල්ලා සිටින්නේ මේ නිසයි.”පැරණි ධීවරයකු වූ එච්.ජයසිංහ ඉදිරිපත් කළ කතාව අප සිත් සසල කළේය.“අවුරුදු තිස් හයක් මේ රස්සාව කළා මහත්තයෝ. අපටමය කියලා ගෙයක් දොරක් හදාගන්ඩ බැරි වුණා. මගේ පවුල රට යවලයි ගෙයක් හදාගත්තේ. මගේ ඔරුව තියෙන්නේ පලුවද්දන තොටුපළේ‍. ඒක රක්ෂිතයට අයිති තැනක්. වනජීවිය කාලයක ඉඳන් කියනවා මේ තොටුපළ අයින් කරන්න කියලා. එහෙම වුණොත් අපේ කණ්ඩායමට කිලෝමීටර් 13ක් විතර යන්න වෙනවා වෙනත් තොටුපළකට. රස්සාව නොකර බැරි නිසා ඊයෙත් පුරුදු විදියට ගිහින් හවස දැල එළලා ආවා. ඒකටත් කිලෝමීටර් දෙකක් විතර ඔරු පදින්න ඕනා. අපේ ව්‍යවස්ථාවට අනුව උදේ පහමාරට ගිහින් නවය වෙන්න කලින් දැල අකුලගෙන ඔරුව තොටුපළ‍ට අරන් එන්න ඕනෑ. අද උදේ මගේ දැලට අහුවෙලා හිටියේ කොරලි බට්ටො දෙන්නෙක් විතරයි. දැල් පීස් අටක් දාලයි මේ දෙන්නා ලැබුණෙත්. අද ආදායම රුපියල් සීයයි.”ජයසිංහට පාසල් යන දරුවෝ දෙදෙනෙක් සිටිති. හාල් ටිකේ සිට පොල්ගෙඩිය දක්වා වූ සියලු දේ ඔහු මිලට ගත යුතුය. දරුවන්ගේ පාසල් උපකරණ නිවෙසේ වෙනත් අවශ්‍යතා ආදිය සඳහා දවසකට රුපියල් දහකුත් මදිය.කවුඩුලු වැව ධීවරයින් විසින් ඉදිරිපත් කරනු ලැබූ ගැටලු අදාළ මැති ඇමැතිවරුන් හා නිලධාරීන් වෙත යොමු කළ විට ලැබුණු ප්‍රතිචාර කිහිපයකි මේ.උතුරු මැද පළාත් සභාවේ කෘෂිකර්ම, ධීවර, විදුලිබල අමාත්‍ය පුංචි බණ්ඩා රත්නායකමොන හේතුවක් නිසාද දන්නේ නෑ කවුඩුළු වැවේ ධීවරයන් මා හමුවන්න එන්නේ නෑ. මේ වසරේ ජනවාරි මස මා ධීවරයන් හමුවීමට කවුඩුළු වැවට ගියත් ඔවුන් එහිදී හූ කියමින් අසංවර ලෙස හැසුරුණා. මට හිතෙන්නේ නම් ධීවරයන් කුමන කරුණක් නිසා හෝ නොමඟ ගිහින් තියනවා කියලයි.කවුඩුළු වැවේ ධීවර ප්‍රශ්න පිළිබඳ සාකච්ඡා කරලා ධීවරයන්ට සහන සලසන්න මා ඕනෑම අවස්ථාවක සූදානම්. තම තමන්ගේ ධීවර ගැටලුත් රැගෙන මා හමුවීමට පැමිණෙන ලෙසට මේ ධීවරයන්ට මා ආරාධනය කරනවා.දිස්ත්‍රික් ජලජීවී වගා ව්‍යාප්ති නිලධාරිසී.එම්.එන්.එස්.බී.චන්ද්‍ර‍සේකරවිවිධ මත දරන අය නිසා ධීවරයන් එක මතයකට නැඟීම අමාරුයි. මේ නිසාම සමහර වෙලාවට අපට රාජකාරිය ඉටු කරන්නත් අපහසු වෙනවා. තංගුස් දැල් භාවිතය තහනම් කළත් ඒවා ඉවත් කරනවාට සමහරු විරුද්ධයි. පසුගිය දවසක ඒවා ඉවත් කරන්නට ‍ෙගාස් අපට තර්ජනවලට පවා මුහුණ දීමට සිදුවුණා. මෙවැනි ගැටලු තිබුණත් ධීවරයන්ගේ උන්නතිය පිණිස අප කටයුතු කරනවා. ධීවර බෝට්ටු 14ක් බෙදාදීමට දැන් කටයුතු කර‍ගෙන යනවා. මේ වසර තුළ තිලාපියා පැටවුන් 75000ක් වැවට මුදාහැර තිබෙනවා.සංවාද සටහන - කමල් පෙරේරාගාමිණී බණ්ඩාරනායකඡායාරූප - ගාමිණී ඔබේසේකර(පොලොන්නරුව විශේෂ වාර්තාකරු)කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>05</month>
      <day>18</day>
    </date>
    <link>http://www.silumina.lk/2014/05/18/_art.asp?fn=as1405182</link>
    <topic>ගින්දරයි පුලුනුයි ළං කරන්නේ බලා ගෙනයි</topic>
    <author/>
    <content>ගින්දරයි පුලුනුයි ළං කරන්නේ බලා ගෙනයිනදී නැවතත් කැඩපතට එබුණාය. එහෙත් එය ඇගේ ප්‍රතිබිම්බය නිසියාකාරයෙන් ලබා දෙන්නට අපොහොසත් වෙයි.“අනේ... හොඳ කණ්ණාඩියක් තිබ්බ නං...” යි ඇය ද චාපා මෙන් ම ළත වූවා ය. පියරු ආලේපයෙන් පවා වැළකී සිටින ගෝතමීට කැඩපතක් උවමනා නොවෙයි.“මේක මේ පිරිමි නැකතින් ද කොහෙද උත්පාද වෙලා....” යි වරෙක බණ්ඩාර මැණිකා නෝක්කඩු කියයි.“මට තෙල් ටිකක් ඔළුවෙ ගාගන්ඩ තිබ්බ නං ඇති... ඔය පව්ඩර්... ක්‍රීම් ජාති කොච්චර ගෑවත් උපදිනකොට ලැබිච්චි හමේ පාට වෙනස් කරන්න පුළුවන් ද?”ගෝතමී ප්‍රශ්න කරන්නේ සරදම් සිනාවක් ද මුවඟ නංවා ගනිමිනි.“මොකද බැරි...? අද අඟුරු කෑල්ල වගේ කළුම කළු පාටයි. නහය කට හොයාගන්ඩ ලාම්පුවක් පත්තු කරන්ඩ ඕනෑ... ඒ වුණාට හෙට බලනකොට පොල්බෑය වගේ සුදු පාටයි...” යි කියන සුසන්ත හඬ නඟා හිනැහෙයි.“ඔය විච්චූර්ණ ගාලා පාට වෙනස් කරගත්ත වගේ නෙමේ... හම රැළි වැටිලා සුදුමැලි වෙලා අවතාරයක් වගේ වෙනවා යංතං තිහ හතළිහ වෙනකොටම...”ගෝතමී සිය සොහොයුරා දෙස හෙළන්නේ අභියෝගාත්මක බැල්මකි. වාදයක් මඟ හැර යන්නට මෙන් ම දවසක් මුළුල්ලේ ම වාද කරන්නට ද ඇය එක සේ සමත් වෙයි.“මොකට පැටලෙනව ද ඔය කටු අත්තෙ...?” යි බණ්ඩාර මැණිකා වරෙක සිය පුත්‍රයා හට දොස් පවරයි. සුසන්ත නැගණිය අවුස්ස ගන්නේ හිනැහෙන්නට උවමනා නිසා පමණක් නොවේ. එකාකාර ජීවිතයට ප්‍රබෝධයක් එක්කරන්නට ගෝතමී ගේ දඩබ්බර බව ඉවහල් වන බැවිනි. බිරිය ගේ සුවච කීකරු බවින් හෙම්බත් වන ඔහු නැගණියගේ කෝපයත් නොරිස්සුමත් ප්‍රිය කරයි.මාමාත් පුංචි අම්මාත් අතර නිතර පැන නඟින වාද විවාද සිහිපත් කළ නදී හිනැහුණා ය.“ලස්සනයි... ලස්සනයි... හැබැයි ඉතිං ඔච්චර ලස්සන හිනාවක් අපතේ ගිය එක තමාදුක...”ගෝතමී ගේ උච්ච ස්වරයෙන් විළි වැදුණ යුවතිය ආපසු හැරෙන්නට මඳක් කල් වේලා ගත්තා ය.“ඒ කිව්වෙ?”ඇය ප්‍රශ්න කළේ මැඩගත් විළිබර සිනාවකිනි.“මේ බිඳිලා... ඉරිතලලා ගිය පරණ කණ්ණාඩි කෑල්ලකට ඔච්චර ලස්සන හිනාවක්...?”“අනේ යන්න... පුංචි අම්මා හරි නරකයි...”“ඉඳා... නරක් වෙන්නෙ හිනාව කැතයි කිව්ව නං නේ...”නදී අල්මාරිය විවර කළේ ගෝතමීගේ විමසිලිමත් දෑස මඟ හරින්නට උවමනා වූ නිසාය. හුදෙකලාව පසුවන කල තමා සිහින් හඬින් ගීයක් මුමුනන්නට ද නිතර කණ්ණාඩියට එබෙන්නට ද පටන්ගෙන වැඩි දවසක් නැතැයි ගෝතමීට අවබෝධ වනු ඇතැයි ඇය බියපත් වූවා ය. සැබැවින්ම මේ සිදුව තිබෙන්නේ කුමක් ද? විඳ දරා ගත නොහෙන උද්දාමය කුමන කරුණක් අරබයා පැන නැඟුණක් ද? ඒ අසීමිත ප්‍රබෝධය කාලවර්ණ රෙදිකඩකින් එතු මුතු කැටයක් බඳු ය. ඒ හා දැවටුණ සියුම් ශෝකයේ අරුත කුමක්දැයි ඇය විස්මයෙන් කල්පනා කළා ය. ඒ ඇගේ විස්මිත දෙනයන අබියස දුක්මුසු සිනාවක් පෑවේ කළු කොල්ලායි.“ගීත්...!” යි ඇය මිමිනුවාය.“හා... හා... කණ්ණාඩියත් එක්ක හිනා වෙවී ඉන්නකෝ... මං යනව ලෙඩාව බලන්ඩ” යි කී ගෝතමී ආපසු හැරුණාය.“ලෙඩා?”“මට දුකේ බෑ නදී... මම කැඳ ටිකක් හැදුව ගෙනියන්ඩ... මං ඉක්මනට දීල එන්නං...”“මාත් එනව...” යි කී නදී පුංචි අම්මා පසුපස ඇදුණා ය.ගෝතමී නිහඬව ම කැඳ බඳුන අතින් ගත්තා ය.“අනේ පුංචි අම්මේ මාත් එනවා...”නදී නොඉවසිල්ලෙන් හඬ ගෑවා ය.“නෑ... නෑ... මයෙ දුව යන්ඩ ඕනෙ නෑ...”රෝගියා උදෙසා තම්බන ලද ඉඳිආප්ප මුලත් කිරි හොඳි බඳුනත් ගෝතමී වෙත දිගු කළ බණ්ඩාර මැණිකා තිරසාර හඬින් විරෝධය පෑවා ය.“අ... අනේ...” නදීගේ සිත කිඳා බැස්සේ ය.“පුංචි අම්මට මේ සේරම උස්සගෙන යන්න බෑ...” යි කී ඇය හිනැහෙන්නට තැත් කළාය.“මොකද මට බැරි...? මං හොඳට අම්මගෙ කිරි බීලා හැදිච්ච ළමයෙක්... අවුරුද්දක් දෙකක් නෙමෙයි... හත් අවුරුද්දක්...”ගෝතමීගේ ජයග්‍රාහී බැල්ම අබියස නදී පරාජය වූවාය. ඒ වදන් ඇගේ ළැම සිදුරු කළ හී පහරක් බඳුය.“අම්මගෙ කිරි? මං කවදාවත් අම්මගෙ කිරි බීල නෑනෙ... ඇත්තටම පුංචි අම්මගෙ කිරි මොන වගේ ද? හුඟක් රසයි ද...?”තිඹිරි ගෙයිදීම මව අහිමි වූ දියණිය එසේ අසා සිටි කල ගෝතමීත් බණ්ඩාර මැණිකාත් අපමණ සංවේගයෙන් ගල් ගැසී ගියෝය.“කරුමේ... වෙන මොකක්ද ආයෙ එහෙනං... ලබා උපං හැටි තමා... අනිච්චේ දුක්කේ සංසාරේ...” යි මිමිනු බණ්ඩාර මැණිකා කඳුළක් පිස දැමුවා ය.“අම්මගෙ කිරි කඳුළක් උරා නොබිව්ව ළමයි... තාත්තගෙ උණුසුම නොලැබිච්ච ළමයි මේ ලෝකෙ කොච්චර ඉන්නව ද...” යි වෑයමින් කී ගෝතමී ආහාර බඳුන් අඩුක් කළ රෙදිමල්ල සීරුවෙන් ඔසවා ගත්තා ය.“ඔය බලන්න යන්නෙත් තාත්තගෙ උණුසුම නොලැබිච්ච ළමයෙක්ව නේද?” යි හඬ ගා අසන්නට තරම් නදී එඩිතර වූවා ය.“මේ කෙල්ලට මොකක් වෙලා ද මේ...? කවදාවත් නැතිව කට කියවන්නෙ?” යි සිතූ බණ්ඩාර මැණිකා සිය මිනිබිරිය දෙස විමසිලිමත් බැල්මක් හෙළුවා ය.“ඔය තරහෙ... එන්න එපා කීවට...” යි මුමුනමින් ගෝතමී කඩුල්ල පැන්නා ය.“එක්කගෙන එන්නයි තිබ්බෙ...” යි පසුතැවුණ ද පෙරදා රැයෙහි අම්මා කී කතාව නොතකා සිටින්නට ඇය සමත් නොවෙයි.“ගින්දරයි පුලුනුයි ළං කරල ඇවිලෙනවෝ කියල කෑ කොස්සං ගහන එක මොන මෝඩකමක් ද පොඩ්ඩියේ”“අම්මා මොනා ද මේ කියන්නෙ?”ගෝතමී ප්‍රශ්න කළේ අප්‍රසාදයෙනි.“ගොළුයි තමා... ඒ වුණාට ගීත් කොල්ලා යස ඉලංදාරියා විච්චි... අපේ කෙල්ලගෙත් වයස හොඳ නෑනෙ... උඹ යන ගමනක් පලයං... හැබැයි මිං පස්සෙ නදී එක්ක යන්නෑ ඔය මැටි ගෙදරට... ඔන්න පොඩ්ඩියේ මං නොකිව්වයි කියන්න එපා...”බණ්ඩාර මැණිකා තරවටු කළේ කෝපයෙනි. රැය පහන් වනතුරු වුව වාද විවාද කරන්නට නොපැකිළෙන ගෝතමී නිහඬ වූවාය.“නදී... අපේ නදී පැටලෙයි ද ඔය ගීත් එක්ක...? මොන මෝඩ කතාවක් ද අපේ අම්මා මේ කියන්නෙ?” යි ඒ කතාව හෙලා දකින්නට ඇය ඉක්මන් නොවූවා ය. ගීත් හමු වූ දා පටන් නදීගේ ගමන බිමන ද කතාව හිනාව ද වෙනස් වී ඇතැයි සිතූ ගෝතමී සුසුමක් හෙළුවා ය.“විමල් අයියගෙ පපුව පැළෙයි...” යි ඇය විමල් සිහි කළා ය. නදී ත් චාපාත් ඔහුට ඔහුගේ දෑස බඳු ය.“වෙනවට කියනවා නෙමෙයි බං... උණා නූනා ගින්දරයි පුලුනුයි ඈත් කරල තියන්ඩ අපි දැනගන්ඩෝනෑ...”බණ්ඩාර මැණිකා වැඩි දුරටත් කියා සිටියේ ගෝතමීගේ නිහැඬියාව විඳ දරාගත නුහුණු බැවිනි.යළිත් කාමරයට වැදුණ මිනිබිරිය පිළිබඳව විපරම් කරන්නට නොගිය බණ්ඩාර මැණිකා කොච්චි පඳුර කරා ගියාය. ඇය කොච්චි නෙළන්නට අදහස් කළේ ගීත්ට බත් මුලක් ගෙන යෑම පිණිසය.“හොඳ සැරට ලුනු මිරිසක් අඹරලා බත් කටක් ගෙනියන්ඩෝනෑ කොල්ලට...” යි ඇය කොඳුරන අතර නදී ඇ‍ඳේ වැතිර කඳුළක් සැළුවා ය.“හරි නරකයි... පුංචි අම්මටත් එක්ක මං තරහම තරහයි... අත්තම්මත් එක්කත් මම ආයෙ කතා කරන්නෙම නෑ...”ඒ තීරණය ඇගේ අසන්තෝෂය තුනී කළේ ය.“එතකොට ආයෙ කවදාවත් මට ගීත් ව දකින්න බැරි වෙයි ද...?”යුවතියගේ මිමිනුම යටපත් කරමින් යතුරු පැදියක කටුක හඬ රැව් දුන්නේ ය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>05</month>
      <day>18</day>
    </date>
    <link>http://www.silumina.lk/2014/05/18/_art.asp?fn=as1405183</link>
    <topic>අශීලාචාර මිනිසකු නිසා දිවියෙන් වන්දි ගෙවූ පියෙක්</topic>
    <author>ඉනෝකා පෙරේරා බණ්ඩාර</author>
    <content>අශීලාචාර මිනිසකු නිසා දිවියෙන් වන්දි ගෙවූ පියෙක්ලොකු මහත් වූ දූරු පස් දෙනකුගේ පියකු වූ ජයනන්ද, පොලොන්නරුවේ බැංකුවක සේවය කළේ ආරක්ෂක නියාමකයකු ලෙසිනි.එහෙයින් ඔහු ගෙදර ගියේ සතියකට වතාවකි. කුරුණෑගල මල්සිරිගම පදිංචිකරුවකු වූ ජයනන්ද 50 වැනි වියෙහි පසුවිය. බිරියට 48 කි. ලොකු මහත් වූ දූවරු, අවුරුදු 28, 26, 23, 22 සහ 17 වයස්වල පසුවූ අතර 28 හැවිරිදි වැඩුමහල් දියණී විවාහ පත්ව සිටියාය.එහෙත් තවමත් විවාහ නොවූ දියණීවරු හතර දෙනකුගේ බර කරට ගත් ඔහුට, දුර බැහැර වුවද පොලොන්නරුවේ බැංකු රස්සාව අත් හැරීමට නොහැකි විය. ආරක්ෂක නියාමකයකු ලෙස ලද වැටුප ජීවිතය පිරිමහගන්නට පමණක් සෑහිනි.ජයනන්දගේ බිරිය ශ්‍රියාණි, සිය දියණියන් ද සමඟ මල්සිරිගම නිවෙසේ ජීවත් වූවාය.ඒ, ධෛර්යවන්ත මවක ලෙසිනි. ගෙදර උන්නේ ගැහැනුම පස් දෙනෙක් වුවද බියක් හෝ තනියක් නොදැනුණේ එදා පටන් ජීවත්වූ ගම ගෙයිනි. ගමේ කවුරුත් හිතවත් නිසාත් උපන් ගම නිසාත් මල්සිරිගම කවුරුත් ජයනන්දලාගේ පවුල හඳුනන අය විය. එහෙත් ළඟකදී පටන් ‘ජයසිංහ අන්කල්...’ යැයි අමතන ගමේ කෙනකුගේ හැසිරීම අමුතු යැයි බාල දියණී අම්මාට සැල කළාය.තම දියණී පැවසූ දේ සිතට ගත්ත ද ජයසිංහ යනු දන්නා කියන ගමේ වැඩිහිටියකු බැවින් ඒ පිළිබඳ කිසිත් සැමියාට නොකියන්නට ඈ වග බලා ගත්තාය. ඒ, රෑ නිදිවරා කරන ‘සිකුරුටි’ රස්සාව පිළිබඳ හොඳින් දැන සිටි ඈ, සති අන්තයේ ගෙදර එන සැමියා තවත් ප්‍රශ්න වලින් හෙම්බත් කරන්නට නොසිතූ හෙයිනි. මල්සිරිගම යෞවන සමිතිය, ගමේ තරුණ තරුණියන් අතර වඩාත් ජනප්‍රිය වූයේත් යෞවන සමිතිය වටා තරුණ පිරිස් එක්රැස් වූයේත් මේ කාලයේදීමය. නිතර ගමේ ප්‍රජා ශාලාවට රැස්වන තරුණ තරුණියන් ජයසිංහ ගේ මිදුලට හොඳින් පෙනිණි.‘මේක තරුණ සමිතියක් නෙවෙයි... මඟුල් සක්වලක්...!’ එහෙම වෙලාවට ඔහු මිදුලට බැස කාටත් ඇහෙන්නට හයියෙන් කීවේය. කොල්ලො කෙල්ලන්ගේ උසුළු විසුළු හා හිනා හඬ ඔහුගේ තරහා අවුස්සන කාරණයක් විය.මීට මාස කිහිපයකට පෙර යෞවන සමිතියේ සහතික පත්‍ර ප්‍රදානය උත්සවාකාරයෙන් පැවැත්වූ අතර ජයනන්දගේ තුන්වැනි දූ සමාධිට ද එහිදී සහතිකයක් පිරිනැමිණි. උත්සවය අතරේ ප්‍රජා ශාලාව අසලට පැමිණි ජයසිංහ, එක්වරම සමාධි වෙත පැමිණ පරුෂ වචනයෙන් බණින්නට වූයේය.‘පලයන් කොල්ලන්ගේ අස්සේ නටන්න...’ උත්සවයක් අතරේ සිදුවූ මේ බැණ වැදීමෙන් ලැජ්ජාවට පත් ජයනන්දගේ දියණී සමාධී, අඬාගෙන ගෙදර දුව ගොස් අම්මාට සිදුවූ සියල්ල පැවසුවාය. මීට කලින් දිනෙක ද සිය දියණියට නොහොඹිනා කතාවක් කියූ ජයසිංහ පිළිබඳ උරණ වූ ශ්‍රියාණි, දියණිය ද කැටුව යළි ප්‍රජා ශාලාව අසල ඔහුගේ නිවෙසට ගියාය.නිවෙසත් මිදුලත් අතර එතරම් දුරක් නොවූ හෙයින් යෞවන සමිතියේ අය ද මේ වන විට ඔවුන් වටා සිටියහ.‘ආ උඹ අඬනව ද... වරෙන් එහෙනං මං කඳුළු පිහින්න...’ එසේ පටන් ගත් ජයසිංහ නොසරුප් ලෙස නොනවත්වාම ඇයට බණින්නට ගත්තේය.මේ වන විට යෞවන සමිතියේ අධ්‍යක්ෂවරයා ද එතැනට පැමිණි සිටි අතර ඔහු ද ආරවුල බේරන්නට මැදිහත් වූයේය.‘මහත්මයා අපි මෙතන වැදගත් වැඩක්... මේ ගමේ තරුණ පිරිසගේ අනාගතයට යහපත් දෙයක් කරන්නයි අපි ලෑස්ති වුණේ...’ඔහු රජයේ ඉහළ තනතුරක් දරන නිලධාරියකු වූ හෙයින් බොහෝ සන්සුන් ලෙස කතා කරමින් සිටියේය.‘තෝ මොකාද යකෝ මට උපදෙස් දෙන්න...!’ යි කියමින් ජයසිංහ, ඔහු වෙතට ද කඩා පැන්නේය.බියපත් වූ අධ්‍යක්ෂවරයා වෙව්ලන්නට ගත්තේය. එදා සෙනසුරාදා දිනයක් හෙයින් ජයනන්ද ද සිද්ධිය ආරංචිව එතැනට දුව ආවේය.‘මොකක්ද බං ජයසිංහ මල්ලි මේ කරන්නේ... අපිට අපේ පාඩුවේ ඉන්න දීපංකෝ...’ ජයනන්ද එසේ කියනවාත් සමඟම, ‘ආ තෝද මූව මෙතැනට ගෙනාවේ...?’ යි කියමින් ජයනන්දට වැරෙන් පයින් පහරක් ගැසීය. රැස්ව සිටි පිරිස මැදිහත්ව ජයනන්දව බේරා ගත් අතර පිරිසක් එක්ව, බීමත්ව සිටි ජයසිංහ ඇද ගෙන ගොස් ඔහුගේ නිවෙසට දමා දොරවල් වැසීය.එහෙත්, මේ සිදුවීමෙන් හාර පස් මසකට පසු උදා වූ එක් රාත්‍රියක, ජයසිංහ ජයනන්දට යකඩ පොල්ලකින් ගසා මරා දැමුවේ කිසිඳු හේතුවක් නැතිවය.අවිවාහක දූරු හතර දෙනකු ඇතුළු දියණියන් පස් දෙනකු සමඟ මෙලොව තනිවූ ශ්‍රියාණි, හැඬු කඳුළින් අහංගම මහතා ඉදිරියේ සාක්ෂි දුන්නේ සිය සැමියාගේ මරණ පරීක්ෂණය වෙනුවෙනි.“එදා ඒ සිදුවීමෙන් දවස් දෙකකට පස්සෙ අපේ ගෙදරට පොලීසියෙන් ආවා. මගේ මහත්තයත් මමත් ජයසිංහට තර්ජනය කළා කියලා තමයි පොලීසියේ පැමිණිල්ලක් දමලා තියෙන්නේ. ඒක දමලා තියෙන්නෙත් දෙනෝදාහක් ඉදිරියේ මහත්තයාට ගහපු ජයසිංහමයි. අපි පොලීසියට ගියා. එදා පොලීසියේදී කතා කරලා හැමෝම ඉදිරියේ සමාදාන වුණා. අපි හිතුවා අපිට එදායින් පස්සෙවත් සැනසීමෙන් ජීවත්වෙන්න ලැබෙයි කියලා. නමුත් මහමඟදී දුටුවත් ජයසිංහ ඔහුගේ වයසටවත් නොගැළපෙන විදියට ආපහු උසුළු විසුළු කරන්න ගත්තා. මහත්තයා ඉන්නෙ දුර බැහැර නිසාත් ගැහැනු ළමයි හතර දෙනකු එක්ක ගෙදර මම තනිව හිටි නිසාත් ජයසිංහට මා තදින් කියා සිටියා ඔය අසභ්‍ය විහිළු නවත්වන ලෙස.පහුගිය පළමුවැනිදා මහත්තයා සති අන්තයේ ගෙදර ආවා. අපි රෑ කෑමත් කාලා හිටියේ. මහත්තයා ඉස්සරහා පුටුවක වාඩි වෙලා උන්නු අතරේ මම දූලත් එක්ක කාමරේ හිටියේ. මට ඇහුණා මහත්තයා කෑගහනවා. මං ඇ‍‍ඳෙන් පැන්නා. සරමක් කැහැපට ගහගෙන පොල්ලකුත් කරේ තියාගෙන ජයසිංහ අපේ ගේ දෙසට එමින් හිටියා.එකපාරටම ඔහු දුව විත් මහත්තයාට ඒ පොල්ලෙන් ගැහුවා. මගේ මහත්තයා බිම වැටුණා. ඔහු ආයෙත් ගැහුවා. මං ඔහුගේ අතේ තිබූ පොල්ලේ එල්ලුණා. එතකොටයි මට තේරුණේ ඒක යකඩ පොල්ලක් බව. මං ජයසිංහට වැන්දා. ‘අනේ! මගේ මහත්තයාට ගහන්න එපා අයියේ...’ කියමින් ඔහුගේ කකුලේ එල්ලුණා. ඒ පාර මගේ කොණ්ඩෙන් අල්ලලා ඇදලා පැත්තකට තල්ලු කළා. අනේ මගේ මහත්තයා ලේ විලක. දූලගෙයි මගෙයි මරළතෝනියට සෙනඟ පිරුණා. පාරේ ලයිට් එළියට මේ සිදුවීම හොඳින් පෙනුණා. පොල්ලක් අරන් බැණ බැණ ආපහු ජයසිංහ යන්න ගියා.ටික දුරක් ගිහින් පොල්ල උලුක් කරගෙන ආපහු ආවා. ඒ පාර මිනිස්සු ඔහු වැළැක්වූවා. ඔහු යන්න ගියා.ගමේ රත්නපාල මුදලාලි එයාගේ වෑන් එකෙන් මගේ මහත්තයාව හිරිපිටිය රෝහලට අරන් ගියා. එතැනින් කුරුණෑගලට මාරු කළා. මහත්තයගේ තත්ත්වය තවත් බරපතළයි කියලයි, ජාතික රෝහලට මාරු කළේ. ජාතික රෝහලේදී මගේ මහත්තයා නැති වුණා. දීග නොගිය ගැහැනු දරුවො හතර දෙනෙක් එක්ක මං මේ ලෝකෙ තනිවුණා මහත්තයෝ...’යකඩ පොලු පහරට තැලී පොඩිවී ගිය ජයනන්දගේ හිස පුරා වෙළුම් පටි යොදා තිබිණි. මරණ පරීක්ෂණයට ගෙනෙන විටත් ඒ වෙළුම් පටි ලෙයින් නැහැවී තිබිණි. කිසිඳු වරදක් නොකළ පස් දරු පියකු වූ ජයනන්ද ගමේ බීමත් නොහික්මුණු මිනිසකු අතින් නිරපරාදේ මැරුම් කා තිබිණි.විශේෂඥ අධිකරණ වෛද්‍ය එම්. පී. ඒ. බී. අබේසිංහ මහතා ජයනන්දගේ පශ්චාත් මරණ පරීක්ෂණය පැවැත්වීය.“ඔහුගේ වාර්තාවට අනුව, වැරෙන් ගැසූ යකඩ පොලු පහර කිහිපය නිසා හිස් කබලටත් මොළයටත්, මොළයේ සියුම් ලේ නහරවලටත් බරපතළ ලෙස හානි වී තිබුණා.අනපේක්ෂිත ලෙස මුහුණ දුන් අවස්ථාවක් නිසාත් පහර කිහිපයක්ම එක දිගට එල්ල කර ඇති නිසාත් ජයනන්දට ඉන් බේරි දුව යාමට හෝ කාල වේලාවක් තිබුණේ නැහැ. පළමු පහරින් ඇද වැටීමත් සමඟ එය අවස්ථාවක් කොට ජයසිංහ දිගින් දිගටම පහර දී තිබුණා. බිරියට හා දියණියට ද වරින් වර පොලු පහර එල්ල කළ නිසා ඔවුන් ද අඩපණ වූ අතර විනාඩි කිහිපයකදීයි, ඔහු මේ සියලු විනාශයන් සිදුකළේ.පශ්චාත් මරණ පරීක්ෂණ පවත්වන මොහොත වන විටත් ජයසිංහව පොලීසිය අත්අඩංගුවට ගෙන තිබුණේ නැහැ. ඔහු ගමෙන් පැන ගොස් ඇති බවයි ඔවුන් වාර්තා කළේ.ජයසිංහ නමැති මේ සැකකරු මේ ගැහැනු ළමයාටම බලපෑම් කළේ ඇයි ද යන්න ප්‍රශ්නයක්. ඉතා හොඳින් දන්නා කියන ගමේ වැඩිහිටියකු නිසා ඇය මොහු අමතා ඇත්තේ ‘ජයසිංහ අන්කල්’ යනුවෙන්. සමිතියේ අර තරම් තරුණ තරුණියෝ සිටිද්දී මේ ගැහැනු ළමයා කෙරෙහි පමණක් වෛරයක් ඇතිකර ගැනීමත් ප්‍රශ්නයක්.‍බීමත්කම ඉදිරියට එන විට ශීලාචාරකම නැතිවී ‘මේ අපේම දරුවො වගේ ළමයි...’ කියන එක සමහර වැඩිහිටියන්ටත් අමතක වෙනවා. අන්තිමේ කිසිඳු වරදක් නොකළ අහිංසක පියෙකුට ජීවිතය අහිමි වුණේ, එවැනි අශීලාචාර මිනිසෙක් නිසා.ඉනෝකා පෙරේරා බණ්ඩාරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>05</month>
      <day>18</day>
    </date>
    <link>http://www.silumina.lk/2014/05/18/_art.asp?fn=as1405184</link>
    <topic>නෙළුම්විල</topic>
    <author/>
    <content>නෙළුම්විලමා පන්තිය ඇරුණු ම'පුතු කැඳවාගෙන බස් පොළට එන විට ළා කරුවල ඇතිරෙමින් තිබිණි.වාසනාවකට මෙන් හිස් බසයක් සූදානම්ව තිබිණ.අපි අසුන් ගතිමු. බසය තුළ සිටියේ ද හතර පස් දෙනෙකි.විනාඩියෙන් දෙකෙන් බසය පිරෙන්නට විය.හදිසියේ, යමක් මිලදී ගත යුතුව ඇතැයි මට සිහිපත් විය.‘මං ටග්ගාල එන්නම්’ මම නැගිට්ටෙමි.‘එපා. දැන් බස් එක යයි’ පුතු කීවේ ය.බසය පිටුපස මගී පර්යන්තයේ කොන්දොස්තර හෝ රියැදුරු සිටියේ ය.‘බස් එක දැං යනව ද? විනාඩි 5 ක් ඉන්ඩ පුළුවන් ද?’ මම ඇසීමි.‘තව විනාඩි දෙකෙන් යනව’ ඔහු කීවේය.මම මගේ අදහස වෙනස් කර ගෙන යළි බසයට නැගුණෙමි.මෙවිට ම වාගේ මැදිවියේ තරබාරු කාන්තාවක් බසයේ පිටුපස පා පුවරුව අසලට පැමිණ බසයට නොනැග, බසය තුළ හිඳ සිටි යෞවනියකට කතා කළා ය. ඒ යෞවනිය හිඳ සිටියේ අපට ආසන දෙක තුනකට ඉදිරියේ ය.‘නංගි, එහෙනං ඔයා මෙයාව අපේ හන්දියෙං බස්සනව ද?’ කාන්තාව ඇසුවාය.‘හොඳයි. මං බස්සන්නං’ යෞවනිය කීවා ය.‘ආ ඔයා නගින්ඩ!’ කාන්තාව ඇගේ දරුවකු යැයි සිතිය හැකි වයස දහයක පමණ ළමයකු බසයට නැග්ගුවා ය.‘දැන් ඔයා එයා ළඟින් ම ඉඳ ගන්ඩ!’ කාන්තාව දරුවාට කීවා ය. දරුවා ද යෞවනිය ළඟම හිඳ ගත්තේ ය.‘එහෙනං නංගි මං යනව’‘හා හොඳයි’දෙදෙන සමු ගත්හ.මේ අතරවාරයේ බසයේ අසුන් සියල්ලම පිරී ගියේ ය. ඇතැම් මගීහු හිටගෙන ද සිටියහ.හිටිහැටියේම අර දරුවා නැගිට දඩි බිඩි ගා බසයෙන් බැස ගියේ ය. යෞවනිය මුව විවර කොට ගෙන ඔහු ගියේ කොහේදැයි බැලුවා ය.‘මල්ලියෙ, මල්ලියෙ!’ ඇය ජනේලයෙන් පිටතට එබී ඔහුට හඬ ගැසුවා ය. එහෙත් දරුවා ඇගේ බස කනකට ගත් වගක් පෙනෙන්නට නොවී ය.රියැදුරු නැග බසය පණ ගැන්නුවේ ය.වඩාත් කලබල වූ යෞවනිය බසයෙන් බැස ඔහු සොයා දිව්වා ය.බසය එකරවම ඉදිරියට ඇද්දුවේ නැත. ඉදිරියට අද්දවන විලාසය දක්වමින් තව තවත් මගීන් පටවා ගත්තේ ය.එහෙත් යෞවනිය හෝ ළමයා ආවේ නැත. ඔවුන්ගේ අසුන්වල වෙනත් මගීහු හිඳ ගත්හ.බසය ඉදිරියට ඇදිණ.ඉදිරියේ වූ සුපිරි සාප්පුවක් ළඟ වාහන තදබදයක් තිබිණ. බසය ඒ තදබදයට අසු විය. තදබදයෙන් මිදුණු බසය සැර නංවා ඉදිරියට ඇදෙත් ම කිසිවකු ‘නගිනවා! නගිනවා!’ යි කෑ ගසනු ඇසිණ. ඒ ගැහැනු හඬකි. අර යෞවනිය විය යුතු යැයි මට සිතිණ. නමුත් ඇයට එහි නැග ගත නොහැකි විය. බසය වේගයෙන් ඇද්දුවේ ය.මීටර් හතළිහක් පමණ දුරක් වේගයෙන් ඇදී ආ බසය වර්ණ සංඥා ආලෝක පද්ධතිය ඉදිරියේ නැවතුණේ රතු එළිය දැල්වී තිබූ බැවිනි.හති දාගෙන එහි නැගුණේ අර යෞවනියය. ඇය බසය පිටුපස දිව ආවා විය යුතු ය. ඇය හති දාමින් ම බසයේ කවුළු තුළින් පිටත බලමින් තවදුරටත් විපරම් කරන්නට වූවා ය.යෞවනිය දෙස මා හරියට බැලුවේ මෙවිටය. ඇය කෙසඟය. ළමා කල නිසි පෝෂණයක් නොලැබූ සේය. ඇය දැන් කිසියම් රැකියාවක් කරනවා විය යුතු ය. පිළිවෙළකට තිබූ හිස ද අවුල් ව ගොසිනි.අත්බෑගය කිහිල්ලට තද කර ගෙන ඇය යළි යළිත් නැවෙමින් කවුළුවලින් පිටත විපරම් කළා ය.බසය යළි ගමන ඇරඹු‍වේ ය.යෞවනියගේ අවධානය හිටි හැටියේ පිටුපස අසුනේ සිටියකු වෙත යොමු විය. මා හිඳ සිටි අසුනට පිටුපස අසුනේ කෙළවරේ හිඳ සිටි ඔහු තරුණයෙකි.යෞවනිය සෙනඟ එහා මෙහා කොට ගෙන ඔහු අසලට ආවා ය. දැන් ඇය හරියටම සිටින්නේ මගේ අසුන ළඟ ය.‘අයියෙ, ඔයාට මතක ද අර මං ළඟ ඉඳගෙන හිටිය ළමය?’ යෞවනිය තරුණයාගෙන් විමසුවා ය.‘මතකයක් නෑ නංගි’ ඔහු කීවේ ය.‘හරි වැඩේනෙ අයියෙ වුණේ! එයාගෙ අම්ම මට එයාව බාර දුන්න එයාලගෙ හන්දියෙ හෝල්ට් එකෙං බස්සන්ඩ කියල. මේ ළමය එකපාරටම බස් එකෙන් බැහැල ගියානෙ! මාත් බැහැල ගිහිල්ල පුළුවන් තරං හෙව්ව. ඒත් හොයා ගන්ඩ නෑ. මට දැං රෑ වෙනවනේ. මාත් මේ දුවල බස් එකට ආව. හරි වැඩේ තමා උණේ!’තරුණයා ද කිසිත් හිතා ගත නොහැකි ව මෙන් ගොළු වත පෑවේ ය.මට ඈ ගැන දුක සිතිණ.‘ඉතින් ළමයො ඒ අම්මට කෝල් එකක් දෙන්ඩකො’ මම කීමි.මං එයාගෙ නොම්බරේ දන්නෑ අංකල්!’ ඇය කීවා ය.‘එතකොට ඔයා කොහොම ද එයාව දන්නෙ?’‘බස් එකෙදි තමයි දැකල අඳුරන්නෙ. ඒ ඇන්ටිත් මාත් එක්ක සමහර දවස්වලට බස් එකේ යනව. ඒ ඇරෙන්ඩ වෙන සම්බන්ධයක් නෑ.’‘එහෙනං දරුව අම්ම ළඟට යන්ඩ ඇති’‘නෑ. එයා වැඩට ගියා. එයා රෑ වැඩ!’මම ද ගොළු වීමි.ඇය සිය ජංගම දුරකථනයෙන් ඇමතුමක් ගත්තා ය. ඒ ඇගේ ගෙදරට විය යුතු ය. ගෙදරින් ඇසූ විස්තරවලට ද ඇය අර පිළිතුරු ම දුන්නා ය.‘හරි වැඩේනෙ අම්මෙ වුණේ. දැං මං මොකද කරන්නෙ?’මෙබඳු අවස්ථාවක පිළිතුරක් දිය හැක්කේ කාට ද?යමක් හදිසියේ මතක් වූවාක් මෙන් ඇය නැවතත් ඇමතුමක් ගත්තා ය. ඒ තැනැත්තාට ද අර ප්‍රශ්නය එලෙසම වාර්තා කර විසඳුමක් පැතුවා ය.ඇතැම් විට ඒ ඇගේ පෙම්වතා විය යුතු ය. ඇය නිහඬවම ඔහු කියන දේ අසාගෙන සිටියා ය. ඕන්නැති වැඩ නොකරන්නැයි ඔහු ඇයට අවවාද කරනවා විය යුතු ය.අවසානයේ ඇය සෙල් ෆෝනය අත්බෑගයේ ලා බලාගත් අත බලාගෙන සිටියා ය.මම මපුතු දෙස බැලුවෙමි. ඔහු ද යෞවනියගේ හැසිරීම් නිරීක්ෂණය කරමින් සිටියේ ය.හිටි හැටියේ මගේ උරපත්තට තෙත යමක් වැටිණ. මම උරපත්ත පිස දැමීමි.බසය ගෝරනාඩු කරමින් කන්දක් ඇද්දේය. ඒ ගෝරනාඩුවේ කෙටි විරාමය මැද ඉකි හඬක් ඇසිණ.මම මපුතු දෙස බැලුවෙමි.‘අඬනව!’ ඔහු මගේ කනට කර කීවේ ය.සැලී ගිය මම හෙමිහිට හිස ඔසවා ඇගේ මුහුණ දෙස බැලීමි.ඈ වෙව්ලන තොල් තද කර ගෙන සිටියා ය. දෑස ‍ෙපාඟා ආ කඳුළු මගේ උරහිසට වැටිණ.ඇය උහුලමින් සිටියේ වයසට දරා ගත නොහැකි බරකි.අනුන්ගේ හිතුවක්කාර දරුවකු වෙනුවෙන් ඇයට වග කියන්නට සිදුව තිබේ.ඇතැම් දරුවන් ඔවුන්ගේ මාපියන්ට ද කීකරු නැත. එහෙව් දරුවකු ගැන ඇය කෙසේ නම් වග කියන්න ද?‘දුවේ, එන්ඩ මේ සීට් එකෙන් වාඩි වෙන්ඩ!’ මම අසුනින් නැගිටින්නට හැදුවෙමි.‘ඕන් නෑ අංකල්. අංකල් ඉඳ ගන්ඩ’ ඇය කඳුළු අතරින් හිනැහෙන්නට වෑයම් කළා ය.  අනන්‍යතාව සඟවා සිටීමට කැමැති සිළුමිණ පාඨකයකු විසින් යොමු කරන ලද ලිපියක් ඇසුරිනි.පාපැදියක් තල්ලු කරගෙන කඳු පාර නැඟ ආ පුද්ගලයෙක් විශ්‍රාමික ගුරුවරියගේ නිවෙස ඉදිරියේ නැවතුණේ ය.“නෝනා! කරුංක ගන්නවා, ඉඟුරු ගන්නවා, ගො‍රක ගන්නවා...”ආගන්තුකයා කටපාඩමින් ලැයිස්තුවක් කියවාගෙන ගියේ ය.ගොරක අතිරික්තය විකුණා දැමිය යුතු යැයි ගුරුවරියට සිතිණ.වෙළෙන්දා කැඳවා ගේ වටේ පාරෙන් කුස්සිය පැත්තට යැවූ ඕ ගේ මැදින් කුස්සිය දෙසට යන්නට වූවා ය.“අනේ ආච්චියේ, මල්ලි මට ගහනවා! ලොකු මුනුපුරා දුවැවිත් ඇගේ ඇ‍ඟේ එල්ලුණේ ය. පොඩ්ඩා ද දුවැවිත් ඔහුට හිරිහැර කරන්නට වූයේ ය.ඉස්කෝලෙ හාමිනේට යමින් සිටි ගමන අමතක විය. ඇය මුනුපුරන්ගේ රණ්ඩුව බේරන්නට වූවා ය.ගොරක වෙළෙන්දා කුස්සිය පැත්තට යැවූ වග ඇයට සිහිපත් වූයේ මෙවිට ය. ඇය වහ වහා එහි ගි‍යා ය.වෙළෙන්දා පෙනෙන්නට නොවීය. ඇය ඈත - මෑත විපරම් කළා ය. වෙළෙන්දා බරට බරේ ගෝනියකුත් කර ගසාගෙන ගොස් තම පාපැදියේ පිටුපස ලගේජය මත තබා ගැටගසනු ඇගේ නෙත ගැටිණ.ඇය වහාම වෙළෙන්දා ළඟට ගියා ය.“කෝ කිරුවද?” ඇය ඇසුවා ය.“ඒව හරි. මේං සල්ලි” වෙළෙන්දා දහයේ විස්සේ නෝට්ටු කොළ මිටියක් ඇයට දිගු කළේය.ඇය ඒවා ගණන්කර අවසන් වනවිට වෙළෙන්දා පෙනෙන්නට නොසිටියේ ය.මා එහි ගියේ මීට ටිකකට පසු ය‍.“අනේ මල්ලියේ දැක්ක කල්!” ඇය මුවපුරා ළෙන්ගතු හිනාව පා මා කැඳවාගෙන ගෙතුළට ගොස් හිඳ වූවා ය. අනතුරුව සතුටු සාමීචියේ යෙදෙමින් මට සංග්‍රහ කරන්නට පටන් ගත්තා ය.අඩ පැයකට පමණ පසු මම සමුගනු පිණිස නැගිට්ටෙමි.“ඉතිං මල්ලියෙ මම මොනවද ඔයාට දෙන්නෙ?” ඇය කල්පනා කරන්නට වූයේ ඉදුණු පලතුරක් හෝ අලුත් එළවුළුවක් ගැන විය යුතු ය.එවේලේ මට මා බිරිය කී බසක් මතක් විය.“අක්ක කෝල් කරල කිව්ව ගොරක ගොඩාක් ති‍යනව ආපු වෙලාවක ගෙනියන්ඩ කියල. එයාලගෙ ගස්වල ගොරක ෂෝක්නෙ. ඒ පැත්තෙ ගියොත් ටිකක් අරං එන්‍ඩකො”මේ බව මතක් කළ වහාම අක්කා මා ගෙයින් පිට කුස්සි කෑල්ල ගියා ය. එහි දුවේ වූ හිස් ගෝනි කිහිපය අතට ගත් ඇය කතා නැතුව බලා සිටියා ය.“ඇයි අක්කෙ?”“අර වෙළෙන්ද හරි වැඩේනෙ මල්ලියෙ කරල තියෙන්නෙ! දුමේ තිබුණ ගොරක සේරම ගෝනියට දාගෙන ගිහින්නෙ. බලන්ඩකො කරල තියන වැඩේ! දැන් ඔයාට දෙන්ඩ තියා මට හොද්දකට දාන්ඩවත් දෙයක් ඉතුරුවෙලා නෑ.”අක්කාගෙ අත කම්මුලට ගියේ ය.“ගොරක ගෝනියටම මිනිහ කීයක් දුන්නද?”“රුපියල් හාරසිය ගාණයි!”“අපූරුයි! දාස් ගාණක ගොරක නේද?”අක්කාට කතා නැතිවිය.  අනන්‍යතාව සඟවා සිටීමට කැමති සිළුමිණ පාඨකයකු විසින් යොමු කරන ලද ලිපියක් ඇසුරිනි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>05</month>
      <day>18</day>
    </date>
    <link>http://www.silumina.lk/2014/05/18/_art.asp?fn=av1405182</link>
    <topic>අයි.පී.එල් පිටියේ මැක්ස් පොරක් වුණු මැක්ස්වෙල්</topic>
    <author>ඉඳුනිල් වීරරත්න</author>
    <content>අයි.පී.එල් පිටියේ මැක්ස් පොරක් වුණු මැක්ස්වෙල්මේ දිනවල පැවැත්වෙන ඉන්දීය ප්‍රිමියර් ලීග් තරගාවලිය ශ්‍රී ලාංකේය ක්‍රීඩා ලෝලීන් අතර එතරම් ජනප්‍රිය නොවන්නේ ශ්‍රී ලාංකේය ක්‍රිකට් තරු ‍බොහොමයක් මෙවර එම තරගාවලියට ක්‍රීඩා නොකරන නිසාවෙනි. ලසිත් මාලිංග සහ තිසර පෙරේරා පමණක් ඊට සහභාගි වී සිටින නමුත් තිසර එකදු තරගයකට හෝ ක්‍රීඩා නොකර මේ වන විට එංගලන්තය බලා ගොසිනි. ලසිත් මාලිංග ක්‍රීඩා කළ ද ඔහුට ද තවම කැපී පෙනෙන දස්කම් දැක්වීමට නොහැකි වී ඇත.මෙවර අයිපීඑල් තරගාවලියේ මේ දක්වා පැවැති තරගවලින් (12 වැනිදා වන විට) තරග 9කට සහභාගි වී ඉන් තරග 2ක් පමණක් පරාජය වුණු කිංග්ස් ලෙවන් පන්ජාබ් පිළ ලකුණු සටහනේ ඉදිරියට පැමිණ සිටියි.කිංග්ස් ලෙවන් පන්ජාබ් පිලේ මේ ජයග්‍රාහී ගමනේ නියමුවා වෙමින් මෙවර අයිපීඑල් තරගාවලියේ කසකාරයා බවට පත්වුණු එක් සුවිශේෂී ක්‍රීඩකයකු සිටී.ඔහු ඕස්ට්‍රේලියානු ක්‍රීඩක ග්ලෙන් ජේම්ස් මැක්ස්වෙල්ය.1988 ඔක්. 14 වික්ටෝරියා ප්‍රාන්තයේ මෙල්බෝර්න් හිදී උපත ලද මැක්ස්වෙල් දකුණතින් පන්දුවට පහර දෙන දකුණතින් පිට දඟ පන්දු යවන ක්‍රීඩකයෙකි.එදා ‍ෙමදා තුර පැවැති අයිපීඑල් තරගාවලිවලදී හතර අතට හයේ පහර එල්ල කරමින් පිටියේ අණසක පැතිර වූ ක්‍රිස්ගේල්, මයික් හසී වැනි ක්‍රීඩකයින් අබිබවමින් මේ වන විට මැක්ස්වෙල් ඉන්දියාවේ පමණක් නොව ලෝකයේ ජනප්‍රියම ක්‍රිකට් තරුව බවට පත්ව සිටී.ඔහු මෙවර අයිපීඑල් තරගාවලියේ කිංග්ස් ලෙවන් පන්ජාබ් පිළට ක්‍රීඩා කරමින් මේ දක්වා තරග 09ක් ක්‍රීඩා කර ලකුණු 474ක් රැස්කර ඇත්තේ මෙවර තරගාවලියේ මේ දක්වා වැඩිම ලකුණු ලාභියා වෙමින්. එහිදී 200කට වැඩි ප්‍රහාරක වේගයක් පවත්වාගෙන ඇති මැක්ස්වෙල් මෙම රිද්මයෙන් පන්දුවට පහරදීම රඳවාගෙන ගියහොත් 2012 තරග වාරයේ දී ක්‍රිස්ගේල් සහ 2013 තරග වාරයේ දී මයික් හසීගේ තරගාවලියක වැඩිම ලකුණු ප්‍රමාණය වූ ලකුණු 733 වාර්තාව පහසුවෙන් බිඳ දැමිය හැකි බව විචාරකයින් පවසා තිබේ.මේ දක්වා තමා ක්‍රීඩා කළ ඉනිම් අනුව ලෝකයේ වඩාත් භයානකම පිතිකරුවා බවට ඔප්පු කර ඇති මැක්ස්වෙල් අවස්ථා හතරකදී ශතකය ආසන්නයටම පැමිණ දැවී ගියේය.මෙවර අයිපීඑල් තරගාවලියේ මැක්ස්වෙල් ගේ පළමු තරගය වූයේ චෙන්නායි සුපර් කිංග්ස් සමඟයි. එහිදී පන්දු 43කදී හත‍ෙර් පහර 5ක් හයේ පහර 2ක් සමඟ ලකුණු 95ක් ලබාගත් මැක්ස්වෙල් ශතකය පෙන පෙනී ස්මිත් ගේ පන්දුවක් කඩුල්ලේ වැදීමෙන් දැවී ගියේය. පන්දුවට පහරදීමේ වේගය 197.77කි. පන්ජාබ් කණ්ඩායම ජය ගත්තේය.කිංග්ස් ලෙවන් පන්ජාබ් පිළ තරගාවලියේ දෙවැනි තරගය ලෙසින් තරග වැදුණේ රාජස්ථාන් රෝයල්ස් පිළ සමඟිනි. එහිදී මැක්ස්වෙල් පන්දු 45 කදී හතරේ පහර 8ක් සහ හයේ පහර 6ක් සමඟින් ලකුණු 89ක් ලබාගත් අතර රිචඩ්සන් ගේ පන්දුවකට ස්ටීවන් ස්මිත් අතට උඩ පන්දුවක් ලබාදීමෙන් දැවී ගියේය. ඒ වන විට ඔහුගේ පහරදීමේ වේගය 197.77කි. එම තරගයෙන් පන්ජාබ් පිලට ජය අත්විය.සන්රයිස් හයිද්‍රාබාද් පිළට එරෙහිව සිය තුන්වැනි තරගයට ක්‍රීඩා කළ මැක්ස් පන්දු 43කදී හතරේ පහර 5ක් සහ හයේ පහර 9ක් සමඟ ලකුණු 95ක් ලබාගෙන සිටියදී ශතකය අහිමිව දැවී ගියේය. එහි පහරදීමේ වේගය 220.93කි. එම තරගයෙන් ද පන්ජාබ් පිල ලකුණු 72කින් ජයගත්තේය.චෙන්නායි සුපර් කිංග්ස් පිළ සමඟ පැවැත්වූ දෙවැනි තරගය මැක්ස්වෙල් ගේ 7 වැනි තරගය වූ අතර එහිදී පන්දු 38 කදී හතරේ පහර 6ක් හා හයේ පහර 8ක් සහිතව ඔහු ලැබූ ලකුණු ගණන 90ක්.ෂර්මා‍ගේ පන්දුවක් හමුවේ ජඩේජා අතට උඩ පන්දුවක් දී දැවී ගිය මැක්ස්වෙල් එහිදී ද පිතිකරණ වේගය 236.84ක් පවත්වාගෙන ගොස් තිබෙනවා.මෙවර IPL තරගාවලියේ පන්ජාබ් පිල සහභාගි වූ අනෙක් තරග 2 වූයේ පසුගිය 9 වැනිදා රෝයල් චැලෙන්ජර්ස් පිළ සමඟ සහ 11 වැනිදා කොල්කටා නයිට් රයිඩර්ස් පිළ සමඟ යන තරග 2යි.මෙම තරග දෙකම මැක්ස්වෙල්ට එතරම් සුබදායක නොවූ අතර රෝයල් චැලෙන්ජර්ස් පිළට එරෙහිව ඔහු පන්දු 11 කදී ලකුණු 25ක් ද කොල්කටා පිලට එරෙහිව පන්දු 14කදී ලකුණු 14ක්ද ලබාගත්තා.ඒ අනුව මෙවර තරගාවලියේ මේ දක්වා පැවැති තරගවලින් වැඩිම ලකුණු ලබා සිටින්නේ මැක්ස්වෙල් වන අතර ඔහු ඉනිම් 9කදී ලකුණු 474ක් ලබා ඉදිරියෙන්ම සිටිනවා. ඉනිමක සාමාන්‍ය 52.66ක් වන අතර පහරදීමේ වේගය 198.32ක් වෙනවා. මේ දක්වා ලබා ඇති අර්ධ ශතක 4ක්.පසුගිය IPL තරගාවලි කීපයකම වැඩිම හයේ පහර එල්ල කළ ක්‍රිස්ගේල් අබිබවමින් මැක්ස්වෙල් මෙවර මේ දක්වා තරග 9ක ඉනිම් 9කට හයේ පහර 29ක් එල්ල කරමින් වැඩිම හයේ පහර එල්ල කළ ක්‍රීඩකයින් අතර ඉදිරියෙන්ම සිටිනවා. ඔහුට පිටුපසින් තරග 9කදී හයේ පහර 27ක් එල්ල කළ ස්මිත් සිටින අතර ක්‍රිස්ගේල් මේ දක්වා ඉනිම් 5කදී එල්ල කර ඇත්තේ හයේ පහර 7ක් පමණි.එසේම මේ දක්වා ඉනිමක වැඩිම හයේ පහර එල්ල කර ඇත්තේ ද මැක්ස්වෙල්. ඒ ඔහු සන්රයිසස් හයිද්‍රාබාද් පිළට එරෙහිව පන්දු 43කදී ලකුණු 95ක් ලබාගැනීම සඳහා එල්ල කළ 6 පහර 9යි.ඉනිමක වැඩිම 6 පහර එල්ල කළ ක්‍රීඩකයන් අතරේ දැනට දෙවැනි තැන පසුවන්නේ රෝයල් චැලෙන්ජර්ස් පිලේ ඒ.බී.ඩී.විලියර්ස් හයිද්‍රාබාද් පිළට එරෙහිව එල්ල කළ හයේ පහර 8යි. ඉන්පසු ස්මිත් හයේ පහර 8, යළිත් මැක්ස්වෙල් හයේ පහර 8, යුවරාජ් සිං හයේ පහර 7 සහ මැක්ස්වෙල් හයේ පහර 6 ලෙස පිළිවෙළින් සිටිනවා.අවසන් පූර්ව තරගවලට පෙරාතුව කිංග්ස් ලෙවන් පන්ජාබ් පිළට තවත් තරග 5ක් ක්‍රීඩා කිරීමට තිබෙන අතර, මැක්ස්වෙල් තම සුපුරුදු රිද්මයට පැමිණියහොත් ඉතා විශාල ලකුණු ගණනක සහ වාර්තා ගණනාවක්ම පිහිටුවීමට ඔහුට හැකිවනු නොඅනුමානය.මැක්ස්වෙල් IPL තරගාවලියට එක්වන්නේ 2012 වසරේදී දිල්ලි ඩාඩෙවිල්ස් පිළටයි. එහිදී ඔහු ඉනිම් 2ක් ක්‍රීඩා කර තිබෙනවා. ඉන්පසු 2013 තරගවාරයේ දී මුම්බායි ඉන්ඩියන් පිළට ක්‍රීඩාකරමින් ඉනිම් 3ක් ක්‍රීඩා කර තිබෙනවා.‍කෙසේ වෙතත් 2014 ක්‍රීඩක වෙන්දේසියේ දී පන්ජාබ් පිල ඔහු ඩොලර් මිලියන1.06කට මිලට ගනු ලැබූ අතර එය IPL ඉතිහාසයේ හොඳම ආයෝජනය බවට විචාරකයන්ගේ කතා බහට ලක්වී තිබෙනවා.මැක්ස්වෙල් 2013 මාර්තු 22 - 24 දක්වා පැවැති ටෙස්ට් තරගයේ දී ඕස්ට්‍රේලියාව වෙනුවෙන් ඉන්දියාවට එරෙහිව ටෙස්ට් වරම ලැබුවා.මේ දක්වා ඔහු ටෙස්ට් තරග 2කට ක්‍රීඩා කර ඇති අතර ලකුණු 39ක් ලබාගෙන තිබෙනවා.2012 අ‍ගෝ 25 වැනිදා සාජා හිදී ඇෆ්ගනිස්ථානයට එරෙහිව තරග වැදෙමින් එක්දින වරම් ලබාගත් ඔහු මේ දක්වා තරග 24කට ක්‍රීඩා කර ඉනිම් 23කදී ලබාගෙන ඇත්තේ ලකුණු 621ක් පමණි. අර්ධ ශතක 6ක් ඊට ඇතුළත් වෙයි.කෙසේ වෙතත් ඕස්ට්‍රේලියානු දේශීය ක්‍රිකට් තරගවාරයේ දී ටස්මේනියානු කණ්ඩායමට එරෙහිව පන්දු 19කදී අර්ධ ශතකයක් ලබාගනිමින් ඕස්ට්‍රේලියානු දේශීය ක්‍රිකට් ඉතිහාසයේ වේගවත්ම අර්ධ ශතක ලාභියා ලෙස ඉතිහාසයට එක්වී සිටී.එසේම ගෙවී ගිය මාස 7 තුළ විස්සයි විස්ස තරග පිටියේ ඉහළින්ම සිටින්නට ඔහු සමත් වී සිටී. එහිදී මැක්ස්වෙල් ඉනිම් 20කදී ලකුණු 697ක් රැස්කරගෙන ඇති අතර අර්ධ ශතක 5කි. 38.72ක සාමාන්‍යයක් සමඟ පහරදීමේ වේගය 200.86ක් තරම් ඉහළ අගයකි. දෙවැනි ස්ථානයේ පසුවන ක්වින්ටන් ඩිකොක් ඉනිම් 20කදී ලකුණු 672ක්, 3 වැනි ස්ථානයේ ආරොන් පින්ච් ඉනිම් 18කදී ලකුණු 666ක් ලබා සිටී.එසේම ගෙවී ගිය මාස 9 තුළ මුහුණ දුන් පන්දුවලින් නිදැල්ලේ ගිය අඩුම පන්දු ප්‍රතිශතය වාර්තා කිරීමට ද මැක්ස් සමත් වී සිටී. (Dot Ball) එය 37.06%කි. පන්දුවට වේගයෙන් පහර දෙන පිතිකරුවන් කීපදෙනා අතරට අලුතින් එක්වෙමින් එක රැයෙන් ජනප්‍රිය තරුවක් බවට පත්වුණු මැක්ස්වෙල් අනාගතයේ තව බොහෝ වාර්තා පිහිටුවනු ඇති බවට විචාරකයෝ අනාවැකි පළකර සිටිති.ඉඳුනිල් වීරරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>05</month>
      <day>18</day>
    </date>
    <link>http://www.silumina.lk/2014/05/18/_art.asp?fn=av1405183</link>
    <topic>ටිකක් කටකාර තමයි ඒත් මං නපුරු නැහැ</topic>
    <author>ටානියා මෝසස්</author>
    <content>ටිකක් කටකාර තමයි ඒත් මං නපුරු නැහැරුවන්ගි රත්නායකසිය ආකර්ෂණීය රූ සපුව නිසා රංගන ක්ෂේත්‍රයට පිවිසෙන්නට වරම් ලැබු රුවන්ගි රත්නායක නම් වු ඇය මේ දිනවල පුංචි තිරෙයන් ඔබේ ආලින්දයට එන 'කොළඹ අහස' ටෙලි සිත්තම ඔස්ෙස් පියුමි ලෙස ඔබ හා ළෙන්ගතු වන්නීය.* රුවන්ගි ටිකක් මහත් වෙලා වගෙයි නේද?ඔව්. ටිකක් විතර.* ඒ කියන්නේ විශේෂ සතුටකින් වගේයි ?එහෙම විශේෂයක් නැහැ. මම කොහොමත් හැමදාම සතුටෙන් ඉන්නේ.* රංගන ශිල්පිනියක් වුණ ඔබ දැන් නිවේදිකාවක්. එක අරමුණක රැ‍ඳෙන්න බැරි පාටයි?නැහැ, මට ඒ හැමදේම කරන්න පුළුවන් එ නිසා ඒ හැම දෙයකින්ම ඉදිරියට යනවා.* රුවන්ගි නිරූපණ ක්ෂේත්‍රයෙන් ඈත් වුණේ ඇයි?මගේ රංගන කටයුතුත් එක්ක කාලය වෙන්කර ගැනීමේ අපහසුවක් තිබුණා. පසු කාලීනව රංගනයට ගැළපෙන විදිහට වෙනස් වුණහම එය නිරූපණ ක්ෂේත්‍රයට ගැළපෙන්නේ නැහැ. මේ ව‍ගේ හේතු එක්ක පස්සේ කාලේදී නිරූපණය මඟහැරුණා.* ඔබව නිළියක් කියා හඳුන්වනවාට අකැමැතියිලු නේද?ශිල්පියෙක් හෝ ශිල්පිනියක් කියන්නේ යම්කිසි කටයුත්තක නියැළෙන කෙනෙක් නම් රංගන ශිල්පිනියක් කියන්නේත් රංගනයේ යෙදෙන කෙනෙක්. නිළිය සහ රංගන ශිල්පිනිය එකක් වුණත් සමාජයේ නිළිය කියන වචනයට විවිධ අර්ථකතන දීලා තියෙනවා. ඒ අර්ථකතන එක්ක තමයි මම ඒ වචනය වෙන් කළේ.* රුවන්ගි රංගන ශිල්පිනියක් නොවුණා නම්?පුංචි කාලේ ඉඳන් ගුරුවරියක් වෙන්න ආසාවක් තිබුණා.* සැබෑ ජිවිතයේ ගුරුවරියක් නොවුණ නිසාද 'කොළඹ අහස' ටීචර් වුණේ ?අධ්‍යක්ෂකවරයා මාව ඒ චරිතෙට ගැළපෙන නිසා වෙන්නැති තෝරා ගත්තේ. මම මෙතෙක් රඟපාපු චරිත වලට වඩා වෙනසක් මේ චරිතයේ තිබුණා. කොහොමත් විවිධ චරිත රඟපාන්න මම කැමැතියි.* වඩාත් කැමැති මොනවගේ චරිතයකටද?ගැමි පරිසරයක් තේමා කරගත් දුක් කම්කටොලු විඳින චරිතයක් වගේ.* පියුමි අහිංසක වුණාට රුවන්ගි නම් නපුරු කටකාර කෙනෙක්ලු නේද?නැහැ බොරු කතාවක්නේ.. කවුද එහෙම කියන්නේ? ටිකක් විතර කටකාර වෙන්න පුළුවන්. එහෙත් නපුරු නම් නැහැ.*නව පරපුර ජනප්‍රියත්වය වෙනුවෙන් ඕනෑම දෙයක් කැප කරනවා. මේ ගැන ඔබේ අදහස?තමන් දක්ෂ නම් ඒ තැනට තමන්ෙග් සුදුසුකම් තියෙනවා නම් අනවශ්‍ය කැපකිරීම් කළ යුතු නැහැ.* ඔබටත් එවැනි අයුතු චෝදනා ආවාද?මට ඒ වගේ බලපෑම් ආවේ නැහැ.* ක්ෂේත්‍රයේ යහළු යෙහෙළියෝ අඩුයි කියන්නෙත් ඇත්තද?මම හැමොත් එක්කම හිතවත්. හැබැයි යාළුවෝ කියලා විශේෂයක් නැහැ.* 'ජීවිතයේ ලස්සනයි' චිත්‍රපටයෙන් පසු සිනමාවේ ඔබ දැක්කේ නැහැ?ඔව්. නමුත් මෑතකදී 'අනගාරික ධර්මපාල තුමා' සිනමා කෘතියට සහ 'ඩොක්ටර් නවරියන්' කියන ෆිල්ම් එකට රංගනයෙන් දායක වුණා.* රුවන්ගි රූපය ගැන ඕනෑවටත් වඩා හිතනවාලු නේද?හමේ පාටයි සිරුරේ හැඩයයි නම් ඉස්සර ඉඳන්ම තිබුණා. ඒත් විශේෂ මුකුත් කරන්නේ නම් නැහැ.* කට කතා හැදුණම ප්‍රතිචාර දක්වන්නේ කොහොමද?කට කතා හැදුණු වෙලාවට උත්තර දෙන්න ඕන නැහැයි කියල හිතලා නිශ්ශබ්දව ඉන්නවා.ඔබ සරාගී බව ඔබම පිළිගෙන තිබුණා?මම එහෙම කිව්වේ නැහැ නමුත් පුවත් පතක පළවූ ලිපියක එහෙම දාලා තිබුණා. මම සරාගිද නැද්ද කියලා තීරණය කළ යුත්තේ මම නෙවෙයි ජනතාව.* රංගන ශිල්පිනියක් සරාගී විය යුතුමද?තිබුණොත් හොඳයි. නමුත් අත්‍යවශ්‍යම නැහැ.* ඔබ පෞද්ගලික ජීවිතයට වඩා රංගන ජීවිතයට මුල් තැන දිලා තියෙනවා?නැහැ. මම ඒ දෙකම සමබරව ගෙනියනවා.* රුවන්ගි දැන් සැබෑ ජීවිතයේ පෙම්වතියක් වෙන කාලෙත් හරි නේද?කාලේ නම් හරි වෙන්න පුළුවන්. හැබැයි තවම පෙම්වතියක් නම් නෙවෙයි.* පියුමි ගෙන් පස්සේ ඉදිරියේදි ඔබ රංගනයෙන් එකතු වෙන්නේ?'සමනල පිහාටු' සහ තවත් ටෙලි නාට්‍යයක වැඩ කටයුතු ආරම්භ කරනවා.ටානියා මෝසස්ඡායාරූප - ඉන්දික මල්ලවාරච්චිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>05</month>
      <day>18</day>
    </date>
    <link>http://www.silumina.lk/2014/05/18/_art.asp?fn=av1405184</link>
    <topic>වෙනස මරණය කැඳවනු ඇත Divergent</topic>
    <author>කුමාර සිරිවර්ධන</author>
    <content>වෙනස මරණය කැඳවනු ඇත Divergentවර්තමාන ලෝකයේ පවතින ප්‍රබලම භේදය දුප්පත් පොහොසත් භේදයයි. තවක් වසර සියයකට හමාරකට පසු ලෝකයේ පැවතිය හැක්කේ කෙබඳු භේදයක් ද? හොලිවුඩයෙන් නිකුත් වී ඇති අලුත්ම චිත්‍රපටයකට අනුව අනාගත චිකාගෝ සමාජය කණ්ඩායම් පහකට බෙදෙයි. ඒ ආත්මාර්ථය, නිර්භීතභාවය, බුද්ධිමත්භාවය, අවංකභාවය හා සාමකාමී බව මූලික කරගෙනය. උපතින් තමන් කුමන කණ්ඩායමකට අයත් වූවත් වයස 16 සපිරෙද්දී එම යෞවනයා හෝ යෞවනිය තමන් වඩාත් සුදුසු කණ්ඩායම තෝරාගෙන ඊට එක්විය යුතු වෙයි.එවැනි අනාගත විද්‍යා ප්‍රබන්ධ කතා තේමාවක් සහිත අලුත්ම ‍ෙහාලිවුඩ් චිත්‍රපටය ‘ඩයිවර්ජන්ට්’ පසුගිය මාර්තු මස 20 වැනිදා සිට ලොව පුරා ප්‍රදර්ශනය වෙයි. නීල් බර්ගර් ගේ නිර්මාණයක් වන ‘ඩයිවර්ජන්ට්’ සඳහා පාදක වී ඇත්තේ වෙරෝනිකා රොත් එනමින්ම ලියූ නවකතාවයි. ‘ඩයිවර්ජන්ට්’ චිත්‍රපට පෙළක පළමුවැන්න ලෙස හැඳින්වෙන අතර එහි දිගුව ‘ඉන්සර්ජන්ට්’ ලබන වසරේ මාර්තු 20දා සිට ලොව පුරා ප්‍රදර්ශනය කිරීමට කටයුතු සැලසුම් කොට තිබේ.ඩොලර් ලක්ෂ 850ක වියදමින් තනා ඇති ‘ඩයිවර්ජන්ට්’ හි ෂේයිලින් වූඩ්ලි, තියෝ ජේම්ස්, සෝ ක්‍රාවිට්ස්, ඇන්සෙල් එල්ගෝර්ට්, මැගී ඕ, ජායි කරට්නි, හා කේට් වින්ස්ලට් ඇතුළු නළු නිළියෝ රැසක් රඟපාති.බියට්‍රිස් ප්‍රියර් අප ඉහත කී චිකාගෝ සමාජයේ යුවතියකි. වයස අවුරුදු 16 සපිරෙද්දී ඇය තීරණය කළ යුතු වන්නේ තම පවුල අයත් කණ්ඩායමේ සිටිනවාද නැතිනම් තමාට ගැළපෙන වෙනත් කණ්ඩායමක් සොයා ගන්නවාද යන්නයි. තම පවුල අයත් කණ්ඩායම තමාට නොගැළපෙන බව ඇය වටහාගනියි. එහෙත් ඇය සතුව තවත් රහසක් තිබේ. ඒ චිකාගෝ හි පවතින කණ්ඩායම් පහෙන් එකකටවත් තමන් සුදුසු නැති බවයි. එම රහස හෙළිවුවහොත් ඇයට ලැබෙන්නේ අනිවාර්ය මරණයයි. එකී රහස සහිතවම ඇය පෙමින් බැ‍‍ඳෙන්නීය. බියට්‍රිස් නිසා මුළු චිකාගෝ සමාජයම බිඳ වැටීම තර්ජනයට මුහුණ පායි. අනාගත චිකාගෝ සමාජයේත් බියට්‍රිස් ප්‍රියර්ගේත් ඉරණම කෙබඳු වේවිද?ෂේයිලින් මූඩ්ලි බියට්‍රිස් ප්‍රියර් ගේ චරිතයට පණපොවන ‘ඩයිවර්ජන්ට්’ චිත්‍රපටය සම්පූර්ණයෙන්ම රූගත වී ඇත්තේ චිකාගෝ නගරයේදීය. 2013 වසරේ ආරම්භ වූ රූගත කිරීම් අවසන් වී ඇත්තේ මේ වසරේ ජනවාරි 16දාය. ‘හන්ගර් ගේම්ස්’ චිත්‍රපට පෙළ නිපැයූ ලයන්ස් ගේට් සමාගම ම නිපැයූ ‘ඩයිවර්ජන්ට්’ චිත්‍රපට පෙළ ද ‘හන්ගර් ගේම්ස්’ චිත්‍රපට පෙළට බෙහෙවින් සමාන බවක් ද පැවසෙයි.කෙසේ වෙතත් විචාරකයන්ගේ සාමාන්‍ය ප්‍රසාදයකට භාජන වී ඇති ‘ඩයිවර්ජන්ට්’ ලොව පුරා ප්‍රේක්ෂක ප්‍රසාදය නම් දිනාගෙන ඇති සේය. පසුගිය මැයි 7දා වන විට ‘ඩයිවර්ජන්ට්’ ලොවපුරා ප්‍රදර්ශනය වෙමින් ලබා තිබූ ආදායම ඩොලර් 250,923,919ක් වූයේය. ලොව මහත් ජනප්‍රියත්වයට පත් ‘ට්වයිලයිට්’ චිත්‍රපට පෙළේ පළමුවැන්න 2008 වසරේදී චිත්‍රපටය ප්‍රදර්ශනය වන පළමු දිනයේ කලින් වෙන්කර ගැනුණු ප්‍රවේශ පත්‍රවලින් ලැබූ ආදායම පිළිබඳ තැබූ වාර්තාව වසර හයකට පසු බිඳ දැමුවේ ‘ඩයිවර්ජන්ට්'ය.විද්‍යා ප්‍රබන්ධ ප්‍රිය කරන ප්‍රේක්ෂකයන්ට ‘ඩයිවර්ජන්ට්’ අමුතුම ආකාරයේ අත්දැකීමක් හා වින්දනයක් ලබා දෙනු නිසැකය.කුමාර සිරිවර්ධනකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>05</month>
      <day>18</day>
    </date>
    <link>http://www.silumina.lk/2014/05/18/_art.asp?fn=av1405186</link>
    <topic>වැඩිම රසික පිරිසක් ඉන්නේ අපේ ෆේස් බුක් පේජ් එකේ</topic>
    <author>ටානියා මෝසස්</author>
    <content>වැඩිම රසික පිරිසක් ඉන්නේ අපේ ෆේස් බුක් පේජ් එකේ භාතිය - සන්තුෂ්නුතන ශ්‍රී ලාංකේය සංගීතය නව මානයකට ගෙන යාමේ පුරෝගාමීන් වූ ඔවුන් විවිධ සංගීත ශෛලී හරහා අපූර්ව නිර්මාණ බිහිකරමින් තාරුණ්‍යයේ උන්මාදයක් ඇති කළ අපේ කාලේ නිර්මාණකරුවන් දෙපළකි. ඔවුන් ගැන හඳුන්වා දීමට තවත් අටුවා ටීකා අවශ්‍ය නැත. භාතිය - සන්තුෂ් නම් වූ ඔවුන් නුතන සංගීත ක්ෂේත්‍රයේ බිහිවූ අපූර්වතම සුසංයෝගයයි.* ‘ලස්සන දෑසක්'කාලෙකින් කරපු වෙනස් නිර්මාණයක් ?නිර්මාණකරණයේදි බොහෝ කාලයක් හිතල කරන නිර්මාණ සහ හදිස්සියේම ඔළුවට ඇවිත් එවෙලේ තීරණය කරල හදන නිර්මාණ තියෙනවා. ‘ලස්සන දෑසක්’ එවැනි නිර්මාණයක්. මේ වීඩියෝ එක අධ්‍යක්ෂණය කළේ ඩිලන්. ඔහු ගේ සංකල්පයට අනුව මෙහි අන්තර්ගතය වුණේ අනාගත ප්‍රබන්ධනාත්මක සිදුවීමක්. මෙවැනි අනාගතය හා බැඳුණු විද්‍යාත්මක ප්‍රබන්ධයක් නිර්මාණය කිරීමේදී ග්‍රැෆික් තාක්ෂණය බොහොසේ අත්‍යවශ්‍ය වෙනවා. ඉතින් එය අභියෝගයක්. අපි මේ සංකල්පයට කැමැති වෙන්න ප්‍රධානම හේතුව මෙය අභියෝගාත්මක කටයුත්තක් නිසා. නවීන තාක්ෂණික ක්‍රමවේදයේ අඩුලුහුඩු කම් තිබියදී ලංකාවේ තියෙන සම්පත් යොදා ගෙන මෙවැනි නිර්මාණයක් කිරීමේ අභියෝගය තමයි තිබුණේ. නමුත් ඒ අභියෝගය අපි සෑහෙන දුරට ජයග්‍රහණය කළා.* නමුත් ගීතයේ අර්ථය සහ මේ වීඩියෝ එක අතර කිසිම ගැළපීමක් නැහැ නේද?එහෙම කවුරු හරි කියනවා නම් අවංකවම ඒ කතාවේ අසත්‍යතාවයක් නැහැ. ඔබ කියනවා වගේ ගීතයේ ජනප්‍රියත්වයට හෝ එහි අර්ථයට යම් හානියක් වෙන්න පුළුවන්. නමුත් අපි ඒ ගැන එතරම් තැකීමක් කළේ නැහැ. අපේ අරමුණ ගීතය ජනප්‍රිය කරවීම නොවෙයි. මේ කන්සෙප්ට් එකේ තිබු අභියෝගය ජය ගැනීමයි. මේ නිර්මාණය අත්හදා බැලීම් සමූහයකට මුහුණදීමට සිදුවූ තරමක් අවදානම් සහිත කර්තව්‍යයක්. අපේ රටේ මෙවැනි අභියෝග භාර ගන්නවා අඩුයි. අපි උත්සහ කළේ රට ඇතුළේ ඉඳගෙන හොලිවුඩ් වගේ නිර්මාණය කරන්නයි. ඇත්තටම කවුරු මොනවා කිව්වත් ඕනෑම නිර්මාණාත්මක දෙයක් කරන්න පුළුවන් අදහස්, හැකියාව සහ දක්ෂතාව තිබෙන තරුණ කොට්ඨාසයක් අපේ රටේ ඉන්නවා. මේයත් සියයට සියයක්ම ශ්‍රී ලාංකේය වූ එවැනි නිර්මාණයක්.* මේ නිර්මාණය සාර්ථකයි කියා හිතනවද?නිර්මාණාත්මක බවින් අතිශයින්ම සාර්ථකයි. මේ ගීතය බලලා රස විඳින ඕනෑම කෙනෙකුගේ අවධානය සොරා ගෙන තිබෙන්නේ විෂුවල්ස් නිසා. ගීතයේ පද පේළියක් වත් මතක හිටින්නෙත් නැහැ. අලුත් අත්දැකීමක් නිසා ගීතයට තියෙන අවධානය අඩු වෙන්න පුළුවන්.* නිර්මාණ එළි දැක්වීමේ මන්දගාමී ස්වභාවයක් තියෙනවා?පහුගිය වකවානුවේදී වඩාත් අපේ අවධානය යොමු වුණේ අපේ ක්ෂේත්‍රයේ අනාගත ස්ථාවරත්වය පිළිබඳයි. අනෙක් කාරණය අපි ඉන්නේ සීඩී සහ ඇල්බම් නිර්මාණය එන්න එන්නම අඩු වේගෙන යන වකවානුවක. ඉතින් කරන්නම් වාලේ ඇල්බම් කිරීම සුදුසු නැහැ. නිර්මාණ එකතුවක් බිහි වීමට අලුත් අදහස් සහ කාලය අවශ්‍යයි.* ක්ෂේත්‍රය තුළ අනාගත ස්ථාවරත්වයක් පිළිබඳ ඔබ දෙපළ කතා කළා?අපේ ජීවන වෘත්තිය තමයි සංගීතය. එහිදි අපේ අනාගතය වෙනුවෙන් හා සංගීත ක්ෂේත්‍රයේ අනාගතය වෙනුවෙන් කළ යුතු දේවල් කරන්න ඕනෙත් මේ ක්ෂේත්‍රයේ සිටයි. සාමාන්‍යයෙන් වෙන රටක නම් නිර්මාණකරුවා ආරක්ෂා කරන්න යම් ප්‍රතිපත්ති සහ ක්‍රමවේද තියෙනවා. නමුත් අපේ කලාකරුවා ඔහුගේ ජීවිතය කලාවටම කැප කළ යුතුයි යන ලේබලයට සීමා කරල කලාව සහ මුදල අතර කිසිම සම්බන්ධයක් නැහැයි හංවඩු ගැහීමෙන් සිදු වුණේ නිර්මාණකරුවගේ මුල්‍යමය අයිතිවාසිකම් නැති වීමයි. මේ කුමන්ත්‍රණයේ ප්‍රතිඵලය ලෙස නිර්මාණකරුවා ව්‍යාපාරිකයන්ගේ හූරන් කෑමට ලක් වෙනවා. මෙන්න මේ අසාධාරණය කවුරුත් දකින්නේ නැහැ. අපි වුණත් වෙන ක්ෂේත්‍ර වලට යොමු වෙන්න ඕනෑ තරම් අවස්ථාව තිබියදීත් මියුසික් වලට ආවේ මියුසික් අපේ ඇඟේ තියෙන දෙයක් නිසා. මුදල් සහ ව්‍යාපාරික හේතු මත අපි කවදාවත් නිර්මාණ කරන්නේ නැහැ. නමුත් කලාව තෝරා ගැනීමෙන් කලාකරුවාගේ ජීවන මට්ටම හෝ ස්ථාවරත්වය ගොඩනඟා ගන්න බැරි නම් එය ඔහුට හෝ ඇයට සිදුවන ලොකු අසාධාරණයක්. අද ඇල්බම් හොරෙන් විකුණන සින්දු හොරෙන් ඩවුන්ලෝඩ් කරන යුගයක සංගීතය ජීවන වෘත්තිය කරගෙන ආර්ටිස් කෙනෙක් රැඳිලා ඉන්නේ කොහොමද? ඒ වෙනුවෙන් තමයි අපි හඬ නඟන්නේ. අනාගතයේදී කලාවට ළැදි ඕනෑම දරුවෙක්ව බයක් සැකක් නැතුව ඒ ක්ෂේත්‍රයට යොමු කරන්න නම් මේ ක්ෂේත්‍රයේ ඔවුන්ගේ ස්ථාවරත්වයක් ගොඩ නඟා ගැනීමේ ක්‍රමවේද තිබිය යුතුයි.* භාතිය සන්තුෂ්ගේ ජනප්‍රියත්වය තරුණ පරපුර අතර කෙමෙන් කෙමෙන් අඩු වෙනවා කිව්වොත්?දැනට අපේ ෆේස් බුක් පේජ් එක ගත්තොත් ලංකාවේ ආර්ටිස්ලාගෙන් වැඩිම රසික පිරිසක් ඉන්නේ අපේ ෆෑන් පේජ් එකේ වෙන්න ඇති. ලක්ෂ හතරකට කිට්ටු පිරිසක් අපි වටා රොක්වෙලා ඉන්නවා.* ඔබේ කණ්ඩායමේ දීර්ඝ කාලීනව හිටපු අශාන්ති මෑත කාලයේදී ඔබලාගේ නිර්මාණ අතර දකින්න ලැබුණේ නැහැ?මේ දවස්වල අශාන්ති ඇගේ අලුත් ඇල්බම් එක හදාගෙන යනවා. අපේ හැම ‘සරා සිහින’ කොන්සර්ට් එකකම ඇය අපිත් එක්ක හිටියා. ඉදිරියේදීත් අලුත් ගීත සමග නැවතත් එකතු වෙයි. අපේ සාමාජිකයන්ගේ අඩු වැඩි භාවයක් කවදාවත් නැහැ. අශාන්ති කියන්නේ BnS පවුලේ අත්‍යවශ්‍ය සාමාජිකාවක්.* භාතිය- සංතුෂ් සුසංයෝගයේ රහස කුමක්ද?අපි වෙනස් පුද්ගලයන් දෙදෙනෙක්. හැබැයි අපේ වැඩ ගැන අපි එක අරමුණක් තියා ගන්නවා. ඒ අරමුණට ළඟා වෙන විදිහ වෙනස්. මේ සම්මිශ්‍රණය තමයි BnS තුළින් එළියට එන්නේ. අපේ සුසංයෝගය වසර පහළොවකට වැඩියි. ඒ අතර අර්බූදකාරී අවස්ථා පැන නැඟුණහම ඒවා සාකච්ඡා මාර්ගයෙන් නිරාකරණය කර ගන්නවා. අපිව දෙකඩ කරන්න උත්සහා කරපු අයත් මේ අතර ඕන තරම් හිටියා.* නවක පරපුරේ හැකියාව ගැන ඔබලාගේ අදහස?අතිශයෙන්ම හොඳයි. නව නිර්මාණ, තාක්ෂණය සහ හැකියාවන් සම්බන්ධ සැහීමකට පත් වෙන්න පුළුවන්. නමුත් ඔවුන්ගේ අයිතිවාසිකම් පිළිබඳ ගැටලුව නිසා ෆීල්ඩ් එකට එන අයගේ පැවැත්ම අඩුයි.* ඔබ දෙපළ පෞද්ගලික ජීවිතයේ තොරතුරු මාධ්‍ය සමඟ බෙදා ගන්නවා අඩුයි?අපේ ෆේස් බුක් පේජ් එකට යන ඕනෑම කෙනෙක්ට අපේ දේවල් දැන ගන්න පුළුවන්. මාධ්‍ය සාකච්ඡාවකදී වුණත් අපි පටන් ගන්නේ ඕනෑම දෙයක් අහන්න කියලයි.* භාතිය කියන සංගීතඥයා පිළිබඳ සන්තුෂ් දකින සුවිශේෂී ගුණාංගය?ඔහු අලුත් අදහස් තියෙන කෙනෙක්. නිර්මාණකරණයේදී ඒ වෙනුවෙන් ලොකු වෑයමක් දරලා ඒ නිර්මාණය සාර්ථකව නිමා කරන්න උපරිම වෙහෙස මහන්සි වෙනවා. පාර්ට්නර් කෙනෙක් විදිහට මා ඔහුව අගය කළ යුතුමයි.* භාතිය, ඔබ සන්තුෂ්ගේ දකින සුවිශේෂී ගුණාංගය?ඔහු ඉන්නේ ඔහුගේම ලෝකෙක තනි වෙලා. එවිට බාහිර දේවල් බැහැර කර ඕනෑම වෙලාවක නිර්මාණයක් කිරීමේ හැකියාව ඔහුට තියෙනවා.*නිර්මාණ එකතුවක් එළිදැක්වීමේ අදහස තවත් කල් යන හැඩයි?ඉදිරියේදී අපේ ගීත කිහිපයක් රසවිඳින්න ලැබෙයි. තව මාස තුන හතරක් මෙහෙම නිහඬව ඉඳලා ඒ කාලයේදී අපේ ඊළඟ ඇල්බම් එකට ලෑස්ති වෙනවා.ටානියා මෝසස්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>05</month>
      <day>18</day>
    </date>
    <link>http://www.silumina.lk/2014/05/18/_art.asp?fn=av1405187</link>
    <topic>වානර මවකගේ දරු සෙනෙහස</topic>
    <author>කුමාර සිරිවර්ධන</author>
    <content>වානර මවකගේ දරු සෙනෙහසපසුගිය සති අන්තයේ ලෝකය මවුවරුන්ගේ දිනය ඉහළින් සමරද්දී ඉන්දුනීසියාවේ සුලවෙසි ජාතික වනෝද්‍යානයේ වානර මවක තිරිසන් සතුන් අතර ද දරු සෙනෙහස අප්‍රමාණව පවතින බව නිහඬව ලොවට පෙන්වා දුන්නාය.ම්කැක් යනු දකුණු ආසියාවේ වෙසෙන වඳවී යාමේ තර්ජනයට බරපතළ ලෙස මුහුණ දී සිටින වානර වර්ගයක් වෙයි. නීති විරෝධී ආකාරයට දඩයම් කිරීම හා වාසස්ථාන අහිමි වී යාම නිසා උන් වඳවී යාමේ තර්ජනයට මුහුණ පා සිටිති. නත්තල් හා පාස්කු වැනි විශේෂ උත්සව අවස්ථා සඳහා වඩාත් උචිත මස් වර්ගයක් ලෙස ඉන්දුසීනියානුවන් ම්කැක් වානර මස සලකන හෙයින් ම එම කාලවලදී උන් වැඩි වැඩියෙන් රහසේ දඩයම් කෙරෙයි.අපේ කතා පුවතට පාදක වන වැඳිරිය වෙසෙන්නේ ඉන්දුනීසියාවේ සු‍ලවෙයි ජාතික වනෝද්‍යානයට අයත් ටැන්ග්කොකො ස්වභාව රක්ෂිතයේය.ඌ තම පැටවා මිය ගිය පසු එම මළ සිරුර පපු පෙදෙසට තුරුලු කරගෙන දින ගණනක් ම ගත කර ඇත්තේ ශෝකයෙන් යුතුව මෙන් ම වෙනත් කිසිම වානරයකුට තමන් ආසන්නයට පැමිණෙන්නට හෝ අවසර නොදී ය.පළමුව මේ බව නිරීක්ෂණය කර ඇත්තේ වන ජීවී ඡායාරූප ශිල්පියකු වන බ්‍රිතාන්‍ය ජාතික ඇන්ඩෲ වල්ම්ස්ලේ ය. 31 හැවිරිදි ඔහු සිද්ධිය මාධ්‍ය වෙත විස්තර කර තිබුණේ මේ ආකාරයෙනි.“වඳුරු මව මා පසු කරගෙන යද්දී ඇය යමක් පපු පෙදෙසට තුරුල කරගෙන යන ආකාරය මා දුටුවා. නමුත් උගේ උදර පෙදෙස ග්‍රහණය කරගෙන තිබිය යුතු දෙපා බිම වැදෙමින් අප්‍රාණිකව ඒ මේ අත වැනෙන ආකාරයත් මා ඒ සමඟම දැක්කා.“ඌ ගොස් පසෙක වාඩි වුණා ම මා දැක්කා ඒ කුඩා වානර පැටියකු බව. වානර මව හිටියේ මහත් ශෝකයෙන්. ඌ වරින් වර තම දරුවාගේ මළ සිරුර සිප ගත්තා. වරෙක තම දෙපා අතර තබාගත් ඒ සිරුර තවත් වරෙක පපු පෙදෙසට තුරුලු කර ගත්තා. ඇත්තෙන් ම එය හද රිදවන දසුනක් වූවා.”මේ සමඟ පළවන්නේ එම අවස්ථාවේ ඇන්ඩෲ වල්ම්ස්ලේ ලබාගත් ඡායාරූපය.“මඳ වේලාවකට පසු තරුණ පිරිමි වඳුරකු ඇය දෙසට ආවා. සමහර විට එසේ එන්නට ඇත්තේ ඇගේ දුක බෙදා හදා ගන්නයි. නමුත් මවු වැඳිරිය දත් විලිස්සමින් වඳුරාට විරෝධය පෑවා. එහෙත් වඳුරා පසුබෑවේ නැහැ. වැඳිරිය කළේ ඉදිරියට පැන වඳුරාගේ අතක් සපා කෑමයි. වඳුරා මඳක් පසුබාද්දී වැඳිරිය යළි යළිත් කෝපයෙන් දත් විළිස්සුවා. වඳුරා පසු බැස ගියා මිස නැවත ඒ පැත්තට ආවේ නැහැ.”බ්‍රිතාන්‍යයේ ඔක්ස්ෆර්ඩ් සිට ඇන්ඩෲ එහි පැමිණ තිබුණේ තවත් කණ්ඩායමක් සමඟිනි. ඔවුහු සෑහෙන වේලාවක් එහි රැඳී සිට වැඳිරිගේ හැසිරීම් රටා නිරීක්ෂණය කොට ඇත.“අපි ඒ වැඳිරිය මුලින්ම දුටුවේ පෙරවරු එකොළහට පමණ. එතැන් පටන් පැයකට වැඩි කාලයක් අප ඌ නිරීක්ෂණය කරමින් එතැන රැඳී සිටියා.දරු සෙනෙහස නිසාම ඌ මහත් ශෝකයට පත්ව සිටින වග අපට වැටහුණා. කිසිවිටෙක ඇය තම දරුවාගේ මළ සිරුරෙන් මඳකට හෝ ඈත්වූයේ නැහැ. මිනිසුන්ගේත් තිරිසනුන්ගේත් දරු සෙනෙහසෙහි එතරම් වෙනසක් නැති බවකුයි අපට හැඟුණේ.” ඇන්ඩෘ පවසයි.මවුවරුන් තම දරුවන්ට දක්වන සෙනෙහස පිළිබඳ ගැටලුවක් නැත. එහෙත් මිනිස් ලෝකයේ දරුවන් තම මවුවරුනට පෙරළා සෙනෙහස දක්වන්නේ ද යන්න ගැටලුවක් වෙයි. උත්සවාකාරයෙන් වාර්ෂිකව සැමරෙන මවුවරුන‍්ගේ දිනය ඇතුළත ඇත්තේ ද එම ගැටලුවම නොවන්නේද?සුලවෙසි වනෝද්‍යානයේ වන ජීවී නිලධාරීන් පසුව සනාථ කර තිබුණේ එම වැඳිරියගේ පැටවා ඊට දෙසතියකට පමණ පෙර උපන්නකු බවය.යම් හේතුවක් නිසා පැටවා මිය ගොස් සිටි අතර ඇන්ඩෲ උන් දැකීමෙන් පසු තවත් දෙදිනක් ම වැඳිරිය තම පැටවාගේ මළ සිරුර අත් නොහළ බව වනෝද්‍යානයේ නිලධාරීන් ජාත්‍යන්තර මාධ්‍ය වෙත ප්‍රකාශ කර තිබිණි.එම සම්පූර්ණ කාලය ඇතුළත වැඳිරිය අහර ගැන කිසිම උනන්දුවක් දක්වා ද නැත. තෙවැනි දිනයෙන් අනතුරුව ඌ තම පැටවාගේ මළ සිරුරෙන් ඈත් වී තිබේ.කුමාර සිරිවර්ධනකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>05</month>
      <day>18</day>
    </date>
    <link>http://www.silumina.lk/2014/05/18/_art.asp?fn=av1405188</link>
    <topic>එයා නිතර ම කියන්නෙ රඟපාන්නෙ නැතිව ඉගෙන ගන්න කියලයි</topic>
    <author>තුෂාරි නේරංජා වික්‍රමසිංහ</author>
    <content>එයා නිතර ම කියන්නෙ රඟපාන්නෙ නැතිව ඉගෙන ගන්න කියලයිකසුන් චාමරමේ දිනවල විකාශය වන ටෙලිනාට්‍ය කීපයකින් අපේ ආලින්දයට එන ජනප්‍රිය තරුවක් වන චාමර “රෑන” ටෙලිනාට්‍යයේ ‘නෙතුම්’ ලෙස අද කා අතරත් කතාබහට ලක්වෙලා. කාලෙකට පස්සේ “රෑන” ඔස්සේ ප්‍රේක්ෂකයන් හමුවට එන කසුන් චාමර ඔහුගේ කලා දිවිය ගැන අපිත් එක්ක කතා බහ කළේ මේ විදිහට.* ඔයාට ‘නෙතුම්’ කියල කතා කරන්න ද? නැත්නම් කසුන් කියන්නද?“මේ දවස්වල කසුන්ට වඩා ජනප්‍රිය නෙතුම්. ඒත් මගේ සැබෑ ජීවිතේ නම කසුන් නේ. ඒ හින්ද කසුන් ම කියන්න.”“මේ දවස්වල කසුන් ගේ වැඩකටයුතු මොන වගේ ද?“මම NIBM ආයතනයේ ව්‍යාපාර කළමනාකරණය පිළිබඳ උපාධියක් හදාරනවා. මේ දවස්වල එහි විභාගයට සූදානම් වෙනවා. ඊට අමතරව “රෑන” ඇතුළු ටෙලිනාට්‍ය කීපයකට ම දායක වෙනවා.”* ‘රෑන’ ටෙලි නාට්‍යයේ ‘නෙතුම්’ චරිතය තරුණ තරුණියන් අතර ජනප්‍රියයි. මේ චරිතය ගැන ඔබේ විග්‍රහය මොන වගේ ද?“මට හිතෙන්නේ නෙතුම් කියන චරිතය හරහා පෙන්වන්නේ අද බහුතර තරුණ පිරිසකගේ ජීවන රටාව. ඔවුන් ගත කරන පාවෙන ජීවිතය ගැන. ජීවිතේ හැම පැතිකඩක් ගැනම විශ්වාසයක් නොමැති කම. නෙතුම් ගේ හැඟීම් ගැන නෙතුම් ට හරි වැටහීමක් ෂුවර් එකක් නැහැ. ආදරෙත් එහෙමයි. ආදරේ විතරක් නෙමෙයි අනෙක් වැඩකටයුතු පවා එහෙමයි.”* කසුන්ගේ සැබෑ ජීවිතෙත් මේ වගේ ද?“අපෝ නැහැ. මම පාවෙන ජීවිතයක් නෙමෙයි. මම පාවෙන්න හැදුවත් අම්මයි තාත්තයි පාවෙන්න ඉඩ දෙන්නෙ නැහැ. ඔවුන් මං ගැන හොඳට හො‍යනවා. මගේ හැම දෙයකදීම මගේ පිටුපසින් ඉන්නවා. අම්ම හැමවෙලාවෙම කියන්නේ හයියෙන් දිව්වට කමක් නැහැ. අවශ්‍ය ට්‍රැක් එකේ යන්න ඕන කියලයි. පුංචි කාලෙ ඉඳලම මම අධ්‍යාපනය වගේ ම අනෙක් සියලුම බාහිර වැඩත් කළා. වටේ පිටේ මොනදේ කළත් ඉගෙනීමත් නිවැරැදිව කළා.”* මේ දවස්වල ඔබට ප්‍රේක්ෂක ප්‍රතිචාර ඉහළින්ම ලැබෙනවා ඇති?“'රෑන’ ටෙලිනාට්‍යය නිසා හොඳ ප්‍රතිචාර ලැබෙනවා. හැමෝම මං ගැන කතාබහ කරන බවක් පෙනෙනවා. හුඟක් අය පොඩි කාලෙ ‘හපන් පැදුර’ වගේ වැඩසටහන්වලින් මාව දැක්කට පස්සේ දැන් තමයි නැවතත් ප්‍රේක්ෂකයන්ට මාව දකින්නට අවස්ථාව ලැබෙන්නේ. අනේ මේ අරයා නේද? හුඟාක් වෙනස් වෙලා නේද? කියලා ඒ අය අහනවා.”* තවමත් රූගත කිරීම්වලට යන්නේ ආච්චි අම්මා එක්කද?“අනේ නැහැ. පුංචි කාලෙ ඉඳලම මගේ ළඟින්ම හිටියේ මගේ ආච්චි අම්මා. (අම්මාගේ අම්මා) ආච්චි අම්ම තමයි හැමතැනකම මාව එක්කන් ගියේ. ඇගෙන් ලැබුණු ආදරය රැකවරණය තවමත් මට ලැබෙනවා. දැනෙනවා. ඒ අතීතය හරිම සුන්දරයි.”* ඇත්තද? මේ කෑම කන්න තියෙන උනන්දුව මදියි කියන්නේ?“ඒක නම් ඇත්ත. මගේ කෑමට වැඩි උනන්දුවක් නැහැ කියලා මටත් දැනෙනවා. ඒකනේ ‍මම මේ තරම් කෙට්ටු. ඒත් ඉක්මනටම මේ තත්වයෙන් මිදෙන්න මට අවශ්‍යයි. මේ දවස්වල තියෙන ‘එග්්සෑම්’ ඉවර වුණු ගමන් ම සුපුරුදු විදිහට ව්‍යායාම් කටයුතුයි ආහාරපානය සමබලව ලබා ගන්න තමයි හිතාගෙන ඉන්නේ.”* රංගනය කරන්නේ විනෝදාංශයක් විදිහට ද?“ඇත්තට ම නැහැ. මට විනෝදෙට රංගනය කරන්න අවශ්‍ය නැහැ. එහෙම රංගනය විනෝදයට කිසිම කෙනෙකුට කරන්න පුළුවන් දෙයක් නෙවෙයි. හොඳ ටෙලිනාට්‍ය නිර්මාණයකට චිත්‍රපටයකට සම්බන්ධ වුණොත් හොඳ රංගනයක් ඉදිරිපත් කරන්න පුළුවන්. එයට පුහුණුව වගේම හැදෑරීමත් අවශ්‍යයි. මම අධ්‍යාපනය පැත්තෙන් ඉදිරියට යන්න කැමතියි.”* දැන් ඔබ කඩවසම් තරුණයෙක්. ආදරේ ගැන ‍මොකද හිතෙන්නේ?“ඔය හැමෝම කියන්නේ ආදරේ සුන්දරයි කියලා. මටත් ඒ වගේ තමයි (කසුන් සිනාසෙයි.)* ඒ කියන්නේ මේ දවස්වල කසුන් ආදරේ සුන්දරත්වය අත් විඳිනවා කියල ද?“ඔව්”* ඒ කියන්නේ සමීප කෙනෙක් ඉන්නවා?“ජීවිතේට හුඟාක් සමීප කෙනෙක් ඉන්නවා. තවම අපි දෙන්නම ඉගෙන ගන්නවා. අම්මලා තාත්තලා ඒ ගැන දන්නවා. හොඳට ඉගෙන ගෙන ජීවිතේ ඉදිරිය සැලසුම් කරන්නයි අපි දෙන්නගෙම අරමුණ.”* ඇය ඔබ රඟපානවාට කැමැති ද?“පොඩ්ඩක්වත් කැමැති නැහැ. හැමතිස්සෙම කියන්නේ රඟපාන්නෙ නැතිව ඉගෙන ගන්න කියලයි.”* ටෙලිනාට්‍ය රූගත කිරීම් කරන විට අනෙකුත් යෙහෙළියන්ගෙන් ලැබෙන සහයෝගය මොනවගේ ද?“අපි හැමෝම හොඳ යාළුවෝ. මාර ෆිට් එකකින් තමයි වැඩ කරන්නේ. හැමෝම විහිළු තහළු කර ගනිමින් හුඟාක් සතුටින් තමයි කාලය ගත කරන්නේ.”* කසුන්ට හොඳට ගීත ගයන්න පුළුවන් නේද?“ගායන හැකියා‍ෙවන් ප්‍රයෝජනයක් ගන්න ඕන කියලා මටත් හිතෙනවා. මේ දවස්වල ටෙලිනාට්‍යයත් එක්ක හිර වෙලා ඉන්නේ. ඉක්මනට ම සින්දුවක් කරනවා.”* ‘ඩාන්සින් ස්ටාර්’ වැනි නර්තන රියැලිටි වලට ඔබට ආරාධනා ලැබුණේ නැත් ද?“මට නටන්න පුළුවන්. ඒත් සමහර නර්තනාංග මට අපහසුයි. ඒ නිසා මම නර්තන වැඩසටහන්වලට ඉදිරිපත් වුණේ නැහැ. ආරාධනා නම් ලැබුණා.”* වේදිකාවෙන් ප්‍රයෝජනයක් නොගන්නේ ඇයි?“වේදිකාව මට නුහුරු තැනක් නෙවෙයි. ‘හිට්ලර්’, ‘දූවිලි’ වැනි වේදිකා නාට්‍ය කිහිපයකම මම රඟපෑවා. ඒත් අද හුඟක් වේලාවට ‘ස්ටේජ් ඩ්‍රාමා’ හැදෙන්නේ ෆේමස් සීනියර් ආර්ටිස්ට්ලා යොදාගෙන. ඒ හින්දා අපි වගේ තරුණ පරම්පරාවට ඒ අය එක්ක වේදිකාවේ රඟපාන්න ලැබෙන අවස්ථා අඩුයි.”* ඔබ ඔබේ පෙම්වතියගෙන් බලාපොරොත්තු වෙන ගුණාංග මොනවා ද?“පළමුවැනි දේ තමයි හොඳ ගතිගුණ. හැමවෙලේ ම නොනවත්වා කතා කරන පෙම්වතියකට මම කැමැති නැහැ. මං වැරැදි වුණත් මාත් එක්ක ආගියු නොකර කලබල නොවී ඉවසීම කියන දේ හොඳින් ම ඇයගෙන් මම බලාපොරොත්තු වෙනවා. ඒ වගේ ම විශ්වාසය කියන දේ උපරිමයෙන් ම තිබිය යුතු වෙනවා. මම අම්ම ගාව තිබෙන ගති ගුණත් ඇගෙන් මම බලාපොරොත්තු වෙනවා. ඒ වගේ ම හොඳ රහට කෑම උයන්නත් ඇයට හැකි වෙන්න ඕන.”* අනාගත බලාපොරොත්තු ගැනත් කතා කරමු?“ඩිග්රි තුන හතරක් දාගෙන මගේ ම රැකියා ආයතනයක් පටන් ගන්න තමයි බලාපොරොත්තුව. ඒ වගේ ම කලා ක්ෂේත්‍රයේ හැකි හැම දෙයට ම දායක වෙන්නත් බලාපොරොත්තුවක් තිබෙනවා.”තුෂාරි නේරංජා වික්‍රමසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>05</month>
      <day>18</day>
    </date>
    <link>http://www.silumina.lk/2014/05/18/_art.asp?fn=av1405189</link>
    <topic>සුමිගෙන් අහන්න</topic>
    <author/>
    <content>සුමිගෙන් අහන්නදොඩංගොඩ ‍ෙස්නක කුරුප්පුප්‍රශ්නය - ‘ආන් මිලෝ සජ්නා’ චිත්‍රපටයේ රාජේෂ් ඛන්නා සමඟ රඟපෑ නිළිය කවුද?පිළිතුර - ආශා පරෙක්. ඒ හැරුණුකොට සුජිත් කුමාර්, විනෝද් ඛන්නා, රාජේන්ද්‍රනාත්, අරුණ අයිරාණි, නිරූපා රෝයි, අබි භට්ටාචාර්ය ද එහි රඟපෑවා.මාතලේ ධර්මා ඒකනායකප්‍රශ්නය - ප්‍රකට සංගීත භාණ්ඩයක් වන ‘වීණාව’ ස්ත්‍රි සිරුරක හැඩයට නිර්මාණයව ඇත්තේ ඇයි?පිළිතුර - පාර්වතිගේ සිරුරේ ලාලිත්‍යය විඳින ශිව දෙවියන් ‘වීණාව’ නිර්මාණය කළ බව කියැවෙනවා. වීණාවේ ‘දණ්ඩ’ ශිව දෙවියන් බවත් ‘තත්’ උමා දේවිය බවත් ‘කර’ විෂ්ණු දෙවියන් බවත් ‘තත් ධරණය’ ලක්ෂ්මි බවත් තවත් කතාවකින් කියැවෙනවා.පිළිමතලාවේ අනුර ෆොන්සේකාප්‍රශ්නය - ජනක කුඹුකගේ ගේ රඟපෑම් ගැන ඔබට මොනව ද හිතෙන්නෙ?පිළිතුර - එයා රජ කෙනෙක් විදියට රඟපෑවත්, පොලිස්කාරයෙක් විදියට රඟපෑවත්, ගුරුවරයෙක් විදියට රඟපෑවත් රඟපාන්නේ ජනක කුඹුකගේ විදියටමයි.මත්තෙගොඩ අජිත් ජෝතිය කරසිංහප්‍රශ්නය - රවින්ද්‍රනාත් තාගෝර්ගෙන් පසු ශාන්ති නිකේතනයේ අධිපති ධුරයට පත්වූවන් කවුද?පිළිතුර - සරෝජිනි නායිදු, ශ්‍රී ජවහර්ලාල් නේරු යන අය එක්තරා කාලයක එහි අධිපති ධුරය දැරුවා.ගොතටුවේ ජනක කන්නන්ගරප්‍රශ්නය - විශිෂ්ට රඟපෑමක් කරන්න රංගනය පිළිබඳ ශාස්ත්‍රාලයීය හැදෑරීමක් කරන්න ඕනැ ද?පිළිතුර - නැහැ. දැන් බලන්න ඩග්ලස් රණසිංහ. එයා එංගලන්තයෙන් රඟපෑම් ඉගෙන ගත් නළුවෙක්. ඒත් එයා චිත්‍රපටවල විශිෂ්ට මට්ටමේ රංගනයක් ඉදිරිපත් කරලා නැහැනේ.ඉහළ තල්දූවේ ආනන්ද වික්‍රමආරච්චිප්‍රශ්නය - සංගීත සංධ්වනියකට කී දෙනෙකුගෙන් සමන්විත වාදක මණ්ඩලයක් සිටිය යුතු ද?පිළිතුර - අවම වශයෙන් 60 දෙනෙක්වත් සිටිය යුතුයි. ඒ; පළමුවැනි වයලින් වාදකයන් 16 ක්, දෙවැනි වයලින් වාදකයන් 14 දෙනෙක්, වියෝලා වාදකයන් 12 දෙනෙක්, චෙලෝ වාදකයන් 10 දෙනෙක් හා ඩබල් බේස් වාදකයන් 8 දෙනෙක් විතර.කඩුගන්නාවේ තාරක බැද්දවිතානප්‍රශ්නය - ලතා වල්පොලගේ ගී ඇතුළත් කැසට් පටයක ටී. ඇම්. ජයරත්න ගයන ‘මාල ගිරා ගෙල’ නම් වූ ගීතය ඇතුළත් වෙනවා. එය ඊට යොදා ගැනීම සාධාරණ ද?පිළිතුර - ලතා ඒ සින්දුවේ ‘ම්ම්ම්’ කියනවා විතරයිනේ කරන්නේ තාරක.මීගමුව බණ්ඩාරනායක චතුරශ්‍රයේ සුකුමාර් ප්‍රනාන්දුප්‍රශ්නය - ශ්‍රී චන්ද්‍රරත්න මානවසිංහ ‘හෙට ප්‍රමාද වැඩියි’ චිත්‍රපටයට ගීත රචනා කළා ද?පිළිතුර - ඔව්. ඔහු ගීත දෙකක් රචනා කළා. ඒ ‘පෙම් පිඬුවයි අමා විලයි’ ‘දුක් සුසුමේ ගැලේ ගැලේ’ (ධර්මදාස වල්පොල) ‘පෙම් පිඬුවයි අමා විලයි සිනා කටයි හායි හායි’ (ලතා වල්පොල)පාණදුර නෙවිල් පද්මතිලකප්‍රශ්නය - ‘දිල් දෙක දේ කෝ’ චිත්‍රපටය සංගීතවත් කළේ කවුද?පිළිතුර - ඌෂා ඛන්නා.මෝදර එම්. ආර්. සී. ඩයස්ප්‍රශ්නය - කලාකරුවන්ගෙයි - දේශපාලනඥයන්ගෙයි වෙනස කුමක් ද?පිළිතුර - අපි කලාකරුවන්ට අයියා අක්කා කියලා කතා කරනවා. ගාමිණි අයියා, මාලිනි අක්කා, විජේ අයියා කියලා. ඒත් අපි එන්. එම්. අයියා, සිරිමා අක්කා, ජේ. ආර්. අයියා කියන්නේ නැහැ. කලාකරුවන් අපිට හෘදයාංගමයි. නමුත් දේශපාලනඥයෝ එහෙම නැහැ. ඒ ගොල්ලෝ උඩ; අපි බිම.අත්තිඩියේ විජිතලාල් පෙරේරාප්‍රශ්නය - මට ඉන්නේ මෙලෝ රහක් නැති භාර්යාවක්. මා කළ යුත්තේ කුමක් ද?පිළිතුර - ඇගේ ටෙලි නාට්‍ය නැරඹීම ටිකක් අඩු කරන්න.වස්කඩුව දෙදියවල ගාමිණි ගුණතිලකප්‍රශ්නය - ‘දාහකින් එකෙක්’ චිත්‍රපටයේ රඟපෑ විමල් හලංගොඩ දැන් කෝ?පිළිතුර - ඉන්නවා. ‘දහකින් එකෙක්’ චිත්‍රපටයේ හොඳම රඟපෑම ඔහුගේ. ඒත් ඔහු ඊට පස්සේ තව චිත්‍රපටයක දෙකක හිටියට දිගටම රඟපෑවේ නැහැ. ඒක කනගාටුවට කරුණක්.මතුගම සුනිල් විජේසිංහප්‍රශ්නය - ‘සත්සමුදුර’ චිත්‍රපටයේ එන ‘සිනිඳු සුදුමුතු තලාවේ’ ගීතය ලියා ඇත්තේ කවුද?පිළිතුර - මහගමසේකරපහත නම් සඳහන් අයත් ප්‍රශ්න එවා තිබුණා. කුලියපිටියේ ජයසේන අතපත්තු,ඔබේ ප්‍රශ්න පහත ලිපිනයට ෙයාමු කරන්න, 'සු,මි, ගෙන් අහන්න රසදුන සිළුමිණ ලේක්හවුස් කොළඹ 10,කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>05</month>
      <day>18</day>
    </date>
    <link>http://www.silumina.lk/2014/05/18/_art.asp?fn=av14051810</link>
    <topic>දෙරණ Dream Star හි අවසන් සිහින තරු ද‍ස දෙනා</topic>
    <author>ගාමිණී සුසන්ත</author>
    <content>දෙරණ Dream Star හි අවසන් සිහින තරු ද‍ස දෙනාදෙරණ රූපවාහිනී නාළිකාව ගායන ලොවේ යොවුන් සිහින තරු සොයා යන ගමනේ පස්වැනි අදියරේ අවසානයට මේ වන විට පැමිණ සිටී. “ Dream Star වැඩසටහනේ 5 වැනි අදියර සඳහා දිවයින පුරා විසිරී සිටින යෞවන යෞවනියන් අනූතුන්දහසකට අධික සංඛ්‍යාවක් අයදුම්පත් යොමුකර තිබුණි. තරග වට ගණනාවකට මුහුණදීමෙන් අනතුරුව මේ වන විට තරගයේ සිටින්නේ අවසන් දසදෙනාය. මෙම දස දෙනා අතරේ දිවයිනේ විවිධ ප්‍රදේශවලින් පැමිණි විවිධ ශෛලීන්වලින් ගීත ගයන තරගකරුවන් අටදෙනෙක් ද තරගකාරියන් දෙදෙනෙක් ද සිටිති. මොවුන් සියලුම දෙනා එකම කිරුළක් වෙනුවෙන් තරග වැදුණද ඔවුන් අතර ඇත්තේ අසීමිත බැඳීමකි; හිතවත්කමකි. ඔවුන් එකම පවුලක සහෝදර සහෝදරියන් මෙනි.මෙවර අවසන් මහා තරගයෙන් ජයගන්නා සිහින තරුව සහ දෙවැනි තුන්වැනි ස්ථාන ලබාගන්නා තරගකරුවන්ට සුවිශේෂ ත්‍යාග රැසක්ම ලබාදීමට දෙරණ නාළිකාව සූදානම් ය. රුපියල් ලක්ෂ 60කට ආසන්න වටිනාකමක් ඇති නවීන මෝටර් රථයක් මෙන්ම සංගීතය ඉගෙනීම සඳහා ශිෂ්‍යත්වයක් ද සිහින කිරුළ දිනාගන්නා තරගකරුවාට හෝ තරගකාරිණියට හිමිවනු ඇත.මෙම තරගාවලියේ දී දක්ෂතා දැක්වූවන්හට දෙරණ නාළිකාව මඟින් නිර්මාණය කරනු ලබන ටෙලිනාට්‍යවල මෙන්ම විවිධ වැඩසටහන්වල ද ගීත ගායනා කිරීමේ අවස්ථාව ලබාදීමට දෙරණ සූදානම් බව Dream Starවැඩසටහන් නිෂ්පාදකවරයා වන කැලුම් දර්ශන පවසයි. Dream Starවැඩසටහන දෙරණ සභාපති ලක්සිරි වික්‍රමගේ, විධායක අධ්‍යක්ෂ මාධව මඩවල, වැඩසටහන් අධ්‍යක්ෂිකා ශර්මිලා ධර්මරාසා යන අයගේ අධීක්ෂණය යටතේ සහ ක්‍රිෂාන්ති, චමින්ද, ලසිනිකා, චානක, රුසිරු, යන අයගේ දායකත්වයෙන් නිර්මාණය වන්නකි.Dream Star වැඩසටහනේ අවසන් තරගකරුවන් දසදෙනා ඔවුන්ගේ විවිධ දක්ෂතාව නිසාම මේ වන විට ප්‍රේක්ෂක ආදරය ආකර්ෂණය හොඳින් දිනා සිටී. අපි ඔවුන්ගේ තොරතුරු විමසා බලමු.චමිල මධුෂාන්කඩුවෙල - නවගමුව වයස අවුරුදු 23යි.පුංචි කාලෙ ඉඳලම මම සංගීතයත් සමඟ ජීවත්වුණු කෙනෙක්. මගෙ මාම සංගීත කණ්ඩායමක සාමාජිකයෙක්. මාමගේ ආභාසය මගෙ ජීවිතයට ගොඩක් ලැබිල තියෙනවා. පාසලේ දී මම සංගීතය විෂයක් හැටියට හැදෑරුවා. පාසලේ පැවැත්වුණු පද්‍ය ගායනා තරගවලටත් පාසල නියෝජනය කරමින් සමස්ත ලංකා මට්ටමේ ගායනා තරගවලටත් මම සහභාගි වෙලා තියෙනවා. ඒවායින් ජයග්‍රහණ ලබාගෙනත් තියෙනවා. පුංචි කාලෙ ඉඳලම මම ජනගායනාවලට ඉතාම ආශා කළා. පාසල් ගියේ කඩුවෙල බෝමිරිය ජාතික පාසලට. උසස් පෙළට සංගීතය හැදෑරුවා. මේ වන විට මම ශාස්ත්‍රීය සංගීතය හදාරමින් ඉන්නවා. ම‍ෙග් බලාපොරොත්තුව අනාගතයේ සංගීතය පැත්තෙන්ම ඉදිරියට යන්න. මේ මම රියැලිටි ගායනා තරගයකට සහභාගි වුණු පළමු අවස්ථාව. විශාල පිරිසක් අතරින් අවසන් තරගකරුවන් 10 දෙනා අතරට එන්න ලැබීම ගැන ගොඩක් සතුටුයි.විශ්මිත සචින්තකවැල්ලවත්ත වයස අවුරුදු 20යිමගෙ තාත්තගෙ ගම අම්පාර. අම්මා වැල්ලවත්තෙ. පුංචි කාලෙ ඉඳලම පසල් ගියේ කොළඹ ඉසිපතන විද්‍යාලයට. පසුගිය අවුරුද්දේ උසස් පෙළ විභාගයට පෙනී සිටියා. පුංචි කාලෙ ඉඳලම සංගීතයට ඉතාම කැමැතියි. පාසලේ දී සංගීතය විෂයක් හැටියට කළේ සාමාන්‍ය පෙළ විභාගය දක්වා පමණයි. උසස් පෙළට කළේ ජීව විද්‍යා විෂයන්. මම පෙර පාසල් යන කාලෙ සේනානායක වේරලියද්ද මහතාගේ “මල්පබා” ගීතය ගායනා කරල තියෙනවා. මගෙ අම්මට පෙනිල නැහැ මම ගීතය ගායනා කරනව. අම්මට ඇහිල විතරයි. අම්ම හිතල තියෙන්නෙ රේඩියෝ එකේ සින්දුව යනව කියල. මගෙ අම්මා තාත්තාගෙනුත් අම්පාරෙ ඉන්න තාත්තගෙ නෑදෑයනුත් වැල්ලවත්තේ ඉන්න අම්මගෙ නෑදෑයනුත් මගේ සංගීත ජීවිතයට ගොඩක් උදව් කරනවා. අනාගතයේ දී සංගීතය රැකියාව කරගන්න මගේ බලාපොරොත්තුවක් නෑ. වෙනත් රැකියාවක් කරන ගමන් සංගීත කටයුතුවල යෙදෙන්නයි හිතාගෙන ඉන්නේ.ගයානී කෞශල්‍යාපාදුක්ක වයස අවුරුදු 20යි.මේ මම Dream Star තරගයට සහභාගි වුණු පළමු අවස්ථාව. විශාල පිරිසක් අතරින් අවසන් 10 දෙනා අතරට එන්න ලැබීම වාසනාවක්. මට විශ්වාසයක් තිබුණා අවසාන 12 දෙනා අතරට එන්න ලැබෙයි කියලා. මම පාසල් ගියේ පාදුක්ක සිරිපියරතන මධ්‍ය මහා විද්‍යාලයට. මේ වන විට මම උසස් පෙළ විභාගය කරලයි ඉන්නේ. ඉදිරියේදී භාත්ඛණ්ඩ විභාගවලට පෙනී සිටින්න බලාපොරොත්තු වෙනවා. Dream Star තරගාවලියේ දී ඒ ඒ වටයට හොඳින් මුහුණ දෙනවා කියන හැඟීමෙන් තමයි ඉදිරිපත් වුණේ.මම ඉදිරියේදී නීතිය ඉගෙනගන්නයි බලාපොරොත්තු වෙන්නේ. පොඩි කාලෙ ඉඳල තිබුණු එක් හීනයක් තමයි නීති අංශයෙන් රැකියාවක් කිරීම. අනෙක් හීනය තමයි සංගීත අංශයෙන් ඉදිරියට යාම. මම මොන රැකියාව කළත් සංගීතයෙන් ඉවත් වෙන්නේ නෑ. ම‍ෙග් පවුලේ උදවිය තමයි අම්මයි තාත්තයි අයියල දෙන්නයි අක්කයි. ඒ සියලුම දෙනාත් ම‍ගේ පාසල් යාළුවොත් මට ගොඩක් උදව් කරනවා. සමහර වෙලාවට මට ගීත තෝරල දෙන්නෙ මගෙ යාළුවො. Dream Star තරගය නිසා ගම්පළාතෙ අය වගේම රටේ ගොඩක් දෙනෙක් මාව හඳුනනවා. මේ තරගය නිසා මටත් දැන් ප්‍රේක්ෂක පිරිසක් ඉන්නවා කියල දැනෙන විට සතුටක් ඇතිවෙනවා.ළහිරු රත්නායකදෙහිඕවිට වයස අවුරුදු 19යිමම පාසල් යන්නේ දෙහිඕවිට ජාතික පාසලට. පාසලේදී උසස් පෙළට සංගීතය විෂයයක් හැටියට හදාරනවා. මට අයිය කෙනෙකුත් අක්ක කෙනෙකුත් ඉන්නවා. මම පවුලේ බාලයා. මගෙ තාත්තට හොඳට සින්දු කියන්න පුළුවනි. මට මතකයි ම‍ගෙ තාත්තා මම පුංචි කාලෙ මට ඇහෙන්න සින්දු කියනවා. Dream Star තරගයේ දී ගීත තෝරා ගැනීමේදී ම‍ගෙ අම්ම තාත්තා වගේම අයියත් අක්කත් මට ගොඩක් උදව් කරනවා. තෝරාගන්නා සින්දුව හොඳින් අහල තනිවම පුහුණු වෙලා තමයි මම ගොඩක් වෙලාවට තරගයට සහභාගී වෙන්නේ. Dream Starr තරගාවලියේ මේ තරම් දුරක් එන්න පුළුවන් වෙයි කියලා මම හිතුවේ නෑ. මේ තරගාවලිය තුළ මටම කියල පුංචි අනන්‍යතාවයක් හදාගන්න මට හැකිවෙලා තියෙනවා. ඒ ගැන මට හරිම සතුටුයි. Dream Star නරඹන ප්‍රේක්ෂකයින් ගොඩක් දෙනෙක් මාව හඳුනනවා. ඔවුන් මට දුරකථනයෙන් පවා කතාකරනවා. ඒ දක්වන හිතවත්කමට මම හරිම කැමැතියි.කසුන් තරිඳු විජයන්තරත්නපුරය වයස අවුරුදු 21යිමගේ පවුලේ ඉන්නේ අම්මයි තාත්තයි, අයියයි අක්කයි. ම‍ෙග අම්මගෙ ලොකු බලාපොරොත්තුවක් තිබිල තියෙනවා මාව ගායන අංශයෙන් ඉදිරියට යවන්න. ඒ නිසා ගෙදර අය මට විශාල සහයෝගයක් දක්වනවා. මම පාසල් ගියේ බණ්ඩාරවෙල සාන්ත තෝමස් විද්‍යාලයට සහ රත්නපුර සීවලී මහා විද්‍යාලයට. උසස් පෙළට පෙනී සිටියේ පසුගිය අවුරුද්දේ. පුංචි කාලෙ බණ්ඩාරවෙල සාන්ත තෝමස් විද්‍යාලයේ ඉගෙන ගන්න විට මම පද්‍ය ගායනා තරගයකට මුහුණ දුන්නා. එයින් මට පළමු ස්ථානය ලැබුණා. එතැනදී තමයි මට අවබෝධ වුණේ මට ගායනයට පුංචි හැකියාවක් තිබෙන බව. ඉන්පසුව මම විවිධ ගායනා තරගවලට සහභාගි වුණා. උසස් පෙළට සංගීතය විෂයක් ලෙස කළා. උසස් පෙළ විභාග ලිව්වේ පසුගිය අවුරුද්දේ. අනාගතයේ දී මම වෘත්තීය වශයෙන් ඇඟලුම් ක්ෂේත්‍රයේ රැකියාවක් කරන්නයි බලාපොරොත්තුව. මේ වන විටත් මම ඒ පිළිබඳව පාඨමාලාවක් හදාරනවා. මොන වෘත්තියක නියැළුණත් මම සංගීතය විෂයෙන් දුරස් වෙන්නේ නෑ. අනාගතයේ දී සංගීත අංශයෙන් හොඳ දෙයක් කරන්න බලාපොරොත්තු වෙනවා.ආශේර් ගයනෙත් ප්‍රනාන්දුකඳාන වයස අවුරුදු 17යිDream Star තරගාවලියේ දැනට ඉන්න ළාබාලම තරගකරුවා මමයි. මම වයසින් බාල වුණාට මගේ කටහඬ බාල නැති බවයි විනිශ්චය මණ්ඩලයත් මට කතා කරන විවිධ අයත් කියන්නේ. මගෙ හඬ ‘යුනික්’ හඬක් බව විනිශ්චය මණ්ඩලයෙන් ප්‍රකාශ වෙලා තියෙනවා. ඒ ගැන මට හරිම සතුටුයි. මේ වන විට මම කඳාන ද මැසනෙද් විදුහලේ වාණිජ අංශයෙන් උසස් පෙළට සූදානම් වෙනවා. Dream Star තරගය සඳහා මගේ පාසලෙන් විශාල සහයෝගයක් ලැබෙනවා.මගේ පවු‍ෙල්ඉන්නේ අම්මයි තාත්තයි මමයි මල්ලියි. අම්මා රැකියාව කරන්නෙ එංගලන්‍තයේ. පසුගිය අවුරුද්දේ මමත් අම්මා ළඟට යන්නයි හිතාගෙන හිටියේ. මගේ ආශාව තියෙන්නේ ගුවන් නියමුවෙක් වෙන්න. විදෙස්ගත වෙලා ඒ ගැන ඉගෙනගන්නයි මගේ බලාපොරොත්තුව. මම හිතුවේ නෑ Dream Star තරගාවලියේ අවසන් 10 දෙනා අතරට එන්න මට ලැබේවි කියලා. මේ දක්වා එන්න ලැබීම වාසනාවක්. මේ තරගයේ ඉන්න සේරම එකම පවුලක අය වගේ හරිම එකමුතුයි. ඒ හිතවත්කමට එකමුතුකමට මම හරිම කැමැතියි. මම විවිධ ශෛලියේ ගීත ගායනා කරනවා. මේ රටේ මටත් ප්‍රේක්ෂක පිරිසක් ඉන්නව කියල හිතෙන විට විශාල සතුටක් දැනෙනවා.හර්ෂ ධනෝෂ්කුණ්ඩසාලෙ වයස අවුරුදු 27යිමම සංගීත කණ්ඩායමක සාමාජිකයෙක්. දැන් අවුරුදු 14ක් තිස්සෙම සංගීතයත් එක්කයි ඉන්නේ. මේ වන විට මගේ රැකියාවත් ගීත ගායනයමයි. මගේ පවුලේ ඉන්නේ අම්මයි තාත්තයි අක්කයි අයියයි මල්ලියි මමයි. Dream Star 3වැනි වටයේ දී අවසන් 250න් මම ඉවත් වුණා. 4 වැනි වටයේදී අවසන් 72න් ඉවත් වුණා. අවුරුදු ගණනාවක් තිස්සේ මම උත්සාහ කළා සංගීත අංශයෙන් කිසියම් තැනක් හදාගන්න. නමුත් බැරිවුණා. හැබැයි මේ සැරේ Dream Star තරගයෙන් මට ඒ අවස්ථාව ලැබිල තියෙනවා. මම පාසල් ගියේ පිලවල නවෝද්‍යා පාසලට. පාසලේදීත් මම ප්‍රසංගවල ගීත ගායනා කරල තියෙනවා.මම ගායනා කරන්නේ රොක් ශෛලියේ ගීත. රොක් ශෛලියට මම හරිම කැමැතියි. අවුරුදු ගණනක ඉඳල මේ ශෛලිය පුහුණු වුණා. මේ විදියට කටහඬ හදාගන්න උගුර ලේ රහ වෙනකල් පුහුණුවීම් කරල තියෙනවා. මම කැමැතිම ගායකයා තමයි බ්‍රයන් ඇඩම්ස්. ඒ වගේම චිත්‍රාල් සෝමපාලටත් ඉන්ද්‍රචාප ලියනගේටත් මම හරිම කැමැතියි. රොක් ශෛලියට අවශ්‍ය බාහිර පෙනුමත් සකසාගන්න තමයි මගේ කොණ්ඩයත් පාට කරල තියෙන්නේ.ලෝකයේ වැඩිම පිරිසක් අහන්නේ රොක් සංගීතය. ඉස්සර නම් රොක් ශෛලිය අහන පිරිස ලංකාවේ අඩුයි. දැන්නම් මේ ශෛලියට ගොඩක් දෙනෙක් කැමැති බව පේනවා.නවීන් දිල්ශාන්රාගම වයස අවුරුදු 24යි.මම පාසල් ගියේ සාන්ත අන්තෝනි මහා විද්‍යාලයට. උසස් පෙළට කළේ ජීව විද්‍යා විෂයන්. සාමාන්‍ය පෙළ දක්වා සංගීතය හැදෑරුවා. ගිටාරය වාදනය කරන්න මට හැකියාව තියෙනවා. පසුගිය කාලෙ මම පෞද්ගලික අංශයේ රැකියාවක් කළා. මේ දවස්වල නම් රැකියාවෙන් ඉවත්වෙලයි ඉන්නේ මේ Dream Star තරගාවලිය නිසා. මගේ පවුලේ ඉන්නේ අම්මයි තාත්තයි අයියයි අයියගෙ බිරියයි.පසුගිය කාලෙ රියැලිටි සංගීත වැඩසටහන් ගැන රූපවාහිනී ප්‍රේක්ෂකයින්ගේ එතරම් ප්‍රසාදයක් තිබුණේ නෑ. ඒ ඒකාකාරී බව නිසා. නමුත් මෙවර Dream Star වැඩසටහන ගැන ගොඩක් දෙනෙක් කතාකරන්න ගත්තා. මම හිතන විදියට ඒකට හේතුව තමයි මෙවර Dream Star වැඩසටහනේ විවිධ ශෛලියෙන් ගීත ගයන්න අවස්ථාවක් ලබා දී තිබීම. මෙවර Dream Star තරගාවලිය මගේ ජීවිතයේත් වැදගත් අවස්ථාවක් වුණා. අද ප්‍රදේශයේ සමාජයේ ගොඩක් දෙනෙක් මාව හඳුනනවා. ඒ අය මාත් එක්ක කතාකරනවා. මට සුබ පතනවා. ඒක මට අලුත් අත්දැකීමක්. රටේ තරුණ පිරිසෙන් මට විශාල සහයෝගයක් ලැබෙනවා.මංජුලා සෙව්වන්දිකැබිතිගොල්ලෑව වයස අවුරුදු 23යි.මම පාසල් ගියේ කැබිතිගොල්ලෑව මහා විද්‍යාලයට. පාසලේදීත් සංගීතය විෂයක් හැටියට කළා. උසස් පෙළ විභාගය සමත් වුණේ දැනට අවුරුදු කීපයකට ඉස්සර. මට ඉන්නෙ අම්මා විතරයි. අම්මා මාව මේ තැනට ගේන්න ගොඩක් දුක්වින්දා. අම්ම මගේ පණ වගේ. Dream Star තරගයට මාව ඉදිරිපත් කළේ බ්‍රිගේඩියර් සෙනෙවිරත්න සර්. සර් තමයි මා වෙනුවෙන් මේ තරගයට ඇප්ලිකේෂන් එක පවා යොමු කළේ. මම කැබිතිගොල්ලෑවෙන් කොළඹ ආවේ නිකම්ම නිකං මංජුලා විදියට. නමුත් දැන් මේ සමාජයේ කිසියම් තැනක් තියෙනවා කියලා මට දැනෙනවා. මම හැමදේකින්ම පිරිලා කියලා මට දැනෙනවා. මම හැමතිස්සේම තෝරාගත්තේ මට ගැළපෙන දේ. මට ගැළපෙන ගීත. අනාගතයේදී දක්ෂ ජනප්‍රිය ගායිකාවක් වෙන්නයි මගේ බලාපොරොත්තුව. ඉදිරියේ දී සංගීතය ඉගෙනගන්න මගේ ලොකු බලාපොරොත්තුවක් තියෙනවා.එම්.ඩී.ධනුෂ්කඇඹිලිපිටිය වයස අවුරුදු 24යි.මීට පෙර Dream Star තරගාවලියේ දී වසර කීපයකම ඉදිරිපත් වුණා. පසුගිය Dream Star තරගාවලියේ දී තරගයෙන් ඉවත්වුණාට පසුව මම හිතුවා ආයෙමත් මේ තරගවලට ඉදිරිපත් වෙන්නේ නෑ කියල‍. එහෙම හිතල මම රැකියාවක් කළා. මම රැකියාවන් කීපයක්ම කරල තියෙනවා. අවසන් වතාවට වැඩ කළේ සෙවණගල සීනි කර්මාන්තශාලාවේ. මෙවර Dream Star තරගයට මගෙ නමින් ඇප්ලි‍ෙක්ෂන් එක දාලා තියෙන්නේ මගෙ තාත්තා. ඒ විදියටයි මේ තරගයට ආවේ. මට ඉන්නෙ නංගිල දෙන්නයි තාත්තයි. නංගිල දෙන්නම විවාහකයි.මගෙ තාත්තා මාව මේ තත්ත්වයට ගේන්න උපරිමයෙන් දුක් විඳල තියෙනවා. මමත් විවිධ රැකියා කරමින් හරියට දුක් විඳල තියෙනවා. ඒක කියන්න බැරි තරම්. මගෙ තාත්ත රැකියාව විදියට කරන්නෙ මේසන් අත්වැඩ දෙන එක. මම කිසිම තැනක මගෙ දුක කියන්නෙ නෑ. මට ඕන මගෙ හැකියා‍ෙවන් ඉදිරියට යන්න.මම උසස් පෙළට කළේ කලා විෂයයන්. පුංචි කාලෙ ඉඳලම මම සින්දු කියන්න ආසයි. ගම්පළාතෙ සමහර සංගීත ප්‍රසංගවල සින්දු කියන්න පැය ගණන් බලා ගෙන ඉඳල තියෙනවා. සමහර ප්‍රසංගවල මම සල්ලි දීල සින්දු කියන්න ගිය අවස්ථා තිබුණා. ඒ අවස්ථාවල මට බැණල එළවපු අවස්ථාත් තිබුණා. ඒ වගේ ගමනක් තමයි මම ආවේ. දැන් මට මේ සමාජයේ ගොඩක් දෙනෙක් ආදරය කරනවා. මේ තරගාවලියේ ඉන්න සහෝදර සහෝදරියො වගේම ඒ අයගෙ දෙමවුපියනුත් මට හරිම ආදරෙයි. ඒ ගැන මට හරිම සතුටුයි. ඒකට හේතුව මමත් ඔවුන්ට අවංකවම ආදරය කරන නිසා වෙන්න ඕන. මේ තරගාවලියෙදි මම මුලින් කිව්වේ සරල ශාස්ත්‍රීය ගී. නමුත් මට ගැළපෙන ශෛලිය වේග රිද්මයේ බයිලා ශෛලිය කියලා මට පහදල දුන්නේ නදීක ගුරුගේ සර්.ගාමිණී සුසන්තඡායාරූප - ගයාන් පුෂ්පිකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>05</month>
      <day>18</day>
    </date>
    <link>http://www.silumina.lk/2014/05/18/_art.asp?fn=av14051811</link>
    <topic>පැරැණි බොදු බැති ගී තවමත් ජනප්‍රිය ඇයි?</topic>
    <author>ජෝජ් රොබ්සන් ද සිල්වා</author>
    <content>පැරැණි බොදු බැති ගී තවමත් ජනප්‍රිය ඇයි?පාරමිතා බල පූරිත පූජිත බුද්ධ දිවාකරයාණෝ වෙසක් පොහෝ දින දිනූ සේක ලොව බුද්ධ දිවාකරයාණෝ  පද - ශ්‍රී චන්ද්‍රරත්න මානවසිංහගැයුම - පණ්ඩිත් අමරදේව, නන්දා මාලිනි දශක කිහිපයකට පෙර අප ළමා අවදියේ සිටියදී ශ්‍රවණය කර පුරුදු “පාරමිතා බල පූරිත” ගීතය අදත් ගුවන් තලය සිසාරා අපගේ සවන් වැකේ. වෙසක් සහ පොසොන් මාස වලදී මෙරට විද්‍යුත් මාධ්‍ය මෙන්ම පන්සල්, දන්සල් හා තොරණ ඇසුරෙන් අපට ශ්‍රවණය කරන්නට ලැබෙන්නේ බොදු බැති ගීත බැව් කවුරුත් දන්නා කරුණකි. එහෙත් මෙරට බොදු බැති සිත්ගත් ගීතාවලියේ ඇතුළත් බොහොමයක් ගී අතර අදත් ජනප්‍රියත්වයේ පවතින්නේ විසිවැනි සියවස මුලදී එනම් 1900 - 1905 අතර පමණ කාලයේ දී පටන් නිර්මාණය වූ මීට දශක දෙක තුනකට වඩා පැරණි බොදු ගීත වීම පිළිබඳ කිසිවකුගේ අවධානය මෙතෙක් යොමු වී නැති තරම් ය. ග්‍රැමෆෝන් තැටි යුගයේ දී එම තැටියකට නැඟුණු නීතිඥ ජෝන් ද සිල්වාගේ “සිරිසඟබෝ” නූර්ති නාටකයේ ගීතයක් වන “දන්නෝ බුදුන්ගේ ශ්‍රී ධර්මස්කන්දා” ගීතය ඇතුළු පැරැණි බොදු ගී පමණක්ම බොදු බැති ගී ශ්‍රාවකයින් අතර ජනප්‍රිය වීමේ රහස කුමක් විය හැකි ද?ඒ සම්බන්ධයෙන් “රසඳුන” සමඟ සිය අදහස් පවසන්නට එක් වූ ජනප්‍රිය පැරණි බොදු ගීත කිහිපයකටම ගායනයෙන් දායක වූ දැනට අප අතර සිටින ජ්‍යෙෂ්ඨතම ගායිකා විවියන් ද සිල්වා බොරලැස්ස ඇතුළු තවත් ගායන ශිල්පීන් සහ ශිල්පිනියන් කිහිප දෙනෙකුගේ සිතුවිලි, අකුරු වූවේ මෙසේ ය.- විවියන් ද සිල්වා බොරලැස්සආලෝකය මේ යැයි පවසන දිනයයි සම්බුදු මංගල්ලේ ජය ජය ගී නාදෙනි තුටු වෙමු සැම දෙන සම්බුදු මංගල්ලේ...!  (පද - සරත් විමලවීර)(ගැයුම - විවියන් ද සිල්වා බොරලැස්ස)“ඉස්සර ග්‍රැමෆෝන් ගී තැටි කාලේ අපි 1940 හේ සහ 1950 හේ ගණන්වල ගුවන් විදුලියට සහ එච්. ඇම්. වී. තැටි වලට ගායනා කළ ගී නිර්මාණ තමයි ඔය අදටත් ජනප්‍රිය වී තියෙන්නේ. මා ගැයූ ‘ආලෝකය මේ යැයි පවසන දිනයයි’ ගීතය වගේම ‘නවතින්න තිස්ස ඇයි මේ නොදුවන් මුවාගෙ පස්සෙ’ - ‘බුදු මඟුල ළඟම ඒවී’ - කාන්ති වක්වැල්ල සමඟ ගැයූ ‘දුර පෙනෙන තැනිතලා’ වැනි ගීත තවම ජනප්‍රියත්වයේ පවතිනවා. අදටත් මේ ගීත අගය කරලා මට අපේ ගීත ශ්‍රාවකයින්ගෙන් යහපත් ප්‍රතිචාර ලැබෙනවා. භක්ති ගී වැඩ සටහන් සහ ප්‍රසංග වලට මේ ගීත ගයන්න මට තවමත් ආරාධනා ලැබෙනවා.”“මට හිතෙන්නේ අපේ මේ ගීතවලට තාමත් ශ්‍රාවකයින්ගේ ආදරය හිමිවෙලා තියෙන්නේ වෙන කිසි කාරණයක් හින්දා නෙමේ, එදා අද වගේම හැමදාටමත් වටිනා අදහස් ඇතුව මේ ගීත නිවැරැදිව නිර්මාණය කරලා තිබෙන හින්දා කියලයි. ඒ වගේම අපි මේ ගීත නිර්මාණය කරද්දී මේවාට දායක වුණේ පිරිසිදු වේතනා ඇතුවයි.ගායනයෙන් මා පමණක් නොවේ, ගී පද රචනයෙන් වගේම සංගීත නිර්මාණ කටයුතු සඳහා දායක වුණු නිර්මාණකරුවෝ හැමෝමත් භක්තිමත් සිත් ඇතුව තමයි මේ ගීත නිර්මාණය කරන්න හවුල් වුණේ. දැන් වගේ තරගෙට හෝ මුදලට මුල්තැන දීලා නෙමේ අපි මේ ගී නිර්මාණ කළේ. ඒ නිසා ලැබුණු යහපත් ප්‍රතිඵලය නිසා තමයි අපේ මේ ගීත තාමත් ජනප්‍රිය.”- ටී. එම්. ජයරත්නසඳ වතුරක් සේ මෙත් සොමි ගුණෙනා දිවි මතුරක් සේ තුඩ තුඩ රඳනා සමිඳුනි ඔබ වේවා පියුම් ‍ගොමු හද විල් ජලයේ...!  පද - රඹුකන සිද්ධාර්ථ හිමිගැයුම - ටී. එම්. ජයරත්න “කෙටියෙන් පවසනවා නම් එදා බෞද්ධ භක්ති ගී අදටත් ජනප්‍රියත්වයේ පවතින්න හේතුව තමයි පද, තනු සහ ගැයුම් සාර්ථක ලෙස මුසු වී එම ගීත නිර්මාණය වී තිබීම. බලන්න, මොහිදින් බෙග් මහත්මයා ගායනා කළ ‘බුද්ධං සරණං ගච්ඡාමි’ ගීතය මොනතරම් ශ්‍රාවකයාගේ සිත ආකර්ෂණය කරගන්නා අයුරින් ද නිර්මාණය වී තිබෙන්නේ. එපමණක් ද, අපේ පණ්ඩිත් අමරදේවයන් සමඟ නන්දා මාලනිය ‘රන්මුතු දුව’ චිත්‍රපටයට ගායනා කළ ‘පාරමිතා බල පූරිත පූජිත බුද්ධ දිවාකරයාණෝ’ ගීතය අපිට අපේ ජාතික ගීය වගේ නොවේ ද ඇහෙන්නේ.”“එදා අපේ ගී නිර්මාණකරුවෝ ගීත පද ලිව්වෙ, තනු නිර්මාණය කෙරුවේ හා ගැයුවේ ආවට ගියාවට නෙමේ. එතුමන්ලා හොඳින් සෑදි පැහැදි අපිරිමිත භක්තියකින් මෙවැනි ගී නිර්මාණ කටයුතුවලදී මනා කැපවීමක් කර තිබෙන නිසා තමයි අදටත් හෙටටත් අපට ශ්‍රවණය කරන්න පුළුවන් හොඳ බොදු ගීතාවලියක් මෙලෙස නිර්මාණය වී තිබෙන්නේ. හදවතේ අවංක හැඟීමෙන්, සැබෑ භක්තියෙන් එතුමන්ලා මේ නිර්මාණ කරන්න ඇති. එම නිසා දැන් දශක ගණනාවකට පසුවත් එතුමන්ලාගේ නිර්මාණ ජනප්‍රසාදයට පත් වී පවතිනවා.”  -ඉන්ද්‍රානි විජේබණ්ඩාරවෙසක් කැකුළු අතු අග හිඳ නටන විලාසේ ඉරෙත් හදෙත් සිරි විඳ විඳ රඟන විලාසේ  පද - මර්සලින් ජයකොඩි ගරු පියනමගැයුම - ඉන්ද්‍රාණි විජේබණ්ඩාර “මම ‘වෙසක් කැකුළු අතු අග’ ගීතය ගායනා කළ ‘රේඛාව’ චිත්‍රපටය තිරගත වුණේ 1956 දෙසැම්බර් මාසේ 28 වැනිදා කියලයි මට මතක. එදා ඉඳලා ඔය ගීතය තවමත් අපේ ගීත රසිකයින්ගේ ඉමහත් ආදරය දිනාගත් ගීතයක් වී තියෙනවා. වෙසක් කාලේ අසිරිය තමයි මේ ගීතයෙන් පැවසෙන්නේ. ඒ වගේම බුද්ධ වන්දනාවක් ලෙස මා ගැයූ ‘බුදු සාමිනී සිරිපා පියුම් කරමි බැතින් පිනි පා’ ගීතයත්. බුද්ධ චරිතයෙන් තොරතුරු බිඳක් පැවසෙන අයුරින් මා ගැයූ ‘සිරිමා බෝ මුල විදුරාසන මත’ ගීතයත්, මගේ සැමියා වන සිසිර සේනාරත්න ගැයූ ‘සිරි පා වඳිමු මුනිගේ’ ගීතයත් අපේ බෞද්ධ ගීත රසික රසිකාවන් අතර තවමත් ජනප්‍රියයි.”“අපිට නම් හිතෙන්නේ බොදු බැති ගීත ගායනා කරද්දී අපේ ගායන ශෛලියත් වැදගත් වෙනවා. අපේ ගායන ශෛලීන්ට පැහැදී දැනට අවුරුදු පනහක් පමණ වෙලත් අපේ මේ සමහර ගීත වලට ආදරය කරන රසික රසිකාවියෝ ඉන්නවා. බුදු ගුණ ගයන්න ඕනේ මිහිරි ලෙසයි. එසේම අසන්නන්ගේ සිත් වලට කා වදින ලෙස අදහස් ලියැවී තියෙන්නත් ඕනේ බොදු ගීතවලදී. මිහිරි ශෛලියෙන්, පද අර්ථවත්ව, රාගධාරී තනු ආශ්‍රිතව අපි මේ ගී නිර්මාණ කළ නිසාම විය හැකියි තාමත් අපේ ගීත කොතරම් පැරැණි වුවත් මෙතරම්ම ජනප්‍රිය. මෙවැනි ගී කිසිදාක ගීත රසිකයින්ගේ මතකයෙන් ඈත්වෙන්නේ නැහැ කියායි අපි විශ්වාස කරන්නේ.”- සුජාතා අත්තනායකශ්‍රී සම්බුද්ධ රාජා වඳිම් මා සෑසී තිලෝනා වඳිම් හද පුදසුන් සදා එහි බැතිමල් පුදා මා සෑසී තිලෝනා වඳිම්...!  පද - ප්‍රේමනාත් ජයතිලකගැයුම - සුජාතා අත්තනායක “මා ගායනා කර ජනප්‍රිය වූ බෞද්ධ ගී අතර ‘ශ්‍රී සම්බුද්ධ රාජා වඳිම්’ - ‘කකුසඳ කෝණාගම පෙර මුනිවර’ - මොහිදින් බෙග් සමඟ ගැයූ ‘මල් සුගන්දේ දම් සුගන්දේ’ - ‘ මුලින් මගේ අම්මා ද ගායනා කර තිබුණු ‘සාදු දන්ත දා’ වැනි ගීත අදත් ශ්‍රාවකයන් අතර ජනප්‍රිය වී පැවැතීම ගැන සතුටු වෙනවා. මම හිතන්නේ තවමත් අපේ මේ පැරණි බොදු ගීත ජනප්‍රියත්වයේ පැවතීමේ රහස තමයි - මේ ගීත භක්තිය දනවන අයුරින් තනු නිර්මාණ කර හැඟීම්බරව ගායනා කර තිබීම. එදා හොඳ තනුවක් නිර්මාණය කළාම ඒ තනුවල ස්වර වලට වැඩි යමක් එකතු කරලා ගායනා කරන්න පුළුවන් දක්ෂ ගායක ගායිකාවන් පිරිසක් උන්නා. හරියට කිරි හොද්දට තුනපහ වගේ. පොල්කිරි ටික විතරක් මදිනේ. එහෙම තමා artist කියන එක්කෙනා. එතකොට ගීතය ගායනයෙන් තව තවත් රසවත් වෙනවා.”“ඒ රසයට ගායකයාගේ හෝ ගායිකාවගේ හ‍ඬේ ප්‍රබලත්වයත් එකතු වී නිවැරැදි ශ්‍රැතියට තනුව ගායනා කෙරුණම එවැනි ගීතයක මිහිර තමයි හැමදාම අසන්නන්ගේ කන්වල තියෙන්නේ. ඒ නිසා ඔවුන් කැමැති නැවත ඒ රසය, මිහිර විඳින්නයි. අපේ පරපුරේ ගීත තවමත් ජනප්‍රිය ඒ නිසයි. මං හැමදාම කියන කාරණයක් තමයි, අලුතින් කරන ගීතවල හොඳ තනු නිර්මාණ වී නැහැ කියන කාරණය. ඒ නිසා තමයි අලුත් ගීත රැ‍ඳෙන්නේ නැත්තේ.”-සෝමතිලක ජයමහදස බිම්බර මාර සෙනඟ තණ්හා රතී රඟා සමඟ පළවා හල වීතරාගි බුදුන් වඩිනවා හද වෙත බුදුන් වඩිනවා...!  පද - තලංගම ප්‍රේමදාසගැයුම - සෝමතිලක ජයමහ අපි මේ ගී නිර්මාණ කළ පරමාර්ථවල වෙනස්කම් තමා ප්‍රධාන වෙන්නේ. අපේ කාලේ ගී නිර්මාණයේ දී වාණිජ පරමාර්ථ මූලික කර ගත්තේ නැහැ. ඒ වෙනුවට රස වින්දනය සඳහා සාර්ථක නිර්මාණ එළිදැක්වීමයි අපේ වෑයම වුණේ. ඊට පස්සේ ඉබේටම ඒ නිර්මාණයන්ට වාණිජ වටිනාකමක් එකතු වුණා. අපි එදා බොදු බැති ගී නිර්මාණය කළේ බෞද්ධ ජනතාවගේ විශේෂයෙන්ම වියපත්, තලතුනා වැඩිහිටියන්ගේ මනස සන්තර්පනය කිරීමේ අරමුණින්. එමෙන්ම අපේ තිබුණු භක්තිය නිසාත් පුළුල් විදිහට සමාජය දිහා ඇහැ ඇරලා බලලා වගකීමෙන් යුතුව එදා අපි අපේ බොදු ගී නිර්මාණ ඉදිරිපත් කළ නිසාත් අදත් එම ගීත ජනතාව අතර පවතිනවා.මා ගැයූ ‘දස බිම්බර මාර සෙනඟ සහ ‘බුදු හිමිගේ මුව කමලේ සදහම් රොන් සුවඳ ගලා’ වැනි ගීත වල කලාත්මක හැඟීම් තිබීම මේ ගීත ජනප්‍රිය වෙන්න තවත් හේතුවක් වෙන්න ඇති කියා මට හැ‍ඟෙනවා. මේ ගී ලියූ පද රචකයා තලංගම ප්‍රේමදාස දක්ෂ ලේඛකයෙක්. ඔහු ඉතාම විචිත්‍රවත් අයුරින් සරල වචන මාලාවකින් තමයි ‘දස බිම්බර’ ගීතයේ සංකල්පනාව ලියා තිබෙන්නේ. බලන්න, ‘හද වෙත බුදුන් වඩිනවා’ කීමෙන්ම මොනතරම් ගුණ සමුදායක් පැවසෙනවා ද කියන එක.ජෝජ් රොබ්සන් ද සිල්වාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>05</month>
      <day>18</day>
    </date>
    <link>http://www.silumina.lk/2014/05/18/_art.asp?fn=av14051812</link>
    <topic>රංගිරි ශ්‍රී ලංකා සත් පියුම් මතින් සත් වසක්</topic>
    <author>වසන්ත ජයසිංහ ආරච්චි</author>
    <content>රංගිරි ශ්‍රී ලංකා සත් පියුම් මතින් සත් වසක්රංගිරි ශ්‍රී ලංකා ගුවන්විදුලි සේවය ආරම්භ කර සත් වසරක් හා රංගිරි රූපවාහිනි සේවය ආරම්භ කොට දෙවසරක් සපුරමින් ප්‍රජා සත්කාරක වැඩසටහන් රැසක් සමඟින් සිය සංවත්සරය පසුගිය 13 දින සමරනු ලැබුවේ ‘සත් පියුම් මතින් සත් වසක්’ යන්න තේමා කොට ගනිමින්.මෙරට ප්‍රථම බෞද්ධ ගුවන්විදුලිය ලෙස බෞද්ධ පදනමකින් ආරම්භ වූ රංගිරි ශ්‍රී ලංකා ගුවන්විදුලිය ඉතාම කෙටි කලකදී ශ්‍රාවකයාට සමීප වැඩසටහන් ගණනාවක් මේ වන විට විකාශය කරමින් පසුවෙන අවධියක රංගිරි ශ්‍රී ලංකා මාධ්‍ය ජාලයේ සභාපති ලෙස කටයුතු කරන්නේ පූජ්‍ය ඉනාමළුවේ ශ්‍රී සුමංගල මාහිමිපාණන් වහන්සේයි.“මා විශ්වාස කරන එක දෙයක් අනෙකුත් මාධ්‍ය එක්ක බැලුවම ගුවන්විදුලියට හා රූපවාහිනියට ජන විඥානයට ආමන්ත්‍රණය කිරීමට ඇති හැකියාව ප්‍රබලයි. ඒ නිසා මේ විද්‍යුත් මාධ්‍ය හසුරුවන්න ඕන පරිස්සමෙන්. එය මහජන යහපතටත් අයහපතටත් ප්‍රබලව බලපාන්න පුළුවන්. ඔන්න ඔය කාරණා නිසා රංගිරි ශ්‍රී ලංකා මාධ්‍ය ජාලය අපි ආරම්භ කළේ විෂය පිළිබඳ මනා අධ්‍යයනයක් කරලා ඊට අදාළ ආචාර ධර්ම පද්ධතියක් සකස් කරලා. ඒ ආචාර ධර්ම පද්ධතිය කිසිසේත්ම සංශෝධනය කරන්න බැහැ. මෙන්න මේ හේතු නිසා අද රංගිරි ශ්‍රී ලංකා ගුවන්විදුලිය ප්‍රබල ලෙසම ශ්‍රාවකයාට සමීප වෙලා තියෙන බව පැහැදිලියි.අපි රංගිරි ශ්‍රී ලංකා රූපවාහිනිය ආරම්භ කරලා කෙටි කාලයක්. ඒ කෙටි කාලයේදී අපි සතුව නවීනතම තාක්ෂණය තිබුණත් දිවයිනටම විකාශන කටයුතු සිදු කරන්න තරංග මාලා අපි සතුව නොමැති වීම ගැටලුවක් විදිහට තිබෙනවා. නමුත් මේ සංවත්සරයත් සමඟම අපි බලාපොරොත්තු වෙනවා හැකි ඉක්මනින්ම එය විසඳගෙන උසස් රස වින්දනයක් රංගිරි රූපවාහිනියෙන් ප්‍රේක්ෂකයන්ට ලබා දෙන්න.සත්වසක් සපුරන රංගිරි ශ්‍රී ලංකා ගුවන්විදුලියේ වැඩසටහන් කළමනාකරු ලෙස කටයුතු කරන්නේ අනුරාධ රෝහණ කපුකොටුවයි.“අපි ගුවන්විදුලියක් විදිහට ආරම්භ කරලා ගතවූ කෙටි කාලයේදී ලැබූ අත්දැකීම් ඉතා විශාලයි. අපි හැම විටකම කටයුතු කරන්නේ සම්ප්‍රදාය ගරු කොට ගනිමින්. ඒ බව අපේ වැඩසටහන්වලින් තහවුරු කරගෙන තිබෙනවා. අද ශ්‍රාවකයා හා මාධ්‍ය අතර ගනුදෙනුව වර්තමානය වන විට ප්‍රබල වාණීජකරණයට ලක්වෙලා කියන එක මම කියන්න ඕන.අද ගුවන්විදුලි මාධ්‍ය අසන මාධ්‍යයක් නොව අස්සවන මාධ්‍යයක් බවට පත්වෙලා. නමුත් ආරම්භයේ සිටම අපේ පරමාර්ථය තිබුණේ අසන්නන්ට සමීප ගුවන්විදුලියක් කරගෙන යන එක. විශේෂයෙන් බෞද්ධ පදනමක් මත නායක ස්වාමින් වහන්සේගේ අනු දැනුම මත අදටත් අපි වැඩසටහන් කරගෙන යන්නේ. අපි සත් වසරක් සපුරන මේ මොහොතේ ප්‍රධාන කරුණු කිහිපයක් ගැන කියන්නට ඕන.අදටත් අපි ගීත ප්‍රචාරයේදී ගායකයා, පදරචකයා, සංගීතඥයා පිළිබඳව සඳහන් කරනවා. එය ආරම්භයේ ඉඳලම අපි සිදුකළ දෙයක්. ඒ වගේම ශ්‍රාවකයාට මුදල් හා විවිධ වරප්‍රසාද ලබාදෙන තත්ත්වයට අපි ඇද වැටිලා නැහැ කියන එක මම කියන්න ඕන. අපි හොඳ දෙයක් සමාජයට ලබා දෙනවානම් ශ්‍රාවකයින් අපෙන් ඈත් වෙන්නේ නැහැ. මේ සියල්ලත් එක්ක එක දෙයක් කියන්න ඕන. අද අපේ රටේ ගුවන් විදුලි නාළිකා සම්බන්ධයෙන් ක්‍රමවත් සමීක්ෂණයක් සිදුවෙන්නෙ නැහැ. රාජ්‍ය මැදිහත් වීමකින් එය වඩා ක්‍රමවත්ව සිදුවෙනවානම් එය අනාගත ගුවන්විදුලි සංස්කෘතියට කරන ලොකු මෙහෙවරක් කියලා මම කියන්න ඕන.රංගිරි ශ්‍රී ලංකා ගුවන්විදුලිය සිය සත් වසර සපුරද්දී රංගිරි රූපවාහිනිය ද ඒ හා සමගාමීව සිය දෙවන වසර සම්පූර්ණ කළේ සුභාවිත මාධ්‍ය මෙහෙවරක නියැළෙන රූපවාහිනී නාළිකාවක් විදිහටයි. රූපවාහිනී වැඩසටහන් අධ්‍යක්ෂ ලෙස කටයුතු කරන්නේ ප්‍රවීණ මාධ්‍යවේදී පියදාස රත්නසිංහයි.සමාජ සත්කාරක මාධ්‍ය මෙහෙවරක් උදෙසා අදින් වසර හතකට පෙර වෙසක් සමයේ රංගිරි ශ්‍රී ලංකා මාධ්‍ය ජාලයේ සිය ග්‍රාහක ප්‍රජාව වෙත පිවිසෙන්නේ සිරිලක ප්‍රථම බෞද්ධ කාරකයා විදිහටයි. රංගිරි ශ්‍රී ලංකා මාධ්‍ය ජාලයේ බාල තරුණ වැඩිහිටි සෑම කෙනෙකුටම එකට එක්ව අහන්න පුළුවන්, නරඹන්න පුළුවන්, කියවන්න පුළුවන් මාධ්‍ය සේවා තුනක් පවත්වාගෙන යන සිරිලක එකම මාධ්‍ය ජාලය කියන එක අද හැමෝම දන්නා කරුණක්.අපි රංගිරි රූපවාහිනිය ආරම්භ කරන්නේ අධ්‍යාපනික සහ සංස්කෘතික රූපවාහිනි සේවාවක් විදිහටයි. පෙ. ව. 5.00 සිට රාත්‍රී 10.30 දක්වා අපි විවිධ වැඩසටහන් පෙළ ගස්වා අද වන විට රූපවාහිනී ප්‍රේක්ෂකයින්ගේ විඥානයට ආමන්ත්‍රණය කරන නාළිකාවක් විදිහට ඉතාම ඉක්මනින්ම සමීප වී අවසන්.අපේ නායක ස්වාමින් වහන්සේගේ ආශිර්වාදයෙන් මේ ගෙවුණු දෙවසරෙන් අපි ලැබු පන්නරය එක්ක වාණිජ අරමුණු පසෙක තියලා යහපත් මාධ්‍ය ගමනක නිරත වෙන එකයි අද අපේ එකම බලාපොරොත්තුව.වසන්ත ජයසිංහ ආරච්චිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>05</month>
      <day>18</day>
    </date>
    <link>http://www.silumina.lk/2014/05/18/_art.asp?fn=av14051813</link>
    <topic>බූට් වැදිල තිබෙන නිසා විරහ ගීතවලට මං කැමැතියි</topic>
    <author>අරුණි මුතුමලි</author>
    <content>බූට් වැදිල තිබෙන නිසා විරහ ගීතවලට මං කැමැතියිඩිලාන් පෙරේරාදේශපාලනයට යොමු වුවද කලාත්මක හැඟීම් පිරුණු මෙරට දේශපාලකයන් අතරින් විදේශ රැකියා ප්‍රවර්ධන හා සුබසාධන ඇමැති ඩිලාන් පෙරේරා මහතා දේශපාලනයත් කලාවත් දකින අයුරු මෙසේ විමසමු.කලාකරුවකු කියන්නේ මොන වගේ පුද්ගලයෙක් ද?මගේ දැනුමේ හැටියට සැබෑ කලාකරුවෙක් කියන්නේ ඉතාම හිත හොඳ මනුස්සයෙක්.ඔබ කලාකරුවකු ද?මම හිතන හැටියට අද ඉන්න සමහර කලාරිටවල්වලට වඩා මම කලාකරුවෙක්.ඒ කියන්නෙ ඔබ හිත හොඳ මිනිහෙක්?පැහැදිලිවම.එහෙනම් ඔබට සෞන්දර්ය විෂයන් එහෙමත් හොඳට පිහිටා ඇති?මම සෞන්දර්ය විෂයන්ට හරිම කැමැතියි. ඒත් මට ඒවා බෑ. මට චිත්‍ර, සංගීතය වගේ විෂයන් බැරි නිසා අන්තිමට දහයේ විභාගෙට මම කළේ නර්තනය.වෙස් බැන්ද ද?වෙස් නම් බඳින්න බැරි වුණා. ඒත් මම විභාගේ හොඳට සමත් වුණා. ඒ වගේම හොඳට කස්තිරම් අල්ලන්න දන්නවා. දේශපාලනේ වුණත් එහෙමනේ?උඩරට නර්තනය විතර ද හැදෑරුවේ?හැදෑරුවෙනම් ඒ විෂය තමයි හැබැයි මට හොඳට බයිලා නටන්න පුළුවන්. පාටිවලදි බයිලා තරගවලට නටලා මම දිනලත් තිබෙනවා.සින්දු කියන්න බැරි වුණාට ගීත රස විඳින්න කැමැති ද?අනිවාර්යයෙන්ම. මම සින්දුවලින් වැඩියෙන්ම කැමැති විරහ ගීතවලට. මොකද මම බූට් තුන හතරක්ම කාලා තියෙනවා. මම තරම් බූට් කාලා අඬපු කෙනෙක් ලෝකෙම නැතුව ඇති. ඒ දුක් විඳින වෙලාවල සමහර විරහ ගීත හදවතින්ම වින්ද නිසා මම ඒවට කැමැතියි. අද නම් මම ආදරය සතුටින් විඳිනවා. ඒත් අර ගීතවලට තමයි කැමැති.මොනව ද ඒ ගීත?මේ අයුරින් අපි සංසා‍රේ, මංමුළා වී පාර සොයාගෙන වගේ ගීත මගේ හිතට ළංවුණා හුඟාක්.විරහ ගීතවලට විතරම ද කැමැති?කොහොම හරි සිංහල සින්දුවලට විතරයි. මොකද මම ඒවා රස විඳින්න නම් අර්ථය තේරෙන්න ඕනැ. සමාජ ප්‍රශ්න හොඳට හෙළි කරන “මාස්ටර් සර්”, තව “උතුරු කොණේ නුඹ හිනැහෙන්” වගේම සෝබාව දේ මෙපුර නාට්‍ය ගීතයටත් කැමැතියි.ඒ කියන්නේ නාට්‍යයත් හොඳට බලනවා.මම උසස් පෙළ කරලා නීති විද්‍යාලයට තේරෙන තුරු විවේකයෙන් හිටි කාලේ මාසෙට පික්චර් සියයකුයි නාට්‍ය 51 යි බැලුවා. ඒ කාලේ මම පිච්චර් පිස්සෙක් වගේම නාට්‍ය පිස්සෙක්.නාට්‍ය බලපුවා ‍මතක ද?හොඳට මතකයි. ඉඩම, රන්කඳ, කැලණි පාලම, මූදු පුත්තු, සෙක්කුව, විකෘති ඔහොම 51 ම කියන්න පුළුවන්. අනෙක් අතට පැරැණි නාට්‍යවලින් මනමේ, සිංහබාහු, වගේ ඒවා අපි කොහොමත් බලනවානේ.දැන්?දැන්නම් වෙලාවක් නැහැ. ඇත්තටම. අපේ වේදිකා නාට්‍යවල පුනර්ජීවයක් ඇතිවුණු කාලයක් තිබුණා. ඒ කාලයයි මගේ විවේක කාලයයි එක කාලේ ආව නිසයි මට ඒ අවස්ථාව ලැබුණේ.එතකොට චිත්‍රපට මතක ද?බලපු ශාලාවත් එක්ක මතකයි. හිඟන කොල්ලා බැලුවේ රත්මලානේ විජිත එකේ. ඒ පොතත් මම කියවලා තියෙනවා. සංගීතා මානෙල් මොරටුව. ඔය විදිහට කියන්න පුළුවන්. එකම චිත්‍රපටය හතර පස් වතාවක් බලලා තිබෙනවා. ‘හතර දෙනාම සූරයෝ’ චිත්‍රපටය මම 5 වතාවක් බැලුවා. බඹරු ඇවිත්, පළඟැටියෝ. දෙවියනි ඔබ කොහිද බලලා මට ඇඬුණා. චිත්‍රපට බලද්දි මට ඇ‍ඬෙන්නේ මම ඒවායේ ජීවත්වන නිසා. මම වැඩියෙන්ම කැමැති චිත්‍රපටය ‘වල් මත් වූවෝ.’කැමතිම නළු නිළියන්?මම දැක්ක දක්ෂම කැමතිම නිළිය මාලනී ෆොන්සේකා. නමුත් පුංචි කාලේ ඉඳන් මගේ කාමරේ පුරා එල්ලගෙන හිටියේ ගීතා කුමාරසිංහගේ පින්තූර. තරුණ කාලේ ඉතිං සරාගී පෙනුම තිබෙන නිළියන්ට ඕන කෙනෙක් කැමැතිනේ. එක උපන් දිනේකට ගීතාගෙන් තිළිණයක් කියලා එතුමියගේ කැලැන්ඩරයක් අපේ ගෙදරට ආවා. මම හිතුවේ ඇත්තටම ඇය එවන්න ඇති කියලා. පස්සේ බලද්දි යාළුවෝ තමයි එහෙම කරලා තිබෙන්නේ.මම අයිරාංගනී සේරසිංහ මහත්මියටත් කැමැතියි. පුංචි තිරේ නම් චාන්දනි සෙනෙවිරත්න.කැමතිම නළුවන් ගාමිණි ෆොන්සේකා. සිරිල් වික්‍රමගේ, අමරසිරි කලංසූරියටත් මම හරි කැමැතියි. ඒ වගේම විජය කුමාරණතුංගට කැමැති නළුවෙක් හිතහොඳ මිනිහෙක් විතරක් නොවේ දේශපාලනයේ උඩුගං බලා ගිය චරිතයක් නිසා.කැමැතිම නළු නිළියන් මුලින්ම සජීවීව හමුවුණු වෙලාවේ?ඇත්තෙන්ම මාලනි ෆොන්සේකා මහත්මිය පාර්ලිමේන්තුවට ආවාම මම හරි සතුටු වුණා. ඇය සමඟ එකට ඉඳගන්න ලැබෙන නිසා. ගීතා කුමාරසිංහ මහත්මිය මම මුලින්ම දැක්කේ මම ජනමාධ්‍ය නියෝජ්‍ය ඇමැති කාලේ ‘සරසවි’ සම්මාන උලෙළකදී මගේ අතින් ඇයට සම්මානයක් ලබා දෙන්න වුණ වෙලාවෙයි. ඒ වෙලාවේ මම ඇයට කීවා මේ අවස්ථාව මට භාග්‍යයක් කියලා.කැමැතිම පොත?මැක්සිම් ගෝර්කිගේ ‘අම්මා'. ඒ පොත කී පාරක් කියෙව්වත් මදි. මම ටී. බී. ඉලංගරත්නගේ පොත්වලටත් හරි කැමැතියි. ඒත් දැන් මට පොත් කියවන්න වෙලාවක් නැහැ.ටෙලි නාට්‍ය බලනව ද?ඔව්. ගෙදර ගියාම විවේක තිබෙන වේලාවට බලනවා. ඒත් එක දිගට නෙවෙයි. හැබැයි ඉතිං අද බලපු ටෙලි නාට්‍යය ලබන මාසේ කොටසක් බැලුවත් කතාවට බාධාවක් නෑ. මොකද ඒ මාසෙම අඬනවට වඩා දෙයක් කෙරිලා නෑනේ. ඒ කාලෙනම් නළු නිළියන් අඬද්දි අපටත් ඇ‍ඬෙනවා. ඒත් දැන් ඔවුන් අඬද්දි අපට හිනා යනවා.ඔබත් නළුවෙක්නේ?එකම එක වතාවකට. එය අහම්බයක්. රූපවාහිනී වැඩසටහනකදී මගෙන් ඇහුවා රඟපාන්න කැමැති නැද්ද කියලා. මම කීවා අවස්ථාව දුන්නොත් කරනවා කියලා. ඒක අහගෙන හිටපු දයාරත්න රටගෙදර මට කීවා ඔහුගේ පළමුවැනි චිත්‍රපටයේ මට අවස්ථාව දෙනවා දෙනෝදාහක් ඉදිරියේ කියූ දේ කරන්න කියලා. ‘නිල් දිය යහන’ චිත්‍රපටයේ මට ගුරුවරයකුට රඟපාන්න වුණේ ඒ විදිහටයි. ටෝනි රණසිංහ, සනත් ගුණතිලක වගේ ප්‍රවීණයන් සමඟ එවැනි අවස්ථාවක් ලැබීම ගැන මම සතුටු වෙනවා. ටෝනි රණසිංහ මහත්මයා මට කීවා පළමුවරට රංගනයේ යෙදෙන්නකු හැටියට චරිතයට සාධාරණයක් කළා කියලා.ඒ ඔබ ඇමැතිවරයකු නිසා ද?නෑ. ටෝනි රණසිංහ මහත්මයා ඔය එහෙන් මෙහෙන් රඟපාන නළු බට්ටෙක් නොවේ නිසා මම ඒ කතාව පිළිගන්නවා. ඒත් මගේ පළමුවැනි හා අවසාන රංගනය ඒක.ඒ ඇයි?මට තේරුණා රංගනය කියන්නේ අප බාහිරින් බලනවාට වඩා දුෂ්කර කාර්යයක් කියලා. මම ආයේ රඟ නොපාන්නේ සැබෑ නළුවන්ට අසාධාරණයක් නොකළ යුතු නිසයි.ඔබේ පවුලේ අය බලාපොරොත්තු වුණේ ඔබ දේශපාලකයකු වෙයි කියලා ද?නැහැ. තානාපතිවරයකු වෙයි කියලා. මොකද මම පරිපාලන සේවා විභාගයයි, විදේශ සේවා විභාගයයි සමත්වෙලා සම්මුඛ සාකච්ඡාවට යන්න හිටියේ.ඒත් අපේ තාත්තාගේ දේශපාලනය හා නිවසේ තිබුණු පසුබිම නිසා. මම දේශපාලනයට යොමු වුණා. යූඑන්පී මර්දන, ජේවීපී තර්ජන වගේම ශ්‍රීලනිපේ වර්ජන මැද්දේ අපේක්ෂකයන් සොයා ගැනීම ලාහට ගෙම්බො එකතු කරනවා වගේ වැඩක්. මමත් ඒ ලාහට අහුවෙච්ච ගෙම්බෙක්.සෞන්දර්යය මිනිසකුට ඕනෑම ද?අපි පිරිමි හැටියට ගැහැනියක දිහා බලන්නේ සෞන්දර්යයක් ඒ රූපේ තිබෙන නිසානේ. නැත්නම් අපේ සමහරු වගේ පිරිමි රූප දිහාම බලන්න තිබුණනේ. ඒ නිසා සෞන්දර්යය කියන එක මනුෂ්‍යයකුට අත්‍යවශ්‍යයි. නැත්නම් එතන ජීවිතයක් නෑ.අරුණි මුතුමලිඡායාරූප - සුදම් ගුණසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>05</month>
      <day>18</day>
    </date>
    <link>http://www.silumina.lk/2014/05/18/_art.asp?fn=av14051814</link>
    <topic>සෙංකඩගල රාජසිංහ අගෝස්තුවේදී ඇරැඹෙයි</topic>
    <author>සුමී</author>
    <content>සෙංකඩගල රාජසිංහ අගෝස්තුවේදී ඇරැඹෙයිශ්‍රී වික්‍රම රාජසිංහ රජු බිමල්පිළිමතලාවේ අදිකාරම් සනත්කන්ද උඩරට රාජධානිය කේන්ද්‍රගතව මෙරට දේශපාලන ඉතිහාසයේ තීරණාත්මක සිදුවීම වූ 1815 උඩරට ගිවිසුම ක්‍රියාත්මක කිරීම හා තදාසන්න සත්‍ය සිදුවීම් අළලා කෘතහස්ත සිනමාවේදී ආචාර්ය තිස්ස අබේසේකරයන් කරන ලද තිර රචනයක් ඇසුරින් සම්මානලාභී සිනමා සහ ටෙලිනාට්‍ය අධ්‍යක්ෂ සුදත් රෝහණ නිර්මාණය කරනු ලබන සෙංකඩගල රාජසිංහ ඓතිහාසික සිනමා නිර්මාණයේ රූපගත කිරීම් ලබන අගෝස්තු මස ආරම්භ කිරීමට නියමිතය.විශේෂයෙන්ම උඩරට ගිවිසුම අත්සන් කර 2015 මාර්තු මාසයට වසර දෙසීයක් සම්පූර්ණ වීම නිමිතිකර ගනිමින් මෙම සිනමා නිර්මාණය මහජන ප්‍රදර්ශනය සඳහා ඉදිරිපත් කිරීම මෙම නිර්මාණකරුගේ අපේක්ෂාවයි. මෙම සිනමා නිර්මාණයේ සමාරම්භක උත්සවය පසුගියදා ජනාධිපති මහින්ද රාජපක්ෂ මැතිතුමා ප්‍රමුඛ මැති ඇමැතිවරුන්, වියතුන්, ක්ෂේත්‍රයට සම්බන්ධ කලා කරුවන් ඇතුළු විශාල පිරිසකගේ සහභාගිත්වයෙන් මහනුවර ජනාධිපති මන්දිරයේ දී පැවැත්වුණි.මෙම සිනමා නිර්මාණයට අදාළ සියලු රූපගත කිරීම් මහනුවර සහ සබරගමු පළාත් කේන්ද්‍ර කර ගනිමින් සිදුවන අතර රාජ මාළිගාව හා දළඳා මාළිගාව එදා පැවැති ආකාරයට රූපගත කිරීම සඳහා අවශ්‍ය පසුතල නිර්මාණය කිරීමේ කටයුතු මේ වන විටද ආරම්භ කර ඇත.එච්.ඩී. ප්‍රේමසිරි ප්‍රමුඛ සෙරනිටි නිර්මාණ පියසත් ආචාර්ය රවි ලියනගේ ප්‍රමුඛ අර්ථපතීන් කිහිප දෙනෙකුත් එක්ව නිෂ්පාදනය කරනු ලබන ‘සෙංකඩගල රාජසිංහ’ සිනමා නිර්මාණය දේශීය සිනමා ඉතිහාසයේ ඉතා විශාලතම පිරිවැයක් දරමින් නිර්මාණය කරනු ලබන අති දැවැන්ත චිත්‍රපටයක් වනු ඇත.සෙංකඩගල රාජසිංහ සිනමා නිර්මාණය සඳහා කැමරා අධ්‍යක්ෂණයෙන් චන්න දේශප්‍රිය, අංග රචනයෙන් නලින් ප්‍රේමතිලක, කලා අධ්‍යක්ෂණයෙන් වෙලේගෙදර රණසිංහ, නිෂ්පාදන කළමනාකරණයෙන් නිමල් විජේසිරි සේනාධීර සහ රාජා රණසිංහ, සහාය අධ්‍යක්ෂණයෙන් අශෝක අතාවුදහෙට්ටි, සංගීත අධ්‍යක්ෂණයෙන් රෝහණ වීරසිංහ ඇතුළු ශිල්පීන් රාශියක් එක්වීමට නියමිතය.මේ වන විට ශ්‍රී වික්‍රම රාජසිංහ රජුගේ චරිතය සඳහා බිමල් ජයකොඩි ද පිළිමතලාව මහඅදිකාරම් ගේ චරිතය සඳහා සනත් ගුණතිලක ද තෝරාගෙන ඇති අතර අනෙකුත් චරිත සඳහා රංගන ශිල්පීන් තෝරාගැනීමේ කටයුතු මේ දිනවල සිදුකෙරෙමින් පවතී.සුමීකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>05</month>
      <day>18</day>
    </date>
    <link>http://www.silumina.lk/2014/05/18/_art.asp?fn=av14051815</link>
    <topic>ඉෂාක්ගෙන් තවත් ප්‍රකාශයක්</topic>
    <author>රොබ්සන්</author>
    <content>ඉෂාක්ගෙන් තවත් ප්‍රකාශයක්මේ ‘බුද්ධං සරණං ගච්ඡාමී’ ගීතයේ මගේ ජීවිතයත් දුවනවා. විශේෂයෙන්ම මේ ගීතයේ බෙග් මාස්ටර්ගේ හුස්ම තාමත් පවතිනවා. භෞතික ශරීරයෙන් බෙග් මාස්ටර් අප අතර නැති වුණත් එතුමාගේ හඬින් එතුමා මේ ගීතයෙන් ජීවත් වෙනවා අදත්. එම නිසා මම මේ ගීතය ගායනා කරන අනිකුත් ගායකයින්ගෙන් ඉල්ලීමක් කරනවා. කරුණාකරලා මේ ඉල්ලීම විහිළුවකට අරගන්න එපා. මගේ ඉල්ලීම මේකයි.‘මේ ගීතය වෙනින් කවුරුවත් ගයන්න එපා. මේ ගීතය ඇතුළේ බෙග් මාස්ටර්ගේ හුස්ම තවමත් පවතිනවා. ඒ හුස්ම නැති කරන්න එපා. එහෙම කරලා බෙග් ‍මාස්ටර්ව නැවත වරක් මරලා දාන්න එපා. මේ මහා ගායකයාට අපි ඉංග්‍රීසියෙන් කියන්නේ legend කියලා. මේ legend හැමදාම ජීවත් වෙනවා එතුමාගේ හඬින්. ඒ පෞරුෂත්වයේ image එක තව පරම්පරා 10 ක් ගියත් කාටවත් නැති කරන්න බැහැ කියා මං විශ්වාස කරනවා.”* සෑම වෙසක් මාසෙකදීම සංගීත ප්‍රසංග වේදිකාවේ කාර්යබහුලම ගායකයා ඔබ වීම පිළිබඳ ඔබට හැ‍‍ඟෙන්නේ‍ කෙසේ ද..?“නිහතමානීව සතුටු වෙනවා. වෙසක් කාලෙට කිසි ප්‍රශ්නයක් නැහැ, තාත්තාගෙන් පස්සේ ජනප්‍රියම ගායකයා මම තමයි. ඒක සීල් කරා ඉවරයි.ඒත් මට හැ‍ඟෙන්නේ මේ ප්‍රසංග වේදිකාවල මා ගයන්නේ මගේ පියාගේ ගීත හින්දා මේ රටේ මේ කාර්යබහුලම ජනප්‍රියම ගායකයා බෙග් මාස්ටර් කියලයි. එතුමා ජීවත්ව උන්නා නම් වෙන්නෙත් මෙයම තමයි. මට ප්‍රසංග වලදී බොහෝ දෙනෙක් පවසනවා - ‘ඉෂාක්, ඔයා මුස්ලිම් භක්තිකයෙක් වුණත් නියම බෞද්ධ සිංහලයෙක් වගේ ඇවිල්ලා ඉන්නවා.අපේ සිංහල බෞද්ධ ගායකයෝ කලිසම් කමිස ඇඳගෙන ඇවිල්ලා සින්දු කියන කොට ඉෂාක් අයියා මේ විදිහට ආව එක ගැන අපිට සතුටුයි’ කියලා. ඒ වගේ ප්‍රතිචාර වලිනුත් තේරෙනවානේ ජනප්‍රියකම කොච්චර ද කියලා. බෙග් මාස්ටර් හම්බ කළේත් එයම තමයි.* එහෙත් වඩා සංවේදී වූ විට කලාකරුවන් සිය දුක් වේදනා රසික ජනතාවට හෙළිදරව් කරනවා නේද...?“ඔව්, මගේ තාත්තාගේ ජීවිතයේ එහෙම අවස්ථා තිබුණා. එතුමාට වෙච්ච අසාධාරණ මේ රටේ කවුරුත් දන්නවා. බෙග් මාස්ටර්ගේ ‘ගේ’ කඩා දැම්මා. අදටත් විසඳුමක් නැහැ එයට. මගේ හිතේ දුක වේදනාව නැතුව නෙමේ. ඒත් කලාකරුවෙක් තමන්ගේ හිතේ දුක් වේදනා කාටවත් පෙන්නන්නේ නැහැ ලේසියෙන්. බලන්න, මම වේදිකාවට නැගලා නිහතමානීව සින්දු කියලා රසික ජනතාව සංතෘප්ත කරලා යනවා. කවුරු නිසාද ඒ...? ඒ, බෙග් මාස්ටර් legend හින්දා තමයි.අපිට මොන අසාධාරණය කළත් මම බෙග් මාස්ටර්ගේ පුතෙක් නිසා තමයි නිහතමානීව, නිශ්ශබ්දව ඉන්නේ. අන්න ඒකයි කලාකරුවෙකුගේ බලය. ශක්තිය කියන්නේ. අපේ හිත්වල දුක් ‍වේදනා රසික ජනතාවට හෙළිදරව් කරන්න අපි ලැජ්ජා වෙන්න ඕනේ නැහැ. ඒත් අපි රසික ජනතාව හරහා මේවා කියන්නේ කාටද. ඔවුන් බූරුවෝ නම් මේවා කියන මටයි, ලියන ඔබටයි තමා ලැජ්ජා වෙන්න වෙන්නේ. මතකයි නේද - ‘රට විරුවෝ’ වැඩසටහනට ඉෂාක් බෙග්ට ලක්ෂ අටක් ගෙව්වේ මොකටද කියලා ඩිලාන් පෙරේරා ඇමැතිතුමාගෙන් රන්ජන් රාමනායක ප්‍රශ්න කරපු හැටි. රන්ජනුත් කලාකරුවෙකු වෙලා තවත් කලාකරුවෙකුගේ සේවය හෑල්ලු කරලා කතා කරන්න ඇවිත් ජනතාව ඉස්සරහා ඔහු නිකම්ම මෝඩයෙක් වුණා.ඔහු මගේ තාත්තාගේ සේවය මමත් දිගටම කරගෙන යන බව තේරුම් නොගෙන මට පමණක් චෝදනා කිරීම වැරදියි. තව මාත්තෙක්ක නිළි රැජින මාලිනි ෆොන්සේකා සහ ක්‍රිෂාන්ත එරන්දක ඇතුළු කලාකරුවන් හතර දෙනෙක්ම උන්නානේ. ඒත් රන්ජන්ට පෙනුණේ මේ ඉෂාක් බෙග්ව විතරයි. ඒ ඇයි?වෙන කිසි දෙයකට නෙමේ, ඒ මගේ තාත්තාට වගේම මටත් ආසාධාරණයක් කරන්න. ඒත් මෙහිදී ඩිලාන් ඇමැතිතුමා ඒ අසාධාරණයට ඉඩ නොදී අප වෙනුවෙන් ඉදිරිපත් වීම පිළිබඳව මා එතුමාට මගේ හෘදයාංගම ස්තූතිය පළ කරන්න මෙය අවස්ථාවක් කර ගන්නවා. කොහොම හරි ‘රට විරුවෝ’ වැඩසටහන අපේ වෙනත් රියැලිටි වැඩසටහන් වලට ආදර්ශයක් වෙන අයුරු සාර්ථක එකක් කර ගන්න ලැබුණා. එය විශාල සතුටක්.”රොබ්සන්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>05</month>
      <day>18</day>
    </date>
    <link>http://www.silumina.lk/2014/05/18/_art.asp?fn=av14051816</link>
    <topic>“දිනපතාම ඔබ පතාම” ගීතය ගයන්න කවුරුත් අපෙන් අවසර අරගෙන නැහැ</topic>
    <author>ජෝජ් රොබ්සන් ද සිල්වා</author>
    <content>“දිනපතාම ඔබ පතාම” ගීතය ගයන්න කවුරුත් අපෙන් අවසර අරගෙන නැහැ- නිර්මලා ද අල්විස්දිනපතාම ඔබ පතාම හදවත හැඬුවා නිතිපතාම එය සිතාම හදවත හැඬුවා...!(පද - ප්‍රේමකීර්ති ද අල්විස්)“මං මැරිලා අවුරුදු 100 ක් ගියත් මගේ ගීත නැති වෙන එකක් නැහැ කියලා ප්‍රේම් (ප්‍රේමකීර්ති ද අල්විස්) ජීවතුන් අතර සිටිද්දී මා සමඟ පවසා තියෙනවා. එමෙන්ම ප්‍රේම්ගේ මරණයෙන්, දශක දෙකකටත් වඩා ගතවූ පසු අද මේ වනතුරු දවසින් දවස සැඟවී ගිය ඔහු ලියූ ගීත පවා නැවත එළිදකිමින් රසිකයින්ගේ ආදරය දිනා ගන්නවා. එවැනි අවස්ථාවක් තමා මේ ප්‍රේම් පද රචනය කළ ‘දිනපතාම ඔබ පතාම’ ගීතය එළිදැකීමත්. රංජිත් රීටන් ගායනා කර පසුව නැසී ගොස් තිබුණු මේ ගීතය අවුරුදු ගණනාවක්ම සැඟවී තිබී පසුව පුන්සිරි සොයිසා ගායනා කිරීම නිසා මෙලෙස නැවත මතු වී කතාබහකට ලක්වීම ප්‍රේම්ගේ කීම සැබෑ වීමක්. ඒත් ‘දිනපතාම ඔබ පතාම’ ගීතය ගයන්න අපි ඔය කාටවත්ම අවසර දීලත් නැහැ, කවුරුවත්ම අපෙන් අවසර අරගෙනත් නැහැ.”එලෙස පවසමින් “රංජිත් රීටන් ගැයූ ගී පුන්සිරි සොයිසා අනවසරෙන් ගැයුවේ ද?” සංවාදයට මෙවර ප්‍රවීණ ගී පද රචක, ප්‍රේමකීර්ති ද අල්විස්ගේ බිරිය වන නිර්මලා ද අල්විස් එක්වන්නී ය. පසුගිය මාර්තු 23 දා රංජිත් රීටන් ද, අප්‍රේල් 13 දා පුන්සිරි සොයිසා ද, අප්‍රේල් 27 වැනිදා සංගීතඥ ජිනදාස ප්‍රනාන්දු (පොඩි මල්ලී) ද “රසඳුන” මඟින් සංවාදයේ යෙදෙමින් පළ කළ අදහස් අනුව ප්‍රේමකීර්ති ද අල්විස් විසින් පද රචනය කරන ලද “දිනපතාම ඔබ පතාම” ගීතය මුලින්ම රංජිත් රීටන් ගායනා කර ඇති අතර පසුව පුන්සිරි සොයිසා ද “සමනළ තටු” නමින් එළිදැක් වූ සංයුක්ත තැටියකට ගායනා කර ඇත.ඒ අනුව රංජිත් පවසන්නේ පුන්සිරි මෙම ගීතය කොල්ල කා ඇති බවය. ඊට පිළිතුරු ලෙස පුන්සිරි පවසන්නේ තමා එසේ නොකළ බවත් මෙම ගීතයේ බුද්ධිමය දේපළ හිමිකරු වන ජිනදාස ප්‍රනාන්දුගේ අවසර ඇතුව “දිනපතාම ඔබ පතාම” ගීතය තමා ගායනා කළ බවත් ය. ජිනදාස (පොඩි මල්ලී) පවසන්නේ රංජිත් අවුරුදු ගණනාවක් පුරා මෙම ගීතය අතහැර දමා තිබීමෙන් ඊට අසාධාරණයක් වූ නිසා මෙය ගායනා කරන්න පුන්සිරිට අවසර දුන් බවයි. කෙසේ වුවත් මෙතැනදී කිසියම් අයුරකින් “දිනපතාම ඔබ පතාම” ගීතයේ පද රචනයේ බුද්ධිමය දේපළ හිමිකරු වන ප්‍රේමකීර්ති ද අල්විස්ගේ අයිතිවාසිකම නොසලකා හරිමින් සදාචාරාත්මක හා නීත්‍යානුකූල නොවන අයුරින් අනවසරයෙන් මෙම ගීතය භාවිත කිරීමෙන් ජිවතුන් අතර නොමැති ප්‍රේමකීර්තිගේ බුද්ධිමය දේපළ කොල්ලයක් සිදු වී ඇතැයි නිර්මලා ද අල්විස් චෝදනා කර සිටී.“ප්‍රේම්ගේ අභාවයෙන් පසුව ප්‍රේම් ලියූ ගීත රාශියක් මේ විදිහට ගායක ගායිකාවන් විසින් ගී තැටි වලට ගායනා කර ඒවා වෙළෙඳ පොළට නිකුත් කළා. ඒත් ඒ කවුරුවත්ම අපෙන් ඒ ගීත සඳහා අවසර අරගෙන නැහැ. ප්‍රේම් ලියූ එම ගීත ගායනා කළ ගායක ගායිකාවන් හෝ එම ගීතවල තනු නිර්මාණ කළ සංගීත ශිල්පීන් හෝ කිසිවෙකුත් ප්‍රේම්ගේ බුද්ධිමය දේපළ පිළිබඳ තැකීමකින් කටයුතු කරන බවක් නම් පෙනෙන්න නැහැ. ප්‍රේම්ට හිතවත්ම ගායන ශිල්පීන් දෙතුන් දෙනකු හැර වෙන කිසිවකුට මේ ගැන හැඟීමක් වත් නැති ගාණයි. ඒ නිසා මෙලෙස හෝ ප්‍රේම්ගේ ගී නිර්මාණයන්ගේ බුද්ධිමය දේපළ අයිතිය පිළිබඳ කතාබහකට අවස්ථාවක් උදාවීම ගැන සතුටු වෙනවා.”. “දිනපතාම ඔබ පතාම” ගීතය හා සම්බන්ධයෙන් ප්‍රේමකීර්ති ද අල්විස්ගේ බුද්ධිමය දේපළ කොල්ලකෑම සිදු වී ඇත්තේ කෙසේ ද?“පැහැදිලිවම කිව යුතුයි - ‘දිනපතාම ඔබ පතාම’ ගීතය ගයන්න පුන්සිරි සොයිසාට හෝ එහි තනුව නිර්මාණය කළ ජිනදාස ප්‍රනාන්දු (පොඩි මල්ලී)ට අපි අවසර දීලත් නැහැ, ඔවුන් අපෙන් අවසර ඉල්ලලත් නැහැ. මේ වනතුරු ඒ කවුරුවත්ම අපිත් එක්ක මේ ගීතය ගැන කතා කරලවත් නැහැ. ප්‍රේමකීර්තිගේ ගී පද රචනයක් ගයන්න නම් ප්‍රේමකීර්ති ද අල්විස්ගේ බුද්ධිමය දේපළ හිමි පාර්ශ්වය වන අපගෙන් අවසර ලබා ගන්න ඕනේ. එහෙම නැතුව වෙන කාටවත් බැහැ ප්‍රේම් ලියූ ගීතයක අයිතිය තව කාටවත් ලබා දෙන්න.. පුන්සිරි සොයිසා පවසන්නේ මේ ගීතය ගයන්න ගීතයේ තනුව නිර්මාණය කළ ජිනදාස ප්‍රනාන්දුගේ අවසර ලැබුණු බවයි. එසේම ජිනදාස ප්‍රනාන්දුත් පවසනවා මේ ගීතය ගයන්න පුන්සිරිට අවසර දුන්නු බව.“බුද්ධිමය දේපළ නීතිය හරියාකාරව නොදන්නාකමට කරන ප්‍රකාශ ඕවා. ප්‍රේම්ගේ බුද්ධිමය දේපළ (ගී පද රචනය) භාවිත කිරීමට පුන්සිරිට අවසර දෙන්න ජිනදාසට කොහෙත්ම අයිතියක් නැහැ. එම අයිතිය තියෙන්නේ අපිටයි. ජිනදාසට පුළුවන් ඔහුගේ බුද්ධිමය දේපළ (තනු නිර්මාණය) ගයන්න පුන්සිරිට අවසර දෙන්න පමණයි. කෙසේ හෝ මෙතැනදී නිසි අවසරයකින් තොරව ප්‍රේම්ගේ ‘දිනපතාම ඔබ පතාම’ ගී පද රචනය භාවිත කරමින් කර තිබෙන්නේ බුද්ධිමය දේපළ කොල්ලයක් බව පැහැදිලියි. මෙය සදාචාරාත්මක හෝ නීත්‍යානුකූල ක්‍රියාවක් නොවේ. විශේෂයෙන්ම මෙහිදී සිදු වී ඇත්තේ ජීවතුන් අතර නොමැති කලාකරුවකුගේ බුද්ධිමය දේපළ කොල්ලකෑමක් නිසා මෙය වඩා ලැජ්ජා විය යුතු ක්‍රියාවක් ද වන බවයි මගේ වැටහීම.”. ප්‍රේමකීර්ති විසින් රචිත තවත් ගීත කොල්ලයකට ලක් වී ඇති බැව් ද ඔබ පවසන්නේ...?“ඔව්, වර්තමානයේ ක්‍රියාත්මක වන බුද්ධිමය දේපළ නීතියට අනුව ගීතයක එහි හිමිකම් තියෙන්නේ ගී පද රචකයාට සහ තනු (ස්වර) නිර්මාණය කළ සංගීතඥයාටයි. ඔවුන් ජීවත්ව නොසිටී නම් ඔවුන්ගේ පවුල්වල සාමාජික සාමාජිකාවන් (බිරිය හෝ දරුවන්) ට අදාළ බුද්ධිමය දේපළවල හිමිකම් පැවරෙනවා. එම නිසා ජීවතුන් අතර නොමැති ගී පද රචකයකුගේ හෝ සංගීතඥයකුගේ හෝ ගී නිර්මාණයක් තැටි, පට සඳහා යොදා ගන්නා විටකදී වත් අදාළ හිමිකම් ඇති පාර්ශ්වයන් ගෙන් අවසර ගෙන එම කටයුත්ත කිරීම තමයි කළ යුතු. නැතිනම් එය අපරාධයක්. ඊට එරෙහිව නීතිමය පියවර පවා ගත හැකියි. පැහැදිලිවම ගායන ශිල්පියා හෝ ශිල්පිනියට ඇත්තේ සදාචාරාත්මක අයිතියක් පමණයි. කෙසේ හෝ ප්‍රේම්ගේ ගීත ගායනය කරමින් එම නිර්මාණ වලින් මුදල් උපයා ගන්නා බොහෝ දෙනකුට අද ප්‍රේම්ව අමතක වෙලා. එපමණක් ද නොවේ, ඇතැම් අය මගේ අස්සන හොරට යොදලා ප්‍රේම්ගේ ගී පද රචනා (බුද්ධිමය දේපළ) කොල්ල කාලා තියෙනවා. හරිම අසාධාරණ ලෙස දිගින් දිගටම මෙය සිදු කර ගෙන යනවා.”. ඊට එරෙහිව ඔබ නීතිමය පියවර නොගන්නේ ඇයි...?“ඉතා ඉක්මනින්ම අපි මේ ප්‍රේම්ගේ බුද්ධිමය දේපළ කොල්ලකෑමේ අපරාධයට විරුද්ධව නීතිමය ක්‍රියා මාර්ගයකට පිවිසෙන්නට ඕනෑ කරන කටයුතු දැනටමත් සූදානම් කරගෙන යනවා. මේ වන විටත් කොල්ල කෑ ප්‍රේම්ගේ ගීත පිළිබඳ විස්තර රාශියක් ම මා ගොනුකර ගෙන තිබෙනවා.(ලබන සතියේ - රංජිත් රීටන්ගේ අවසන් පිළිතුර)ජෝජ් රොබ්සන් ද සිල්වාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>05</month>
      <day>18</day>
    </date>
    <link>http://www.silumina.lk/2014/05/18/_art.asp?fn=av14051817</link>
    <topic>ශාරුක් දැන් මට නිතරම කතා කරනවා</topic>
    <author>ඉඳුනිල් වීරරත්න‍</author>
    <content>ශාරුක් දැන් මට නිතරම කතා කරනවාක්‍ර්‍රිකට් පිටියේ දිරිගන්වන්නා ගයාන්අතුරු සිදුරු නැතිව නරඹන්නන්ගෙන් පිරීගිය ක්‍රීඩාංගණයක ඉඳ ජයඝෝෂා ඔල්වරසන් හඬ මැද අපේ ක්‍රිකට් කණ්ඩායම ක්‍රීඩා කරන තරගයක් නැරඹීමේදි ඇතිවන අපූර්ව වූ චමත්කාර ජනක අත්දැකීම ඔබ විඳ තිබේද? එය වචනයෙන් විස්තර කළ නොහැකි හැඟීමක් බව කී‍ෙවාත් ඔබ මා හා එකඟ වනු ඇත.මේ හැඟීම තදින් ම හිතට කා වැදුණු ඔහු කුඩා කාලයේ සිට අපේ ක්‍රිකට් කණ්ඩායම ක්‍රීඩා කරන සෑම තරගයක් ම පාහේ නරඹන්නට ගියේ ය. දහස් සංඛ්‍යාත ප්‍රේක්ෂකයන් අතර හිඳිමින් ඔවුන්ගේ ‍උද්වේගය වැඩි කරමින් අපේ ක්‍රීඩකයන් දිරි ගැන්වූ ඔහු ඒ නිසා ම සුවිශේෂී චරිතයක් බවට පත්ව සිටී.අපේ ර‍ෙට් පමණක් නොව විදෙස් රටවල පවා ශ්‍රී ලංකා කණ්ඩායම ක්‍රීඩා කරද්දී සිංහ කොඩිය වනමින් ලෝකයටම අපේ කම පෙන්වූ මේ අපූරු ක්‍රිකට් පිටියේ ශ්‍රී ලාංකේය දිරිගන්වන්නා ලබන 20 වැනිදා එංගලන්තයේ පැවැත්වෙන තරගවලදී නරඹන්නන් අතර හිඳිනු අපට දැක ගත හැකි ය.එංගලන්තය බලා යාමට පෙර ‘රසඳුන’ කර්තෘ මණ්ඩලයට පැමිණ ඔහුගේ තොරතුරු ඔහුගේ ම වචනවලින් අසමු.* ඔබේ නමගයාන් මංජුල සේනානායක* ගම -කළුබෝවිල* පවුලේ අය -තාත්තා නිමල් සේනානායක. අම්මා චිත්‍රානි ද සිල්වා. අයියා බුද්ධික සේනානායක. තාත්තා මම කුඩා කාලයේදීම මිය ගිහින්‍.* පාසල් ගියේ -කළුබෝවිල මහා විද්‍යාලයට.* ක්‍රිකට් තරග නරඹන්න යොමුවුණේ -පුංචි කාලෙ ඉඳලම ක්‍රිකට් වලට ආසයි. යාළුවො එක්ක ක්‍රිකට් සෙල්ලම් කළා. ටී.වී. එකේ මැච් බැලුවා. තනියම යන්න පුළුවන් වුණා. පස්සෙ මගෙ යාළුවා නිලාම් එක්ක ග්‍රවුන්ඩ් එකට ගිහින් මැච් බලන්න පුරුදු වුණා.* ඔබේ ප්‍රියතම ක්‍රීඩකයා කවුද?අරවින්ද ද සිල්වා. ඊළඟ අර්ජුන සහ රොෂාන් මහානාමට. දැනටත් අරවින්ද තමයි ලෝකයේ හොඳම පිතිකරුවා විදිහට මම දකින්නෙ.* දැනට නරඹලා තිබෙන විශේෂිත තරගාවලි මොනවද?2011 ලෝක කුසලාන තරගාවලියේ ඉන්දියාවේ පැවැත්වුණු තරග 2 සමඟ සියලු ම තරග නැරඹුවා. ආසියානු කුසලාන තරගාවලිය, විස්සයි 20 ලෝක කුසලාන තරගාවලි දෙක, චැම්පියන් කුසලාන තරගාවලි දෙක බලලා තියෙනවා.* ක්‍රීඩකයන් සමඟ හිතවත් වුණේ කොහොමද?තරගයක් බලන්න ගියාම වටේ පිටේ ඉන්න කට්ටියම එකතු කරගෙන මම චියර් කරනවා. තරගය ඉවර වුණ හැටියෙ හැමෝ ම වගේ යනවා. ඒත් මම ටීම් එක බස් එකට නැගල යනකම්ම ඉන්නවා. විශේෂයෙන් තරග පැරදුණාම ඔවුන් එක්ක කතා කරනවා. ඔවුන් දිරිගන්වනවා. එහෙම තමයි ඔවුන් හිතවත් වුණේ.* එහෙම හිතවත් වුණු අය කිව්වොත්ලංකාවේ ප්ලේයර්ස්ල හැමදෙනාම වගේ මාත් එක්ක හිතවත්. විශේෂයෙන් මහේල, මුරලි, සංගා, සනත්, ළහිරු මා සමඟ ගොඩක් හිතවත්.* විදෙස් රටකට ගිය පළමු අත්දැකීම.2006 දී බංගලිදේශ ටුවර් එකට තමයි මම මුලින් ම ගියෙ. මාත් සමඟ නිලාම් සහභාගි වුණා. ඒක හරිම දුෂ්කරතා මැද ගිය ගමනක්. මුලින් ම චෙන්නායිවලට ෆ්ලයිට් එකේ ගියා. චෙන්නායි වලින් කල්කටාවලට පැය 32 ක් කෝච්චියේ ගියා. කල්කටා ඉඳන් පැය 12 ක් ඩකා වලට බස් එකේ ගියා. පළමු තරගය තිබුණෙ චිතගොං වල. එතෙන්ට ඩකා වල ඉඳල පැය 8 ක විතර දුරක් ගියා.* ඔබට ලංකා කණ්ඩායම මුණ ගැහුණා ද?ලංකා ටීම් එකයි ඉන්ග්ලන්ඩ් ටීම් එකයි බෑග් අරගෙන හොටේල් එකට එන්න කලින් අපි හෝටලය ළඟට ගිහින් හිටියා. කට්ටියට මාව දැක්කම පුදුමයි. ඊට පස්සෙ අපිව කාමරවලට අරගෙන ගිහින් ඇඟ පත හෝදගෙන මහන්සි නිවාගන්න දුන්නා. පස්සෙ ඒ අය ග්‍රවුන්ඩ් එකට යනකොට අපිවත් එක්ක ගියා. ක්‍රීඩකයින් අරගෙන යන බස් එකේ ආරක්ෂාවට ගිය ජීප් එකේ තමයි අපි දෙන්නා ගියේ.* මේ ගමනට වියදම හොයාගත්තෙ කොහොමද?හිටපු ක්‍රිකට් පාලක මණ්ඩල සභාපති ජයන්ත ධර්මදාස මහත්මයා සහ ඒ දවස්වල ටීම් එකේ හිටපු ක්‍රිකට් ක්‍රීඩකයින් තමයි අපට ගමන් වියදම් දුන්නෙ.බංගලාදේශයේ ඉන්න ශ්‍රී ලාංකිකයො අපට නවාතැන් දීල කෑම බීම දීල ගොඩක් උදව් කළා.* ඔබ මෙතෙක් ගොස් ඇති රටවල් මොනවාද?ඕස්ට්‍රේලියාවට එක්වරක්, ඩුබායිවලට දෙවරක්, ඉන්දියාවට පස් වරක්, බංගලිදේශයට හතර වරක් ගිහින් තිබෙනවා.* විදෙස් ක්‍රීඩකයන් පවා ඔබ සමඟ මිතුරුයි.සචින් ටෙන්ඩුල්කා, රෝහිත් ෂර්මා, ඉෂාන්ට් ෂර්මා, ගෞතම් ගාමිභීර්, රයිනා, දෝනි, බ්‍රෙට්ලී, මයිකල් ක්ලාක්, මොහොමඩ් අෂ්රාෆුල්, කයිලි මිල්ස්, බ්‍රෙන්ඩන් මැකලම් වගේ ක්‍රීඩකයින් රාශියක් ම මා සමඟ මිතුරුයි.* ඔබ ළඟ ඇති සිහිවටන ගැනත් කියන්න‍.ලෝකයේ ගොඩක් ක්‍රිකට් ක්‍රීඩකයින් ටීෂර්ට්, කැප්, වගේ ම ඔවුන්ට ලැබුණු තිළිණ පවා මට දීලා තියෙනවා. මා ළඟ ඒවා විශාල එකතුවක් ‍තියෙනවා.* ඔබ IPL තරගාවලියටත් සහභාගි වුණා.ඉන්දියාවේ තරග නරඹන්න ගියාම සචින්, දෝනි , ගාම්භීර්, ‍ෂවාග් වගේ ප්ලේයර්ස් අඳුන ගත්තාම ඔවුන් තමයි ආරාධනා කළේ IPL බලන්න එන්න කියලා‍. වියදම් සියල්ලම දැරුවෙත් ඔවුන්.*IPL නරඹද්දී විශේෂ සිදුවීමක් කියන්න.ශාරුක් ඛාන් හඳුනාගන්න ලැබුණා. ඔහු මා සමඟ ගොඩක් හිතවත් වුණා. මෙය සාමාන්‍ය කෙනකුට නොලැබෙන විශේෂ වරප්‍රසාදයක් විදිහටයි මම දකින්නෙ. ඔහු මට දුරකථනයෙන් පවා කතා කරන්න තරම් දැන් හිතවත්.ඊට අමතරව බොලිවුඩ් නිළි දීපිකා පදුකෝන්, කට්රිකා කායිෆ් මාව හොඳින් දන්නවා. කෝටිපති ව්‍යාපාරිකයින් වන මුකේෂ් අම්බානි, නීටා අම්බානි ඇතුළු ඒ පවුලත්, විජේ මල්ලියා පවුලේ අයත් මා එක්ක පෞද්ගලිකව හිතවත්.* ඔබ විදෙස් රටවල ගිහින් කෑගසද්දී විරෝධතා ඇවිත් නැද්ද?අපි කෑගහන්නෙ තරගයේදී විතරයි. ඒක අපි කරන්නෙ රට දිනවන්න ක්‍රීඩකයින් දිරිගන්වන්නයි. තරගය නැති වෙලාවට අනෙක් රටවල ජනතාව සමඟ අපි පෞද්ගලිකව සුහදශීලියි. මම වගේ ම අනෙක් රටවලත් දිරිගන්වන්නන් ඉන්නවා. ඔවුන් හැම දෙනාම දැන් මගේ මිතුරන්. ඔවුන් ලංකාවට එනවා නම් මා සමඟ සම්බන්ධකම් පවත්වාගෙන තමයි එන්නෙ.* ඔවුන් කවුද කියල කියලා කියමු.ඉන්දියාවේ සචින් ෆැන් එයාගෙ නම සුධීර් කුමාර් ගෞතම්. බංගලිදේශයේ සොයිෆ් අලී, පාකිස්ථානයේ චචා, ඕස්ට්‍රේලියාවේ ලුග් ගිලියන්, නවසීලන්තයේ සනී, එංගලන්තයේ බාමි ආමි නායක ජිමී.* අමතක නොවන සිදුවීමක් සිහිකළොත්‍.2011 ලෝක කුසලාන අවසාන තරගය නරඹන්න ගියාට අපිට ටිකට් ගන්න බැරිවුණා. අපි දෙන්නා යනකොට ටිකට් ඉවර වෙලා. පස්සෙ එවකට ශ්‍රී ලංකා පුහුණුකරු ස්ටුවට් ලෝ මහතා අපිට ටිකට් දෙකක් දුන්නා. මේක දැකපු ඉන්දියාවේ අය ඉන්දියන් රුපියල් ලක්ෂ දෙක ගණනේ දෙන්නම් ටිකට් දෙක දෙන්න කියල වද කළා.ඒත් අපි කිව්වෙ අපි ආවේ තරගය බලන්න. අපේ ෆ්ලේයර්ස්ල දිරි ගන්වන්න ඒ නිසා විකුණන්නෙ නෑ කියලා. එදා අපි තරගය පැරදුණා. ඒ ගැන හරිම දුකයි. ඒ සිදුවීම කවදාවත් අමතක වෙන්නෙ නෑ.අපේ ක්‍රීඩකයින් දිරිගන්වන ප්‍රවීණයා පර්සි ගැන කතා කළොත්.පර්සි අංකල් තමයි මේක මුලින් ම පටන් ගත්තෙ‍. ඔහු මට හරි ආදරෙයි. මගෙන් පස්සෙ මේක දිගට ම කරගෙන යන්න කෙනෙක් ඉන්න ඕන ඔයා තමයි ඒකට සුදුසු කෙනා කියල නිතරම කියනවා.ඔබ ලෝකයටම හදුන්වාදුන් වැඩසටහන කුමක්ද?ඔබ ගැන Ten sport වල අධ්‍යක්ෂවරයෙක් තමයි විරූ මුරුගප්පන් ඔහු මගේ හිතවතෙක්. ඔහු මගේ නිවසට ඇවිත් ICC 360 කියන වැඩසටහන කළා. එය ලෝකය පු‍රා විකාශය වුණා.ඔබේ එංගලන්තය සංචාරය ගැන කතා කළොත්.මම දැන් ඩීන් බ්‍රදර්ස් ආයතනයේ සන්නාම තානාපති ලෙස සේවය කරනවා. මේ සඳහා මට අවස්ථාව සැලසුණේ සනත් ජයසූරිය මහත්මයා නිසා. ඔහු මට ඩීන් බ්‍රදර්ස් ආයතනයේ කළමනාකාර අධ්‍යක්ෂතුමා වන දේශමාන්‍ය ආචාර්ය නදීබ් ඩීන් මහතා හඳුන්වා දුන්නා.දැන් එතුමා මාව සම්පූර්ණ තරග සඳහා සේවය මුදා හැරල තිබෙනවා. රට වෙනුවෙන් දිරිගන්වන්න යන මේ ගමන් සඳහා එතුමා අනුග්‍රාහකත්වය දරනවා. ඒ නිසා එතුමාටත් එහි සේවකයන්ටත් මම රට වෙනුවෙන් ස්තුති කරනවා. මම ලබන 20 වැනිදා ආරම්භ වෙන තරග බලන්න එංගලන්තය බලා යාමට සූදානම් වනවා* ගයාන්ගේ අනාගත බලාපොරොත්තුව.මගේ සිහිනයක්ව තිබුණේ ලෝකයේ ක්‍රිකට් රන්දෙවොල ලෙස හඳුන්වන එංගලන්තයේ ලෝඩ්ස් වල ක්‍රීඩා තරගයක් නැරඹීමයි. එය ළඟදීම ඉටුවේවි.ඉඳුනිල් වීරරත්න‍කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>05</month>
      <day>18</day>
    </date>
    <link>http://www.silumina.lk/2014/05/18/_art.asp?fn=av14051818</link>
    <topic>BOLLYWOOD NEWS</topic>
    <author>සුජීව තේවහෙට්ටිගේ</author>
    <content>BOLLYWOOD NEWSපසුගිය ඉරිදා දිනයක අලුයම් කාලයේ දී මුම්බායි නුවර පොලිස් ස්ථානයට නිර්නාමික දුර ඇමතුමක් ලැබුණා. 'අපේ ගේ ළඟ තියෙන 'මීරා' මාවතේ කාර් එකක් නවත්තලා තියෙනවා. ඒකෙ ඇතුළෙ කවුදෝ ජෝඩුවක් අසෝභන විදිහට හැසිරෙනවා. කරුණා කරල ඇවිත් බලන්න...' පොලිසිය වහාම ක්‍රියාත්මක වුණා. සැක කටයුතු මෝටර් රථය අසලට පැමිණි පොලිස් නිලධාරීන්, එහි සිටි තරුණියක සහ තරුණයකු අත්අඩංගුවට ගෙන පොලීසියට රැගෙන ගියා.ප්‍රශ්න කිරීම්වලදී හෙළි වුණේ තරුණිය යොවුන් නිළි පූනම් පාණ්ඩේ බවයි. තමන් සමඟ සිටින්නේ සහෝදරයකු යැයි ද ඇය පැවසුවා. තමන් දෙදෙනා මෝටර් රථය තුළට වී ගීතයක් අසමින් සිටි බවත් ඇය පැවසුවා. ඒත්, පොලීසිය ඇගේ කතාව පිළිගත්තේ නැහැ. පූනම් සහ තරුණයාව පොලිස් ස්ථානයෙහි පැය කිහිපයක්ම රඳවා ගැනුණා. ඉන් පසුව දෙදෙනාම මුදා හැරියේ පොලිස් නිලධාරීන් විසින් අවවාද කරනු ලැබීමෙන් පසුවයි.තවමත් 23 වැනි වියෙසි පසුවන පූනම් ඉන්දියානුවන් බොහෝ දෙනකු ගේ දෝෂ දර්ශනයට ලක්වී සිටින නිළියක්. එයට හේතුව, සීමාව ඉක්මවා යමින් ඇය නිරූපණය කරන අඩ නිරුවත් රංගනයන් මිස වෙනත් දෙයක් නොවෙයි. පූනම්ව පොලිස් අත්අඩංගුවට පත්වූ දා ඉන්දීය ජනමාධ්‍ය ඒ පුවත කැපී පෙනෙන අයුරින් පළ කර තිබුණා. ඉන් පසුව පූනම්ට තව තවත් දොස් ඇසීමට සිදුවුණා. ඒත් ඇය තවමත් මතු කරන්නට මහන්සි ගන්නේ තමන්ගේ නිර්දෝෂීභාවයයි."මාව පොලීසියෙන් අත්අඩංගුවට ගත්තෙ නැහැ. මගෙන් ප්‍රශ්න කළා විතරයි. මම ජනප්‍රිය නිළියක් බව පොලිස් නිලධාරීන් දැනගත්තා. ඒ වෙලාවෙ මාත් එක්ක හිටියෙ මගේම අයියා ආදිත්‍යයි. අපි දෙන්නා සින්දුවක් අහමිනුයි හිටියෙ. ඒක වැරැදි වැඩක් ද?" පූනම් ඇගේ නිවැරැදි බව එලෙස ප්‍රකාශ කළා.කොහොම වෙතත්, පොලිසිය පවසන්නේ මෙවැන්නක්. "ඔය කාර් එක නවත්තල තිබුණු තැන ගෙදරකින් තමයි කෝල් එක ලැබුණේ. අපිට තියෙන බලතල අනුව අපි රාජකාරිය කළා. කාර් එකේ හිටියෙ ප්‍රසිද්ධ නිළියක් ද වෙන කෙනෙක් ද කියන කාරණය අපිට වැදගත් නැහැ."පූනම් තව දුරටත් කියන්නෙ මේ සිද්ධිය, පොලිසිය විසින් නිර්මාණය කරන ලද නාටකයක් බවයි. ඒත්, ඊට එරෙහිව නීතිය ඉදිරියට යන්නට නම් ඇයට අවශ්‍යතාවක් නැතිලු.රාජකීය පවුලක කිරුළ දරන්නට තරම් වාසනාවන්තියක වූ ශර්මිලා තාගෝර්ට තමන් විසූ මාළිගාවෙහි ම පැය කිහිපයක සිරකාරියක බවට පත්වෙන්න සිදුවුණා. ජනකාන්ත නිළියක වූ ඇයට මේ අමිහිරි අත්දැකීම ලැබුණේ බෝපාල් ප්‍රදේශයේ පිහිටි, ඇගේ සැමියා සතු වූ 'ෆ්ලැග්ස්ටාෆ් හවුස්' නම් වූ පාරම්පරික මන්දිරයට ගිය අවස්ථාවේදීයි. එහි තැන්පත් කර තිබෙන වටිනා කෞතුක වස්තු කිහිපයක් රැගෙන යන්නට ඇය උත්සාහ කළා.ඒ මොහොතේ දී එතැනට කඩා වැදුණු විශාල පිරිසක් 'ෆ්ලැග්ස්ටාෆ් මාළිගය වටලා කලබල කරන්නට පටන් ගත්තා. ඇය එහි කොටුවුණා. නැසීගිය මන්සූර් අලි ඛාන් පතාඋඩි කුමරුන්ගේ පාරම්පරික කෞතුක භාණ්ඩ රැගෙන යන්නට ඔහුගේ බිරිය, ශර්මිලාට ඉඩ නොදෙන්නැයි කලහකාරී පිරිස් කෑ ගසන්නට පටන් ගත්තා.මඳ වේලාවකින් තව තවත් පිරිස් එතැනට එක්රොක් වීම නිසා ශර්මිලාට 'ෆ්ලැග්ස්ටාෆ්' මාළිගයෙන් පිටතට පැමිණෙන්නට හැකිවුණේ නැහැ. ඒ නිසා මේ බව පොලීසියට දැනුම් දීමට ඇයට සිදුවුණා. විනාඩි කිහිපයක් ඇතුළත පොලිසිය පැමිණ ආරක්ෂාව සැලසීමෙන් පසුවයි, ඇයට නිරුපද්‍රිතව එතැනින් පිටවීමට හැකිවුණේ.'ෆ්ලැග්ස්ටාෆ්' මාළිගය ශර්මිලාගේ සැමියා වූ මන්සූර් අලි ඛාන් පතාඋඩි කුමරුන්ගේ රාජකීය පරපුරට අයත් 'මහ ගෙදර'යි. මේ මාලිගාවෙහි උරුමක්කාරයා වූයේ මන්සූර් අලි ඛාන්. ශර්මිලා එහි ගියේ තම සැමියාගේ නිත්‍යනුකූල උරුමය අනුවයි. එහි තිබූ කලාත්මක කෞතුක භාණ්ඩ තමන්ට සහ පවුලේ ඥාතීන් හට ලබා දෙන්නටයි ඇය උත්සාහ කළේ. ඇතැමුන් පවසන්නේ 'ෆ්ලැග්ස්ටාෆ්' මාළිගය විකුණා දමන්නටත් ශර්මිලා වෑයම් කරන බවයි. එයට ඉඩ දිය නොහැකි යැයි බෝපාල් ප්‍රදේශ වාසීන් පවසනවා. ඔවුන්ගේ මේ විරෝධය කුළුගැන්වුණේ ඒ සඳහා ප්‍රදේශයේ ස්වේච්ඡා සංවිධානයක් ද ඊට සහයෝගය ලබා දුන් නිසයි. එහි මූලිකත්වයෙන් ශර්මිලා ගේ වෑයමට එරෙහිව ඉන්දීය ශ්‍රේෂ්ඨාධිකරණයෙහි නඩුවක් ද ගොනු වී තිබෙනවා.ඉතාලියේ දී අතිනත ගත් ආදිත්‍ය චොප්රා සහ රාණි මුඛර්ජි යුවළ ගම රට බලා පැමිණියා. ඉන් පසුව තම යහළු යෙහෙළියන් වෙනුවෙන් විශේෂ සාදයක් පවත්වන්නට මේ දෙදෙනා යුහුසුලු වුණා. මංගල සාදය පැවැත්වුණේ ආදිත්‍ය ගේ නිෙවස හෙවත් යාෂ් රාජ් බංගලාවේදීයි. ඉරිදා රාත්‍රියේ දී පැවැත්වුණු මේ සාදයට බොලිවුඩ් පුරයේ කිහිප දෙනෙකුට ඇරයුම් කර තිබුණා. ඒ අතරින් චිත්‍රපට අධ්‍යක්ෂ කරන් ජොහාර්, ජනප්‍රිය නළු අනුපම් ඛෙයර්, ඔහුගේ බිරිය කිරොන් ඛෙයර් සහ චිත්‍රපට නැටුම් අධ්‍යක්ෂ වයිභාව් මර්චන්ට් කැපී පෙනුණා.යාෂ් රාජ් බංගලාවේ ප්‍රධාන දොරටුව අබියස විශේෂ ආරක්ෂාවක් යොදා තිබුණා. සාදයට ඇරයුම් ලැබූ අමුත්තන්ට හැර ඡායාරූප ශිල්පීන් හෝ වෙනත් කිසිවෙකුට එහි ඇතුළුවීමට අවසර ලැබුණේ නැහැ. සාදය පැවැත්වෙද්දී කිසිඳු ඡායාරූපයකට පෙනී නොසිටින්න නව යුවළ වග බලා ගත්තා. මුද්‍රිත මාධ්‍යයක හෝ අන්තර්ජාලයේ තමන්ගේ ඡායාරූපය පළවීම වළක්වා ගැනීමේ අරමුණින් යුතුවයි, ඔවුන් දෙදෙනා කැමරා ශිල්පීන්ව 'වර්ජනය' කළේ. මුළු ලොවම දන්නා මේ විවාහයේ ඡායාරූප මාධ්‍යවල පළවීම වැළැක්වීමෙහි තේරුම කුමක්දැයි පැහැදිලි නැහැ.මෙලෙස කෙතරම් වාරණ යොදා තිබුණත්, ඉතාලියේ සිට ඉන්දියාවට පැමිණි ආදිත්‍ය සහ රාණිගේ ඡායාරූපයක් මුම්බායි ගුවන් තොටුපළේදී නාඳුනන අයෙකු කැමරාවට හසුකරගෙන තිබෙන බවයි ආරංචි.සුජීව තේවහෙට්ටිගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>05</month>
      <day>18</day>
    </date>
    <link>http://www.silumina.lk/2014/05/18/_art.asp?fn=am140518</link>
    <topic> කටේ දත් බෙහෙත් පුරවාගෙන බුරුසුවෙන් කූරු ගෑමනියම දත් මැදීම නොවේ</topic>
    <author>සාකච්ඡා කෙළේ -රමණී සුබසිංහ</author>
    <content> කටේ දත් බෙහෙත් පුරවාගෙන බුරුසුවෙන් කූරු ගෑමනියම දත් මැදීම නොවේපාසල් දරුවන් අතර පවතින බහුලතම රෝග අතර දන්තාබාධයන්ට ඇත්තේ ප්‍රධාන තැනකි. දන්ත සායනය හෙවත් දත්වල කුහර ඇතිවීම, විදුරු මස් දියවීම ඇතුළු ඒ රෝග නිසා දැඩි වේදනාවට හා පීඩාවට පත්වන දරුවන් එම රෝගී තත්ත්වයන්ගෙන් මුදා ගන්නේ කෙසේ ද? වැඩිහිටියකුගේ මුඛ සෞඛ්‍ය ආරක්ෂා කරගන්නේ කෙසේද? ඒ සඳහා අත්හළ යුතු අයහපත් පුරුදු මොනවාද? නිවැරැදිව දත් හා විදුරු මස් පිරිසුදු කළ යුතුවන්නේ ඇයි? අද ඔබ දැනුම්වත් කෙරෙන්නේ මේ පිළිබඳවයි.දන්ත ව්‍යසනය, එසේත් නැතිනම් තවමත් ව්‍යවහාරයේ පවතින දත්පණුවන් කෑම සිදුවන්නේ කෙසේ ද?අප ගන්නා ආහාර (පිටි සහ සීනි) දත්වල සහ දත් අතර රැඳී තිබීමෙන් ඒ මත බැක්ටීරියා වර්ධනය වෙනවා. එවිට එම ආහාර කැබලි පැසීමකට ලක් වී එතැන පළමුව මධ්‍යසාරත් දෙවනුව විනාකිරිත් (ඇසිටික් අම්ලය) නිෂ්පාදනය වෙනවා. එසේ ඇති වූ ඇසිටික් අම්ලය මඟින් දත්වල ඇති කැල්සියම් පොස්පේට් ඉවත් කිරීම නිසා දත දියවී කුහර සැදෙනවා. දන්ත ව්‍යසනය ලෙස හැඳින්වෙන්නේ ඒ ක්‍රියාවලි‍යයි.බුරුසුවකින් දත් පිරිසුදු කිරීමේදී සමහර අයගේ විදුරුමසින් ලේ ගලන්නේ ඇයි?විදුරුමසින් රුධිරය ගැලීමට ප්‍රධාන හේතුව විදුරුමස බැක්ටීරියා ආසාදනයට ලක්වීමයි. දත්වල බැඳී ඇති මැලියම්වල ජීවත්වෙන ලක්ෂ සංඛ්‍යාත බැක්ටීරියාවන් විසින් නිපදවනු ලබන අපද්‍රව්‍ය සහ විෂ ද්‍රව්‍ය මඟින් විදුරු මසෙහි ප්‍රදාහ තත්ත්වයක් ඇති වෙනවා. විදුරුමස රතු පැහැවීම, ඉදිමීම, සැරව ගෙඩි ඇතිවීම, සැරව ගැලීම ආදිය සිදු වන්නේ ඒ හේතුවෙන්.ඊට අමතරව විටමින් ඌණතාව, අපස්මාරය සඳහා භාවිත කරන ඖෂධ නිසා ද විදුරුමසෙන් රුධිරය ගැලිය හැකියි. විදුරුමසට සිදුවන අනතුරු මෙන්ම ලියුකේමියා වැනි රුධිරගත රෝග ද ඒ සඳහා හේතු විය හැකියි. ගර්භණී සමයේ ඇතිවන හෝර්මෝන වෙනස්කම් ද ඊට බලපාන්නට පුළුවන්.විදුරුමසින් ලේ ගලන විට දත් පිරිසුදු කළ යුත්තේ කෙසේ ද?එවැනි අවස්ථාවක සාමාන්‍ය බුරුසුවකින් දත් මැදීම ඉතා වේදනාකාරී විය හැකියි. ඒ නිසා දත්වල මැලියම් ඉවත් කිරීමට සුමුදු කෙඳි සහිත බුරුසුවක් භාවිත කිරීම සුදුසුයි. කළ යුතු වන්නේ විදුරුමස සහ දත් මැදීමට වඩා ඒවා පිස දැමීමකුයි. දත් මැදීමේ දී බුරුසුව තදින් දත් අතර එහා මෙහා ගෙන යාම නුසුදුසුයි. යමක් ලියන විට පෑනට බර දෙන ප්‍රමාණයට දත් මදින විට බුරුසුවට බර දීම ප්‍රමාණවත්.උඩු ඇන්දේ දත් ඉහළ සිට පහළටත්, යටි ඇන්දේ දත් පහළ සිට ඉහළටත් වන ආකාරයට බුරුසුවේ කෙඳි ගෙන යාම ද වැදගත්. සෑම අතටම බුරුසුව ගෙන යාමෙන් නරක් වූ විදුරුමස තව දුරටත් තුවාල විය හැකියි. විදුරුමස නරක් වී තිබේ නම් දන්ත ශල්‍ය වෛද්‍යවරයකු හමු වී අදාළ ප්‍රතිකාර ගැනීම වැදගත්.පාසල් දරුවකු නම් පාසල් දන්ත ශල්‍ය වෛද්‍යවරයකු හමු වී අදාළ ප්‍රතිකාර ගැනීම වැදගත්.පාසල් දරුවකු නම් පාසල් දන්ත චිකිත්සකවරයකු හමු වී දත් සහ විදුරුමස අතර තදින් බැඳී ඇති දන්ත පථ හෙවත් මැලියම් ඉවත් කොට මුඛය පිරිසුදු කරගත හැකිය. ‘ස්කේලිං’ කරගැනීම ලෙස හැඳින්වෙන්නේ ද එම ප්‍රතිකාර ක්‍රමයයි. එම ප්‍රතිකාරවලින් පසු එම වෛද්‍යවරයා වෙතින් ම දත් හා විදුරුමස් ආරක්ෂා කර ගන්නා ආකාරය පිළිබඳව උපදෙස් ලබාගත යුතුයි.කිරි දතක් නරක් වීමෙන් පසු එය ගලවා ඉවත් නොකළේ නම් පසුව එන ස්ථිර දතට බලපෑමක් වෙනවා ද?කුඩා දරුවකුගේ මුලින් එන කිරි දත් 20 නියමිත කාලයක දී වැටී ස්ථිර දත් එනවා. යම් හෙයකින් එසේ ව්‍යසනයට ලක් වූ කිරි දතක් ගලවා නොදැමීමෙන් පසුව එන ස්ථිර දතේ හැඩය වෙනස් වීමට හෝ විකෘති වීමට පුළුවන්.කුඩා දරුවන්ගේ දත් මැදීම කළ යුතු නිවැරැදි ක්‍රමවේදයක් තිබෙනවා ද?ඔව්. බොහෝ කුඩා දරුවන් දත් මැදීමට දැඩි මැළිකමක් දක්වනවා. ඒ නිසා දරුවාත් සමඟම මවත් දත් මැදීමට පෙලඹිය යුතුයි. උදේ ආහාරයෙන් පසු සහ රාත්‍රී ආහාරයෙන් පසු දත් මදින්නට දරුවා හුරු කළ යුතු අතර අවුරුදු පහක් පමණ වනතුරු ඒ සඳහා දරුවාට උදවු කළ යුතුයි. විශේෂයෙන් අවුරුදු 5 - 7 අතර කාලයේ දී දරුවා දත් මදින ආකාරය වැඩිහිටියකුගේ මනා අධීක්ෂණයට ලක්විය යුතුයි. කටේ දන්තාලේප පුරවාගෙන දත් බුරුසුවෙන් කූරූ ගෑම නිවැරැදි දත් පිරිසුදු කිරීමක් නොවන බව ද දරුවාට වටහා දීම ඉතා වැදගත්.ළදරුවකුගේ දත් පිරිසුදු කිරීම කළ යුත්තේ කෙසේ ද?සාමාන්‍යයෙන් ළදරුවකු ගේ කිරි දත් මතු වන්නේ මාස 06 න් පසුවයි. මෙහිදී දරුවා නින්දට ගිය පසු පිරිසුදු සිනිඳු තෙත් රෙදි කැබැල්ලක් දත් මත තබා පිස දැමීම කළ හැකියි. එමෙන්ම පිරිසුදු රෙදි කැබැල්ල ඇඟිල්ලේ පටලවා දිව මතුපිට ඇති කිරි කාරම ද ඉවත් කිරීම පුරුද්දක් කරගත යුතුයි.පාසල් දරුවන් අතර දන්ත ව්‍යසනය වැඩියි කියන්නෙ ඇයි?පාසල් දරුවන් අතර දන්ත ව්‍යසන වැඩිවීමට ප්‍රධානම හේතුව ඔවුන්ගේ ආහාර රටාවයි. අතීතයට වඩා වර්තමානයේ මේ තත්ත්වය වැඩි වී තිබෙනවා. විශේෂයෙන් චොක්ලට්, ටොෆි ආදි පැණි රස ආහාර සහ පිරිපහදු කළ ආහාර නිතර නිතර ආහාරයට ගැනීම හා ඉන්පසු හොඳින් කට නොසේදීම ඊට හේතුවයි. රසකැවිලි වෙනුවට පලතුරු ආහාරයට හුරු වීම, ප්‍රධාන ආහාර වේලකින් පසුව පමණක් පැණි රස ආහාර ගැනීමට ද හුරුවීම වැදගත්.දත් කැක්කුම හට ගන්නේ දතක් නරක් වීමෙන් පමණ ද?දත් කැක්කුම හට ගැනීම සඳහා බලපාන හේතු රැසක් තිබෙනවා. දන්ත ව්‍යසනය හෙවත් දතක් නරක්වීම ඉන් ප්‍රධානයි. ඊට අමතරව දත් පිපිරීම, දතේ සංවේදී කොටස් විවෘත වීම (විදුරු මස් දියවීම නිසා) සැරව ගෙඩි හා විදුරුමසේ වෙනත් ආසාදන ඊට බලපෑ හැකි මූලික සාධකයන්. එසේ වුවද දන්තමය නොවන, එහෙත් දත්වලට යාබදව ඇති වායු කෝටරය ප්‍රදාහය සහ ‘නියුරැල්ජියා’ නම් වූ දත් අවට පටකවලට සැපයෙන ස්නායු ප්‍රදාහයන් නිසා දත් කැක්කුම ඇති විය හැකියි.දත් කැක්කුම සමනය කරගත හැකි ප්‍රතිකාර තිබෙනවා ද?දත් කැක්කුම හට ගත් පසු අධික වේදනාවක් හට ගන්නවා. දතෙහි වේදනාව ඇතිවේගන එන විගසම ප්‍රථමාධාරයක් ලෙස වේදනා නාශක ඖෂධයක් ලබා ගත හැකියි. පැරසිටමෝල්, ඉබියුප්‍රොපේන්, මෙෆනමික් ඇසිඩ්, ඩයික්ලොෆැනැක් සෝඩියම් හා ඩයික්ලොෆිනැක් පොටෑසියම් වැනි ඖෂධ ලබා ගත හැකියි. කෙසේ වෙතත් වඩාත් සුදුසු වන්නේ වෛද්‍ය උපදෙස් අනුව ප්‍රතිකාර ගැනීමයි. වෛද්‍යවරයා විසින් රෝගියා හොඳින් පරීක්ෂා කර බලා සුදුසු ප්‍රතිකාර නියම කිරීම ඊට හේතුවයි.දතක් නරක් වූ පසු එය ගැලවිය යුතුම ද?නෑ. දතක් ගලවා දැමිය යුතු වන්නේ එය සංරක්ෂණය කිරීමට වෙනත් විකල්පයක් නොතිබුණේ නම් පමණයි. දැන් වෛද්‍ය විද්‍යාව දියුණු නිසා දත් ආරක්ෂා කරගැනීමේ ක්‍රම ගණනාවක් තිබෙනවා. නවීන දන්ත ශල්‍ය වෛද්‍ය ක්‍රම භාවිතයෙන් දත් පිරවීම, ස්නායු පිරවීම, ගැලවූ දත වෙනුවට එතැනට ස්ථිරව කෘත්‍රිම දතක් සවි කිරීම (බ්‍රිජ් දැමීම) සහ දත් සිටුවීම ඉන් ප්‍රධානයි. කෙනෙකු ගේ දන්තාබාධයට ගත යුතු පිළියම කුමක්දැයි තීරණය කළ හැකි වන්නේ දන්ත ශල්‍ය වෛද්‍යවරයකු පමණයි.දතක් ගැලවීමෙන් පසු පිළිපැදිය යුතු උපදෙස් තිබෙනවා ද?දතක් ගැලවූ පසු පැය භාගයක්, ඇතැම් විට පැයක් පමණ ගතවන තුරු එතැනින් රුධිර වහනය විය හැකියි. එම නිසා දත ගැලවූ තැන කුහරයට පුළුන් කැබැල්ලක් ඔබා සපාගෙන සිටිය යුතුයි. දත ගැලවූ ස්ථානය දිවෙන් හෝ ඇඟිල්ලෙන් ස්පර්ශ නොකිරීම ද කළ යුතුයි. විෂබීජ ඇතුළු වී දත් කුහරය පැසවිය හැකි වීම ඊට හේතුවයි. එමෙන්ම පැය දෙක තුනක් ගත වන තුරු උණුසුම් ආහාරපාන ගැනීමෙන් ද වැළකී සිටිය යුතුයි. දත ගලවා පැය තුනක් පමණ ගත වූ පසු හා දින කිහිපයක් යනතුරු මඳ උණුසුම ඇති ලුණු වතුරෙන් කට සේදීම වඩාත් සුදුසුයි.දතක් ගැලවීමෙන් පසු එම ස්ථානයේ රළු ගතියක් දැනෙන්නේ ‍දතේ කොටසක් ඉතිරි වීම නිසා ද?නෑ. දත ගැලවූ ස්ථානයේ ඇති හනුක අස්ථි කොටස් එසේ දිවට රළුවට දැනිය හැකියි. දින කිහිපයකට පසු දන්ත කුහරය විදුරුමසින් වැසී යාමත් සමඟ එම රළු බව නැතිවී යා හැකියි.හදිසි අනතුරක් නිසා දතක් අහිමි වූ අවස්ථාවක කළ යුතු වන්නේ කුමක් ද?දත ගැලවී ගියේ කුඩා දරුවකු ගේ නම් වහාම එය මවගේ කටේ හෝ මවුකිරිවල, පැස්ටරීටීකරණය කරන ලද කිරිවල හෝ සේලයින්වල හෝ දමා දන්ත ශල්‍ය වෛද්‍යවරයා වෙත ගෙන යා යුතුයි. එම දත නැවත සවි කළ හැකි අතර පැය භාගයක් ඇතුළත එය සිදු කළේ නම් ඉතා සාර්ථක විය හැකියි.වැඩිහිටියකුගේ වුවද හදිසි අනතුරක දී දතක් ගැලවී ගියේනම් එය විසිකර දැමීම නොකළ යුතුයි. ගැලවී ගිය දතේ මුල තවමත් සජීවී සෛල ඇති නිසා එහි කෙළවරින් අල්ලා කුණු තැවරී තිබේ නම් තත්පර දෙකක් පමණ පිරිසුදු වතුරෙන් සෝදා වහාම කටේ තබාගෙන දන්ත ශල්‍ය වෛද්‍යවරයකු වෙත ගෙන යා යුතුයි. ඒ සඳහා ඔබ ඉක්මන් වන තරමට ප්‍රතිඵල සාර්ථකයි.සමහර අයගේ මුඛය ඇතුළත, දිවේ සහ තොල් කෙළවර වරින් වර වේදනාකාරී තුවාල හට ගන්නේ ඇයි?ඒ සඳහා විවිධ හේතු බලපෑ හැකියි. වරින්වර හට ගන්නා මේ තුවාල ‘අප්තස් වණ’ හෙවත් ‘ආතති වණ’ වීමට පුළුවන්. තොල්වල යටි පැත්තේ, දිවේ යටි පැත්තේ, මුඛය පතුලේ සහ කම්මුල ඇතුළු පැත්තේ ඒ තුවාල හටගත හැකියි. මේ තුවාල ඇතිවීමට බලපාන නිවැරැදි ම හේතුවක් සොයා ගෙන නැතත් විටමින් ඛනිජ ලවණ ඌණතා ඊට හේතු විය හැකියි. එසේත් නැතිනම් වෛරස් ආසාදනයක්වීමට ද පුළුවනි. නිතර අධික ආතතියෙන් සිටින අයගේ ද ‘අප්තස්’ ඇතිවීමේ ප්‍රවණතාව වැඩියි. ඒ තුවාලවලින් ඇතිවන වේදනාව සමනය කිරීම සඳහා ආලේපන සහ වේදනානාශක ඖෂධයක් වෛද්‍ය උපදෙස් අනුව ලබාගත හැකියි.මුඛයේ හටගන්නා එවැනි වණ පිළිකාවක පෙරනිමිති ද?නෑ. අප්තස් වණ හෙවත් ආතති වණ කිසි විටෙකත් පිළිකා බවට පත් නොවන අතර ඒවා දින කිහිපයකින් සුව වෙනවා. සාමාන්‍යයෙන් මුඛයේ පිළිකාවක් සෑදීමට පෙර එම ස්ථානයේ සුදු පැහැති හෝ රතු පැහැති ලප ඇතිවිය හැකියි. එසේත් නැතිනම් සුව නොවන තුවාලයක් හට ගත හැකියි. මේ තත්ත්වයන්ට මුල් අවස්ථාවේදීම ප්‍රතිකාර කළේ නම් පිළිකා බවට පත්වීම වළක්වා ගත හැකියි. ඒ නිසා එවැනි පූර්ව පිළිකා අවස්ථා මතුවේදැයි විමසිල්ලෙන් සිටීම වැදගත්. එවැනි සැකයක් ඇති වූයේ නම් වහාම වෛද්‍යවරයකු වෙත යොමු වීම ද වැදගත්.සාමාන්‍යයෙන් මුඛ පිළිකාවට ප්‍රධාන හේතුව බුලත් විට සැපීම, දුම්පානය සහ මත්පැන් භාවිතයයි. මේ පුරුදුවලින් දුරස් වීම ද මනා මුඛ සෞඛ්‍යයක් පවත්වා ගැනීමට හේතු වනවා.දත් දෙකක් අතර කුහර සෑදී තිබේ නම් කළයුතු වන්නේ කුමක්ද?දත් දෙකක් අතර කුහර සෑදී තිබෙනවා යනු දත් දෙකම ව්‍යසනයට ලක්වීමයි. එවැනි අවස්ථාවක දන්ත ශල්‍ය වෛද්‍යවරයකු ලවා පරීක්ෂා කරවා ප්‍රතිකාර ගත යුතුයි‍.දියවැඩියා රෝගියෙකු, ව්‍යසනයට ලක්වූ දතක් ගැලවීම සුදුසු ද?දියවැඩියාව ඇති අයගේ දත් ව්‍යසනයට ලක්වීමේ මෙන් ම විදුරු මස් රෝග ඇති වීමේද වැඩි නැඹුරුවක් තිබෙනවා. ඒ නිසා දියවැඩියා රෝගීන් දන්ත සෞඛ්‍ය රැක ගැනීම පිළිබඳව වඩාත් උනන්දු විය යුතුයි.දියවැඩියාව මෙන් ම අධිරුධිර පීඩනය සහ හෘදයාබාධවලට ලක්වූ රෝගීන් ද ව්‍යසනයට ලක්වූ දතක් ගැලවීමේ දී අදාළ රෝග සඳහා ප්‍රතිකාර ගන්නා වෛද්‍යවරයාගෙන් මෙන් ම දන්ත ශල්‍ය වෛද්‍යවරයාගේ ද සහය ලබාගත යුතුයි. විශේෂයෙන් ව්‍යසනයට පත් දතක් ඉවත් කැරෙන්නේ එම රෝග පාලනය කිරීමකින් පසුවයි.අයිස්ක්‍රීම් හා අඹ වැනි ඇඹුල් සහිත පලතුරු ආහාරයට ගැනීමෙන් දත් දිරා යනවා කියන කතාව ඇත්තද?බොහෝ අයට අඹ වැනි ඇඹුල් සහිත ආහාර ගත්විට දත් හිරි වැටීමට ලක් වෙනවා. එසේ වන්නේ දන්තිනිය’ නිරාවරණය වූ විට යි. අයිස්ක්‍රීම් කෑමෙන් පසු හොඳින් කට සෝදා නොදැමීමෙන් දත් දිරාපත් විය හැකියි. ඒ හැර අයිස්ක්‍රීම් හා අඹ දත්වලට අගුණ වන්නේ නෑ.දත්වල ඇතුළු පැත්තේ ඇති ගන මැලියම් දත් දිරායාමට බලපානවාද?ඔව්. ඒ මැලියම් අතර ජීව ක්‍රියාව නිතරම සිදුවෙනවා. බැක්ටීරියා වියෝජනයක් සිදුවෙනවා. එය දන්ත ව්‍යසනයට බලපානවා.සමහර අය දත් පිරිසුදු කිරීම සඳහා විවිධ කුඩු වර්ග සහ ලුණු භාවිතා කරනවා. එය සුදුසු ද?නෑ. දත් පිරිසුදු කිරීම සඳහා භාවිතා කරන කුඩු වර්ග නිසා දත් සීරී යා හැකියි. දත් මැදීම සඳහා ලුණු කුඩු භාවිතය නුසුදුසු වුව ද ලුණු වතුර භාවිතය වරදක් නොවෙයි.දත් පිරිසිදු කිරීමේ නිවැරැදි ක්‍රමයක් තිබෙනවා ද?ඔව්. එක් අවස්ථාවක දී දත් පිරිසිදු කිරීම සඳහා ප්ලෝරයිඩ් අඩංගු දන්තාලේප කඩල ඇටයක් ප්‍රමාණයක් හොඳටම ප්‍රමාණවත්. පනාවක රැඳුණු කුණු ඉවත් කරන ක්‍රමයට අත තද නොකර බුරුසුවෙන් දත් අතර රැඳුණු කුණු ඉවත් කළ යුතුයි. කැඩපතක් දෙස බලාගෙන පහසුවෙන් හා පිළිවෙළට දත් පිරිසුදු කර ගැනීම පහසුයි. වරකට මිනිත්තු 5 - 10 බැගින් අවම වශයෙන් දිනකට දෙවරක්වත් කෑමෙන් පසු දත් මැදීමෙන් මුඛයේ පිරිසුදු බව ‍ රඳා පවත්වා ගත හැකියි.මුඛ සෞඛ්‍ය ආරක්ෂා කරගත හැකි යහපත් පුරුදු මොනවා ද?දත් සිදුරු අතර සිරවුණු ආහාර කැබලි ගැනීමට හැට්ට කටු, අල්පෙනෙති ආදි දේ භාවිත කිරීම සමහර අයගේ පුරුද්දක්. එය ඉතා අහිතකරයි. ඒ වෙනුවට ‘ප්ලොස්’ නමැති නූල් හෝ ‘අන්තර් දන්ත’ බුරුසුවක් භාවිත කිරීම වඩාත් සුදුසුයි. එමෙන් ම චොකලට්, ටොෆී ආදි සීනි අඩංගු ආහාර ප්‍රධාන ආහාර වේලකට පසුව පමණක් සීමා කළ යුතුයි. ඒ වෙනුවට හැකි පමණ පලතුරු වර්ග අනුභව කරන්නේ නම් ඉතා සුදුසුයි.දුම්පානයෙන්, මද්‍යසාර භාවිතයෙන් හා බුලත්විට සැපීමෙන් දුරස් වීම ද ඉතා වැදගත්.තවත් සමහරු දත්වලින් බෝතල් මූඩි වැනි දේ ඇරීමට පුරුදු වී සිටිනවා. එය ද දත්වලට ඉතා හානිකරයි.එමෙන් ම දත් කැක්කුම, විදුරුමසින් ලේ ගැලීම හෝ මුඛයෙන් දුර්ගන්ධය වහනය වේ නම් දන්ත ශල්‍ය වෛද්‍යවරයකු හමුවී ප්‍රතිකාර ගැනීම ඉතා වැදගත්.මුඛයේ රෝගී තත්ත්වයක් නොතිබුණ ද මාස හයකට අටකට හෝ වරක් පවුලේ දන්ත ‍ශල්‍ය වෛද්‍යවරයා ලවා මුඛය පරීක්ෂා කර ගැනීමෙන් ද මනා මුඛ සෞඛ්‍යයක් පවත්වාගෙන යා හැකියි. තමන්ගේ මුඛය හා දත් ආශ්‍රිත ඇති විවිධ රෝගාබාධ පිළිබඳ තමන්ට විනිශ්චය කළ නොහැකි වීම ඊට හේතුවයි.සාකච්ඡා කෙළේ -රමණී සුබසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>05</month>
      <day>18</day>
    </date>
    <link>http://www.silumina.lk/2014/05/18/_art.asp?fn=cr1405181</link>
    <topic>චන්ද්‍රිකා තාක්ෂණය ලොවට කියාදුන් තැපැල් කන්තෝරු පවුලේ දරුවා</topic>
    <author>නාලක ගුණවර්ධන</author>
    <content>චන්ද්‍රිකා තාක්ෂණය ලොවට කියාදුන් තැපැල් කන්තෝරු පවුලේ දරුවාශ්‍රීමත් ආතර් සී. ක්ලාක් ලේඛකයාගේ සය වන මරණ සංවත්සරය නිමිති කර ගෙන ඔහු 1964 ශ්‍රී ලංකාව ගැන ලියූ දේශාටන ග්‍රන්ථයක් ‘මහා බාධක පරයේ නිධානය’ නමින් අප්‍රේල් 7 වැනිදා දොරට වඩනු ලැබීය.මනෝ ප්‍රනාන්දු විසින් පරිවර්තනය කරනු ලැබූ මේ පොත එළි දැක්වීමේ උත්සවය ගාල්ලේ රිච්මන්ඩ් විද්‍යාලයේදී පවත්වන ලදී. එහිදී ප්‍රධාන දේශනය කළේ ක්ලාක් සමඟ වසර 21 ක් පර්යේෂණ සහායක ලෙස ක්‍රියා කළ විද්‍යා ලේඛක නාලක ගුණවර්ධනයි. මේ ලිපිය එම දේශනයේ කරුණු තවත් විස්තාරණය කරමින් නාලක විසින් ම සකස් කරන ලද්දකි.මීට සියවසකට පමණ පෙර ලෝකයේ අපට සැතපුන් දහස් ගණනක් දුරින් පිහිටි රටක උපත ලබා වෙනස් කාලවකවානුවක හා පරිසරයක හැදුනු වැඩුනු ආතර් සී. ක්ලාක්ගේ ළමා හා තරුණ වියෙන් අද දවසේ දරුවන්ට ආදර්ශ ගත හැකි ද?මෙය විවාදාත්මකයි. හැම විශිෂ්ට චරිතයක් ම පන්නරය ලබන්නේ තමන්ට ආවේණික වූ පසුබිම හා අභියෝග හරහායි. එහෙත් විශිෂ්ටයන්ගේ ළාබාල කාලය හා ඔවුන් දුක දිනා ජය ගත් සැටි සොයා දැන ගැනීම අද පවා දිරියවන්තයන්ට ප්‍රබෝධක ආවේගයක් ලබා දිය හැකි යයි මා සිතනවා.එසේ ම පරිකල්පනය හා නිර්මාණශීලි බව දරුවන් තුළ උද්දීපනය කරන්නේ කෙසේදැයි දෙමවුපියන්ට හා ගුරුවරුන්ට ගත හැකි අදාර්ශයක් හා ගුරුහරුකම් රැසක් ද ක්ලාක්ගේ චරිතයෙ තිබෙනවා.ආතර් වාල්ක් ක්ලාක් දරුවා උපන්නේ 1917 දෙසැම්බර් 16 වැනිදා එංගලන්තයේ දකුණු දිග සමර්සෙට් ප්‍රාන්තයේ මයින්හෙඩ් ගම්මානයේ (Minehead) බොහොම සාමාන්‍ය මට්ටමේ ග්‍රාමීය පවුලක.ඔහුගේ පියා චාල්ස් රයිට් ක්ලාක් හා සීයා තෝමස් ක්ලාක් දෙපළම තැපැල් සේවයේ නිරත වූ අයයි. කලක් තිස්සේ බිෂොප්ස් ලිඩියාඩ් (BishopsLydeard) ගමේ තැපැල් ස්ථානාධිපති වූයේ මේ ක්ලාක් පවුලේ උදවියයි.1914-18 කාලයේ යුරෝපය දෙවනත් කළ පළමුවන ලෝක යුද්ධයට චාල්ස් රයිට් ක්ලාක් ද අනිවාර්ය හමුදා සේවය යටතේ බඳවා ගනු ලැබුවා. හමුදා සේවයේදී ප්‍රංශයට යවනු ලදුව යුධ බිමේදී විෂ වායු ප්‍රහාරයකට හසුවී තුවාල ලැබූ ඔහු ඉනික්බිති පෙනහළු ආබාධිත තත්ත්වයේ පසු වුණා.යුද්ධයෙන් පසු ආපසු ගමට ආ ඔහු තැපැල් කන්තෝරුව වෙනුවට ගොවිපළක් කිරීමට තීරණ කළා. හමුදා සේවයේ සිට නැවත සිවිල් ජීවිතවලට යොමු වන තරුණ තරුණියන්ට ලබා දුන් මුදල් ආධාර යොදා ගෙන ඔහු‍ ගොවිපළක් මිළට ගත්තා. ආතර් ක්ලාක් දරුවා ලොකු මහත් වූයේ මේ ගොවිපළේයි.පවුලේ වැඩිමහලු දරුවා වූ ඔහුට පසුව තවත් සහෝදරයන් දෙදෙනකු (ෆෙඩ්රික් හා මයිකල්) සහ සහෝදරියක (මේරි) උපන්නා. පියා එතරම් සක්‍රීය නොවූ බැවින් මේ දරුවන් හදා වඩා ගත්තේ මව නෝරා විලිස් ක්ලාක්. ඉමහත් දිරියක් හා වැඩ කිරීමේ හැකියාවක් තිබූ කාන්තාවක් වූ ඇය දරුවන්ට අවශ්‍ය මග පෙන්වීමත්, නිදහසත් කෙසේ හෝ ලබා දුන්නා.සාගරය හා අහසආතර්ගේ ළමා විය ගෙවී ගියේ ගම්බද පරිසරයක. දෙමවුපියන්ගේ ගෙදරත් ඒ ගමේ ම වඩාත් මුහුදට සමීපව පිහිටි මිත්තනියගේ ගෙදරත් ඔහු කල් ගත කළා. කුඩා කාලයේ ම ඔහු සාගරයටත්, අහසටත් ඇලුම් කළා. මේ දෙක ම පසු කලෙක ඔහුගේ වෘත්තීය ජීවිතයට මහත් සේ සමීප වූවා.ගම අසල සමීපතම මුහුද වූයේ බ්‍රිස්ටල් ඕඩයයි (Bristol Channel). මුහුදු වෙරළට යන ක්ලාක් දරුවා පැය ගණන් එහි සෙල්ලම් කරනවා. රළ බි‍ඳෙන සැටි හා වෙරළේ නොයෙකුත් ජීවින් සමීපව නිරික්ෂණවා. නිරායාසයෙන් ම වාගේ පිහිනීමටත් ඔහු පුරුදු වුණා.සමහර වේලාවට මුහුදු රළ ප්‍රචණ්ඩ වූ විටත් ඔහු මුහුදේ පිහිනීම කළේ වෙරළබඩ අසල්වැසියන් සංත්‍රාසයට පත් කරවමින්. එහෙත් තම ආරක්ෂාව ගැන හොඳ තක්සේරුවක් ඔහුට කවදත් තිබුණා.ආතර් සමාජශීලි හා මිත්‍රශීලි චරිතයක් වුවත් හුදකලා වී තමන්ගේ ම සිහින ලෝකයක තනි වී‍ෙම් නැඹුරුවක් ද කුඩා කල පටන් ම ඔහුට තිබුණා. මුහුදු වෙරළේත්, ගොවිපළේත්, ඇතැම් විට පන්ති කාමරයේත් ඔහු දවල් හීන බැලුවා. වාසනාවකට මෙන් ඔහුගේ වැඩිහිටියෝ එයට එරෙහි නොවී මේ දරුවාට සිහින මවන්නට ඉඩ දුන්නා.ආතර් පාසල් කාලයේදී කණ්ඩායම් ක්‍රීඩාවලට උනන්දු ව‍ූයේ නැහැ. පිහිනී‍ෙම් හැකියාව තිබුණත් තරගකාරී පිහිනුමට ගියේ ද නැහැ. ගොවිපළකින් පාසලට ආ ළමයකු ලෙස ඇතැම් විට අනෙකුත් සිසුන්ගේ උසුළු විසුළු වලට ද ඔහු ලක් වීම මෙයට හේතු වූවා විය හැකියි.සත්ත්ව ගොවිපළේ වැඩට මවට උදව් වී පාසල් යන ක්ලාක් දරුවන් ‘ගොම ගඳයි’ කියා හෑල්ලු කිරීමට සමහර ප්‍රභූ දරුවන් පුරුදුව සිටියාලු. ආතර් හා ඔහුගේ සොයුර සොයුරියන් මෙයින් කම්පා වූයේ නැහැ.තමාගේම දුරදක්නයක්කුඩා ආතර් රාත්‍රී අහස ගැනත් දැඩි කුතුහලයක් හා උනන්දුවක් දැක්වූවා. ප්‍රකෘති ඇසින් ආකාශ වස්තු නිරීක්ෂණයෙන් සෑහීමකට පත් නොවූ ඔහුට ඒවා වඩාත් හොඳීන් බැලීමට දුරදක්නයක් ඕනෑ වුණා. සරල දුරදක්නයක් වුව ද මිලදී ගන්නට තරම් මේ ගොවි පවුලට වත්කමක් තිබුණේ නැහැ.එයින් අධෛර්යය නොවූ ආතර්, භෞතික විද්‍යා පොතක තිබූ උපදෙස් අනුව ගෙදරී ම තමාගේ සරල දුරදක්නයක් තනා ගත්තා. කාච හා බට ආදියට ඔහුට වැය වූයේ කුඩා මුදලක්. මෙසේ තමන්ගේ යාන්ත්‍රික අවශ්‍යතා තමා විසින් ම සම්පාදනය කර ගැනීමේ හැකියාව හා පුරුද්ද ජීවිත කාලය පුරා ම ඔහුට තිබුණා. (පසු කලෙක කිමිදුම් උපකරණ, ඡායාරූප හා සිනෙ කැමරා, පරිගණක ආදියටත් මේ ප්‍රවේශය ම තෝරා ගත්තා.)තම දුරදක්නයෙන් ආතර් මහත් ඕනෑකමින් චන්ද්‍රයාත්, අඟහරු, බ්‍රහස්පති, සිකුරු ග්‍රහලෝකත් නිරික්සුවා. කවදා හෝ මිනිසුන් නැතහොත් මිනිසුන් අතින් නිර්මිත යානා මේ ලෝකවලට යනු ඇතැයි ඔහු පරිකල්පනය කරන විට වයස 12 ක් පමණ වන්නට ඇති. ඒ වන විට අභ්‍යවකාශ තරණය ගැන විද්‍යාඥයන් බහුතරයක් පවා එතරම් විශ්වාස කළේ නැහැ. ගුවන් ගමන් වුවත් පැවතියේ ප්‍රාථමික මට්ටමකයි.වයස දොළහෙන් පටන් ගෙන ඉනික්බිති එළැඹුණු වසර කිහිපය තුළ ඔහු වඩ වඩාත් සංකීර්ණ වූ දුරදක්න හතරක් පහක් ගෙදරදී ම සාදා භාවිත කළා. ඔහුගේ මුල් ම සරල දුරදක්නය මුනින් අතට හැරවූ පරණ බයිසිකලයක අටවා තිබූ බවත් ආකාශ වස්තුවල චලනය අනුව දිගට ම ඒවා බැලීමට දුරදක්නය එහා මෙහා කළේ බයිසිකල් රෝදයේ ආධාරයෙන් බවත් සහෝදරිය මේරි පසු කලෙක සිහිපත් කළා.‘ඉතා සුළු වියදමකින් හා පැය කිහිපයක ආයාසයෙන් අපට ම දුරදක්නයක් තනා ගත හැකි බව දුටු විට මගේ මිතුරන් පුදුම වුණා. එහි ආධා‍රයෙන් මා හඳ මතුපිට ආවාට හා කඳු වැටි නරඹමින් වාර්තා තබන සැටි ඔවුන් මවිතයට පත් කළා.’ ආතර් ලියා තැබුවා.දුරදක්නයේ විශාලන බලය ග්‍රහලෝක නිරීක්ෂණයට ප්‍රමාණවත් නොවූ නිසා ආතර් වැඩිපුර කල් ගත කළේ හඳ මතුපිට නිරික්ෂමින්. මයින්හෙඩ් ගම්මානයේ භූමි විෂමතාවලටත් වඩා හොඳින් හ‍ඳේ සමහර ප්‍ර‍දේශ ආතර් දැන සිටි බවට ඔහුගේ මිතුරන් විහිළු කළේ සාධක ඇතිවයි!ඇතැම් දිනවල රාත්‍රී අහස නිරික්ෂමින් බොහෝ වේලා එළිමහනෙ ගත කිරීම නිසා සීතලට හසු වූ ළාබාල ආතර් විටින් විට රෝගාතුර වූවා. එහෙත් ඔහුගේ උද්‍යෝගය නම් අඩු වූයේ නැහැ. ඔහු ‍මේ නිරීක්ෂණ කළේ ගොවිපළේ වැඩට තමන්ගේ දායකත්වය අතපසු නොකරමිනි.එසේ ම මුහුද හා අහස ගවේෂණය නිසා ආතර් සිය පාසල් වැඩ කටයුතු අතපසු කළේ ද නැහැ. ප්‍රාථමික පන්ති සඳහා ගමේ පාසලට ගිය ඔහු ද්විතියික මට්ටමට අසල ටෝන්ටන් (Taunton) නගරයේ වඩා ඉහළ මට්ටමේ හුයිෂ්ස් ග්‍රැමර් ස්කූල් (Huish's Grammar School) නම් පාසලට ඇතුළු වුණා. ගෙදර සිට පාසලට දුර සැතපුම් හයක් (කිමි 10 ක්) පමණ ඇති. හැමදාම උදයේ මේ දුර බයිසිකලයෙන් ගිය ආතර් යළිත් සවසට බයිසිකලයෙන් ම ගෙදර ආවා.(වැඩිහිටියකු වූ පසු ස්කූටරයක් පැදවීම කලක් කළත් ආතර් ක්ලාක් කවදත් බයිසිකල්වට ඇලුම් කළා. ඔහු මෝටර් රථ පැදවී‍ෙම් බලපත්‍රයක් ලබා ගත්ත ද වාහන එළවූයේ නැහැ.)අමාරුකම් මැද වුවත් දරුවන්ට අලුත් අත්දැකීම් ලබා දෙන්නට ක්ලාක් මාතාව නිතර උත්සාහ කළා. ඒ අනුව ගමට ආසන්න නගරයකට කුඩා ගුවන් යානයක් පැමිණි විට සුළු මුදලක් ගෙවා විනාඩි කිහිපයක ගුවන් සවාරියකට ඇය දරුවන් රැගෙන ගියා. පසු කලෙක ලොව පුරා සංචාරය කළ ආතර් මුල් වරට පවුලේ උදවියත් සමඟ ගුවන්ගත වූයේ 1926 දී. එවිට වයස අවුරුදු 9 යි.දිරිය මාතාවආතර් වයස 13 දී ඔවුන්ගේ පියා රෝගාතුරව මිය ගියා. ඒ 1931 මැයි මාසයේදී. එවිට පියාගේ වයස 43 යි. එතැන් පටන් පවුල නඩත්තු කිරීමේ මුළු බර ම කරට ගත්තේ මව නෝරායි. ගොවිපළට අමතරව ඇය ඇඳුම් මැසීම, කේක් සාදා විකිණීම, ගෙදර බෝඩිමක් පවත්වා ගෙන යාම ආදිය ද කළා. ගොවිපළේ අශ්වයන් පිටේ යාමට අමුත්තන්ගෙන් මුදල් අය කළා.‘මහා ආර්ථික අවපාතයක් පැවති 1930 ගණන්වල අපේ අම්මා දරුවන් සතර දෙනකු හරි හැටි රැක බලා ගත් සැටි අපූරුයි. ’ යයි පසු කලෙක ක්ලාක් ලියා තිබෙනවා.නව යොවුන් වියේ පසු වූ ආතර් ගොවිපළේ වැඩට කැමැත්තෙන් ම ඉදිරිපත් වුණා. එසේ ම පියාගේ වියෝවෙන් පසුව පවුලේ වැඩිමහලු පිරිමියා ලෙස වගකීම් දැරුවා.ඒ සියල්ල හා පාසලේ වැඩ කරන අතර රාත්‍රී අහස නිරික්ෂීමත් විවිධ විද්‍යාත්මක අත්හදා බැලීම් කිරීමත්, පොත් කියවීමත් ඔහු නිතර කළා. කාලය හරිහැටි කළමනාකරණය කිරීම ඔහු කුඩා කාලයේ පටන් ප්‍රගුණ කළ චරිත ලක්ෂණයක්.අත්හදා බැලීම්ආතර්ගේ විද්‍යා අත්හදා බැලීම් වැඩිපුර යොමු වුණේ රසායන හා භෞතික විද්‍යාවන් පැත්තටයි. එදිනෙදා ද්‍රව්‍ය යොදා ගෙන මල්වෙඩි නිපද වූ ඔහු ඉන් පසු කුඩා රොකට් තනා අහසට යැවීමට තැත් කළා. වෙඩි බෙහෙත් සමඟ සෙල්ලම් කිරීම අවදානම් සහගත නිසා ගොවිපළේ ඈත කෙළවරේ මේ අත්හදා බැලීම් කරනු ලැබුවා. තමන්ගේ උත්සාහයන් යම් තරමකට සාර්ථක වූවත් අනතුරක් නොවී බේරුණේ වාසනාවකට බව ඔහු පසුව ලියා තිබෙනවා.රොකට්වලට අමතරව සන්නිවේදන උපකරණ සමඟ විවිධ අත්හදා බැලීම් කරන්නටත් ආතර් බොහෝ උනන්දු වුණා. අසළ තිබූ රෝහලක සන්නිවේදන හා විදුලි උපකරණ භාරව සිටි ඉංජිනේරුවා ඔවුන්ගේ ඥාතියෙක්. නම ජෝර්ජ් ග්‍රීම්ස්ටෝන්. “අංකල් ජෝර්ජ්” විටින් විට ඉවත දමන දුරකථන හා ඉලෙක්ට්‍රොනික් උපාංග කුඩා ආතර්ට ලබා දුන්නා. මේවා නොයෙක් විදිහට අටවමින් දුරස්ථ සන්නිවේදනය ගැන ප්‍රායෝගික අවබෝධයක් ලබා ගන්නා විට ආතර්ට වයස 15 ක්වත් පිරී තිබුණේ නැහැ.ඇත්තට ම ඔවුන්ගේ කුඩා කාලයේ ගොවිපළට විදුලි බලය හෝ දුරකථන සේවාවක් තිබුණේ නැහැ. මේවා ලැබුණේ ආතර් 16 හැවිරිදි වන විටයි. නමුත් බැටරි බලයෙන් විවිධ විදුලි හා විද්‍යුත් උපකරණ ක්‍රියා කරවීමට ඊට පෙර සිට ම ඔහු දැන සිටියා.බහුතරයක් පිරිමි ළමුන් මෙන් ආතර් මෝටර් රථ ගැන උනන්දු වූයේ නැහැ. ඔහු සිතුවේ මහ පොළවෙන් ඔබ්බට යා හැකි රොකට් යන්ත්‍ර ගැනයි.කියවන නුවණබාල කාලයේ සිට ආතර් නොවරදවා කළ අනෙක් ක්‍රියාව නම් අතට හසු වන හැම පොතක්, සඟරාවක් හා පත්තරයක් ම කියවීමයි. ටෙලිවිෂන් නොතිබුණු, රේඩියෝ පවා මූලික අවධියේ පසු වූ එකල (1920 හා 1930 දශකවල) දැනුම සෙවීමේ ප්‍රධාන මාර්ගය වූයේ මුද්‍රිත මාධ්‍යයි.පෙළ පොත්වලට අමතරව පාසල් පුස්තකාලයේ තිබූ බොහෝ පොත් ඔහු මහත් ඕනෑකමින් කිය වූවා. ඊට පසු ටවුමේ මහජන පුස්තකාලයේ පොත්පත් සොයා ගෙන කියවූවා. බාල වියේදී තමා දිනකට පොතක් බැගින් කියවා හමාර කළ බව ඔහු ලියා තිබෙනවා.පොත් කියවීමට සොයා ගන්න ආතර් උපක්‍රම දෙකක් යොදා ගත්තා.එකක් නම් ටවුමේ පොත් සාප්පුවට ගොස් තමන්ට රිසි පොත් කඩින් කඩ සාප්පුවේදී ම කියැවීම. ටික දිනකින් පොත් සාප්පු හිමිකරුවා මෙය තේරුම් ගත්ත ද කිසි විටෙක එයට බාධා කළේ නැහැ.දෙවැන්න නම් කියවා නැවත විකිණීමට ඇති (second - hand) පොත් හා සඟරා අඩු මිලට ගැනීම. පාසල් විවේකයේදී යමක් කෑමට බීමට අම්මා අතට දෙන මුදල් වැඩි හරියක් ඉතිරි කර ගෙන මේ සඳහා යොදා ගත්තා.පසු කලෙක ලෝකයේ ම ජනප්‍රිය වී පිටපත් මිලියන ගණන් අලෙවි වූ පොත් ලියූ ලේඛකයා 1930 ගණන්වලදී විද්‍යා ප්‍රබන්ධවලට හරිහැටි පිළිගැනීමක් තිබුණේ නැහැ. හරිහමන් පොත් වෙනුවට බොහෝ ප්‍රබන්ධ පළ වූයේ බාල කඩදාසියේ අඩු මිලට මුද්‍රිත සඟරා හැටියටයි. වැඩිපුර ම ඇමෙරකාවේ පළ වූ මේ ලිහිල් සඟරා ඉංග්‍රීසියෙන් pulp සඟරා ලෙස හැඳින්වුණා.පාසලේ දිවා ආහාරය නොගෙන ඉතිරි කර ගත් මුදල් ඔහු වැඩිපුර වැය කළේ මේ සඟරා සඳහායි. ඒ හරහා විසිතුරු පරිකල්පනා ලෝක රැසකට ආතර් පිවිසියා.තැපැල් කන්තෝරු පවුලමේ වන විට ගමේ තැපැල් කාර්යාලය භාරව සිටියේ දරුවන්ගේ නැන්දා කෙනෙක්. ඇයට උදවු වීමට හා පොඩි අමතර මුදලක් උපයා ගන්නට ආතර් දිනපතා උදේ පාන්දර ලියුම් බෙදීම කළා.අද මෙන් හැම නිවසක ම දුරකථන නොතිබූ එකල ඔවුන්ගේ ගම පිටස්තර ලෝකයට යා කළ සන්නිවේදන කේන්ද්‍රය වූයේ තැපැල් කන්තෝරුවයි. ලියුම් හුවමාරුවට අමතරව දුරකථන හුවමාරුව ලෙසත් එය ක්‍රියා කළා. ඇතැම් දිනවල තැපැල් කන්තෝරුවේ රාත්‍රී ඔපරේටර් හැටියට සේවය කළෙත් පාසල් යන වියේ සිටි ආතර්. කලාතුරකින් එන දුරකථන ඇමතුමක්, දුරකථන හිමි ගමේ ගෙවල් කිහිපයෙන් එකකට සම්බන්ධ කිරීම ඔහුගේ වගකීම වුණා.“ළාබාල වියේ ම මෙසේ සන්නිවේදන ක්ෂේත්‍රය ගැන ප්‍රායෝගික අත්දැකීම් ලැබූ මට පසු කලෙක එම ක්ෂේත්‍රයේ නවෝත්පාදන කිරීමට හැකි වූවා’ යයි ඔහු ආවර්ජනය කළා.“අපි තැපැල් කන්තෝරු පවුලක්. සන්නිවේදනය ගැන අපේ ඇ‍ඟේ ම තිබෙනවා” යයි ඔහු නිතර කීමට ප්‍රිය කළා.චින්තන චාරිකාවිද්‍යා හා විද්‍යා ප්‍රබන්ධ මහත් අභිරුචියෙන් කියවමින් ලොකු මහත් වූ ආතර්ට ප්‍රබන්ධ ලිවීමේ අවස්ථාව හා දිරි ගැන්වීම ලැබුණේ පාසලෙන්. විෂය මාලාවට පරිබාහිර ක්‍රියාකාරකම් ලෙස පාසල් සඟරාවක් පළ කරනු ලැබුවා. එහි ඇතුළත් කිරීමට හොඳ ප්‍රබන්ධ නිර්මාණය කරන්න යැයි ඔවුන්ගේ පන්තිභාර ගුරුවරයා ඇරැයුම් කළා.ටොන්ටන්හි හුයිෂ්ස් පාසලේ ගත කළ වසර කිහිපය තුළ ආතර්ගේ පරිකල්පනයට දිරි ගැන්වීම් හා මනා පිළිගැනීමක් ලැබුණා. එයට දායක වූ අසාමාන්‍ය ගුරුවරුන් කිහිප දෙනකු සිටියා.ආතර්ට ‘ආචි’ යයි කෙටි සුරතල් නමින් ගුරුවරුන් අමතනු ලැබුවේ මේ කාලයේදී. ඔහුගේ ප්‍රියතම ගුරුවරයා වූයේ භෞතික විද්‍යාව හා ගණිතය උගැන්වූ බොබී ප්ලීස් (Bobby Pleass) මහතායි.“ආචි දක්ෂ හා ආචාරශීලි සිසුවකු හැටියට මට හොඳට මතකයි. එහෙත් ඔහු බොහෝ විට සිටියේ ඔහුගේම මනෝ ලෝකයක. පන්තියේ වැඩ හා බාහිර වැඩ නම් අතපසු නොකර කළා’ ප්ලීස් දශක ගණනාවකට පසු ආවර්ජනය කළා.හිතට එන අදහස් ලියා ගන්නට හා නොයෙක් කුරුටු සටහන් කරන්නට ආතර් ලොකු ස්ක්‍රැප් පොතක් නිතර ළඟා තබා සිටියා. සමහර ගුරුවරුන්ට මෙය රිස්සුවේ නැහැ. පාසලේ වැඩට අදාළ නොවූ මෙබඳු ක්‍රියාකාරකම්වලට දරුවන්ට ඉඩ දිය යුතු බවට ප්ලීස් මහතා තර්ක කළා.“සමහර ගුරුවරුන් සිතුවේ ආචි පන්තියේ වැඩ නොතකා සිහින මවනවා කියායි. ඒත් අප බො‍හෝ දෙනකුට වඩා ඔහු මනසින් තියුණු බව මා මුලදී ම වාගේ හඳුනා ගත්තා. මට ඕනෑ වූයේ ඔහුගේ චින්තන චාරිකාවලට ඉඩකඩ ලබා දී දිරිමත් කරන්නයි” ප්ලීස් කියා තිබෙනවා.මුල් ම ප්‍රබන්ධ කථාහුයිෂ්ස් පාසලේ ඉංග්‍රීසි ගුරුවරයා වූයේ ඊ.බී. මිට්ෆර්ඩ් (E B Mitford) මහතායි. සිසුන් ඔහුව ‘මිස්ටර් මිටී’ යන සුරතල් නාමයෙන් හැඳින්වූවා. පාසලේ සඟරාව භාරව ක්‍රියා කළේ ඔහුයි.ආතර් ක්ලාක්ගේ මුල් ම ප්‍රබන්ධ කථා මුද්‍රණයෙන් පළ වූයේ 1932 හේමන්ත කලාපයේ. එහෙත් ඒ සඳහා ඔහු ආරූඪ නමක් භාවිතා කළා. මුල් වසරවලදී ඔහුගේ නමින් නිර්මාණ පළ කරනවාට අමතරව ආරූඪ නම් කිහිපයක් ම (Clericus, A. Munchhausen, De Profoundus, Court) යොදා ගත් බව ඔහුගේ චරිතාපදානය වාර්තා කරනවා.සමහර පාසල් සඟරා කලාපවල ආතර්ගේ කෙටිකථා හා ලිපි කිහිපයක් පළ වීම නිසා මෙසේ ආරූඪ නම් යොදන්නට ඇති.පසු කලෙක ප්‍රකට හා ප්‍රකාශිත ලේඛකයකු ලෙස විවිධ සංස්කාරකවරුන් රැසක් සමඟ වැඩ කළත් ආතර් තම මුල් ම සංස්කාරකයා වූ ‘මිස්ටර් මිටී’ ට ලොකු ඇල්මක් හා ගෞරවයක් දැක්වූවා. 1967 දී ඔහු ලියූ කෙටි කථා සංග්‍රහයක් ‘මගේ ‍ලේඛන කලාවට අත දුන් මුල් ම සංස්කාරක මිටී’ හට පිළිගැන්වූවා.පාසල් සඟරාවට අමතරව පාසලේ සිනමා සංගමයට ද ආතර් සම්බන්ධ වුණා. එහි ලේකම්වරයා ලෙස 1936 වසරේ සිනමා දර්ශන ගණනාවක් සංවිධානය කළා. ටෙලිවිෂන් නොතිබු එකල ශ්‍රව්‍ය - දෘශ්‍ය නිර්මාණ නැරඹීමේ අවස්ථා සීමිතයි. Metropolis නම් ප්‍රකට ජර්මන් චිත්‍රපටයක්, Frankenstein චිත්‍රපටයත් නව යොවුන් ආතර්ගේ මනස කුල්මත් කළා.හැකි සෑම විටෙක ම හොඳ චිත්‍රපට සොයා යමින් නැරඹීමේ පුරුද්ද ඔහුගේ ජීවිත කාලය පුරා පැවතියා.පොදුවේ ගත් විට ආතර් සී. ක්ලාක්ගේ පාසල් කාලය සතුටින් හා නිර්මාණශීලීව ගත වූවා යයි කිව හැකියි. අන් අය තමා ගැන කියන දේ නොතකා තමන්ගේ පාඩුවේ වැඩ කර ගෙන යාමේ පුරුද්ද ඔහු කුඩා කාලයේ ම ඇති කර ගත්තා. එසේ ම අධිෂ්ඨානය, දැඩි අවධානය හා ඉලක්කයන් හඹා යාමත් ඔහු බාල වියේදී ම ප්‍රගුණ කළා.ආදර්ශයන් ගණනාවක්තමන්ගේ නිර්ප්‍රභූ, ගැමි ආරම්භය ගැන කිසි විටෙකත් ආතර් සී. ක්ලාක් කරුණු සැඟවූයේ නැහැ. ඔහු පසු කලෙක ලෝක පූජිත වූ විට තමන් හඳුන්වා දුන්නේ ස්වෝත්සාහයෙන් හා පරිකල්පනයේ පිහිටෙන් ලොවේ නමක් දිනූ කෙනෙකු හැටියටයි.ආතර් සී. ක්ලාක්ගේ ළමා කාලයේ පැවැති යථාර්ථය දැන් බොහෝ සෙයින් වෙනස් වී ඇතත් එයින් අදටත් ගත හැකි පොදු ආදර්ශයන් ගණනාවක් තිබෙනවා.දරුවන්ට අදාළ වන්නේ අඟහිඟකම් හා දුෂ්කරතා මැද වුවත් ධෛර්යවන්තව, වෙහෙස වී හා උද්‍යෝගිමත්ව උගෙනී‍ෙමන් ජීවිතය ජය ගත හැකි බවයි. එසේ ම පොතපතට සීමා නොවී රට - ලෝකය ගැන පුළුල් වූත්, ප්‍රායෝගික වූත් දැනුමක් හා අවබෝධයක් ලැබී‍ෙම් වැදගත්කමයි.දෙමවුපියන් දරුවන්ට පහසුකම්, සම්පත් හා අවස්ථා ලබා දෙන අතර පැහැදිලි අරමුණක්, විනයක් හා කැපවීමක් දරුවන් තුළ ඇති කිරීම ඉතා වැදගත්.නාලක ගුණවර්ධනකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>05</month>
      <day>18</day>
    </date>
    <link>http://www.silumina.lk/2014/05/18/_art.asp?fn=cr1405182</link>
    <topic>කවියාගේ මළසිරුර සොයා ගනී!</topic>
    <author>සමන් වික්‍රමාරච්චි</author>
    <content>කවියාගේ මළසිරුර සොයා ගනී!හිරු නැති මොහොත - සජීව ප්‍රසන්නමම කවි පොතක් පිළිබඳව ලිවීමට සැරසෙමි. මසිතට නිරායාසයෙන්ම කිසියම් බියක් ඇතුල් වෙයි. ලංකාවේ සිටින්නේ තමාගේ කවි විවේචනය කරන්නවුන්ට එරෙහිව නඩු පැවරිය හැකිදැයි කනි පින්දම් ගසමින් නීතිඥවරුන් පස්සේ දුවන වර්ගයේ මහා කවීන්ය. එපමණක් නොව තමාගේ කවි විවේචනය කිරීම නිසා විචාරකයා ගේ බඩ රස්සාවට කෙලවීමට ඔහුගේ රාජකාරි ප්‍රධානීන්ට යැවීම සඳහා කුනු පෙත්සම් අස්සන් ගැනීමටත් මේ කවීන් ප්‍රසිද්ධය.මෙම ලියුම්කරු මීට බොහෝ තලකට පෙර වත්මන් සිළුමිණ ප්‍රධාන කතුවරයා කතුකම් කළ වෙනත් පුවත්පතකට සතිපතා සාහිත්‍ය විචාරයක් සැපයුවේය. අවුරුදු හතරකටත් වැඩි කලක් තිස්සේ එය ලිවීමෙන් වෙහෙසට පත්ව මමම, එම ලිවීම නතර කළෙමි. අපගේ නිරුවත් දෙවිවරුන් සහ කවීන් මහත් සේ උදම්ම, කාලකන්නියාගෙන් දුරු වූයෙම් වේදැයි සතුටු වන්නට ඇත. එහෙත් ටික කලකට පසු එක්තරා දිනපතා පුවත්පතක සාහිත්‍ය පිටු සංස්කාරකයෙක් ඔහුගේ පිටුවට තීරු ලිපියක් ලියන්නැයි මට ඇරයුම් කළේය. ෆැන්ටසීන් ගැන වූ එම ලිවීම මම පටන් ගතිමි. වහාම අර පිටු සංස්කාරකවරයා හමු වූ ඉහත ඡේදයේ සඳහන් කළ අප මහා කවීන්ද්‍රයා ඔහුට පවසා තිබුණේ මෙවැන්නකි.“අපි එයා මරල වළලල ඉවරයි! ආයෙ, මොකටද ඔය මළ කඳන් ගොඩ ගන්න හදන්නෙ?”ඉදින් කවි පොත් ගැන ලිවීම කවර නම් වූ බියජනක කාර්යයක් දැයි දැන් ඔබටම වැටහෙනවා ඇති. ඒ අනුව කවින් යනු ලංකාව ඇතුළත බියකරු සත්ත්ව කොට්ඨාසයකි. මෙම ඇනුම්පද හැම කවියකුටම අදාළ නැහැ තමයි. හැබැයි අර මා ඉහත කී කවීන් නම් මළගිය ප්‍රාණ කාරයින් සමූහයකි. ඔවුන්ගෙන් එකෙකු කට අරින විටම මට සිතෙන්නේ මළ සිරුරක් කතා කරන බවය. මෙම මියගිය කවීන්ගේ අවතාර බිය ජනක ලෙස අප අවට හොල්මන් කරයි.මා ලියන්නට යන්නේ එබඳු අවතාර කවියකුගේ කවි පොතක් ගැන නොව වර්තමාන පරම්පරාවේ අහිංසක කවියකුගේ කවි ගැනය. එම කවි කියවාගෙන යද්දී මා විශ්මයට පත් කළ දේ නම් මේ මළ කවියකු ගේ මෘත ශරීරයක් අප කවියාට හමු වී තිබීමය. බාග විට කවියා මනසින් දකින්නේ එබඳු කවියකු මළ විට ඔහුගේ මෘත දේහය කෙබඳු වේ ද යන්න විය හැක. පිළිගත් සියලු කාව්‍යමය ආකෘතීන්ට පයින් ඇන ලියන එම කාව්‍යාත්මක ගැදි ලියවිල්ල මෙම පොතෙහි 65 වන පිටුවේ “එක්තරා ජීවයකු ගේ මරණ පරීක්ෂණය” යන මැයින් දැක්වේ. ඔබගේ පහන් සංවේගය පිණිස මම එය පහත උපුටා දක්වමි.“හුස්ම හිර කළ බවට ගෙලෙහි ලකුණු නැත. එහෙත් දකුණ'තෙහි තොණ්ඩුවක් තිබී ඇත. වමත පිහිටා නැත. මුඛය හොඳින් විවෘතව තිබී නැත. දිවෙන් දැවෙනසුලු ද්‍රාවණයක් වැස්සෙත. දෑස් පියවී තිබීම සාමාන්‍ය ලක්ෂණය වී ඇත. එහතේ වර්ෂාවත් උපැස් යුවළ රැසක් භාවිත කර ඇත. පපුව පැලී ඇත. හෘදය වස්තුවක් පිහිටා නැත. පෙණහලුව අධි ක්‍රියාකාරීව තිබී ඇත. ඉන් මුදා හැරෙන වාතය සමනලුන්ට අන්තරාදායකය. විසක් ශරීරගත වී නැත. නහරවල ලේ කළුව ඇත. මොළය මහත් බරය. සෛල නැත. එහි නොසෙවුණා වූ තන්තු වෙසෙසකින් ගැටම සෑදී ඇත. වසුරු බැක්ටීරියා තැවරී ඇත ද පතුල් පොළොවෙහි ස්පර්ශ වී නැත. කනෙහි සිට මොළයට විවෘත වූ මගෙහි අපද්‍රව්‍ය සිරවීමෙන් අවසාන මොහොතේ දේවාරාධනාව නො ඇසීමට හේතු වී ඇත.දෙණ පොළොවෙහි නොවළලනු!”ඒ හැරුණ විට මේ පොතේ කවි කියවාගෙන යද්දී කවිය යනු කිමෙක් ද. යන පැරණි ප්‍රශ්නය යළි යළිත් වර නගන ලෙස එම කවි අපට බල කරයි. කවිය යනු අන් කිසිවක් නොව හැඟවුම් කාරකයකැයි මා කියන විට හැඟවුම් කාරකයක් යනු කුමක්දැයි ඔබද පෙරළා මගෙන් ප්‍රශ්න කරන බව දනිමි. හැඟවුම් කාරකය යනු විෂය (Subject) නැතහොත් පුද්ගලයා තවත් හැඟවුම්කාරකයක් වෙනුවෙන් නියෝජනය වන තැනය. එය සංඥාව (Sign) නොවේ. සංඥාව හැම විටම පෙනී සිටින්නේ තවත් දෙයක් වෙනුවෙනි. එහෙත් හැඟවුම්කාරකයක් නියෝජනය කරන්නේ තවත් හැඟවුම්කාරකයක්මය. අප එය නම් කරන්නෙ කතිකාව (discourse) ලෙසය. කවිය යනු එම කතිකාවයි. කවියක් කියවමින් (හෝ නාට්‍යයක්, සිනමා පටයක් නරඹමින්) අප කරන්නේ එම කතිකාව තුළ අප නැවත නැවතත් සොයා ගැනීමය. කවියක් නිර්මාණාත්මක යයි අප කියන්නේ මෙම සෙවීමේ විභවය එහි තීව්රව මතුවන විටය.නිදර්ශනයක් ලෙස මෙම කවි අතර ඇති “පොත් කියවන්නකුගේ චාරිකාව” කියවා බලන්න. මෙම කවියෙන් කියවෙන්නේ පොත් කියවීමෙන් දැනුම ලබා ගැනීමේ ආශාවෙන් පෙලෙන පාඨකයකුගේ ෆැන්ටසියයි. තමාට පොත් මිලදී ගැනීමට හැකි වුවහොත් එම කවියේ කියවෙන ස්ථාන මනසින් ස්පර්ශ කළ හැකි වෙතැයි මේ අසරණ පාඨකයා සිහින දකී. ඔබගේ වැටහීම පිණිස එම පෙළෙහි පළමු කවිය උපුටා දක්වමි.“සකුරා උයනක හිඳගෙන ගිලිහුණ අත ගෙන සිඹින්න ස්ටෙප් බිම පසුකර ගොස් පොප්ලර් ගස් දෙක බලන්න”මේ කවි පෙළ කියවන පාඨකයා කවරෙක් ද? ඔහු වූ කලී දෛනිකව පුවත්පත්වල පළවන භාවාතිෂය වූ කවි, කෙටිකතා, නවකතා ආදිය කියවීමෙන් ගිලන් වූ මනසකින් යුතු කෙනෙකි. ලැකාතියානු අර්ථයකින් හඳුනා ගත්තෙ නම් ඔහු දැනුම නම් වූ හැඟවුම් කාරකයේ ආධිපත්‍යයට යටත් වූවෙකි. (ලැකාත් මෙය හැඳින්වූයේ සරසවි කතිකාව (Discourse of the University) යනුවෙනි. එනම් මෙම කතිකාව මඟින් දැනුමේ හෙජමොනික බව නියෝජනය කරන බවය.)මෙහිදී අප නැඟිය යුතු ප්‍රශ්නය නම් අර පාඨකයා මත අධිකාරිත්වය පතුරුවන්නේ කවර නම් වූ දැනුමක් ද (හැඟවුම්කාරකයක්) යන්නය. මවිසින් ඉහත උපුටා දක්වන ලද පළමු කවියම ගන්න. එහි සකුරා උයනක් සහ ගිලිහුන අතක් (නොරිකෝ ගේ අහිමි වූ ප්‍රේමය ද?) ස්ටෙප් බිම සහ පොප්ලර් ගස් දෙකක් ආදී වූ සංඥාවන් මඟින් නියෝජනය කරන්නේ අද්‍යතන පොත් කියවන්නාය. වෙසෙසින්ම ස්ටෙප් බිම සහ පොප්ලර් ගස් දෙක දුයිෂෙන් සහ අල්තිනායි මැදි කරගෙන නිරන්තරව තොරොම්බල් වන භාවාතිෂය කතාන්තරය අපට සිහි ගන්වයි. ඇත්ත කතාව නම් අයිත්මාතව් යනු සෝවියට් සාහිත්‍යයේ පිරිහීමේ ලකුණ බවය. පොප්ලර් ගස් දෙකක් නිතර උත්කර්ෂයට නැංවීම තුළ පළ වන්නේ අද්‍යතනය පාඨකයාගේ භාවාතිෂය වූ කියවීම් විලාසිතාව බව අමුතුවෙන් කිව යුතු නැත.ඔබට ම කියන බස් දැන් වැටහිය යුතුය. මේ කවිය තුළ අපට හමුවන්නේ හෙජමොනික ලෙස අප යුව ජනයින් මත පැටවෙන ඊනියා දැනුමයි. දෘෂ්ටිවාදීමය ලෙස පසුගාමි වූ මේ පාඨකයාට මුදල් ලැබී පොත් මිලට ගෙන කිය වූවත් සමාජය වෙනස් වන්නේ නැත. කවිය කතිකාවක් ලෙස ගතහොත් ඒ තුළ අප (සමාජය) නැවත නැවතත් සොයා ගැනෙන්නේ ය යන්න අර්ථවත් වන්නේ එලෙසය. මෙම තරුණ කවියා‍ ගේ කදිම කවි සිතිවිලි අතර ඔබ සිටින තැන සොයා ගන්නැයි මම ඇරයුම් කරමි. ඔහුගේ එක්තරා කවියක මේ රටේ මියගිය (රූපිකාව) මහා කවියකුගේ මෘත ශරීරයක් මට හමු විය.සමන් වික්‍රමාරච්චිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>05</month>
      <day>18</day>
    </date>
    <link>http://www.silumina.lk/2014/05/18/_art.asp?fn=cr1405183</link>
    <topic>හෙදිය සහ වෙසක්</topic>
    <author>ලීලානන්ද වික්‍රමසිංහ</author>
    <content>හෙදිය සහ වෙසක්තව දින දෙක තුනකින් ඒ අසිරිමත් දිනය උදාවනු ඇත. මෙවරවත් වෙසක් දින රාත්‍රියේ තමාට දරුවන් සමඟ ගත කිරීමට තබා සිටි බලාපොරොත්තුව දැන් ක්‍රමයෙන් බිඳ වැටෙමින් එන බවට කිසිම සැකයක් නැත.තම මිතුරියන් වූ අනික් හෙදියන්ගේ ඉල්ලීම පිට තමා කී දවසක් වෙසක් රාත්‍රීන් ඔවුන් වෙනුවෙන් වැඩ මුරය භාරගෙන ඉටු කර ඇත් ද? බොහෝ ඈත ගම්වල වෙසෙන ඔවුනට තම සැමියන් දරුවන් දෙමාපියන් සමඟ වෙසක් දා ගත කිරිමට කොතරම් කැමැත්තක් ඇත් ද? එහෙත් තමා මෙතෙක් කල් ක්‍රියා කොට ඇත්තේ තම දරුවන් සැමියා ගැන නොතැකු සිත් පිත් නැත්තියක ලෙස නොවේ ද? මෙවර වෙසක් රැය නම් තම දරුවන් වෙනුවෙන් නිදහස්ව තබා ගත යුතුය.එහෙත් මේ දැඩි අදිටන හිස් මායා මාත්‍රයක් බවට පත් වූයේ නොසිතූ අයුරකින් නොවේ ද? එසේ සිදුවූයේ මීට පැය කීපයකට පෙර රෝහලට ගෙනෙන ලද කුඩා දරුවකු නිසාය.අවුරුදු දහයක් පමණ වයසැති ඔහු වෑන් රථයකින් රෝහලට ගෙන එන ලදි. නර්මදා කඩිසර ලෙස දරුවාගේ ටිකට් පත ලියා ඔහුට ඇඳක් සකස් කර දුන්නාය. ඔහු සිටියේ සිහිසන් නැතිවය.‘මොකද උණේ?’ ඔහුට සිහි ගන්වා අනතුරුව වේදනා නාශකයක් එන්නත් කළ නර්මදා ඇසුවාය.‘අනේ නෝනා බට ගහක් කපන්න කඳු ගැටේට නැග්ගා එපයි කියද්දි පය ලිස්සලා වැටුණා. හරියටම ගල් ගොඩක් උඩට වැටිල තියෙන්නෙ.’ දරුවාගේ පියා යයි කිව හැකි දිරාපත් පෙනුමක් ඇති මහලු ගැමියෙක් දෑසෙහි පිරුණු කඳුළු ඇතිව ඉතා බැගෑපත්ව කීවේය.‘බට ගහක් කපන්න ගියා.’‘ඔව් නෝන මේ වෙසක් එකට පහන් කූඩුවක් ඕනැ කියල බාළ එකාගේ වදේට ඔය ගිහින් තියෙන්නෙ.’‘දරුවට ටිකක් අමාරුයි. ඔළුවත් තුවාල වෙලා අතකුත් බිඳිල.’‘අනේ නෝන දරු පැටියව සනීප කරල දෙන්න කොහොම හරි නෝනට බුදු බව අත්වෙයි. මේ අම්ම නැති කොලු පැටිය.’මිනිසා නික්ම ගිය පසු නර්මදා දරුවා වෙත ළංවී ඔහු දෙස බැලුවාය. හිසෙහි වෙලා ඇති සුදුපාට බැන්ඩේජ් පටිය තුළින් ලේ මතුවී ඇත. වෙලා ඇති අතක් සහිතව ඔහු වැතිරී නිදා සිටින අයුරු දුක්මුසුය. දරුවාගේ ඇසිපියට යටින් කැටි ගැසුණු ලේ මිශ්‍රිත පැල්ලමක් විය. ඈ එය ඉතා සෙමින් පුළුන් කෑල්ලක් තෙත් කොට පිසදා දැමුවාය. ඔහුගේ දෙතොල් කොන් මඳක් සැලී යන අයුරු ඇයට පෙනිණ. දරුවා ස්වරූපයෙන් අකාලයේ මියගිය තම මද්දුම පුතුට සමානය. ඔහු ජීවත්ව සිටියා නම් මේ තරම් විය යුතුය.දරුවා කෙරෙහි ආගන්තුක ආදරයක් ඇගේ සිත තුළ ඇති විය. ඔහු රැක ගත යුතු ය යන සිතුවිල්ල ඇගේ යටි සිතට ඇතුළු වී එහි වාඩි ගත්තාක් මෙන් ඇයට දැනුණේය.ඈ නිතර දැවටුණේ දරුවා පේන තෙක් මානයේය. තමාගේ සිතෙහි මේ නොහඳුනන දරුවා කෙරෙහි මෙතරම් ඇල්මක් ඇති වූයේ කෙසේදැයි ඈ කල්පනා කළාය. ඇතැම් විට එය වෙනත් වෙසකින් පෙනෙන තමාගේ වෘත්තිමය සහජ ළැදියාව විය හැකි යයි ඕ සිතුවාය. අනතුරකට පත් වූ කිසිවකු රෝහලට ගෙන ආ විට තමා කවදත් ක්‍රියා කරන්නේ මෙලෙස නොවේදැයි සිතමින් සිතට නැගී කැලඹීල්ල මැඬ ගැනීමට ඈ උත්සාහ කළාය.ඈ ගෙදර ගැන සිහි කළාය. කුඩා දුව දැන් නින්දට යන්නට ඇත. සැමියා ඇතැම් විට පොතක් කියවමින් සිටිනවා විය හැක. ලොකු පුතා ද ඔහු පසෙකින් නිදියනු ඇත. තම මියගිය මද්දුමයා සිටියා නම් ඔහු නිදා ගන්නේ කොහේදැයි ඇය සිහි කළාය.හදිසියේ අසනීප වීමෙන් මහත් සේ රෝගාතුරව පුබුදු මියගියේ හිටි හැටියේ කඳු වැටියක් කඩා වැටෙන්නාක් මෙනි. ගෙතුළ දුව පැන ඇවිදිමින් තම හඬින් ගෙය පිරවූ එම කොලු පැටියා දැන් ඇත්තේ කො‍හේද? එම දරුවා මරුවාගෙන් ගලවා ගැනීමට තමාත් තම සැමියාත් දැරු උත්සාහය හා විඳි වධ වේදනා සිහි වෙත්ම දැනුදු ඇඟ ලොමු දැහැගැන්වෙයි.රෝගී දරුවා මඳක් ඇස හැර ‘තාත්තේ’ යයි කීවේය. නර්මදා වහා ඔහු වෙත දිව ගියාය.‘ඇයි පුතා’ ඇයට නිතැතින්ම කියවුණේය. නර්මදා ලෙඩ වී රෝහලට පැමිණෙන දරුවනට පුතා යයි අමතා ඇත්තේ කලාතුරකිනි.‘මම මේ කොහෙද ඉන්නෙ?’ දරුවා තම පුරුදු පරිසරය නොදැක බියෙන් ඇසීය.‘කතා කරන්නෙ නැතිව තව ටිකක් නිදා ගන්න පුතේ’තමාගේ සිතට මේ සිදු වේගෙන එන්නේ කවර නම් අසිරියක් ද? අවුරුදු ගණනකට ඉහත තම ලොකු පුතා මෙලොව බිහි වූ දිනයේ උපන් ඒ අසිරිමත් අනුවේදනීය හැඟීම යළිත් මේ හුදකලා රාත්‍රියේ උපත ලැබී ද?පසු දින උදයේ නර්මදා ගෙදර ගියේ බර වූ සිතකිනි. දරුවා පිළිබඳ වගකීම තම හෙදි සොහොයුරියට පැවරූ ඕ අකුරක් නෑර ඇයට කළ යුතු දේ විස්තර කර දුන්නේ අතපසු වීමකින් හෝ කිසියම් වරදක් සිදුවේයයි බියකින් මෙනි.‘අම්මේ! අම්ම මේ පාර වෙසක් එකට ගෙදර ඉන්නවනෙ?’ ලොකු පුතා ඇසුවේය.‘අනේ අම්මේ මේ පාර නම් වැඩට යන්න එපා ඔන්න. අපට පාන් කූඩු පත්තු කරන්නත් ඕන අම්මත් එක්ක.’ දුව කීවාය.මේ ගැන ඈ මුලින්ම තීරණය කොට තිබුණේය. එහෙත් ඒ ගැන ඇයට තවත් යමක් කියන්නට ඇතත් මේ දරුවන් සමඟ ඒ ගැන කියා පලක් නැත. අම්මෙක් නැති තුවාල ලැබූ දරුවකු ජීවිතයත් මරණයත් අතර සටනක යෙදෙමින් රෝහල් ඇඳක් මත වැතිරී සිටිමින් තමාගේ සහාය පතයි. බුදුන් සිටින්නේ එතනය. තමාගේ තැන එතන නොවේ ද?‘මට මේ පාරත් වෙසක් එකට ගෙදර ඉන්න වෙන්නෙ නෑ වගෙ’ පසු දින ඕ සැමියාට කීවාය.මහා මාර්ග ඕවසියර් කෙනෙකු වූ ඇගේ සැමියා වූ විජේපාල ආගම කෙරෙහි මහත් භක්තිය ඇත්තෙකි. දිනපතාම සේවයට යාමට ප්‍රථම මල් පහන් පුදන ඔහු පෝයදාට පන්සල් යයි.‘මට නිකම් හිතුණා. ඔයාට ඉතින් ඉස්පිරිතාලෙට වැඩිය දෙයක් නැහැනෙ’‘මට මේ පාර නවතින්නම බැරි කාරණාවක් යෙදිල තියනවා’විජේපාල ඒ කුමක්දැයි නොඇසුවෙන් ඈ කරබා ගත්තාය.වෙසක් දින ළංවෙත්ම ලොකු තම නැගණියත් සමඟ එක්වී පහන් කූඩු සැදුවේය. පැටව් සහිත විශාල මව් කූඩුවක් සැදීම ඔවුන්ගේ අරමුණ විය. ලහි ලහියේ කූඩු තනමින් සිටි ලොකු තනි වූ වේලාවක් බලා නර්මදා ඔහු සමීපයට ගියාය.‘ලොකු, මට පොඩි උදව්වක් කරන්න’ ඈ ටික වේලාවක ඔහු අසල සිට සෙමින් කීවාය.සජිත් මවිතයෙන් මව දෙස බැලීය. මවගේ හ‍ඬෙහි ඇති ශෝකාන්විත ස්වරූපය ඔහුගේ හද කම්පා කළේය.‘මටත් පුංචි කූඩුවක් හදල දෙන්න පුතා. මම පුතාට කඩදාසි වලට වැඩිපුර සල්ලි දෙන්නම්’සජිත් වෙසක් කූඩුවක් කුමටදැයි අම්මාගෙන් නෑසුවේය. ඒ ලොකුගේ හැටිය. අම්මා මොකක් හරි කියන්නේ ඉතා පැහැදිලි හේතුවක් ඇතිවය. සජිත් නියමිත කූඩු වලට අමතරව හයවෙනි කූඩුවක් ද සැදුවේය.දරුවා ක්‍රමයෙන් සුවය ලැබීය. එහෙත් ඔහුට හිස හැරවීමට හෝ අත සෙලවීමට නොහැකි විය. දරුවාට වෙසක් දාට පෙර සනීප වුවහොත් තමාට වෙසක් රාත්‍රිය නිවසේ ගත කළ හැකි වනු ඇතැයි නර්මදා සිතා සිටියාය.‘පුතාට දැන් සනීපයි’ දරුවා මඳ සිනාවක් නඟන්නට වෑයම් කරනු දුටු නර්මදා කීවාය.‘ඒත් අත හොල්ලන්න බෑ’ දරුවා කීවේය.‘ඒකත් සනීප වේවි’‘මට වෙසක් එකට ගෙදර යන්න බැරි වෙයි ද?’ දරුවා මඳ වෙලාවක් නිහඬව සිට ඇගෙන් ඇසීය.‘ලෙඩ හොඳ කර ගන්න එපා ය ඔක්කොටම ඉස්සෙල්ල’දරුවා මඳක් නිහඬව හිසට ඉහළින් ඇති වහල දෙස බැලීය. ඔහු කිසිවක් සිතමින් සිටියේය.‘කවදද නෝන වෙසක් එක හෙට ද?’ කිසිවක් හදිසියේ සිහි වූවාක් මෙන් දරුවා ඇසීය.‘ඔව් හෙට රෑට. එච්චර ඉක්මනට නම් ගෙදර යන්න බැරි වෙයි.’‘ඔව් නෝන මගේ නංගිට තමයි දුක. එයාට වෙසක් කූඩුවක් වත් හදා ගන්න බැරි වෙයිනෙ.’පහුගිය දින කීපය තුළ දරුවා බැලීමට පැමිණි කුඩා ගැමි දැරිය නර්මදාට සිහි විය. සායම් ගිය පරණ පන්නයේ ගවුමක් ඇඳ නිතර පැමිණි ඕ තම සොහොයුරාගේ ඇඳ අසලට වී බිය රැඳි දෙනෙතින් බලා සිටියාය.‘පුතා අපි වෙසක් එක මෙහෙ තියමු. නංගිත් හෙට රෑට ඒවිනෙ. මමත් ඉන්නවානෙ ඔයගොල්ලොත් එක්ක.’දරුවා හිස හරවා නර්මදා දෙස මවිතයෙන් බැලුවේය. තමා වෙත ගලා එන මාතෘ සෙනෙහස ඔහුට ප්‍රථම වරට දැනුණේය.‘නෝන වෙසක් එකට ගෙදර යන්නෙ නැද්ද?’ දරුවා ඇසුවේය. කිසිවක් නොකියා ඔහුගේ පොරෝණය සකස් කොට එතනින් ඉවත්ව ගියාය.පසුදා වේලාසනින්ම රාත්‍රී කෑම පිළියෙල කළ නර්මදා ගෙදර දොර සියලු කටයුතු නිම කොට කෑම පාර්සලයක් ද බැඳ ගත්තාය. ලොකු පුතා පහන් කූඩුව අලවා හමාරකොට තිබේ. ඇගේ වැඩ මුරය යෙදී තිබුණේ සවස පහටය. රෝහලට යන්නට පිටත්වී ඕ ලොකු පුතාට රහසක් කීවාය. ඈ පහන් කූඩුව දල්වන තෙක් සිටියේ නැත.ඈ දිගටම තමාගේ වාට්ටුවට ගොස් දරුවාගේ ඇඳ දෙස බැලුවාය. දරුවා තනිවම වාට්ටුවට ඇතුළුවන දොරටුව දෙස ඇස් යොමාගෙන සිටියේය. වැඩ මුරය නිමා ව ඇගේ මිතුරි හෙදිය යන්නට සැරසෙමින් සිටියාය. මුළු වාට්ටුවම පාළුවට ගොස්ය. යා හැකි සියලුම රෝගීහු ඉවත්ව ගොස් සිටියහ.වෙසක් සඳ සෙමින් සෙමින් වටකුරුවට දීප්තිමත්ව පායා එනු ඔවුනට පෙනිණ.‘බුදු හාමුදුරුවො බුදු උණේ මේ වගේ දවසකනෙ’ දරුවා කීය.‘ඔව්’‘උන්නාන්සෙ ලෙඩ වෙච්ච අයට හුඟක් කරුණාවලු. මම දහම් පාසලේදී ඉගෙන ගත්ත උන්නාන්සෙ ලෙඩ වෙච්ච හාමුදුරු කෙනෙකුට සාත්තු කරපු හැටි. තමන්ගෙම අතින් වතුර උණු කරල ලෙඩාගේ ඇගේ තිබුණු වණ සුද්ද කරාලු.’දරුවා දිගටම කියවනු ඈ නිහඬව අසා සිටියාය. ඈ ඔහුගේ ඇඳ මත ඉඳ ගෙන දෙකකුල් පහතට දමා පාළු වාට්ටුව දෙස බලා සිටියාය.කිසියම් සමූහ ගී ගායනයක් ඈතින් ඇසේ. එය පාරේ ගමන් කරන වෙසක් භක්ති ගී ගායනයක් විය යුතු යැයි ඈ සිතුවාය. ඔව්හු බුදුන්ගේ අප්‍රමාණ ගුණ ගීයට නංවා ගයති. මේ පාළු නිසංසල රාත්‍රියේ මෙසේ තනිව එයට සවන් දෙන විට සිතට නැ‍ඟෙන හැඟීම උසුලාගෙන සිටීමට බැරි තරම් බරය.‘කවුද ඒ සිංදු කියන්නෙ. ඒව හරිම ලස්සනයි. මට ඒක බලන්න ඇත්නම්’‘පුතාට හෙලවෙන්න හොඳ නෑ’ එය නෑසුණාක් මෙන් ඕ කීවාය. දරුවා එතැන් සිට කියවීම නවත්වා නිහඬව සිටියේය. ඈ හැරී ඔහු දෙස බැලුවාය. දරුවා හඬමින් සිටියේය. ඔහුගේ දෙනෙතින් ගැලු කඳුළු දෙකපොළ ඔස්සේ රූරා වැටෙමින් තිබිණ.‘ඇයි අඬන්නෙ. මොකක්ද උණේ?’‘මට ගෙදර යන්න ඕන. මට නංගිව බලන්න ඕන. මම නැත්නම් එයා අඬනව. එයාට අම්ම කෙනෙක් නැහැනෙ.’ඒ ගැන හිතන්න එපා පුතා. දැන් ඔය ගොල්ලන්ට අම්ම කෙනෙක් ඉන්නවා.’ ඈ ඔහුගේ නළලත තම සීතල අත්ල තබමින් කීවාය.‘කෝ අම්ම කෙනෙක් නෑ’‘අපි බත් ටිකක් කමු ද?’ එය නෑසුනාක් මෙන් ඕ බත් පාර්සලය ලිහුවාය. ‘මම කවන්නම් පුතාට’කිසිවකු වාට්ටුවට ඇතුළු වන හඬින් ඔව්හු හැරී බැලූහ. විජේපාලත් ලොකු පුතාත් දුවත් වාට්ටුවට ඇතුළු වූහ. ඔව්හු මොහොතක් එතැනම නැවතී සිටියහ. සියල්ලෝම උනනුන් යථා පරිදි වටහා ගත්තෝය.ලොකු, කුඩා වෙසක් පහනක් ගෙනවිත් තිබුණේය. ළා රෝස පැහැති කොළවල තද රතු පැහැයෙන් මල් කපා අලවා තිබුණි. කූඩුව එසවූ විට එහි අලවා තිබු රැලි අපූරුවට දිස් වුණේය. නර්මදා කතා බහින් තොරව ලොකු පුතා අතින් කූඩුව ගෙන රෝගී දරුවාට දුන්නාය.‘මම මේක නංගිට දෙනවා’ දරුවා ඒ දෙස බලා මඳ වේලාවකට පසු කීවේය.භක්ති ගී කණ්ඩායම ළං ළංව එන බව තේරිණ. වාතය කපාගෙන ඔවුන්ගේ හඬ ඇසිණ. ගී රාවයේ ආත්මීය ගුණ සුගන්ධය වායුව තුළට මුසු වී එහි වූවන් වසා වැතිරෙන්නට විය. මුළු පරිසරයම පහන් අවස්ථාවකට උචිත පරිද්දෙන් ශාන්ත වීය. පවිත්‍ර වූද ඉතා උතුම් වූද සිතුවිලි එහි වූ සියල්ලන්ගේ හදවත් තුළ ක්‍රමයෙන් ලියලමින් පැවතිණ.ලීලානන්ද වික්‍රමසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>05</month>
      <day>18</day>
    </date>
    <link>http://www.silumina.lk/2014/05/18/_art.asp?fn=cr1405184</link>
    <topic>කාම සූත්‍රය එක හුස්මට කියවූයෙමි</topic>
    <author>මහාචාර්ය සුනන්ද මහේන්ද්‍ර</author>
    <content>කාම සූත්‍රය එක හුස්මට කියවූයෙමිහැටේ දශකයේ සාහිත්‍ය කලා හා සංස්කෘතික කතිකාව කෙමෙන් සමාජ විපර්යාසයක් සඳහා හැත්තෑව දශකයට පෙරහුරුවක් ඇති කළේ දැයි මම නිතර කල්පනා කරන්නට පටන් ගතිමි. එහෙත් ඒ පිළිබඳ පිරිපුන් දැනුමක් ඇති උගතුන් මට එතරම් මුණගැසී නැත. මෙය “සමාජ සන්නිවේදන” (Socio - Communication) පර්යේෂණයකට සුදුසු මැයක් විය හැකි යැයි මම විශ්වාස කරමි. හැත්තෑඑක වසර උදාවීමත් සමඟම තරුණයන් අතර ඇතිවූ වෙනස ජනමාධ්‍ය ඔස්සේ මුළු ලෝකයටම දැනුම් දී තිබුණේ ‘කැරැල්ල’ හෝ ‘වියවුල’ යන අර්ථය සපයන insurrection යන යෙදුමිනි. සමාජ විපර්යාසයක් අපේක්ෂා කළ බහුතරයක් සෝවියට් හා චීන සාහිත්‍ය කලා මාධ්‍යයන්ගෙන් පන්නරය ලද අය වූහ.පාසල් මට්ටමින් කෙතරම් දුරට ඉංග්‍රිසි භාෂාව අධ්‍යයනය කර තිබුණත් මට විධිමත් ලෙස ඉංග්‍රිසි සාහිත්‍යයේ අල ගිය තැන් මුල ගිය තැන් හැදෑරීමට අවශ්‍ය ශක්තිය ලැබුණේ විද්‍යාලංකාර විශ්වවිද්‍යාලයේ ඉංග්‍රීසි අධ්‍යයන අංශයේ ජ්‍යෙෂඨ කථිකාචාර්ය ඒ.එම්.ජී.සිරිමාන්න මහතා යටතේ ගුරු හරුකම් ලබාගැනීමෙනි. සාමාන්‍ය පෙළටත් උසස් පෙළටත් ඉන් එහාටත් විභාග මට්ටමින් මට ඉහළ සාමාර්ථයක් ලැබී තිබුණත් ඒ කිසිවක් උපාධි මට්ටමකට ගැළපේද යන්න මා තුළ බලපැවැත්වූ ගැටලුවක් විය. එහෙත් ඒ ගැටලුව නිරාකරණය කර ගැනීමට සිරිමාන්න ගුරුතුමන්ගේ මඟපෙන්වීම් මට අත්වැලක් විය. ප්‍රථම ශාස්ත්‍ර පරීක්ෂණයටත් ඉන් එහා උපාධි මට්ටමටත් නිර්දේශ කර තිබූ ඉංග්‍රීසි පෙළ පොත් අතරින් ම‍ගේ අවධානය වඩාත් ‍යොමු වූයේ ඉංග්‍රීසි කවි කෙරෙහිය. අප‍ට නියමිත වී තිබුණේ හැම වර්ගයකටම අයත් ඉංග්‍රීසි කවීන්ගේ කෘතින්ය.ඉන් මා වඩාත් අවධානය යොමු කර සිටියේ බොහෝදෙනකුට දුෂ්කර සේ හැඳින්වී තිබූ දාහත්වන සියවසේ ජීවත් වූ ජෝන් ඩන් (John Donne), ඇන්ඩෘ මාර්වල් (Andrew Marvell) වැනි කවීන්ගේ කෘතීන්ය. එහෙත් කෙමෙන් මම ඒ කවීන් කෙරෙහි දැඩි ඇල්මක් දැක්වීමි. ඒ කවීන් හඳුන්වනු ලබන්නේ Metaphysicalpoets (පාරභෞතික කවීන්) වශයෙනි. අප ගුරුතුමා ඒ කවි කෙතරම් අපූරුවට විස්තර කර දුන්නේ ද යන්න වටහාගත් හැම මොහො‍තක් පාසාම මා කල්පනා කළේ, මා කෙතරම් දැනුමෙන් අල්ප, ඇසූ පිරූ තැන් නොමැති අල්පශ්‍රැතයෙක් ද යන්නයි. මට මගේ කුදු බව පසක් වෙත්ම, මගේ ගුරුතුමා කෙතරම් බහුශ්‍රැතයෙක් ද යන්න මම සිතාගත්තෙමි.පාරභෞතික කවීන්ගේ කෘතින් කියවත් කියවත්ම එබඳු මගේම ස්වීය නිර්මාණ බිහි කිරීමට මා පෙලඹවූ බව අමුතුවෙන් කිව යුතුද? මම වචනයක් පේළියක් නෑර ඒ කවි සොය සොයා කියවන්නට පටන් ගත්තෙමි. ඒ සමඟම මට දැනුණේ සම්මතව ලියැවී තිබූ සමකාලීන සිංහල කවිය කෙතරම් පස්සට ගොස් ඇත්ද යන්නයි. අපි මේ පිළිබඳව කෙමෙන් කතිකාවක් ගොඩනැඟුවෙමු. මට ඒ කතිකාවේ විවිධ ජවනිකා බෙහෙවින් මතකයට ඒම වැළැක්විය නොහැකිය. මගේ ඉංග්‍රීසි ඇදුරු සිරිමාන්නයන්ගේ අගය මට වඩාත් අපූරුවට දිස්වූයේ පසු කලෙක මා එංගලන්තයට ‍ගොස් මහාචාර්ය විලියම් විලට්සන් යටතේ වැඩිදුර ඉංග්‍රීසි විෂය හැදෑරූ අවස්ථාවකදීය. සිරිමාන්න මහතා නිතරම කී එක්දෙයක් මම සිහිපත් කරගනිමි.“කවියාගේ නවීනත්වය කියන්නේ වර්තමානයේ ඔහු ජීවත්වෙනවා කියන එකට නොවේ. ඉතා ඈත අතීතයේ ජීවත්වූ කවියකුගේ කෘතියක් අතිශයින් නවීන විය හැකිය.(The modernity of a poet does not mean that he lives in the present. An ancient poet can be a modern one defending an the modernity)මම මේ නිර්මාණ සංකල්පය (Creative Concept) වටහා ගැනීමට බෙහෙවින් වෑයම් කළෙමි. එහෙත් කලක් යන තුරුම මට එය වටහා ගැනීමට නොහැකි විය. එබැවින් දෝ මට සිංහල සාහිත්‍යයේ නූතන කවිය යනුවෙන් සම්මත සරසවි ආචාර්යවරුන්ගේ ඉගැන්වීම් තුළ කිසියම් බොල් කමක් දිස්වන්නට විය. ඔවුන්ගේ බොහෝ මත මම නිසරු ලෙස සලකා බැහැර කිරීමට හුරුවූයෙමි. එහෙත් කලාතුරකින් සරු යයි පැවැසීමට තරම් අගනා කාව්‍ය නිර්මාණ කීපයක් ද හමුවිය. ඒවා පිළිබඳ මම මගේ ගුරුතුමා සමඟ සාකච්ඡා කිරීම සිරිතක් කොට ගත්තෙමි. ඒ අනුව මහාචාර්ය සිරි ගුණසිංහයන්ගේ, මහගමසේකරයන්ගේ හා ගුණදාස අමරසේකරයන්ගේ ඇතැම් කවි අපේ වැඩිදුර අවධානයට යොමු විය.“අපි හොඳ ඉංග්‍රීසි කවි ටිකක් සිංහලට පරිවර්තනය කරමුදÓයි වතාවක් අපේ ගුරුතුමා යෝජනා කළේය. එබඳු කාර්යයක් පිළිබඳව මා තුළ දැඩි ඇල්මක් පැවතිණි. ඒ වන විටත් මම, දැඩි ඇල්මකින් හැදෑරූ ඉංග්‍රීසි කවි කීපයක් සිංහල අනුවර්තන ලෙසත්, ඒවායේ ආභාසයෙන් ලියන ලද ස්වීය කෘති ලෙසත් සකසා තිබිණ. ඒ අනුව මගේ අවධානය යොමු වූයේ, ජෝන්ඩන්, ඇන්ඩෲ මාර්වල්, රොබට් ප්රෝස්ට්, රොබර්ට් බර්න්ස් යන කවීන්ගේ කෘතීන්ය. මම ඒවා අප ගුරුතුමාට කියවූයෙමි. ඔහු ඉමහත් ඇල්මකින් ඇල්මකින් යුතුව අසා සිටියේය. අප ගුරුතුමා අප මෙහෙයවා සැලසුම් කළ කාව්‍ය කෘතිය පසුකලෙක “විචාර කවි” යනුවෙන් ගුණසේන ප්‍රකාශනයක් ‍වශයෙන් එළිදුටුවේය. මම අඛණ්ඩව තව තවත් කවි ලියන්නට පටන්ගත්තෙමි. මහගමසේකර මගේ සමීප මිතුරකු බවට පත්වූ‍යේ ද ඒ අනුසාරයෙනි. පසුකලෙක බිහිවූ මගේ ප්‍රථම කාව්‍ය සංග්‍රහය, ‘පවුරු වළල්ලට’ ඇතුළත් වී ඇත්තේ එසේ බිහිවූ කෘතින් සමුදායකි.අප ඉංග්‍රීසි අධ්‍යයන අංශයේ අංශ ප්‍රධාන වශයෙන් කටයුතු කළේ කාලයක් හොරණ ශ්‍රීපාලි විද්‍යාලයේ විදුහල්පතිවරයා වූ ජී.පී.ආරියරත්න මහතාය. කාරුණික උගතකු වූ ආරියරත්න මහතා කලක් ඉන්දියාවේ ද උසස් අධ්‍යාපනය ලද කෙනකු වශයෙන් ද ප්‍රවීණ පුවත්පත් කලාවේදියකු වූ ඩී.බී.ධනපාල මහතාගේ ද ගුරුවරයෙක් විය. ධනපාල මහතා විසින් ලියන ලද “Among those present” නමැති අපදාන සංග්‍රහය පළකිරීම සඳහා ගුරූපදේශ දී ඇත්තේ ද අප ආචාර්යවරයා වූ ආරියරත්න මහතාය. ආරියරත්න මහතාටත් සිරිමාන්න මහතාටත් අතිරේකව ඉංග්‍රීසි අධ්‍යයන අංශයේ බාහිර කථිකාචාර්යවරුන් වශයෙන් කටයුතු කළෝ නම් රෙජී සිරිවර්ධන මහතා සහ ඩිකී ආටිගල මහතාය. ඔවුන්ගේ ඇසුර ද අතිශයින් ප්‍රියමනාප විය. අධ්‍යයන අංශය කුඩා වුවත් සරල ඉංග්‍රීසි ඉගැන්වීම සඳහා ඉංග්‍රීසි උපදේශකවරුන්ගේ කාර්යභාරය ද අවශ්‍ය විය. එක් දිනක් සිරිමාන්න ගුරුතුමා මා අධ්‍යයන අංශයට කැඳවීය.“සුනන්දට අපි පොඩි ‍පහේ පත්වීමක් දෙන්නයි හදන්නේÓයි ඔහු ඉංග්‍රීසියෙන්ම කීය.“මොකක්ද සර් - මට පුළුවන් එකක්ද?”“මට පේන විදිහට නම් පුළුවන් වගෙයි. මොකක්ද දන්නවද? තමනුත් ඉගෙනගන්න අතර මෙහේ ඉන්න අයටත් ඉංග්‍රීසි උගන්වන්න පුළුවන්ද”“මම කලින් නම් එහෙම වැඩ කරලා නෑ සර්”“ඒකට කමක් නෑ - අලුත් පත්වීම් දෙනකොට මම උගන්වන්නම් - තවත් උපදේශකවරුන් කීපදෙනෙකුත් වැඩිපුර ගන්ටයි බලන්නේ.”මම නිශ්ශබ්දතාවෙන් ස්තුතිවන්ත වීමි.“සල්ලි ටිකකුත් පොකට් මනි වශයෙන් හොයාගන්ටත් පුළුවන් වේවි”“එතකොට මට පොතක්පතක් ගන්ටත් පුළුවන්වේවි”“ආන්න ඒක හොඳයි.”ඊළඟ සතියේ අප කිහිපදෙනකුට සරල ඉංග්‍රීසි උගන්වන ආකාරය පිළිබඳ උපදෙස් මාලාවක් අභ්‍යාස වශයෙන් සිදු කෙරිණ. එහිලා අපට උගන්වා පෙන්වීමට සිදුවීය. මම නිර්භයව ඊට මුහුණ දුන්නෙමි.“උගන්වන්න පුළුවන් බව පෙනුණා” මගේ ගුරුතුමා මට කීය.මා තුළ විශ්වාසයක් තහවුරු විය. ප්‍රථම වතාවට මම ඉංග්‍රීසි ටියුටර් කෙනෙක් වීමි. මතක සටහන් ජවනිකාව මඳක් මාරු කරමි.පාලි භාෂාව පාසල් මට්ටමින් ඉගෙනුම ලබන කාලයේ මා හා සමඟ සමීපව ආනන්දයේ හුන් එක්තරා මිතුරකු මා අමතක නොකළ යුතුය. ඔහු පසුකළ හමුදා සේවාවට ‍ගිය රෝහාන් ජයවර්ධනයි. ඔහු ද නුගේගොඩ සගයකු වූ නමුත් මගේ අනිත් සගයන්ට වඩා වෙනස් ගතිපැවතුම් පෑ කෙනක් වීය. පොතපත කියවා විභාග සමත්වීමට අතිරේකව ඔහු බොක්සිං සූරයෙක් ද වීය. රෝහාන්ගේ නිවස පිහිටියේ නු‍ගේගොඩ මැට්රෝ සිනමා ශාලාව පිහිටි නුගේගොඩ නාලන්දාරාම පාරේය. මැට්රෝ සිනමා ශාලාව පසුකොට මඳ දුරක් ගිය විට දකුණු පැත්තේ ඒ නිවස පිහිටියේය. රෝහාන්ගේ වැඩිමහල් අයියා සුප්‍රකට සංස්කෘත උගතකු මෙන්ම ප්‍රවීණ පරිපාලන නිලධාරියකු වූ ඔස්ටින් ජයවර්ධනය. සංස්කෘත රසාස්වාදය පිළිබඳ පරිණත දැනුමකින් යුක්ත වූ ජයවර්ධන මහතා කලක් විශ්වවිද්‍යාල කීපයක බාහිර කථිකාචාර්යවරයකු වශයෙන් ද සේවය කළේය. ඊට අතිරේකව ඔහු කලා මණ්ඩලයේ සභාපති ලෙස ද කටයුතු කළේය. ප්‍රථම වරට සංස්කෘතික දෙපාර්තමේන්තුව යටතේ කලා මණ්ඩලයක් පිහිටුවා එහි වාර ප්‍රකාශනය වන ‘කලා සඟරාව’ සංස්කරණය කළේ ද ජයවර්ධන මහතාය. මට ඔහු මුණගැසීම අහම්බෙන් සිදුවූවකි.මා මිත්‍ර රෝහාන්ගේ, වැඩිමහල් සොහොයුරා වූ ඔස්ටින් ජයවර්ධනගේ පාඩම් කාමරයට ඇතුළු වූ කළ මට හැඟුණේ ඔහු පොතපතටම නැඹුරු ව සිටින්නෙකු බවය. ඔහු බැරෑරුම් ලෙස පොත් කියවීමත් ඒවායේ අන්තර්ගත කරුණු සටහන් කිරීමත් පුරුද්දක් කොටගත් කෙනෙකි. ඔහු ගමන් බිමන් යාමට පාවච්චි ‍කළේ වෙස්පා වර්ගයේ ස්කූටරයකි. මැනවින් හැඳ පැලඳ ගන්නා ඔහු ස්කූටරය පණගන්වා ගමන් ගියේය. මඳ කලකට පසුව ඔහු ෆොක්ස්වාගන් වර්ගයේ මෝටර් රථයක් පැදවීය. අපූරු සිනහවකින් මුහුණ ඔප කරගන්නා ඔහු වතාවක් මගෙන් ප්‍රශ්නයක් ඇසුවේය.“තමුසේ කාමසූත්‍රය කියවල තියෙනවද?”“නෑ”“අරන් කියවනවා‍කෝ - හුඟාක් දේවල් ඉගෙනගන්ට පුළුවන්”ඉන් දින දෙකතුනකට පමණ පසුව මට මගේ මිත්‍ර කරුණාරත්න අමරසිංහයන් මඟින් වාත්ස්‍යායනගේ කාමසූත්‍රය සිංහලානුවාදයක් ලබාගත හැකි විය. එය සිංහලට පරිවර්තනය කර තිබුණේ සකු හා හින්දි පඬිවරයකු වූ පණ්ඩිත ඒ.දහනායක නමැත්තෙකි. මම, එක දිගටම ‘කාම සූත්‍රය’ කියවන්නට පටන් ගත්තෙමි. සැබැවින්ම මා අපූරු ලෝකයකට එමඟින් ප්‍රවේශ වූ බව අමුතුවෙන් කිව යුතු නොවේ. ඒ කිනම් ලෝකයක් දැයි මට එකල වටහාගත නොහැකි විය. කතිකාවක් විද්වත් ලෙස පැවැත්විය හැකි කෙනෙක් ද මට සොයා ගත නොහැකි විය. පාසලේදී මට ‍පාලි ඉගැන්වූ මහාචාර්ය එස්.එල්.කැකුලාවල මහතා මට නිතරම වාගේ විශ්වවිද්‍යාල භූමියේ දී මුණගැසුණු නමුත් ‘කාම සූත්‍රය’ අපට ගැළපෙන මාතෘකාවක් නොවීය. කැකුලාවල මහතා සංස්කෘත හා පාලි උගතකු විය.සිංහලට පරිවර්තනය වූ සකු කවි පොත්වලින් මම ආභාසයක් ලබාගන්නට වෑයම් කළෙමි. මම කවි ලිවීම ප්‍රගුණ කරන්නට පටන්ගත්තෙමි. ඒ සඳහා අතට හසුවන හැම වර්ගයකම කවි කියවමින් ඒවා සරු යයි ම‍ගේ හිතට දැනුනහොත් එක්කෝ අනුවර්තනයක් වශයෙන් හෝ පරිවර්තනයක් වශයෙන් ‍හෝ ප්‍රතිනිර්මාණය කිරීම මගේ කාර්යය විය. ඒ අතර වාරයේ මම නව ප්‍රතිචීනවාදී කවි නිමැවුම් එකතු කරන්නට පටන් ගත්තෙමි. කේ.වී.ජී.ද සිල්වා පොත් සාප්පුවට යන මම එහිදී පොත් රාක්ක පීරා කවි පොත් පීරන්නට පටන් ගත්තෙමි.මහාචාර්ය සුනන්ද මහේන්ද්‍රකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>05</month>
      <day>18</day>
    </date>
    <link>http://www.silumina.lk/2014/05/18/_art.asp?fn=cr1405185</link>
    <topic>සාහිත්‍ය ප්‍රශ්න පත්තරය</topic>
    <author>ඉනෝකා පෙරේරා බණ්ඩාර</author>
    <content>සාහිත්‍ය ප්‍රශ්න පත්තරයපොත් කියැවීමේ පුරුද්ද විමසන මෙම ප්‍රශ්න මාලාව ඇරැඹෙන්නේ, පාඨක ඔබටත් ගත හැකි යමක් එහි ඇති බැවිනි.ඔබේ ප්‍රියතම ප්‍රබන්ධ කෘතිය...එස්. ජී. පුංචිහේවාමාර්ටින් වික්‍රමසිංහ සූරීන්ගේ ‘ගම්පෙරළිය’ අද ලියැවෙන බොහෝ නවකතාවල ආදරය පිළිබඳ කතා කරන්නේ උඩින් පල්ලෙන්. නමුත් මනුෂ්‍ය හැඟීම් සහ ආදරය පිළිබඳ ඉතාමත් ගැඹුරින් කතා කරන, මේ තරම් සාර්ථක කෘතියක් මට තවම හමුවෙලා නැහැ.ප්‍රබන්ධ නොවන කෘතිය...මුණිදාස කුමාරතුංගයන්ගේ ‘ප්‍රබන්ධ සංග්‍රහය’ මේ කෘතිය ලියැවී තිබෙන්නේ, සිංහල භාෂාව පාවිච්චි කරන විවිධ ක්‍රම පිළිබඳවයි. භාෂා රටාවන් පුළුල් ලෙසත් වාක්‍ය සම්ප්‍රදායන් බහුල ලෙසත් යොදා ගන්නා ආකාරය එයින් විග්‍රහ කෙරෙනවා.අපේ රටේ පොත්පත් ලියන අයත් පුවත් කලාවේ නියුතු අයත් තවම පාවිච්චි කරන්නේ භාෂා රටා දහයක් තරම් ප්‍රමාණයක් පමණයි. නමුත් මේ පොතේ ඉතාමත් සුන්දර භාෂා රටා 20 ක් පමණ විග්‍රහ කෙරෙනවා.‍ එය, ලියන කියන කාටත් ‘ගුරු පොතක්’ ලෙසයි මා හඳුන්වන්න කැමැති.මේ දිනවල ඔබ කියවන්නේ...ඛලීල් ජිබ්රාන්ගේ ‘A tresury of wisdom’ එය, ධර්මය හා සම්බන්ධ ගැඹුරින් ලියැවුණු උපමා කතා පොතක්.කෙනකුට කියවන්න යැයි ඔබ නිර්දේශ කරන කෘතීන් තුනක්...ප්‍රබන්ධ සංග්‍රහය - මුණිදාස කුමාරතුංගයන්ගේ මේ කෘතියේ වැදගත්කම, පාසල් යන වයසේ පටන් ජ්‍යෙෂ්ඨ ලේඛකයන් දක්වා සියල්‍ලන්ටම එකසේ ප්‍රයෝජනවත් කෘතියක් වීමයි. කොහෙන් හරි මේ පොත හොයාගෙන කියැවීම ඉතාමත් වටිනවා.ධම්මපදය - ධර්මය යනු පොදු දහමක්. එය කාටත් එකයි. නමුත් මට අනුව ආගම යනු දේශපාලන බලය ලබා ගන්නා එක්තරා සංවිධාන ක්‍රමයක්. එයින් කියන්නේ බලය ලබාගැනීම පිළිබඳ පමණයි. ධම්මපදය ඕනෑම කෙනෙක් කියැවිය යුතු, එහි කතා කරන ගැඹුරු ජීවිතය හා දහම නිසයි.‘රූමි’ (Rumi) - ඔහු ඕමර් ඛයියාමිලාගේ යුගයේ පර්සියන් කවියෙක්. නමුත් රූමිගේ කවිවල තිබෙන ජීවිත ධර්මතා හරි අපූරුයි. මේ පොත සිංහලෙන් නම් නැහැ. නමුත් ඉංග්‍රීසි පොත තිබෙනවා.පොතක ඔබ වඩා වැදගත් කොට සලකන්නේ රචනා ශෛලිය ද... අන්තර්ගතය ද නැතිනම් අවසානය ද...අන්තර්ගතය. මොකද භාෂාවයි ශෛලියයි කියන්නේ අන්තර්ගතය ඉදිරිපත් කරන්නට පාවිච්චි කරන මෙවලම් පමණයි. මනුෂ්‍ය ආමන්ත්‍රණය තිබෙන්නේ අන්තර්ගතයේ.එය මනුෂ්‍යත්වය හෝ මිනිස්කම විය හැකියි. ආගම හෝ වෙනත් කාරණයක් විය හැකියි. පොතකින් ඉදිරිපත් කරන ඒ අන්තර්ගතය කුමක්ද යන්නයි මට වැදගත්.ඔබ ළමා කාලයේ කියැවූ හොඳම පොත...මාර්ටින් වික්‍රමසිංහ සූරීන්ගේ ‘රෝහිණී'. එතකොට මං හිටියේ මාතර නූපේ ‘ක්‍රයිස්ට් චර්ච්’ විදුහලේ හතේ පන්තියේ. අද ඒ පාසලත් නැහැ.ඔබ කියැවීමට කැමැති විශේෂ වර්ගයක ග්‍රන්ථ තිබෙනවාද...ඛලීල් ජිබ්රාන්, ටෝල්ස්ටෝයි, තාගෝර් වැනි ලේඛකයන්ගේ කෘතීන්වලට මං කැමැතියි. මොකද, මනුෂ්‍ය සන්තානය පිළිබඳ ඔවුන් ගැඹුරින් ලියන නිසා.මෙතෙක් කියැවූ පොත්වලින් ඔබේ ජීවිතයට ලැබුණු දේ...ලේඛකයෙක් ලෙසත් මානව හිමිකම් පිළිබඳ අත්දැකීම් ඇති පරිණත නීතිඥයකු ලෙසත් මේ ගමන ආවේ පොතපත නිසා. මානව හිමිකම් පිළිබඳ සාහිත්‍යයක් ගොඩනඟන තරමට පත පොත ලියන්න අප පෙලඹවූයේත් පත පොත ඒ තරමට ජීවිතයට සමීප නිසා. කොටින් ම මනුෂ්‍යයා පිළිබඳ, ඔහුගේ සිත සන්තානය පිළිබඳ හිතන්න සහ ඒ ඇසුරේම වෘත්තියක් තෝරා ගන්නට තරම් ජීවිතය හැඩ ගැසුණේ පත පොත කියැවීමේ පුරුද්දයි.ඔබට අනුව පොතකින් තැනුණු හොඳම චිත්‍රපටය...අකිරා කුරසෝවාගේ ‘ned beard'.ඔබ ඉහළින් ම අගයන කතුවරයා...මුණිදාස කුමාරතුංගයන්‍. ඒ වගේ ම බටහිර ලේඛකයකු ලෙස මෑතකාලයේ බිහිවූ රිචඩ් ඩෝකින්ටත් මා කැමැතියි.ඔබේ ප්‍රියතම සම්භාව්‍ය කෘතිය...අමාවතුර. එය ලියැවී ඇති රමණීය භාෂාව, මා අමන්දානන්දයට පත් කරනවා.ඔබේ ප්‍රියතම පරිවර්තන කෘතිය...ඊරියගොල්ල සූරීන් පරිවර්තනය කළ ‘මනුතාපය'. එය පරිවර්තනයක් දැයි නොසිතෙන තරමට සාර්ථක කෘතියක්.ඉනෝකා පෙරේරා බණ්ඩාරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>05</month>
      <day>18</day>
    </date>
    <link>http://www.silumina.lk/2014/05/18/_art.asp?fn=cr1405186</link>
    <topic>දොස් නිදොස්</topic>
    <author/>
    <content>දොස් නිදොස්ඩී. එ‍ෆ්. කාරියකරවනසූතිකාගාරය“විළිරුදාවෙන් අම්මා කෑගසද්දී වින්නඹු අම්මලයි හෙදියොයි ලේබර් රූම් එකේ ගුටි කෙළියක”තරුණ පෙළ දිනාගෙන යන පුවත්පතෙක මුල්පිටුවේ තුනෙන් එකක පමණ ඉඩකඩ ගනිමින් පළවූ පුවතෙක මහා සිරස්තල පේළි තුන ය ඉහත දැක්වුණේ.‘ලේබර් රූම් එකේ’ යන්න වෙනුවට ‘සූතිකාගාරය’ යන්න යෙදිණි නම් කොතරම් අපූරුද? ‘ගුටිකෙළියක’ යන්න නම් ඉතා මැනැවි‍කෙළියකෙළිය යනු ක්‍රීඩාව ය. එහෙත් ගුටි කෙළිය ක්‍රීඩාවක් නොවේ‍. කෙළිය යන්න විවිධ ලෙස යෙදෙන තැන් කීපයක් මෙසේ ය.සැණකෙළිය - කානිවල් වැනි උත්සවය දියකෙළිය - ජල ක්‍රීඩාව වැලිකෙළිය - වැලිවලින් කරන ක්‍රීඩා දූ කෙළිය - සූදු ක්‍රීඩා ව සූදු කෙළිය - සූදු ක්‍රීඩා ව අං කෙළිය - එනම් ක්‍රීඩාව දාදු කෙළිය - එනම් ක්‍රීඩාව ඔලිඳ කෙළිය - එනම් ක්‍රීඩාව පංච කෙළිය - එනම් ක්‍රීඩාව ගිනි කෙළිය - 1. ගිනි කෙළි ක්‍රීඩාව 2. ලොකු ආපදාවට ද අවුලට ද ‘ගිනිකෙළිය’ නම යෙදේ. මළ කෙළිය - ලොකු අනතුර - විපත - ආරාවුල ‘මස් කෙළිය - නගරයකි මහකෙළිය - වයඹ පළාතේ ගමක්අලි පැටියෙක්“උඩවලව අලි පැටියෙක් පැහැරගෙන යෑමට තැත් කරලා”මෙහි ඒ තැත්කිරීම කැර ඇත්තේ අලිපැටියා නොවේ‍. මේ අලිපැටියාට ‘අලිපැටියෙක්’ යන උක්ත රූපය අයිති නැත. නිවැරැදි වන්නේ ‘අලි පැටියකු’ යන්නයි.‘සද්දෙට’“ගම දෙදරන්න - සද්දෙට අහන්න” යන්න නිතොර පුංචි තිරයෙන් අසන්නට - දකින්නට ලැබේ. මේ කියමන නො ගැළපෙන්නකි. “ගම දෙදරන සද්දෙට” යනුවෙන් කීමේ නම් එහි අරුතක් ඇත. අනෙක් වරද ‘සද්දෙට අහන්න’ යන්නයි. ‘සද්දෙ අහන්න’ යනුවෙන් කිවහොත් එහි අරුතක් ඇත.“උසස්වීම් නො ලැබිණැයි පරීක්ෂකවරු උසාවි යයි”එක්තරා පත්‍රයෙක අලි අකුරෙන් පළ වූ තීරු තුනේ සිරසෙකි. වරදක් ඇතොත් නිවැරැදි කරන්නැයි පහළ පන්තියෙක ළමයින්ට දෙන්නට සුදුසු සිරසෙකි.උප කතුවරයකු සකස් කරන පිටුව ප්‍රධාන උපකතුවරයා උඩින් පල්ලෙන් හෝ බැලියයුතු ය. එහෙයින් ප්‍රධාන උප කතුවරයාත් වරද කරුවේ.සෝදුපත් කියවන්නන් එක්තරා ප්‍රමාණයකට වැරැදි කරුවන්නේ ඒ සිරස කතු මඬුල්ලට නො පෙන්වී නම් ය. වැඩ අධික හෙයින් බොහෝ විට කතුවරයාට හැම පිටුවක් ම බලන්නට ඉඩ නොලැබෙනවා ඇති.‘වින්නඹුවන්’“හෙද නිලධාරිනියන් වින්නඹුවක ලෙස ක්‍රියා කිරීම නිත්‍යනුකූළයි” යන්න ද ඉහතකී පත්‍රයේ දකින්නට ලැබුණු සිරසෙකි.‘නිලධාරිනියන්’ යන බහු වචනයට ‘වින්නඹුවක’ යන ඒක වචනය නො ගැළපේ.‘වින්නඹුවක’ යන්න මෙහි ‘වින්නඹුවන්’ යනුවෙන් බහු රූ ගත යුතු ය.දමන්න“තාප්පය උඩින් වැලිකඩට එවන්න හැදූ කුඩු අල්ලයි”මෙය පුවත්පත් සිරසෙකි. මෙහි ‘එවන්න’ යන වචනය එතැනට නො ගැළපේ. ‘එවන්න’ යන්න යෙදෙන්නේ සිරගෙය ඇතුළේ සිට ලියුවා නම් ය.මේ සිරස නිවැරැදි වන්නේ ‘එවන්න’ යන වචනය වෙනුවට ‘දමන්න’ යන්න යෙදිණි නම් ය. තාප්පය උඩින් යන්නට හොඳටම ගැළපෙන්නේ ද ‘දමන්න’ යන්න ය.‘ආෆ්ටර්’එක්තරා පත්‍රයෙක පළවූ සිරසක් මෙසේ යි. ‘ආෆ්ටර් ඕ ලෙවල්’මේ සිංහල පත්‍රයකට සුදුසු සිංහල ද?තුළින්“නව දේශපාලන සංස්කෘතියක් තුලින්”පිටුවක මුල් පුවත වශයෙන් අලි අකුරෙන් ‘තුලින්’ පළ වන අතර ඊට යටින් දැන්වීමේ ඒ හා සමානම අකුරෙන් ‘තුළින්’ යැයි නිවැරැදිව පළ වේ.රිමාන්ඩ්‘රිමාන්ඩ්’ යන්න දැන් බහුලව යෙදෙන ඉංගිරිසි වචනයකි. (REMAND)‘රිමාන්ඩ් හිරේ’ යන්න වැරැදි ය. චූදිතයකු වැරැදි කරුවකු ද නැද්ද යන්න තීරණය වන්නේ අධිකරණයෙනි. එතෙක් චූදිතයකු හිර බාරයට ගන්නට බැරි ය. අත්අඩංගුවේ තබාගත හැකි ය.‘රිමාන්ඩ්’ යනු ‘අත්අඩංගුව’ යන්නයි.‘කෙනෙක්’ඉහත කී පත්‍රයේ මුල් පිටුවක සිරසක් මෙසේ යි. “පිටරට CEO කෙනක්ට කෝටියක මාසික පඩියක් දෙන්න වෙන එක මම නිසා නැවතුනා”මොකක්ද මේ ‘CEO කෙනක්ට'?කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>05</month>
      <day>18</day>
    </date>
    <link>http://www.silumina.lk/2014/05/18/_art.asp?fn=cr1405187</link>
    <topic>කව් සිළුමිණ</topic>
    <author/>
    <content>කව් සිළුමිණසංස්කරණය - රත්න ශ්‍රී විජේසිංහසට­හන : ජීවිතේ මධ්‍යම යාම­යෙන් නික් ම, වෘත්තීය භූමි­යෙන් මිදී පෙර පුරුදු ගම් පෙතට එන්න­කුට, තමා දැක පුරුදු ගමක් මුණ නොගැසේ. විප­රි­ණා­මය විසින් සියල්ල නන්නා­ඳු­නන බවට පත්කොට තිබේ. එකී කාංසා සහ­ගත සිති­විලි පොදු වින්ද­න­යක් කළ හැක්කේ උපුල් වැනි පරි­ණ­ති­යට ළඟා වන කවි­ය­කු­ටය.ජීවි­තය හා සමව නොගි­ලි­හෙනා ලෙස දැඩිව මා වැලඳ පිය නැඟූ නි'සයුරු පෙම්බ­රිය මගේ අත මුද­ව­මින් හඬා වැල­පෙ­න්නීය මේ නියත නික්ම­නින් ආතු­රව වැද හෙවෙමි මගේ ගම් පිය­ස්සට තෙළෙස් වස­ර­කට පසු අඩ ඇසින් කඩ දතින් උප­හාස ස්වර­යෙන් ඇසු­වාය ඇය මගෙන් ආවාද... ඔය ඉතින්? රබර් තුරු සිර­ස­ගින් පෑළ දොර අගය ඉම ලතු ඉනූ කොපු­ල්තල නොදිසි විය පෙර විලස පාළු­වට අඩ තියූ ගෙඹි කැලක කොයි ගියෙද පාවරේ සුවඳ ලු මුදු පවන අවු­ර­මින් නෙක අවු­ළු­පත් සුවඳ නාස්පුඩු අවු­ළු­වයි බට පැළලි අව­න්හල් ඇසැ'ර ඉඟි කර බලති එකල ගම් පියෙස් යට කෙළි කවට බස් බිනූ කෝ කොයිද සකි සඳුනි තුඟු මැදුරු අගුළු ලා දිවි අරුත් සොය­න­වද මා තොටින් හැඟි සුසුම් රැළි රැලිති හා ගැටී නිම්නාද කරනු මෙන ළිහිණි ඈගිරි හඬින් හද­ව­තම නිති පෙළන තියුණු හී සර රිදුම දෙඅ­තින් ම වැල­ඳ­ගෙන නිදි වරන රැය ගෙවමිඋපුල් සේනා­ධී­රිගේ  ගංදෑල මින් ­බිලී පිත්තක ඇන­වු­මෙන් හද­ගැස්ම දුබ­ලව කෙමෙන් කට­ගැ­ස්ම­කය සාද­යක දැන් සුදු­වැලි තලා මත හිස්වේය බඳුන් මධු­විත චිත­කයේ දැවුණ මින් වත නට­බුන්ව උනු­නුන් අතින් අත ඉහළ නැඟ ගං දිය­වර ගල­න්න­ටදෝ තලා දෙ ඉවුර නස­න්නද පිළි­ම­ලුන් සනු­හර සොය­න්නද අතු­රු­දන් පිරි­වර පීන පීනා ගියත් දිය යට සනු­හරේ දුක නිම නොවෙද හෙට මධු­විත පිරූ තොල් වට රැඳි සිනා ඇඳි ඉරිද දිය පිටසරෝ­ජිනී දැර­ණි­ය­ගල  උදේ සිට මද්ද­හන වන­තුරු මිදුල සුදු­වැලි දහර මතු­පිට ඇඟිලි තුඩ­ගින් අඳින සිතු­වම් පිකාසෝ තෙලි­තු­ඩත් පර­යන වැඩ ඇරී මවු ගෙදර ආ කල පෙන්නනා රිසි­යෙන් මැවූ­වද දලු දමයි කුකු­සක් මගේ සිත අහස් කුස කළු වලා­වක් දැක මවු පමා­වෙයි අදත් මා පුත කඳුළු පෙන්වනු එපා නෙතු අග අසන් මා පුත හඬා වැටු­ණද වැසි වළ­ක්වන සවිය මට නැතදඹේ­ගොඩ ජින­දාස  මහ­ගස් යායම අතු ඉති හැලුවා නවම් මහට බකි­නිය වත්තේ නිල්ගල දොළ පාළු­වට ගිහිල්ලා කොළ නිවාඩු ඇවි­දින් වාගේ සිත් අහ­සට හිරි­පොද වැහි වැහැලා බලා­පො­රො­ත්තුව අතු ලියලා කිරි­ක­ට්ටිය අලු­තින් දලු දමලා වස­න්ත­යක් යළි ඇවි­දිල්ලා හිරුට කලින් මහ කන්දෙන් බැහැලා නිදි­ගත් පිනි­කැට ඇහැ­ර­වලා බොරළු ඇනෙන පය රිද­වුම් නොතකා පය ඔස­ව­නවා අපෙ අම්මානන්දි අලුත්ගේ රත්න­වීර  හළ කවු­ළු­වෙන් ඇවිත් සිනි­ඳු­වට ඇඟ දැව­ටෙන නෑසෙන සරින් කොඳුරා සෙමෙන් සිත පිරි­ම­දින නුඹ තවම ඉස්සර වගෙයිජය­සේ­කර මල­වි­ආ­රච්චි  බත් කටක් තරම් වත් නොව­ටින නුඹ ළැමට... රත්ත­රන් ටිකට කිරි එරෙන හැටි රන් කැටි පුතුට...... එක්ක­රන් ගිහින් තව්තිසා දෙව් ලොවට.... පුතු සමඟ වැටිණි අව­සන මැටි බිමට....ගයාන් ඉන්දුල  කන් කලු නදින් මන් මත් කර­මි­න් ඈත වන­හිස තුළින් පැති­රෙන මීමැ­සි­ ගීත පිබි­දෙන සුවඳ මල් ගොමු ලීලෝ­ පේත ලංක­ර­වයි සතුට දන­වන රස­ දෝත තැන තැන පොඩි පඳු­රු­වල බැඳි දඬු­වැල් ය මහ­නෙල් ඕළු පස් පියු­මෙන් පිරි­විල් ය කළු­වර බුරුත පළු මාදං ගස්වැල් ය ගැමි ජීවි­තය ගැමි­යන් හට නිව­හල් යමින්නානේ සේන සෙනෙ­වි­රත්න  කුම­ර­තුඟු මුනි­දස් කිවිඳ ඔබැ මෙහෙ­යට උස් තුති­මල් පුදනු වස් ගොතමි සර­සවි බසින් අද­හස් පිය­ස­මර සම­ඟින හීන්සැ­රය ද හත්පණ මඟුල් කෑම ය යන පොතින් ගැදි පැදි බසට දුන් පණ දෙස බස රැස මහත් බැතින් කෙරු­මණ කොටැ ගත් ඔබ පෑ මඟ සැපත් බොහෝ කිවියෝ වූහ අග­පත් විව­ර­ණ­යක් වෙතොත් ඔබගේ මැ විය යුතු වෙත් ගැට­මුසු පැරණි පොත් ඔබේ වෙස­රද නැණින් මැඩ­ගත් ගුරු­න්ටත් ගුරු වී ඇබැසි විදු­හල් බැණැ වී සබා මැද හිරු වී නොබා බැබැ­ළුණු අයුරු මැනැවී පොවනු ව බසට පණ යළිදු මෙහි උප­දින මැන මෙ ඇරි­යුම පිළි ගෙන ඔබ එතොත් යළිත් දැයේ පිනනිමල් වසන්ත කුමාරමුදු ගී හඬ වියැකී ගියත් මියැ­සිය නින්නාද වේ ය මත­කයේ මිහිරි වය­ලට් මුකු­ලිත වූවත් සුවඳ වොරැ‍‍ඳේ සදා හද ගැබ සෙව්ව­න්දිය මිලින වූ පසු එහි පෙති පෙම්වත ඔබගේ යහ­නත පිරු­වෙති. නික්ම ගියත් ඔබ, ඔබගේ සිති­විලි ආද­ර­යත් සම­ගින් එහි සැත­පෙති.එස්. නන්ද­ලාල්(ඉංග්‍රීසි කිවි­යර පී.බී. ෂෙළීගේ (1792 - 1822) Music, when soft voice die නම් පැදි­පෙළේ අනු­වා­දය)පී.බී. ෂෙළී - බ්‍රිතා­න්‍යයේ සසෙක්ස් හි කුඩා නග­ර­යක 1792 අගෝස්තු 04 දා උපත ලැබූ ෂෙලී නව යොවුන් වියේ සිට ම කාව්‍ය­ක­ර­ණයේ නියැ­ළුණේ ය. ඔහුගේ මුල් ම කාව්‍ය සංග්‍ර­හය 1810 දි නිකුත් විණි. එතැන් සිට 30 වන විය ගෙවෙ­න්නට මාස­ය­කට පමණ පෙර ඉතා­ලිය අසල මුහුදේ දී කුණා­ටු­ව­කට හසු වැ මිය යන අව­ස්ථාව දක්වා ඔහු විසින් එළි දක්වන ලද කාව්‍ය සංග්‍රහ ගණන 42 කි.සේ සේ සේ කියා පූසි­ටත් හඬ­නොගා තාත්තා ගියා උදේ නෝක්කා­ඩු­වෙන් අත­කො­ළු­වයි අඬු­මි­ටි­යයි නිය­න්ත­ලයි ‍ඔ‍හේ බලා ඉමු කියා මටත් ඉඟි කළා වඩි­ම්බුවේ වෙරළු මලේ කැට­ය­මින් හැමී තාත්තාගෙ ඇඟි­ලි­තුඩේ සුවඳ දැනි දැනී පීරිගෑ කිය­ත්තලේ රිදී සියුම් කුඩු පහ­න්ති‍ෙර් නිලා එළිය දල්වමු කෙසේ සුරුස් සුරුස් ගගා යතු කැටෙන් විහි­දුණු දේව­දාර සුවඳ කැවුණු නැතක් ලී රොඩු‍ ­ම­ටත් ‍ඔටුන්නක් හදන්න වැටුණු ඩා මුතු බිත­ක්කනේ බලා හිඳී අරු­ම­යෙන් යුතු නිදිත් වරා ඇසත් රිදී දුටුව සිහි­නයේ විලක් පුරා රැයක් ගෙවී නෙළුම් මල් පිපේ සද­ත්කුලේ ඇතා මගේ දඬුත් ගෙන උදේ වඩිත් කියා බලා සිටිත් නිවැ­සියෝ අපේවිනීතා බී. අබේ­වි­ක්‍රම  ගිනි අවුව උහු­ලන්න බැරි වෙච්ච ගහක් සිය පත්වත ද උනා ගෙන දිගු කරයි ඉපල් අත් ගුව­න­තට නො දකී ද දෙවි­යෙ­කුදු මේ ගැහැට මවක මෙන් ගැබ්බර ව සිටි වැවට පුතුන් මෙන් පෙම් කරපු තුරු වදුළ අරං යයි මහ­ත්වරු නග­ර­යට අඬ­න්නට කඳුළු නෑ වැව් මවට පිපා­සෙන් ක්ලාන්තව ඇද වැටුණ මලක් මිය ගොස් තනි ව වැව අසල සුදු ඇදන් වලා­කුළු මළ­ගෙ­දර අඬ­න්නට මේ කුළක් වත් නොමැතකුරු­වි­ටගේ කුසල් ධනං­ජය  ආද­ර­ණීය මර්සි එදි­රි­සිංහ කලා ශිල්පි­නි­යට උප­හා­ර­යකි.කර­ළි­යේ­ අග රැජි­නයි ගීත­යේ­ අ­ඬ­හැ­ර­යයි හද­වතේ මුදු­ ගු­ණ­යයි ලෝක­යට දුන් ස­තු­ටයි යා යුත්තෝ­ සි­ටිති සිටිය යුත්තෝ­ යති දෙව්සැප ලබ­නු­ රිසි නුඹ කරපු පින් හොඳ‍ටෝ­ම­ ඇතිනදීරා රෝෂිණී නල්ල­පෙ­රුමකර්තෘ - සුදීපා මිහිරි ප්‍රකා­ශ­න­ය - ගොඩගේ ප්‍රකා­ශ­න­යකිඡන්ද­සට ඇලුම් කර­මින් එය නිවැ­රැදි ව භාවි­ත­යට ගන්නා නූතන කවි කිවි­ඳි­යන් අතර මුල් තැනක් සුදීපා මිහි­රිට හිමි­විය යුතුය. ඇගේ කවි සාම්ප්‍ර­දා­යික ඡන්දස බොහෝ විට අනු­ග­ම­නය කර­නවා පම­ණක් නොවේ; එය කවියේ නූත­න­ත්වය සමඟ ද එක්තැන් කර­න්නට ඇයට හැකි වේ. ‘පෑළ­විය’ නමින් නිකුත් වී ඇති සුදී­පාගේ ප්‍රථම කාව්‍ය සංග්‍ර­හයේ බොහෝ රචනා ඊට නිද­සුන් සප­යයි.මඩ­ක­ළ­පුවෙ ඉඳන් ඊයෙ රෑ දුම්රි­යෙ­ ආපු පාට මැකුණු සල්වා­රිය ඇඳ, කෙහෙ­රැ­ළි­ ගො­තපු වාරු නොමැති පිහාටු වල මර­තෝ­න්ඩි­ය­ ඇ­ඳපු සම­න­ළි­යකි අහස අහිමි නිසා බොහෝ­ අ­ඬපු‘ළමා රෝහලේ දී දුටු සම­නළී’ නම් රච­නයේ ආර­ම්භක කවි­යයි, ඒ. ඉන් හෙළි­වන්නේ, සුදීපා ගතා­නු­ග­ති­කව ඡන්දසේ රිද්ම හඹා­යන, වාර්තා­කා­රි­යක නොව, සංකල්ප රූප ඇසු­රෙහි, රූප­ණ­යට ඉඩ සල­සන කවි­කා­රි­යක බවයි.‘සුරභී කත මධු සීතල ජල ධාරා­ප­තනේ සුත කෝකිල නිඹ­රා­කර මද­මෝ­ධි­ත­ ප­වනේ මේ සකු සිලෝ­වෙහි අනු­ව­ර්ත­න­යක් සේ සැල­කිය හැකි, ‘ගලනා වැහි සිහි­ලඹ ගල් තෙම­මින් ලහි ලහියේඇසෙනා වැහි පත් සෙල‍ ­වෙන පව­නි­න් සි­ලි­ සි­ලියේ’ යනු­වෙන් ඇර­ඹෙන, ‘අමා­වැස්ස’ කවි පෙළ සුදීපා ලියන විට, ඇගේ රිද්ම ලක්ෂණ වල මූලාශ්‍ර හෙළි­වෙයි. ඇගේ ඡන්දස ඕප­පා­තික වූවක් නොව, සවි­ඥා­නක හැදෑ­රී­මක ප්‍රති­ඵල බව හෙළි වේ.එහෙත් ඇතැම් විට මේ ඡන්දස කෙරෙහි ඇති දැඩි ඇල්ම සුදීපා ගේ කවි­යට සර­සක් වන බව ද ඇය දත යුතුය. එසේ වන්නේ, වාර්තා රූපී - විස්තර කථන රීති­ය­කට ඇය ඒ නිසා නැඹුරු වන විටය. ආකෘ­ති­යෙන් නිද­හස් වන විට සුදීපා වඩාත් නිර්ව්‍යාජ ද වෙයි. ‘බුදු බව නොප­තන’ මවු ගුණය ඊට නිද­සු­නකි.අකුරු දිය­වුණු, දාර ගිලි­හුණු ජීවිතේ හත­රට නමා බෑගයේ පතුලෙ හි ම සැඟවු කේන්දර කොපි­යක් බලා අපල මෙතෙ­කැයි, නිමක් නැති­යැයි ජීවිතේ උක­සට තියා මං මුළා­වුණු ප‍ුතෙක් වෙනු­වෙන් යදියි අද සර­ණක් සොයාඅභි­නව ගුප්තකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>05</month>
      <day>18</day>
    </date>
    <link>http://www.silumina.lk/2014/05/18/_art.asp?fn=cr1405188</link>
    <topic>පොත් පුවත්</topic>
    <author/>
    <content>පොත් පුවත්පූජ්‍ය කිරිබත්ගොඩ ඤාණානන්ද ස්වාමීන් වහන්සේ විසින් රචිත ‘මිළිඳු රාජ ප්‍රශ්නය - 3 සහ 4’ බෞද්ධ ග්‍රන්ථ ද්විත්වය මේ මස 20 වැනිදා අඟහරුවාදා උදේ 10.00 ට කොළඹ මරදානේ දයාවංශ ජයකොඩි සහ සමාගමයේ නව පොත් ප්‍රදර්ශනාගාරයේ දී දොරට වඩී.පූජ්‍ය කිරිබත්ගොඩ ඤාණානන්ද ස්වාමීන් වහන්සේගේ ‘මිළිඳු රාජ ප්‍රශ්නය 3 සහ 4’ බෞද්ධ ග්‍රන්ථ ද්විත්වය එදින විශේෂ අඩු මිලකට සැදැහැවතුන්ට ලබා ගැනීමට අවස්ථාව සලසා ඇත.මිල රු. 375බුදුසමය වෙතින් නූතන විද්‍යාවෙන් ළමා සංවර්ධනය පිළිබඳව පවසා ඇති කරුණු විග්‍රහ කරමින් ප්‍රතිසන්ධිය හා පෞරුෂය පිළිබඳ විමසා බැලීමක් මේ ග්‍රන්ථය මඟින් සිදු කෙරේ.කර්තෘ - අලුත්ගම ශ්‍රී ශීලස්කන්ධ නාහිමිමිල - රු. 150ප්‍රකාශනය - සී/ස. ඇස්. ගොඩගේ සහ සහෝදරයෝක්‍රි. ව. 1892 දී කතු නාහිමියන් විසින් ලියන ලද අත්පිටපතකි. අර්හත් මාර්ගය යනු නිවන අවබෝධය කරගනු සඳහා පිළිපැදිය යුතු ගමන් මාර්ගයයි. මෙය අර්හත් මාර්ගය පිළිබඳව ඉතා ලිහිල් බසින් ලියල ලද කෘතියකි. අර්හත් මාර්ගයේ ගමන් කරන ආර්ය ශ්‍රාවකයන් මෙන්ම බෞද්ධ උවසු උවැසියන් විසින් කියැවිය යුතු කෘතියකි.මිල රු. 225ප්‍රාදේශීය පුවත්පතක් වන ‘කෝරලේ’ පුවත්පතේ පළවූ “ගීයක රස” ලිපිපෙළ මේ කෘතියෙන් ග්‍රන්ථයකට කැටිකර ඇත. අදාළ ගීතයේ භාවිත සංගීතය හා ගායනය පිළිබඳ විචාරයක් මේ මඟින් ඉදිරිපත් කෙරේ.ක‍ර්තෘ - පද්මා ගුණසේකරමිල - රු. 180ප්‍රකාශනය - සූරිය ප්‍රකාශනයක්කතුවරිය විසින් දිගුකලක් කරන ලද පර්යේෂණයක ප්‍රතිඵලයක් වශයෙන් ‘හන්දෙස්ස අධ්‍යාපන ක්‍රමය ලියැවී ඇත. මෙය නිදහස් අධ්‍යාපනයේ පියා වන සී‍.ඩබ්ලියු. ඩබ්ලියු. කන්නන්ගරතුමාගේ අමතක කළ නොහැකි දීප්තිමත් අත්හදා බැලීමකි. 1932 - 1939 අතර අත්හදා බැලූ හන්දෙස්ස ග්‍රාමීය අධ්‍යාපන ක්‍රමය ගැන මෙතෙක් ලියැවී ඇති එකම ග්‍රන්ථයයි.කර්තෘ - සිරිල් චන්ද්‍රසේකර ගුණවර්ධනමිල - රු. 225ප්‍රකාශනය - සරසවි ප්‍රකාශකයෝඅ.පො.ස. සා/පෙළ ඉංග්‍රීසි සාහිත්‍යය හා සම්බන්ධ කෙටිකතා හා කාව්‍ය කීපයක පරිවර්තන හා ඒවායේ කතුවරුන් පිළිබඳ සිසු දරුවන්ට දැනුමක් ඇතිකරලීමේ අරමුණින් ලියන ලද මේ කෘතිය ඉංග්‍රීසි සාහිත්‍යය විෂයයක් වශයෙන් හදාරන සිසුන්ට වැදගත්ය.පරිවර්තනය - සිරිල් චන්ද්‍රසේකර ගුණවර්ධනමිල - රු. 325ප්‍රකාශනය - සරසවි ප්‍රකාශකයෝප්‍රකට ඉන්දියානු ලේඛක ආර්. කේ. නාරායන් විසින් ලියන ලද ‘ලේඛකයකුගේ දරදඬු සිහිනය’ නම් ලිපි එකතුවෙන් උපුටා ගන්නා ලද ලිපි කීපයක පරිවර්තනයයි. 1930 - 1950 දක්වා ලියු මේ ලිපිවලින් නාරායන් ලෝකය දකින අයුරු අපට වටහාගත හැකිය.පරිවර්තනය - සිරිල් චන්ද්‍රසේකර ගුණවර්ධනමිල - රු. 290ප්‍රකාශනය - සමුද්‍ර වෙත්තසිංහ ප්‍රකාශනසුප්‍රකට තායි භාවනා ආචාර්ය වරයකු වන අජාන් බුද්ධදාස හිමියන්ගේ Mindfulness with Breathing නම් කෘතියේ සිංහල පරිවර්තනයයි. දහම් අභ්‍යාසයේ අවශ්‍යතාව පැහැදිළි කරමින් ධර්මයෙන් ප්‍රමුදිත වන ආකාරය ද මෙයින් පෙන්වා දෙයි. මෙමඟින් ආනාපාන සති භාවනාව නිවැරැදිව ප්‍රගුණ කිරීමේ නිසි උපදෙස් ද සැපයෙයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>05</month>
      <day>18</day>
    </date>
    <link>http://www.silumina.lk/2014/05/18/_art.asp?fn=ay1405181</link>
    <topic>අමෙරිකාවේ හිටියත් මං තාමත් ගැමියෙක්</topic>
    <author>සුනිල් මිහිඳුකුල</author>
    <content>මහාචාර්ය විමල් දිසානායකඔබේ සම්පූර්ණ නම?විජිත බණ්ඩාර දිසානායකඅපි ඔබව දන්නේ විමල් දිසානායක කියලනේ?විමල් කියන්නේ පොඩි කාලේ මට ගෙදර කතා කරපු නම.උපන්නේ කවද්ද?1939 සැප්තැම්බර් 6 වැනිදා. මම ඉපදුණේ ඉස්පිරිතාලෙක නෙමෙයි. ගමේ ගෙදරමයි.ඔබේ ගම?කුරුණෑගල පිලැස්ස. අපේ ගම පිහිටල තිබෙන්නේ කුරුණෑගල නගරයෙන් හැතැප්ම පහක් දුරින්. ඒක කුඹුරු මැද පිහිටි බොහෝම පිටිසර ගමක්.පියා කවුද?වාරියපොළ දිසානායක.එතකොට මව?පොඩි මැණිකේ ඉලංගකෝන්. අම්මයි තාත්තයි දෙන්නම සිංහල ගුරුවරු.ඔබ පාසල් ගියේ?හයවැනි පන්තියට වෙනකම් ගියේ නිකවැව සිංහල පාසලට. මොකද අම්මයි තාත්තයි දෙන්නම වැඩ කළේ එහේ. ඒක මහව, යාපහුව ප්‍රදේශයේ තියෙන ගමක්. ඊට පස්සේ මම මහනුවර ත්‍රිත්ව විද්‍යාලයට ඇතුළු වුණා..ඔබේ කවි පොත්වල එන නාගලකන්ද තියෙන්නේ පිලැස්සෙ ද? නිකවැව ද?නිකවැව. කන්ද උඩ පන්සලක් තියෙනවා. අපි කන්ද නැගලා පන්සල් යනවා. නාගලකන්ද කුඩා කල මගේ ජීවිතයේ බොහෝම වැදගත් කොටසක් වුණා. මම කොහොමවත් කඳුවැටි සහිත ප්‍රදේශවලට කැමැතියි. අපේ රටේ ලස්සනම තැන් තියෙන්නේ කන්ද උඩරට කඳු සහිත පැතිවල.පවුලේ ඔබ විතරද?මමයි මල්ලියි. මල්ලි මහාචාර්ය සී.බී. දිසානායක. එයා පේරාදෙණි විශ්ව විද්‍යාලයේ හිටපු පුරාවිද්‍යා මහාචාර්ය.ඔබ පේරාදෙණි විශ්ව විද්‍යාලයට ඇතුළු වෙන්නේ?1959 දි. මම සිංහල, ඉංග්‍රිසි, සංස්කෘත විෂයයන් තුනම උපාධියට හැදෑරුවා. ඊට කලින් කවුරුත් ඒ විෂයයන් තුනම එකට අරන් තිබුණේ නැහැ. මං හිතන්නේ මට පස්සෙත් කවුරුත් ඒ විෂයයන් තුනම එකට ගත්තෙ නැතිව ඇති.ඔබ පේරාදෙණි ගුරුකුලේ සාමාජිකයෙක්?පේරාදෙණි ගුරුකුලය මට දැඩි ලෙස බලපෑ බව සැබෑව. ඒත් වයසින් හා දැනුමෙන් මුහුකුරා යත්ම මට එහි අඩුපාඩු පෙනෙන්න පටන් ගත්තා. එක් ප්‍රධාන අඩුපාඩුවක් තමයි කාලයට අනුරූපීව එය වර්ධනය නොවීම. විශේෂයෙන් ලෝක පරිමාණයෙන් බිහිවුණු නව විචාර සිද්ධාන්තවලින් පේරාදෙණි ගුරුකුලය පෝෂණය වුණේ නැහැ.මහාචාර්ය සරච්චන්දු ගැන ඔබේ අදහස මොකක්ද?එතුමා සාහිත්‍ය කලාවට, නාට්‍ය කලාවට, විචාර කලාවට නිසි මාර්ගෝපදේශකත්වයක් ලබා දෙමින් වැදගත් මෙහෙවරක් ඒ ඒ ක්ෂේත්‍රයන්ට ඉෂ්ට සිද්ධ කළා. එසේම විශාල ශිෂ්‍ය පරපුරක් ද බිහි කළා. ඒත් එතුමා අතිනුත් අඩුපාඩු, වැරැදි නොවුණා නොවේ. ඒක එතුමාම පසුකලෙක පිළිගත්තා.එදා - අද විශ්ව විද්‍යාලවල තත්වය ඔබ කොහොමද දකින්නේ?අද විශ්ව විද්‍යාල හුඟක් ම පිරිහිලා. එසේ වෙන්න කාරණා කීපයක් ම බලපෑවා.ද්විභාෂීය දැනුමෙන් තොරවීමත් එක් හේතුවක් නේද?ඔව්. ඒකත් එක හේතුවක්. අප කළ යුතුව තිබුණෙ ඉංග්‍රිසි භාෂාව දිගටම පවත්වාගෙන යාම කියන එකයි මගේ මතය. මොකද අපිට මොකක් හරි ජාත්‍යන්තර භාෂාවක් අවශ්‍යයි. ඒක ඉංග්‍රිසි හෝ ප්‍රංශ හෝ ජපන් හෝ වෙන්න පුළුවන්. සිංහල භාෂාව පමණක් දැනගෙන අන්තර්ජාතිකව වර්ධනය වන දැනුම ලබාගන්න බැහැ.ඔබ ටික කලක් ලේක්හවුස් ආයතනයෙත් වැඩ කළා කියලා මං අහලා තියෙනවා?ඔව්. උසස් පෙළ ප්‍රතිඵල පිටවෙනකම් මං ‘දිනමිණ’ පත්තරේ වැඩ කළා. ඒ මාස හයක්, හතක් විතර. එතකොට කර්තෘව සිටියේ සිසිල් ඉලංගකෝන්. එයා මගේ ඥාතියෙක්. අපේ අම්මගෙ අයියගේ පුතා. ඒ ඥාති සම්බන්ධකමින් තමයි මම ලේක්හවුස් එකට ආවේ. එකල පරිපාලන කර්තෘව සිටියේ එම්.ඒ. ද සිල්වා. මාත් එක්ක ළඟින්ම වගෙ හිටිය අය තමයි බී.ඒ. සිරිවර්ධන, එඩ්වින් ආරියදාස, ජයවිලාල් විලේ‍ගොඩ, හේමා ගුණවර්ධන. පසු කලෙක ජන සන්නිවේදනය උගන්වද්දි මට මේ අත්දැකීම් මහෝපකාරී වුණා. අනෙක මම කොළඹ ජීවිතයට හුරු වුණේ ලේක්හවුස් ආවට පස්සේ.ඔබ කේම්බ්‍රිජ් ගුරුකුලයේ විද්වතෙක්?මම ආචාර්ය උපාධිය ලැබුවේ කේම්බ්‍රිජ් සරසවියෙන්. මම ඒ ගුරුකුලයේ බලපෑමට දැඩිව ගොදුරු වුණා. එෆ්.ආර්. ලීවිස්, රේමන්ඩ් විලියම්ස්, ග්‍රැහැම් හෆ් වැනි සාහිත්‍ය කලා විචාරකයෝ එහි ඉගැන්වූයේ මගේ කාල වකවානුවේ. ඔවුන්ගේ ඇසුරත් එක්ක මගෙ චින්තන රටාව වෙනස් වුණා. විශේෂයෙන් රේමන්ඩ් විලියම්ස් ජනසන්නිවේදනය පිළිබඳ පඬිවරයෙක්. ඔහුගේ ඇසුර තමයි මා ජනසන්නිවේදන විෂය වෙත යොමු කළේ.මං හිතන්නේ කවිය තමයි ඔබේ එකම ආත්ම ප්‍රකාශන මාධ්‍යය?ඔව්. මා කවි පොත් කීපයක් ම ලියා තිබෙන බව ඔබ දන්නවා. මගේ අලුත්ම කවි පොත ‘නාමරූප ශතකය’ ළඟදීම පිටවෙනවා. කවියකු වශයෙන් මගේ මතය තමයි අපි සම්ප්‍රදාය හා නවීනත්වය අතර මනා සංකලනයක් ඇති කර ගත යුතුය යන්න. අපිට මුළුමනින් ම සාම්ප්‍රදායික විදියට ලියන්නත් බැහැ. නවීන විය යුතුයි කියලා සම්ප්‍රදාය කඩා බිඳ දමන්නත් බැහැ. මේ දෙකේ කිසියම් සංකලනයක් ඇති කිරීමයි වැදගත්.ඔබෙ ‘මියගිය උවැසිය’ කවිය ලියද්දි ඔබට සත්‍යජිත් රායිගේ ‘අපූර් සංසාර්’ චිත්‍රපටයේ අපූගේ මවගේ මරණය හුඟක් බලපෑවා කියලා ඔබ කොතැනක හෝ කියා තිබෙනවා?ඔව්. ඒක ඇත්ත. මං රායිටත් ඒ ගැන කිව්වා. එය අසා ඔහු සතුටු වුණා.සාහිත්‍ය විචාරකයෙක් වෙන්න ඔබට හිතුණේ ඇයි?මගේ පියා සිංහල ගු‍රුවරයෙක් කිව්වනේ. ඔහු කුමාරතුංග අනුගාමිකයෙක්. මටත් මුලින් බලපෑවේ කුමාරතුංග. පේරාදෙණියට ආවට පස්සේ මට බලපෑවේ සරච්චන්ද්‍ර. මේ පසුබිම තමයි මා සාහිත්‍ය විචාරයට යොමු කළේ. එහිදී මගේ අරමුණ වුණේ සංස්කෘත විචාරයයි, නව විචාර සිද්ධාන්තයි අතර කිසියම් සංකලනයක් ඇති කිරීම.ඔබ අවුරුදු ගණනාවක සිටම හැඩ ගැහිලා තියෙන්නේ පිටරට ජීවිතයට?ඇමෙරිකාවේ පදිංචිව හිටියට මම තවම ගැමියෙක්. එදා අද මගේ ජීවන ශෛලියේ කිසි වෙනසක් නැහැ.ඇයි ඔබ වගෙ කෙනෙක් පිටරට සේවයට ගියේ?මට වුවමනා වුණේ ලෝක පරිමාණයෙන් වර්ධනය වන ඥාන සම්භාරය ලබා ගන්න. ලංකාවේ ඉඳන් ඒක කරන්න බැහැ. ලෝකයේ තිබෙන අග්‍රගණ්‍යම විශ්ව විද්‍යාල මගේ පොත් පළ කරලා තියෙනවා. ලංකාවේ හිටියනම් එහෙම වෙන්නෙ නැහැ.කෙනකුට කියන්න පුළුවන් ඔබ සල්ලි හම්බු කරන්නම පිටරට ගියා කියලා.නැහැ මගේ ඉලක්කය වුණේ ‍ධනෝපායනය නෙමේ. මං ඒ කාලෙත් ධනවතෙක් නෙමෙයි; අදත් ධනවතෙක් නෙමෙයි.ඒත් මෙතැන සිදුවී තිබෙන්නේ බුද්ධි ගලනයක්?මම සිංහලෙන් පොතපත ලියනවා. පත්තරවලට තීරු ලිපි ලියනවා. නව දැනුම් සම්භාරය සිංහල පාඨකයන්ට මම ලබා දෙනවා.මොනව ද ඒ නව දැනුම?මට පුළුවන්කම ලැබුණා ජනසන්නිවේදනය විෂයයක් වශයෙන් හඳුන්වා දෙන්න. ජනප්‍රිය සංස්කෘතිය, පශ්චාත් නව්‍යවාදය වගෙ සංකල්ප ගැන මම විවරණ ඉදිරිපත් කර තිබෙනවා.අපි ජනප්‍රිය සංස්කෘතිය ගනිමු. ඒ සම්බන්ධයෙන් මොකද්ද ඔබේ තිබෙන මතවාදය?මම බොලිවුඩ් සිනමාව ගැන පොත් කීපයක්ම ලියා තිබෙන බව ඔබ දන්නවා. මගේ මතයට අනුව ජනප්‍රිය චිත්‍රපට, සංස්කෘතිමය වශයෙන් වැදගත්. මොකද ඒ චිත්‍රපටවලින් සමාජය වටහාගන්න පුළුවන්. ඒ සියලු ප්‍රවණතා එහි ගොනුවී තිබෙන නිසයි. ජනප්‍රිය සංස්කෘතිය කියන්නේ වෙනමම අධ්‍යයන අංශයක්.ඔබ පිටරට පදිංචි නිසා ලෝකයේ ශ්‍රේෂ්ඨ පුද්ගලයන් රැසක් ඔබට මුණගැහිලා ඇති?ඔව් භාග්‍යයකට වගේ බර්ට්‍රන්ඩ් රසල්, ඊ. එම්. ෆෝස්ටර්, ලෙනාඩ් වුල්ෆ්, හැරල්ඩ් පින්ටර්, ජේ. එම්. කොඑට්සි, සත්‍යජිත් රායි, නගිෂා ඔෂිමා වැනි ශ්‍රේෂ්ඨ පුද්ගලයන් හා කතාබහ කිරීමේ අවස්ථාව මට ලැබී තිබෙනවා.ලෝකයේ අති රමණීය තැනුත් ඔබ දැක ඇතුවාට සැකයක් නැහැ.ඔව්. විවිධ රටවල විවිධාකාරයේ ලස්සන තැන් තියෙනවා. මා ඒවා දැක තිබෙනවා.ඔබ මෙතෙක් දුටු ලෝකයේ ලස්සනම තැන මොකද්ද?නයගරා දිය ඇල්ලට මං කැමැතියි. මොකද ඒක සුන්දරයි; ඒ වගේම බිහිසුණුයි. ඒ දෙකේම සංකලනයක් එතැන තියෙන්නේ.කේ. ජයතිලක ඔබ එක්ක අමනාපයෙන් හිටිය ද?නැහැ. ඇයි එහෙම අහන්නෙ?නැහැ ඔහු ඔබව බොහෝම දරුණු විදියට විවේචනය කරලා තියෙනවා. ඔබට ස්වාධීන අදහස් නැති බවයි ඔහු කියා තිබෙන්නෙ?ජයතිලක අවුරුදු තිහ, හතළිහක ඉඳන් මගේ මිත්‍රයෙක්ව හිටියා. මම පොතක් ලිව්වනේ ‘එනැබ්ලින් ට්‍රැඩිෂන්ස් ෆෝ සිංහල කල්චරල් ඉන්ටර්ලෙක්චුඅල්ස්’ කියලා. ඒ පොතට ඇතුළත් වුණේ කුමාරතුංග මුනිදාස, මාර්ටින් වික්‍රමසිංහ, මහාචාර්ය සරච්චන්ද්‍ර හා ගුණදාස අමරසේකර ගැනයි. ඒ අතර තමන් ඇතුළත් නොවීම ගැන ඔහු මා හා අමනාපව හිටිය ද දන්නෙ නැහැ. ඒත් අපි අතරේ ගැටුමක් තිබුණේ නැහැ. ඔහුගේ අන්තිම කාලෙදිත් අපි හොඳට කතාබහ කළා.ඔබේ පොතේ ජයතිලක කෙසේ වෙතත් ආනන්ද කුමාරස්වාමි හෝ මහාචාර්ය සෙනරත් පරණවිතාන ගැනවත් නැහැනේ.මා කතා කළේ සංස්කෘතික ප්‍රාඥයන් හතර දෙනෙක් ගැන. කුමාරස්වාමිවත් - පරණවිතානවත් විශේෂඥයන් මිස ප්‍රාඥයන් නෙමෙයි. අනෙක මම අර හතර දෙනා වැදගත් කොට සැලකුවේ ඔවුන් නිර්මාණාත්මක ලේඛකයන් ද වන නිසයි. මොවුන් සම්ප්‍රදායෙන් උත්තේජනයක් ලබපු අය. ප්‍රාඥයන් ඕපපාතිකව පහළ වන්නේ නැහැ. ඔවුන් එන්නේ කිසියම් සම්ප්‍රදායකින්.ගුණදාස අමරසේකරගේ අලුත් නවකතා ගැන ඔබ මොකද හිතන්නෙ?‘ගමනක මුලෙන්’ පටන්ගත් ඔහුගේ නවකතාවලියේ අමුතු මඟක් තිබෙනවා. පහුගිය අවුරුදු හැට - හැත්තෑව තුළ අපේ රටේ වෙච්ච සිදුවීම් නැවත අවලෝකනය කිරීමක් එයින් සිද්ධ වෙනවා. ඒක වැදගත්. පෞද්ගලිකව මේක මටත් සමීපයි; ඒ වගේම සංවේදියි. මොකද අමරසේකරගේ මව සිංහල ගුරුවරියක්. මගේ මව පියා දෙන්නම සිංහල ගුරුවරු. ඉතිං මේක අපේ පරපුරේ කතාව යැයි එක අතකට කියන්න පුළුවන්.යථාර්ථවාදී නවකතා රීතිය අදට වලංගු නැහැ කියලා සමහරු කියනවා.ඒක වැරදි කතාවක්. සාහිත්‍යයේ විවිධ රීති, ශෛලි තිබෙනවා. මෑත දී නොබෙල් ත්‍යාගය ලද බොහෝ දෙනෙක් මායා යථාර්ථවාදයෙන් නවකතා ලියපු අය බව ඇත්ත. ඒත් යථාර්ථවාදය කවදාක්වත් අවලංගු වෙන්නේ නැහැ. ඒක සම්ප්‍රදායක් විදියට අඛණ්ඩව වර්ධනය වෙනවා. දක්ෂ සාහිත්‍යකරුවන්ට එයිනුත් හාස්කම් කරන්න පුළුවන්.අද විචාර කලාව ගැන ඔබ මොකද හිතන්නෙ?නිර්මාණ ශක්තියක් ඇති ලේඛකයන් අපිට හිටියට හොඳ විචාරකයන් අපිට නැහැ. ඒ නිසා සාහිත්‍යයට නිසි මාර්ගෝපදේශකත්වයක් නැති ගාණයි.මාක්ස්වාදී විචාරය ගැන කවදත් ඔබේ විශ්වාසයක් තිබුණේ නැහැ වගේ?එකම ප්‍රශ්නය තියෙන්නේ අපේ අයට සාම්ප්‍රදායික මාක්ස්වාදය ගැන අවබෝධයක් තිබ්බට නව මාක්ස්වාදය ගැන දැනුමක් නැති වීමයි. විශේෂයෙන් ලුවි අල්තුසර්, අන්තෝනියෝ ග්‍රාම්ස්චි වැනි විද්වතුන් මාක්ස්වාදය වර්ධනය කළා. මොකද; මාක්ස් ඉදිරිපත් කළේ 19 වැනි සියවසේ චින්තනයක්. ඒ නිසා මාක්ස්වාදය අලුත් විදියට විග්‍රහ කිරීමක් අවශ්‍යයි. නව මාක්ස්වාදි කෘති පිළිබඳ හැදෑරීමක් අපි කළේ නැහැ. ඒකයි වුණු වරද.සමාජවාදය අද යල්පැනල ද?නැහැ. මම හිතන්නේ නැහැ. ෆ්‍රැන්සිස් ෆුකුයාමා වැනි විද්වතුන් කිව්වා ලෝකය කෙළවර වන්නේ ධනවාදයෙන් කියලා. ඒත් මං හිතන විදිහට ඔහුට වැරදුණා. සමාජවාදයට අනාගතයේ තැනක් තිබෙනවා. ඒත් ඒක අවස්ථාවට අනුකූලව හැඩ ගැහෙන්න ඕනැ.ඔබේ ජීවිතය දිහා ආපහු හැරිලා බලද්දි ඔබ හිතනව ද ඔබේ අරමුණු සාක්ෂාත් කරගන්න ඔබට ලැබුණා කියලා.අපි කවුරුත් සියයට සියයක් සාර්ථක වන්නේ නැහැ. ඒ; අපි බලාපොරොත්තු වූ දේවල් බොහෝමයක් ඉටු නොවන නිසා.ඔබ ජ්‍යෝතිෂය එහෙම විශ්වාස කරනව ද?ජ්‍යෝතිෂය වැරදියි කියලා කියන්න බැරි මට ඒ සම්බන්ධයෙන් තියෙන දැනුම අල්ප බැවින්.ඔබේ බිරිය ගැන යමක් කියන්න?ඇය ඩොරින් දිසානායක. අපි විශ්ව විද්‍යාලයේ ඉද්දිමයි යාළු වුණේ. ඇගේ පිය පරපුර පඬිවරු. ඇගේ පියාගේ අයියා තමයි යක්කඩුවේ ප්‍රඥාරාම හාමුදුරුවෝ.ඔ‍බේ දූ පුතුන් ගැනත් යමක් දැනගන්න කැමැතියි?මට දුවයි පුතයි. දුව නිරූපමා. නීති අංශයෙන් ආචාර්ය උපාධිය ලබලා දැන් හවායිවලම සේවය කරනවා. පුතා සුධීර පරිගණක විද්‍යා ඉංජිනේරුවෙක්.සුනිල් මිහිඳුකුලඡායාරූප - දුෂ්මන්ත මායාදුන්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>05</month>
      <day>18</day>
    </date>
    <link>http://www.silumina.lk/2014/05/18/_art.asp?fn=ay1405183</link>
    <topic>ලංකාවේ දුර්ලභම කුරුල්ලා ඉන්නේ නිල්ගල කැලේ</topic>
    <author>අරුණි මුතුමලී</author>
    <content> විද්‍යෝදය විශ්ව විද්‍යාලයේ පළමුවැනි විද්‍යා ශිෂ්‍ය කණ්ඩායමේ සාමාජිකයකු වූ ඔහු මොරටුව හා කළුතර විද්‍යාලවල ගුරුවරයකුව සිට පසුව ශ්‍රී ලංකා වරායේ විධායක නිලධාරි තනතුරක් හෙබවීය. මේ අතර ශ්‍රී ලංකා වන සත්ත්ව හා ස්වභාව ආරක්ෂණ සංගමයට බැඳී 1972 සිට සිංහරාජය බේරා ගැනීමේ සටනට ප්‍රමුඛ ලෙස උර දුන්නේය. එම සංගමයෙන් ඇරැඹූ සොබා දහම පිළිබඳ ප්‍රථම සිංහල සඟරාව වු "වාරණ" සඟරාවේ එතෙක් මෙතෙක් සංස්කාරකධූරය හෙබවීම අගයා ඔහු හරිත සම්මානයෙන් පිදුම් ලැබීය. ශ්‍රී ලංකාවේ ප්‍රථම කුරුලු නාමාවලිය සැකැසීම මෙන්ම ප්‍රථම කුරුලු හඬ පටිගත කිරීම ද සිදුවුණේ ඔහුගේ අතිනි. පළමු වරට පාසල් සොබා සංගම් පිහිටුවමින්ද මැකී යන වන පෙත්, වන අසිරිය, වන උයන් හා මිටියාවත් මැද ආදී පාරිසරික ග්‍රන්ථ විසිපහක‍ට අධික සංඛ්‍යාවක් සම්පාදනය කරමින් මෙරට ජනතාවට පරිසරයේවටිනාකම පිළිබඳ අවබෝධයක් ලබා දීමට කළ කැපවීම වෙනුවෙන් ඔහු ජනාධිපති සම්මානයෙන් ද පිදුම් ලැබීය. මෙරට පමණක් නොව පිටරට පවා සොබා සොඳුරු අසිරිය සියැසින් විඳින්නට වරම් ලත් අපේ කතා නායකයා වන ඩග්ලස් බී. රණසිංහ මහතා ඒ අතරින් ලස්සනම තැන පිළිබඳ මෙසේ පැවසුවේය." මම ලංකාවේ සෑම කැලයක ම ඇවිදලා තිබෙනවා. නමුත් නිල්ගල කැලේ තරම් ලස්සන වනාන්තරයක් මම දැකලා නෑ."ඔහු කතාව එසේ ඇරැඹුවේ එයට හේතු ද දක්වමිණි."මේ කැලය ලස්සන වන්නේ වෙනත් කැලෑ වගේ ගස් පඳුරු නිසා නෙවෙයි. අරළු, බුළු, නෙල්ලි, ගම්මාළු වගේම කුඩුම්බේරිය නැත්නම් බීඩි ඔතන කොළ ගන්නා ගස් මැද්දේ තිබෙන සවානා තණ බිමක් නිසයි. ලංකාවේ ආදි මානවයා හමුවුණේ නිල්ගල කන්දෙන්. නමුත් බළංගොඩින් වැඩි පුර සැකිලි කොටස් හමු වුණ නිසා බළංගොඩ මානවයා කීවා.""ඒ වගේම ලංකාවේ දුර්ලභම කුරුල්ලා ඉන්නේත් නිල්ගල කැලේ. ඒ තමයි පතං කුරුල්ලා නැත්නම් Ceylon printed partridge. මේ කැලේ සමනල් විමානයක්. ඒ අතරින් නිල්ගලදි විතරක් දකින්න පුළුවන් එක්කෙනෙකුත් ඉන්නවා. එයා එහෙ වැඩෙන්න හේතුව තමයි අර බීඩි ඔතන කොළ තිබෙන කුඩුම්බේරිය ගස. ඒවා තමයි එයාලාගේ ආහාරය. මෙයාලා ඉන්දියාවෙත් ඉන්නවා. හැබැයි එහෙදි ඒගොල්ලන්ගේ පෝෂක පැලය හැටියට ගන්නේ සල් ගස. කොහොම වුණත් අපේ රටේ මේ කුඩුම්බේරිය ගස් නැති දාක ඒ සමනල්ලුත් නිල්ගල දි හමුවෙන එකක් නෑ."ඉන් පසු ඔහු කීවේ නිල්ගල ට යන ආකාරයයි."මහියංගනයෙන් බිබිල පිටකුඹුර ඉඟිනියාගල පා‍රේ ගිහින් බුළුපිටියෙන් බැහැලා හැතැප්ම දහයක් විතර යද්දි තමයි නිල්ගල හමුවෙන්නේ.වනජීවී කාර්යාලයෙන් අවසර අරන් කඳවුරු බිම්වල හිටියොත් කුරුලු වර්ග 115 ක් වත් දකින්න පුළුවන්. තණ පිට්ටනිය නිසා මේ කුරුල්ලන්දකින්න පහසුයි. රෑන් පිටින් එන්නේ. හරියට අපිත් ඒ අයගේ රෑනේ වගේ ටිකක් ළඟට වෙලා ඉන්න පුළුවන්."එසේ කියූ ඔහු නිල්ගල වටිනාකම තහවුරු කරන්නට මෙන් එහි ඉතිහාසයෙන් බිඳක් ද කතාවට ඈඳා ගත්තේය." දුටු ගැමුණු රජතුමා රුහුණේ සිට අනුරාධපුරයට ගිය මාර්ගයේ කොසක් වැටෙන්නේ නිල්ගල හරහා. ඒ විතරක් නෙවේ ලොග්ගල් කුඹුර කියන තැන වන ජීවී කාර්යාලය ඉදිරිපිටම තිබෙනවා විශාල කුඹුරු යායක්. රජ කාලේ ඉඳන් ම තිබුණු කුඹුරක් ඒක. 10 වැනි සියවසට අයත් උදය රජුගේ සෙල් ලිපියක පවා මේ නිල් ගල ගම ගැන සඳහන් වෙනවා. ඒ වගේම ලංකාවේ පළමුවැනි ඕලන්ද ආණ්ඩුකාරයා මැරුවේත් මේ නිල්ගලදි මයි.""ප්‍රාග් ඓතිහාසික මිනිසාට අමතරව අපේ වැද්දන් වගේම ආරණ්‍ය වාසී භික්ෂූන් වහන්සේලා පවා මේ කැලේ බවුන් වඩා තිබෙනවා. ඒ කඳුකරයෙන් එන දිය දහර තමයි ගල් ඔය වෙලා කඳු අතරින් ගලා බසින්නේ. මේ ලොග්ගල් කුඹුර හරහා අපි ගියා නාන්න, ගල් ඔයට. මුළු ගඟම එකම මට්ටමට නොගැඹුරු ජලයෙන් පිරිලා. හැබැයි කොටස් පහකට කැඩිලා තිබෙන්නේ. කුරුල්ලන්ගේ නැලවිලි ගී අහගෙන කුඩා ගලක් උඩට හිස තියාගෙන නිදා ගත්තාම අපේ ඇඟට උඩින් දිය පාර ගලාගෙන යන්නේ හරියට හීනයක වගේ. ඇත්තේන්ම කොයි තරම් වෙලා එහෙම නිදා හිටියද කියන්න මට මතක නෑ. ඒ තරම් සුවයක් හිතට වගේම ගතටත් දැනෙනවා.""ගතට දැනෙන ඒ සුවය වැඩි වෙන්නේ ලොග්ගල් කුඹුර රකින්න ගොවීන් ගස් උඩ තනා ඇති පැල්කොට පේලිය ඇසට සුවයක් ගෙනෙමින් පෙනෙන විටයි. පැල් පේලියට පස්සේ වෙල්යාය ඊට පස්සේ කඳුයාය ඒ පිටිපස්සෙන් ගලන දිය දහර, මොන තරම් පිරුණු සුන්දරත්වයක් එතැන දැකිය හැකියි කියා ද හිතෙන්නේ?"මෙසේ දිවා කාලයේ සිරිය විඳි ඔහු යළි වනජීවි බංගලාවට ගියේ තරමක් රෑ බෝ වුණූ පසුවය. එහිදී ඔහුට ඇසුණේ කිසිදා නොඇසුණු ශබ්දයකි."හරියට පොම්පෙකින් වතුර එනවා වගේ ශබ්දයක් ඇහෙන්න ගත්තා රෑ දොළහමාරට විතර, '‍ග්‍රොක් ග්‍රොක් ග්‍රොග්‍රොක්' කියලා. මම ටිකක් විමසිල්ලෙන් හිටියේ. වල් අලි එහෙමත් එමටයිනේ. හෙමීට දොර ගාවට ඇවිත් බැලුවා. ම්හ්.. මොකෙක් වත් පේන්න නෑ. එහෙම කීප වතාවක් වුණාට පස්සේ හොයලා බැලුවාමයි දැන ගත්තේ ඒ කඳුකර බිම් බස්සාගේ හඬ කියලා. ඊට පස්සේ ටිකකින් ඇහෙනවා ටක්ටක්ටක් ගාලා ශබ්දයක්. ඒක හරියට ටීක් බෝලයක් බිම වදිනවා වගේ. ඒ පොදු බිම් බස්සාගේ හඬ. එයාට ඉංග්‍රීසියෙන් මාබල් ඩ්‍රොපර් කියන්නේත් ඒහඬ නිසා වෙන්න ඕන. පෙඳ දිග බිම් බස්සා ඉනනෙත් මේ වගේ ප්‍ර‍දේශවල තමයි.""ඔය වගේ ශබ්ද අහගෙන නින්දට ගිහින් ටික වෙලාවකදි බල්ලන් හයියෙන් බුරන්න ගත්තා. ආයෙත් වල් අලි ද කියලා බලන්න ගියාමයි දැක්කේ හඳ එළියට මුළු වෙල් යායම රිදී පළසක් වගේ දිලිසෙනවා. ඒ අතර ගල් ඔය කොමළිය ගල්පර සිපගන්නා මිහිරි නාදය ඇහෙනවා.අතරින් පතර බිම් බස්සාගේ ගෙරවිල්ල ඒ මිහිරියාවට බාධා කරනවා. මේ ව‍ගේ ලස්සනක් මට කවදාවත්ම වෙන කොහේදිවත් දකින්න ලැබුණේ නැහැ."එසේ රෑ ගත කළ ඔහු උදේ පාන්දර මෙරට හොදම මීපැනියෙන් සප්පායම් වී ලා හිරු එළියේ තවත් ගමනක් සදහා පිටත් වුණේය."මකරේ කියන්නේ මකර කට කියන තේරුමින්. මොකද ඉස්සර ගල් ඔය ගලාගෙන ඇවිත් තිබෙන්නේ එතැන තිබෙන ගල්පරවලට උඩින්. ඒ දිය පාර මකර කටකින් එනවා වගේ තමයි මිනිසුන්ට පෙනිලා තිබෙන්නේ. නමුත් දැන් ඒ ගල් පර හිරවෙලා දිය පාර එන්නේ ගල්වලට යටින්."" ඒ ගමන අපි ගියේ වල් අලි ඉන්න කැලේ මැද්දෙන්. බොහෝ වෙලාවට මේ වල් අලි කැලේදි හමු වෙනවා. නමුත් මකරේ බලන්න ගිය හැතැප්ම තුනේ ම වල් අලි ළඟ ළඟ ම ඉන්න බව දැනුණා උණු උණූවේ අලි බෙටි පෙනෙද්දි. භයානකම දේ පොඩි අලි පැටවුණුත් ඒ අතර ඉන්න බව පුංචි පුංචි අලි බෙටි නිසා තීන්දු කරන්න පුළුවන් වුණ එකයි. ඒත් ඒ මුළු ගමන පුරාම අපට කිසිම හානියක්වත් ත්‍රාසයක්වත් ඇති වුණේ නැහැ."මිනිස් පුළුටක් නැති දඩබ්බර වන අලි ගහන කැලෑ රොදක ත්‍රාසය ඇති නොවන්නට හේතුව ඔහු පැහැදිලි කළේ මෙසේය."ත්‍රාසය ඇති වන්නේ නරක සිතිවිලි ඇතිව ඉන්නා විටයි. අපි කැලේට යන්නේ කැලේ රැකගන්න හිතාගෙන. අපි ජීවිතය පුරා කළේ මේ සොබා දහම රකින්න වැර වීරිය යෙදූ එක. එය නිකම්ම නිකං සිතිවිල්ල‍ක් නොවේ, මෛත්‍රී සහගත සිත්විල්ලක්‍. වනේ වන සතුන්ට පවා ඒ සිතිවිලි සංඥා හඳුනගන්න පුළුවන්. ඒ නිසා කැලේක ඇවිදිනකොට ‍මෛත්‍රී සහගත සිතිවිල්ලෙන් යද්දී ත්‍රාසයට වඩා දැනෙන්නේ සුන්දරත්වය. පරිසරය දිහා බලද්දී සිත සමාධිගත වනවා. ඒ සමාධිගත සිතින් කැලේ සතුන්ටත් යහපතක් වෙන්න කියා පතාගෙන යද්දි කවදාවත් හානියක්නම් වන්නේ නෑ. ඒක මට විශ්වාසයි."අරුණි මුතුමලීaruni@silumina.lkකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>05</month>
      <day>18</day>
    </date>
    <link>http://www.silumina.lk/2014/05/18/_art.asp?fn=aw140518</link>
    <topic>කිරි දරුවා ළඟ ඇ‍ඳෙන් කවුදෝ කෙනෙක් ඉඳගන්නවා වගේ දැනෙනවා</topic>
    <author>මතුගම මහින්ද විජේතිලක</author>
    <content>තත්පරයකින් දස දහස් ගණනකින් තරම් සුළු වූ සියුම් වූ එක් කොටසක් “ක්ෂණය” වශයෙන් බුදු දහමේ ගණන් ගැනේ. මේ ක්ෂණ තුනක් (උප්පාද - ස්ථිති - භංග) එක් චිත්තක්ෂණයක් ලෙස හැඳින්වේ. කෙනෙකු මරණයට පත් වන මොහොතේ මෙවැනි චිත්තක්ෂණ දහ හතක් තරම් වූ කෙටි කාලයක දී තමන් පෙර කරන ලද කුසල හෝ අකුසල කර්මයක් හෙවත් උපාදානයක් සිතට නැ‍ඟේ. දැඩි සේ සිතින් අල්ලාගෙන සිටි, චිත්ත සන්තානයේ සටහන්ව තිබූ එවැනි දෙයක් සිතට බලවත්ව නැඟුණු විට එය ඊළඟ භවයට ද ගෙන යයි. එය ම ප්‍රධාන වේ, එයම වැදගත් වේ.පිළියන්දල පදිංචි සුරණි විසි පස් හැවිරිදි ඉංජිනේරුවරියකි. ඇගේ සැමියා ගාමිණී ද ඉංජිනේරුවරයෙකි. දරු සම්පතක් නැතිව සිට බෙල්ලන්විල බෝධීන් වහන්සේ අබියස බෝධි පූජා, දාන, ශීල භාවනා කටයුතුවල යෙදී, ඉන් පසුව උපන් පුතා සම්පත් තවමත් දස මාසයක් වයසැති ළදරුවෙක්.මේ දස මාසයක් වයසැති දරුවා උපන් දා සිට ම හැඬීම පුරුද්දක් කොට ගෙන ඇතුවා සේ ය. උඩ බලා ගෙන දෑස් ලොකු කැර ගෙන හඬ යි, අම්මාගෙන් කිරි බීම ප්‍රතික්ෂේප කරයි, සුරණි පුතාට කිරි පොවන්නේ කිරි ටිකක් දොවා සේලයින් බටයක් මාර්ගයෙන් උගුරට යැවීමෙනි. ඊට අමතරව දරුවාට අම්මා ළංවන විට ම හඬයි, දරුවාත් අම්මාත් ඇ‍ඳේ සිටින විට රබර් මිශ්‍ර මෙට්ටිය යටට එබී යනු දකින්නට ඇත. එය යම් කෙනෙකු මෙට්ටය මත හිඳ ගන්නා විට ඒ බරට පහත් වන ආකාරය මෙනි. මේ අතර දරුවා සිටින කාමරයේ ගඳක් දැනෙයි. සුරණි නින්දෙන් බය වී ගැස්සී ඇහැරෙයි. දරුවා නින්දෙන් ඇහැරුණත් අම්මා ළඟ සිටින බව දැන ගත්තොත් හඬන්නට පටන් ගනී.දරුවාගේ හැඬීම් හා ආහාර නොගැනීම් ගැන වෛද්‍ය ප්‍රතිකාර ලබා දුන් නමුත් වෙනසක් වූයේ නැත. සුරණිගේ අසාමාන්‍යතාවලට ද විවිධ ප්‍රතිකාර හා වත් පිළිවෙත් කළත් කිසිඳු සහනයක් වූයේ නැත.ගාමිණී රැකියාව කරන ආයතනයේ හිතවතකුගේ උපදෙස් මත ඔහු දරුවාත් බිරියත් සමඟ ඇතුල්කෝට්ටේ ගුප්ත ගවේෂණ මධ්‍යස්ථානය කරා ගියේය. එහිදී ආධ්‍යාත්මීය උපදේශකවරයා මුණ ගැසී තම බිරියටත්, දරුවාටත් එළඹ තිබෙන තත්ත්වය පැහැදිලි කළේය.ගවේෂකවරයා සුරණි වෙත ශක්ති කිරණ එල්ල කරන විට ඇය වෙව්ලන්නට වූවාය. ඉන් එහා දෙයක් ඇගෙන් අනාවරණය නොවූ බැවින් දින විසි එකක් ගමේ පන්සලේ දී බෝධි පූජා පවත්වා නැවත එන්නැයි උපදෙස් දුන්නේය. ඇයටත් දරුවාටත් ආරක්ෂක නූලක් දැම්මේ ය.දින විසි එක බෝධි පූජා පවත්වා ඔවුහු නැවත පැමිණියහ. බෝධි පූජා පැවැත්වූ කාලය තුළ දරුවාගේ අසාමාන්‍ය හැඬීම නතර වූ බව අනාවරණය කළහ. එහෙත් සුරණි හා දරුවා නිදියන ඇ‍ඳේ වෙනත් කෙනෙකු හිඳ ගත්තාක් මෙන් මෙට්ටය පහතට එබී යෑම නතර නොවුණු බව ද සුරණි කීවාය. රාත්‍රි දහය පමණ වන විට දරුවා සිටින කාමරය තුළ දුර්ගන්ධයක් පැතිරීම පෙර සේ ම සිදු වූ බව ද කීවාය.එදින ශක්ති කිරණ එල්ල කරන විට, සුරණි ප්‍රලය වී අඬන්නට පටන් ගත්තාය. ටික වේලාවක් අඬන්නට ඉඩ දී ගවේෂකවරයා ප්‍රශ්න කරන්නට පටන් ගත්තේ ය.“කවුද මේ අඬන්නේ?”“මමත් ඉංජිනේරුවරියක්”“කරුණාකර නම කියන්න”“මගේ නම ෂම්මි”“ගම කොහේ ද?”“නුවර අඹතැන්නෙ”“ඇයි මේ අයට කරදර කරන්නෙ?”“මම කරදර කරන්නෙ නෑ. මම පොඩි දරුවන්ට ආදරෙයි, ආසයි.”“ආදරෙයි කියලා බය කරන්න හොඳ නැහැනෙ.”“මම බය කරන්නේ නෑ. ආසාවට දරුවා ළඟට ඇවිත් ළඟින් නිදා ගන්නවා. දරුවව තුරුලු කරගෙන.”“මොකක් ද ඔය ආසාව. කොහොම ද මෙහෙට ආවේ?”“මේ පුතාව අම්මයි තාත්තයි දවසක් බෙල්ලන්විල බෝධීන් වහන්සේ ළඟට අරගෙන ආවා. දරුවාව දැක්ක ගමන් ආසා හිතිල මමත් මේ අයත් එක්කම පිළියන්දලට ආවා.”“ඔබ විවාහ වෙලා ද හිටියෙ?”“ඔව්”“කෝ මහත්තයා.”“එයා ‍නුවර”“මොකක්ද මහත්තයාගෙ නම?”“සාලිය”“මැරුණේ මොනවා වෙලා ද?”“ඩෙංගු හැදිලා”“කොයි කාලෙ ද?”“අවුරුදු පහකට කලින්”“අඹතැන්නෙ ගෙදර මතක ද?”“නැහැ මහත්තයා. මම හරිම දුකෙන් ඉන්නේ. ඒ දුක මිසක් අනිත් දේවල් මට මතක නෑ. ඒවා මට වැදගත් නෑ.”“මොකක්ද ඔබට තියෙන දුක?”“මහත්තයා, මමයි සාලියයි කසාඳ බැඳල අවුරුදු අටක් ගතවුණා. අපට ළමයි නැහැ. වෛද්‍ය ප්‍රතිකාර කළා. වත් පිළිවෙත් කළා. ලක්ෂ ගණන් වියදම් කළා. බෙල්ලන්විල බෝධීන් වහන්සේ ළඟ තියෙන දේවාලයට භාරහාර වුණා. ඒත් අපට දරුවෙක් ලැබුණේ නෑ. ලක්ෂ ගණනක් වියදම් කළා විතරයි. වැඩක් වුණේ නෑ. මම තද දුකකින් තමයි කල් ගෙව්වේ. ඒ අතරෙ ඩෙංගු හැදිලා මැරුණා.”“මැරුණට පස්සෙ මොකද වුණේ?”“මැරුණට පස්සෙ පාවෙවී හිටියා. ඒත් දරුවකු නැති දුක ම තමයි හිතට දැනුණේ. බෙල්ලන්විලට භාර වුණා ඒක මතක් වෙලා එතනට ආවා.”“මේ ළමයා ළඟට එන්න හිතුණේ මොකද?”“මේ දරුවව දැක්ක ගමන් ආසා හිතුණා. ඉතින් ආවා.”“මීට කලින් වෙන ළමයි දැක්කේ නැද්ද?”“දැක්කා. මම කලින් වෙන ළමයෙක් ළඟ හිටියා. මම පුංචි දරුවන්ට තමයි ආසා. ඒ ළමයා ලොකු වුණාම මම එයාව අතඇරලා ආවා.”“මේ දරුවාට ඇත්තට ම ආදරේ ද?”“ඔව් මම ආදරෙයි!”“බලන්න ඔයා මේ ළමයා ළඟට ආපු එක හොඳ නැහැනෙ. මේ දරුවත් ඔයාට ආදරේ ද?”“ඔව්, දරුවා මාව දකිනවා. එතකොටම මම දරුවව තුරුලු කර ගන්නවා.”“ඔයා මේ දරුවා ළඟට එන එක හොඳ නැහැ.”“ඒ මොකද?”“ඔයා දරුවකු නැති දුකෙන් මැරිලා. පහත් ආත්ම භවයක ඉපදිලා ඉන්නේ, ඔයාගෙ ළඟ ගඳයි. ඒක දරුවටත් හොඳ නෑ. ගෙදර අයටත් හොඳ නෑ. ඔයා දැන් ඉන්නේ ප්‍රේත භවයක. මේ දරුවා මනුස්ස දරුවෙක්. මනුස්සයන්ටයි ප්‍රේතයන්ටයි එකට ඉන්න බැහැ. ඔයා මේ දරුවා ළඟට වෙලා ඉන්න කොට දරුවා අම්මගෙන් කිරි බොන්නෙ නෑ. ලෙඩ වෙනවා. ඒක දරුවාට කරදරයක්. හිරිහැරයක්. ඒක ඔයාට පාපයක්. මේ ළමයත් ලොකු වෙනවා. ලොකු වුණාම ඔයාට මේ දරුවවත් එපා වේවි.”“ම්... ම්... ම්... ඇත්ත තමයි.”“අනේ! එහෙනම් මම යන්නම්. දරුවාට නරකක් වෙනවා නම් මම ඒකට කැමති නෑ. මම යන්නම්.”“ඔය තරම් ආසා නම් පොඩි ළමයින් දිහා ඈත ඉඳලා බලන්න. බලලා සතුටු වෙන්න. ළඟට යන්න එපා. තුරුලු කර ගන්න එපා. එහෙම වුණා ම ළමයි ලෙඩ වෙනවා. ඔයා නිසා ළමයි අසනීප වුණොත්. ඒ බව දැන දැනම ළමයි ළඟට ගියොත් ඔයාට පව්. එහෙම වුණොත් ඊළඟ ආත්මයකත් ඔයාට ළමයි නොලැබී යාවි.”“අනේ අනේ එහෙනම් මම යනවා. ඇත්තට ම මට එහෙම වේවි ද?”“ඔව්! ඔයාට දරුවො නැතිව හැම දාම දුක් වේදනා විඳින්න වේවි. ආදරය කරුණාව හොඳයි. ඒත් ඒ ආදරේ නිසා වෙන කෙනෙකුට කරදරයක් හිරිහැරයක් ලෙඩක් දුකක් වේ නම් ඒක පාපයක්. ඒ නිසා ඔයා ඒ ගැන අවබෝධයෙන් ම ඉවත් වෙනවා නම් කුසලයක්.”“හොඳයි මහත්මයා මම එහෙනම් බෙල්ලන්විලට ම යනවා” යි ෂම්මිගේ ප්‍රාණකාරිය කැමැත්තෙන්ම ඉවත්ව ගියා ය.දැන් දරුවා ප්‍රකෘති තත්ත්වයට පත්ව සිටී. සුරණී ද සුවපත්ව ඇත. නිවසේ තිබුණු ගඳ ද දැන් ඉවත්ව ඇත.මතුගම මහින්ද විජේතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>05</month>
      <day>25</day>
    </date>
    <link>http://www.silumina.lk/2014/05/25/_art.asp?fn=aa1405252</link>
    <topic>පිල්ලේගේ කමිටුවට රටවල් රැසක විරෝධය</topic>
    <author/>
    <content>ශ්‍රී ලංකාවේ යුද අපරාධ පිළිබඳ විමර්ශනය කිරීම සඳහා අන්තර්ජාතික කමිටුවක් පත්කිරීමට එක්සත් ජාතීන්ගේ මානව හිමිකම් කොමසාරිස් නවනීදන් පිල්ලේ ක්‍රියාකරන ආකාරය පිළිබඳව රටවල් රැසක විරෝධය පළවී තිබේ. ශ්‍රී ලංකාව පිළිබඳ විමර්ශන කමිටුව ලබන මස  මුල පත්කරන බව නිවේදනය කිරීමත් සමඟ මේ විරෝධය පළවී ඇත.රටක අභ්‍යන්තර කටයුතුවලට බලහත්කාරකම් කිරීම කිසිසේත්ම අනුමත කළ නොහැකි බව එම රටවල් කියා සිටී.චීනය, රුසියාව, පකිස්තානය හා අරාබි රටවල් රැසක් මෙසේ විරෝධය පළකර ඇත.මේ අතර නවනීදන් පිල්ලේ මහත්මිය පත්කරනු ලබන කමිටුව දැනටමත් ශ්‍රී ලංකා රජය විසින් ප්‍රතික්ෂේප කර ඇති අතර එය පිළිගන්නා ලෙස ඇමෙරිකාව, කැනඩාව, බ්‍රිතාන්‍යය ඇතුළු රටවල් ශ්‍රී ලංකාවෙන් ඉල්ලා සිටිනු ඇතැයි විදෙස් මාධ්‍ය සඳහන් කරයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>05</month>
      <day>25</day>
    </date>
    <link>http://www.silumina.lk/2014/05/25/_art.asp?fn=aa1405253</link>
    <topic>තොරතුරු තාක්ෂණයෙන් ඩොලර් බිලියනයක්</topic>
    <author>නිහාල් පී.අබේසිංහ</author>
    <content>නිහාල් පී.අබේසිංහමෙරට ‍ෙතාරතුරු හා සන්නිවේදන තාක්ෂණ ක්ෂේත්‍රයේ පුද්ගලයකු හා ඒ පිළිබඳව කටයුතු කරන ආයතන මඟින් තොරතුරු තාක්ෂණ කර්මාන්තයෙන් 2015 වසර වන විට ඇමෙරිකන් ඩොලර් මිලියන 1000ක් මෙරටට ලබාගත හැකි වනු ඇතැයි ශ්‍රී ලංකා තොරතුරු හා සන්නිවේදන තාක්ෂණ නියෝජිතායතනයේ ප්‍රධාන විධායක නිලධාරි රෙෂාන් දේවපුර මහතා පවසයි. මේ අනුව ඒ ක්ෂේත්‍රය ශ්‍රී ලංකාවට විදේශ විනිමය ගෙනෙන මාර්ගවලින් හතරවැනි තැනට පත්වෙමින් සිටී.මේ ‍ක්ෂේත්‍රයෙන් පසුගිය වසරේ ශ්‍රී ලංකාවට ලැබුණු විදේශ විනිමය ඩොලර් මිලියන 700කි. මේ වසරේ ඒ ප්‍රමාණය ඩොලර් මිලියන 850ක් දක්වා වැඩිවීමට හැකි වෙතියි ගණනය කර තිබේ.මීට අමතරව ශ්‍රී ලංකාව ඇතුළත තොරතුරු තාක්ෂණ කර්මාන්තයට සම්බන්ධ වෘත්තීයවේදීහු ලක්ෂයක් පමණ සිටිනු ඇතැයි ශ්‍රී ලංකා තොරතුරු සන්නිවේදන තාක්ෂණ ආයතනය පවසයිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>05</month>
      <day>25</day>
    </date>
    <link>http://www.silumina.lk/2014/05/25/_art.asp?fn=aa1405254</link>
    <topic>එතෙර සිටින්නන්ට ඡන්දය දීමට වරම්</topic>
    <author>සුනිල් දයා අල්විස්</author>
    <content>සුනිල් දයා අල්විස්පිටරට සිටින ශ්‍රී ලාංකිකයන් ලක්ෂ 20 කට පමණ මෙරට පවත්වන ඡන්දවලදී ඡන්දය පාවිච්චි කිරීමේ අවස්ථාව සලසා දීම කෙරෙහි මැතිවරණ කොමසාරිස් දෙපාර්තමේන්තුවේ අවධානය යොමු වී තිබේ.මේ පිළිබඳව පවතින තත්ත්වය සලකා බලා නීති සකස් කිරීමට බලාපොරොත්තු වන බව මැතිවරණ කොමසාරිස් මහින්ද දේශප්‍රිය මහතා පවසයි.පිටරට සිටින ලක්ෂ 20 ක් පමණ ශ්‍රී ලාංකිකයන්ගෙන් ලක්ෂ 18 ක් පමණ මැදපෙරදිග රටවල සේවය සඳහා ගිය පිරිස වන අතර මොවුන් මෙරට පැවැත්වෙන මැතිවරණ වලදී ඡන්දය පාවිච්චි කිරීමට සුදුසු ක්‍රමයක් යොදන ලෙස ඉල්ලීම් ඉදිරිපත් කැර තිබෙන බවත් ඒ නිසා මේ සම්බන්ධයෙන් අවධානය යොමු කර නීතිමය අවකාශ ද සලකා බලමින් සිටින බවද යයිද කොමසාරිස්වරයා කීය.විශේෂයෙන් ම මැදපෙරදිග රටවල සේවයට ගොස් සිටින බොහෝ දෙනා ඡන්ද හිමි නාම ලේඛනවලට නම් ඇතුළත් කොට ලියාපදිංචි වී සිටිනවා. නමුත් ඔවුනට ඡන්දය පාවිච්චි කිරීමට අවකාශ නොලැබෙන නිසා මේ ගැන සලකා බලා ඔවුනගේ ඉල්ලීම ඉටු කිරීමට කටයුතු කළ යුතුව තිබෙන බවද කොමසාරිස්වරයා කීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>05</month>
      <day>25</day>
    </date>
    <link>http://www.silumina.lk/2014/05/25/_art.asp?fn=aa1405255</link>
    <topic>අග්‍රහාර රක්ෂණයෙන් ඉලෙක්ට්‍රොනික කාඩ්පත්</topic>
    <author>සුභාෂිණී ජයරත්න</author>
    <content>සුභාෂිණී ජයරත්නඅග්‍රහාර රක්ෂණයට හිමිකම් ලබන සියලුම රජයේ සේවකයන්ට අසනීපයකදී මුදල් ගෙවීමකින් තොරව පෞද්ගලික රෝහල්වලට ඇතුළු වී ප්‍රතිකාර ලබාගත හැකි වන පරිදි ඉලෙක්ට්‍රොනික කාඩ්පතක් ලබාදීමේ මුල් අදියර  ජාතික රක්ෂණ භාර අරමුදල හඳුන්වාදෙයි.අග්‍රහාර රක්ෂණයට හිමිකම් ලබන ලක්ෂ හයහමාරක් පමණ වන රාජ්‍ය සේවකයන්ට ඉදිරියේ දී මෙම කාඩ් පත ලබාදෙනු ඇත.අදියර 2ක් යටතේ මෙම කාඩ්පත් ක්‍රමය ක්‍රියාවට නැ‍ඟේ. මුල් අදියර යටතේ මේ කාඩ්පත් ලාභියාට ඇතුළත්වීමේ ගාස්තුවක් ගෙවීමෙන් තොරව රෝහලකට ඇතුළත් විය හැකි අතර රෝහලින් පිටවීමට පෙර පරණ ක්‍රමයට මුදල් ගෙවා බිල්පත ඉදිරිපත් කර රක්ෂණ භාර අරමු‍දලෙන් මුදල් ලබාගත හැකිය.දෙවැනි අදියර යටතේ රක්ෂණ ලාභියාට කිසිදු ගෙවීමකින් තොරව රෝහල්ගතවී පිටවී යා හැකි අතර කාඩ්පත ඉදිරිපත් කිරීමෙන් රක්ෂණ වරප්‍රසාදය ලබාගත හැකිය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>05</month>
      <day>25</day>
    </date>
    <link>http://www.silumina.lk/2014/05/25/_art.asp?fn=aa1405256</link>
    <topic>මේ වසරේත් රුසියාවේ දැවැන්ත සංචාරක ප්‍රවර්ධනයක්</topic>
    <author/>
    <content>පසුගිය වසරේ රුසියාවේ තෝරාගත් නගර කිහිපයක හා බෙලරුසියා‍වේ මෙන්ම යුක්රේනයේ පවත්නු ලැබූ සංචාරක ප්‍රවර්ධන වැඩසටහන්වල සාර්ථකත්වය මත රුසියාවේ ශ්‍රී ලංකා තානාපති කාර්යාලය, ශ්‍රී ලංකා සංචාරක ප්‍රවර්ධන කාර්යාංශයේ පූර්ණ අනුග්‍රහය සහිතව එවැනිම වැඩසටහන් රැසක් මේ වසරේ ද රුසියාවේ, ආර්මේනියාවේ, බෙලරුසියාවේ, යුක්රේනයේ හා මොල්දාවියාවේ තෝරා ගත් නගර කීපයක පැවැත්වීමට කටයුතු සූදානම් කර ඇත.පැරණි සෝවියට් දේශයට අයත්ව තිබී දැන් ස්වාධීන රටවල් වන මෙම සියලු රටවල් වල ශ්‍රී ලංකා තානාපති කාර්යාලය ලෙස කටයුතු කරන්නේ රුසියාවේ මොස්කව් නුවර පිහිටි ශ්‍රී ලංකා තානාපති කාර්යාලයයි.මෙම වසරේ ප්‍රවර්ධන වැඩ සටහන්වල මුල් අදියරේ වැඩ සටහන රුසියාවේ හා ආර්මේනියාවේ පැවැත්වීමට සියලු කටයුතු දැන් සූදානම් කර ඇති අතර එය 2014 මැයි මස 29 වැනිදා මොස්කව් නුවරින් ආරම්භ කිරීමට නියමිතය.දින තුනක් තිස්සේ ‍මොස්කව් නුවර දී පැවැත්වෙන වැඩසටහන විචිත්‍ර ශ්‍රී ලාංකික සංස්කෘතික සංදර්ශන, සංචාරක ක්ෂේත්‍රයේ ප්‍රමුඛ නියෝජිතයන් සඳහා වන වැඩමුළු හා ප්‍රදර්ශන ආදියෙන් සමන්විත වේ.ඉන් අනතුරුව මෙම වැඩසටහන කසාන්, සමාරා, සරාතොව්, වොල්ගාග්‍රාද්, දොන් නදී අසබඩ රස්තොව් යන රුසියානු නගරවලත් පැවැත‍්වෙන අතර 2014 ජූනි 16 වැනි දින ආර්මේනියාවේ අගනුවර වන යෙරේවාන් නගරයෙන් මුල් අදියර සමාප්ත කෙරේ. ශ්‍රී ලංකාවේ නම ගිය සංස්කෘතික කණ්ඩායම් විසින් ඉදිරිපත් කරන මනබන්ධනීය සංදර්ශන සියලු නගරවල ප්‍රධාන වෙළඳ සංකීර්ණවලත් එළිමහන් ස්ථානවලත් ඉදිරිපත් කෙරෙන අතර වැඩසටහන් පැවැත්වෙන ස්ථානවලදී එහි පැමිණෙන්නන්හට ශ්‍රී ලංකා තේ කෝප්පයක රසබැලීමට ද කටයුතු සූදානම් කර ඇත.මෙම වැඩසටහන පුරා සති තුනක් තිස්සේ එහි සියලු අංගෝපාංගයන් සහිතව සියලුම නගරවලදී පැවැත්වීම එහි විශේෂත්වයයි.එසේම වැඩසටහන පැවැත්වෙන නගර තෝරා ගැනීමේ දී ජනගහනය මිලියන එකකට වඩා වැඩි නගර තෝරා ගැනීමට ප්‍රමුඛත්වය ලබා දී ඇති අතර එම නගරවල සිට ශ්‍රී ලංකාවට කෙලින්ම ගුවන් ගමන් පහසුකම් තිබීම ද අනිවාර්යයෙන් සලකා බැලීමට තානාපති කාර්යාලය ක්‍රියා කර ඇත.ශ්‍රී ලංකා සංචාරක ප්‍රවර්ධන කාර්යාංශයේ දත්ත අනුව 2014 අප්‍රේල් මස ශ්‍රී ලංකාවට සංචාරකයන්ගේ පැමිණීම 2013 වසරේ අප්‍රේල් මාසයට සාපේක්ෂව සියයට 39.5කින් වැඩි වී ඇත. රුසියානු හා පැරණි සෝවියට් සමූහාණ්ඩු වලින් පැමිණෙන සංචාරකයන්ගේ වැඩිවීම ද මෙම වර්ධනයට සාධනීය ලෙස බලපා ඇත.රුසියාවේ ශ්‍රී ලංකා තානාපති උදයංග වීරතුංග මහතා පෞද්ගලිකවම මෙම වැඩසටහන අධීක්ෂණය කිරීමත් මෙහෙයවීමත් සිදුකරන අතර සංචාරක ක්ෂේත්‍රයේ නියෝජිතයන්ට පවත්වන වැඩමුළු ද ඔහු විසින්ම රුසියානු භාෂාවෙන් සිදු කරනු ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>05</month>
      <day>25</day>
    </date>
    <link>http://www.silumina.lk/2014/05/25/_art.asp?fn=aa1405257</link>
    <topic>ඕස්ට්‍රේලියාවේ සිඩ්නි නුවර දී අපේ රණවිරුවන්ට උපහාර</topic>
    <author/>
    <content>ඔස්ට්‍රේලියාවේ සිඩ්නි නුවර වෙසෙන සිංහල දෙමළ මුස්ලිම් මැලේ හා බර්ගර් ජාතීන්ට අයත් විශ්‍රාමලත් හමුදා නිලධාරීන් 150 ක් පමණ පිරිසක් එක්ව මෙරට රණවිරුවන්ට උපහාර දැක්වීමේ උලෙළක් පැවැත්වූහ.එයට නිව් සවුත් වේල්ස් හි මන්ත්‍රීවරයකු ඇතුළු සිඩ්නි නුවර වෙසෙන රාජ්‍ය තාන්ත්‍රිකයන් පිරිසක් හා ඔස්ට්‍රේලියානු පාලක ලිබරල් පක්ෂයේ හා විරුද්ධ පක්ෂයේ තරුණ නායකයෝ පිරිසක් ද සහභාගි වූහ.නිව් සවුත් වේල්සයේ හා ක්වීන්ස්ලන්ඩ්හි ශ්‍රී ලංකා කොන්සල් ජනරාල් බන්දුල ජයසේකර මහතා මෙහිදී පිළිගැනීමේ දේශනය කරමින් ආරක්ෂක හමුදාවන්ගේ සේවය අගය කිරීමේ වැදගත්කම පෙන්වා දුන්නේය.ශ්‍රී ලංකාව නිතරම සිය යුද විරුවන් හා ඔවුන්ගේ දූ දරුවන් ද ආරක්ෂා කරන බව අවධාරණය කළ ඒ මහතා මහින්ද රාජපක්ෂ ශ්‍රී ලංකා ජනාධිපතිතුමා යුද විරුවන්ට ගෞරව කරමින් ඔවුන් රැකගන්නා අයුරු පිළිබඳ කෙටියෙන් විස්තර කළේය.එමෙන්ම ශ්‍රී ලංකා ආරක්ෂක හමුදාවන් රටේ සංවර්ධනය සඳහා ද කැපවී ක්‍රියා කිරීම බන්දුල ජයසේකර මහතාගේ ඇගැයීමට ලක්විය.අනතුරුව රණවිරු අනුස්මරණ දේශනය පැවැත්වූ කර්නල් අතුරලිය ශ්‍රී ලංකා ජනාධිපති මහින්ද රාජපක්ෂ මහතාගේ හා ආරක්ෂක ලේකම් ගෝඨාභය රාජපක්ෂ මහතාගේ නායකත්වයට උපහාර පිදීය.“රටේ ශ්‍රේෂ්ඨ නායකත්වය නිසා නොවේනම් මේ ජයග්‍රහණය කවදාවත් ලබාගන්න බැහැ. ඒ නිසා මා මගේ විශේෂ ආචාරය ජනාධිපති මහින්ද රාජපක්ෂ මහතා වෙත පිරි නමනවා.ඒ වගේම ආරක්ෂක ලේකම් ගෝඨාභය රාජපක්ෂ මහතා එල් ටී ටී ඊ පරාජය කරමින් ලද මේ ජයග්‍රහණයේ පසුපස ඉන්නවා. එතුමාගේ නොසැලෙන අධිෂ්ඨානය ත්‍රස්තවාදය පරාජය කරමින් ශ්‍රී ලංකාවේ සියලුම ජාතීන් හා ආගම්වලට අයත් ජනතාවට ජයග්‍රහණය ලබා දුන්නා. කර්නල් අතුරලිය එහිදී කියා සිටියේය.ශ්‍රී ලංකා කොන්සල්වරයා සමඟ සිඩ්නි නුවර පාදක කරගත් සාමය, එක්සත්කම හා ප්‍රතිසන්ධානය පිළිබඳ සංගමය ද (SPUR) මේ අනුස්මරණ උත්සවයට සහභාගි වූහ.එහිදී කතා කළ කර්නල් අනුරප්‍රිය ශ්‍රී ලංකා යුද ජයග්‍රහණය පිළිබඳ අගය නොකරන හාන්සි පුටුවල සිටින පණ්ඩිතයන් විවේචනය කළේය.එහිදී ශ්‍රී ලංකා කොන්සල් ජනරාල්වරයා හා සියලු පිරිස රණවිරුවන්ට සිය ආචාරය පුද කළහ.මේ අතර නිව් සවුත් වේල්ස් හි පාර්ලිමේන්තු ලේකම් පාර්ලිමේන්තු මන්ත්‍රී මැට් කීන් කතා කරමින් කියා සිටියේ ත්‍රස්තවාදය පරාජය කරමින් සාමය දිනා ගත් ශ්‍රී ලංකාවට තමා ප්‍රශංසා කරන බවයි. මේ නිසා ශ්‍රී ලංකාවේ බාල මහලු සැම දෙනාටම සාමයේ පලතුරුවල රස විඳිය හැකි බවට ඒ මහතා ප්‍රකාශ කළේය.ඔස්ට්‍රේලියාවේ Spur සංවිධානයේ හිටපු ලේකම් නිමල් ලියනගේ මහතා ද කතා කළේය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>05</month>
      <day>25</day>
    </date>
    <link>http://www.silumina.lk/2014/05/25/_art.asp?fn=aa1405258</link>
    <topic>SMIDEX - 2014 ප්‍රදර්ශනයේ අවසන් දිනය අදයි</topic>
    <author>ඉනෝකා පෙරේරා බණ්ඩාර</author>
    <content>මෙරට ප්‍රධානතම කර්මාන්ත ප්‍රවර්ධන නියෝජනායතනය වන ලංකා කාර්මික සංවර්ධන මණ්ඩලය (IDB) ඉදිරිපත් කරන නව මාදිලියේ කර්මාන්ත ප්‍රදර්ශන මාලාවේ පළමුවැන්න ‘SMIDEX - 2014’ ප්‍රදර්ශනයේ අවසන් දිනය අදයි.සුළු හා මධ්‍ය පරිමාණ කර්මාන්ත (සුමක) වලට, වඩා හොඳ වෙළෙඳපොළක් ලබා ගැනීම, නවතම තාක්ෂණය යොදා ගැනීම, සහ මානව සම්පත් ඉඩ ප්‍රස්ථා ලබා දීමටත් රටපුරා විසිරී සිටින සුළු හා මධ්‍ය පරිමාණ කර්මාන්ත කරුවන්ට මින් වඩාත් පුළුල් අවස්ථාව උදා වේ.මේ වසරේදී සිය 45 වැනි සංවත්සරය සමරන IDB, මෙම SMIDEX - 2014 ප්‍රදර්ශනය සැලසුම් කර ඇත්තේ දේශීය මෙන්ම විදේශීය වෙළෙඳපොළ ජයගත් ප්‍රදර්ශනකරුවන් රැසකගේ එකතුවෙනි. එසේම ලාංකීය හා ජාත්‍යන්තර වෙළෙඳපොළට භාණ්ඩ, සේවා සහ තාක්ෂණය සපයන සුළු හා මධ්‍ය පරිමාණ ව්‍යවසායකයන්ගේ හැකියාව සහ ධාරිතාව ප්‍රදර්ශනය කෙරෙන ආකාරයටයි.සුළු හා මධ්‍ය පරිමාණ කර්මාන්ත කරුවන්ගේ නිෂ්පාදන හා ඵලදායිතාව ඉහළ නැංවීමට ආධාර වන, ඔවුන් මිලදී ගනු ඇතැයි අපේක්ෂා කරන අමතර කොටස් සහ උපාංග මෙහිදී ප්‍රදර්ශනය කෙරේ. ඒ, මහා පරිමාණ කර්මාන්ත කරුවන්ගේ සහ බහුජාතික (MNC'S) සමාගම්වල දායකත්වයෙනි.භාණ්ඩ හා සේවා ප්‍රදර්ශනය කිරීමට, ව්‍යාපාරික හවුල් සැසිවාර පැවැත්වීම හා ඉදිරිපත් කිරීමට මෙන්ම අදහස් හුවමාරු කරගැනීමටත් කර්මාන්ත ක්ෂේත්‍රයේ විශිෂ්ටයන් ඇගැයීම වැනි සුමක ප්‍රවර්ධන කාර්යයන් රැසකට මෙම SMIDEX ප්‍රදර්ශනය ඉතා හොඳ වේදිකාවක් වනු ඇතැයි ලංකා කාර්මික සංවර්ධන මණ්ඩලයේ සභාපති නවාස් රජාබ්ඩීන් මහතා පවසයි.දින තුනක් පුරා කොළඹ BMICH හිදී පැවැති මෙම ප්‍රදර්ශනයේ අවසන් දිනය වන අද දවසේත්, එකිනෙකට වෙනස් කර්මාන්ත 20 කට වැඩි සංඛ්‍යාවක් මෙන්ම කර්මාන්ත සහාය සේවා ක්ෂේත්‍ර 10 කට ප්‍රමාණයක් දැකගත හැකි බවත් නව කර්මාන්ත කරුවන්ට ද මෙය විශාල අත්වැලක් බවත් ඒ මහතා තවදුරටත් පවසයි. මැයි 23 - 25 තෙක් පැවැත්වෙන SMIDEX ප්‍රදර්ශනය, පෙ. ව. 10.00 සිට රාත්‍රී 9.00 දක්වා විවෘතව ඇති බැවින් අවසන් දවසේ හෝ පැමිණ ඉන් විපුල ඵල අත්කර ගන්නා ලෙස රාජාබ්ඩීන් මහතා මෙරට සුමක කර්මාන්ත කරුවන්ටත් නව නිපැයුම්කරුවන්ටත් මහජනතාවටත් ආරාධනා කරයි.ඉනෝකා පෙරේරා බණ්ඩාරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>05</month>
      <day>25</day>
    </date>
    <link>http://www.silumina.lk/2014/05/25/_art.asp?fn=aa1405259</link>
    <topic>උ. පෙළ සිසුන්ට වැඩි අන්තර්ජාල පහසුකම්</topic>
    <author/>
    <content>පාසල් සහ උසස් අධ්‍යාපනය හදාරන ශිෂ්‍ය ශිෂ්‍යාවන්ට තම අධ්‍යාපන කටයුතු වඩාත් ඵලදායි සහ කාර්යක්ෂමව සිදු කර ගැනීමට අන්තර්ජාලය ඔස්සේ ලබා දෙන පහසුකම් තවදුරටත් පුළුල් කිරීමට පියවර ගෙන තිබෙන බව ශ්‍රී ලංකා තොරතුරු හා සන්නිවේදන තාක්ෂණ නියෝජිතායතනය (ICTA) පවසයි.මේ අනුව විශේෂයෙන්ම පාසල් ශිෂ්‍ය ප්‍රජාව ඉලක්ක කර ගනිමින් ඉගෙනුම මෙහෙයුම් පද්ධති රැසක් මේ වන විට ක්‍රියාත්මක බව නියෝජිතායතනය පවසයි.අධ්‍යාපන පොදු සහතික උසස් පෙළ විද්‍යා සහ ගණිත විෂයන් දමිළ බසින් හදාරන ශිෂ්‍ය ප්‍රජාවට එම විෂය දහරාවන් හැදෑරීම පහසු වන අන්දමින් ඉ-පාඨශාලා නමින් නව ඉගෙනුම් මෙහෙයුම් පද්ධතියක් ආරම්භ කිරීමට නියමිත බව ද www.e-Patashala.lk වෙබ් අඩවියට පිවිසීමෙන් මැයි 26 දා සිට එම පහසුකම ලබා ගැනීමට හැකි වන බව ද නියෝජිතායතනය සඳහන් කරයි.පහසුවෙන් ඉංග්‍රීසි ඉගෙන ගන්නwww.learnenglish.lk අ.පො.ස. උසස් පෙළ විද්‍යා ගණිත ඉගැනුම් ද්වාරය www.vidunena.lk සිංහල, දෙමළ, ඉංග්‍රීසි භාෂා ත්‍රිත්වයෙන්ම www.skool.lk සිංහල හා දමිළ භාෂා පහසුවෙන් ඉගෙන ගන්න www.bashaguru.lk වෛද්‍ය විද්‍යාත්මක දැනුම සිංහල හා දමිළ භාෂාවෙන් www.wedananasala.org පළමු ශ්‍රේණියේ සිට 12 ශ්‍රේණිය දක්වා අධ්‍යාපන දැනුම ලබා ගන්න www.e-thaksalawa.moe.gov.lk පාසල් පෙළ පොත් නොමිලේ ලබා ගන්න www.edupub.gov.lk දැනට ක්‍රියාත්මක වෙබ් අඩවි අතරින් කිහිපයකි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>05</month>
      <day>25</day>
    </date>
    <link>http://www.silumina.lk/2014/05/25/_art.asp?fn=aa14052510</link>
    <topic>බස්නාහිර සා.පෙ. ප්‍රතිඵල පිළිබඳව ගවේෂණයක්</topic>
    <author/>
    <content>පසුගිය වසර පහ තුළ පළාත් අතරින් අඛණ්ඩව පළමු තැන බස්නාහිර පළාතට ලැබුණ ද අ.පො.ස. සාමාන්‍ය පෙළ ප්‍රතිඵලය පිළිබඳ තමන් සෑහීමකට පත් නොවන බව ප්‍රධාන අමාත්‍ය ප්‍රසන්න රණතුංග මහතා පවසයි. මෙවර අපො.ස. සාමාන්‍ය පෙළ ප්‍රතිඵලය ඉහළ නැංවීම සඳහා විධිමත් වැඩපිළිවෙළක් වහා ක්‍රියාත්මක කරන ලෙස ද අමාත්‍යවරයා පළාත් අධ්‍යාපන නිලධාරීන්ට උපදෙස් දුන්නේය.බස්නාහිර පළාතේ අධ්‍යයන පොදු සහතික පත්‍ර විභාග ප්‍රතිඵල විශ්ලේෂණය කිරීම වෙනුවෙන් පළාත් අධ්‍යාපන අමාත්‍යාංශ ශ්‍රවණාගාරයේ දී පැවැති සාකච්ඡාවේ දී ප්‍රධාන අමාත්‍යවරයා මේ බව සඳහන් කළේය. මෙම සාකච්ඡාව බස්නාහිර පළාතේ සියලුම කලාප අධ්‍යාපන අධ්‍යක්ෂවරුන්ගේ සහභාගීත්වයෙන් පැවැත්විණි.පන්ති කාමර මට්ටමින් ප්‍රතිඵල විශ්ලේෂණය කර පෞද්ගලිකවම ළමුන්ගේ ප්‍රගතිය මැනීමේ වැඩපිළිවෙළක් වහාම ආරම්භ කරන ලෙස උපදෙස් දුන් ප්‍රධාන අමාත්‍යවරයා විෂයානුබද්ධ ගුරු පුහුණු වැඩසටහනක් ක්‍රියාත්මක කරන ලෙස ද උපදෙස් දුන්නේය. ගණිතය, සිංහල, ඉංග්‍රීසි හා ඉතිහාසය විෂයයන් සඳහා මෙහිදී වැඩි අවධානය යොමු කරන ලෙස ද රණතුංග මහතා නිලධාරීන්ට උපදෙස් දුන්නේය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>05</month>
      <day>25</day>
    </date>
    <link>http://www.silumina.lk/2014/05/25/_art.asp?fn=aa14052511</link>
    <topic>පවුල් හතරකටම ඒඩ්ස්</topic>
    <author/>
    <content>ශ්‍රී ලංකාවේ සිටින ඒඩ්ස් ආසාදිත රෝගීන් අතර පවුල් හතරක සාමාජිකයන් ද සිටින බව ජාතික ලිංගාශ්‍රිත හා ඒඩ්ස් මර්දන ව්‍යාපාරයේ අධ්‍යක්ෂ වෛද්‍ය සිසිර ලියනගේ මහතා පෙන්වා දෙයි.වාර්තා වී ඇති පවුල් හතරේ අම්මා තාත්තා පුතා දුව වශයෙන් මුළු පවුලටම එච්අයිවී ආසාදනය වී තිබේ. මේ පවුල් හතරේ මුළු සාමාජික සංඛ්‍යාව දරුවන් ද සමඟ 16කි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>05</month>
      <day>25</day>
    </date>
    <link>http://www.silumina.lk/2014/05/25/_art.asp?fn=aa14052512</link>
    <topic>ඌව ඡන්දය සැප්තැම්බර් අග</topic>
    <author/>
    <content>ඌව පළාත් සභා ඡන්දය සැප්තැම්බර් මස අගදී පැවැත්වීමට නියමිතව ඇතැයි රජයේ ආරංචි මාර්ග පවසයි. ඌව පළාත් සභාව විසරවීම ජූලි මස මුලදී සිදු කෙරෙනු ඇතැයි වාර්තා වේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>05</month>
      <day>25</day>
    </date>
    <link>http://www.silumina.lk/2014/05/25/_art.asp?fn=ab1405251</link>
    <topic>“මහින්ද චින්තනයේ ඇරැඹුම”</topic>
    <author>සකස් කළේ</author>
    <content>මහින්ද රාජපක්ෂ මහතා මහජන නියෝජිත ලෙස ප්‍රථම වරට පාර්ලිමේන්තුවට පැමිණියේ 1970 මැයි මස 27 වැනි දින පැවැති මහ මැතිවරණයෙන් හම්බන්තොට දිස්ත්‍රික්කයේ බෙලිඅත්ත මන්ත්‍රීවරයා වශයෙන් තේරී පත් වීමෙනි. ඒ දිවයිනෙන්ම ළාබාලම මන්ත්‍රීවරයා වශයෙනි. එතුමාගේ ඒ ගමන්මඟට 2014 මැයි 27 වැනි දිනට වසර 44 ක් සපිරේ. නිල වශයෙන් එතුමා දිවුරුම් දෙන්නේ 1970 ජූනි 07 වැනි දින දීය. රජයේ පස් අවුරුදු ප්‍රතිපත්ති ප්‍රකාශනය වූ රාජාසන කථාව පිළිබඳ ස්තූති යෝජනාව ගෙනෙමින් එතුමාගේ මංගල දේශනය පැවැත්වුණේ1970 ජූනි 14 වැනි දිනදීය.“හැදෙන ගහ දෙපෙත්තෙන් දැනේ” යන කියමන සැබෑ කරමින් 1970 ළාබාලතම පාර්ලිමේන්තු මන්ත්‍රීවරයා වශයෙන් වරප්‍රසාදය හිමි කරමින් මහින්ද රාජපක්ෂ ජනාධිපතිතුමා කළ රාජාසන කථා ස්තූති යෝජනාවේ දී 1970 ජූනි 14 දැක් වූ අදහස් වල හැන්සාඩ් උපුටනයන් දක්වා සිටීම අද දිනයේ කළ යුතු කෘතවේදී යුතුකමක් සේ සිහිපත් කරමි.හැත්තෑවේ පළමුවන රාජාසන කථාවට ස්තුති යෝජනාව“ගරු කථානායකතුමනි, මේ අවස්ථාවේදී මා නැගී සිටින්නේ අතිගරු ආණ්ඩුකාර උතුමාණන් වහන්සේ විසින් පවත්වන ලද රාජාසන කථාවට ස්තුති යෝජනාව ඉදිරිපත් කිරීමටයි.ගරු කථානායකතුමනි, 1970 ජනතා ජයග්‍රහණය වනාහි මේ රටේ කෝටියකට අධික දුක් විඳින ජනතාව පසුගිය අවුරුදු පහ තිස්සේ නිහඬව හදවත්හි දරා ගෙන සිටි දුක් සුසුම් අතරින් පැන නැගි ඓතිහාසික ජයග්‍රහණයක්. එය මුළු ලොව මවිත කර වූ ජයග්‍රහණයක්. මේ ජයග්‍රහණයෙන් බිහි වුණු 1970 වේ ජනතා රජයේ ප්‍රථම රාජාසන කථාවට ස්තුති යෝජනාව ගෙන ඒමේ භාග්‍ය මට ලැබී තිබෙනවා.ඒ වනාහි මට නොව දකුණු ලංකාවේ රුහුණු රටේ බෙලිඅත්ත ආසනයේ හතළිස්හය දහසක් පමණ මහා ජනතාවට ලැබුණු භාග්‍යයක්. මෙම භාග්‍ය ලබා දීම පිළිබඳව බෙලිඅත්ත ආසනයේ මහජනතාව ඔබතුමන්ටත් ගරු අගමැතිනිය ප්‍රමුඛ සමගි පෙරමුණු රජයටත් පුද කරන ලෙස මා අත එවූ සුහද උණුසුම් ආශිර්වාදය මේ ගරු සභාවට ප්‍රකාශ කර සිටීමට පළමුවෙන්ම මම ඔබතුමාගේ අවසරය ඉල්ලනවා.ගරු කථානායකතුමනි, ලංකාවේ මෑත ඉතිහාසයේ අතිශය වැදගත් එහෙත් බොහෝ විට අපට අමතක වන එක් අනුස්මරණීය සිද්ධියක් ඔබතුමන්ට සහ මේ ගෞරවනීය සභාවට සිහිපත් කරලීමට මට අවසර දෙනු මැනවි. 1948 දී බ්‍රිතාන්‍ය අධිරාජ්‍යවාදීන් මේ රටින් ගියේ ඔවුන්ට සුවච කීකරුව සිටින සේ පුහුණු කළ කළු ඉංග්‍රීසි ධනපති නියෝජිත පිරිසකට මේ රටේ පාලනය භාර දීලයි.මේ පිරිස සිංහල දැනගෙන හිටියේ නැහැ. සිංහල රට, සිංහල ඉතිහාසය, සිංහල සංස්කෘතිය දැනගෙන සිටියේ නැහැ. ඒ නිසා සිංහල භාෂාව කුස්සියට සීමා වී තිබුණා. ගරුතර සංඝරත්නය, වෙද මහතුන්, රාජ අනුග්‍රහය නොලැබ අනාථව අසරණව සිටියා.ඒ පාලක පක්ෂය අතර සිටි එක් දූරදර්ශී ශ්‍රේෂ්ඨ ලංකා පුත්‍රයෙක් මේ අභාග්‍ය සම්පන්න තත්ත්වය දැක කම්පා වූ හදවතකින් යුක්තව තමන්ගේ පන්තිය සහ සගයින් හැර දමා අවිනිශ්චිත අනාගතයක් කරා එහෙත් ස්ථිර අධිෂ්ඨානයෙන් යුක්තව, මේ රටේ දුක් විඳින ජනතාව වෙතට 1951 ජුලි 12 වැනි දින පා නැඟුවා.ගරු කථානායකතුමනි, ඒ ශ්‍රේෂ්ඨ ලංකා පුත්‍රයා දිවංගත ගරු එස්. ඩබ්ලිව්. ආර්. ඩී. බණ්ඩාරනායක සිරිමතා‍ණන්ය. මම මේ දිනය ලංකා ඉතිහාසයේ අමරණීය දිනයයි කියන්නේ මක් නිසා ද? ධනපති වාදයේ අඳුරු ඡායාව වෙතට ඇදගෙන යමින් තිබූ මේ රටේ ජනතාව සමාජවාදයේ අරුණාලෝකය වෙතට පළමු වරට යොමු කරවූයේ මේ අතිශය වැදගත් දිනයේ දී බව මා ප්‍රකාශ කරනවා.එදා බණ්ඩාරනායක සිරිමතාණන් එක්සත් ජාතික පක්ෂයත් තම ඇමැති ධුරයත් හැර දමා පෑගෙන මහජනතාවගේ පිළට එක්වූ දවස ඇත්ත වශයෙන්ම ශ්‍රී ලංකා නිදහස් පක්ෂය පිළිසිඳුණු දවස යැයි මා විශ්වාස කරනවා.එදා ගරු බණ්ඩාරනායක සිරිමතාණන් මේ නව යුගය පිළිබඳව අවිනිශ්චිත අනාගතයක් හිසින් ගෙන තම පංතිය හැර දමා පෑගෙන මහජනතාව වෙතට පිය නඟද්දී එතුමාට ආත්ම ධෛර්යයක් දෙමින් එතුමා පසුපස ගමන් කළ එක් වීර රුහුණු පුත්‍රයෙකු ගැන ගරු බණ්ඩාරනායක සිරිමතාණන්ගේ වචනයෙන්ම මම මේ සභාවට සිහිපත් කරන්නට කැමැතියි. බණ්ඩාරනායක සිරිමතාණන් මෙසේ කියා තිබුණා.“මම හිතුවා ඒ මගේ සෙවණැල්ලයි කියලා පස්සේ බැලු කොට ඒ ඩී. ඒ.”ගරු කථානායකතුමනි, මගේ දිවංගත පියාණන් එවකට රුහුණු මහජන මන්ත්‍රීවරයායි. ඒ නිසා එතුමා බණ්ඩාරනායක සිරිමතාණන් පසුපස ගෙන ගියේ රුහුණු බෙලිඅත්තේ මහජනතාවගේ අපේක්ෂාවන්. මේ නිසා ගරු කථානායකතුමනි, බෙලිඅත්තේ මහජනතාව ලංකාව නව යුගයකට යොමු කළ ඒ ඓතිහාසික සිද්ධියේ සැබෑ කොටස්කරුවන් බව ආඩම්බරයෙන් අදත් සිහිපත් කරනවා.ඒ නිසාම බෙලිඅත්තේ මහජනතාව එදා පිළිසිඳ ගත් ජයග්‍රාහී ශ්‍රී ලංකා නිදහස් පක්ෂයේ ආරම්භක කොටස් කරුවන් වීමේ භාග්‍යය ලැබු අයයි. බෙලිඅත්තේ මහජනතාව තමන්ට මෙම භාග්‍යය හිමිකර දුන් ඒ බණ්ඩාරනායක සිරිමතාණන්ගේ සෙවණැල්ල වූ දිවංගත ඩි. ඒ. රාජපක්ෂ මහතාණන්ගේ ආදරණීය පුත්‍රයා 1970 දී ශ්‍රී ලංකා නිදහස් පක්ෂයේ මහජන මන්ත්‍රීවරයා වශයෙන් අද මේ ගරු සභාවට පත් කර එවා තිබෙනවා.ගරු කථානායකතුමනි, මෑත ඉතිහාසයේ ලංකාව නව යුගයකට යොමු කළ යටගිය ඓතිහාසික සිද්ධියේදී බෙලිඅත්තේ මහජනතාව කොටස්කරුවන් වීම පුදුමයක් නොවෙයි. මට වරම් දී එවූ ඒ ජනතාව අනුස්මරණීය ඓතිහාසික අවස්ථාවන් හිදී කොටස්කරුවන් වූ බව ඔබතුමාණන්ට සිහිපත් කිරීමට කැමැතියි.සම්බුද්ධ ශාසනයත් ජාතියත් ගලවා ගැනීමේ වීරෝදාර සටනේදී වීර දුටුගැමුණු රජතුමා පසුපස ගිය ගෝඨයිම්බර යෝධ පුත්‍රයා උපන් නෙටොල්පිටිය ගම මා නියෝජනය කරන කොට්ඨාසයේ පිහිටියක්. ලංකාද්වීපයේ ධර්ම ශාස්ත්‍ර අභාවයට ගොස් තිබුණු වකවානුවක වැලිවිටියේ පිණ්ඩපාතික ශ්‍රී සරණංකර සංඝ රාජයාණන් වහන්සේ කන්ද උඩරටින් විද්‍යා ආලෝකයේ පහන දල්වද්දී, දක්ෂිණ ලංකාවේ විද්‍යාලෝකය පතුරුවා හැරිය ගරු සිටිනාමළුවේ ධම්මජෝති ස්වාමීන් වහන්සේ ඉපදුණු ඓතිහාසික සිටිනාමළුව ගම පිහිටියේත් මා නියෝජනය කරන කොට්ඨාසයේ යි. සෙත් කවි හා වස් කවි පිළිබඳ සහජ දක්ෂතා ඇතිව බරණ ගණිතාචාර්යතුමා, පත්තායමේ ලේකම්තුමා, බැදිගම වීරසිංහ වැනි කවියන්, වාදීභසිංහ, බැදිගම රතනපාල හිමි, වැලිපටන්විල ශ්‍රී දීපංකර හිමි, කරතොට ධර්මාරාම නාහිමි වැනි මහ පඬිවරුන් වැජඹුණේ ද බෙලිඅත්ත අවට ගම්වලයි.අවුරුදු 44 කට පෙර ජනපති පාර්ලිමේන්තුවේ කළ මංගල කථාවගරු කථානායකතුමනි, බෙලිඅත්ත ආසනයට නම ලබා දුන් බෙලිඅත්ත ඉතා පැරැණි වෙළෙඳ පොළක් බව ඔබතුමාට සිහිපත් කරවන්නට මා කැමැතියි. අගනා සිවු මංසන්ධියක් සහ රමණීය උස් භූමියක පිහිටි දිනපතා වෙ‍ළෙඳ පොළක් පවත්නා බෙලිඅත්ත කදිම නගරයක් බවට පත් කළ හැකියි.එහෙත් අද එය නගරයක හෝඩුවාවක්වත් දැනගත නොහැකි නිකම්ම කඩපළක් පමණයි. විධිමත් සැලැස්මකට අනුව බෙලිඅත්ත නගරයක් කර දුනහොත් එය බෙලිඅත්තේ මුළුමහත් ජනතාවටම ජනතා රජයට සදහටම කෘතගුණ දක්වන කාරණයක් වනු ඇති.ගරු කථානායකතුමනි, මා නියෝජනය කරන ආසනයේ සෑහෙන තරම් කොටසක් ධීවර කර්මාන්තයෙන් යැපෙන දුක්බර අය බව මේ ගරු සභාවට සිහිපත් කර සිටිනවා. සිය ජීවිත පරදුවට තබා මුහුද සමඟ සටන් කොට ඉතා දුක සේ ජීවත් වෙනවා. ඔවුන්ගේ ජිවන ක්‍රමය වාසනාවන්ත කිරීම සඳහා ධීවර සංරක්ෂණ ක්‍රමයක් හා ඔවුන්ගේ මුහුදු යාත්‍රා ගැනීමට ණය පහසුකම් ඇති කිරීම සහ ධීවර ආම්පන්නවල අධික මිල පහත හෙළීම වැනි ක්‍රමවලින් උදව් කළොත්, තංගලු පෙදෙසේ ධීවර ජනතාව ජනතා රජයට කෘතඥ වන බව කිව යුතුයි.ගරු කථානායකතුමනි, අති රමණීය ස්වභාවික තංගලු වරාය අද මෝඩ වරායක් බවට පත් වී ඇති සැටි තංගලු ධීවර ජනතාව කඳුළු පිරි දෑසින් යුක්තව සිහිපත් කරනවා. එදා ඒ තිබුණු වරායක් ශ්‍රී ලංකා නිදහස් පක්ෂයේ රජයෙන් මුදල් වෙන් කළ ධීවර මධ්‍යස්ථානයත් අද එහි නැහැ.අද එහි තිබෙන්නේ පොල් වැවීමට වුවත් පුළුවන් වැලි ගොඩ ගැසුණු වරායක්. ඇත්ත වශයෙන් ගරු කථානායකතුමනි, අද එම වරාය නැව් නවත්වන මුහුදු වරායක් ලෙස නොවෙයි, මුහුද ගොඩ කිරීමේ ව්‍යාපාරයක් වශයෙන් නම් සාර්ථක වී තිබෙන බව මේ අවස්ථාවේදී මතක් කර දෙනවා. ගරු කථානායකතුමනි, තංගල්ලට අංග සම්පූර්ණ ධීවර කටයුතු මධ්‍යස්ථානයක් සහිතව වරායක් ඇති කිරීම පිළිබඳ වැඩපිළිවෙළක් සකස් කරන ලෙස මේ ගරු සභාවෙන් මා ඉල්ලා සිටිනවා.ගරු කථානායකතුමනි, මා නියෝජනය කරන ආසනයේ වැසියන් බොහෝ කොට ගොවිතැන් බතින් ජිවත්වන අය බව මා කියා සිටිය යුතුයි. කුඹුරු ගොවිතැන සඳහා පුරාතනයේ සිට පැවත එන කුඩා ග්‍රාමීය වැව්වලින් ජලය ලබා ගෙන ගොවිතැන් කරන මේ ගොවි මහතුන්ට ඒ පැරැණි වැව් හා ඇළ වේලි ක්‍රමවත් සේ සකස් කොට නවීන විද්‍යාත්මක වගා ක්‍රම පිළිබඳ අවබෝධයක් දී උදව් කළ හැකි නම් එය මේ ජනතාව රජය බිහි කිරිමට ඔවුන් දැරූ ආයාසයට කළගුණ සැලකීමක් බව මම ඔබතුමන්ට සිහිපත් කරනවා.ගරු කථානායකතුමනි, අතිගරු ආණ්ඩුකාර උතුමාණන් වහන්සේ විසින් ඉදිරිපත් කරන ලද රාජාසන කථාවේ සුළු වාරිමාර්ග ප්‍රතිසංස්කරණය හා නඩත්තුව රජයට පවරා ගන්නට අදහස් කරන බව ප්‍රකාශ වී තිබුණා. මෙය බෙලිඅත්තේ පැරැණි ගම්වල වැව් හා ඇළ වේලිවලින් ජලය ගෙන කුඹුරු වගා කරන ගොවි මහතුන්ට ඉමහත් ප්‍රීතිය ගෙන දෙන්නක් බව මා සඳහන් කළ යුතුයි. රාජාසන කථාවේ ඉදිරිපත් වූ මේ අදහස අනුව තංගලු වෙල් යායේ කරදිය මුහුදට බස්සන ක්‍රමයක් ඇති කළොත් අක්කර 2,400 ක් පමණ වූ මේ වෙල්යාය යල මහ දෙකටම සරුවට වගා කරන්නට හැකි වෙනවා ඇති.ගරු කථානායකතුමනි, රුහුණ විශේෂයෙන් කුරහන් ගැන ප්‍රසිද්ධියක් උසුලනවා. ‘රුහුණේ සිංහයා’ නමින් විරුදාවලිය ලබා සිටි දිවංගත ඩී. එම්. රාජපක්ෂ මහතා එවකට හම්බන්තොට ගරු රාජ්‍ය මන්ත්‍රී තුමා තම සාටකය සඳහා තෝරාගත්තේ කුරහන් පාට බව මෙහිදී මා මතක් කරනවා. මේ නිසා කුරක්කන් වැනි කටුසර බෝග වගා කරන ගම්බද හේන් ගොවීන්ට පහසුකම් ලබාදුනහොත් ඔවුන් ජනතා රජයට බෙහෙවින් කෘතඥ වෙනවා ඇති. මා බොහොම සන්තෝෂ වෙනවා.මුළු ‍ලංකාවේ ප්‍රකට අති විසිතුරු චිරාගත ලාක්ෂා කර්මාන්තය රඳා පවතින්නේ මා නියෝජනය කරන ආසනයේ පිහිටි අඟුල් මඩුව නම් ගමේයි. තව ද, පිත්තල කර්මාන්තය, වළං කර්මාන්තය යනාදී සුළු දේශීය ගෘහ කර්මාන්ත පෞරාණික මුහුණුවරට හා චිරාගත ලක්ෂණවලට අනුකූලව රැකගෙන එන බෙලිඅත්තේ මහ ජනතාවට රාජාසන කථාවෙහි යට කී සඳහන ඉමහත් ප්‍රීතියට හේතු වන බව කිව යුතුයි.බෙලිඅත්ත ආසනයේ රක්ෂා විරහිත උපාධිධාරීන් සහ ස්වභාෂා මාධ්‍යයෙන් විශ්ව විද්‍යාලයීය අධ්‍යාපනය බලාපොරොත්තු වන තරුණ තරුණියන් විශාල ගණනක් ඉන්නවා. රාජ්‍ය අංශයේ පුරප්පාඩු සියල්ල පිරවීමට සහ රක්ෂා පහසුකම් පුළුල් කරන අලුත් දෙපාර්තමේන්තු ඇති කිරීමට රාජාසන කථාවෙන් ඉදිරිපත් කර ඇති අදහස ගැන බෙලිඅත්ත ආසනයේ තරුණ පරම්පරාව බොහෝ කොට ප්‍රීතිමත් වන බව මා කිව යුතුයි. ඊටත් වඩා දකුණෙහි තවත් විශ්ව විද්‍යාලයක් පිහිටුවන්නට ඉදිරිපත් කර ඇති අදහස කෙරෙහි මුළු රුහුණම කෘතඥ වන බව කියන්න කැමැතියි.ගරු කථානායකතුමනි, මේ රටේ වර්තමාන පරම්පරාව රක්ෂා හිඟය, අවිනිශ්චිත අනාගතය, අවිනිශ්චිත සංස්කෘතික රටාව යන මේ කරුණු නිසා සුන් වූ අපේක්ෂාවන් ගෙන් පිරුණු හිසින් බරපතළ අසහනයක දැවටී සිටින බව මා සඳහන් කළ යුතුව තිබෙනවා. පසුගිය මහා මැතිවරණයේදී පැහැදිළිව පෙනුණු එක් කරුණක් තමයි මෙම අපේක්ෂා භංගත්වයෙන්, අසහනයෙන් පෙළුණු තරුණ පරපුර සෞභාග්‍යවත් අනාගත ලංකාවක් බිහි කරන්නට පොරොන්දු දී සිටි සමඟි පෙරමුණ වටා රොක් වී සමඟි පෙරමුණ ජයග්‍රහණය කරවන්නට දිවා රෑ වෙහෙස මහන්සි වූ බව.තරුණයන්ගේ ප්‍රශ්න කෙරෙහි අවධානය යොමු කරන බවටත්, තරුණ කටයුතු සහ සුබසාධක කටයුතු ගැන දෙපාර්තමේන්තුවක් ඇති කිරීම සඳහා පියවර ගන්නා බවටත් රාජාසන කථාවේ ඇති සඳහන මුළු ජනගහනයෙන් අඩකට වැඩි මේ තරුණ පරපුරේ අමන්දානන්දයට හේතු වන බව ඒ තරුණ පරපුරේ කොටසක් වන බෙලිඅත්ත ආසනයේ තරුණ තරුණියන් වෙනුවෙන් ඒ පරපුරේ කෙනෙකු වන මා සඳහන් කරන්නට කැමැතියි.මේ රටේ පොදු ජනතාව අධිරාජ්‍යවාදය අනුමත නොකරයි. ධනේශ්වර වාදය අනුමත නොකරයි. සියලු සූරාකෑම් අනුමත නොකරයි. ඔවුන් 1970 දී තුනෙන් දෙකකටත් වඩා වැඩි ආසන ගණනක් ලබා දී සමගි පෙරමුණ අති විශිෂ්ට ජයග්‍රහණයකට පත් කළේ මේ නිසයි. මහජනතාව සමඟි පෙරමුණ කෙරෙහි තැබු මේ උදාර විශ්වාසය අබමල් රේණුවක තරමින් පවා නොසැලෙන සේ ඔවුන්ගේ අපේක්ෂාවන් ඉෂ්ට කිරීමට මේ ජනතා රජය වගබලා ගනිතැයි ඔවුහු බලා සිටිති.ජනතා රජය ඉදිරියේ ඇති ප්‍රතිගාමී, කුමන්ත්‍රණකාරී, අධිරාජ්‍යවාදී, ධනවාදී බලවේග අප විසින් සුළුවෙන් තැකිය යුතු නොවේ. එහෙත් ඒ සෑම බාධකයක්ම බිඳ දමමින් සමාජවාදය කරා යන ගමන සහතික කර වීම සඳහා මේ රටේ තරුණ පරපුර ජිවිත පරිත්‍යාගයෙන් ඉදිරිපත් වන්නට සූදානම් බව තරුණයකු වශයෙන් මා එඩිතරව මේ ගරු සභාවේදී ප්‍රකාශ කර සිටිනවා.මේ ගරු සභාවට ආධුනිකයකු වන මට මේ අවස්ථාවේදී මේ ස්තුති යෝජනාව ඉදිරිපත් කිරීමට ඉඩ සලසා දීම ගැන ගරු කථානායකතුමාටත්, ගරු අගමැතිනියටත්, ආණ්ඩු පක්ෂයේ ගරු මන්ත්‍රීවරුන්ටත් මගේ ස්තුතිය පිරි නමමින් අතිගරු ආණ්ඩුකාර උතුමාණන් වහන්සේ පැවැත්වූ රාජාසන කථාව පිළිබඳ ස්තුති යෝජනාව මම මෙසේ ඉදිරිපත් කරමි.“අතිගරු උතුමාණෙනි,පාර්ලිමේන්තුව විවෘත කිරීමේදී ඔබතුමාණන් විසින් පවත්වන්නට යෙදුණු කථාව වෙනුවෙන් නියෝජිත මන්ත්‍රී මණ්ඩලයේ සාමාජිකයන් වන අපි ඔබතුමාණන්ට ස්තුති කරමු. අප වෙත ඉදිරිපත් කරන ලද සියලුම කරුණුවලට අපගේ අවධානය යොමු කරන බවත් අපි ඔබතුමාට ස්ථිර ලෙස ප්‍රකාශ කරමු.” (අග්‍රාණ්ඩුකාර තුමාගේ රාජාසන කථාව - ස්තුති යෝජනා පිළිබඳ විවාදය 1970 ජූනි 14; හැන්සාඩ් වාර්තාවෙනි.)සකස් කළේඅමරසිංහ කුඩගල්ආර කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>05</month>
      <day>25</day>
    </date>
    <link>http://www.silumina.lk/2014/05/25/_art.asp?fn=ab1405252</link>
    <topic>කොහේද හිටියේ මම ඔයාව අල්ලගන්න හිටිෙය්</topic>
    <author>චන්දන බණ්ඩාර</author>
    <content>ජනපති අැමැති විමල්ට කියයිගිය සතියේ ජනාධිපතිතුමා චීනයේ නිළ සංචාරයක යෙදුණේය. ජනාධිපතිතුමා ඇතුළු ධුත පිරිස ගිය අඟහරුවාදා පෙරවරුවේ ෂැංහයි නුවරට ළඟා වුණේය. ජනාධිපතිතුමාගේ සංචාරය අතරතුර ආසියාවේ අන්තර් ක්‍රියාකාරීත්වය හා විශ්වාසය ගොඩනැගීමේ ක්‍රියාමාර්ග පිළිබද 4 වන සමුළුවටද සහභාගී වුණේය.ජනාධිපතිතුමා අතුළු ධුත පිරිස චීනයට ලඟා වු පසුව ෂැංහයිහි පුදෝංග් අන්තර්ජාතික ගුවන්තොටුපොලේදී ජනාධිපිතතුමා අතුළු ධුත පිරිස ෂැංහයි මහ නගර සභාවේ නියෝජ්‍ය ලේකම් හු වෑංග් රෝංග් සහ ෂැංහයි මහජන සංගමයේ විධායක උප සභාපති රංජිත් උයන්ගොඩ විසින් මහත් හරසරින් යුතුව පිළිගනු ලැබිණි.එම සමුළුව අතරතුර ජනාධිපතිතුමා සමුළුවට සහභාගී වු රාජ්‍ය නායකයන් කීප දෙනෙකු සමග ද්විපාර්ශවීය සාකච්ඡා පැවැත්වීය. එහිදී ජනාධිපතිතුමා චීන ජනපති ෂී ජින්පින්ග් හා ජනපති ආර්යා පෙංග් ලියු ආන් පවත්වනු ලැබු පිළිගැනිමේ භෝජන සංග්‍රහයකට හා සංස්කෘතික උළෙලකට සහභාගී වීය.මේ සංචාරය අතරතුර ජනාධිපතිතුමා ෂැංහයිදී ඊයේ පෙරවරුවේ චීන ජනපති ෂී ජින්පින්ගේ සමග ද්විපාර්ශවීය සාකච්ඡා පැවැත්වීය. " ඔබතුමාගේ නායකත්වය යටතේ ශ්‍රීලංකාව ලබා තිබෙන ශීඝ්‍ර වර්ධනය ගැන මං ඔබට ප්‍රසාදය පළ කරනවා." ෂී ජින්පින්ග් කියා සිටියේය.ඒ සමගම ජනාධිපතිතුමා කියා සිටියේ " චීනය ශ්‍රීලංකාවට ලබා දෙන සංවර්ධන සහයෝගීතාවය සහ රටේ වර්ධනය සඳහා වෙන අපේ ප්‍රතිපත්තිවලට අනුකූල වීම සතුටක්. ඒ වගේම චීනය ලබා දෙන සහයෝගය ඉතාම අගය කරනවා. " ශ්‍රී ලංකා ජනාධිපතිතුමා කියා සිටියේය." ලංකාව ඉතාම වැදගත් හවුල්කරුවෙක්. ඒ වගේම ගිය වසරේ මැයි මාසයේ ජනාධිපතිතුමා වශයෙන් ඔබතුමා අපේ රටේ කළ සංචාරයේදී දෙරට අතර සබදතා මුලෝපායික සංවර්ධනයක් ලෙස වර්ධනය වෙනු දැකීම මට සතුටක්. ඒ වගේම ලංකාව සමග තිබෙන අන්නෝන්‍ය ඵලදායි සබදතා තවදුරටත් වර්ධනය කර ගැනීමට චීනය තව දුරටත් බලාපොරොත්තු වෙනවා." චීන ජනාධිපතිවරයා කියා සිටියේය.මේ හමුවේදී රාජ්‍ය නායකයන් දෙපළ සමුද්‍රීය සහයෝගීතාවය පිළිබද අදහස් හුවමාරු කර ගත්තේය. එහිදී ශ්‍රී ලංකා ජනාධිපතිතුමා කියා සිටියේ " චීනයේ මුලපිරීමක් වෙන සමුද්‍රීය සේද මාවතේ ආර්ථික කලාපය අපි අගය කරනවා. ඒ සඳහා අපි සහයෝගහය දක්වනවා. ඒ වගේම එය ක්‍රියාත්මක කිරීමට සහයෝගය දක්වනවා. " ජනාධිපතිතුමා කියා සිටියේය." මේ මුලපිරිමේහි වැදගත් හවුල්කරුවෙකු වෙන ලංකාව ඉන්දියන් සාගරයේ වැදගත් මෙහෙයක් කරන රටක් " ෂී ජින්පින්ග් චීන ජනාධිපතිතුමා කියා සිටියේය. මේ අතරතුර ශ්‍රීලංකා ජනාධිපතිතුමා විසින් චීන ජනාධිපතිතුමාට විශේෂ ස්තුතියක් පුද කරමින් කියා සිටියේ එක්සත් ජාතින්ගේ මානව හිමිකම් කවුන්සලයේදී චීනය විසින් ලංකාවට ලබා දුන් සහයෝගය අගය කරමිනි. එමෙන්ම මහින්ද රාජපක්ෂ ජනාධිපතිතුමා විසින් චීන ජනාධිපතිතුමාට ලංකාවේ සංචරයක් සඳහා ආරාධනා කළේය. " ලංකාවේ ශීඝ්‍ර ආර්ථික වර්ධන වේගය වගේම ඔබේ රටේ නොමසුරු සහයෝගයෙන් ක්‍රියාත්මක සංවර්ධන ව්‍යාපෘති දැක බලා ගැනීමටත් ඔබට අවස්ථාව ලැබේවි. " මහින්ද රාජපක්ෂ ජනාධිපතිතුමා කියා සිටියේය.ඊට චීන ජනාධිපතිවරයාගෙන් ලැබුණේ සතුටු දායක ප්‍රතිචාරයකි. " ඔබගේ ආරාධනයේ අවංකභාවය මට තේරුම් ගියා. මා හැකි ඉක්මනට ලංකාවේ සංචාරය කිරීමට ප්‍රමුඛතාවය ලබා දෙනවා. මා හට හැකියාවක් තිබෙනවා නම් අදම මා ඔබේ ධුත පිරිස සමග ලංකාවේ සංචාරය කිරීමට කටයුතු කරනවා" චීන ජනාධිපතිවරයා ලංකා ජනාධිපතිවරයාට කියා සිටියේය.බුද්ධ රශ්මි වෙසක් කළාපය හුණුපිටිය ගංගාරාමය සහ අරලියගහ මන්දිරය කේන්ද්‍ර කරගනිමින් මෙවර අටවන වරටත් අති උත්කර්ශවත් අන්දමින් පැවැත්විනි. හුණුපිටිය ගංගාරාමාධිපති ගලබඩ ඥාණිස්සර නාහිමිපාණෝ හෙවත් පොඩි හාමුදුරුවන්ගේ අනුශාසකත්වයෙන් සංවිධානය කෙරෙන බුද්ධ රශ්මි වෙසක් කළාපය ජනාධිපති ලේකම් කාර්යයාලයේ අනුග්‍රහයෙන් ක්‍රියාත්මක වන්නකි.එහි සමාරම්භක දින ප්‍රධාන ආරාධිතයා මහින්ද රාජපක්ෂ ජනාධිපතිතුමා විය. එම වෙසක් කළාපයේ අවසන් දිනය 19 වන දිනට යෙදී තිබිණි. ආලෝක පූජව විවාත කිරීම ඇතුව ගංගාරාම වෙසක් කළාපයේ සමාප්ති උළෙල ප්‍රධාන ආරාධිතයා හම්බන්තොට දිස්ත්‍රික් පාර්ලිමේන්තු මන්ත්‍රී නීතීඥ නාමල් රාජපක්ෂ වූ අතර අනෙකුත් අරාධිතයින් වුයේ සබරගමුව මහ ඇමති මහීපාල හේරත් සහ කෑගල්ල දිස්ත්‍රික් පාර්ලිමේන්තු මන්ත්‍රී කනක හේරත් ය. එදින පස්වරුවේ මහ ඇමති මහීපාල හේරත් ගේ ප්‍රධානත්වයෙන් රුවන්වැල්ල දුනුමාල ප්‍රදේශයේ උත්සව සභාවක් පැවැත්විනි. කර්මාන්ත සංවර්ධන අමාත්‍යංශය සහ ආර්ථික සංවර්ධන අමාත්‍යංශය මූල්‍යාධාර සැපයූ පේෂ කර්ම ගම්මානයක් එදින එහි විවෘත විය.ඒ සදහා ඇරයුම් ලද සබරගමු මහ ඇමති මහීපාල හේරත් ,පළාත් කර්මාන්ත ඇමති රංජිත් බණ්ඩාර කල් වේලා ඇතිව එම ස්ථානයට පැමින සිටියද එම අමාත්‍යංශය භාර නියෝජ්‍ය ඇමති වසන්ත ලක්ෂ්මන් පෙරේරාට නියමිත වේලාවට එහි පැමිණීමට නොහැකි විය. ඒ මහින්ද රාජපක්ෂ ජනාධිපතිතුමාගේ ප්‍රධානත්වයෙන් පැවති ආණ්ඩු පක්ෂ රැස්වීමට සහභාගී වූ වසන්ත ලක්ෂ්මන් පෙරේරා මදක් ප්‍රමාද වී රුවන්වැල්ල දුනුමාල උත්සව භූමියට පැමිණියේ විෙශ්ෂ අාරංචියක්ද රැගෙන ය.ඔහු සදහන් කළේ එදින පැවති ආණ්ඩු පක්ෂ රැස්වීමේ දී සබරගමු මහ ඇමතිවරයා පිළිබදව ජනාධිපතිතුමා ඉදිරිපිට රත්නපුර දිස්ත්‍රික්කයේ මැති ඇමතිවරු,මන්ත්‍රීවරු ප්‍රශංසා මුඛයෙන් කතා කළ බවය. මහ ඇමතිතුමා ,අද ආණ්ඩු පක්ෂ රැස්වීමේ දී සබරගමුව පළාතේ විශේෂයෙන් රත්නපුර දිස්‍ත්‍රික්කයේ පාසැල් අධ්‍යාපනය නංවාලීමට සබරගමුව උසස් පෙළ විභාග ප්‍රතිඵල වලින් දිවයිනේ පළමු තැනට ගෙන ඒම පිළිබදව මහීපාල හේරත් මහ ඇමැතිතුමාට ගෞරවය හිමිවිය යුතු බව වාසුදේව ඇමතිතුමා ජනාධිපතිතුමා ඉදිරියේ පුනපුනා සදහන් කළා. රත්නපුර දිස්ත්‍රික්කයේ රංජිත් සොයිසා ඇමතිතුමාත් එතුමාට නොදෙවෙනිව ඔබෙන් රත්නපුරයට වන සේවය වාසුට නොදෙවෙනිව වර්ණනා කළා .මෙය අපිට නුහුරු නුපුරුදු අත්දැකීමක්.එකම පළාතක අනික් දිස්ත්‍රික්කයේ මැති ඇමතිවරු මහ ඇමතිවරයා අගයමින් කතාකරන අවස්ථා හරි විරලයි. වසන්ත ලක්ෂ්මන් පෙරේරා මහ ඇමතිවරයා ට කීය.මේ උත්සව සභාව අවසන් කළ මහ ඇමතිවරයා ලහි ලහියේ කොළඹ පැමිණි අතර අතරමගදී කෑගල්ල දිස්ත්‍රික් පාර්ලිමේන්තු මන්ත්‍රී කනක හේරත් ද ගංගාරාමය බලා මහ ඇමතිවරායාගේ ගමනට එක්විය. ඒ වන විටත් පාර්ලිමේන්තු මන්ත්‍රී නාමල් රාජපක්ෂ ගංගාරාමයට පැමිණ සිටි අතර ගංගාරාමයේ සිට බේරෙ වැවේ සීමා මාලකය දක්වා සධාතුක කරඩුව වැඩමවීම නාමල් රාජපක්ෂ ට පැවරිනි. ඔහු දෙපස වූයේ මහීපාල හේරත් මහ ඇමතිවරයාත් කනක හේරත් පාර්ලිමේන්තු මන්ත්‍රීවරයාත් ය.උත්සවය ආරම්භ වී සුළු වේලාවකට පසු සබරගමු ආණ්ඩුකාර වි.ජ.මු ලොකුබණ්ඩාර ,කොළඹ දිස්ත්‍රික් පාර්ලිමේන්තු මන්ත්‍රී ආර්.දුමින්ද සිල්වා,කොළඹ පුරපති ඒ.ජේ.එම් මුසාමිල් ද සීමා මාලකයේ පැවති කෙටි උත්සවයට එක්වුහ. මෙහිදී පොඩි හාමුදුරුවෝ සදහන් කළේ නාමල් පමණක් නොව යෝෂිත රාජපක්ෂ සහ රෝහිත රාජපක්ෂ යන ජනාධිපතිතුමාගේ පුතුන් තිදෙනාතම ගංගාරාම දහම් පාසලේ ආඳි සිසුන් බවය. මේ දරුවෝ මහ පොළවෝ පය ගහලා ඇවිදින උදවිය. මොන තරාතිරමක මිනිසුන් එක්ක වුවත් ජාති ආගම් කුලමල බේදයකින් තොරව මිනිස් ගෞරවයෙන් කටයුතු කරන්න මේ දරුවන්ට අපේ දහම් පාසලෙන් ගුරුහරුකම් ලැබුණා.එසේ කී පොඩි හාමුදුරුවෝ මගේ මේ වෙසක් කළාපයේ ආරාධිතයින්ට කතාබතා නෑ. ඒත් මේ උත්සව සභාව අමතන්නැයි මම නාමල් රාජපක්ෂ මැතිතුමාට ආරාධනා කරනවා යැයිද කීය. අපි පොඩි කාළේ ඉදලම ගංගාරාම පෙරහැර දැක බලාගන්නත් ඊට සහභාගී වන්නත් ලොකු කැමැත්තක් දැක්වුවා.නාමල් රාජපක්ෂ ගංගාරාමය හා බැදි තම අතීතය සිහිපත් කළේය.විදුලිය විවෘත කිරීම නාමල් රාජපක්ෂ අතින් සිදු වුනු අතර ඒ අතර එහි කටයුතු සිදු කළ කිරින්දේ අස්සජී නාහිමි අමතමින් පොඩි හාමුදුරුවෝ සදහන් කළේ නාමල් සමග ගොස් ගංගාරාමයේ වටා පිටාවේ ඇවිද මහජනතාව සමග වෙසක් අසිරිය දැක බලා ගත යුතු බවය. පොඩි හාමුදුරුවන්ගේ බසට අවනතව නාමල් රාජපක්ෂ කනක හේරත් යන පාර්ලිමේන්තු මිතුරන් බේරේ වැව ආසන්නයේ වෙසක් අසිරිය දැක බලාගැනීමට අස්සජී හිමි සමග නික්ම ගියහ.මේ අතර මහ ඇමති මහීපාල හේරත් සමග පැමිණි කොළඹ පුරපති මුසම්මිල් මහ ඇමතිවරයාගේ කනට කොදුරා කීවේ මමත් රත්නපුරේ මිනිහෙක් කියාය.අපි ඔක්කොම සබරගමුවේ මිනිස්සු යනුවෙනි.අනතුරුව මහ ඇමතිවයා හා කොළඹ පුරපතිවරයා සතර කන්මන්තරනයක යෙදණි. පුරපතිවරයාට සමුදෙමින් මහ ඇමති මහීපාල හේරත් කීවේ ඔබතුමාට ඕනෑම වෙලාවක මා හමු විය හැකි බවය. වෙසක් කළාපයෙන් නික්ම යාමට මත්තෙන් යලි ගංගාරාමය වෙත ගිය මහීපාල හේරත් සහ කනක හේරත් පිය පුතු දෙදෙනාට සධාතුක කරඩුව හිස තබමින් ආශිර්වාද කළ පොඩි හාමුදුරුවෝ අනතුරුව විනාඩි කිහිපයක්ම වැය කළේ ජනාධිපති මහින්ද රාජපක්ෂ මැතිතුමාගේ මානුෂීය කාරුණික ගුණාංග සිහිපත් කරමින් එම අත්දැකීම් බෙදා ගැනීමටය.ආණ්ඩු පක්ෂ කණ්ඩායම් රැස්වීම ගිය සතියේ ජනාධිපතිතුමාගේ ප්‍රධානත්වයෙන් අරලියගහ මන්දිරයේදී පැවැත්විණි. ජනාධිපතිතුමා ආණ්ඩුපක්ෂ කණ්ඩායම් රැස්වීමට පැමිණියේ සැහැල්ලුවෙනි. එදින ආණ්ඩුපක්ෂ කණ්ඩායම් රැස්වීමේ වැඩි අවධානය යොමු වුයේ ඊට පසු දින පාර්ලිමේන්තුවට ඉදිරිපත් කිරීමට නියමිතව තිබු විශ්වාසභංග යෝජනාව පිළිබදවය." සර් මේක විපක්ෂය ගෙනත් තියෙන්නේ රටට ආදරයට නෙමෙයි. ඔවුන්ට හිතැති ජාවාරම්කාරයන් රකින්ඩ ගෙනාපු විශ්වාසභංග යෝජනාවක් මේක. " ඇමැති දිනේෂ් ගුණවර්ධන ආණ්ඩුපක්ෂ කණ්ඩායම් රැස්වීමේදී කියා සිටියේය.ඒ සමගම එම කථාවට ඇමැති බැසිල් රාජපක්ෂද මැදිහත් වුණේය. " ඒක ඇත්ත සර්. විපක්ෂයේ තත්ත්වය ඒක තමයි. මත්කුඩු මත් ද්‍රව්‍ය ඇල්ලීම දැන් වැඩි වෙලා තියෙනවා. රේගුව සහ සුරාබදු දෙපාර්තමේන්තුව වැටලීම් වැඩි කරලා තියෙනවා. ඒක විරුද්ධ පක්ෂය වරද්දාගෙන තියෙනවා." ඇමැති බැසිල් රාජපක්ෂ කියා සිටියේය." අපි මාධ්‍ය වාර්තාවලට වාරණ දාලා නැහැ. දුෂණ සහ හොරකම් යට ගහන්ඩ දීලත් නෑ‍. දෙන්නෙත් නෑ. ඒ ගැන මාධ්‍යවලින් විශාල ප්‍රචාරයක් ලබා දෙනවා. ඒ නිසා ඒ ගැන කලබල වෙන්ඩ දෙයක් නෑ. " ජනාධිපතිතුමා කියා සිටියේය.ඉන් අනතුරුව පාරලිමේන්තු මන්ත්‍රීනී සුදර්ශණී ප්‍රනාන්දුපුල්ලේ ජනාධිපතිතුමාට කියා සිටියේ වැලි ලොරි හිමියන් මුහුණ දී ඇති ප්‍රශ්නයක් ගැනය. " සර් වැලි ලොරිවල අඟල් හයක ප්‍රශ්නයක් අල්ලාගෙන පොලීසිය වැලි ලොරි අල්ලනවා. මේක ලොකු ප්‍රශ්නයක්. මේ ගැන සොයා බලනවා නම් හොඳයි. " මන්ත්‍රීනී සුදර්ශණී ප්‍රනාන්දුපුල්ලේ කියා සිටියාය.ඒ සමගම ජනාධිපතිතුමා පාර්ලිමේන්තු මන්ත්‍රීනී සුදර්ශනී ප්‍රනාන්දුපුල්ලේගෙන් විමසා සිටියේ " ආ ඔයා කොහොමද මෙතැනට දුරකථනය අරගෙන ආවේ " කියාය." සර් මට මේ ගැන අවධානය වැඩියි. ඒ නිසායි සර්ට මේ ‍ෆොටෝ ටික පෙන්වන්ඩ මේ දුරකථනය අරගෙන ආවේ. " මන්ත්‍රීනී සුදර්ශනී ප්‍රනාන්දුපුල්ලේ කියා සිටියාය. ඒ සමගම වැලි ලොරි පිළිබද ප්‍රශ්නයට ඇමැති බැසිල්ද මැදිහත් වුණේය. " ඔව් සර් මේ වැලි ප්‍රවාහන ප්‍රශ්නයට කඩිනම් විසඳුමක් දෙන්ඩ ඕනේ. " ඇමැති බැසිල් කියා සිටියේය.ඒ මොහොතේම ජනාධිපතිතුමා ප්‍රවාහන ඇමැති කුමර වෙල්ගමට දුරකථන ඇමැතුමක් ගෙන අඟල් හයේ සීමාව ඉවත් කරන ලෙස උපදෙස් දුන්නේය.ගිය සතියේ සෙනසුරාදා දිනයේ එ.ජා.ප මහ ලේකම් තිස්ස අත්තනායකගේ උපන්දිනය යෙදී තිබිණි. එදින උෙදන්ම ජනාධිපතිතුමා එ.ජා.ප නායකයා මහ ලේකම් තිස්සට සුභ පැතීමට පෙර ඔහුට සුභ පැතුවේය. " මල්ලී ඔයා තාම නිදිද? මං සුභ පතන්නයි කථා කළේ. ඔයාට සුභ උපන්දිනයක් වෙන්ඩ කියලා මං ප්‍රාර්ථනය කරනවා." එසේ කියමින් ජනාධිපතිතුමා එ.ජා.ප මහ ලේකම් තිස්සට තවත් උපදෙස් කීපයක් ලබා දීමටද අමතක නොකළේය." ඉවසීමෙන් වැඩ කරන්ඩ‍. කිසිම දේකට කලබල වෙන්ඩ එපා‍. ඔයාලාගේ වගේම අපේ පැත්තෙත් අලුතෙන් පත් වුණ මන්ත්‍රීවරු හැම වෙලාවේම බලන්නේ පාර්ලිමේන්තු මන්ත්‍රී වුණ ගමන් ඇමැති කෙනෙක් වෙන්ඩ. ඊළඟට අගමැති වෙන්ඩ. ඊට පස්සේ ජනාධිපති වෙන්ඩ. ඒක තමයි ඇත්ත. අද එදා තිබුණ දේශපාලනයේ ගෞරවනීය භාවය නැහැ. ඒ තරමටම දේශපලනය පිරිහිලා . " ජනාධිපතිතිතුමා එ.ජා.ප මහ ලේකම් තිස්සට කියා සිටියේය." ඔව් සර්. ඒක ඇත්ත. ඔබතුමාත් ඉවසීමෙන් වැඩ කරපු නිසා තමයි අද ජනාධිපතිවෙලා ඉන්නේ. ඔබතුමා එහෙම වැඩ කරපු නායකයෙක්. ඒ නිසා තමයි ඔබතුමාට රාජ්‍ය නායකයා වෙන්ඩ පුළුවන් වුණේ. " තිස්ස අත්තනායක ජනාධිපතිතුමාගේ අදහස් අනුමත කරමින් කථා කළේය.ඉන් අනතුරුව තිස්සට නාමල් රාජපක්ෂ මන්ත්‍රීතුමා සහ එ.ජා.ප නායක රනිල් වික්‍රමසිංහ උපන්දින සුබ පැතුම් පිරිනැමිය.ගිය සත­ියේදී එ.ජා.ප යේ ජාවත්ත කාර්යාලයේදී විශේෂ හමුවක් එ.ජා.ප නායකයාගේ ප්‍රධානත්වෙයන් පැවැත්විණි. මේ හමුවට එ.ජා.ප නායකයා සමග එ.ජා.ප මහ ලේකම් තිස්ස අත්තනායක , එ.ජා.ප සභාපති කබීර් හෂීම් , මලික් සමරවික්‍රම එක්ව සිටියහ. " ඉදිරි ජාතික මැතිවරණයකට අපිට අනිවාර්යයෙන්ම මුහුණ දෙන්ඩ වෙනවා. සියලු දෙනාගේ සහභාගීත්වයෙන් එකඟතාවයෙන් සියයට පනහක් හා ඉතිරි සියයට පනහ විපක්ෂයෙනුත් එන විදියට විපක්ෂයේ පක්ෂ එක්ක එකඟතාවයෙන් අපිට මැතිවරණයට යන්ඩ වෙනවා. " එ.ජා.ප නායකයා කියා සිටියේය.මේ අතරතුර එ.ජා.ප මහ ලේකම් තිස්ස විමසා සිටි‍යේ " සර් ඉන්දියාගේ නව අගමැති වෙන මෝඩිට සුභ පැතුවාද කියාය." මං මෝඩි මුල ඉදලාම දන්නවා. මැතිවරණයට පෙරත් මං මෝඩිට සුභ පැතුවා. " එ.ජා.ප නායකයා කියා සිටියේය.මේ අතරතුර ගිය සතියේදී එ.ජා.ප පාරිලිමේන්තු කණ්ඩායම පාර්ලිමේන්තුවේදී රැස් වුණේය. එහිදී එ.ජා.ප පාර්ලිමේන්තු මන්ත්‍රීනී තලතා අතු‍කොරාළ විමසා සිටියේ " නායකතුමනි. මොකක්ද මේ ජනාධිපතිවරණ අපේක්ෂකයා ගැන ගිරාඹේ ආනන්ද හාමුදුරුවෝ කියාල තියෙන්නේ." කියාය. ඊට එ.ජා.ප නායකයා පිළිතුරු දුන්නේය. " ජනාධිපතිවරණ අපේක්ෂකයා කවුද කියලා ජනාධිපතිවරණය ආවාම ප්‍රකාශ කරනවා. මෙවර එ.ජා.ප යේ ජනාධිපති අපේක්ෂකයෙක් නම් කරනවා. නමුත් අපි ඒ ගැන කලබල වෙන්ඩ ඕනේ නැහැ." එ.ජා.ප නායකයා කියා සිටියේය.මේ අතරතුර පසුගියදා පෞද්ගලික ඉදිකිරීම් සමාගමක හැත්තෑවෙනි වැනි සංවත්සරය බත්තරමුල්ල ‘වෝටර්ස් ඒජ්’ හෝටලයේදී පැවැති අතර ඊට ප්‍රධාන ආරාධිතයා ලෙස සහභාගී වූයේ ජනපති මහින්ද රාජපක්‍ෂ ජනාධිපතිතුමාය. විෂය භාර අමාත්‍යවරයා වශයෙන් ජාතික නිදහස් පෙරමුණේ නායක, ඉදිකිරීම්, ඉංජිනේරු සේවා, නිවාස හා පොදු පහසුකම් අමාත්‍ය විමල් වීරවංශ ද මේ අවස්ථාවට ඇරයුම් ලබා සිටියේය.පසුගිය කාලයේ කැබිනට් මණ්ඩලය මෙන්ම ජනාධිපතිවරයා සහභාගී වූ වෙනත් උත්සව කිහිපයක් සඳහා විමල් වීරවංශ අමාත්‍යවරයාද ඇරයුම් ලැබ සිටියත් ඔහු එම අවස්ථාවන්ට සහභාගී වී නොසිටි අයුරු දැක ගත හැකි විය. විෂයභාර අමාත්‍යවරයා ලෙස ඉහත කී උත්සවය සඳහා විමල් වීරවංශ සහභාගී වී සිටි අතර ඔහුට එහිදී දේශනයක් සඳහාද ඇරැයුම් කොට තිබිණි.ආයෝජන ප්‍රවර්ධන අමාත්‍ය ලක්‍ෂ්මන් යාපා අබේවර්ධන, සිවිල් ගුවන් සේවා අමාත්‍ය ප්‍රියන්කර ජයරත්න, සමුපකාර හා අභ්‍යන්තර වෙළඳ කටයුතු නියෝජ්‍ය අමාත්‍ය හේමාල් ගුණසේකර, ජනාධිපති කාර්ය මණ්ඩල ප්‍රධානී ගාමිණී සෙනරත්, ජනාධිපති පාර්ලිමේන්තු කටයුතු ලේකම් කුමාරසිරි හෙට්ටිගේ, දියවඩන නිලමේ නිලංග දෑල යන ද මේ අවස්ථාවට එක්ව සිටි අතර සියලූ දෙනා විමල් වීරවංශ ඇමැතිවරයා සමග සුහද කතාබහකට එක්ව සිටියහ.ජානිපෙ යෝජනාවලිය රට හමුවේ තැබීමෙන් අනතුරුව ජනාධිපතිවරයා හා විමල් වීරවංශ අමාත්‍යවරයා අතර එතෙක් මුණගැසීමක් සිදු නොවූ නිසා මාධ්‍යවේදීන් ඇතුළු බොහෝ දෙනකු බලා සිටියේ ජනාධිපතිතුමන්ද මේ උත්සවයට සහභාගී වන තෙක්ය. ජනාධිපතිතුමන් පැමිණිමට පෙර තම දේශනය අවසන් කර එම ස්ථානයෙන් පිටව යාමට විමල් වීරවංශ අමාත්‍යවරයා කටයුතු කරාවි යන සැකයෙන් උත්සවයේ සංවිධායකයන් අමාත්‍යවරයාගේ දේශනය සිතාමතාම ප්‍රමාද කරන ආකාරය දැක ගත හැකි විය.ජනාධිපතිතුමන් උත්සව ශාලාව වෙත පැමිණෙන විට කාගේත් නෙත් සිත් යොමු වූයේ විමල් වීරවංශ වෙතය. විමල් වීරවංශ ඇමැතිවරයා අසුන් ගෙන සිටි ස්ථානය වෙත පැමිණි ජනාධිපතිතුමන් විමල් වීරවංශ ඇමැතිවරයා‍ගේ අතින් අල්ලාගෙන පැවසුවේ‘‘කොහෙද හිටියේ. මම අල්ලා ගන්න හිටියේ’’ කියාය. ඒ අවස්ථාවේ, මාධ්‍යවේදී පිරිස එම ස්ථානය වටා රොක් වෙමින් ඡායාරූප ගැනීමටත් වීඩියෝ ගත කිරීමටත් පටන් ගත් අතර "ඔක්කොම හොඳට ගන්න. දැන් ප්‍රශ්නය ඉවරයිනේ" කියා ජනාධිපතිතුමන් සිනහ වෙමින් පැවසුවේ අන් අයද සිනහ ගන්වමිනි. ජනාධිපතිතුමන් විමල් වීරවංශ ඇමැතිවරයා අසලින් අසුන් ගත් විට අනෙකුත් මැති ඇමතිවරු ඇතුළු විශේෂ ආරාධිත පිරිසද පැමිණ එම මේසය වටා අසුන් ගත්හ.‘‘මම පහුගිය දවස්වල දිගටම හෙව්වා. ඒත් හම්බ වුණේ නැහැනේ’’ ජනාධිපතිතුමන් විමල් වීරවංශ ඇමැතිවරයාට පැවසීය.‘‘ඔබතුමන්ගෙන් වෙලාවක් ලැබුණාම අපේ යෝජනාවලිය ගැන කතා කරන්න එන්න ඉන්නේ’’ ඊට පිළිතුරු දෙමින් වීරවංශ ඇමැතිවරයා ජනාධිපතිතුමාට කීවේය."ජනාධිපතිතුමනි මට තවත් උත්සවයකට යන්ඩ තියෙනවා." ' විමල් වීරවංශ ජනාධිපතිතුමන්ගෙන් සමු ගනිමින් කීය. ‘‘කතාවක් තියෙනවා නේද? එහෙමනම් ඒක කරලා යන්න’’ ජනාධිපතිතුමන් විමල් වීරවංශ ඇමැතිවරයාට සමු දෙමින් කීය.ඉදිකිරීම් කේෂේත්‍රය හමුවේ වන වත්මන් අභියෝග පිළිබඳව තම දෙසුම සිදු කළ විමල් වීරවංශ ඇමැතිවරයා උත්සව ශාලාවෙන් පිටව ගියේය. විමල් වීරවංශ විසින් මෙහිදී සිදු කළ දේශනය සඳහා පුළුල් මාධ්‍ය ප්‍රචාරයක් ද ලැබි තිබිණි.ජානිපෙ දේශපාලන මණ්ඩලයේ නියෝජිත පිරිසක් තම පක්‍ෂය විසින් රට හමුවේ තබන ලද හදිසි ප්‍රතිසංස්කරණ යෝජනාවලිය පසුගිය දා ශ්‍රී ලංකා අමරපුර සංඝ සභාවේ උත්තරීතර මහා නායක, අතිපූජ්‍ය දවුල්දෙන ඥානිස්සර මහනාහිමියන්ට පිළිගන්වා ඒ හා බැඳුණු ක්‍රියාදාමයට ආශිර්වාද ලබා ගත්හ.‘‘අපේ ආශිර්වාදය ඔබතුමන්ට නිරතුරුවම ලැබෙනවා. මේ යෝජනාවලිය පිළිබඳව අපේ අදහස් ඉදිරියේදී ලබා දීමට බලාපොරොත්තු වෙනවා. ආණ්ඩුවටත් එහි ප්‍රධානීන්ටත් වින කරන්නට බොහෝ පිරිස් කටයුතු කරනවා. ඔබතුමන් වැනි අමාත්‍යවරුන් ඒ කොඩිවිනයන්ගෙන් පරෙස්සම් විය යුතුයි.ආණ්ඩුවට විරුද්ධව යම් අය වින කරලා තිබේ නම් ඒවා කැපීම ආණ්ඩුව තුළ ඉන්න ප්‍රධානීන් කළ යුතු දෙයක්. ගෙදරකට විරුද්ධ කවුරුන් හෝ කොඩිවිනයක් කර ඇත්නම් එය කැපිය යුත්තේ ගෙදර තුළ හිඳගෙනයි. ඒ වගේ ආණ්ඩුවට එරෙහි කොඩිවින කැපීම ආණ්ඩුව තුළ හිඳගෙනම තමයි කළ යුත්තේ. ආණ්ඩුවේ යම් දෝෂයන්, අඩුපාඩු ඉදිරිපත් කර ඒවා නිවැරදි කිරීමට ආණ්ඩුව තුළ හිඳගෙනම කටයුතු කරන්න කියලයි අපි ඔබතුමාට පෙන්වා දෙන්නේ.’’එහිදී විමල් වීරවංශ අැමැතිවරයා ඇතුළු ජානිපෙ නායකත්වයට අනුශාසනා කරමින් අතිපූජ්‍ය දවුල්දෙන ඥානිස්සර මහනාහිමියයෝ පැවසූහ.ජාතික නිදහස් පෙරමුණ විසින් රට හමුවේ තබා ඇති හදිසි ප්‍රතිසංස්කරණ යෝජනා 12ක් සහිත යෝජනාවලිය පිළිගැන්වීමට පසුගිය සඳුදා බොරැල්ල, මරදාන පාර, අග රදගුරු මැදුරේදී අතිඋතුම් මැල්කම් රංජිත් අග රදගුරු කාදිනල්තුමා බැහැදුටහ.‘‘බෞද්ධාගම හා අනෙකුත් ආගම්වල ඓතිහාසික තත්ත්වයන්ට පටහැනි දේවල් දැන් ක්‍රියාත්මක වෙනවා. ඒවා ගැන මට කනගාටුවක් තිබෙන්නේ. ඒවා වැළැක්විය යුතුයි. ඓතිහාසික උරුමයන් රැකගත යුතුයි. ඒ ගැනත් මේ යෝජනාවල ඇතුළත්ව තිබීම හොඳයි. ප්‍රගතිශීලී ජාතිකවාදී, දේශපාලන බලවේග සිටීම හොඳයි. රට වෙනුවෙන් ඔබතුමන් හොඳ කටයුතු රැසක් කර තිබෙනවා. අපි ඔබලාගේ ඉදිරි කටයුතු වෙනුවෙන් අපගේ ආශිර්වාදය පළ කර සිටිනවා’’ අතිඋතුම් මැල්කම් රංජිත් අග රදගුරු කාදිනල්තුමා විමල් වීරවංශ ඇතුළු ජානිපෙ නායකත්වයට ආශිර්වාද කරමින් පැවසූහ.එංගලන්තයේ ජීවත් වන සිය කනිටු දියණිය හා ඇයගේ පවුලේ සාමාජිකයන් සමග වසරකට වරක් දින කිහිපයක් ගත කිරිම කරු ජයසුරිය එ.ජා.ප නායකත්ව මණ්ඩප සභාපතිවරයාගේ සිරිතකි. ඒ අනුව කරු ජයසුරිය සිය බිරිය වෛද්‍ය වසන්තා ජයසුරිය සමග පසුගිය සතියේ ලන්ඩනයට ගියේය. පවුලේ කටයුතු මෙන්ම ආගමික හා සාමාජීය කටයුතුවල දී වුවද තමන් විසින් ඉටු කළ යුතු රාජකාරී කිහිපයක් ඉටු කිරිමට ද කරු ජයසුරිය එහිදී අමතක නොකළේය.ලන්ඩනයේ එක්සත් ජාතික පක්ෂ ශාඛාවේ ක්‍රියාකාරී කමිටුව විසින් රැස්වීමක් සහ භෝජන සංග්‍රහයක් කරු ජයසුරිය වෙනුවෙන් ටවර් හිල් හි චේයිබර්ලේන් හෝටලයේදී සංවිධානය කර තිබිණි. ඒ පසුගිය 18 වැනිදාය. 35 කට ආසන්න එ.ජා.ප ක්‍රියාකාරීන් හමුවේ පක්ෂයේ ඉදිරි වැඩ කටයුතු පිලිබදව මෙන්ම යෝජිත ඌව හා ජාතික මැතිවරණ ගැන හා පක්ෂයේ මෑතක දී සිදු කරන ලද ප්‍රතිසංවිධාන කටයුතු ගැන මෙහිදී දීර්ඝ විවරණයක යෙදුනු කරු ජයසුරිය යෙදුණේය. “ලබන වසර මුල වන විට ශ්‍රී ලංකාවෙහි ජනාධිපතිවරණයක් පැවැත්වීමට විශාල ඉඩකඩක් තිබෙනවා. ශ්‍රී ලංකාව ඉතාම තීරණාත්මක සන්ධිස්ථානයකට එළඹෙනවා. එලෙස කරුණුඅවධාරණය කළ කරු ජයසුරිය එ.ජා.ප නායකත්ව මණ්ඩල සභාපතිවරයා එ.ජා.පයේ සහ තම මව්බිමේ උන්නතිය වෙනුවෙන් පුර්ණ වශයෙන් කැප වන බව ද කිවේය.ලන්ඩන් නුවරට පැමිණෙන සෑම අවස්ථාවකම එහි ඇති විහාරස්ථානවලට ගොස් එහි වැඩ වෙසෙන මහා සංඝයාවහන්සේලා බැහැ දැකීම ද කරු ජයසුරිය නොකඩවා ඉටු කරන චරිත්‍රයකි. ඒ අනුව තේම්ස් බෞද්ධ විහාරය, කින්ග්ස්බරි විහාරය හා ලන්ඩන් ච්රිස්වික් බෞද්ධ විහාරයට ගෙස් ආගමික වතාවන් හි යෙදී ඔහු මහා සංඝරත්නයේ ආශිර්වාදය ලබාගත්තේය.චන්දන බණ්ඩාරchandananewspolitic@gmail.comකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>05</month>
      <day>25</day>
    </date>
    <link>http://www.silumina.lk/2014/05/25/_art.asp?fn=af1405251</link>
    <topic>අද අපේ රටම වැව් බැඳි රාජ්‍යයක්</topic>
    <author>නිහාල් පී. අබේසිංහ</author>
    <content>දැදුරු ඔය2005 වසර වන තුරුම අපේ රටේ ජනතාවට ප්‍රධාන ජල ගැටලු රැසක් තිබිණි. දැඩි ශුෂ්ක කලාපයක් වූ හම්බන්තොට ජනතාව දරුණු නියඟයෙන් බැට කෑහ. වැව් බැඳි රාජ්ජේ තිබුණේ උතුරුමැද පමණය. නමුත් දැන් හම්බන්තොට ප්‍රදේශය ද නිල්ල පිරුණු බිමකි. රට පුරාම වැව් බැඳි රාජ්‍යයකි. මේ සියල්ල සිදුවන්නේ මහින්ද චින්තනයේ ආගමනයත් සමඟ සිදුවූ වාරිමාර්ග සංවර්ධන වැඩසටහන් නිසාමය.ශුෂ්ක කලාපයට අයත් හම්බන්තොට ජනතාව ජල හිඟයෙන් අපමණ පීඩා වින්දහ. බීමට දිය දෝතක් සොයා ගන්නට ඔවුහු සැතපුම් ගණන් පා ගමනින් ඇවිද ගියහ. සිය වගා කටයුතු කර ගැනීමට නොහැකිව දැඩි ආර්ථික අඟහිඟකම්වලට මුහුණ දුන්නහ. එකල හම්බන්තොට නියඟය මාධ්‍යවලට ද ප්‍රධාන මාතෘකාවක් විය. එහෙත් 2005 වසර වනතුරුම මෙරට සිටි පාලකයන්ට ඔවුනගේ මේ දුක හඳුනාගන්නට තරම් ඕනෑකමක් නොවීය.නමුත් අද හම්බන්තොට තෙත් කලාපයක් ලෙස නිල්ල පිරුණු බිමක් වී තිබේ. ඒ අන් කිසිවක් නිසා නොව 2005 න් පසු ඒ ප්‍රදේශවල ඇතිවූ නව වාරිමාර්ග සංවර්ධන ක්‍රම නිසාය.විශේෂයෙන් රත්නපුර, මොනරාගල හා හම්බන්තොට දිස්ත්‍රික්ක මායිම්වල ඉදිවුණු වේලි ඔය, මව්ආර, යාල අසල ඉදිවුණු කැකිරිඕබඩ, ලුණුගම්වෙහෙර ජලාශය සරු කරන වෙහෙරගල, උඩවලව වම් ඉවුර දෙවන අදියර මඟින් හම්බන්තොට ජනතාවගේ පිපාසය සංසිදුවේය.අද පූජනීය කතරගමට තිස්සමහාරාමයට ජල හිඟයක් නැත. එපමණක් නොව ඒ ප්‍රදේශවල තිබෙන වැව් හා ඇළ වේලි ද හොඳින් ප්‍රතිසංස්කරණය කර තිබේ. මේ නිසා දැන් ඉතින් කිසි දිනෙක හම්බන්තොට නියඟයක් ගැන කථා කරන්නට අපට සිදු වෙන්නේ නැත. මේ සියල්ල ඉදිකෙරුණේ මහින්ද චින්තනය යටතේය.එපමණක් නොවේ මහින්ද චින්තනය යටතේ මුළු රටේම අද ජලාශ වැව් රැසක් ඉදිවී තිබේ. ගිනියම් වූ බින්තැන්නට සිසිල් දියවර රඹකැන් ඔය මඟින් වෙල්ලස්සේ ජනතාවට පානීය හා වාරි ජලය නොඅඩුව ලබා දී ඇත. ඊට අමතරව වයඹ ලොකුම වාරි ව්‍යාපෘතිය දැදුරු ඔය ජනතා අයිතියට පත් කිරීමට ඔන්න මෙන්නය.උතුර අස්වද්දන මන්නාරමේ ‘සහල් නැළියෙන්’ ඉහළම අස්වැන්නක් දෙන මන්නාරමේ යෝධ වැව සංවර්ධනය කර හමාරය. උතුරුමැද යාන් ඔය ව්‍යාපෘතියත්; රටේ උතුරුමැද හා මධ්‍යම ප්‍රදේශවල පුද්ගලයන් ලක්ෂ දෙකකට දියවර දෙන අලුත් ඉඩම් අක්කර ලක්ෂ 3 ක් පමණ යල මහ අස්වද්දන මොරගහකන්ද දැන් ඉදිවෙමින් පවතී. ‘යාන් ඔය’ හා උමා ඔය ද දැදුරු ඔය දැන් ක්‍රියාවට නංවා තිබේ.වේලි ආරක්ෂණ හා ජල සම්පත් කළමනාකරණ ව්‍යාපෘතිය, වාරි පුබුදුව, උතුරුමැද මහ ඇළ ඉදිකිරීම වෑබැද්දාව රණැල්ල ජලාශය සබරගමුවේ කළු ගඟ ව්‍යාපෘතිය වැනි වාරි සංවර්ධන කටයුතු ද දැන් ඉදිවෙමින් පවතී.අතීතයේ අපේ රටේ උතුරුමැද ප්‍රදේශයට කීවේ වැව් බැඳි රාජ්ජේ කියලා, නමුත් අද මහින්ද චින්තනය යටතේ ලොකු කුඩා වැව් 1000 කට ආසන්න ගණනාවක් රට පුරාම ඉදිවෙමින් පවතී.මහින්ද රාජපක්ෂ ජනාධිපතිතුමා ජනාධිපති ධුරයට පත්වීමෙන් පසු මුලින්ම විවෘත කළේ තණමල්විල ප්‍රාදේශීය ලේකම් බල ප්‍රදේශයේ ඉදිකළ වේලි ඔය ව්‍යාපෘතියයි. ඌව හා දකුණු පළාත්වල අලුත් ඉඩම් අක්කර 10000 ක් අස්වැද්දීමට වේලි ඔය හරහා වේල්ලක් බැඳ ජලාශයක් ඉදිකර ඒ ජලය කුඹුරුවලට ලබාදීම මෙහිදී සිදු කෙරිණි.“මේ ජලාශය ඉදිකරන විට ඒ වේලි ඔය ප්‍රදේශයට ජංගම හෝ ස්ථාවර දුරකථන පහසුකම් තිබුණේ නැහැ. කිලෝ මීටර් 15 - 20 ක් දුර ගිහිල්ල තමයි කෝල් එකක් දෙන්න වුණේ. ඒත් අපේ වාරිමාර්ග ඉංජිනේරුවරුන් මේ කටයුත්ත නියමිත දිනයටත් පෙර අවසන් කළා” වාරිමාර්ග අමාත්‍යාංශ ලේකම් අයිවන් ද සිල්වා මහතා කියයි.අපේ වාරි ඉංජිනේරුවන් විසින් රුපියල් කෝටි 45 ක වියදමින් ඉදිකළ කැකිරිඕබඩ ජලාශ ව්‍යාපෘතිය මඟින් අඩි 110 ක් උස වේල්ලක් කැකිරිඔය හරහා ඉදිකරනු ලැබේ. ඉන් කිරම ඔයෙන් ජලය දෙන අමුණු 19 කට ජලය ලබා දී කෙත් බිම් අක්කර 5500 ක් පමණ යල මහ අස්වැද්දීමට දියවර දෙනු ලැබේ. වලස්මුල්ල, තංගල්ල, බෙලිඅත්ත ප්‍රදේශවල ජල අවශ්‍යතා සපුරාලීමට මෙම ජලය ලබා දෙයි. දකුණු පළාතේ වාරි ව්‍යාපෘතියක ඉදිවූ උසම වේල්ල ලෙස මෙය ඉදිකරනු ලැබුවේ ද මහින්ද චින්තනය යටතේ දකුණ සශ්‍රීක කිරීම වෙනුවෙනි.උඩවලව වම් ඉවුර ව්‍යාපෘතිය ද දකුණ සරු කරන නව වැඩපිළිවෙළකි. උඩවලව වම් ඉවුර ව්‍යාපෘතියේ දෙවැනි අදියවර යටතේ හම්බන්තොට දිස්ත්‍රික්කයේ අලුත් වැව් 59 ක් ඉදිවී තිබේ. පැරැණි වැව් 19 ක් පූර්ණ ප්‍රතිසංස්කරණයකට ලක්කර තිබේ. කිලෝ මීටර් 400 ක ඇළ පද්ධතියක් ඉදිවී ඇති මේ ව්‍යාපෘතිය මඟින් අලුත් ඉඩම් අක්කර 15000 ක් යල මහ අස්වැද්දෙයි. ගොවින් 25000 කට පමණ මෙයින් සෙත සැලැසේ.රුපියල් කෝටි 368 ක වියදමින් ක්‍රියාවට නැංවූ මේ ව්‍යාපෘතියෙන් යුද්ධයෙන් පුරන් වූ කෙත් බිම් අක්කර 25000 ක් ගොඩ ඉඩම් 5000 ක් නැවත අස්වද්දා තිබේ. කුඩා වැව් 160 කට ජලය සපයන පෝෂණය කළ යෝධ වැවේ කිලෝමීටර් 9.5 ක් දිග බැම්ම අඩි 3 ක් උස් කර තිබේ.ඊට අමතරව සිලාවතුරේ අකත්ති මුරුප්පු වැව ද පූර්ණ ප්‍රතිසංස්කරණයකට ලක්කර ඇත. මේ සියලු වාරි ව්‍යාපෘති මඟින් සිලාවතුර සහල් නැලිය ප්‍රදේශය අස්වද්දා අද වී බුසල් ලක්ෂ ගණනක අස්වැන්නක් ලබා ගනී.කහටගස්දිගිලිය ඇල්ලෙපොතාන වාරි ව්‍යාපෘතිය ද පසුගිය දා ජනතා අයිතියට පැවරිණි. අලුත් ඉඩම් අක්කර 15000 ක් අස්වද්දන මේ ව්‍යාපෘතිය මඟින් ගොවි පවුල් 10000 කට සෙත සැලැසේ.මේ අතර රුපියල් දස ලක්ෂ 27300 ක වියදමින් ඉදිකරන යාන් ඔය බහුකාර්ය ව්‍යාපෘතිය ද දැන් ක්‍රියාවට නංවා තිබේ. උතුරුමැද ගොවි පවුල් 20000 ක අතමිට සරු කරන මේ ව්‍යාපෘතිය මඟින් අලුත් වැව් 125 කට දියවර ලැබේ. උතුරුමැද හා නැගෙනහිර පළාත් මායිමේ පිහිටි වාහල්කඩ ප්‍රදේශයේ දී යාන් ඔය හරහා කිලෝමීටර් 2.5 ක් දිග වේල්ලක් බැඳ අක්කර අඩි 192780 ක් දරාගත හැකි ජලාශයක් ඉදිකිරීමයි.ජලාශයේ ප්‍රධාන දකුණු ඉවුරේ ප්‍රධාන ඇළ කිලෝමීටර් 22 ක් වන අතර වම් ඉවුරු ඇළේ දිග කිලෝමීටර් 17 කි. මෙම ජලාශය ඉදිවන්නේ යාන් ඔය මුහුදට වැටෙන පුල්මුඩේට කිලෝමීටර් 30 ක රට ඇතුළට වෙන ස්ථානයකය. මේ ව්‍යාපෘතිය ආරම්භ කිරීම උතුරුමැද නැගෙනහිර උතුර යන ත්‍රිත්ව පළාත්වල ජනතාවගේ වසර 15 ක සිහිනය සැබෑ කරවන්නක් බව විශේෂ ව්‍යාපෘති ඇමැති එස්. එම්. චන්ද්‍රසේන මහතා පවසයි.පරාක්‍රම සමුද්‍රය මෙන් හය ගුණයක් විශාල මහ ජලාශ දෙකක් හදන මාතලේ ඉදිකරන මොරගහකන්ද බහුකාර්ය යෝජනා ක්‍රමය මඟින් මධ්‍යම හා උතුරුමැද පළාත්වල සියලු පානීය හා වාරි ජල අවශ්‍යතා සපුරා ගනිමින් සම්පූර්ණ කටයුතු සිදු කෙරේ.රඹකැන් ඔයවෙහෙරගලඋඩවලව වම් ඉවුරමොරගහකන්ද ජලාශයට කැනීම් කරද්දීකණ්ඩලමමේ අනුව සමස්ත ව්‍යාපෘතිය මඟින් මධ්‍යම උතුරුමැද හා නැගෙනහිර පළාත්වල මහ වැව් 20 ක් පමණ හා අලුත් වැව් 51 ක් ඉදිවේ. කුඩා වැව් සිය ගණනක් පෝෂණය වෙයි.රුපියල් කෝටි 7000 ක් වැය කරන මේ ව්‍යාපෘතිය මඟින් උතුරුමැද මධ්‍යම පළාත්වල ජනතාවට ලබාදෙන පානීය ජල ධාරිතාව තෙගුණයකට වැඩි කෙරේ. ඊට අමතරව මධ්‍යම උතුරුමැද හා නැගෙනහිර පළාත්වල ඉඩම් අක්කර ලක්ෂ 2.5 ක් යල මහ අස්වැද්දීමට කටයුතු කරනු ලැබේ.නාවුල ඇළහැර පාරේ මොරගහකන්දේදී අඹන් ගඟ හරහා මීටර් 463 ක් දිග මහ වේල්ලක් ඉදිකර එමඟින් අක්කර අඩි 463000 ක ජල ධාරිතාවක් සහිත මහ ජලාශයක් ඉදිකෙරේ.එය පරාක්‍රම සමුද්‍රය මෙන් හතර ගුණයක් විශාලය. ඊට අදාළව තවත් සඳැලි වේලි දෙකක් ඉදිවේ. ඉන් එකක් වාරිමාර්ග දෙපාර්තමේන්තුව මඟින් ඉදිකර ඇතැයි එහි ව්‍යාපෘති අධ්‍යක්ෂ ආර්. බී. තෙන්නකෝන් මහතා පවසයි.මෙම ව්‍යාපෘතියේ අනික් ප්‍රධාන වේල්ල ඉදිවෙන්නේ පල්ලේගම ප්‍රදේශයේය. ඒ මාතලේ කළු ගඟ හරහා මීටර් 548 ක් දිග වේල්ලක් බැඳීමෙනි. මෙයට අමතරව තවත් සඳැලි වේලි දෙකක් ද ඉදිකර අක්කර අඩි 216000 ක ජල ධාරිතාවක් දැරිය හැකි ජලාශයක් ද කළු ගඟ ආශ්‍රිතව ඉදිකරනු ලැබේ. මෙය පරාක්‍රම සමුද්‍රය මෙන් දෙගුණයක් විශාලයමෙම සම්පූර්ණ ව්‍යාපෘතියම ඉදිකිරීමට අවශ්‍ය මුදල චීන සංවර්ධන බැංකුව ඔපෙක් හා සවුදි අරමුදල යටතේ හා කුවේට් රජය යටතේ දැනටමත් ලැබී තිබෙන බවත්, දැනටමත් මොරගහකන්ද ජලාශයේ ඉදිකිරීම් ආරම්භ කර ඇති බවත්, එහි ව්‍යාපෘති අධ්‍යක්ෂ ආර්. බී. තෙන්නකෝන් මහතා පෙන්වා දෙයි.ව්‍යාපෘතිය යටතේ මෙගා වොට් 25 ක ජල විදුලි බලාගාරයක් ඉදිවෙන අතර ලග්ගල වැල්ලෙවෙල ආදි ප්‍රදේශවල නව නගර ද බිහි වෙයි. ඒ නගරවලට අවශ්‍ය සියලු පහසුකම් රජය මඟින් ලබාදීමට ද පියවර ගෙන ඇත.මේ මොරගහකන්ද කළු ගඟ ව්‍යාපෘතිය යටතේ ‍රජරට ගොවි ජනතාවට පමණක් ලැබෙන වාර්ෂික ප්‍රතිලාභය රුපියල් කෝටි 400 කි. මුළු ව්‍යාපෘතියෙන් ලැබෙන සමස්ත වාර්ෂික ප්‍රතිලාභය රුපියල් කෝටි 750 ක් වේ. මේ අනුව ව්‍යාපෘතියට යන සම්පූර්ණ වියදම වන රුපියල් කෝටි 7000 අවුරුදු 12 කට පෙර පියවීමට අවස්ථාව ලැබේ.අලුත් පාලම් 80 ක් වැව් 51 ක් නව නගර 3 ක් මේ යටතේ ඉදිවෙයි. නව මාර්ග කිලෝමීටර් 200 ක් පමණ හා නව යටිතල පහසුකම් රැසක් ද මේ නව ව්‍යාපෘතිය යටතේ ජනතා අයිතියට පවරමින් තිබේ. මාතලේ අලුත් මහවැලිය ලෙස හැඳින්විය හැකි මේ ව්‍යාපෘතිය ‘මහින්ද චින්තනය’ යටතේ වාරිමාර්ග ක්ෂේත්‍රයේ ක්‍රියාත්මක විශාලතම බහුකාර්ය ව්‍යාපෘතිය වේ.ඌව පළාතේ මහින්ද චින්තනය යටතේ ඉදිවන විශාලතම බහුකාර්ය ව්‍යාපෘතිය වන උමා ඔය ව්‍යාපෘතියේ වැඩ ද දැනට ක්‍රියාත්මක වෙමින් පවතී.ඒ යටතේ ප්‍රධාන ලෙස සිදුකරන්නේ කිසිම ප්‍රයෝජනයක් නැතිව මහවැලි ගඟට වාර්ෂිකව මුදාහරින ජලය ඝන මීටර් මිලියන 600 ක් ජලය නැතිව පීඩා විඳින මොනරාගල හා හම්බන්තොට දිස්ත්‍රික්කයේ ජනතාවගේ පිපාසය සංසිඳුවීමට ලබාදීමයි.මෙහිදී මුලින්ම වැලිමඩ පුහුල්පොළ ප්‍රදේශයෙහි උමා ඔය හරහා වේල්ලක් ඉදිකර ජලාශයක් හදන අතර දෙවැනි වේල්ල මහතොටිල්ල ඔය හරහා ඩයිරබා හිදී ඉදිවෙන බව ව්‍යාපෘති අධ්‍යක්ෂ ආචාර්ය සුනිල් ද සිල්වා මහතා කියයි.මේ ව්‍යාපෘතිය මගින් ඌවේ දකුණේ වැව් 30 ක් පුරවා පවුල් 80000 ක පමණ ආර්ථික තත්ත්වය ඉහළ නංවනු ඇති බවත් කෙත් බිම් අක්කර 25000 ක් හා ගොඩ ඉඩම් අක්කර 5000 ක් මින් අස්වද්දන බවත් ව්‍යාපෘති අධ්‍යක්ෂ ආචාර්ය සුනිල් ද සිල්වා මහතා කියයි.වයඹ පළාතේ ඉදිවන විශාලතම වාරි ව්‍යාපෘතියත් මහින්ද චින්තනය යටතේ දැන් ක්‍රියාවට නංවා තිබේ. එය දැදුරු ඔය ව්‍යාපෘතියයි. වාරියපොළකටුවන්නාවේදී දැදුරු ඔය හරහා මහ වේල්ලක් බැඳ ජලාශයක් ඉදිකර එම ජලය මඟින් වයඹ වැව් 300 ක් පමණ පෝෂණය කර ඉන්පසු ඉඩම් අක්කර 30000 කට පමණ දියවර ලබාදීම මෙහි ප්‍රධාන අරමුණ වේ.ඊට අමතරව ප්‍රදේශයේ ජනතාවට පානීය ජලය අඩුවක් නැතිව ලබාදීමට ද මේ යටතේ පියවර ගන්නා බවත් මේ යටතේ පුද්ගලයන් ලක්ෂයකට ආසන්න පිරිසකට සෙත සැලැසෙන බවත් ව්‍යාපෘති අධ්‍යක්ෂ සුනිල් පෙරේරා මහතා පවසයි.දැදුරු ඔය ව්‍යාපෘතියෙන් කිලෝ මීටර් 2.5 ක් දිග වේල්ලක් ඉදිවේ. වසර 25 කට පසු මෙරට ඉදිවන විශාලතම වේල්ල මෙයයි.වත්මන් ජල කළමනාකරණ හා වාරිමාර්ග ඇමැති නිමල් සිරිපාල ද සිල්වා හා වාරිමාර්ග හා ජල කළමනාකරණ අමාත්‍යාංශයේ ලේකම් අයිවන් ද සිල්වා මහතාගේ මෙහෙයවීම හා අධීක්ෂණයෙන් මෙම සියලු වාරි ව්‍යාපෘති ක්‍රියාවට නැංවෙමින් පවතී.වේලි ආරක්ෂණ හා ජල සම්පත් කළමනාකරණ ව්‍යාපෘතිය මහින්ද රාජපක්ෂ ජනාධිපතිතුමාගේ උපදෙස් පරිදි මෙරට සියලුම වේලි ජලාශ සුරැකීමට ක්‍රියාත්මක කරන නව වාරි හා කෘෂි සංවර්ධන වැඩ පිළිවෙළකි.ඒ යටතේ රටේ ඇති පැරැණි වේලි හා ජලාශ 32 ක් ඉදිරි අවුරුදු 100 ට ගැළපෙන පරිදි සංරක්ෂණය කර සංවර්ධනය කරනු ලැබේ. ඊට අමතරව විදුලිබල මණ්ඩලය හා මහවැලි අධිකාරියට අයත් සියලුම ජලාශ හා වේලි සංරක්ෂණයට ද පියවර ගනු ලැබේ. මේ යටතේ දඹුලු ඔය, කලා වැව, කණ්ඩලම වැව, කන්තලේ වැව, තබ්බෝව වැව ආදිය දැනටම ප්‍රතිසංස්කරණය කර තිබේ.මේ අතර මහින්ද චින්තනය යටතේ හම්බන්තොට යාල අභය භූමිය අසල ඉදිවුණු වෙහෙරගල වාරි ව්‍යාපෘතිය 2009 ජුලි 11 වැනිදා මහින්ද රාජපක්ෂ ජනාධිපතිතුමා අතින් ජනතා අයිතියට පත්විය.ලුණුගම්වෙහෙර ව්‍යාපාරයේ ජල හිඟය දුරලීම සහ කතරගම පුද බිමට හා අවට ජනතාවට නොඅඩුව ජලය ලබාදීමත් යාල සතුන්ට හිඟයකින් තොරව ජලය ලබාදීමත් අරමුණු කරගෙන මහින්ද චින්තනය යටතේ මෙම ව්‍යාපෘතිය ඉදිවී තිබේ.මේ අනුව යාල ජාතික වනෝද්‍යානය ඇතුළත වෙහෙරගල අසලදී අපේම ඉංජිනේරුවන් මැණික් ගඟ හරහා මීටර් 2013 දිග වේල්ලක් ඉදිකර ජලය අක්කර අඩි 62000 ක් ගබඩා කළ හැකි විශාල ජලාශයක් ඉදිකරනු ලැබේ. ඒ අසලින් කිලෝමීටර් 23 ක් දිග ඇළක් ඉදිකෙරේ. ඉන් ලුණුගම්වෙහෙර ජලාශයට ද දියවර ලබා දෙයි.වෙහෙරගල ජලාශ ඉදිකිරීම් සිදුවෙන සමයේ යාල ගල්ගේ ප්‍රදේශයේ දරුණු ත්‍රස්තවාදී තර්ජනවලට ලක්විය. ඒ නිසා මේ ව්‍යාපෘතියේ කටයුතුවලට සේවකයන් ගෙන යාමට සිදුවූයේ යුද ටැංකිවල දමාගෙනය. ජීවිතය පරදුවට තබා කොටි තර්ජන මැද යුද කඳවුරු දමාගෙන වෙහෙරගල ව්‍යාපෘතිය ඉදිකළත් එය අදාළ දිනයට පෙර අවසන් කිරීමට එය ඉදිකිරීමට නායකත්වය දුන් හිටපු වාරිමාර්ග ලේකම් ඉංජිනේරු ඒ. ඩී. එස්. ගුණවර්ධන මහතා ප්‍රමුඛ ඉංජිනේරුවෝ සමත් වූහ.රුපියල් කෝටි 2500 ක් මෙම ව්‍යාපෘතිය සඳහා වෙන් කළත් එහි වැඩ කළ ශ්‍රී ලාංකික ඉංජිනේරුවරුන්ගේ කැපවීම මත මේ සඳහා වැය කර ඇත්තේ රුපියල් දසලක්ෂ 2000 ක් පමණි. ඒ අනුව අපේ ඉංජිනේරුවරුන්ගේ දස්කම් නිසාම මේ ව්‍යාපෘතියේ ඇස්තමේන්තු වියදමින් රුපියල් දස ලක්ෂ 500 ක් ඉතිරි කර ගැනීමට හැකියාව ලැබිණි. එය මෙරට මෑත වාරිමාර්ග ක්ෂේත්‍රයේ අලුත්ම වාර්තාවකි.පසුගිය වසරේ 2013 ජුලි 20 වැනිදා මහින්ද රාජපක්ෂ ජනාධිපතිතුමා විසින් ජනතා අයිතියට පත්කළ අම්පාරේ මහ ඔය වාරි ව්‍යාපෘතිය බින්තැන්නේ මහ ඔය ජනතාව වසර 30 - 40 ක් දුටු සිහිනයක් සැබෑ වීමකි. අම්පාරේ මහ ඔය කුරුඳුවින්න ප්‍රදේශයේදී මුන්දෙහි ආරුහි අතු ගංගාවක් වන රඹකැන් ඔය හරහා මීටර් 1250 ක් දිග වේල්ලක් බැඳ මහ ජලාශයක් ඉදිකරනු ලැබ ඇත.රුපියල් දස ලක්ෂ 39000 ක වියදමින් ඉදිවූ මේ ව්‍යාපෘතියෙන් මහ ඔය, පොල්ලෙ බැද්ද, ගල්වලපාය, 69 හන්දිය, සමගිපුර ඇතුළු ප්‍රදේශවල පවුල් 25000 ක් සඳහා පානීය ජලය නොඅඩුව සපයනු ලැබේ. ඊට අමතරව වගා බිම් අක්කර 10000 ක් පමණ පෝෂණය කිරිමට දියවර මින් ලැබෙන අතර මෙම ව්‍යාපෘතියේ අතුරු ප්‍රතිලාභ ලෙස මහඔය ප්‍රාදේශීය ලේකම් බල ප්‍රදේශයේ යටිතල පහසුකම් රැසක් සංවර්ධනයට ද අවශ්‍ය පියවර ගනිමින් සිටී.මේ අයුරින් රට වාරිමාර්ග ව්‍යාපෘතිවලින් සරු කිරීම මෙරට මෑත ඉතිහාසයේ කිසි දිනක නොවූ බව කවුරුත් පිළිගන්නා සත්‍යයකි.නිහාල් පී. අබේසිංහ කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>05</month>
      <day>25</day>
    </date>
    <link>http://www.silumina.lk/2014/05/25/_art.asp?fn=af1405252</link>
    <topic>මෝඩි මෝස්තර ඉන්දියාව පුරාම</topic>
    <author>සේමාලි කැල්ලපත</author>
    <content>ඉන්දියානු නව අගමැති නරේන්ද්‍ර මෝඩි අද වෙද්දී මුළු ලෝකයේම ජනප්‍රියම දේශපාලන චරිතය වී හමාරය. මෙතෙක් ඒ ජනප්‍රියත්වය දිනා සිටි ඇමෙරිකානු ජනාධිපති බැරැක් ඔබාමා ද පසුපසට දමමින් මෝඩි අද ජනප්‍රියත්වයේ සහ ජනතා ආකර්ෂණයේ ඉදිරියෙන්ම සිටී. ඒ සමඟම මෝඩි සම්බන්ධයෙන් කවුරුත් පිළිගන්නා තවත් සත්‍යයක් වෙයි. ඒ, ඉන්දියානු දේශපාලනඥයන් අතරින් වඩාත්ම ජේත්තුකාර දේශපාලනඥයා මෝඩි බවය.ඔහුගේ මෙලෙස ජේත්තුවට හැඩවැඩවීම නිසාම අද ඉන්දියාව පුරාම මෝඩි මෝස්තර රැල්ලක් නිර්මාණය වී තිබේ. ‍ මෝඩි නිතරම සිය උඩුකය වසා අඳින වර්ණවත් කුර්තා ඇඳුම් අද මෙනිසාම ඉන්දියාව පුරා ඉතා විශාල වශයෙන් අලෙවි වන්නේ මෝඩි මෝස්තරය උන්මාදයක් බවට පත්කරලමිනි.මෝඩිගේ පුළුල් උරතල ඉතා ඉහළ පෞරුෂයකට හිමිකම් කියන්නාක් සේම ඒ පෞරුෂය විචාරකයෝ රුසියානු නායක පුටින් සහ ඉතාලි හිටපු ආඥාදායක බෙනිටෝ මුසොලිනී ගේ පෞරුෂයට සමාන කරති. උරුමය සහ සංස්කෘතිය සමඟ රෙදිපිළි හෘදයාංගමව බැඳී පවතින ඉන්දියාව වැනි රටක ඇඳුම් පැලඳුම් ඉතා වැදගත් තැනක් ගනී.ගාන්ධිතුමාගේ අහිංසාවාදයේ සංකේතයක් ලෙස අත්යන්ත්‍ර රෙද්දෙන් නිම කළ ගාන්ධි කාඩි ඇඳුමෙන් ආරම්භ වී ඉන්දීය ප්‍රථම අගමැති නේරුතුමාගේ ‍ෙන්රු ජැකට්ටුව තෙක් විහිදී ආ ජනප්‍රිය ඇදුම් සංකේත අද මෝඩි විලාසිතා උන්මාද‍යක් වන තරමට ඉන්දියානු ජනතාව කරා පිවිස ඇත.මෝඩිගේ සංකේතය බඳු කෙටි අත් සහිත කුර්තාව දැන් මෝඩි කුර්තා ලෙසින් ඉන්දියාවේ තරුණ සහ මැදිවියේ පිරිමින් අතර ඉතා ජනප්‍රියව පවතී. එපමණක් නොව මෝඩි සිය හිස බඳින තලප්පාව ද අද ඉන්දියාව පුරා විලාසිතාවක් ව ඇත්තේය. විවිධ වර්ණයන්ගෙන් සහ විවිධ වර්ගයේ රෙදිපිළිවලින් නිම කෙරුණු එම කුර්තා අද ඉන්දියානුවන් අතර ඉතා ජනප්‍රිය වී තිබේ.මේ නිසාම මෝඩිගේ ඇඳුම් නිර්මාණකරුට මහා ඉල්ලමක් පෑදී තිබේ. මේ මෝඩි කුර්තාවේ නිර්මාතෘ ලෙස සැලකෙන්නේ අහමදාබාද්හි සන්නාලි පරපුරකින් පැවත එන ‍බිපින් චවුහාන්ය. ඔහු දැන් මේ මෝඩි කුර්තා පමණක් වසරකට 25000ක් පමණ නිමකරයි. මෝඩිගේ මිමි ගැනීමට සහ ඇඳුම් ඇනවුම ලබාගැනීමට තමා වසරකට තෙවරක් මෝඩිගේ නිවෙසට යන බව බිපින් පවසයි.“ඇඳුමේ හොඳ නරක ගැන වර්ණය සහ මෝස්තර ගැන මං අදහස් ටිකක් දෙනවා. නමුත් මෝඩි අවසානයේ ඡන්ද රැලි, ජනතා ඇමතීම් සහ වෙනත් අවස්ථා සඳහා සැරසෙන්නේ ඔහුටම අනන්‍ය වූ පෞරුෂයකින් යුක්ත වූ මෝස්තරයක් සහිත ඇඳුමකින්. ඔහු නිතරම තම පෙනුම ගැන සැලකිලිමත් වෙනවා වගේම සැමවිටම විවිධ කුර්තා විවිධ උඩු කබා සමඟ මිශ්‍ර කරමින් ඇන්දා” යැයි බිපින් මෑතකදී මාධ්‍ය හා ප්‍රකාශ කර තිබිණ.නේරුතුමා සිය ජේත්තුකාර උඩුකබායට ජැන්ඩියට සිටියා සේ මෝඩි ද සිය කුර්තාවට අනන්‍යතාවක් එක් කළ බව පවසන බිපින් ඉන්දියාවේ මීළඟ අගමැතිවරයා සිය හොඳම ගනුදෙනුකාරයා වෙනු ඇති බවට විශ්වාසය පළකරයි.මෝඩිගේ ඇඳුම ඉන්දියාව පුරා සංකේතයක් බවට පත්ව ඇත්තාක් සේම රාහුල් ගාන්ධි සිය මැතිවරණ ව්‍යාපාරය පුරා ඇඳි සුදු කුර්තාව හා සුදු පිජාමා කලිසම ද නිල් ඩෙනිම් කලිසම හා උඩින් අඳින කබාය ද අද විලාසිතාවක් වී ඇත.එසේම ඉන්දියාව පුරා බාල මහලු සැම අතරම තමන් ප්‍රිය කරන දේශපාලන පක්ෂවල සංකේත ඇතුළත් ඇඳුම්වලට දැඩි ඉල්ලුමක් ඇතිවී තිබේ. මෙනිසා මේ දිනවල ඉන්දීය ඇඟලුම් වෙ‍ෙළඳ පොළේ බහුලව දක්නට ඇත්තේ දේශපාලන පක්ෂවල ලාංඡන මුද්‍රණය කළ ඇඳුම් පැලඳුම්ය.ඉන්දියාව පුරා ඇති මේ අලුත්ම උන්මාදයෙන් ප්‍රයෝජන ගන්නෝ ව්‍යාපාරිකයෝය. ඇඳුම් නිර්මාණ ශිල්පීහු ජනතාව ඉල්ලන අන්දමට ඇඳුම් නිර්මාණය කරති. මෝනා පාලි ඉන්දියාවේ සුප්‍රසිද්ධ ඇඳුම් නිර්මාණ ශිල්පියෙකි.මේ මෝඩි රැල්ල පිළිබඳව සිය ව්‍යාපාරික ඥානය මෙහෙය වූ ඔහු ඉතා මෑතකදී මෝස්තර ප්‍රදර්ශනයක් පැවැත්වීය. එහිදී නිර්මාණ ශිල්පීන් ලවා ඉදිරිපත් කළ ඇඳුම් සහ සාරි බොහොමයක් සඳහා යෙදා තිබුණේ දේශපාලන පක්ෂ ලාංඡනය. කල්කටාව ඇතුළු ඉන්දියාවේ ප්‍රධාන නගර බොහොමයක සාප්පුවලට මේ දේශපාලන ලාංඡන සහිත සාරි සහ ඇඳුම් සඳහා විශාල ඇනවුම් ලැබෙමින් පවතී.ඉන්දියානු ඇඟලුම් ක්ෂේත්‍රයේ දැවැන්තයන් දෙපළක් වන කපිල් සහ ම්මොනිකා අරෝරා යුවළ මේ විශේෂිත වූ ‘මෝඩි රැල්ලේ’ පෙලඹවීම මත ‘පුරාණ සම්භාව්‍ය නමුත් නව දැක්මක් - අලුත් ඉන්දියාවක්’ යන තේමා පාඨය රැගත් ලේබල් පෙළක් සිය නිෂ්පාදන සඳහා එක්කර ඇත්තේය. තනිකර කපු රෙද්දෙන් නිෂ්පාදිත ඔවුන්ගේ ඇඟලුම් අතර විවිධ පැහැයෙන් යුතු නේරු කබා හා මෝඩි කුර්තා වෙයි.ෙමා්ඩි රුව රැගත් ටී ෂර්ට්“දැන් සියල්ලම මෝඩි බව අප දන්නවා. මේ ඇඳුම් එකතු සමඟ ජනතාව ඔහුගේ ආකල්ප හා මතවාද පමණක් නොවෙයි ඔහුගේ මෝස්තර පිළිබඳ ඇති සං‍වේදීතාවය ද උකහා ගන්නවා” යැයි අරෝරා යුවළ පවසති.එපමණක් නොවෙයි අන්තර්ජාලය හරහා ඇඳුම් පැලඳුම් අලෙවි කරන ආයතන ද මෝඩි රැල්ල උපයෝගී කරගෙන නිෂ්පාදන අලෙවි කර ගැනීමට විවිධ උපක්‍රම භාවිතා කර තිබේ. “ මෝඩිට ආදරය කරන්නකු ඔහු අනුගමනය කරන්නකු හා ඔහු අගය කරන්නකු ලෙසින් අප මෝඩි ගේ විලාසිතා‍වේ කුර්තා සහ වෙනත් අංගෝපාංග අලෙවි කරනු ලැබේ - විමසන්න” යනුවෙන් සිය වෙබ් අඩවි‍යේ නම සඳහන් කරමින් ලියැවුණු වෙළෙඳ ප්‍රචාරක පාඨ බොහොමයක් දැන් අන්තර්ජාලයට එක්කර ඇත්තේය.මුම්බායි හි සුප්‍රසිද්ධ සාරි වෙළෙඳ ආයතනයක් වන ‘පානෙරි’ මෝඩි ගේ රුව රැගත් ජෝජට් සාරි විශේෂයක් වෙළෙඳ පොළට එක්කර ඇති අතර ඒවා විකිණෙන්නේ උණු කැවුම් ලෙසය. මේ මෝඩි රැල්ල පිරිමින්ට පමණක් සීමාවූවක් නොවේ.මෝඩි සාරි වෙළෙඳ පොළට නිකුත් කළ පළමු දිනයේම පැයක් ඇතුළත සාරි 160ක් විකුණුනු බව වාර්තා විය. එහි එකක මිල ඉන්දියානු රුපියල් 2150කි. විවිධ වර්ණයන්ගෙන් විවිධ ‍මෝස්තරවලින් මෝඩිගේ රුව සහිත මේ සාරි අද කාන්තාවන් අතර ඉතා ජනප්‍රියය.මෝඩි රැල්ල නිසා ඉන්දියාවේ මැතිවරණයට පෙර හා පසු සියයට 30කින් පමණ වෙළෙඳාම් වර්ධනය වූ බව වාර්තා විය. එම ගනුදෙනුකරුවන් අතරින් බහුතරයක‍් තරුණ, උගත් සහ වෘත්තිමය පුද්ගලයන් වීම ද විශේෂය.මේ අතර මුම්බායි නුවර ප්‍රසිද්ධ මෝස්තර නිර්මාණ ශිල්පිනියක වන සායි සුමන් මෝඩිගේ අගමැති දිවුරුම් දීමේ උත්සවය සඳහා හැඳීමට විශේෂ ඇඳුමක් මසා ඇත්තීය මෝඩි නවදිල්ලියේ පැවැත්වෙන දිවුරුම් දීමේ උත්සවයට තමා නිම කළ ඇඳුම අඳිනු ඇතැයි සුමන් බලාපොරොත්තු තබන්නීය.“මං මෝඩි වෙනුවෙන් ජෝඩ්පුරි ඇඳුමක් නිර්මාණය කළා. අත් රහිත උඩු කබා දෙකක් ඇතුළත් ඒ ඇඳුමේ බොත්තම්වල බී.ජේ.පී. යන අකුරු තුන කැටයම් කර තිබෙනවා. එම බොත්තම් මෝඩි වෙනුවෙන් තනිකරම අතින් කැටයම් කර තැනූ බොත්තම් විශේෂයක් යනුවෙන් සුමන් පවසන්නීය.මෝඩි‍ෙග් රුචිකත්වය දිගු කාලයක සිට අධ්‍යයනය කරමින් වර්ණයන්ට රෙද්දේ නිමාවට මුල් තැන දෙමින් ඇය එම ඇඳුම නිර්මාණය කර ඇත. ඔස්ට්‍රේලියාවේ පර්ත් නුවර මෝස්තර ප්‍රදර්ශනයකට සහභාගි වෙමින් සිටිය දී තමාට මෝඩි වෙනුවෙන් ඇඳුමක් නිර්මාණය කළ යුතුය යන අදහස සිතට පිවිසි බව ද සුමන් මාධ්‍යයට පැවසුවාය.ඉතාමත් සැලකිල්ලෙන් සිය ඇදුම් පැලඳුම් තෝරා බේරාගෙන අඳින පලඳින නරේන්ද්‍ර මෝඩි නම් වන මේ ඉන්දීය නව නායකයා ඔහුටම අනුගත වූ ක්‍රමයක් අනුව අද මෝස්තර ලෝකයේ දැවැන්තයකු වී සිටී. අද ඔහු සැලකෙන්නේ ‘කිරීමට බැරි දෙයක් නැත’ යන්නෙහි සංකේතයක් ලෙසය. බොහෝ දෙනාගේ අදහස වී ඇත්තේ ඔහු තරුණ පරපුරේ මෝස්තර දැවැන්තයකු වී ඇතුවාක් මෙන්ම තරුණ පරපුරට බලපෑම් කිරීමට හැකියාවක් ඇත්තකු ලෙසය.මෝඩිගේ ඇඳුම පිරිසුදුය. කිසිදු රැල්ලක් නැත. ඇදක් කුදක් නැතිව කපු පිළියෙන් කපා මසා ඇති ‍ මෝඩි කුර්තාව මෝඩිගේ බලය පිළිබඳ සංකේතයක් ලෙස ද ඇතැම්හු සලකති.සේමාලි කැල්ලපතකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>05</month>
      <day>25</day>
    </date>
    <link>http://www.silumina.lk/2014/05/25/_art.asp?fn=af1405253</link>
    <topic>එල් ටී ටී ඊ ය  පිටරටවල සිට ත්‍රස්තවාදයට අරඅඳින හැටි</topic>
    <author>දයා ඩී. ෆොන්සේකා</author>
    <content>රුදුකුමාරන් 2011 වසරේ නිව්යෝර්ක් නුවර එල්ටීටීඊ සමුළුවක අමතයිඑල් ටී ටී ඊ ය පරාජය කළ ශ්‍රී ලංකා හමුදාවන් ත්‍රස්තවාදය මෙරටින් මුළුමනින්ම තුරන් කර දැම්මත් මෙරටින් පැනගත් බොහෝ කොටි ක්‍රියාකාරීන් පිටරටවල සිට නැවත ශ්‍රී ලංකාවේ ත්‍රස්තවාදය වපුරන්නට කැස කවමින් සිටින බව බුද්ධි අංශ අනාවරණය කරගෙන ඇත. එහෙත් ඔවුන්ට යළිත් මෙරට ක්‍රියාත්මක වන්නට ඉඩ නොතබන බුද්ධි අංශ එතෙර කොටි ජාලය පිළිබඳව අනාවරණය කළ තොරතුරු හා එතෙර කොටි ක්‍රියාකාරකම් ක්‍රියාත්මක වන අයුරු විස්තර කැරෙන ලිපි පෙළක ආරම්භක ලිපියයි මේ.එල් ටී ටී ඊ ය හෙවත් දෙමළ ඊළාම් කොටි සංවිධානයේ ඊනියා දෙමළ ඊළාම් රාජ්‍යය පිළිබඳ සිහිනය සුණු විසුණු කර ශ්‍රී ලංකාව තුළ කොටි කල්ලිය ක්‍රියාත්මක කළ ත්‍රස්තවාදයට තිත තබන්නට ශ්‍රී ලංකා හමුදාව සමත්වී වසර පහක් ගෙවී අවසානය.ප්‍රභාකරන් නම් වූ ඒ මිනීමරු ත්‍රස්තවාදියාගේ කොටි සංවිධානය, ඇමෙරිකාව, බ්‍රිතාන්‍යය, කැනඩාව ඇතුළු යුරෝපීය රටවලත් ඉන්දියාව, ඔස්ට්‍රේලියාව ඇතුළු පෙරදිග රටවලත් තහනම් සංවිධානයක් බවට ප්‍රකාශකොට තිබුණේ මීට වසර දහයකට දොළහකට පමණ පෙර සිටය. ඒ තහනම තවමත් අවලංගු වී නැත. වසරින් වසර ඒ රටවල රජයයන් එය යළි යළිත් වලංගු භාවයට පත් කරන්නේ ත්‍රස්තවාද ඊළාම් සිහිනයේ භයානක බව දන්නා නිසාමය.ඊට තවත් හේතුවක් වන්නේ දේශීය වශයෙන් ඊළාම් රාජ්‍යය බිඳ දමා ශ්‍රී ලංකා ජනතාව විජයග්‍රහණය කළ ද තවමත් විදේශීය වශයෙන් කොටි ඩයස්පෝරාවේ කටයුතු ක්‍රියාත්මක වීමය.ප්‍රභාකරන් ජීවත්ව සිටි යුගයේ සිටම එල් ටී ටී ඊ ජාලය අවුළුවා සකස් කොට තිබීම තවත් විශේෂ හේතුවක් විය.ශ්‍රී ලංකාව තුළ දෙමළ ජනතාවට විමුක්තිය ලබා දෙන්නට යැයි ප්‍රභාකරන් ඇතුළු සගයන් කළේ ඇත්තටම ඔවුන්ට විමුක්තිය ලබා දෙන්නට කටයුතු කිරීම නොව දෙමළ ජනතාව මුළුමනින්ම අමාරුවේ දමා ඔවුන්ට මෙරට ජීවත්වීමේ සිහිනය ද බොඳ කර දැමීමය.ඒ බව දැන හෝ නොදැන රටින් පිටව සිටින කොටි හිතවාදීහු එදා සිටම මෙරට දෙමළ ජනතාවගේ “විමුක්තිය” උදෙසා ඒ රටවලින් අරමුදල් තර කරමින් මෙරටට එවුවේ ප්‍රභාකරන්ට ආයුධ හා වෙනත් අවශ්‍යතා සැපයීමට මුදල් එවීමය.ප්‍රභාකරන් ජීවත්ව සිටින යුගයේ සිටම ඔහුගේ කොටි ගෝලයෝ විවිධ රටවල තම කාර්ය භාරය ගෙන ගියේ බොහෝ දුරට ඒ ඒ රටවල රාජ්‍ය නායකයන් හා එම ආණ්ඩු ද මුළා කරමිනි.යුරෝපයේ කොටි ජාලය මෙහෙයවූයේ එස්. රාමචන්ද්‍රන් ය. බ්‍රිතාන්‍යයේ එම කාර්යයට පත්කොට සිටියේ වී. රුද්‍ර කුමාරන් ය. ඔවුන් දෙදෙනා ප්‍රභාකරන් සිටියදීම එම කටයුතු කරගෙන ගියේ විදේශීය කොටි නියෝජිතයන් ලෙසිනි. කස්ත්‍රෝ වන්නියේ දී ප්‍රභාකරන්ගේ දෙවැනියා ලෙස කටයුතු කළේය. අනතුරුව වී. සිවපාරන් හෙවත් නෙදියවන් එල් ටී ටී ඊ යේ යුරෝපීය රාජ්‍යයන් කීපයකම සම්බන්ධිකාරකයා ලෙස පත්වීම් ලබා සිටියේ වන්නියේ සිට යුරෝපයට පැන යාමත් සමඟමය. ඔහු නොර්වේ සිය වාසස්ථානය කොටගෙන අන්තර්ජාතිකව කොටි ජාලය මෙහෙයවීය.ඒ හැරුණු කොට ප්‍රංසයට පාරදී ඩෙන්මාර්කයට සෙල්වරත්නම් කුට්ටි නෙදර්ලන්තයට ශ්‍රී රංගා ස්විට්සර්ලන්තයේ කූලන් ඉතාලියේ අරවින්දන් බ්‍රිතාන්‍යයේ ශාන්තන් කැනඩාවේ තමිල් ඇමෙරිකාවේ කරුණාකරන්, ඔස්ට්‍රේලියාවේ ජයකුමාර්, තායිලන්තයේ ඩේවිඩ් හා දයාලන් ඉන්දුනීසියාවේ ශ්‍රී ධරන් මලයාසියාවේ රේගන් වැන්නෝ කොටි නියෝජිතයන් වශයෙන් කටයුතු කළහ. මේ සියල්ල ශ්‍රී ලංකා හමුදා බුද්ධි අංශවලට රහසක් නොවීය.ඒ සඳහා ඔවුහු විවිධ රාජ්‍ය නොවන සංවිධාන පිහිටුවාගෙන සිටියහ. එල් ටී ටී ඊ හිතවාදී ජාලය විවිධ රටවල විවිධ නම්වලින් විවිධ නායකයන් විසින් විවිධ සංවිධාන පිහිටුවාගෙන “ඊළාම් දහම” පතුරුවන්නට පටන් ගත්හ. රුද්‍ර කුමාරන් එමෑනුෙවල් පියතුමා නෙදියවන් විනයාගම්වී. රුද්‍ර කුමාරන්ගේ Transnational Government of Tamil Elamහෙවත් රටින් බැහැර වූ දෙමළ ඊළාම් රාජ්‍යය ඉන් එකකි.වී. සිවපාරන් හෙවත් නෙදියවන් විසින් මෙහෙයවනු ලබන TCC සංවිධානය තවත් එකකි.දෙමළ ඊළාම් අන්තර්ජාතික මූලස්ථානය ලෙස සැලැකෙන විනයාගම් ගේ සංවිධානය තවත් එකකි. මේ සියල්ලෝම එල් ටී ටී ඊ යුද්ධය සමයේ රටින් පැන ගොස් අන්තර්ජාතිකව බොරු කියා මුළා කොට සරණාගතයන් ලෙසින් යුරෝපයේ ජීවත්වෙමින් ශ්‍රී ලංකා රජයට වින කටින්නන්ය.අප්‍රිකානු මූලයන් සහිත එස්. ජේ. එමානුවෙල් පියතුමා ද දෙමළ ඊළාම් සිහිනයට ප්‍රභාකරන් ජීවත්ව සිටියදීම ඔහු සමඟ එක්ව වරින් වර ශ්‍රී ලංකාවට හොරෙන් පැමිණ වන්නියේ දී හා විදේශයන් හිදී ඊළාම් රාජ්‍යය පිහිටුවන්නට දරදිය අදිමින් ශ්‍රී ලංකාවේ ජනතාවට ද්‍රෝහිකම් කළ අයෙකි.එමානුවෙල් පියතුමාගේ CTF සංවිධානය විදේශීය දෙමළ ඩයස්පෝරාව ඊළාම් සිහිනයට එක්කරගන්නට හවුල් වූ සංවිධානයයි. කැනඩාව ඇමෙරිකාව බ්‍රිතාන්‍යය වැනි රට රටවල නායකයන්ට පවා ශ්‍රී ලංකාව පිළිබඳ ව්‍යාජ චිත්‍ර මවා පාමින් තාමත් ඊළමට අරමුදල් රැස්කරන ඒ සංවිධානය හරහා මෙරටට මුදල් එවන්නේ යළිත් මෙරට එල් ටී ටී ඊ ය පණ ගැන්වීමේ අරමුණිනි.රටින් බැහැර වූ දෙමළ ඊළාම් රාජ්‍යයේ නායකයා කියාගන්නා වී. රුද්‍ර කුමාරන් ප්‍රභාකරන් මියයාමෙන් පසුව එල් ටී ටී ඊ නායකකමට සිහින මවමින් සිටී. නෙදියවන් ද නෝර්වේ රාජ්‍යය වාසස්ථානය කොට එරටේ රැකවරණය ලබමින් ඊළාම් සිහින රාජ්‍යය විදේශික වශයෙන් මෙහෙයවන අනිත් නායකයාය. මොවුන් අතර ද නායකත්වයට ගැටුම් නැත්තේ නොවේ.නෙදියවන් හෙවත් සිවපාරන් එල් ටී ටී ඊ යට බැඳී ඇත්තේ 1993 වසරේදීය. එවකට ප්‍රභාකරන් සමඟ ඉතා හිතවත් අයකු වූ ඔහු සිය සංවිධානයේ ශක්තිමත් නායකයකු කරන්නට ප්‍රභාකරන් ඒ යුගයේ සිටම සිතා සිටි බව හැ‍ඟෙන්නේ 1996 දී ප්‍රභාකරන් විසින්ම සිය වියදමින් ඔහු රුසියාවේ වැඩිදුර අධ්‍යාපනය සඳහා යැවීම නිසාය.වසර හතරක් පුරා රුසියාව ඇතුළු රටවල් කිහිපයක විදේශීය භාෂා හා අන්තර්ජාතික කටයුතු පිළිබඳව හැදැරු නෙදියවන් වර්ෂ 2000 දී නැවත ශ්‍රී ලංකාවට එන්නේ ප්‍රභාකරන්ට සුදුසු පරිදි එල් ටී ටී ඊ අන්තර්ජාතික තලයට ගෙන යාමට හැකි පුද්ගලයකු ලෙසය.රුදුකුමාරන් කොටි නායක ප්‍රභාකරන් මුණගැසුණු අවස්ථාවක්2003 දී යාපනයේ කොටි නායකයකු ලෙස මුහුදු කොටි මෙහෙයවූ කස්ත්‍රෝගේ දෙවැන්නා ලෙස ඔහු බෞතීස්ම ලබයි. අනතුරුව 2004 - 2005 වසරවල ද එල් ටී ටී ඊ යට අරමුදල් රැස් කරන්නකු වශයෙන් ඔහු ප්‍රභාකරන් විසින්ම යළිත් නෝර්වේ රාජ්‍යයට යවනු ලබන්නේ එවකට පහසුකම් සපයන්නකු ලෙස එල් ටී ටී ඊ යට ආධාර කළ එරික් සොල්හයිම්ගේ මාර්ගයෙනි.එසේ නෝර්වේ රාජ්‍යය සිය වාසස්ථානය කරගත් නෙදියවන් එල් ටී ටී ඊ අන්තර්ජාතික මෙහෙයුමට එක්වූයේ ශ්‍රී ලංකා රජය දෙමළ ජනතාව පාගා දමන්නකු ලෙස විදේශීය රාජ්‍යයන්ට ඒත්තු ගන්වමිනි. දෙමළ ඩයස්පෝරාව හරහා රැස් කරන මුදල් ශ්‍රී ලංකාවේ කොටි සංවිධානයට එවීමෙනි.ඒ වන විට ප්‍රභාකරන්ට අවි ආයුධ ගැනීමට හා වෙනත් ප්‍රචාරක කටයුතු සඳහා ඒ මුදල් වැය කරන ලදී.ප්‍රභාකරන් විසින් වන්නියේ දෙමළ ජනතාව පළිහක් ලෙස භාවිත කරමින් ඔවුන් තමන් සමඟ තැනින් තැනට ගෙන යමින් ජනතාවගේ දේපළ රැකියා අහිමි කරමින් ඔවුන්ට වධ දෙද්දී නෙදියවන් නෝර්වේ සිට ප්‍රභාකරන්ට ආධාර කළේය. දෙමළ TCC සංවිධානය හෙවත් එල් ටී ටී ඊ අන්තර්ජාතික ශාඛාවේ අණදෙන්නා ලෙසය. එය ද ප්‍රභාකරන් විසින් 2005 දී නෙදියවන්ට ලබාදෙන ලද වරප්‍රසාදයකි.2009 මැයි මස දී ප්‍රභාකරන් මියයාමෙන් පසුව, දේශීය වශයෙන් එල් ටී ටී ඊ ය විනාශ කළ අනතුරුව ඔහු තමා එල් ටී ටී ඊ යේ මීළඟ නායකයා ලෙස හඳුන්වා ගත්තේය.එතැන් සිට එල් ටී ටී ඊ යට යළි පණ පෙවීමේ කටයුත්තේ ප්‍රධානියා ලෙස වි‍දේශගතව සිට ඔහු එල් ටී ටී ඊ ය මෙහෙයවන්නට පටන්ගත්තේ රටින් පැන ගිය එල් ටී ටී ඊ සාමාජිකයන්ගේ ද උදව් ඇතිවයි.ඔහුට ඒ සඳහා බොහෝ දෙනකුගේ සහාය ලැබිණ. යුද්ධයේ අවසාන භාගයේ ශ්‍රී ලංකා හමුදාවන් දෙමළ ජනතාවගේ මානව හිමිකම් කඩකළා යැයි එක්සත් ජාතීන්ගේ මානව හිමිකම් කවුන්සලය හරහා ශ්‍රී ලංකාවට බොරු චෝදනා එල්ල කරමින් එල් ටී ටී ඊ යට හුස්ම පිඹින්නට ඔහු උත්සාහ ගනිමින් සිටී. ලබන සතියට....දයා ඩී. ෆොන්සේකාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>05</month>
      <day>25</day>
    </date>
    <link>http://www.silumina.lk/2014/05/25/_art.asp?fn=af1405254</link>
    <topic>රුවන්පුරය ඩෙංගු පුරයක් වෙයිද?</topic>
    <author>ඡායාරූප සහ විස්තරය -</author>
    <content>රත්නපුර ප්‍රදේශයේ පැතිර යමින් පවතින ඩෙංගු රෝගය නිසා පසුගිය 21 වැනිදා වන විට රත්නපුර මූලික රෝහලින් ඩෙංගු රෝගීන් 50 ක් සහ වෛරස් උණ රෝගීන් 80 කට ආසන්න රෝගීන් පිරිසක් ප්‍රතිකාර ලබාගෙන ඇති බව රත්නපුර මූලික රෝහලේ අධ්‍යක්ෂ එස්.බී.එල්. රණවීර මහතා පවසයි.රත්නපුර ප්‍රධාන ජාතික පාසලක් වූ ශාන්ත ඇලෝසියස් ජාතික පාසලේ විදුහල්පතිවරයාටත්, එම විද්‍යාලයේ ගුරු මහත්ම මහත්මීන් සිව් දෙනෙකුටත් ශිෂ්‍ය ශිෂ්‍යාවන් 30 කට ආසන්න පිරිසකටත් ඩෙංගු රෝගය වැලඳුන බවට ආරංචිය පැතිර යාමත් සමඟම ‘ඩෙංගු’ ප්‍රධාන මාතෘකාවක් බවට පත් විය.මැයි මාසය රත්නපුර ප්‍රදේශයට තදින් වැසි ලැබෙන මාසයකි. එමෙන් ම ගංවතුර උග්‍ර වන මාසයක් ද වේ. 2003 මැයි මාසයේ ගංවතුරෙන් වුවද මෙහෙව් ‍ඩෙංගු රෝගීන් වාර්තා වූයේ නැත.රත්නපුර මහරෝහලේ මැයි 21 වන විට අංක 1 - වාට්ටුවෙන් එක් රෝගියෙකු ද වාට්ටු අංක 11 - 38 ක්ද, වාට්ටු අංක 13 - 23, වාට්ටු අංක 14 - 9, වාට්ටු අංක 24 - 9 සහ වාට්ටු අංක 25 - 13 ක් ඩෙංගු සහ වෛරස් උණ රෝගීහු ප්‍රතිකාර ලබමින් සිටිති.රත්නපුර මහ රෝහලේ හෙදියක්, පර්ගසන් උසස් ජාතික පාසල, බටුගෙදර මහ විද්‍යාලය, සීවලී මධ්‍ය මහ විද්‍යාලය යන විද්‍යාලවල ගුරු මහත්ම මහත්මීන් එක් අයෙකු බැගින් ද, ඩෙංගු රෝගය වැලඳී ප්‍රතිකාර ලබන අතරම කරාපිටිය වෛද්‍ය පීඨයේ ශිෂ්‍යාවක් ද ප්‍රතිකාර ලබමින් සිටී.මෙම පිරිසට අමතරව කලවාන ම.වි., ෆාම්ගාඩන් විද්‍යාලය මලංගම සහ ශාන්ත ලූක් විද්‍යාලය යන විද්‍යාලවල එක ශිෂ්‍යයකු බැගින් ඩෙංගු රෝගය වැලඳී ප්‍රතිකාර ලබන අතර රත්නපුරේ පෙර පාසල් දරුවෙකු ද ප්‍රතිකාර ලබයි.ශාන්ත ඇලෝසියස් ජාතික පාසලේ 9 වසරේ ඉගෙනුම ලබන එරික් තිලේක (14) ශිෂ්‍යයා අදහස් දක්වමින් “මම නිවසේ සිටින විට පසුගිය 18 දා ඔළුවේ කැක්කුමක් හා උණ ගතියක් ඇඟට දැනුණා. පෞද්ගලික වෛද්‍ය මධ්‍යස්ථානයකින් ලේ පරික්ෂා කර බැලුවා. ඩෙංගු රෝග ලක්ෂණ තිබුණේ නැහැ. පසුව රත්නපුර මහරෝහලේ නැවතී නැවත ලේ පරික්ෂා කර බැලුවා. එම අවස්ථාවේ ඩෙංගු රෝගය වැලඳී ඇති බව හෙළි වුණා. මා දැන් රත්නපුර රෝහලේ නේවාසිකව ප්‍රතිකාර ලබනවා.රත්නපුර මහ රෝහලේ ප්‍රතිකාර ලබන එස්.කේ. රංජනී මහත්මිය මා දෙදරු මවක්. “වෙසක් පොහෝදා ඇඟ රිදීමක් ඇති වුණා. ලේ බැලුවා. වෛරස් උණක් ඇති බව හෙළි වුණා. පසුව මා රත්නපුර මහ රෝහලට ඇතුල් වුණා. රෝහලේදී දැනගන්නට ලැබුණා ඩෙංගු වැලඳී ඇති බව” ඇය පැවසුවාය.ශාන්ත ඇලෝසියස් ජාතික පාසලේ දිනුක ලක්ෂිකා සහ නිපුන් පෙරේරා යන ශිෂ්‍යයින් ද ප්‍රකාශ කර සිටියේ තමන්ට හිසේ කැක්කුමක් හා ඇඟට උණ ගතියක් දැනුණ නිසා ලේ පරික්ෂා කළ බවත් එම රුධිර පරික්ෂාවේදී ඩෙංගු රෝගය වැලඳී ඇති බවට දැනගත් පසු රත්නපුර රෝහලට ඇතුළත් වූ බවයි.නම සඳහන් කිරීමට අකමැති මවුපියන් කීප දෙනෙකුම පවසා සිටියේ තමන් පදිංචි ගමේ කිසිම ඩෙංගු රෝගියෙකු නොමැති බවයි. ඩෙංගු රෝගය වැලඳී ඇත්තේ විදුහලේ දී බවයි. ශාන්ත ඇලෝසියස් විදුහල් භූමියේ කිසිදු අපිරිසුදු තත්වයක් හෝ මදුරුවන් බෝ විය හැකි ස්ථානයක් ද නැති වුවද විදුහල ඉදිරිපිට වෙළෙඳසැල් මඟින් කාණුවට මුදාහරින අපද්‍රව්‍ය හා අපිරිසුදු ජලය නිසා ඩෙංගු මදුරුවන් බෝවීමට හිතකර පරිසරයක් නිර්මාණය වී ත‍ිබෙන බව ද ඔවුහු පෙන්වා දෙති.ශාන්ත ඇලෝසියස් ජාතික පාසලේ නියෝජ්‍ය විදුහල්පති සේනාලෝක නා හිමියෝ, අපේ විදුහල් භූමිය අපි පිරිසුදුවටයි තබාගෙන ඉන්නේ. අපට ප්‍රශ්නයක්ව පවතින්නේ විදුහල ඉදිරිපිට හා පල්ලිය පාරේ ගුඩ්ෂෙඩ් පාරේ වෙළෙඳ සැල්.ඔවුන්ගේ ආයතන පිටුපස හරිම අපිරිසුදුයි. විදුහල ඉදිරිපිට ඇති කානුව කොපමණ පිරිසුදු කළත් කුණු දානවා. විදුහලේ ක්‍රීඩාංගණයට යාබදව පිහිටි පට්ටිය ඕවිට නැමති ඉඩමේ මිනිහෙකුට වඩා ඉහළට විශාල තණකොලගස් කැලෑ වැවී තිබෙනවා.ඒවා ශුද්ධ නොකිරීමයි විද්‍යාලයට තර්ජනයක්ව තිබෙන්නේ. මේ නිසා මදුරුවන් බෝවීම වළක්වන්න බැහැ. මේ සම්බන්ධව රත්නපුර මහ නගර සභාව පියවර ගත යුතුයි. අපේ පාසලේ දරුවන් 2% ක් මේ ඩෙංගු වැලඳී මේ වන විට රෝහල්ගත වී සිටිනවා.රත්නපුර මහ නගර සභාවේ සෞඛ්‍ය වෛද්‍ය නිලධාරි ඩබ්ලිව්.ඒ.සි. ප්‍රේමතිලක මහතා අපි රත්නපුර මහ නගර සීමාව තුළ ඩෙංගු රෝගය මර්දනය කිරීමට අවශ්‍ය සෑම පියවරක්ම ගෙන තිබෙනවා. දැන් ඩෙංගු රෝගය පාලනය වෙලයි තිබෙන්නේ.දැනට ඩෙංගු රෝගීන් සිටින්නේ ‍40 දෙනයි. ඒ සියලුම දෙනා පෙර රෝගය වැලඳුන අයයි. වෛරස් උණ හැදුණත් ප්ලේට්ලට් අඩුවනවා. රත්නපුර නගර සීමාවේ සියලුම පාසල්වල දරුවන්ගේ මවුපියන්, ආදි ශිෂ්‍යයින් කැඳවා ශ්‍රමදාන පවත්වා පාසල් භූමිය පිරිසුදු කිරීමත් අත්පත්‍රිකා බෙදා හැරීම මඟින් දැනුවත් කිරීම් හා බී.ටී.අයි. බෙහෙත් ඉසීම හා දුමාරය කිරීම සිදු කරන බව ද කීය.රත්නපුර මහ රෝහලේ අධ්‍යක්ෂක එස්.ජී.ඒ.එල්. රණවීර මහතා 21 වැනිදා වන විට වෛරස් උණ රෝගීන් 80 සහ ඩෙංගු රෝගීන් 50 ක් රෝහලේ ප්‍රතිකාර ලබමින් සිටියා. රෝගීන්ට අවශ්‍ය පරිදි වාට්ටු වෙන්කර ප්‍රතිකාර සිදු කරනු ලබනවා. 21 දා වනවිට සිටි රෝගීන්ට අමතරව මේ වන තෙක් අලුතෙන් ඩෙංගු රෝගීන් වාර්තා වී නැතැයි ද පැවසීය.මෙවර රත්නපුර ප්‍රදේශයේ ඩෙංගු රෝගයේ ආරම්භය ශාන්ත ඇලෝසියස් ජාතික පාසලේ සේවය කරන සෙනානි එදිරිසිංහ නැමති ගුරුවරියට ඩෙංගු රෝගය වැලඳීමයි. පසුගිය ජනවාරි 12 වැනි දා ඩෙංගු රෝගය වැලඳුණ ඇය ප්‍රතිකාර ලබා ගැනීමෙන් පසු සුවය ලබාගෙන ඇති අතර ශාන්ත ඇලෝසියස් ජාතික පාසලේ අලුතෙන් ඉඳිකරන දෙමහල් ගොඩනැඟිල්ලේ සේවය කළ සේවකයින් තිදෙනෙකුට ද ඩෙංගු රෝගය වැලඳී ඇති බව දැනගන්නට ලැබුණි.මැයි මාසයේ රත්නපුර ප්‍රදේශයට ඇද හැලෙන වර්ෂාව නිසා ඩෙංගු අවදානමක් ඇති විය හැකි බැවින් රත්නපුර මහ නගරාධිපති තුමන්ගේ උපදෙස් මත රත්නපුර මහ නගර සභාවේ සෞඛ්‍ය කාරක සභාවේ සභාපති මොහාමඩ් නිසාම් මහතා ගේ මෙහෙයවීමෙන් රත්නපුර නගරයේ සියලු කානු පද්ධති පිරිසුදු කිරීමේ වැඩසටහනක් ද ක්‍රියාත්මක කරනු ලැබූ අතර ශාන්ත ඇලෝසියස් ජාතික පාසල පරික්ෂාවට ලක් කළ අවස්ථාවේ අලුතින් ඉදිකර ගෙන යනු ලැබූ දෙමහල් ගොඩනැඟිල්ලේ කොන්ක්‍රීට් තට්ටුව මත ඩෙංගු කීටයන් සිට හමුවී ඇත. ඩෙංගු කීටයන් බෝවීම වැළැක්වීමට වහාම කටයුතු කරන ලෙසත් මවුපියන් ගෙන්වා දැනුවත් කිරීම් ද කරනු ලැබීය.රත්නපුරේ පාසල් සිසුන් ආරක්ෂා කිරීමේ පියවරක් හැටියට සබරගමු පළාතේ ප්‍රධාන අමාත්‍ය සහ සෞඛ්‍ය අමාත්‍යවරයා වශයෙන් මහීපාල හේරත් සහ අධ්‍යාපන හා තොරතුරු තාක්ෂණ අමාත්‍ය භාණු මුණි ප්‍රිය යන මහත්වරුන්ගේ ප්‍රධානත්වයෙන් පසුගිය 21 වැනිදා රත්නපුර ප්‍රදේශයේ සියලුම ආයතන ප්‍රධානීන් කැඳවා ඩෙංගු රෝගය මර්දනය කිරීමට තීන්දු කරගත් අතර 22 සහ 23 දෙදින පාසල් වැසීමට ද තීරණය කෙරිණ. රත්නපුර මහ නගර සභාව මඟින් ඇලෝසියස් විද්‍යාලය අවට පදිංචිකරුවන් 13 කට විරුද්ධව නඩු පවරා ඇත.ඡායාරූප සහ විස්තරය -රත්නපුර විශේෂ වාර්තාකරුපී. රාජදොරේ,මධුරාණි අත්තනායකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>05</month>
      <day>25</day>
    </date>
    <link>http://www.silumina.lk/2014/05/25/_art.asp?fn=af1405255</link>
    <topic>කිලෝමීටර් 300ක් බයිසිකලෙන් රටවටා ගිය අවුරුදු 55 හේ තරුණයන් දෙදෙනා</topic>
    <author>සටහන හා ඡායාරූප</author>
    <content>මවුබිමේ විජයග්‍රහණයේ පස්වැනි වසර සමරමින් ඔවුහු දෙදෙනා පාපැදියෙන් රට වටා ගියහ. ප්‍රවීණයන්ගේ මලල ක්‍රීඩා සමාජයේ සාමාජිකයන් වුවද ඔවුහු පාපැදි ධාවකයන් නොවීම විශේෂත්වයකි. ඊටත් වඩා වැදගත් වන්නේ මෙම ක්‍රීඩකයන්ගෙන් එක් අයකු වසර හැට දෙකක අයකු වීමත් අනෙකා වයස අවුරුදු පනස්දෙකක අයකු වීමත්ය.තම අරමුණු ජයගැනීමට ඔවුන්ගේ වයස ඔවුන්ට බාධාවක් නොවිණි. නිරෝගී සිරුරක් හා නිරෝගී මනසක් ඇත්නම් අරමුණු ජයගැනීමට වයස බාධාවක් නොවන බව දෙදෙනා ක්‍රියාවෙන්ම පෙන්නුම් කළහ. රණවිරුවන් දිනා දුන් දේශයේ නිදහස උපරිමයෙන්ම පවතින බව ලෝකයටම ප්‍රදර්ශනය කිරීම ඔවුන්ගේ එකම අරමුණ විය.ඒ සඳහා කෙටි කාලයක් තුළ පාපැදිවලින් දිවයිනේ මුහුදු තීරය ඔස්සේ රට වටා සංචාරය කිරීම ඔවුන්ගේ අරමුණ විය. ඔවුන් එය පහසුවෙන්ම ජයගත්තේ රටට බොරු අවලාද නඟන පිරිස්වලට සිතන්නට යමක් ඉතිරි කරමිනි.රඹුක්කන ප්‍රවීණයන්ගේ මලල ක්‍රීඩා සංගමයේ සභාපති එස්‍.එන්.ජේ.ඩයස් හා එහි සාමාජික කේ.එම්.එස්.බණ්ඩාර හෙවත් අනුර මෙම විස්කම සිදුකළ ක්‍රීඩකයන් දෙදෙනාය. රඹුක්කන සිට හලාවතට පාපැදියෙන් ගිය ඔවුහු දිවයින වටා මුහුදු තීරය ඔස්සේ සත් දිනකින් ගමන් කර යළි රඹුක්කනට පැමිණියහ.“අපි දෙදෙනා මලල ක්‍රීඩකයන් මිස පාපැදි ධාවකයන් නොවෙයි. ඒත් අපට අවශ්‍ය වුණා වසර තිහකට අධික කාලයක් මෙරට වෙලාගෙන තිබූ කුරිරු ත්‍රස්තවාදයෙන් ලැබූ නිදහස ලෝකයාට ප්‍රදර්ශනය කිරීමට. ඒ සඳහා මෙම පාපැදි සවාරිය සංවිධානය කළා. මේ සම්බන්ධයෙන් අපි පොලිස්පතිතුමා දැනුවත් කළා.එතුමා සෑම පොලිසියකින්ම ආරක්ෂාව හා අපට අවශ්‍ය පහසුකම් සැලසීමට නියෝග කර තිබුණා. සමහර පොලිස් ස්ථානවලින් අපට පෙර ගමන් යාමට යතුරුපැදි ලබාදීමටත් විමසීම් කළා. අපට අවශ්‍ය වුණේ එවැනි රැකවල් මැද මෙම චාරිකාවේ යෙදීමට නොවෙයි. ලබාදීමට ඉදිරිපත් වූ එම අනුග්‍රහයන් සුහදව ප්‍රතික්ෂේප කළ අපි ජාතික කොඩි දෙකක් පමණක් පාපැදිවල සවිකර ධාවනයේ යෙදුණා.”“මේ සංචාරය සඳහා අපි දෙදෙනා රුපියල් තිස්පන්දහස බැගින් ගෙවා රේසිං වර්ගයේ ජපානයේ අලුත්වැඩියා කරන ලද බයිසිකල් දෙකක් පෞද්ගලික මුදලින් මිලදී ගත්තා. සංචාරය සඳහා ද අපි කිසිම අනුග්‍රාහකයකු යොදාගත්තේ නැහැ. නමුත් පොලිසියෙන් හා දේශපාලන අධිකාරියෙන් ලැබූ ශක්තිය ගමනට රුකුලක් වුණා.මම මීටර් පන්දහස, මීටර් තුන්දහස බාධක දිවීම තරගවලට ප්‍රවීණයන්ගේ මලල ක්‍රීඩා සංගමය නියෝජනය කරමින් මේ වන විට ඉන්දියාව, තායිලන්තය, මැලේසියාව, චීනය වැනි රටවල පැවැති ආසියානු ප්‍රවීණයන්ගේ මලල ක්‍රීඩා ජාත්‍යන්තර තරගවලදී ජයග්‍රහණයන් ලබා දී තිබෙනවා.පසුගිය වසරවල පැවැති 37, 38, 39 හා 40 වැනි ජාතික මහා ක්‍රීඩා උලෙළ හතරකදී කිලෝමීටර් විස්ස ඇවිදීමේ තරගයට සබරගමුව පළාත නියෝජනය කරමින් වයස වැඩිම තරගකරුවා ලෙසින් සහභාගි වූවේ ද මමයි” ඩයස් මහතා ආඩම්බරයෙන් පවසයි.“රඹුක්කන සිට මුහුදු තීරයට යාමට පහසුම හා කෙටිම මාර්ගය හලාවත දක්වා ගමන් කිරීමයි. ඒ අනුව අපගේ පාපැදි සංචාරයට හලාවත තෝරාගත්තා. අපගේ ඉලක්කය වී තිබුණේ අඩුම කාලයකින් දිවයින වටා ගමන් කිරීමයි. හලාවත සිට දිවයින වටා මුහුදු තීරයෙන් ගමන් කර යළි හලාවතට පැමිණ එතැන් සිට රඹුක්කනට පැමිණීමට අපට අවශ්‍ය වුණා.රඹුක්කන අශෝක ක්‍රීඩාංගණය අසලින් අපි අපේ පාපැදි සවාරිය ආරම්භ කළා. අපට ආරම්භක සංඥාව ලබාදුන්නේ සබරගමුව මහ ඇමැති මහීපාල හේරත් මහතා. අපේ ගමනට සුබ පතන්න රාජ්‍ය නිලධාරීන් ඇතුළු විශාල පිරිසක් පැමිණ සිටියා. රඹුක්කනින් ගමන් ඇරඹූ අපි දෙදෙනා හලාවතට පැමිණ එතැන් සිට පුත්තලම හරහා විල්පත්තු වන උද්‍යානයට පළමු දිනයේ ගියා.එදින හවස් වූ බැවින් වන උද්‍යානය හරහා යාමට අපට අවසර ලැබුණේ නැහැ. වන සතුන්ගෙන් හානි විය හැකි බැවින්. ඒ අනුව පළමු දින රාත්‍රිය අප විල්පත්තු වන උද්‍යානය සමීපයේ ඉලවන්කුලම තානායමේ ගත කළා.”“පසුදින අලුයම පහට ගමන් ඇරඹීමට අපට හැකි වුණා. එදින විල්පත්තු සිට පුනරින් දක්වා යන මාර්ගයේ කිලෝමීටර් හතළිස් පහක් කැලය මැදින් ගමන් කළා. මන්නාරම සිට පුනරින් දක්වා මාර්ගය වන උද්‍යානය මැදින් වූ මාර්ගය තරම් දුෂ්කර වුණේ නැහැ.එහෙත් පුනරින් දක්වා යන මාර්ගයේදී ලොකුම බාධකය වුණේ දැඩි සුළඟ හා අධික හිරු රශ්මියයි. දෙවැනි දින රාත්‍රිය අපිට නවාතැන් පහසුකම් පුනරින් පොලිසියෙන් ලැබුණා. පුනරින් පොලිස් නිලධාරීන්ගෙන් සමුගත් අපි පසුදා උදයෙන්ම යළි ගමන් ඇරඹුවා.පුනරින් සිට යාපනය දක්වා අපි ගමන් කළේ ගම්මුන්ගෙන් මාර්ග විමසමින්. යාපනයේ සිට පේදුරුතුඩුවටත්, පේදුරුතුඩුවේ සිට අතුරු මාර්ගයකින් පැමිණ ඒ නවය මාර්ගයටත් ආවා. ඒ නවය මාර්ගයෙන් අලිමංකඩටත්, පරන්තන්වලටත් පැමිණ එදින රාත්‍රිය පුදුකුඩිඉරිප්පුවල නැවතුණා.”“යළි පසුදා පාන්දර පහට පමණ අපි සංචාරය ආරම්භ කළා. පුදුකුඩිඉරිප්පු සිට මුලතිව් දක්වා පැමිණි අපට එතැනින් එහාට යන්න කෝකිලායි සිට ගොඩබිමින් මාර්ගයක් තිබුණේ නැහැ. එම නිසා කිලෝමීටර් එකයි කාලක් පමණ බෝට්ටුවකින් ගියා. මෙම ස්ථානයට පාලමක් ඉදිකිරීමට රජය සැලසුම් කළත්, මුහුද යටින් කෙටි දුරකදී ගලක් හමු නොවන නිසා පාලම ඉදිකිරීම කොන්ත්‍රාත්කරුවන් විසින් ප්‍රමාද කරන බව ගම්මුන් පැවසුවා.මුහුදින් බෝට්ටුවක මෙම කෙටි දුර ප්‍රමාණය ගමන් නොකරන්නේ නම් කිලෝමීටර් හැත්තෑවක පමණ වටප්‍රමාණයක් ගොඩබිමින් ඒමට සිදුවන බවයි ගම්මුන් කීවෙ. කෙසේ හෝ නයාරු, කෝකිලායි පසුකරමින් අලුතින් ඉදිකළ පුල්මුඩේ, සෙලපෙයාර් පාලම් මතින ගමන් කර නිලාවැලි හරහා අපි ත්‍රිකුණාමලයට පැමිණියා. ත්‍රිකුණාමල‍ෙයන් කින්නියා, මහවැලි ගඟ හරහා ඇති පාලම් ඔස්සේ එදින පස්වරුව වන විට අපි සේරුවාවිලට පැමිණියා එදින රාත්‍රී අ‍ප‍ගේ නවාතැන වූවේ සේරුවාවිලයි.”“යළි සේරුවාවිලෙන් ගමන් ඇරඹූ අපි මඩකළපුව හරහා අක්කරෙයිපත්තු දක්වා පැමිණ එදින රාත්‍රිය අක්කරෙයිපත්තුවල ගත කළා. එදින අපගේ නවාතැන වූවේ එහි හෝටලයක්. පසු දිනයේ අක්කරෙයිපත්තු සිට ආරුගම්බේ පැමිණ යාල හරහා එන්න අවශ්‍ය වුවත් වනෝද්‍යානය හරහා යාම වෙනුවට අප සියඹලාණ්ඩුව, මොනරාගල, බුත්තල හරහා යාල මැදින් කතරගමට පැමිණියා.යාල වනෝද්‍යානය හරහා එන විට අපිට විශාලම බාධාවක් වුණේ සංචාරකයන් දෙන කෑම කන්නට මහා මාර්ගයට එන වන අලින්ගෙන්. එම මාර්ගය පසුකර යන්න අලින්ට කෑමට යමක් දිය යුතු වෙනවා. ඒත් අපි දෙදෙනාම ළඟ අලියාට කන්න දෙන්න කිසිවක් තිබුණේ නැහැ. ඒ හේතුවෙන් අපිට පැය බාගයක් පමණ අලියා මාර්ගයෙන් ඉවත්වන තුරු රැඳී සිටීමට සිදුවුණා.අපෙන් කෑමට යමක් නොලැබෙන බව බොහෝ වේලාවක් බලා සිටීමෙන් අවබෝධ කරගත් අලියා කොළ අත්තක් හොඬින් ගෙන මාර්ගය දෙසට පිටුපස හරවා අපට යන්නට ඉඩ දී නිසොල්මන්ව සිටියා. යාල වනෝද්‍යානයේ දී අලි රංචුවක් හමුවුවත් අපේ ගමනට ඔවුන්ගෙන් බාධාවක් වුණේ නැහැ. වන සතුන් රැසක් දැකබලා ගනිමින්ම අපි කතරගමට පැමිණියා.”“හලාවත සිට කතරගම දක්වා එනතුරු අපි දැඩි හිරු රශ්මියෙන්, අධික සුළංවලටත් නිරන්තරයෙන්ම ‍මුහුණ දුන්නා. දහවල් දහය පසුවී පස්වරු තුන පමණ වන තුරු හිරු රශ්මියෙන් දැඩි හිරිහැරයක් සිදුවුණා. මේ ගමනේදී පානය කළ ජල බෝතල් ප්‍රමාණය, බීම බෝතල් ප්‍රමාණය ඉතා විශාලයි. ගමන් කළ මාර්ගයේ සමහර ස්ථානවලදී හමුවන ඇළ, දිය මංකඩවල අපි විනාඩි පහ, දහය බැස සිටි අවස්ථා තිබුණා.උණුසුම දරාගැනීමට නොහැකිව. අපි කතරගමට පැමිණි දිනට පෙර දින දක්වාම තිබී ඇත්තේ දැඩි වියළි කාලගුණ තත්ත්වයක්. අප ගිය දිනට පෙර දින කතරගමට වැසි ලැබී තිබුණා. කතරගම සිට ගාල්ල දක්වා අපි ගියේ කඳුපල්ලම් සහිත මාර්ගයක වීම විශේෂත්වයක්. මෙම ගමනේ මීට පෙර එවැනි කඳු පල්ලම් හමුවුණේ නැහැ.හම්බන්තොට සිට මාතර දක්වා කො‍ටසේ වැඩිපුරම කඳු පල්ලම් තිබුණා. මෙම ගමනේදී කරාපිටිය රෝහල පසුකර යනතුරු අපි දැඩි වර්ෂාවට හසුවුණා. එදින රාත්‍රිය අප ගාල්ලේ නවාතැන් ගත්තේ මිතුරකුගේ නිවසේයි.”“සුපුරුදු පරිදි පාන්දර පහට යළි ගමන් ඇරඹූ අපි කළුතර, මොරටුව, ගාලු මුවදොර පිටිය, මීගමුව පසුකර මාරවිලට පැමිණියා. ඒ එන අතරතුරදීත් කඳාන සිට මාරවිල දක්වා දැඩි වර්ෂාවකට හසුවුණා. එදින රාත්‍රී මාරවිල හෝටලයක නවාතැන්ගත් අපි උදෙන්ම මාරවිලින් පිටත්වී මාදම්පේ, කුලියාපිටිය, පොල්ගහවෙල, කරඬුපන හරහා රඹුක්කනට පැමිණ අපගේ පාපැදි සවාරිය අවසන් කළා.“දිනකට පැය දහතුනකට වැඩි කාලයක් පාපැදි මත නැඟී ගමන් කිරීමෙන් ඇතිවූ වේදනාව හැර කි‍ලෝමීටර් තුන්සීයකට වඩා දුරක් ගමන් කළ අපට වෙනත් ශාරීරික ආබාධ කිසිවක් ඇතිවුණේ නැහැ. අවම තරමින් වේදනා නාශක පෙත්තක් හෝ වේදනා අවම කිරීමට භාවිතා කරන ආලේප කිසිවක් හෝ අපට අවශ්‍ය වුණේ නැහැ. මා සමඟ ගිය අනුරත් (කේ.එම්.එස්.බණ්ඩාර) ප්‍රවීණයන්ගේ මලල ක්‍රීඩා තරගවලදී ජයග්‍රහණ හිමිකරගත් ක්‍රීඩකයකු නිසා ඔහුටත් ආයාසයකින් තොරව මෙම ගමන නිමා කිරීමට හැකිවුණා.”“එල්ටීටීඊ ත්‍රස්තවාදීන්ගේ කුරිරු යුද්ධය නිමාකර, මේ රටට ජනාධිපතිතුමා ඇතුළු රජයත්, රණවිරුවනුත් ලබා දුන් නිදහස සංකේතවත් කරමින්, ගතවූ වසර පහක කාලය තුළ මේ රටට අත්වූ පාලම්, මහාමාර්ග ඇතුළු සංවර්ධනයේ ප්‍රගතිය දැක බලා ගනිමින් නිරෝගී සිරුරක් හා නිරෝගී මනසක් ඇත්නම් අභියෝග ජයගැනීමට වයස බාධාවක් නොවන බව තහවුරු කිරීම ඔවුන්ගේ මේ ගමනේ මූලික අරමුණ විය. ඒ සඳහා සහයෝගය දැක්වූ සැමට කෘතවේදීත්වය පළකරමින් වයස අවුරුදු පනහ ඉක්මවූවද තමන් ගතින් මෙන්ම සිතින් ද තවමත් තරුණ බව ඔවුන් දෙදෙනා රටටම ඔප්පු කළහ.සටහන හා ඡායාරූපඔස්වල්ඩ් ගොඩකුඹුරරඹුක්කන විශේෂකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>05</month>
      <day>25</day>
    </date>
    <link>http://www.silumina.lk/2014/05/25/_art.asp?fn=af1405256</link>
    <topic>‘ඒඩ්ස්’ ගහට නැග්ගොත් මාරාන්තික දඬුවම නියතයි</topic>
    <author>සංවාදය -</author>
    <content>සාරධර්ම පිළිබඳ කරුණු කාරණා නිතරම කතාබහට ලක් වුවත් දිනපතාම පාහේ අනවසර ලිංගික හැසිරීම් අපේ රටේ 1,40,000ක් සිදුවෙමින් පවතී. ශ්‍රී ලංකාවේ දැනට හඳුනාගෙන සිටින එච්අයිවී ආසාදිතයන් 1896 දෙනා අතරින් සියයට 95ක්ම එච්අයිවී ආසාදිත තත්ත්වයට පත්වී සිටින්නේ ද තමන්ට විශ්වාසවන්ත සහකරු හෝ සහකාරිය සමඟ නොව අන්‍යයන් සමඟ අනවසර ලිංගික සබඳතා පැවැත්වීමෙනි.මේ කරුණු අනාවරණය කළේ ජාතික ලිංගාශ්‍රිත හා ඒඩ්ස් මර්දන ව්‍යාපාරයේ අධ්‍යක්ෂ වෛද්‍ය සිසිර ලියනගේ මහතාය.ශ්‍රී ලංකාවෙන් මුල්ම එච්අයිවී රෝගියකු ලෙස පිටරට සිට පැමිණි රෝගියෙකු ගැන වාර්තා වූයේ 1986 දීය. ඉන්පසුව 1987 දී පිටරට සිට පැමිණි ශ්‍රී ලාංකික රෝගියෙකු ගැන ද වාර්තා විය. ශ්‍රී ලංකාවේදීම එච්අයිවී ආසාදිත වූ රෝගියෙකු වාර්තා වූයේ 1989 දීය. මෙසේ වසරින් වසර එක ‍ෙදක තුන ආදී වශයෙන් මෙරටින් වාර්තා වූ එච්අයිවී ආසාදිත රෝගීන් මේ ලියන මොහොත (22) වන විට 1896 දෙනකු සිටින බව ද වෛද්‍ය සිසිර ලියනගේ මහතා අනාවරණ කර සිටියේය.“ඔව්. අපට පෙනී ගොස් තිබෙනවා මේ අවුරුද්දේ ජනවාරි - මාර්තු දක්වා මුල් කාර්තුවේ එච්අයිවී ආසාදිතයන් 51 දක්වා මාස තුනකට වැඩිවී තිබෙන බව.”“ගිය අවුරුද්දේ මේ සංඛ්‍යාව 44ක් ලෙසයි වාර්තා වී තිබෙන්නේ. ගිය අවුරුද්දේ මුල් මාස තුනට වඩා මේ අවුරුද්දේ මුල් මාස තුනට එච්අයිවී ආසාදිතයන් 7ක් වැඩිවී තිබෙනවා. ඒඩ්ස් රෝග තත්ත්වයට පත්වන්නට පෙර ඇතිවන රෝග තත්ත්වයක් ලෙස හඳුන්වන එච්අයිවී ආසාදිත තත්ත්වයෙන් පසුවූ මුල්ම රෝගියා 1989 දී මෙරටින් වාර්තා වූ අතර එදා මෙදා තුර ශ්‍රී ලංකාවේ එච්අයිවී ආසාදිත රෝගීන් 1896ක් මේ වන විට සිටිනවා.”* ලෝක තත්ත්වයත් සමඟ ශ්‍රී ලංකාවෙන් මේ වසරේ මුල් මාස තුනට වාර්තා වූ සංඛ්‍යාව සැසඳීමේ දී එය වැඩිද? අඩුද?“මේ රෝගය ලෝක තත්ත්වය සමඟ සසඳා බලද්දී නම් ‍ලෝකයේ හුඟාක් රටවල එච්අයිවී ආසාදිතයන්ගේ සංඛ්‍යාව අඩු වෙමින් පවතිනවා. නමුත් එම රටවල මේ පිළිබඳව ප්‍රවණතාව ද හුඟාක් වැඩියි. එච්අයිවී රෝග තත්ත්වයට පත්වී ඉන්න අයත් වැඩියි.ලංකාවේ අපි ඇස්තමේන්තු කරලා තියෙන්නේ මේ වන කොට එච්අයිවී ආසාදිතයන්ගේ සංඛ්‍යාව 3000-5000 අතර සංඛ්‍යාවක්. මෙය ඇස්තමේන්තු කරපු සංඛ්‍යාවයි. ලිංගාශ්‍රිත අංශයේ වාර්තා විද්‍යාත්මක පදනමක සිටයි සකස් කරන්නේ. ආවට ගියාට නොවෙයි.”“310ක් පමණ මියගොස් තිබෙනවා. ඒඩ්ස් රෝගීන් ලෙස දැනට වාර්තා වී සිටින ආසාදිතයන් 1896න් 1000 - 1500ක් පමණ දැනට ජීවත්වෙලා සිටිනවා. කොහොම නමුත් අපෙන් දැනට ප්‍රතිකාර සඳහා යොමු වී සිටින්නේ 1100ක් පමණ පිරිසක්”” 3000 - 5000 අතර සංඛ්‍යාවක් ඉන්න පුළුවන්. මෙයින් 2000 - 3000 අතර පිරිසක් හඳුනා නොගත් පිරිසක් ලෙස ඉන්න පුළුවන්.”“ඇත්තවශයෙන්ම අවදානම් කණ්ඩායමක් මේ පිරිස. මොවුන් හඳුනාගෙන ප්‍රතිකාරවලට යොමු කිරීම අවශ්‍යයි.”“කණ්ඩායම් තුනක් මෙහිදී හඳුන්වා දෙන්න පුළුවන්. ලිංගික වෘත්තියේ යෙදෙන කාන්තාවන්, පිරිමි පිරිමි අතර ලිංගික චර්යාවන්වල යෙදෙන පිරිස හා එන්නත් ක්‍රමය ‍යොදා මත්ද්‍රව්‍ය භාවිතයට නැඹුරු වී සිටින අය. මේ කණ්ඩායම් තුනයි.”“මුහුදු වෙරළ ආශ්‍රිතව සංචාරකයන් සමඟ සිටින බීච් බෝයිස් කියන පිරිසක් ද සිටිනවා. මේ අය බොහෝවිට සංචාරකයන් සමඟයි ලිංගික සබඳතා පවත්වන්නේ. මෙයින් සමහරු පිරිමි අය සමඟත් තවත් පිරිසක් පිරිමි විදේශිකයන් වගේම විදේශික කාන්තා සංචාරකයන් සමඟත් ලිංගික සබඳතා පවත්වනවා.”“මෙයින් බහුතරයක්ම වයස අවුරුදු 25 - 45 ත් අතර වයස් කාණ්ඩවල අයයි සිටින්නේ. සාමාන්‍යයෙන් මේ සංඛ්‍යාව සියයට 60ක් පමණ වෙනවා.”“අවුරුදු 15 - 25ත් අතර වයස්වල සිටින තරුණ කණ්ඩායම් ද සිටිනවා. එච්අයිවී ආසාදිත වූ පිරිස අතර. මෙහිදී 2012 - 2013 වසරවල 25 දෙනා බැගින් සොයා ගෙන තිබෙනවා 2009 - 2010 - 2011 යන වසරවලදී. සාමාන්‍යයෙන් මේ වයස් කාණ්ඩවලින් එච්අයිවී ආසාදිත වූ තරුණ පිරිස ලෙස සොයාගෙන තිබෙන්නේ රෝගීන් 15ක් පමණයි.”“ප්‍රශ්නය බැරෑරුම් බව දන්නවා. මොකද මේ කණ්ඩායමට එච්අයිවී ආසාදනය වී තිබෙන්නේ අවුරුදු තුන හතරකට පෙරදීය. ලිංගික වශයෙන් මේ තරුණ පිරිස සක්‍රීය කණ්ඩායමක්. මේ අයට මෙවැනි රෝග තත්ත්වයක් මතුවීම අවාසනාවන්ත තත්ත්වයක්.මේ අය ජීවිතය තිබෙන තුරාවට ඖෂධ පාවිච්චි කිරීම අත්‍යවශ්‍යයි. මේ අය හොයාගෙන දැනුවත් කිරීම් සිදු නොකළහොත් එච්අයිවී සමාජය තුළ තවත් පැතිරිලා යන්න පුළුවන්. මොකද සියයට 95ක්ම එච්අයිවී පැතිරිලා යන්නේ ලිංගික සම්බන්ධතා පැවැත්වීම තුළින් වන නිසා. මෙහිදී පිරිමි - කාන්තා ලිංගික සම්බන්ධතා සියයට 80ක් ලෙස හා පිරිමි - පිරිමි ලිංගික සබඳතා සියයට 15ක් පමණ සිදුවීමෙන් එච්අයිවී පැතිර යාම එයින් සිදුවෙනවා.”“මවගෙන් දරුවාට එච්අයිවී ආසාදනය වීම සිදුවෙනවා. මෙවැනි ළමයින් 71ක් ඉන්නවා. සමහර ළමයි තවමත් කුඩා වියෙයි පසුවන්නේ. තවත් සමහර ළමයි දැන් පාසල් යනවා. එදිනෙදා ක්‍රියාකාරකම්වල යෙදෙනවා. තමන්ට එච්අයිවී තිබෙන බව පාසල් යන වයසේ සිටින සමහර ළමයින් දන්නවා. වෙනත් අය මේ ගැන දන්නේ නැහැ.”“එහෙම පවුල් 4ක් ඉන්නවා. මේ පවුල් 4ට අම්ම තාත්තා ඇතුළුව ළමයි සමඟ ඉන්න මුළු සංඛ්‍යාව 16ක් වෙනවා. පුතා දුව අම්මා තාත්තා වශයෙනුත් මේ පවුල්වල සාමාජිකයන් සිටිනවා. මේ ඔක්කොම එච්අයිවී ආසාදිතයන්.”-ජාතික ලිංගාශ්‍රිත හා ඒඩ්ස් මර්දන ව්‍යාපාරයේඅධ්‍යක්ෂ වෛද්‍ය සිසිර ලියනගේ“මේ රෝග තත්ත්වයට පත්වුණ සියයට පනහක් පමණ දෙනාම කවදා ‍හෝ පිටරටක සිට පැමිණි අය වීම විශේෂත්වයක් කොට සලකනවා. වැඩි පිරිසක් රැකියාවලට ගිය අයයි.”“හඳුනාගත් සෑම රෝගියෙකුටම අපි ඖෂධ ලබා දෙනවා අපේ සායනවලට සහභාගිවීම තුළ. මේ අයට අපි එකවර මාස තුනකට ඖෂධ ලබා දෙනවා. සායනවලට මාස 6 වරක් සහ පරීක්ෂණයකට අවුරුද්දකට වරක් ගෙන්වා ගන්නවා. ජාතික රෝහලේ ලිංගාශ්‍රිත හා ඒඩ්ස් මර්දන අංශයට වෙන්වුණ සායනයේ විශේෂඥ වෛද්‍යවරයකුගේ සේවය ලැබෙනවා. කොළඹ හැර ප්‍රතිකාර මධ්‍යස්ථාන දිවයින පුරා පිහිටි රෝහල් අතරින් ප්‍රධාන මධ්‍යස්ථාන 11ක පවත්වනවා. මේ මධ්‍යස්ථාන පුහුණු වෛද්‍යවරයකු යටතේ ක්‍රියාත්මකයි. මසකට වරක් මේ මධ්‍යස්ථානවලටත් විශේෂඥ වෛද්‍යවරයාගේ සේවාව ද ලබාදෙනවා.”“අපේ රටේ මුළු සමාජයම නැතිනම් රටක්ම අඳුරට පත්කළ හැකි භායනක මේ එච්අයිවී රෝග තත්ත්වය ගැන දැනුවත්වී කටයුතු කිරීම අවශ්‍යයි. නැතිනම් සිදුවන්නේ අනවශ්‍ය ලිංගික ක්‍රියාවන් නිසා ඛේදනීය මරණයකට ගොදුරු වීමයි. දුක්විඳීමයි. අනෙකුත් රටවල් හා සාපේක්ෂව ලංකාවේ මේ රෝග තත්ත්වය ගෙන බැලුවොත් අඩු ප්‍රවණතාවයකිනුයි පවතින්නෙ.එය සියයට දශමයකටත් අඩු ප්‍රමාණයක්. හැබැයි මෙහෙම අඩු ප්‍රවණතාවයක් පෙන්නුම් කළාට රටේ මුල් රෝගියා වාර්තා වීමෙන් පසු අද වන විට පවතින තත්ත්වයේ වැඩිවීමක් අපේ රටෙත් පෙන්නුම් කරනවා. කොහොම නමුත් දැන් පවතින තත්ත්වයෙන් හෝ මීටත් අඩුවෙන් එච්අයිවී ආසාදිත රෝගීන්ගේ සංඛ්‍යාව පවත්වාගෙන යාම උදෙසායි අපි ක්‍රියාමාර්ග ගන්නේ සහ යුතු වන්නේත්. හුඟාක් තිබිලා අඩුකර ගන්නවා වගෙ නොවෙයි හුඟාක් අඩුවෙන් තිබිලා තවත් අඩුකර ගන්න එක අමාරු වැඩක්. නමුත් අපි උත්සාහ කරලා අපේ ශක්තියම යොදන්න ඕනෙ පවතින සංඛ්‍යාවත් තවත් අඩුකර ගන්නයි.”“පාසල්වල ලිංගික සම්බන්ධතා සිදුවීම් එදත් තිබුණා. අදත් පවතිනවා. අද මේවා ප්‍රසිද්ධියට පත්වෙනවා වැඩියි එදාට වඩා. හැබැයි ගෙදර අම්මලා තාත්තලා සමඟ සම්බන්ධකම් පවත්වමින් කටයුතු කරන දරුවන් මේවාට ‍ෙගාදුරු වෙන්නෙ නැහැ. කොහොම නමුත් අපේ දරුවන් අමාරුවේ වැටීම වළක්වන්න ලිංගික අධ්‍යාපනය පිළිබඳ දැනුම ලබාදීම සිදුකළ යුතුයි. 10 වසරේ සිට උසස් පෙළ දක්වා සිසුන්ට මේ ගැන කියා දිය යුතුයි. මේ සඳහා විෂය මාලා පාඨමාලාව වෙනස් කරන්න සාකච්ඡා කරමින් සිටිනවා.”“රුධිර පරීක්ෂණයක් කරන්නේ නැතිව එච්අයිවී තහවුරු කරගන්න බැහැ. මෙවැනි පරීක්ෂණයක් ලිංගාශ්‍රිත රෝග අංශයෙන් නම් නොමිලයේ සිදුකරගන්න පුළුවන්. පෞද්ගලික අංශයෙත් මේ පරීක්ෂණය කරනවා. එච්අයිවී ‘පොසිටිව්’ කියා ලේ පරීක්ෂණයේ දී පෙන්නුම් ක‍ළොත් රෝගය හැදිලා. එහෙම අයගේ මේ තත්ත්වය තහවුරු කර ගන්න විශේෂ පරීක්ෂණයක් කරනවා. එය අපේ ආයතනයෙන් පමණයි සිදුකරන්නේ.”“බිරිය හා ස්වාමියා ලෙස දෙදෙනා අතර පමණක් ලිංගික සබඳතා හොඳයි. පිටස්තර ඇසුර නරක දෙයක්. සිත පාලනය කර ගැනීමත් මෙහිදී වැදගත්. අපි කොන්ඩමය ගැන සඳහන් කරන්නේ විශ්වාසය නැති කෙනෙකු සමඟ බැරි වෙලාවත් ලිංගික සබඳකම් පැවැත්වීමේදී එච්අයිවී කියන භයානක රෝගය හදා ගන්න එක වළක්වගන්න කොන්ඩමය ආරක්ෂාකාරී දෙයක් වන නිසයි.ලිංගික ක්‍රියාවකදී ලිංගික ශ්‍රාවයන් හුවමාරු කරන විදියට කොන්ඩමය පැලඳුවහොත් පමණයි එච්අයිවී ආසාදනය වළක්වන්න පුළුවන්. කොන්ඩමය උපත් පාලන ක්‍රමයක් ලෙස පාවිච්චි කරනවා. නමුත් එච්අයිවී වළක්වා ගන්නටත් විශ්වාසය නැති අය සමඟ ලිංගික ක්‍රියාවකදී කොන්ඩමය පාවිච්චි කිරීම ආරක්ෂාකාරියි.සංවාදය -සුනිල් දයා අල්විස් කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>05</month>
      <day>25</day>
    </date>
    <link>http://www.silumina.lk/2014/05/25/_art.asp?fn=af1405257</link>
    <topic>මගෙ දරුවයි අලි පැටියයි රැකගෙන</topic>
    <author>අරුණි මුතුමලී</author>
    <content>තුන්පත් රෑන දකින්නට ඕනෑම කෙ‍නකු දක්වන්නේ දැඩි ඇල්මකි. ඒ අපේ පුංචි පවුල රත්තරං ආකල්පයේ සිට බලන විට අම්මා තාත්තා හා දරුවා යන සාමාජිකයන් එකට සිටිනු දැකීමට අප නිසගයෙන්ම දක්වන කැමැත්ත නිසාය. තුන්පත් රෑන වන දවස ගැන ලියැවුණු ගීත ද අපට කවියන් අතින් නිර්මාණය වී ඇති අයුරු දකින්නට හැකි වන්නේ එනිසාය. ඇත්තෙන්ම මේ තුන්පත් රෑනේ සංයුතිය වන්නේ අප හිතන පවුලමද? අලි සමාජය ගැන බොහෝ අත්දැකීම් ඇති හිටපු වන ජීවී නියෝජ්‍ය අධ්‍යක්ෂ වෛද්‍ය නන්දන අතපත්තු මහතා ඒ ගැන පැහැදිලි කරන්නේ මෙසේය.අලි සමාජයේ තනියා ගැන වගේම අලි රංචු ගැන අප බොහෝ දේ කතා කළා. මේ අයගෙන් වෙන්ව සිටින තුන්පත් රෑන ගැන සමහර අය විවිධ මත පළ කරනවා. කොහොම වුණත් මේ තුන්පත් රැළේ ඉන්නේ ලොකු අලි දෙන්නයි කිරි බොන පැටියයි. මේ අය අම්මයි තාත්තයි බබයි කියලා හිතන්න අපි පුරුදු වුණාට ඒ ඉන්නේ ඇත්තම පවුලක් ද කියලා දැන් ගන්න ක්‍රම තිබෙනවා."එසේ අලි පවුලක් හඳුනා ගැනීමට ක්‍රම ඇති බව ඔහු පැවසුවේ විද්‍යාත්මක තොරතුරුද එයට එක් කරමිනි."අපිට කිරි බොන පැටියා ගැන සැකයක් නෑ. එයා දුවක් හෝ පුතෙක් වෙන්න පුළුවන්. එයාගේ අම්මා ගැනත් සැකයක් නෑ. පැටියා කිරි උරා බොන්නේ අම්මාගෙන් නිසා. නමුත් ඉතිරි එක්කෙනා කවුද?"ඔහු ප්‍රශ්න කළේ අප අලි තාත්තා යැයි සිතන තුන්වැනියා ගැනය. ඒ තුන්වැනියා ඔහු‍ විවිධ ක්‍රම අනුව වර්ග කළේය."මේ සැක කටයුතු තුන්වැනියා තාත්තා වෙන්න හැකියාවක් තිබෙනවද? සාමාන්‍යයෙන් අප මේ තාක් කතා කළ දේවල් අනුව වැඩි හිටි පිරිමි සතුන් තමයි තනි අලි බවට පත් වන්නේ. ‍ඒ වගේම පිරිමි සතකු ලොකු මහත් වුණාම ‍කොහොමත් රැෙළන් එළවනවානේ. ඊට පස්සේ පැටවුන් හදන්න ආවත් ඒ අය රැළ සමඟ එකට වාසය කරන්නේ නෑ."ඔහු කීවේ තුන් වැන්නා පිළිබඳ සැකය තවත් වැඩි කරමිනි."කවදාවත් ඇතින්නක් තමන්ගේ පළමුවැනි පැටවා සමඟ තුන්පත් රැළක් හදා ගන්නේ නැහැ. මොකද පැටවා සමග තනිවෙන්න ඇතින්නක් කැමති නෑ. ඒ නිසා අලුත් අමමා කෙනෙක් තුන්පත් රෑනක් වෙන්නේ නැ. තමන්ට එක පැටවෙක් හරි ඉන්නවා නම් තමයි ඒ අම්මා මේ එඩිතර තීරණයට එන්නේ."ඔහු පවසන ආකාරයට තුන් පත්රෑනක් වන්නේ මවක් සහ ඇගේ පැටවුන් දෙදෙනෙකි. එහෙත් මේ ලොකු පැටවා දුවක්ද? පුතෙක්ද?"එහෙම වෙනසක් නෑ. දුවෙක් වුණත් පුතෙක් වුණත් මේ පැටවාට කලින් මුරේ පැටියෙක් වීම පණයි අවශ්‍ය වන්නේ. හැබැයි ප්‍රශ්නයක් තිබෙනවා. දුවලා නම් රැළ දාලා යන්නේ නැති නිසා අම්මා එක්කම ඉන්නවා. නමුත් ලිංගිකව මෝරපු පිරිමි පැටියෙක් මේ විදිහට ඉන්නේ නෑ.ඒ කියන්නේ කලින් මුරේ පැටියා පුතෙක් නම් එයාගේ වයස අවුරුදු හය හතක් වගේ එක්කෙනෙක් විතරයි. හැබැයි ගැහැනු සතෙක් නම් අම්මට වඩා ටිකක් මිටි වෙන්න පුළුවන් වුණාට පිරිමි පැටවෙක් නම් මව් ඇතින්නන්ට වඩා උස වෙන්නත් පුළුවන්.""එත් අපට දැන් තව ප්‍රශ්නයක් තිබෙනවා. ඒ මුර දෙකේ පැටවුන් දෙදෙ‍නා අතර මේ තරම් වයස වෙනසක් ඇති වෙන්නේ කොහොමද කියලා. ඒකටත් හේතුවක් තිබෙනවා. අලි සමාජයේ අම්මා කෙනකුට පැටවෙක් බිහි වෙන්න මාස 22ක් ගත වෙනවා. ප්‍රසූතියෙන් පසුව අවුරුදු දෙක තුනක් යන තුරු පැටියාට කිරි දෙනවා.ගැබිනි කාලයේ හෝ කිරි දෙන කාලයේ මව් ඇතින්න කිසිවිටෙක මද ලකුණු පෙන්වන්නේ නෑ. ඒ නිසා පිරිමි සතුන්ගේ ආකර්ශනයක් ඒ ඇතින්නට ඇති වෙන්නේ නෑ. මවක් වූ ඇතින්න ආයෙමත් මද ලකුණු පෙන්වා ඒ ආකර්ශනය ලබන කාලය වන විට ඉපදුණු පැටවාට වයස අවුරුදු තුනකට වැඩියි.ඉන් පසු ගැබ් ගත්තොත් ඒ පැටවා ඉපදෙන්නට තවත් වසර දෙකක් පමණ ගත වන නිසා, අලුත් පැටවා ඉපදෙන විට කලින් මුරේ පැටවා ට අඩුම තරමින් වයස අවුරුදු පහක් හයක්වත් වනවා. ඒ කියන්නේ හොඳට හැදුණු වැඩුණු නාඹර වියේ එක්කෙනෙක්. ඒ නිසා පොඩි එක්කෙනාට ආරක්ෂාව සපයන්න තරම් දැනුමක් එයාටත් ති‍බෙනවා. ඒ වගේම පුතෙක් නම් අම්මා තරමටම උසකුත් තිබෙනවා.""තුන්පත් රෑනේ ආයුෂ තිබෙන්නේ කලින් මුරේ පැටියා අනුවයි. එයා පුතෙක් නම් කර දඬු දික්වෙනකොට අම්මා අතහැරලා කුමාරිකාවක් හොයාගෙන යනවා. එතකොට ආයෙත් අර අම්මයි පොඩි පැටියයි තමන් හිටපු රැළට ම එකතු වෙනවා. දුවක් නම් අම්මාව අතහරින්නේ නැති නිසා එය තමයි තවත් අලුත් රංචුවක මුල."කෙසේ වෙතත් මේ අයුරින් තනි ඇතින්නක් තම රැළෙන් වෙන් වී අලුත් කණ්ඩායමක් තනා ගන්නට හේතුවක් තිබිය යුතුය."ඒකට හේතුවක් තවම නිශ්චිතවම සොයාගෙන නැහැ. ඒත් අපි හිතනවා අලුත උපන් පැටියාට රැළේ අනෙක් කුඩා පැටවුන්ගෙන් සිදුවන හිරිහැර අරියාදු වළක්වා ගන්න වෙන්නත් පුළුවන්. එහෙම නැත්නම් මේ ඇතින්න නායකත්වය ගෙන අලුත් රංචුවක් හදාගන්න කරන වැඩක් වෙන්නත් පුළුවන්්‍‍.""කොහොම වුණත් මේ තුන්පත් රෑන් අලි මිනිස් ගැටුම් ඇති කරමින් වගා පාළු කරන්න එහෙම එන බවට නම් චෝදනාවක් නෑ. ඒ වගේමයි ලොකු රංචුවකින් පැටවෙක් අල්ලා ගත්තත් තුන්පත් රෑනකින් ලේසියට පැටියෙක් අල්ලා ගන්න හිතන්නවත් බෑ. අද ඔය අලි ඇල්ලිලි ගැන කෙරෙන කතා බොහොමයකට වගේ අසු වෙලා තිබෙන්නේ රැළ කුලප්පු කරලා පැටියා තනි කරලා හෝ අම්මා මරලා අල්ලා ගත් පැටවුන් වෙන්න ඕනා."එලෙස නිශ්චිතවම කීම‍ට හේතු වූ අත් දැකීමක් ඔහුට ඇත."දවසක් මට යන්න සිදු වුණා මිණිපේ. ඒ කාලේ මධ්‍යම ප්‍රදේශය බාර සහකාර අධ්‍යක්ෂ සැම්සන් මහතා හමුවෙන්න. මේ ගමනට මට සිදු වුණා මගේ පුතාවත් අරගෙන යන්න. ඒ වෙද්දි පුතාට අවුරුදු පහක් විතර ඇති.නුවර ඉඳන් රන්දෙණිගල හරහා වැටී ඇති ජය මාවතේ අවටසිරි නරඹමින් අපි ගියා. බණ්ඩාර කැටිය පහුකරමින් යද්දි ජලාශ වේල්ල පේන නොපෙනෙන මානයේ මහ පාර හරහා වැටුණු අලි මංකඩක්හමුවෙනවා. එතැන උදේටයි හවසටයි කන්ද මුදුණේ ඉඳන් ජලාශයට නාන්න යන අලි වරදින්නේ කලාතුරකින්."" අපට ඈතට පෙනුණා පාරේ අලියෙක් ඉන්නවා. ටිකක් ළං වෙද්දි පැටියෙකුත් ඉන්නවා. මම ඉතිං පුතාට කියලා දුන්නා ඒ ඉන්නේ අලි අම්මයි පැටියයි. ඒ දෙන්නා විතරක් තනියෙන් ඉන්නේ නෑ එක්කෝ තව කට්ටියක් ඇති.නැත්නම් තුන්පත් රැළක් වෙන්න ඇති වගේ එයාට තේරෙන තරමින් දේවල්. එහෙම කියකිය අපේ වාහනේ තව කිට්ටු කරද්දි රැළක් නෑ. එහෙනම් කෝ අනිකා. තුන් වැනියත් නෑ. "" මේ අතර පුතා වාහනේ ජනේලෙන් එළියට මුළු ඇඟම දැම්මා. ඇතින්න අපට පිටුපාලා හිටියේ. අලි පැටියා පුතාව දැකලා වෙන්න ඇති අපේ පැත්තට දුවගෙන ආවා. ඒ එක්කම පැටියා හොයපු අම්මා මේ පැත්තට හැරුණා. දරු සෙනෙහස වගේම මිනිසුන් එක්ක ඇති වෛරය එකට එක් වෙලා අලි අම්මා කන් දෙක විහිදුවලා, හො‍ඬේ කටට අරන්, නැට්ට කරකවන් ආවා වාහනේ පැත්තට.මම පුතාව තුරුල් කරන් වාහනේ ජනෙල් වහ ගත්තා. දැන් පැටියා ඉස්සරහින් දුවගෙන එනවා. අම්මා ඒ පස්සෙන් පන්නාගෙන එනවා. පුතා බය වෙලා කෑ ගගහ අඬනවා. කොයිතරම් අත්දැකීම් තිබුණත් ඒ වෙලාවේ මට කරන්න කිසිම දෙයක් නෑ, දෛවයට ඉඩ දෙනවා ඇරෙන්න."වෛද්‍ය අතපත්තුගේ නලලේ මේ මොහොතේ ද ඩා බිඳු මතුව ඇත්තේ ඇතින්නගේ මව් සෙනෙහස මෙන්ම තමන්ගේ පිය සෙනෙහස සැසඳිය නොහැකි තරමින් මේ අවස්ථාව උභතෝකෝටිකයක් ලෙස තමන් ඉදිරියේ මැවී පෙනෙන්නට වූ නිසා විය යුතුය. ඔහු මොහොතක් බලා සිට යළි කතා කරන්නට වූයේ සුසුමක් ඉහළට අදිමිනි."දුවගෙන අපු අලි පැටියා එයාගේ පුංචි‍ හො‍ඬේන් එක පාරටම ඇල්ලුවේ වාහනේ බොනට් එක. කඳු නැඟලා හොඳටම බොනට් එක රත්වෙලා තිබුණු නිසා පිච්චුණා වෙන්න ඇති චූටි අලි පැටියා මහ හයියෙන් කෑගහගෙන ආපහු දුවන්න ගත්තා. ඒ කෑගැහිල්ලට කලබල වුණු අලි අම්මත් පැටියා පස්සෙන් ආපහු දුවන්න ගත්තා. මගේ පැටියගේ ඇඬිල්ල නතර වුණේ අපි පුළුවන් ඉක්මනට තව දුරක් ගියාට පස්සෙයි."සැම්සන් මහතා හමු වූ පසු වෛද්‍ය අතපත්තු මේ තනි වූ මවත් පැටවාත් පිළිබඳ විමසු විට දැනගන්නට ලැබුණේ තුන් පත්රෑනක් ව සිටි ඔවුන් මෑතක සිට තනි වී ඇති බවත්, ඇතින්න ඒ බියට වාහන පසුපස එළවා පහර දෙන බවත්ය. ඒ ගැන මතක් වූ පසු වෛද්‍ය නන්දන අතපත්තු සැනසුම් සුසුමක් හෙළා මෙසේ කීවේය."පොඩි දරුවන්ගේ හිත්වල වෛරයක්, කපටිනමක් නෑ. අපි කවදාවත් සතෙකුට හිංසා කරන්න හිතලා නෑ. ඒ නිසා වෙන්න ඇති එදානම් යන්තම් පණ බේරුණේ. කොහොම හරි සතියකට විතර පස්සේ අහද්දි ඒ දෙන්න තමන්ගේ රංචුවට එකතු වෙලා තිබුණා. ඒක ලොකු දෙයක්."අරුණි මුතුමලීaruni@silumina.lkකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>05</month>
      <day>25</day>
    </date>
    <link>http://www.silumina.lk/2014/05/25/_art.asp?fn=af1405258</link>
    <topic>නරේන්ද්‍ර මෝඩි සහ ඉන්දියාව අභි‍යෝග රැසක් සමඟ ජය මාවතට...</topic>
    <author>රෝහණ ආර්යරත්න</author>
    <content>මහා සුනාමියක් පැමිණ ඉන්දියානු දේශපාලන ‍ක්ෂේත්‍රය උඩු යටිකුරු කරමින් ප්‍රාන්තයක මහ ඇමැති ලෙස කටයුතු කළ චරිතයක් ජාතික වශයෙන් දැවැන්තයකු බවට පත්කිරීමට පසුගියදා පැවැති ඉන්දියානු ලෝක් සභා මැතිවරණයට හැකිවිය. ඒ ගුජරාට් ප්‍රාන්තයේ මහ ඇමැතිවරයාව සිටි නරේන්ද්‍ර මෝඩි ‍භාරතීය අගමැති ලෙස පත්වීමෙනි.වසර 60ක් පමණ කාලයක් තිස්සේ ඉන්දියාව පාලනය කළ නේරු - ගාන්ධි පරපුර අන්ත පරාජයකට පත්කරමින් කිසිදු පරපුරකට සම්බන්ධ නොමැති දුම්රියපොළවල තේ අලෙවි කළ පියෙකු හා තම දරුවන‍්ගේ පාසල් ගාස්තු ගෙවීම සඳහා නිවෙස්වල වළං පිඟන් සේදීමට ගිය මවකගේ පුත්‍රයකු මෙසේ අතිමහත් ජයග්‍රහණයක් ලැබීම සම්ප්‍රදායානුකූල ඉන්දියානු දේශපාලනයට නව අරුතක් එක්කර ඇත්තේය.එසේ නැත්නම් කොංග්‍රස් පාලන කාලය තුළදී රට තුළ ඇතිවූ ආර්ථික අහේනිය, දූෂණය හා වෙනත් සමාජ විරෝධී දේශපාලන කටයුතු කෙරේ ඇතිවී තිබූ වෛරය, ක්‍රෝධය වැනි හැඟීම් තුළින් මෙබඳු විශාල බහුතර ජනමතයක් ඇතිවූවාද යන්න ප්‍රශ්නයකි.මෙම ප්‍රශ්න දෙකින්ම මෝදු වන සත්‍යයක් ඇත. එනම් ඉන්දියානු මහජනතාව අනාගතය ගැන මහත් බලාපොරොත්තු සහිතව නරේන්ද්‍ර මෝඩි ප්‍රධාන ජාතික ප්‍රජාතන්ත්‍රවාදී සන්ධානයට බලය ලබාදීමයි.නරේන්ද්‍ර මෝඩි ජයග්‍රහණය කිරීමේදී ඔහු‍ෙග් අතීතය ඡන්ද දායකයින් විසින් අමතක කරන ලදී. 2002 දී මුස්ලිම් ජාතිකයින් විශාල ගණනක් ගුජරාට් ප්‍රාන්තයේ දී ඝාතනයට ලක්වූ අතර හින්දු ජාතිවාදියකු ලෙස නම් දරා සිටි මෝඩි එම ප්‍රදේශයේ පාලකයාව සිටියේය.එම අවාසනාවන්ත සිද්ධියට මෝඩිගේ දායකත්වයක් නොතිබූ බවට පසුකාලයකදී ප්‍රකාශයට පත්ව තිබුණ ද එම අවස්ථාවේදී ඔහු දැක්වූ නිද්‍රාශීලී පිළිවෙත නිසා ඔහු අනියම් අයුරින් එයට දායක වූ බව ප්‍රචාරයට පත්විය. මෙහි එක් ප්‍රතිඵලයක් ලෙස ඇමෙරිකාව විසින් ඔහුට එම රටට ඇතුළුවීම තහනම් කරන ලදී.එම සිද්ධිය මෝඩිට කළු තිතක් වුවත් මෙවර ඡන්දදායකයින් ඒ කිසිවක් නොතකා, එනම් මුස්ලිම් ජාතිකයින් පවා අතීතය අමතක කරමින් ඔහුගේ ජයග්‍රහණයට එකතුවූයේ අති විශාල බලාපාරොත්තු සහිතව බව පෙනේ.මෝඩි‍ෙග් ඡන්ද ව්‍යාපාරයේ දී බොහෝ අවස්ථාවලදී විවෘත ආර්ථිකයක් මඟින් එනම් ස්වදේශීය හා විදේශීය ආයෝජකයින්ගේ සහභාගිත්වයෙන් ගුජරාටය තුළ විශිෂ්ට ආර්ථික සංවර්ධනයක් ඇතිකළ අන්දම පෙන්වා දෙනු ලැබීය. එවැනි ක්‍රමවේදයක් මඟින් මුළු ඉන්දියාවේම ආර්ථිකය නංවාලීමේ බලාපොරොත්තුව හා අපේක්ෂාව ඡන්ද දායකයින් වෙත ඉදිරිපත් කරන ලදී. ‍ෙකාංග්‍රස් පක්ෂ පාලනය යටතේ ආර්ථික අහේනියට ලක්වී සිටි උගත් නූගත් ජනතාව මෝඩිගේ දේශපාලන පො‍ෙරාන්දු මහත් හරසරින් පිළිගත් බව පැහැදිලිය.ආර්ථික සංවර්ධනය කෙරේ යොමුවූ පක්ෂයක් ලෙස භාරතීය ජනතා පක්ෂය පිළිබිඹු වූ අතර නරේන්ද්‍ර මෝඩි කොංග්‍රස් නායකයින්ට වඩා ක්‍රියාශීලී එසේම “යමක් ක්‍රියාත්මක කළ හැකි” නායකයකුගේ ප්‍රතිරූපය හුවා දක්වනු ලැබීය.ඉන්දියාවේ එතෙක් නිශ්ක්‍රියව තිබූ ආර්ථිකය වෙෙළඳ පොළ ආර්ථිකයක් තුළින් නැවත පණගැන්වීම මෝඩිට මුහුණ දීමට තිබෙන ප්‍රධාන අභියෝගයක් ලෙස හැඳින්විය හැකිය. එවැන්නක් කෙරේ ඇති අතිමහත් බලාපොරොත්තුව හා අපේක්ෂාව කොටස් වෙෙළඳපොළ සියයට 15කටත් වඩා ශීඝ්‍රයෙන් වර්ධනයක් පෙන්නුම් කිරීමෙන්ම සනාථ වනු ඇත.“බිලියන 1.25ක් වූ ඉන්දියානු ජනතාව තුළ ජනිත වී ඇති සිහිනය සහතික වශයෙන්ම සැබෑ කළ යුතුය. එහෙයින් මා අධිෂ්ඨානයෙන් යුතුව ඒ අරමුණ ඉටු කළ යුතුයි” යනුවෙන් මෝඩි ජයග්‍රහණයෙන් පසු ජනතාව අමතමින් කළ ප්‍රකාශය අනුව ඔහුගේ කාර්යභාරය සාර්ථක වේයැයි අපේක්ෂා කළ හැකිවන්නේය.ඉන්දියාව නිෂ්පාදන බලාගාරයක් බවට පරිවර්තනය කිරීමේ අරමුණ මෝඩි සහ ඔහුගේ ආර්ථික විශේෂඥයින්ගේ අපේක්ෂාව වෙතත් මෙතෙක් පැවති එසේම වෙනස් කළ නොහැකි අනවශ්‍ය රෙගුලාසිවලට මුවාවී කටයුතු කරන රාජ්‍ය අංශය සමඟ ගැටීමට මෝඩි ගේ රජයට සිදුවනු ඇත. මෙය නව රජය හමුවේ පවතින අතිවිශාල අභියෝගයකි. ආර්ථිකය නිදහස් කරගැනීමට යෑමේදී මෙබඳු බාධක ඉවත් කිරීම අත්‍යවශ්‍ය වන්නේය. එසේ සිදු නොවුවහොත් ආයෝජකයින් අධෛර්යයට පත්වීම නොවැළැක්විය හැකිය.ජේ.පී.මොර්ගන් ආයතනය මඟින් නිකුත් කරනු ලැබූ වාර්තාවකට අනුව අ‍ායෝජන ව්‍යාපෘති සියයට 80ක් පමණ ක්‍රියාත්මක වීම වැළකුණේ මේ අනවශ්‍ය රෙගුලාසි ඉදිරිපත් කරමින් ක්‍රියා කළ රාජ්‍ය නිලධාරි වාදය හේතුකොටගෙනය. මෙය මෝඩි රජයෙන් ජනතාව බලාපොරොත්තු වන ආර්ථික සංවර්ධනයට මහත් බාධාවක් වන අතර එය ජයගැනීම නව අගමැතිවරයා ඉදිරියේ පවතින දැවැන්ත අභියෝගයක් වනු ඇත්තේය.දැනට පවතින සමීක්ෂණ වාර්තා අනුව ඡන්දදායක ජනතාව භාරතීය ජනතා පක්ෂය වටා රොක් වූයේ මෝඩි රජය සතු මිලියන ගණනක් රැකියා අවස්ථා බිහි කිරීමේ හැකියාව කෙරේ විශ්වාසය තබමිනි. එවැන්නක් කිරීමට නම් විදේශ ආයෝජකයින් ගේ අවධානය යොමු කරවා ගැනීමට අත්‍යවශ්‍යය. එසේම මහාමාර්ග වැනි යටිතල පහසුකම් ලබාදීම ද කළ යුතුව ඇත. මෙය මෝඩි රජය වෙත යොමුවන තවත් අභියෝගයක්.එසේම මෙවර ඡන්ද ප්‍රතිඵල විශ්ලේෂණය කිරීමේදී උගත් නූගත් එසේම උසස් හා අඩු කුල විවිධ ආගම් හා සංවිධානවලට අයත් අති මහත් ජනතාවක් හින්දු ජාතිවාදී පක්ෂයක් ලෙසට හංවඩු ගැසී තිබූ භාරතීය ජනතා පක්ෂයටත් එහි නායක නරේන්ද්‍ර මෝඩිටත් ඡන්ද ප්‍රකාශ කළ බව පැහැදිලිය‍.ඔවුන් සියලු දෙනාටම තම අනන්‍යතාවයන් රැකගැනීම, තම උවමනාකම් හා අත්‍යවශ්‍ය කටයුතු ඉටු කරගැනීමේ අපේක්ෂාව ඇත. එසේම ජාති භේද, ආගම් භේද නිරතුරුව අසන්නට ලැබෙන ඉන්දියාවේ “අපි සියලු දෙනාම ඉන්දියානුවෝ” යන මතය ස්ථාපිත කිරීම මෝඩි රජයට මුහණ දීමට තිබෙන තවත් බාරදූර වගකීමකි. එම වගකීම ඉටුකිරීම අත්‍යවශ්‍ය වන්නේ ඔවුන් ද හින්දු ජාතිවාදීන් ලෙස අතීතයේ ක්‍රියාකර තිබීම නිසාය.මේ අතර තවත් අති විශේෂ අභියෝගයක් හැටියට හඳුන්වාලිය හැක්කේ ඉන්දියාවේ විදේශ ප්‍රතිපත්තිය සකස් කරගැනීමයි. පකිස්තානය සමඟ ගනුදෙනු කළ යුත්තේ කෙසේද? සාක් කලාපයේ අතිශය වැදගත් ස්ථානයක සිටින ලංකාව ඇතුළු අනෙකුත් සාමාජික රටවල් සමඟ ක්‍රියා කළ යුත්තේ කෙසේද? ඔවුන්ගේ ගෞරවය හා මිත්‍රත්වය ලබාගත යුත්තේ කෙසේද? එසේම ආර්ථික වශයෙන් ඇමෙරිකාවට පවා අභියෝගයක්ව පවතින යුද ගැටුම් කිහිපයක්ම ඇති කරගත් චීනය සමඟ කටයුතු කළ යුත්තේ කෙසේද? යනාදී විදේශ ප්‍රතිපත්තිය හා සම්බන්ධ ප්‍රශ්න රැසකට මුහුණ දීමට මෝඩි රජයට සිදුවනු ඇත.මෙම අභියෝග සියල්ලම ජයගැනීමේ අධිෂ්ඨානය නොමඳව නරේන්ද්‍ර මෝඩි වෙත පවතින බව ඡන්ද ව්‍යාපාරය ඇරැඹූ දින සිට ජයග්‍රහණය දක්වා ක්‍රියා කළ ආකාරය අනුව පෙනී යයි.ඒ හැර භාරතීය ජනතා පක්ෂයට හා එම සන්ධානයට ලැබී ඇති අති විශාල ආසන ප්‍රමාණයත් ඒ සමඟම ගොඩනැංවී ඇති බලයත් අනුව කිසිම ප්‍රාන්ත රජයක බලපෑමකට යටත් වී ක්‍රියා කිරීමට අවශ්‍ය නොවන බව පෙන්වා දී ඇත.තමිල්නාඩුවේ ආසන 39න් 37ක්ම ජයගත් ජයලලිතා ජයරාම් එදා කොංග්‍රස් රජය වහල් භාවයට පත්කළා සේ මෝඩි‍ෙග් රජයට එවැනි බලපෑමක් කළ නොහැකි වී තිබීම විශේෂයකි. ඒ කෙසේ වෙතත් කොංග්‍රස් රජ‍ය ගෙනගිය ප්‍රතිපත්ති ක්‍රියාදාමයට වඩා වෙනස් ක්‍රියා පිළිවෙතක් තමා අනුගමනය කරන බව පෙන්වමින් මෝඩි ජයලලිතා සමඟ සහයෝගයෙන් වැඩ කටයුතු කිරීමට සූදානම් බව පෙන්වා දී ඇත. එයින් ඇයගේ බලපෑම්වලට යටත් නොවන බව ඔහු නොකියා කියා ඇත.මේ අතර විදේශීය ප්‍රතිපත්තිය තුළින් ද තමා සහයෝගයෙන් සියලුම රටවල් සමඟ ක්‍රියාකිරීමටත් විශේෂයෙන්ම සාර්ක් සංවිධානයේ රටවල් සමඟ ඉතා හිතමිතුරු අයුරින් ක්‍රියාකිරීමටත් සූදානම් බව ඔහුගේ දිවුරුම් දෙන අවස්ථාව සඳහා බොහෝ කලක් එදිරිවාදිකම් පැවතුණු පකිස්තානයටත් එසේම ශ්‍රී ලංකාව ඇතුළු සියලුම සාර්ක් රටවල නායකයින්ටත් ඇරැයුම් කිරීම මඟින් නරේන්ද්‍ර මෝඩි කොංග්‍රස් රජය ගිය මාර්ගය වෙනස් අතකට හැරවීමට තැත්කිරීමක් ලෙසටත් පෙන්වා දිය හැකිය.එය සාක් රටවල් අතුරෙන් ඉන්දියාව දරන ස්ථානය මිතුරු කමින් ඇද බැඳ ගැනීමට ගනු ලබන තැතක් ලෙසටත් හඳුන්වාලිය හැකිය.මේ සියලුම අභියෝග මධ්‍යයේ නරේන්ද්‍ර මෝඩි අති ප්‍රබල ජනමතයක් සමඟ ජය මාවත ඔස්සේ ලබන 26 දින ගමන් අරඹනු ඇත. එය ඉන්දියාවටත් ආසියාවටත් සුබ ගමනක් වනු ඇතැයි අපේක්ෂා කළ හැකිය.රෝහණ ආර්යරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>05</month>
      <day>25</day>
    </date>
    <link>http://www.silumina.lk/2014/05/25/_art.asp?fn=af1405259</link>
    <topic>අවුරුදු තුනක් කොටි අත්අඩංගුවේ.... වාසනාව නිසා යළි දිවි ලද නාවික භටයෝ</topic>
    <author>ටිරෝනි වෑවලගේ</author>
    <content>ඔවුන් මා අබියස නොසිටින්නට මෙය හොලිවුඩ් සිනමා පටයක් යැයි මා විශ්වාස කරනු ඇත. එහෙත් ඔවුන් සිවු දෙනා මා අබියස සිටින්නේ ය. එබැවින් ම ඔවුන් කියනා මේ කතාව සිනමා පටයක් නොව ඊට කිසිසේත් නොදෙවෙනි සත්‍ය සිදුවීමක් බවට මම සාක්ෂී සපයමි. ඒ කතාව ඔබට පැවසිය යුත්තේමය. ඒ එහි අන්තර්ගතය තිස් වසරක යුද ශාපය තුළ අප කළ විඳවීම් කොතරම් දැයි සිහිපත් කර දෙන නිසාය‍. එපමණක් ද නොව මරණය ට මොහොත නියම වී නැති නම් දෛවය කොතරම් නම් හාස්කම් කරන්නේ ද යන්නට ඔවුන් සිවු දෙනා ගේ කතාව තරම් තවත් දෙයක් නොමැති නිසා ය.ඔවුන් මට මුණ ගැසෙන්නේ කොළඹ නාවික හමුදා මූලස්ථානයේ දී ය.පිටියකුඹුර, හේවගේ, කුමාරසිරි සහ මඩදෙනිය‍. සිවු දෙනාම සුදු පැහැති නාවික නිල ඇඳුමින් සැරසීගෙන ය. මුහුද මෙන්ම ගොඩබිම ද එකසේ හුරු ඔවුන්ගේ ජීවිතවලින් අඩක් යුද්ධයටම ගෙවී ගොසිනි. එහෙත් තාරුණ්‍යයට උරුම සැහැල්ලු හැසිරීම් ඔවුන් ද එ‍කසේ දරන්නේ ය. යුද්ධය ඔවුනට ලබා දුන් කටුක අත්දැකීම් දැන් මතකයක් පමණක් වන්නා සේ ය." ඒ 2006 නොවැම්බර් 9වැනිදා. ග්‍රීන් ඕෂන් නැව ත්‍රිකුණාමලයේ ඉඳන් කන්කසන්තුරයට යාත්‍රා කරමින් තිබුණා. අපට පැවරිලා තිබුණේ ඩෝරා යත්‍රාවලින් නැවට ආරක්ෂාව සපයන්න. නවේ ගමන් කරමින් හිටියේ සිවිල් මිනිස්සු. අපේ ඩෝරා යාත්‍රා කීපයක්ම නැවත් එක්ක යාත්‍රා කරමින් තිබුණා. චලෙයි මුහුදු සීමවේදී කොටි බෝට්ටු විස්සක් විතර මුහුදට ආවා. අපට තේරුණා ඔවුන් නැව ඉලක්ක කරනවා කියලා. නැව ඉක්මනින්ම ගැඹුරු මුහුදට යාත්‍රා කළා. අපි නැවතිලා කොටි බෝට්ටු එක්ක සටන් කරන්න ගත්තා. "පිටියකුඹුර කතාව අරඹන්නේ ය. 1976 උපත ලැබූ පිටියකුඹුර කොත්මලේ පදිංචිකරුවෙකි. මේ වන විට ඔහු හොබවන්නේ නාවික හමුදාවේ සුළු නිලධාරී තනතුර ය. එදා මුහුද මැද කොටි හා සටනට එළඹෙන මොහොතේ ඔහු ඩෝරා යාත්‍රා බලගණයට අනුයුක්තවය. මුහුද මැද මහා සංග්‍රාමයක් ඇරඹී ඇති බව දැනගන්නා නාවික හමුදා නිලධාරීන් තවත් ඩෝරා බෝට්ටු කිහිපයක්ම අතිර්ක බලඇණි ලෙසින් සටනට යොමු කරන්නේ ය. පිටියකුඹුර සිටින්නේ ද ඒ අතිරේක ඩෝරා යාත්‍රාවකය. ‍‍ඔහු රැගත් ඩෝරා යාත්‍රාව සටන් පවතින ප්‍රදේශයට පැමිණෙන විට මුහුද මැද ඇවිලෙමින් තිබුණේ දරුණූ සටනකි. එක් ඩෝරා යත්‍රාවක් කොටි ප්‍රහාරවලින් අඩපණ වී තිබුණු අතර පිටියකඹුර සිටි ඩෝරා යාත්‍රාව එහි උපකාරය පිණිස වහාම ඉදිරිපත් විය. අවාසනාවකි. ඔහුගේ යාත්‍රාවේ එන්ජිමටද කොටි වෙඩි ප්‍රහාර එල්ල විය. ක්‍රියා විරහිත වූ ඩෝරා යාත්‍රාව එකතැන කැරකෙද්දී ත්‍රස්තවාදීහු මරාගෙන මැරෙන ප්‍රහාරයක් යත්‍රාවට එල්ල කළහ." මම මුහුදට පැන්නා. මගේ කකුල තුවාල වෙලා කියලා තේරුණා. ඒත් මම ගොඩබිමට පීනුවා. ටික දුරක් පීනනකොට කොටි බෝට්ටු මාව දැක්කා. ‍ඔවුන් මගේ ළගට ආවා. ඒ බෝට්ටුවේ කොටි කෙල්ලෝ දෙන්නෙක් හිටියා. බෝට්ටුව පදවපු ‍ත්‍රස්තවාදියා මට වෙඩි තියන්න හැදුවා. ඒත් කොටි තරුණියෝ දෙන්නා ඒ ත්‍රස්තවාදියගේ ඇ‍‍‍ඟේ එල්ලිලා මට වෙඩි තියන එක නැවැත්තුවා. පස්සේ දැන ගත්තේ ප්‍රාණ ඇපකරුවන් මරන්න එපා කියලා ඔවුන්ට අණ දිලා තිබුණු නිසා එහෙම කළා කියලා."එදින චලෙයි සහ කන්කසන්තුරය අතර මුහුදු තීරයේදී ශ්‍රී ලංකා නාවික හමුදාවට අයත් පී 416 සහ 461 ඩෝරා යාත්‍රා දෙක මුහුදුබත් වෙද්දී පිටියකුඹුර එළෙසින් ත්‍රස්තවාදී අත්අඩංගුවට පත් වන්නේ ය. එහෙත් ඒ හුදකලාව නොවේ. හේවගේ, කුමාරසිරි සහ මඩදෙණිය ද සමගිනි.මුහුදේ පිහිනමින් සිටිය දී ත්‍රස්තවාදීන්ගේ බෝට්ටුවලට නංවා ගන්නා ලද ඔවුන් මුලතිව් මුහුදු වෙරළේදී එකිනෙකා මුණගැසෙන්නේ ය." මේ වෙද්දි අපි ජීවතුන් අතර හිටියට තව පැය කීයක් එහෙම ඉන්න ලැබෙයිද කියලා විශ්වාසයක් තිබුණේ නැහැ. අපි දන්නවා මීට කලිනුත් අපේ හමුදා සාමාජිකයෝ ත්‍රස්තවාදී අත්අඩංගුවට පත් වුණා. ඔවුන්ට වුණේ දස වද විඳලා මැරෙන්න. අපි දිගටම හිතුවේ අපේ ඉරණම මොකක් වෙයි ද කියලයි. අපි ත්‍රස්තවාදීන්ගෙන් කිසිම අනුකම්පාවක් බලාපොරොත්තු වුණේ නැහැ. ඒත් අපිට හිතා ගන්න බැරුව ගියා ඔවුන් අපිව තියාගෙන ඉන්නේ ඇයි කියලා. අපි බලාගෙන හිටියා. "හේවගේ එදා මුලතිව් මුහුදු වෙරළේ ගෙවූ පැය කිහිපය සිහිපත් කරන්නේ ය. 1978 උපත ලද ඔහුගේ උපන් ගම ගලේවෙල ය. අද ඔහු නාවික හමුදාවේ සුළු නිලධාරියෙකි. එදා ඔහු මරණයෙන් ගැලවෙන්නේ එයට අභියෝග කරමිනි. ඉරණම මහා පුදුම දෙයකි.එය තමන්ට අයත් නැති කිසිවක් සිදු වීමට ඉඩ නොදෙන්නේ ය. එදා මේ නාවිකයන් සිවු දෙනාගේ මරණය ඉරණමේ ලියවී තිබුණේ නැත. ඒ වෙනුවට එහි ලියවී තිබුණේ ජීවිතයයි. එබැවින් ඉරණම මේ තරුණයන් සිවු දෙනාට ජීවිතය තිලිණ කිරීමට තීරණය කළේ ය." ඒ වෙනකොටත් ත්‍රස්තවාදීන් සහ රජය අතර සාම ගිවිසුම ක්‍රියාත්මක වෙමින් තිබුණා. ඒත් ත්‍රස්තවාදින් හිතූ හිතූ වෙලාවට ගිවිසුම උල්ලංඝනය කළා. නමුත් නෝර්වේ ඇතුළු බටහිර රටවලට ඔවුන් හැම තිස්සෙම පෙන්නුවේ ඔවුන් සාම ගිවිසුම රකින බවයි. එදා අපි අත්අඩංගුවට පත් වුණාට පස්සේ ඔවුන් අපව කිලිනොච්චියේ එවකට පැවති සාම මහලේකම් කාර්යාලයට ගෙනිච්චා. එතනදී ඔවුන් අපි ගැන ජාත්‍යන්තරයට කිව්වා. මෙහෙම නාවිකයන් සිවු දෙනෙක් අපේ අත්අඩංගුවට පත් වුණා. අපි ඔවුන්ට හොඳින් සලකනවා කියලා ‍ලෝකෙට කියන්න ත්‍රස්තවාදීන්ට අවශ්‍ය වුණා. අපේ ජීවිත බේරෙන්නත් මූලිකම හේතුව වුණේ ඒකයි. "මෙලෙස ලෝකය ඉදිරියේ ත්‍රස්තවාදීන්ගේ ප්‍රාණ ඇපකරුවන් ලෙස ප්‍රසිද්ධියට පත් පිටියකුඹුර, හේවගේ, කුමරසිරි සහ මඩදෙණිය එතැන් සිට ලබන්නේ අප රටේ කිසිවකුත් නොලැබූ අත්දැකීම් සමුහයකි. ඒ වන විටත් මුලතිව් සහ කිලිනොච්චි ඇතුළු උතුරු නැගෙනහිර ප්‍රදේශ රැසක් පවතින්නේ ත්‍රස්තවාදී බලප්‍රදේශයන් ලෙසිනි.යන්තම් මාවිල් ආරු ප්‍රධාන කොට ගෙන නැගෙනහිර සටන් ඇරඹුනා පමණි. ඒ සටන් උතුර තෙක් විහිදී මුළු රටම එක් සේසත් වනු ඇතැයි ත්‍රස්තවාදීන් මෙන්ම බහුතරයක් පොදු ජනතාව ද නොසිතූ බව නොරහසකි. එහෙත් එය එසේ වූයේ නැත.අපේ ආරක්ෂක හමුදා පියවරින් පියවර ඉදිරියට ඇදෙමින් ත්‍රස්තවාදී අණසක තිබූ ප්‍රදේශවල බිම් අඟලෙන් අඟල අත්පත් කර ගනිද්දී ‍ත්‍රස්තවාදයට එරෙහි වූ පොදු ජනතාව සැනසුම් සුසුම් හෙළුහ. එහෙත් කොටි අත්අඩංගුවේ පසු වූ නාවිකයන් සිව් දෙනා මුහුණ දෙමින් සිටියේ වඩාත් අවිනිශ්චිත තත්ත්වයකට ය." පිටියකුඹුරටයි, මඩදෙනියටයි කිලිනොච්චි රෝහලේ දවස් විස්සක් ප්‍රතිකාර ගන්න සිද්ධ වුණා. එතනින් අපිව අරගෙන ආවේ කනකපුරම් කියන ගම්මානෙට. මේ ගමේ කොටි පොලීසියක් තිබුණා. ඒ පොලිසියේ හිරගෙයක් තිබුණා. එතන හාරසීයක් විතර හිරකරුවන් රඳවලා තිබුණා. ඒ සියලු දෙනාම වගේ දෙමළ සිවිල් මිනිස්සු. පොඩි පොඩි වැරදි කළාම කොටි මේ අහිංසක මිනිස්සු අල්ලලා හිරේ දාලා තිබුණා.අපිව රඳවලා තිබුණේ වෙනම. පොඩි කාමරයක. මේ ගොඩනැගිල්ල පරණ හමුදා කඳවුරක්. 1989 දී ත්‍රස්තවාදීන් මේ ගොඩනැගිලි අත්පත් කරගෙන තිබුණා. අපිව අත්අඩංගුවට අරගෙන රඳවාගෙන හිටියත් ඒ වෙනකොට කොටින්ට කරකියාගන්න දෙයක් නැතුව හිටියේ. අපි ගැන මුළු ලෝකෙටම කිව්වා. දැන් අපිව මරන්නත් බෑ. අපිව රඳවාගෙන හිටියේ හරිම අකමැත්තෙන්. අපට කිසිම පහසුකමක් දුන්නේ නැහැ. අපි හිටපු කාමර‍යේ වටේට තහඩු ගැහුවා. අපිටි අඩුම ගානේ ඉර එළියවත් වැටුණේ නැහැ. හැම තිස්සෙම අත්වලට මාංචු දාලා තිබ්බා. දවල්ට කන්න විතරයි මේ මාංචු ගැලෙව්වේ. කොටින්ම අපි අත්අඩංගුවේ හිටපු මුළු කාලෙම වින්දේ පුදුම දුකක්. "සාම මහලේකම් කාර්යාලය හරහා ඔවුන්ට පොත්පත් ඇතුළු තවත් නොයෙක් දේ ලැබිණි. එහෙත් ඒ පොත් කියවීමට ත්‍රස්තවාදීන් ඉර එළිය ලබා දුන්නේ නැත. කාමරය වටා වූ තහඩුවල සිදුරු සොයමින් ඔවුන් වෙත හොර රහසින් පැමණී ඉර එළිය රේඛාව බෙදා හදා ගත් මේ ධෛර්ය සම්පන්න නාවිකයෝ ඒ එළියෙන් පොත් පත්තර කියවූහ. අවට ලෝකය සහ ඔවුන් අතර වූ සම්බන්ධය එපමණක් ම විය." මුලදී අපට පොඩි පොකට් රේඩියෝ එකක් තිබුණා. එකෙන් අපි සිංහල එෆ් එම් නාලිකාවලට සවන් දුන්නා. රටේ වෙන දේවල් දැනගන්න අපට ඒක ලොකු පිටිවහලක් වුණා. ඒත් යුද්දේ දරුණු වෙනකොට අපට බැටරි ලැබුණේ නැහැ. යුරෝපීය රටවල සාම නියෝජිතයෝ අපට අවශ්‍ය දේවල් අරගෙන ආවත් කොටි ඒවා අපට ලැබෙන්න සැලැස්සුවේ නැහැ.අපේ හමුදා ටිකෙන් ටික කිලිනොච්චියට ළං වෙන බව අපට තේරුණා. ත්‍රස්තවාදීන් ගේ හැසිරීමේ එදිනෙදා ක්‍රියාකාරකම් ඉක්මනට වෙනස් වුණා. අපිත් එක්ක ඔවුන්ට තිබුණේ පුදුම තරහක්. පුළුවන් නම් අපිව එතනම මරලා දානවා.ඒත් අපිව බාර දීලා තිබුණු කොටි පොලිස් සාමාජිකයන්ට ඔවුන්ගේ නායකයන් පැහැදිලිවම අණ දීලා තිබුණේ අපට මොකුත් වෙන්න දෙන්න එපා කියලයි. සමහර විට ඒ විදිහට අණ දුන්නට පස්සේ කොටි නායකයන්ය ට අපිව අමතක වෙන්න ඇති. ඒත් අපිව බාරව හිටපු කොටි පොලිස් සාමාජිකයෝ ඒ අණ හොඳින් පිළීපැද්දා. අපි ජීවතුන් අතර පවතින්න එකම හේතුව වුණේ ඒකයි. "හේවගේ දිගින් දිගටම මතකය ආවර්ජනය කරන්නේ ය. ආලෝකය බිඳකුදු නොලැබෙන බිත්ති හතරක් මැද ඔවුන්ගේ ජීවිත දිනෙන් දින ගෙවී යමින් තිබියදී රටේ මහා විශාල වෙනස් කම් සිදුවෙමින් පවතින්නේ ය. ත්‍රස්තවාදී බල ප්‍රදේශවල සිතියම අඟලින් අඟල කුඩා වෙද්දී ඒකීය ශ්‍රී ලංකාවක සිහිනය උතුරු දකුණු බේදයක් නොමැතිව මිනිසුන් ගේ දෙනෙත් මත සැබෑ වන ළකුණූ දිස් වන්නේ ය.ඒ අතර පිටියකුඹුරලාගේ, කුමාරසිරිලාගේ, මඩදෙණියලාගේ සහෝදර නාවිකයෝ මුහුද මැද මෙතෙක් නොවූ විරූ දස්කම් පාන්නෝය. මුහුදු කොටි මෙතරම් පරාජයක් ලද යුගයක් තවත් නොවන්නේ ය. මුලතිව් මුහුදු සීමාව වටකර නාවික හමුදා යාත්‍රා මගින් වැටවල් ඉඳි වන්නේ ය. ඒ අතර අඩියෙන් අඩිය පසුබසින ත්‍රස්තවාදී හමුදා හේතුවෙන් කිලිනොච්චි නගරයද පසුගමන් යන්නේ ය." කොටි මුලතිව් දිහාට යන්න පටන් ගත්තා. මේ ඔක්කොම අස්සෙත් ඔවුන් කීයටවත් හිරකාරයන්ව අමතක කළේ නැහැ. අවුරුදු එකහමාරක් හිටපු කනකපුරම්වලින් අපිව එළියට අරගෙන ආවා. මුලින්ම අපිව අරගෙන ගියේ මුලතිව් වට්ටුවාල් කියන ප්‍රදේශයට.එතනත් හිර ගෙයක් තිබුණා. හිරකායන්ට දරුණු විදිහට වද දීපු වද කාමර අපිට එතනදී දකින්න ලැබුණා. අපිව ඒ වද කාමරවල තමයි ඔවුන් රඳවලා තිබුණේ. ඒත් අඩියෙන් අඩිය ඉදිරියට එන ආරක්ෂක හමුදා නිසා කොටි හරිම කාර්ය බහුල වෙලා.අපි ගැන විශේෂ අවධානයක් යොමු කළේම නැහැ. අපිට එතන ඉන්න ලැබුණේ සති දෙකයි. ආරක්ෂක හමුදා තවත් ඉස්සරහට ආවා. ඊට පස්සේ අපිව රැඳෙව්වේ මුලතිව් ආනන්දපුරම්වල. එතන ඉන්න ලැබුණේ මාසයයි. ආයෙත් අපි වල්ලිපුරම් කියන ප්‍රදේශයට අරගෙන ගියා. අපිව ආයෙමත් ආනන්දපුරම්වලට අරගෙන ආවා. "මෙලෙසින් ජීවත් වීමට දෛවය නියම කළ මේ නාවිකයන් සතර දෙනාද රැගෙන තැනින් තැනට ගිය ත්‍රස්තාවදීන් අවසානයේ ඔවුන් රඳවනුයේ වෙල්ලමුල්ලිවෛක්කාල් හි මුහුදු වෙරළේ ය. ෆාරා 3 නෞකාවද ඒ අසලින් ම විය. ඒ වන විටත් කොටි සිරකරුවන් සීයක් පමණ අත්අඩංගුවේ තබාගෙන සිටි අතර ඔවුන් අතර තවමත් සියුම් රැහැණකින් ජීවිතයේ එල්ලී සිටින අප නාවිකයන් සතර දෙනා ද විය." කොටි අපි ඔක්කොම එකම ලණුවකින් ගැට ගැහුවා. ඊට පස්සේ අපිව නන්දිකඩාල් කළපුවට අරගෙන ගියා. ඒ වෙනකොට ඔවුන්ට ඉතුරුවෙලා තිබුණේ ඒ බිම් කඩ විතරයි. කොටි ත්‍රස්තවාදීන් හිටියේ වියරුවෙන්. හැම අතින්ම‍අසරණ වෙලා හිටපු සිවිල් මිනිස්සු අපි දැක්කා. ඔවුන් හිටියේ රජයේ පාලන ප්‍රදේශවලට යා ගන්න විදිහක් නැතුව. කන්න බොන්න දෙයක් නැතුව. තව ටික දවසකින් මේ පුංචි බිම් කඩත් අපේ හමුදා සාමාජිකයන් මුදවා ගන්නා බව ඒ වෙනකොට අපිට සහතික වෙලයි තිබුණේ. ඒත් මේ සේරම මැද්දෙත් කොටි අපිව රැකගෙන හිටියා. අපි පැනලා යයි කියලා මුර දාලා තිබුණා. "කුමාරසිරි කතාවකට එක් වන්නේ ය. පදවියේ උපත ලද කුමාරසිරි පදවිය පරාක්‍රම පුර මහා විද්‍යාලයෙන් අධ්‍යාපනය ලබන්නේ ය. 1979 උපත ලද ඔහු තවමත් තරුණ වියට නෑකම් කියන්නේ ය. එහෙත් නිසි ආහාර පාන රහිතව කොටි අත්අඩංගුවේ ගත කළ කාලය ඔහුට අහිමි කළ දේ බොහෝ යත ඇස් පෙනීම ඒ අතරින් එකක් පමණි. අනික ඔහුගේ පෙම්වතියයි. අදටත් පෙනීම සම්බන්ධ ගැටලු පැවතීම ගැන කණගාටු වන ඔහු පෙම්වතිය සම්බන්ධයෙන් නම් හිත හදාගෙන අවසන් ය." මට අද වගේ මතකයි. ඒ මැයි දා හත්වෙනිදා වෙනිදා උදේ. කොටින් සම්පූර්ණයෙන් ම පරාජයට පත් වෙලා හිටියේ. ඉතුරු වෙලා හිටියේ හරිම සුළුතරයයි. සිවිල් මිනිස්සු බලෙන් ම කොටි ග්‍රහණයෙන් මිදිලා ආරක්ෂක හමුදා වෙත ගිහින්.දැනටමත් ඔවුන් පරාජය වෙලා බව ඉතුරු වෙලා හිටපු කොටි තේරුම් අරගෙන හිටියේ. කොටි පොලිසියේ නඩේසන් ගේ ලේකම් රංජිත් කුමාර් අපි හිටපු තැනට ආවා. ඇවිත් ඒ වෙනකොටත් ඉතුරු වෙලා හිටපු සිවිල් හිරකාරයෝ නිදහස් කළා.කුමාරසිරි, හේවගේ, පිටියකුඹුර, මඩදෙණිය,ඒත් ඔහු අපිව නිදහස් කාළේ නැහැ. අපිව බලාගන්න කොටි සාමාජිකයන් හතර දෙනෙක්ට පැවරුවා. අන්තිම මොහොත වුනත් ඔවුන් අපිට නිදහස දෙන්න ලෑස්ති වුණේ නැහැ. අපිට තේරුණා දැන් අපේ වෙලාව ඇවිත් කියලා. මුළු ප්‍රදේශයම පාළුයි. කොටින්ට කියලා ඉතුරු වෙලා තිබුණේ මීටර් කීපයක බිම් කොටසක් විතරයි. තව ටිකකින් ඒ ප්‍රදේශයට හමුදාව එනවා. අපි හිතුවා ඊට කලින් අපේ නිදහස අපිම ලබා ගන්න ඕනේ කියලා. "ඔවුහු මුරට සිටි කොටි සාමාජිකයන් සිව් දෙනා අමතන්නෝ. දැන් අපි දිනලා ඉවරයි. ඔයාලා අපිත් එක්ක එන්න. අපි දැන් ඔයාලා බලා ගන්නම්. එය සාමකාමී ඉල්ලීමක් විය. එම ඉල්ලීමට දෙදෙනෙකු ගෙන් ප්‍රතිචාර ලැබුණු තමුත් සෙසු සාමාජිකයන් දෙදෙනා ඔවුන් අතහැර ඉතිරිව සිටි කොටි සාමාජිකයන් කරා ගියෝ ය. නන්දිකඩාල් කලපුවේ වගුරේ එරෙමින් ගොස් ඒ 35 මාර්ගයට පැමිණි ඔවුහු සහෝදර හමුදා සාමාජිකයන් හමුවන තුරුම ඉදිරියට ඇවිද ගියහ." අපිට මුණ ගැහුණේ 59වෙනි සේනාංකය. ඔවුන් අපේ විස්තර අහලා නාවික හමුදාවට අපි ගැන දැනුම් දුන්නා. රත්මලානට ගුවන් මගින් ඇවිත් ඊට පස්සේ ගෙවල්වලට ගියා. අපිට මාස තුනක නිවාඩුවක් ලැබුණා‍. ඊට පස්සේ තමයි අපිට දැණුනේ අපි තවමත් ජීවත් වෙනවා කියලා. "නායක නැවි මඩදෙණිය එසේ පැවසීය. වසර තුනකට ආසන්න කාලයක් ත්‍රස්තවාදී අත්අඩංගුවේ ජීවිතය සමග සූදු කෙළිමින් සිටිය ද ඔහුගේ පෙම්වතිය ඔහු ගැන තැබූ බලාපොරොත්තු කිසි ලෙසකින් අත් නොහැර සිටි බව ඔහු ආඩම්බරයෙන් පවසන්නේ ය. මාතලේ උපත ලබා මාතලේ නාලන්ද මහා විද්‍යාලයෙන් අධ්‍යාපනය ලද ඔහු අද තමා මුහුණ දුන් මේ කටුක එහෙත් දුලබ අත්දැකීම සිහිපත් කරන්නේ අභිමානයෙනි.මාස තුනක නිවාඩුවෙන් පසු යළිත් තම සේවයට වාර්තා කළ පිටියකුඹුර, හේවගේ, කුමාරසිරි සහ මඩදෙණිය අදටද නාවික හමුදාවට තම සේවය ලබා දෙමින් සිටින්නේය. අතීතයේ දිනක මුහුද මැද ඇවිලී ගිය සටනින් පරාජිතව මුහුදේ ගිලී ගිය පී 416 සහ පී 461 ඩෝරා යාත්‍රා දෙකෙහි ඉතිරි වූ, කිමිදුම් කරුවන් මගින්‍ ගොඩට ගත් ශේෂයන් අදටද සිහිවටන ලෙසින් ත්‍රිකුණාමල නාවික හමුදා කඳවුරේ පවතින්නේ ය. එදා දෛවය ඔවුන්ට ජීවිතය දීමට ගත් තීරණය වෙනස් නොකළේ ය. ඒ වෙනුවට ඔවුහු අද එකම බිමක නිල නොලත් රජයක සිරකරුවන් වීමේ කතාන්දරය ලොවට පවසමින් සිටිති. ත්‍රස්තවාදය නොමැති දේශය තුළ සෑම බිම් කඩකම නිදහසේ ඇවිද යාමේ වරප්‍රසාදය සෙසු ජනතාව මෙන්ම ඔවුන්ද භුක්ති විඳින්නේ ය.ටිරෝනි වෑවලගේඡායාරූප -දුෂ්මන්ත මායාදුන්නේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>05</month>
      <day>25</day>
    </date>
    <link>http://www.silumina.lk/2014/05/25/_art.asp?fn=af14052510</link>
    <topic>දුම්රිය සේවය අනුභව කරන</topic>
    <author>තාරක වික්‍රමසේකර</author>
    <content>මේ දිනවල දුම්රියට අපලය. දුම්රිය රියැදුරන්ටද අපලය. මඟියාටද අපලය. මේ අපලය පහුගිය දවස්වල දැඩි උණුසුම් තත්ත්වයක් දක්වා ඇදී ගිය බව පෙනුණි. එය අධිකරණය දක්වාම ගියේය. මේ අපලයට හේතුව කුමක්ද? දුම්රිය අනතුරු ඇති වූයේ අද ඊයේ නොවේ. දුම්රිය සේවක වර්ජනද දුම්රියට අලුත් දෙයක් නොවේ. එහෙත් රියැදුරන්ට පහර දීම දක්වා දුර දිග යන ප්‍රශ්න ඇති වීමත් අවසානයේ සේවකයන් විසින් මඟීන්ට පහර දෙන තත්ත්වයත් දුම්රිය ඉතිහාසයට එක් වන්නේ පසුගිය සතියේ සිටය.මේ සිද්ධීන්ට ආසන්නම මූලාරම්භය පෑදෙන්නේ දැයට කිරුළ හා රජරට රැජන දුම්රියයන් පොතුහැර දී මුහුණට මුහුණ ගැටීමත් සමගය. එතැන වරද කාගේ හෝ වේවා දුම්රියට මිලියන 170 ක පමණ අලාභයක් සිදු විය. මඟීන් පනස් ගණනකට තුවාල සිදු විය.බැලූ බැල්මටම මෙහිදී පසක් වූ එක් කරුණක් විය. ඒ දුම්රිය අධික වේගයෙන් පැමිණ තිබූ බවයි. දුම්රිය පැයට කිලෝමීටර් 80 ක පමණ වේගයෙන් ගමන් කර ඇති බවත් ගැටුම සිදුවන විට පැයට කිලෝමීටර් 57ක වේගයෙන් ගමන් කර ඇති බවත් අපි පෙර ලිපියකින් අනාවරණය කෙළෙමු. අදද අපි එය යළි පවසමු.එහි සාමාන්‍ය අනුමත වේගය පැයට කිලෝමීටර් 35 ක් පමණ බව දුම්රිය බලධාරීන් ප්‍රවාහන අමාත්‍යාංශයේදී පැවැති මාධ්‍ය හමුවකදී අනාවරණය කරන ලදී. එතැන් සිට දුම්රිය රියැදුරන් විසින් වේග සීමා අකුරට ක්‍රියාත්මක කරන්නට විය. දුම්රිය ප්‍රමාද වන්නට විය.මඟීන්ට තම රැකියා ස්ථානවලට නිසි වේලාවට යාමට නොහැකි විය. මෙයින් වඩාත් බලපෑමක් ඇති වූයේ මහව, නාගොල්ලාගම, හිරියාල වැනි ප්‍රදේශවල සිට පැමිණෙන මඟීන්ටය. ඒ ඔවුන්ට මහව සිට පැමිණීමට ඇත්තේ එක් දුම්රියක් පමණක් වන බැවිනි. දුම්රිය පමාව නොරිස්සූ මගීහු සතියකට පමණ පෙරදී මහව දුම්රියේ රියැදුරුට පොල්ගහවෙලදී පහර දීමට උත්සාහ දැරූහ. එය කෙසේ හෝ උණුසුම් වාතාවරණයකින් අවසන් විය.කොළඹ කොටුවේ සිට හලාවත බලා ධාවනය වූ රාත්‍රී අවසන් දුම්රිය පැයකට ආසන්න කාලයක් පමා වී පැමිණීම නිසා උරණ වූ මඟීන් රියැදුරාට පහර දීමට ගිය අතර එහිදී එක් අයකු අල්ලා පොලිසියට බාර දෙන ලදි. ඒද මීට සතියකට පමණ පෙරදී ය.මේ ගැටුම් අස්සේ පොලිස් ආරක්ෂාවද දුම්රියට සැපයීමට සිදු විය. මෙහි තවත් ගැටුමක් සිදු වූයේ පසුගිය 20 වැනිදා ය. මහව දුම්රිය පමාව නොරිස්සූ මඟීන් අලව්ව දුම්රිය ස්ථානයේදී දුම්රිය රියැදුරුට පහර දී ඇතැයි වාර්තා වේ. එහිදී දුම්රියේ පැමිණි මඟීන් යැයි කියා ගන්නා ලද පිරිස් දුම්රිය මඟ හරස් කොට දුම්රිය ධාවනයට බාධා පමුණුවන ලදී.මේ නිසා ඉහළ පහළ දුම්රිය ගමන් සියල්ලම ප්‍රමාද විය. එම සිද්ධියේ අවසන් ප්‍රතිඵලය වූයේ දුම්රිය මරදානට පැමිණි පසු පහර දීමට සම්බන්ධ යැයි පැවසෙන පුද්ගලයන්ට මරදානේ දී දුම්රිය සේවකයන් විසින් පහර දීමයි. එම අවස්ථාවේදී මරදානේ සීසීටීවී පද්ධතිය ක්‍රියා විරහිත කර තිබූ බවද දැනගන්නට ඇත.මෙය එතැනින් නැවතුනේද නැත. පහර දීමට සම්බන්ධ පුද්ගයන්ට ඇප ලබා දුන්නේ පසුගිය බදාදාය. එදින පස්වරුවේ බලවේග විදුලි දුම්රිය ධාවනාගාරයේ රියැදුරන් හදිසියේම ලෙඩ විය. දුම්රිය රැසක් අවලංගු විය. මඟීන්ට යළිත් කබලෙන් ළිපට වැටීමට සිදු විය.මාසික වාර ප්‍රවේශපත් රැගෙන සාක්කුවේ බස් රථයට ගාන පමණක් දාගෙන යන මඟියාට අත් වන ඉරණම කුමක්ද? හවස 5ට 6ට දුම්රිය ස්ථානයට අතේ සතේ නැතිව වාර ප්‍රවේශ පත්‍රය පමණක් ගෙන පැමිණෙන තරුණියන්ට යන කල දසාව කුමක්ද? මාසේ විසිවැනිදා පමණ වන විට ඔවුන්ගේ අතේ සතේ නැත. දුම්රිය නැතිව යන එන මං නැත. මේ ගැන අසනීප වන දුම්රිය රියැදුරන් හෝ වෙනත් දුම්රිය සේවකයන් හෝ බුද්ධියක් ඇත්නම් මැනවින් සිතා බැලිය යුතුය.ඇතැම් දුම්රිය බලධාරීන්ගේ අමන ක්‍රියාද අපමණය. එයින් දුම්රිය රියැදුරන් නියාමකයන් මෙන්ම සෙසු සේවකයන්ද බැට කන බව අමුතු දෙයක් නොවේ. එහෙත් මේ සියලු දෙනාටම වැඩියෙන් බැට කන්නේ මඟියාය.දුම්රියේ සියලු සේවකයන් ජීවත් වන්නේ මඟියා නිසා බව තේරුම් ගත යුතුය.දුම්රියට ඍජුවම සම්බන්ධ වන්නේ ගමනාගමන අංශයයි. ගමනා ගමන අංශය නිද්‍රාශීලීනම් දුම්රිය වලපල්ලට යාම වැළැක්විය නොහැකිය. දුම්රිය ගැටුම් ඇතිවීමද වැළැක්විය නොහැකිය. දුම්රිය මගීන් මෙන්ම වෘත්තීය සමිති කිහිපයක්ද පෙන්වා දෙන්නේ ගමනාගමන අංශයේ දුර්වලතා රැසක් ඇති බවයි.දුම්රිය කාලසටහන් සකසන්නේ ගමනාගමන අධිකාරිවරයාගේ ප්‍රධානත්වයෙනි. නියෝජ්‍ය ගමනාගමන අධිකාරිවරයා මෙන්ම ගමනාගමන අංශයේ නිලධාරීන්ද ප්‍රධාන දුම්රිය පාලකවරයාද ඒ සදහා වගකීම් දරන අවස්ථා ඇත. නමුත් මගීන් මෙන්ම ඇතැම් වෘත්තීය සමිති පෙන්වා දෙන්නේ සමහර දුම්රිය සම්බන්ධ කාල සටහන් සැකසීමේදී නියෝජ්‍ය ගමනාගමනාධිකාරිවරයා තම හිතුමතේට කටයුතු කර ඇති බවයි.විශේෂයෙන් කුරුණෑගල දක්වා යෙදවූ අංක 468 දුම්රිය මෙන්ම පැමිණීමේ දුම්රිය අංක 859 දුම්රිය තම ඥාති හිතවතුන්ට අවශ්‍ය පරිදි කාල සටහන් සකසා ඇති බව ඔවුන්ගේ මතය වී ඇත. එහි ඇත්ත නැත්ත කෙසේ වුවත් කාල සටහන් දෙස බැලීමේදී අපටද යම් ගැටලු මතුවේ.රාගමින් පෙරවරු 7.55 ට අංක 529 දුම්රිය කොළඹ බලා ධාවනය වන අතර (එය දිනපතාම පෙරවරු 8.05ට පමණ ධාවනය වේ) ඊට පසුපසින් කුරුණෑගල සිට පැමිණෙන අංක 859 දුම්රිය රාගම නොනවත්වා හොරපේ එඩේරමුල්ල වැනි උප දුම්රිය ස්ථානවල නවත්වා යයි.එයට පසුසින් හලාවත සිට පැමිණෙන අංක 810 මන්දගාමී දුම්රිය පැමිණේ. නියෝජ්‍ය ගමනාගමනාධිකාවරයා එඩේරමුල්ලේ අයකු බවත් එම නිසා මේ ලෙස දුම්රිය ප්‍රතිපත්ති පවා පසෙක දමා පක්ෂග්‍රාහී ලෙස හැන්දෙන් තමන්ට බෙදා ගන්නා බවත් මගීහු චෝදනා කරති.ඇත්තෙන්ම කුරුණෑගල සිට පැමිණෙන දුම්රියක් ඉදිරියෙන් සහ පසුපසින් ඒ සමගම දුම්රිය දෙකක් පැමිණෙද්දී ගම්පහ රාගම වැනි ප්‍රධාන දුම්රිය ස්ථාන කපා දමා උප දුම්රිය ස්ථානවල නැවැත්වීම සාධාරණද? යන්න ගැන මගීන්ගේ චෝදනා කෙසේ වුවත් අපටද යම් ප්‍රශ්නයක් මතුවේ.එමෙන්ම කැලණිය දුම්රිය ස්ථානයේ අංක 451 මහව දුම්රිය නවත්වන්නේ ඊට විනාඩි 5කට කලින් රඹුක්කන අංක 141 දුම්රිය ධාවනය කරද්දීය. උදෑසන රඹුක්කන සිට මොරටුව බලා එන (අංක527) පාසල් දුම්රිය ප්‍රධාන මාර්ගයේ පාසල් සිසුන්ට කොම්පඤ්ඤවීදිය බම්බලපිටිය ප්‍රදේශවලට යාමට ඇති එකම දුම්රියයි.එය විනාඩි කිහිපයක් ප්‍රමාද වූ විට ගම්පහ සිට ඉගිල්ලෙන්නේ අතරමග දුම්රිය ස්ථානවල සිසුන් මගදමාය. ඔවුන්ට යාමට වෙනත් දුම්රියක් නැත. මේ ගැන සෙවීමට හෝ පිළියමක් යෙදීමට ගමනාගමන අංශයේ කිසිදු අයෙක් මේ දක්වා කටයුතු කර නැත.සිසුන්ගෙන් මව්පියන්ගෙන් මෙන්ම ගුරුවරුන්ගෙන් විදුහල්පතිවරුන්ගෙන් එන පැමිණිලිවලට ගමනාගමන අංශයෙන් පිළිතුරු නැත. පස්වරුවේද තත්ත්වය එසේමය. ගමනාගමන අංශයේ නිලධාරීන්ගේ වගකීම වන්නේ මඟී පැමිණිලි අධීක්ෂණය කර දුම්රිය කාල සටහන් මඟී අවශ්‍යතා පරිදි සැකසීමයි.මේ සම්බන්ධයෙන් ජනාධිපතිවරයා දක්වාම පැමිණිලි ගොස් ඇත. ඇමැතිවරයාටද දන්වා ඇත. කෙසේ හෝ වේවා මේ වන විට නියෝජ්‍ය ගමනාගමන අධිකාරිවරයා නියෝජ්‍ය වාණිජ අධිකාරිලෙස මාරු කර යවා ඇති බවත් එම තනතුරට නියෝජ්‍ය වාණිජ අධිකාරිවරයා වූ වී. එස්. පොල්වත්තගේ මහතා පත් කර ඇති බවත් දැන ගන්නට ඇත.එ් මහතා දුම්රිය සේවය සම්බන්ධව සොයා තම රාජකාරිය නිසි පරිදි ඉටු කිරීමට සමත්වුවහොත් මේ මගී සේවක ගැටුම් නවතාලීම අසීරු නොවනු ඇත. පසුගියදා සිදු වූ ගැටුම් සම්බන්ධයෙන් විපරුම් ඇසින් බැලීමේදී රාජ්‍ය කඩාකප්පල්කාරීන්ද සිටින්නට ඉඩ ඇතැයි අපට යම් ඉඟියක් දක්වන කරුණුද වාර්තා වේ.මේ ගැටුම්වලට රජයට ඇගිල්ල දිගු කිරීමට යම් පිරිස් උත්සාහ දරන බවද පෙනේ. ඒ පිළිබඳව විමසිලිමත් ඇසින් අප බැලිය යුත්තේ එහෙයිනි. අනිසි බලයන් අතට ගෙන චණ්ඩිකම් කරන්නට යන පිරිස්වලට අනුබලය ලබා දීමට යම් කණ්ඩායම් උපකාර කරන්නේ නම් ඔවුන් කරන්නේ රාජ්‍ය විරෝධී ක්‍රියාවන් බවද වැටහී යනු ඇත.කලකට පෙර සමුද්‍රදේවී දුම්රියේ ආසන කොල්ලය මෙන්ම බංගදෙණිය දුම්රියේ අයිතිකරුවන් සිටීම වැනි තත්ත්වයන් උදා නොවී දුම්රියේ තීරකයා දුම්රිය දෙපාර්තමේන්තුව බවට පත්වුවහොත් මේ බොහෝ ගැටලු දුරුවනු ඇත. එසේ නොමැතිව මගී සංගම්වලට තීරණ ගැනීම බාර කිරීම හෝ හැන්ද ඇති අය බෙදා ගැනීමට ගියහොත් සිදුවන දුම්රිය තුළ සේවක සේවක ගැටුම් මෙන්ම මගී සේවක ගැටුම් සේම වෘත්තීය සමිති ක්‍රියා මාර්ගද නැවැත්වීමට නොහැකි වනු ඇත.දුම්රිය මගියාද තමන්ගේ තරම දැනගත යුතුය. මාසික වාර ප්‍රවේශ පත්‍ර සහනයෙන් ගමන් ගන්නා ඔවුන් දුම්රිය ගමනට බාධා කිරීම නිසා සිදු වන්නේ දෙපාර්තමේන්තුවට හිමිවන ආදායම අහිමි වීමය . ඒ තුළින් තමන් කන බත්පතට වැලි දා ගන්නේ තමන් විසින්ම බව තෙරුම් ගත යුතුය.ප්‍රශ්නය කුමක් වුවත් ඊට විසදුම ගහ මරා ගැනීම නොවන බව තේරුම් ගත යුතුය.තාරක වික්‍රමසේකරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>05</month>
      <day>25</day>
    </date>
    <link>http://www.silumina.lk/2014/05/25/_art.asp?fn=af14052511</link>
    <topic>“ගියොත් කන්ද ආවොත් පල්ලම”</topic>
    <author>කසුරි</author>
    <content>සිරිපා සමය අවසන් වුණා. මේ වෙනකොට සිරිපා කඳු මුදුනේ කවුරුත් නැතුව ඇති. එහෙම නැත්නම් සිටිය යුතුම කෙනෙක් දෙන්නෙක් විතරක් ඇති.මේ විදියට පටන්ගත්තත් මේ සටහන සිරිපා සමය ගැන හෝ සිරිපා අඩවිය ගැන එකක් නම් නොවෙයි. ඒත් කන්දක් ගැන කතාවක් තමයි. ඇත්තටම කන්දක් කියන්නෙ මොකක්ද..? වෙලාවකට මට හිතෙනවා මං මේ පටන්ගන්ඩ හදන්නේ පටලැවිල්ලක් නිර්මාණය කිරීමට ද කියල. ඒක එහෙම වුණත් මේක මසිතට ආපු සිතිවිල්ලක්.මේ පටලැවිල්ල මසිතට ආවෙ පසුගිය දවසක මට හමුවුණු පොතක් කියවාගෙන යන අතරමඟදී. ඒක හුවාන් රුල්ෆෝ කියන නවකතාකාරයාගේ පොතක්. නම ‘පේද්රෝ පරාමෝ'. ඒ එහි එන එක චරිතයක්. චරිතයක් කිව්වට ප්‍රධාන චරිතය. හුවාන් රුල්ෆෝ මෙක්සිකානු ජාතිකයෙක්. මම කියෙව්වෙ ධර්මසේන පතිරාජගේ පරිවර්තනය.ආපහු අර ප්‍රශ්නය මසිතට එනවා. “කන්දක් කියන්නෙ මොකක්ද?”කන්දක් කියන කොටම අපේ නළල රැළි ගැහෙනවා. ඒ කන්ද නඟින්ඩ තියෙන අසීරුතාව ගැන හිතෙන කොට. ඒක සමතලා වෙනව නම් හොඳයි කියල හිතෙන්ඩත් පුළුවන්. ඒත් කඳු නැත්නම් මේ මිහිතලයේ පරිසරය මේ තරම් සුන්දර වෙන්නෙ නෑ.. ඒකත් ඇත්ත.“ඒත් මොකක්ද කන්දක් කියන්නෙ?”මේ ප්‍රශ්නයට පේද්රෝ පාරාමෝ නවකතාවේ එක් කෙටි ඡේදයකින් රුල්ෆෝ මේ විදියේ පිළිතුරක් දෙනවා.“පාර ඉහළට නඟිනවා. ඊට පස්සෙ පල්ලම් බහිනවා. ඒක නැග්මක් ද නැත්නම් බැස්මක් ද කියන එක තීන්දු වෙන්නේ කෙනෙක් එනවද, නැත්නම් යනවද කියන එක උඩ. කෙනෙක් යනවා නං ඒක කන්දක්. කෙනෙක් එනවා නං ඒක පල්ලමක්”රුල්ෆෝ ගේ මේ අර්ථකථනය හරි අපූරු එකක් බව ඇත්ත. ඒත් කන්ද මුදුනේ ජීවත්වෙන මිනිසකුගේ ඇසින් බැලුවොත් ඒක එහෙමද කියලත් හිතෙනවා. කන්ද මුදුනේ සිටින මිනිසාට අනුව එන මිනිහා කන්ද නගිනවා. යන මිනිහා පල්ලම් බහිනවා. ඒ වගේ පටලැවිලි ලිහල දුන්නේ අයින්ස්ටයින් විසින්. සාපේක්ෂතාවාදය අනුව. කන්ද මුදුනේ සිටින මිනිසාට අනුව, එන එක නැග්මක්. යන එක බැස්මක්. කන්ද පාමුල සිටින මිනිසාට ‍සාපේක්ෂව යන එක නැග්මක්. එන එක බැස්මක්.නවකතාවක රසබර පුංචි ඡේදයක් මේ විදිහට පතුරු ගහන එක සම්පූර්ණයෙන් වැරදියි සහ අසාධාරණයි තමයි. ඒත් මේ ඡේදය ගත්තෙ ඇත්තටම කන්දක් පිළිබඳව තිබෙන සාම්ප්‍රදායික ආකල්පය ගැන මසිතට එක එක දේවල් එන්ඩ පටන්ගත් නිසා.ජනකවිකාරයා වුණත් කන්දක් දිහා බලන්නෙ හරිම කටුක දෙයක් හැටියට.හපුතලේ කන්ද දැකලා බඩ දනවාපවුකළ ගොනෝ ඇදපන් හපුතල් යනවාඑහෙම පද පේළි දෙකක් කිව්වෙ ඒක හින්දනෙ. කන්ද නඟින්නෙ පවුකාරයො නම් කන්ද බහින්නෙ පින් කාරයො වෙන්ඩ එපායැ කියලත් හිතෙනවා. ඒත් අපි කන්දක් නඟින එකක් ගැන මිසක කන්දක් බහින එකක් ගැන වැඩිපුර හිතන්නේ නෑ... කතා කරන්නෙත් නෑ.. නිර්මාණවලට එකතුකර ගන්නෙත් නෑ...“හපුතලේ පල්ලමේ අපි සැනසෙනවාපින් කළ ගොනෝ උඹ දැන් පල්ලමෙ යනවා”එහෙම පද පේළි දෙකක් එකතුවෙලා නෑ... ජනකවියා වුණත් වැඩිපුර කිව්වෙ හිතේ දුක මිසක හිතේ සතුට නෙමෙයි නේද කියලත් වෙලාවකට හිතෙනවා. හිතේ දුකට කියපු ලියාපු කවි වැඩියි. සතුටට ලියාපුව තියනව නම් ඒ එකක් දෙකක් විතරයි.බුදුන්වහන්සේ කිසිවිටෙකත් දුක් වාක්‍ය කිව්වෙ නැහැ. උදාන වාක්‍ය තමයි උන්වහන්සේගෙන් පිටවුණේ.“අග්ගෝ හමස්මි ‍ලෝකස්සං” කිව්වත් “අනේක ජාති සංසාරං” කිව්වත් ඒවා උදාන වාක්‍ය. ඒත් පෘථග්ජන අපෙන් වැඩිපුර පිටවෙන්නේ දුක් වාක්‍ය, දුක් ගීත, දුක් කවි. දුක රසවිඳින තරම් මිනිස්සු සතුට රසවිඳින්නෙ නෑ කියලත් හිතෙනවා. සමහර විට අපේ ආධ්‍යාත්මය කම්පනය කරන්ඩ පුළුවන් සතුටට වඩා දුකට හින්ද වෙන්ඩ ඇති.ඒක හින්දම වෙන්ඩ ඇති කන්ද නගිනවා කියන එක අපට වදයක් කරදරයක් වෙන්නෙත් කන්ද බහිනවා කියන එක ඒ කරදරයට සාපේක්ෂව සැනසුම් සිතිවිල්ලක් මවන තරමට විශේෂ අවධානයකට ලක් නොවෙන්නෙත්.මොනවා වුණත් ධර්මසේන පතිරාජ හරි අපූරුවට පරිවර්තනය කරල තියෙන රුල්ෆෝ ගේ ඒ ඡේදය කියවපුවාම එකපාරට මසිත මොකක්දෝ සැහැල්ලුවකට පත්වුණා වගේ හැඟීමක් ඇතිවුණා.මේ ඡේදය පමණක් නොවෙයි මුළු පොතම හරිම රහයි. මෙලෝ රහක් නැති පරිවර්තන කියවල එපා වෙල තිබුණෙ. ඒ අ‍තරෙ තමයි පෙද්රෝ පරාමෝ හමුවුණේ. ඒත් මේක පිටවෙලා තියෙන්නෙ 2012. දැන් අවුරුදු දෙකක්. ඒ කිව්වෙ පරණ පොතක්. ඒත් කිසිදා පරණ නොවෙන පොතක්.ගාමිණී වියන්ගොඩ මේ පොතට ලියා ඇති සටහනක අපූරු කෑල්ලක් හමුවෙනවා. ඒක ගාර්සියා මාර්කේස් කියා ඇති දෙයක්.“මට මේ පොත කටපාඩම්”ධර්මසේන පතිරාජ ගේ පෙරවදනෙහි ද මෙසේ සඳහන් වෙනවා.“මාර්කේස්ට මෙන්ම මට ද මේ පොත දැන් කටපාඩම්ය”මෙලෝ රහක් නැති සමහර පරිවර්තන නවකතා කියවන එක හපු‍තලේ කන්ද නගිනවාට වඩා බඩ දන වැඩකි. කියවීමට සිදුවන්නේ පෙර පව් කර නැති නිසාය. එහෙත් ධර්මසේන පතිරාජගේ පේද්රෝ පරාමෝ කියවන විට දැනෙන්නේ කන්දක් බසින විට ඇතිවන ආකාරයේ සැනසිල්ලකි.අවුරුදු දෙකක් ගතවන තුරු මේ පොත කියැවීමට ඉඩක් නොලැබීම එක්තරා අවාසනාවකි.එහෙත් මේ සටහන අවසන් කළ යුත්තේ ඒ වාක්‍යයෙන් නොවේ.“හුවාං රුල්ෆෝ නම් ලෝකප්‍රකට නවකතාකරුවා ලියා ඇත්තේ මේ පුංචි නවකතාව පමණකි” යන වාක්‍යයෙනි.කසුරිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>05</month>
      <day>25</day>
    </date>
    <link>http://www.silumina.lk/2014/05/25/_art.asp?fn=af14052512</link>
    <topic>හත් දවසේ පින්කමට පෙරේත තටුවක් තබන්නේ ඇයි?</topic>
    <author>රමණී සුබසිංහ</author>
    <content>ශාස්ත්‍රපති දොඩම්පහළ ශ්‍රී රාහුල හිමිඅප ජීවත්වන පොළෝ තලයේ සුවිශේෂත්වය නම් හැකි ඉක්මනින් මිනිසා ඇතුළු සත්ත්ව හා ශාක කොටස් දිරාපත් කරවීම ය. එසේත් නැතිනම් කුණු කරවීම ය. ගසක වැඩෙන කොස් ගෙඩියකට දෙල් ගෙඩියකට පවා සිදුවන්නේ මේ දෙයම ය. මනුෂ්‍යයා අවුරුදු 200 ක් ආයුෂ ප්‍රාර්ථනා කළ ද එය ඉටුවන්නේ නැත. යම් යම් බුද්ධෝත්පත්ති කාලයන්හි එහි වෙනසක් ඇතිවිය හැකි වුව ද වත්මන් පෘථිවිතලයේ ස්වභාවය මේ ය. එම නිසා අපගේ ජීවිත අවුරුදු සියයක, එසේත් නැතිනම් හැට හැත්තෑවකට තරම් කෙටිවීම පින පවට අදාළ කරගත යුතු නැත.අපට වඩාත් සමීප දිව්‍ය ලෝකය ලෙස සැලකෙන්නේ යාමයයි. අප ජීවත්වන අවුරුදු සියයක කාලය එහි එක් දිනයකි. ඒ සියයේ ඒවා හතක් සතියකි. අපගේ අවුරුදු සියයේ ඒවා තිහක් ගෙවුණු පසු එහි මාසයකි. එවන් මාස දොළසක් ගෙවුණු තැන අවුරුද්දකි. යාමයේ දිව්‍ය ආයුෂ එවැනි අවුරුදු දහසකි. එනම් මිනිස් ආයුෂවලින් තුන් කෝටි තිස් හය ලක්ෂයකටත් වැඩිය. එහි ඉපදුණේ නම් නැවත එන්නට ගතවන කාලය කොතෙක් දැයි මෙයින් වටහා ගැනීම අපහසු නැත. ඒ කාලය තුළ මනුලොව බුදුවරයෙක් පහළ වුව ද ඒ ඥානය ලබා ගන්නට බැරි වීමට ද පුළුවන. සංසාර ගමනේ ඉසිඹු ලබන්නට, සැප ලබන්නට අත්‍යවශ්‍යම නම් මිස එහි උපත ලබන්නට ප්‍රාර්ථනා නොකරන ලෙස කියන්නේ එහෙයිනි.දිව්‍ය ලෝකයන්ට සේ ම අපායට ද මේ සත්‍යය පොදු ය. අපායේ ආයුෂ ද කල්ප ගණනකි.‍ මුගලන් මහ රහතන් වහන්සේ මාරතජ්ජනීය සූත්‍රයේදී මේ පිළිබඳ අපූරුවට පැහැදිලි කළහ. වසවර්ති දිව්‍ය රාජයාව උපන් තමන් විසින් කළ පාපයක් නිසා අපායේ විඳි අනේක විධ දුක් එහිදී විස්තර කැරේ. ‘දුසී’ නම් එම වසවර්ති දිව්‍ය පුත්‍රයා මනු ලොව මිනිසුන් පින් දහම් කරනවාට අකැමැති ය. මිනිසුන් පින් දහම් කොට දිව්‍ය ලෝකයට එනවාට, දෙව්ලොව දෙවියන් වැඩිවනවාට අකැමැති ය. විදුර බුදුරදුන් දවස බුද්ධ ශ්‍රාවකයන් වහන්සේ සමඟ පිඬු සිඟා‍ වඩින බුදුරදුන්ට දන් පුදා පින් රැස් කරනා මිනිසුන් දැක එය වළකාලන්නට වසවර්ති දිව්‍ය පුත්‍ර තෙමේ අපමණ උත්සාහ දැරී ය.මිනිසුන් ලවා දන් නොපිළිගැන්වූ හ. අසූචි ගැස්වූහ. එයින් පසුබට නොවූ බුදුරදුන් ප්‍රමුඛ ශ්‍රාවක පිරිස් දැක කුඩා දරුවකුට ආවේශව ගල් කැටයකින් බුදු හිමියන් ගේ හිසට පහරක් ගැසූහ. මෙවේලේ උන්වහන්සේ නාගාවලෝකනයෙන් වසවර්ති දිව්‍ය පුත්‍රයා දෙස බලා ‘නුඹ මේ කරගත් පාපය නම් සුළු පටු වූවක්’ නොවේ ය’ යි දෙසූහ. එවේලේ ම දිව්‍ය පුත්‍ර තෙමේ දරුවා ගේ ආරූඪයෙන් ඉවත් වී අපායේ උපත ලැබී ය. එතැන් පටන් ගතවන හැම මොහොතකම ගල් මුල් වර්ෂාවක් සේ පැමිණ ඔහු ගත වැදුණේ ලු. දීර්ඝ කාලයක් එසේ ‍වැදෙමින් තිබූ ගල් මුල් එක් මොහොතක නැවතුණේලු. අපායේ කල්පයක් ගෙවී ගියේ ඒ මොහොතේ ය. නැවතත් එවැනි කල්ප කෝ‍ටි ගණනාවක් ම දුසී නම් වසවර්ති මාරයාට අපායේ දුක් විඳින්නට සිදුවිය. මේ පාපය හා පින ද බලවත් වන සැටි ය. දිව්‍ය විමානයක, දිව්‍ය ලෝකයකට අධිපති ව උපත ලැබුව ද පිරිහීමට යන සැටි මෙයින් පැහැදිලි ය.මේ කතාවේ දී නාගාවලෝකනයෙන් බැලීමක් පිළිබඳව කීවෙමු. නාගාවලෝකනයෙන් බැලීම නම් කුමක් ද? බුදුවරයකු ගේ දර්ශන, එසේත් නැතිනම් බැලීම දෙකකි. සිංහාවලෝකනයෙන් බැලීම් හා නාගාවලෝකනයෙන් බැලීම ය. තමන්ට මහා වරදක් කරන කෙනෙක් දෙස, බුදුරජාණන් වහන්සේ සමස්ත සිරුරම හරවා බලන්නේ නම් ඒ නාගාවලෝකනයයි. එසේ බලන්නේ ඒ පුද්ගලයා අපායේ යන්නේ නම් ය. සිංහාවලෝකනයෙන් බැලීම නම් බුදු සිරස පමණක් හරවා යාන්තමින් එදෙස බැලීම ය.තමන් දිව්‍යලෝකයෙන් චුතවීමට, එසේත් නැතිනම් මරණයට පත්වීමට ආසන්න බව දෙවියෙක්, දේවතාවක් දැන ගන්නේ කෙසේ ද? මේ කාලය ළං වනවිට ඒ දෙවියන් වෙනුවෙන් පහළ වූ මල් උයන්වතුවල මල් පරවෙන්නට පටන්ගනී. දෙවියන් වෙනුවෙන් පහළ වූ දිව්‍ය කාන්තාවන් අතුරුදන් වේ. විමානයෙහි තිබූ බව බෝග අතුරුදන් වේ. දිව්‍ය ශරීරයේ ආලෝකය අඩුවේ. එවිට මේ දෙවියන් චුත වීමට යන බව අන්‍ය දිව්‍ය දිව්‍යාංගනාවන් ද දැනගනී. එවිට ඔවුන් රැස්ව දිව්‍ය ලෝකයේ (මනුලොව) උපදින ලෙස ඉල්ලා සිටී.මිනිසුන් විසින් දෙවියන්ට පුද පූජා තැබීම ද පැතිරුණු සංකල්පයකි. එය එක්තරා විදිහකින් වසර දහස් ගණනක් තිස්සේ සංවර්ධනය වූවකි. ‘උපචාර විධි’ ලෙස හැඳින්වෙන්නේ එවැනි පුද පූජාවන් ය. උපචාර විධි නම් යම් දෙයක් සම්බන්ධව අප දක්වන ප්‍රතිචාරයන් ය. එසේත් නැතිනම් කෙනෙක් සතුටු කිරීම වෙනුවෙන් යොදාගන්නා ක්‍රමවේදයන්ය. එවැනි ක්‍රමවේදවලට ආරෝපණය කරගත් දේ පුද ප‍ූජාවන් ය. මෙම පුද පූජා ක්‍රම, දෙවියන් සතුටු කිරීමේ ක්‍රමවේද බුදුරජාණන් වහන්සේ ලොව පහළවීමටත් පෙර සිට ම පැවතුණි. පුරුෂ මේද යාග, ස්ත්‍රී මේද යාග හා අශ්ව මේද යාග ආදී යාග ක්‍රම රාශියක් ඒ හා බැඳී තිබුණි. සමහර යාගයන් හිදී ජවසම්පන්න තරුණයන් ගේ ගෙල සිඳ ගින්නට දමා පූජා පවත්වා තිබේ‍. කාන්තාවන් දේව දාසියන් කොට මුළු ජීවිත කාලයම ඒ වෙනුවෙන් කැප කරවා තිබේ. මුළු රට පුරා ම අශ්වයෙක් ඇවිද්දවා, ගමන අවසානයේ ගෙල සිඳ ගින්නට පූජා කර තිබේ.ගිතෙල් ආදී දේ ගින්නට වත් කරමින් මෙසේ සිදු කරන යාගයන් මගින් එකල සමාජය බලාපොරොත්තු වූයේ අදෘෂ්‍යමානව තමන්ට බලපාන යම් යම් බලවේග මිත්‍රශීලී කරගැනීම ය. එසේ මිත්‍රශීලී කරගැනීම තුළ හිතානුකම්පී වන ඔවුන් තමන් උදවු උපකාර කරනවාය යන හැඟීම ද විය. ලොව පළමුව පහළ වූ ඉර, හඳ, සුළඟ, ජලය, කඳු පර්වත, වනගොමු ආදී ස්වභාවික වස්තූන් වන්දනාවන් සමඟ මිනිසුන් අතර බහු දේවවාදයක් ද නිර්මාණය විය. ඒ අනුව බොහෝ දෙවියන් බිහි විය. බහුදේව වාදය පසුව ඒක දේවවාදයක් බවට පත්වුණි. එනම් එකම දෙවියෙක්, මේ ලෝකය, මිනිසා ඇතුළු ස්වභාවික වස්තූන් සියල්ලේ නිර්මාපකයා එකම දෙවියෙකි යන සංකල්පය ඇති වුණි.සමාජය ක්‍රමයෙන් ඉදිරියට යත් ම ඒක දේව වාදයන් තුළ අනු‍ දෙවියෝ ගොඩ නැඟුණ හ. ලෝකය මැවූ මහා බ්‍රහ්ම ඉන්නා අතර ම, උදාහරණ ලෙස බෞද්ධයන්ට සමීප විෂ්ණු, කතරගම, ඊශ්වර, ගණදෙවි ආදී කොට ඇති විශාල දේව පිරිස් සිටී.ඉදින්, මනුෂ්‍යයා ‍කල්පනා කෙළේ මේ දෙවිවරු තමන් හා සමාන බව ය. විශේෂයෙන් තමන් කන බොන විලාසයෙන් ම දෙවියන් සන්තෝෂ කළ හැකියැයි ඔවුහු විශ්වාස කළහ. ඒ විශ්වාසය තුළ පූජා විධි සකස් කර ගැනුණි. දේවවාදය කෙරෙහි වැඩි වශයෙන් හේතු වූයේ ද හින්දුන් ගේ බලපෑමයි. අතීත හින්දු සමාජයෙහි බ්‍රාහ්මණයින් ප්‍රබල තැනක් අත්පත් කරගත් අතර දෙවියන් සතුටු කිරීම සඳහා‍ ‘යාග’ පැවැත්වීම ඔවුන් ගේ ප්‍රධානතම කාර්යය විය. යාග කර්මය සඳහා බ්‍රාහ්මණයින් සිවු දෙනෙක් සහභාගි වූ අතර කෙනෙක් ස්තෝත්‍ර ගායනයටත් තවත් කෙනෙක් අවශ්‍ය කළමනාදිය සකස් කිරීමටත්, අනෙක් තැනැත්තා සැකසූ ප‍ූජා භාණ්ඩ පිළිගැන්වීමටත්, අනෙක් පුද්ගලයා එහි ආරක්ෂාව සැලසීමටත් ආදී වශයෙන් වෙන් වෙන් වූ කාර්ය භාරයන් හි නිරත වූහ. සත්ත්ව බිලි පූජා පවත්වමින් යාග සම්පූර්ණ කළහ.එහෙත් බුදුරජාණන් වහන්සේ බ්‍රාහ්මණ සමාජය විසින් හඳුන්වා දුන් මේ යාග හෝමවල ඇති නිසරු බව පෙන්වා දුන්හ. දෙවියන් පිළිබඳව උන්වහන්සේ ගේ ඉගැන්වීම් ඉදිරිපත් කළහ. ඒ අනුව දිව්‍ය ලෝකයන්හි ප්‍රබලතම දෙවියන් ශක්‍ර දෙවිඳු ය. ශක්‍ර දෙවිඳු පවා බෝධිසත්ත්වයන් වහන්සේට උදවු උපකාර කරන බව පෙන්වා දුන්හ. මේ පිළිබඳව ජාතක පොතේ එන බොහෝ කතා උදාහරණ සපයයි.‍ දෙවියන් මනුෂ්‍යයින්ට ආශිර්වාද කරන බව, ආරක්ෂාව සලසන බව බුදුරජාණන් වහන්සේ පෙන්වා දුන්හ. ආශිර්වාද ලබන්නට මනුෂ්‍යයා විසින් දෙවියන් සතුටු කළ යුතු ය. බොහෝ දෙනෙක් සිතන්නේ ‍රත්කෙහෙල්, පැණි කොමඩු, අන්නාසි ආදී සුවඳැති පලතුරු වට්ටි පූජා කිරීමෙන් දෙවියන් සතුටු කළ හැකි බව ය. එහෙත් එය වැරැදි ආකල්පයකි. දෙවියන් වළඳන්නේ අමාව මිස අප කන බොන දෑ නොවේ.දෙවියන් පිදීම උදෙසා පූජා වට්ටි තැබීම ද හින්දු යාග ‍ක්‍රමවලින් බිඳී ආ ක්‍රමවේදයකි. එය එක් අතකින් මරණය හා සම්බන්ධ වේ. පවුලේ ඥාතියෙක් මිය ගිය පසු මීට වසර පනස් දහසකට පමණ පෙර මිය ගිය ඥාතියා වෙනුවෙන් කුමක් හෝ කළ යුතුයැයි සිතා ‘තටුවක්’ තැබීය. මිය ගිය තැනැත්තා ප්‍රියකරන කෑම බීම එහි විය. වර්තමානයේ ද සත් දවසේ බණ පිංකම දා පෙරේත තටුවක් තබන්නේ ඒ සංකල්පය තවමත් සමාජයෙන් සහමුලින් ම ගිලිහී නො ගිය බැවිනි.අතීත භාරතීය සමාජයේ කලක් මේ ක්‍රමවේදය කෑම බීම පිරවූ තටුවක් සොහොනෙහි තැබීමෙන් සිදුවිය. මිය ගිය ඥාතියා ගේ නම කියා තටුවට එන ලෙස හඬ නඟා කීවද කබරුන්, සිවලුන් මිස මිය ගිය ඥාතියා පැමිණියේ නැත. මේ නිසා ජනයා සිත් තැවුලට පත්වූහ. ඉන් ප්‍රයෝජන ගත්තෝ එකල බ්‍රාහ්මණයෝ ය. ‘නුඹලා ගේ මිය ගිය ඥාතීන් ඉන්නේ උඩ ය. මේ ආහාරපාන ගින්නෙහි ලා උඩට දුම් යැවීමෙන් උන් සතුටු කළ හැකිය’ යයි ඔවුහු කීහ. ජනතාව ද එය පිළිගත්හ. හෝම ගින්න ඇරඹුණේ ඉන්පසුව ය. හෝම ගින්න සඳහා ප්‍රධාන බ්‍රාහ්මණයන් හැර කිසිදු ඥාතියෙකුට සහභාගි විය නොහැකි ය. සිය දහස් ගණනින් එළුවන් බැටලුවන් බ්‍රාහ්මණයන්ට බාර දී හෝම ගින්න දෙස පෙනෙන නොපෙනෙන තරම් ඈත දුරක සිට ඔවුන් බලා සිටිය යුතු ය. එහෙත් ඔවුන් රවටා හෝම ගින්නේ දී සැබෑ ලෙසම සිදුවූයේ එළු බැටළුවන් එකෙකු දෙන්නෙකු හැර අනෙක් උන් සියල්ල ගංගාවලින් එතෙර කොට තම තමන් ගේ (බ්‍රාහ්මණයන්ගේ) ව්‍යාපාර සඳහා යෙදවීම ය. හෝමගින්න සඳහා එම සතුන් සැපයූ අය සතුටු කරනු පිණිස, ඊටත් වඩා ඔවුන් රවටනු පිණිස ‍සතෙකු දෙන්නකු ගින්නට බිලි දී අහසට දුම්රොටු යවන්නට බ්‍රාහ්මණයෝ කටයුතු කළහ. ඉදින් නෑදෑයින් සිතුවේ තමන්ගේ යාගය මහත් සේ පූර්ණ වූ බව ය. පසුකාලීනව දෙවියන් සතුටු කිරීම උදෙසා මෙම හෝම ගිනි පැවැත්වීමේ ක්‍රම වර්ධනය විය.එහෙත් බුදුරජාණන් වහන්සේ මෙම ක්‍රමවේදය තරයේ ම ප්‍රතික්ෂේප කළ හ. සතුන් බිලිදීමේ හා ආහාර විනාශ කිරීමේ මෙවන් අපරාධ මඟින් දෙවියන් සතුටු කළ නොහැකි බව පෙන්වා දුන් උන්වහන්සේ ඒ සඳහා සාධාරණ හා විශ්වාසනීය ක්‍රමවේදයක් පෙන්වා දුන්හ.ඒ අනුව දෙවියන්ට ඇවැසි සත්ත්ව බිලි පූජා නොව පින් ය. දෙවියන් සතුටු කිරීම සඳහා පින් කළයුතු නම් පින්කම් සංවිධානය කළ යුතු ය. සිල්වතුන්, ගුණවතුන් උදෙසා දන් පිළිගැන්විය යුතු ය. භාවනා කළ යුතු ය. සිල් රැකිය යුතු ය. අඩුම තරමේ ගිහියන්ට අනුදැන වදාළ පංචශීලය ආරක්ෂා කළ යුතු ය. පින්කම් සංවිධානය කළ යුතු ය. එය පූජා වට්ටි පිදීමේ සංකල්පයක් හා සමාන නොවේ.පින්කම් සංවිධානය කළ ද දෙවියන්ට පින් ගත නොහැකි ය. පින් ගත හැක්කේ පරදත්ථුපම ජීවීන් හා ප්‍රේත ආත්මයේ ඉන්නා අයට පමණ ය. දෙවියන් ‍පින් රැස් කරගන්නේ පින්කම්වලට සහභාගි වීමෙනි.ලබන සතියේදෙවියන්ට දූ පුතුන් ලැබෙනවාද?රමණී සුබසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>05</month>
      <day>25</day>
    </date>
    <link>http://www.silumina.lk/2014/05/25/_art.asp?fn=as1405251</link>
    <topic>පුරා පැය 11ක් වීදි සරණ පමුණුගම පල්ලි‍යේ මහ පෙරහර</topic>
    <author>පීටර් කැනියුට් පෙරේරා</author>
    <content>පුරා පැය 11ක් වීදි සරණ පමුණුගම පල්ලි‍යේ මහ පෙරහරමීගමුව ‘පුංචි රෝමය’ කියා විරුදාවලිය ලබද්දී; පමුණුගම හැඳින්වූයේ ‘පුංචි වතිකානුව’ කියාය. ඒ; අතීතයේ සිටම ශ්‍රී ලංකාවේ කතෝලික ගරු පූජාප්‍රසාදිවරුන් වැඩි පිරිසක් බිහිකර ඇත්තේ පමුණුගම ගමෙන් නිසාය. අතීතයේ පමණක් නොව වර්තමානයේ ද වැඩිම පූජාප්‍රසාදිවරුන් පිරිසක් බිහිකර ඇති ගම වශයෙන් පමුණුගමට හිමිවන්නේ අද්විතීය ස්ථානයකි.දැඩි ආගමික භක්තියකින් යුක්ත පමුණුගම වැසියන්; වසරකට වරක් නත්තලට ගෙදර නොපැමිණියත් අනිවාර්යයෙන් ගමට එන එක් දිනයක් විය. ඒ පමුණුගම මහ පල්ලියේ ශාන්ත ජුසේ තුමන්ගේ මංගල්‍ය දිනයටය.ජේසුතුමන්ගේ සුරැකි පියා ලෙස සැලකෙන ශාන්ත ජුසේතුමා වඩු කාර්මිකයෙකි. එනිසා කතෝලික සභාව කම්කරුවන්ගේ ආරක්ෂක මුනිවරයා වශයෙන් එතුමා සලකනු ලැබේ. එලෙසම එතුමා ජේසුතුමන්ට සහ මරිය තුමිය ඉතාමත් ආදරයෙන් සහ ගෞරවයෙන් රැකබලාගත් නිසා සියලුම කතෝලික පවුල්වල ආරක්ෂක මුනිවරයා වශයෙන් ද ශාන්ත ජුසේ තුමන්ට ගෞරව කරනු ලැබේ.ශාන්ත ජුසේතුමාගේ මංගල්‍ය දිනය යෙදෙන්නේ ලෝක කම්කරු දිනය යෙදෙන මැයි පළමුවැනිදාටය. මැයි පළමුවැනි දින ඉරු දිනයක් නම් එදින හෝ ඉරු දිනයක් නොවේ නම් මැයි මස පළමුවන දිනට පසුව යෙදෙන ඉරු දින පමුණුගම ශාන්ත ජුසේ මුනිතුමන්ගේ පල්ලියේ මහා මංගල්‍යය පවත්වනු ලැබේ.පමුණුගම පල්ලියේ මංගල්‍යයට සහභාගිවන සියලුදෙනාගේම එකම ප්‍රාර්ථනය වන්නේ උදේ හතයි තිහට පවත්වන මංගල මහා පූජාවෙන් පසුව පැවැත්වෙන, ජුසේ මුනිඳුන්ගේ පිළිරුව රැගත් මහා පෙරහරට සහභාගිවීමය‍.“දකුණු ආසියාවේ දීර්ඝ වේලාවක් පැවැත්වෙන එකම පෙරහර මේකයි. කිලෝමීටර් තිස් පහක දුර ප්‍රමාණයක පැය එකොළහක කාලයක් පුරා පැවැත්වෙන එකම ආගමික පෙරහර මේකයි”, පමුණුගමට සමීප දුන්ගල්පිටි‍ෙයහි ඉපදුණු ඥානාර්ථ ප්‍රදීපය කතෝලික පුවත්පතෙහි ප්‍රධාන කර්තෘ ගරු ශාන්ත සාගර පියතුමා පමුණුගම ශාන්ත ජුසේ මුනිතුමන්ගේ වාර්ෂික පෙරහරහි සුවිශේෂත්වය ගැන සඳහන් කරන්නේ එසේය. වසර එකසිය හතළිස් තුනක් පුරාවට පමුණුගම සන්ජුසේ උන්නාන්සෙගේ පෙරහර පැවැත්වෙයි.එක්දහස් අටසියගණන්වල ලංකාව පුරා වසූරිය වසංගතය දරුණු ලෙස පැතිර යන්නට විය. මහ පමුණුගමට අයිති පෙදෙස්වල ජනතාව වසූරිය වසංගතයෙන් ආරක්ෂා කර දෙන ලෙස ඉල්ලමින්, ගමේ ආරක්ෂක මුනිවරයා වූ සාන්ත ජුසේතුමා ප්‍රතිමාව ඒ සියලුම ගම් වටා ගෙනයමින් ප්‍රථම වරට ඒ මහා පෙරහර පවත්වන ලදී. එතැන්පටන් වසර ගණනාවක් පුරාවට අඛණ්ඩව මෙම මහා ආගමික පෙරහර පවත්වනු ලැබේ.“එක වර්ෂයක කිසියම් හේතුවක් නිසා මේ පෙරහර පවත්වන්න බැරිව ගිහිල්ල තියෙනවා. එදා රෑ පල්ලියෙ සුවාමිට සන්ජුසේ උන්නාන්සෙ හීනෙන් දර්ශනය වෙලා මෙහෙම කියල තියෙනවා. උඹල මාව පෙරහරේ නොගෙනිච්චට මම තනියම උඹලව ආරක්ෂා කරන්න ඒ ගමන ගියාය කියලා. පහුවදා උදේ සුවාමි සංක්‍රිස්තියන් කාමරේට ගිහිල්ල බලපුවම සන්ජුසේ උන්නාන්සෙගෙ සුරුවමේ කකුල්වල මූදු වැලි තැවරිලා තියෙනව දැකල තියෙනවා”, පමුණුගම අර්ධද්වීපයේම ඉතිහාස තොරතුරු දන්නා ජෝ සංගපාලආරච්චි පවසන්නේ ඈත කාලයක සිට පමුණුගම වැසියන් අසා පුරුදු හාස්කමක් පිළිබඳවය.පසුගිය සුනාමි ව්‍යසන අවස්ථාවේදී පමුණුගම අවට වෙරළාසන්න ගම්වලට කිසිදු අනතුරක් සිදු නොවූයේ ශාන්ත ජුසේතුමාගේ ආරක්ෂාව නිසා බව පමුණුගම අවට බොහෝ කතෝලිකයින්ගේ විශ්වාසයය. මැයි මාසය මෙම ප්‍ර‍දේශවලට වැසි වස්නා කාලය වුවත් සන්ජුසේ මුනිවරයාගේ පෙරහර පවත්වන ප්‍රදේශයට එම දිනවල වර්ෂාවෙන් කිසිදු හිරිහැරයක් නොවන බව ඔවුන් අතර ඇති තවත් විශ්වාසයකි.“ඒ විතරක් නොවෙයි ඕනෑම වැස්ස තියෙන කාලයක පමුණුගම ඕනෑම ගෙදරක අවමඟුලක්, මඟුල් වගේ උත්සව අවස්ථාවක මිදුලෙ ටීපෝවක් වැනි දෙයක් උඩ සුදු රෙද්දක් එළා සන්ජුසේ උන්නාන්සෙගෙ සුරුවම තියල, සුරුවමට ඉහළින් කුඩයක් ඔසවල පහනක් පත්තු කරල සන්ජුසේ උන්නාන්සෙට ඔරසන් කිව්වම වැස්සෙන් කරදරයක් නැතිව ඒ උත්සවය පවත්වන්න පුළුවන් වෙනවා” යැයි ජො. සංගපාලආරච්චි පවසන්නේ පමුණුගම වැසියන් අදත් අත්දකිනා හාස්කමක් පිළිබඳවය.උදෑසන හතයි තිහට පැවැත්වෙන මංගල පූජාවෙන් පසු පියතුමා ශාන්ත ජුසේ මුනිතුමන්ගේ පිළිරුවට සුවඳ දුම් අල්ලා අල්තාරයේ සිට පල්ලියේ මහ දොරකඩ දක්වා ප්‍රතිමාව වැඩමවාගෙන විත් සුවිශේෂාකාරයෙන් සරසා ඇති ‘සොරෝලය’ මත ප්‍රතිමාව තැන්පත් කරනු ලැබේ. තූර්ය නාද මධ්‍යයේ පෙරහර ආරම්භවන්නේ ඉන් පසුවය.සාන්ත ජුසේතුමන්ගේ ප්‍රතිමාව තැන්පත් කර ඇති මෙම ‘'සොරෝලය” ඔසවාගෙන යෑමට ලැබීම තමන් ලබන මහත් භාග්‍යයක් බව පමුණුගම කතෝලිකයෝ සෑම දෙනාම පාහේ කල්පනා කරති. එනිසා සැමදෙනාගේම වෑයම ටික වේලාවකට හෝ සොරෝලය ඔසවාගෙන යෑමටය. ඒ අතර පෙරහර ගමන් කරන අවස්ථාවේ මෙම සොරෝලය යටින් තමන්ගේ කුඩා දරුවන් රිංගවීමෙන් දරුවන්ට ලෙඩ රෝග නොවැලඳී මනා සෞඛ්‍ය තත්ත්වයක් ලැබෙන බව බොහෝ මවුපියෝ විශ්වාස කරති.පමුණුගම දෙව් මැදුරේ මංගල මහා දේව මෙහෙයෙන් පසුව පෙරවරු 9ට පමණ ‍දේවස්ථානයෙන් ඇරඹෙන මෙම ඓතිහාසික පෙරහර මහා මාර්ගය ඔස්සේ වැලිකැටිය, බෝපිටිය, පුල්ලුහේන, වැල්ලබඩ ජූඩ් දෙව්මැදුර පසුකොට අතුරු පාරකින් ගම්මැදට පැමිණෙයි. පසුව බේන්දුරාව පෙදෙස හරහා ගෙවතු මැදින් හා ගෙවල් මිදුල් වලින් ගොස් පරණ අම්බලමෙන් යළි මහමඟට පැමිණ, කඩවල හන්දියෙන් ආපසු හැරී මහ මඟ ඔස්සේ නැවත පරණඅම්බලමට පැමිණෙයි.ඊළඟට මුහුදු වෙරළට වැටී වෙරළට ආසන්න වතු මැදින් හා ගෙවල් මිදුල්වලින් ගොස් ඒපාමුල්ලෙන් යළි මහ මඟට පැමිණ බිම් පඳුර, වහටියගොඩ, වැල්ලවත්ත, පසුකර යළි මුහුදු වෙරළට ළඟාවෙයි. පසුව පෙරහර පැරැණි මාර්ගය ඔස්සේ ගොස් මුහුදු වෙරළින් සරක්කුවේදී යළි මහමඟට පැමිණ, කැපුන්ගොඩ පසුකර දුන්ගාල්පිටිය දෙව්මැදුර දක්වා යයි.පසුව ආපසු හැරී මහා මාර්ගයේම කැපුන්ගොඩ දෙව්මැදුර සමීපයෙන් කළපුව දෙසට ඇති අතුරු මාර්ගයකට පිවිසෙයි. පසුව දෙබිඩිය හරහා ගෙවතු හා ගෙවල් මිදුල් මැදින් ගමන්කර සරක්කු වළෙන් යළි මහමඟට පිවිසෙයි. එතැනින් අම්බලන්වත්ත, ඇළෙන් එගොඩ පසුකර නුගගහමුල පාලමින් එගොඩ වෙයි. ඇළකන්ද ඔස්සේ මහවත්ත ගම්මැද පාර, සුරුවල පාර මැදින් නැවතත් දේවස්ථානයට පැමිණෙන විට රාත්‍රියේ එකොළහ පමණ වෙති.“මීට අවුරුදු සිය ගණනකට පෙරහර ගිය පාරෙම තමයි අදත් මේ පෙරහර යන්නෙ. සමහර ‍වතු වටේ තාප්ප බැඳල තිබුණත් පෙරහර ගමන් කරන්න හිඩැසක් ඉතිරි කරලයි ඒ තාප්ප බැඳල තියෙන්නෙ. තාවකාලික වැටකින් ආවරණය කරල තියෙන එම හිඩැස පෙරහර දවසට විවර කරනවා” යැයි බෙනී ජයමාන්න පවසන්නේ නිවෙස්වල ආරක්ෂාවට ඉදිකර ඇති තාප්ප පවා, ජුසේ මුනිඳුන්ගේ වාර්ෂික පෙරහර ගමන් කිරීමට සුදුසු වන පරිදි ඉදිකර ඇති බවය. මෙම පෙරහර තමන්ගේ වත්ත මැදින් යෑම බොහෝ දෙනා සලකන්නේ මහා භාග්‍යයක් ලෙසය.බොහෝ කලක් දරු පල නොමැතිව සිට ශුද්ධ වූ ජුසේ මුනිතුමන්ට යාච්ඥා කිරීමෙන් පසුව දරුපල ලැබීම, තමන්ට රැකියාවක් ලැබීම, ව්‍යාපාර සාර්ථක වීම වැනි බොහෝ හේතූන් නිසා බාර ඔප්පු කිරීමක් වශයෙන් දහසකට වැඩි පිරිසක් ආරම්භයේ සිට අවසානය දක්වාම මෙම පෙරහරේ ගමන් කරති. ඒ අතර කුඩා බිලිඳුන් වඩාගත් තරුණ යුවළ ද බොහෝය.එසේම ශාන්ත ජුසේ තරුණ සමිතියේ තරුණ තරණියන් සිය ගණනක් ද ආරම්භයේ සිට අවසානය දක්වාම මෙම පෙරහරේ ගමන් කරති. එයට අමතරව තම ගම් ප්‍රදේශය ආරම්භ වන ස්ථානයේ දී පෙරහරට එකතුවී ගම් සීමාව අවසන් වනතුරු පෙරහරේ ගමන් කරන අය ද බොහෝය. පැය එකොළහක් පුරාවට අඛණ්ඩව ගමන් කරන මෙම පෙරහරේ ගමන් කරන අයහට තැනින් තැන පලතුරු, කෙටි ආහාර සහ බීම වර්ගවලින් සංග්‍රහ කරන ස්ථාන ද බොහෝය.“පෙරහර යන මාර්ගයේ සමහර තැනක පලතුරු තොරන් ඉදිකරල තියෙනවා. උණ ගස් හිටවල කැවුම් කොකිස් බනිස් වගේ ආහාර ඒ අතුවල එල්ලල තියෙනවා. තවත් සමහර තැනක කිරිබීම පැකට් ඒ වගේ ගස්වල එල්ලල තියෙනවා. ජුසේ තුමාගෙ ප්‍රතිමාව රැගත් සොරෝලය ඒ ස්ථානය පසුකලාම පෙරහරේ යන අයට ‍ඒවා බෙදල දෙනවා.” ජෝ සංගපාලආරච්චි එලෙස විස්තර කළේ මෙම පෙරහරට එකතුවුණ තවත් අපූරු අංගයක් පිළිබඳවය.උදෑසන ආරම්භ වන මෙම පෙරහර කැපුන්ගොඩ පසුකර මහවත්ත ප්‍ර‍දේශයට ළඟාවන විට අඳුර වැටී අවසානය. රාත්‍රි කාලයේ පෙරහර ගමන් කරන මාර්ගය විචිත්‍ර විදුලි ආ‍ලෝකයෙන් විසිතුරු කර ඇත. එසේම පෙරහර ගමන් කරන මාර්ගයේ විසිතුරු ගිනිකෙළි සහ මල් වෙඩි සංදර්ශනවලින් විචිත්‍ර වර්ණ රටා මැවෙයි.මෙම පෙරහරේ දක්නට ලැබෙන තවත් විශේෂත්වයක් නම් පෙරහර ගමන් කරන විට බාරහාර ඔප්පු කිරීම සඳහා ශුද්ධ වූ ජුසේ මුනිතුමන්ගේ ගෙල වටා රන් මාලා පැලඳවීමය. සෑම වර්ෂයකම මෙලෙස පවත්වන පෙරහර අවසානයේ ප්‍රතිමාවට අඩුම වශයෙන් රත්රන් දම්වැල් පනහක්වත් පලඳවා තිබෙනු දක්නට ලැබෙයි.ප්‍රතිමාව සහිත සොරෝලය නැවත දෙව්මැදුර වෙත පැමිණි විට දෙව්මැදුරේ ප්‍රධාන දොරටුව අසල දී එය පිළිගනු ලබන්නේ පමුණුගම ඉපදී පූජාස්වරය ලැබූ ගරු පූජාප්‍රසාදිවරුන් විසිනි. මහා දොරකඩ සිට අල්තාරය දක්වා සොරෝලය ගමන් කරන්නේ එම පූජකවරුන්ගේ කර මතිනි. ප්‍රතිමාව අල්තාරය වෙත වැඩම වූ පසු දේවස්ථානය බාර පියතුමා ජුසේතුමාගේ ප්‍රතිමාවෙන් ජනතාව ආශිර්වාද ගන්වනු ලැබේ. ඒ සමඟම දේවස්ථානය පුරා ගිගුම් දෙන අත්පොළසන් නාදයෙන් බැතිමත්හු තම ගෞරවය ශුද්ධ වූ ජුසේ මුනිඳුන් වෙත පුදකරති.පීටර් කැනියුට් පෙරේරාඡායාරූපපමුණුගම සමූහ - ඩී.එන්.බී.කිරිහෙට්ටි සහwww. lankachurch.com අනුග්‍රහයෙනිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>05</month>
      <day>25</day>
    </date>
    <link>http://www.silumina.lk/2014/05/25/_art.asp?fn=as1405252</link>
    <topic>නැතිවූ ඉබ්බිය වසර 30කට පසු හමුවේ</topic>
    <author>දයා ඩි.</author>
    <content>නැතිවූ ඉබ්බිය වසර 30කට පසු හමුවේමැනුවෙලා නම් වූ ඒ ඉබ්බිය නැතිවුණේ 1982 දීය. ඒ ඇගේ බ්‍රසිලියානු අයිතිකරුවන් සිය ගේ දොර අලුත්වැඩියා කිරීමේදීය.ඉබ්බිය වසර 30 ක් පුරා ස්ටෝරු කාමරයේ රැඳී සිටියේ හෝ ජීවත්වූයේ කෙසේදැයි යන්න කාටත් පුදුමයකි.එදා ගෙදර තිබු අනවශ්‍ය දේ බොහොමයක් ඔවුන් විසින් ගබඩා කාමරයකට දමන ලදුව බොහෝ කාලයක් නොසලකා හරිනු ලැබ තිබිණ. එදා 1982 දී නැතිවූ ඉබ්බිය අහල පහල හැම තැනමත් සොයා බැලු නමුත් ඔවුන්ට ඇය හමුවූයේ නැත. වසර තිහක් පමණ ගතවෙද්දී ඔවුන්ට ඉබ්බිය ගැන අමතක විය. ගෙහිමි අල්මේදා පවුල නැවත ඒ ස්ටෝරු කාමරය අස්පස් කරන්නට පටන්ගත්තේ 2012 වර්ෂයේදීය.එහි තිබූ පරණ තැටි වාදන යන්ත්‍රයක් හා තැටි පිරුණු පෙට්ටියක් දුටු ඔවුහු එය ගෙන ගොස් මහපාරේ කසළ බඳුනකට අත්හැරියහ. ඔවුන් පුදුමයට පත් කරමින් බිමට අතහැරි පෙට්ටියෙන් එළියට ආවේ මීට වසර 30 කට පෙර නැතිවූ මැනුවෙලා ඉබ්බියයි.මේ රතු කකුල් ඇති තම සුරතල් ඉබ්බිය යළිත් දැකීමෙන් අල්මේදා පවුලේ උදවියට ඇතිවූ ප්‍රීතිය නිම්හිම් නැති තරම්ය.මේ ඉබ්බිය වසර 30 ක් පුරා මේ ස්ටෝරු කාමරයේ රැඳී සිටියේ හෝ ජීවත්වූයේ කෙසේදැයි යන්න කාටත් පුදුමයකි. ඒ වන විටත් නිරෝගීව සිටියාය.සත්ත්ව වෛද්‍යවරුන් පැවසූයේ ඇය කෘමීන් හා පුස් වර්ග ආහාරයට ගනිමින් ජීවිතය රැකගන්නට ඇති බවයි. ඒ හැරත් මධ්‍යම හා දකුණු ඇමෙරිකාවේ විශේෂිත වූ මේ ඉබි වර්ගයට වසර දෙක තුනක් වුවත් ආහාර නැතිව ජීවත්විය හැකි යැයි සත්ත්ව විද්‍යාඥයෝ පැවසූහ.දයා ඩි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>05</month>
      <day>25</day>
    </date>
    <link>http://www.silumina.lk/2014/05/25/_art.asp?fn=as1405253</link>
    <topic>ෆේත් සහ හෝප්ගේ ඉරණම කුමක් වේ ද?</topic>
    <author>දයා ඩි. ෆොන්සේකා</author>
    <content>ෆේත් සහ හෝප්ගේ ඉරණම කුමක් වේ ද?ඔව්හු එක බඩවැල කඩාගෙන ආ සොහොයුරියෝ වූහ. පසුගිය දා ඔස්ට්‍රේලියාවේ සිඩ්නි නුවර දී ඔවුන් බිහි කළේ රෙනී යං නමැති තරුණ මවයි. එකිනෙකා බද්ධ ව බිහි වූ මේ දැරියන් නම් ලැබුවේ ෆේත් සහ හෝප් ලෙසිනි.මේ දෙබඩි දරුවන් දෙදෙනා ගේ පියා සිමන් හොවී ය. සිමන් සහ රෙනී තම දියණියන් දෙදෙනා ආදරයෙන් බාර ගත්හ. ෆේත් සහ හෝප් දෙදෙනකු නමුත් ඔවුන් දුටු වෛද්‍යවරු කම්පාවට පත් වූහ. සැබැවින්ම ෆේත් සහ හෝප් යනු එක දැරියකි. ඔවුන්ට ඇත්තේ එක ශරීරයකි.එසේ නමුත් ඔවුන්ට මුහුණු දෙකක් ඇස් හතරක් හා මොළ දෙකකි.“ඔවුන් ඉතා හොඳින් හුස්ම ගන්නවා. හොඳින් ආහාර ගන්නවා” ඔවුන්ගේ පියා වන සිමන් හෝවී කියයි. ඔවුන්ගේ උපත ‘diprosopus’ නම් දුර්ලභ රෝගී තත්ත්වයක් බව වෛද්‍යවරු පවසති.“ඔවුන්ට එකම සිරුරක් තිබුණත් අපි ඔවුන් නිවුන්නු යැයි හඳුන්වනවා. අපට ඔවුන් අපේ දරුවන් අපි ඔවුන්ට ආදරෙයි” හෝවී මහතා කියයි.ඔවුන් ඉපදුණු විගසම වෙස්ට්මීඩ් හි ළමා රෝහලට මාරු කරන ලදී.“අපිට කියන්න බැහැ ඔවුන් කොතෙක් කල් රෝහලේ ඉඳියි ද කියලා. අපට ඕනැ ඔවුන් ගෙදර ගෙන ගොස් සතුටින් තබන්නයි” හෝවී දෙමහල්ලන් කියති.‍මේ වන විට ඔවුන්ගේ ශාරීරික අවයව හොඳින් ක්‍රියාත්මක වෙතත් වෛද්‍යවරුන් නිරන්තර සැලකිල්ලෙන් සිටිති.දුර්ලභ උපත් තත්ත්වයකි. ලොව දැනට මෙවන් උපත් 35 ක් සිදුව ඇති අතර ඔවුන් එකකුදුවත් ජීවත්වූයේ නැති බව වෛද්‍යවරු පවසති.මුලදී ගැබිනි අවස්ථාවේදී යං මහත්මියගේ ගැබ පරීක්ෂා කළ වෛද්‍ය වි‍ශේෂඥයන් ගැබ විනාශ කළ යුතු යැයි කීව ද දෙමාපියන් එයට එකඟ වූයේ නැත. එමෙන්ම ඔවුන් ඉපදෙනතුරු ජීවත්වීමම අරුමය යැයි කීව ද එය ද ඉටු වූවේ නැත.“මෙය ඉතාමත්ම දුර්ලභ අවස්ථාවක්. මිලියනයකට හෝ මිලියන දෙකකට එකක් පමණ සිදුවන දෙයක්.”වෛද්‍ය විශේෂඥ ග්‍රේග් කෙස්බි පැවැසීය.දයා ඩි. ෆොන්සේකාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>05</month>
      <day>25</day>
    </date>
    <link>http://www.silumina.lk/2014/05/25/_art.asp?fn=as1405254</link>
    <topic>ගන කැලයක් තනියෙන් වැවූ මිනිසෙක්</topic>
    <author>රෝහණ ආර්යරත්න</author>
    <content>ගන කැලයක් තනියෙන් වැවූ මිනිසෙක්ඉන්දියාවේ ඇසෑම් ප්‍රාන්තයේ බ්‍රහ්මපුත්‍ර යෝධ ගංගාවේ ඉවුරේ ඇති අක්කර 1360ක් පමණ විශාල වූ වැලි තලාවක කොටි වලසුන් ආදී බියකුරු සතා සිවුපාවුන් වාසය කරන ඝන වනාන්තරයක් වෙයි.මෝලායි වනාන්තරය යනුවෙන් හඳුන්වනු ලබන මෙම ඝන කැලෑව වැලි තලාවක් මත ගොඩනැඟුණේ කෙසේද?මෙය පළමු ප්‍රශ්නයයි.දෙවැනි ප්‍රශ්නයට පිළිතුරු සෙවීමට පෙර තවත් ප්‍රශ්නයක් ඇසීමට ඇත.තනි පුද්ගලයකුට මෙබඳු අතිවිශාල ඝන වනාන්තරයක් ගොඩනැඟිය හැකිද? එසේ නැත්නම් වැවිය හැකිද?මෙම ප්‍රශ්න දෙකටම පිළිතුර ජාදව් මොලායි පායෙං යැයි කීවෝත් ඔබ තවත් ප්‍රශ්න රැසක් අසනු නොඅනුමානය.ජාදව් මොලායි පායෙං යනු එක් පුද්ගලයෙකුගේ නාමයකි. ඔහු ගේ දෑතින් මෙම ඝන වනාන්තරය තනිවම ගොඩනැංවූවා යැයි කිවහොත් ඔබ කිසිසේත් විශ්වාස නොකරනු ඇත. තනිවම මෙබඳු විශ්වකර්ම කාර්යයක් කිරීම නිසා මේ ඝන වනාන්තරය මොලායි කැලෑව ලෙස හඳුන්වනු ලබන්නේ ඔහුට කෙරෙනු ලබන උපහාරයක් ලෙසිනි.කැලෑවක් වැවීම ඔහු සිහිනෙන්වත් නොසිතූ දෙයකි. එහෙත් ඔහු පෙලඹ වූ සිද්ධියක් විය.එම සිද්ධිය වන විට ඔහුට වයස අවුරුදු 16කි. 1979 අතිවිශාල ගංවතුරක් නිසා බ්‍රහ්මපුත්‍ර නදිය පිටාර ගැලුවේය. නදිය අසල වැලිතලාවට ගිය පායෙංට දක්නට ලැබුණේ මරණයට පත්ව සිටින සර්පයන් සමූහයකි. සර්පයින්ගේ මිය යෑම ගැන ඉමහත් කම්පාවට පත් ඔහු එම මරණවලට හේතුව සෙවීය. එම සර්පයින් මිය ගොස් තිබුණේ දැඩි හිරු රැස් නිසා උන්ගේ සිරුරු විජලනයට පත්වීම නිසා බව ඔහු සොයාගත්තේය. එයට හේතුව දැඩි හිරු රැස් වළකාලිය හැකි වෘක්ෂලතා එම ප්‍රදේශයේ නොතිබූ නිසා බව ඔහු වටහා ගත්තේය.ශෝකයට පත් පායෙං වන සංරක්ෂණ දෙපාර්තමේන්තුවට ගොස් එම ප්‍රදේශයේ කැලෑ ගස් වැවීම කළ යුතු යැයි කීවේය. එහෙත් වැලි සහිත පසක කැලෑ ගස් සිටුවාලිය නොහැකි බව කී නිලධාරීහු ඔහුට එම ප්‍රදේශයේ උණබම්බු වගාවක් දමන ලෙස පැවසූහ.එම අවවාදය පිළිගත් පායෙං උණබම්බු වැවීමේ ව්‍යාපෘතිය ආරම්භ කළ අතර ඒ පිළිබඳ අතීතය සිහිපත් කළ හෙතෙම “ඒක හරිම වේදනාත්මක මතකයක්. වැලි තලාවක ගස් වවන එක ලේසි පහසු වැඩක් නොවෙයි.. මගේ උදව්වට කවුරුවත්ම හිටියේ නෑ. කාටවත් මේ ගැන උනන්දුවක් තිබුණෙත් නෑ. මම තනියම මේ වැඩේ පටන් ගත්තාÓයි කීවේය.උණබම්බු මොටෙයියාවන් එකි‍ෙනක ගෙන වළවල් හාරා පැළකොට හැමදිනකම උදේ සවස වතුර දමා ඉතාම අමාරුවෙන් පටන්ගත් මෙම පළමු ව්‍යාපෘතිය කලක් ගතවෙද්දී විශාල උණ බම්බු පඳුරක් බවට පත්වී තිබේ.ඉන්පසුව ඔහු කළේ විවිධ වර්ගයේ වෘක්ෂලතා පැළ තැන් තැන්වලින් ගෙන සිටුවාලීමයි. මේ හැර ඔහුගේ ගමෙන් රතු පැහැති කූඹින් රැගෙන ගොස් එම වැලි තලාවට දැමීමයි. ක්‍රමයෙන් එම වැලිවලට පස් එකතු කිරීම කූඹින් අතින් සිදුවිය. පස ක්‍රමයෙන් සම්පූර්ණ ගුණාත්මක තත්ත්වයට හැරෙන්නට විය. ඒ සමඟම ඒ වන විට පැළ ද එම පසේ ගුණාත්මක භාවයේ උදව් ලබාගෙන හොඳින් වැඩෙන්නට විය.පාසල් අධ්‍යාපනයක් නොලබා තිබුණත් ජෛව විවිධත්වය ඉවෙන් මෙන් හඳුනාගත් පායෙං මහන්සි නොබලා නොයෙකුත් කරදර හා අපහසුතා මධ්‍යයේ තම කාර්යය ඉතා හොඳින් ඉටු කළේය.කුඩා පැළ රූස්ස ගස් බවට පත්වීමට බොහෝ කාලයක් ගතවුවත් තමා වටා තිබූ හුදකලාව හා තනිකම ද නොතකා මහත් අධිෂ්ඨානයෙන් තම අරමුණ කරා යන්නට පායෙංට හැකිවිය.පායෙංට පින්සිදු වන්නට මළ සොහොනක් ලෙස පැවැති පාළු වැලිතලාව අද අති විශාල රූස්ස ගස්වලින් වැසීගිය ඝන වනාන්තරයක් බවට පත්වී ඇත. ඒ සඳහා ඔහුට දැනට වසර 30ක් වැනි කාලයක් ගතවී තිබිණ. එම නිර්මාණකරුවාගේ නම යොදා එම ඝන වනය මොලායි වනාන්තරය යනුවෙන් හඳුන්වනු ලබයි.විවිධ වෘක්ෂලතා වර්ග දහසකට අධික ප්‍රමාණයක් පවතින අතර ගිජුලිහිණියන් ඇතුළු නොයෙකුත් වර්ගයේ කුරුලු වර්ග, වඳුරු හා රිලා වර්ග, මුවන්, සාවුන් වැනි අහිංසක සතුන් මෙන්ම රයිනෝසිරස්, කොටි, වලසුන් පමණක් නොව ඉතාම දුර්ලභ රාජකීය බෙංගාල කොටින් ද මෙම විශාල වන පෙදෙසේ දැකිය හැකිය.කෙසේ වෙතත් පායෙං හුදකලා ජීවිතයක් ගතකරයි. ඔහු‍ෙග් එම තනිකඩ දිවිය ඇරැඹුණේ තරුණ කාලයේදීමය. ඔහුට ඒ පිළිබඳව කිසිදු වේදනාවක් හෝ පසුබෑමක් නැත. ඔහුගේ ජීවිතයේ එකම අරමුණ ආශාව, අනාගත සියල්ලම යොමුවී ඇත්තේ මෙම ඝන වනාන්තරය වෙතටයි. ඔහු වනය අසල කුඩා පැල්පතක බිරිය සමඟ ජීවත් වන අතර එළකිරි හා මීකිරි විකුණා ජීවත්වෙයි.දැන් ඔහුගේ ජීවිතයේ අරමුණට එරෙහිව මහත් කරදරයක් බවට පත්වී ඇත්තේ එම කැලෑව අවට පිහිටි ගම්වල මිනිසුන්ය. ඔවුන් කැලෑවට වැදී පායෙං ඉතා ආදරයෙන් වවනු ලැබූ රූස්ස ගස් හෙ‍ාරෙන් කපාගෙන යෑම ඔහුට ඉවසීමට නොහැකි වේදනාවකි. එසේම එම වනයේ සිටින සතුන් මරා දැමීම ද ඔහුට ඉවසිය නොහැකි කරදරයක් බවට පත්වී ඇත.තවදුරටත් ඉවසීමට නොහැකිවූ පායෙං එම ගැමියන් හමුවී ගස් කැපීම හා සතුන් මරා දැමීම වෙනුවට තමා මරා දමන ලෙස ඉල්ලා සිටියේය. එයින් පසු එම කරදරය ක්‍රමයෙන් අඩුවී ඇති බව හෙතෙම පවසයි.මේ අතර ඇසෑම් ප්‍රාන්ත රජය පායෙංගේ මෙම යෝධ ව්‍යාපෘතිය මහත්සේ අගය කරමින් ඔහුට සහාය දීමට පසුගියදා තීරණය කළේය. ඒ අනුව එම කැලෑවේ ප්‍රමාණය තවත් අක්කර 1235කින් වැඩි කිරීමට එම රජය කටයුතු යොදා ඇත.රෝහණ ආර්යරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>05</month>
      <day>25</day>
    </date>
    <link>http://www.silumina.lk/2014/05/25/_art.asp?fn=as1405255</link>
    <topic>ඉන්දියාවෙන් අලුතින් නැට්ටුක්කාර ගෙම්බෝ 14ක් සොයාගැනෙති</topic>
    <author/>
    <content>ඉන්දියාවෙන් අලුතින් නැට්ටුක්කාර ගෙම්බෝ 14ක් සොයාගැනෙති“මම තමයි ඔයාට සුදුසුම ස්වාමිපුරුෂයා. ඔයා ඕනෑ ම කරදරයකදී බේරාගැනීමට හැකි මට විතරයි” වදනින් නොපැවසුවත් ක්‍රියාවෙන් පැවසෙනුයේ එයය. එම සතුන් කකුලක් දිගු කරමින් ඒ බව තමා බලාපොරොත්තුවන සහකාරියට ප්‍රකාශ කරනුයේ ඒ අයුරිනි. මෙය සිදුවන්නේ අපගේ ලෝකයේ නොවේ. ගෙම්බන්ගේ ‍ලෝකයේය.මීට පෙර විද්‍යාඥයින් අලුත් ගෙම්බන් වර්ග රැසක් සොයාගෙන ඇතත් ඉන්දියාවේ මහාරාෂ්ට්‍ර ප්‍රදේශයේ බටහිර ගාට්ස් නම් වූ ප්‍රදේශයේ ඇති ඝන වනාන්තරවල කළ පර්යේෂණාත්මක මෙහෙයුමකදී නව ගෙම්බන් වර්ග 14ක් සොයාගෙන ඇත. මේ ගෙම්බන් සොයාගෙන ඇත්තේ දිල්ලි විශ්වවිද්‍යාලයේ මහාචාර්ය සත්‍යභාමා දාස් බිජු ගේ ප්‍රධානත්වයෙන් යුතු කණ්ඩායමකි.මොවුන්ගේ හැසිරීම් රටා පරීක්ෂාවට ලක්කළ මහාචාර්ය බිජු ඔවුන්ට “නැට්ටුක්කාර ගෙම්බන්” යන අන්වර්ථ නාමය දී ඇත.මෙම කුඩා ගෙම්බන් ගේ විශේෂත්වය වන්නේ ඔවුන් සතුව පවතින පිනුම් හා කරණම් ගැසීමේ හැකියාවයි. බොහෝ අවස්ථාවලදී එක කකුලක් දික්කරමින් අසාමාන්‍ය නැටුමක් ඉදිරිපත් කරන්නේ තමා වෙත සහකාරියක් නම්මා ගැනීමේ අරමුණින් බව මහාචාර්යවරයා පවසයි.මේ අන්දමේ “නැට්ටුක්කාර” ගෙම්බන් මධ්‍යම ඇමෙරිකාවේ හා අග්නිදිග ආසියාවේ දක්නට ලැබෙන නමුත් ඉන්දියාවෙන් මෙම වර්ගයේ ගෙම්බන් සොයාගනු ලැබූ මුල්ම අවස්ථාව මෙය වන්නේය. වර්ෂ මිලියන 85කට පමණ පෙර බිහිවූ මේ ගෙඹි විශේෂය මෙතෙක් සොයාගෙන තිබුණේ නැත. ඔවුන් මික්‍රික්සාලිඩායි (Micrixalidae) යන විද්‍යාත්මක නාමයෙන් හඳන්වනු ලබයි.එසේම කුඩා දොළ පාරවල ජල මට්ටම අඩුවූ විට මේ ගෙම්බෝ තම බිත්තර පොළව යට සඟවන බව ද සොයාගෙන ඇත. මේ ගෙම්බන් වෙරළු ගෙඩියක් තරම් විශාල වන අතර සැඬ ජල පහරකට හසුවුවහොත් ගසාගෙන යා හැකි බවත් පැවසේ.පරිසරය හා ස්වභාවධර්මයට දැඩි සම්බන්ධතාවයක් ඇති මෙම ගෙම්බන් පරිසරයේ යම් වෙනසක් සිදු වූ වහාම විනාශ වීමේ දැඩි ප්‍රවණතාවක් පවතී.මේ ගෙම්බන් අතුරෙන් අසාමාන්‍ය ලෙස කකුල් දික්කරමින් නැටුම් නටන්නේ පිරිමින් පමණක් බවත් ගැහැනු සතෙකුගේ අවධානය යොමු කරගැනීමට මෙන්ම වෙනත් ගෙම්බන්ට ප්‍රහාර නිකුත් කිරීම සඳහා ද උහු දෙපා යොදා ගනිති.මොවුන්ගේ ජීවිත රටාව හා හැසිරීම “හරියටම හොලිවුඩ් චිත්‍රපටයක් ව‍ගේ” යැයි පවසන මහාචාර්වරයා බටහිර ‍‍ගාට්ස් යනුවෙන් හඳුන්වනු ලබන කඳු සහිත භූමිය හිමාල‍යටත් වඩා පැරැණි බවත් එය අතිවිශාල ජීව විද්‍යානුකූල තෝතැන්නක් බවත් පවසයි. එහෙත් යකඩ හා බොක්සයිට් වැනි ද්‍රව්‍යයන් සොයා පතල් කැනීම, ජල දූෂණය, පිළිවෙළක් නැතිව කෙරෙන ගොවිතැන හා මනුෂ්‍ය වාසභූමි ඇතිවීම වැනි ක්‍රියාවලියන් නිසා එම ප්‍ර‍දේශය ක්‍රමයෙන් විනාශ වී යන බව ද හෙතෙම පවසයි.මෑතකදී ‍ෙසායාගනු ලැබූ ‘'නැට්ටුක්කාර'’ ගෙම්බන් 14 දෙනා ද එසේ සදහටම අතුරුදහන් වන ගනයට වැටී ඇති බවත් “ඉන්දියාවේ ගෙඹි මිනිසා” යනුවෙන් හඳුන්වනු ලබන මහාචාර්ය සත්‍යභාමා දාස් බිජු විසින් රතු නිවේදනයක් නිකුත් කර ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>05</month>
      <day>25</day>
    </date>
    <link>http://www.silumina.lk/2014/05/25/_art.asp?fn=as1405256</link>
    <topic>මං ආපහු යනවා තවත් ඔයාට කරදර කරන්නේ නෑ</topic>
    <author/>
    <content>මං ආපහු යනවා තවත් ඔයාට කරදර කරන්නේ නෑදොර රෙද්ද මෑත් කළ බණ්ඩාර මැණිකා “දුවේ” යි හඬ ගෑවාය.“ඇ‍ඳේ පෙරළිලා ඉන්න ලස්සන... දෙකට ගණින්ඩ බෑ වගේ හිටියට හරි ඇට්ටරයි මේ කෙල්ල...” යි සිතමින් ඇය කාමරයට පිවිසුණා ය.“මොකද මේ...? අසනීපයක්වත් ද?”“ආ... න්... නෑ අත්තම්මේ...” යි කියමින් වෑයමින් නඟා ගත් සිනාවකුත් එක්ක නදී නැගී සිටිනු ඇතැයි ඇය බලාපොරොත්තු වූවා ය. එහෙත් බිහිරි වූවක මෙන් කෙල්ල ඔහේ වැතිර සිටියි.“පුංචියම්ම දැන් එන්නැතැ. ආයෙ ඉතිං කෑම බීම උස්සාගෙන යන්ඩෝන්නැ... අර ළමයටත් දැං සනීපයි කියනව නේ...”නිසලව නිහඬව පසු වුවද ඒ නම් නදීට සුබ ආරංචියකි. දින කීපයක් තිස්සේ රෝගියා උදෙසා ආහාරපාන රැගෙන ගිය ගෝතමී පිළිබඳව ඇය බැතිබර සිතින් සිහිපත් කළාය.“එක දවසකවත් මාව එක්ක ගියේ නැති එක තමා නරක...” යි දෝෂාරෝපණය කරමින් ඇය උඩුකය කෙළින් කළාය.“කවුරු ගියත් නැතත් ඉතිං ලෙඩා සනීප වුණා නං ඒ මදැයි...” බණ්ඩාර මැණිකා සිනාව මැඬ ගනිමින් කීවාය.“මං අද යනව මැටි ගෙදර...”නදී මුරණ්ඩු ලෙස හිස සැලුවාය.“ලෙඩත් සනීපනං ඉතිං ආයෙ මොකට කරදර වෙනව ද?”“මං යන්නෙ කෝසලා අක්කව බලන්න...”“ඒ දැරිවිට ඉහින් බහින ලෙඩක් දුකක් නෑනෙ”නදී ඇ‍ඳෙන් බැස්සේ කෝපයෙන් පිපිරෙමිනි.“ලෙඩ වෙන්නම ඕන ද කෙනෙක්ව බලන්න යන්න?”දොර රෙද්ද යළිත් සැලුණේය. මෙවර එබිකම් කළේ සුසන්තය.“මොකද මේ අත්තම්මයි මිනිබිරියි හයියෙන් හයියෙන් කතාව? රණ්ඩු වෙනව ද?”ඔහු වෙනුවෙන් හෝ මඳ සිනාවක් නොපෑ යුවතිය ඉවත බැලුවාය.“අපේ ගෝතමී මේ ටිකේම දුවනවනෙ අර ඉලංදාරියා බලන්න... අනේ අම්ම අප්පා නැති ළමයි... ඉතිං අපේ එක්කෙනා යන යන තැන එල්ලාගෙන යන්ඩන ඕනැ ද මේ දැරිවි...? හරියට අර පැටියා බඩ බැඳ ගත්තු වැඳිරි වාගේ...”සුසන්ත නිහඬ යුවතිය දෙස බැලුවේ ය.“පුංචි අම්මා එක්කරගෙන නොගියාට බාප්පා එක්ක යනව නේ... මං දැක්කා බාප්පත් එක්ක රෝන්දෙ ගහනවා...” එවර ඇගේ දෙතොල් අතර සිහින් සිනාවක් මතු විය.“අප්පේ ඉතිං... එව්වා මොකට කියනව ද... බාප්පයි දුවයි හරි යාළුයිනෙ...” යි කී බණ්ඩාර මැණිකා හා හිනැහුණා ය.“ඕකට තමා ඉතිං කියන්නෙ ඉස්සෙල්ලා ආපු කනට වඩා පස්සෙ ආපු අඟ ලොකු වෙලා කියලා...”සුසන්ත නොමනාපයෙන් හිස ගැස්සුවේ ය.“යන්න... මාමා හරි නරකයි...” යි නෝක්කාඩු කී නදී කාමරයෙන් පිට වූවාය.“නරකයි නේන්නං... දැනුත් මේ ආවෙ පණිවිඩයක් කියල යන්න... කියන්නෙම නෑ... අපි ඉතිං නරක මිනිස්සුනේ...” ඇය කුඩා සාලයෙහි නැවතුණාය.“පණිවිඩයක්? මොකක්ද?” ඇගේ දෑස අබියස කෙඳිරි ගෑවේ අමරා ය.“සුදු ආච්චි...? අනේ මුකුත් කරදරයක් ද? දෙයියනේ එහෙම වෙන්න එපා...” යි ඇය බියෙන් ද ශෝකයෙන් ද දෙවියන් යැද්දා ය.“තාත්තයි සුදු ආච්ච්යි හෙට එනවලු දුවේ...” ගල් ගැසී හුන් යුවතිය බණ්ඩාර මැණිකාගේ ප්‍රීතිමත් හඬින් තිගැස්සුණා ය.“සුදු ආච්චි...?” යි ඇය විමතියෙන් දෑස අයා ගත්තාය.“අනේ ඔව්... දූව දැක්කෙ නෑනෙ මාස ගාණකින්...”දරුවන්ට වගක් විත්තියක් නැතත් අම්ම අප්පට ආච්චිට සීයට ඉවසන්න බෑ දරු කැක්කුම... ඒ හින්දනේ ඔය ඔච්චර දුර කතරක් ගෙවාගෙන එන්නෙ ලෙඩ දුක් බැරි අමාරුකම් තියෙද්දිත්...”වරදක් කළ දැරියක සේ හැකිළෙමින් නදී මිදුලට බැස්සා ය.“පව් සුදු ආච්චි...” යි සුසුමක් ද හෙළුවා ය.බණ්ඩාර මැණිකා ආපසු හැරුණේ සිය පුත්‍රයා හට තේ කෝප්පයක් වක් කිරීම සඳහාය. ඔහුගේ බිරිය බත්පත තේ කෝප්පය කලට වේලාවට පිරිනමන බව දැන සිටිය ද ඇයට සෑහීමකට පත්වීමට නුපුළුවන.ඔහු ආ ගිය විටෙක ඇය කෑමෙන් බීමෙන් සංග්‍රහ කරන්නේ ඔහු කාන්තාරයක සිට පැමිණි කලෙක මෙනි.“අනේ අම්මා... අර ගෑනි මට කන්ඩ බොන්ඩ ටික හරි ගස්සලා දෙනවා වෙලාවට... මේ... මෙච්චර දේවල් කන්ඩ බොන්ඩ නං මං දවස් ගාණක් හාමත් වෙලා ඉන්ඩ එපැයි...” යි වරෙක සුසන්ත කන් කෙඳිරි ගායි.“මං නෑ කිව්වැයි... ඒ වුණාට පුතේ කොච්චර කරදඬු උස් මහත් වුණත් ගෑනු ගත්තත් දරුවො හැදුවත් උඹ මගේ පුංචි පුතාමනේ” යි ශෝකාකූල හඬින් කියන ඇය කඳුළක් පිස දමයි.“තාත්තලා එනව කියල මං පුංචි අම්මට කියන්න යනවෝ...” යි කෑ ගෑ නදී අවසරය ලැබෙන තෙක් පමා නොවූවාය. ඇය කඩුල්ල වෙත දිව ගියේ අත්තම්මා හෝ මාමා තමා වලක්වාලනු ඇතැයි බියෙනි. අතරමඟදී ගෝතමී හමු වුවහොත් ගීත් නොදැක ආපසු හැරෙන්නට සිදු වනු ඇතැයි තැති ගත් ඇය නොනැවතී දිව්වාය.මැටි පදම් කරමින් සිටි තරුණයාගේ ඇ‍ඟේ හැපී බිම ඇද වැටෙනතුරුම ඇය දිව්වාය. මාමා හෝ අත්තම්මා තමා ලුහුබැඳ එනවාදැයි හැරී බැලු නිමේෂයේදී මැටි ගොඩක් මත පතිත වන්නට තරම් ඇය අවාසනාවන්ත වූවාය.දෑතේ මැටි තැවරී ඇත්තෙන් ඇය නැගිටුවාලන්නට ඔහු පැකිළුණේ ය.“අ... අනේ...” යි ඇය හැඬුම්බර හඬින් කෑ ගෑවෙන් ඔහු පහතට නැඹුරු විය. එසේ වුව ඇය ස්පර්ශ කරන්නට බිය වූයෙන් ඔහු වෙතින් දක්නට ලැබුණේ තැති ගත් කොලුවෙකුගේ පෙනුමකි.“හරි නරකයි... මං ආවෙ ඔයාව බලන්න... ඔයාට සනීප ද බලන්න...” ඔහුගේ දෑතේ එල්ලී නැඟී සිටින්නට උවමනා වූයෙන් ඇය කෝපයෙන් කෑ ගෑවාය.ඔහු ඇය නැගිටුවාලීයේ අදිමදි කරමිනි. සියොළඟ මඩ තවරා ගත් යුවතිය දෙස බලා ඔහු සිනාවක් හෝ නොපෑවේය. නොඑසේ නම් අනුකම්පා සහගත බැල්මක් හෝ හෙළිය යුතුව තිබිණ. ඇය එවැන්නක් අපේක්ෂා කළාය. ඔහු වෙතින් පළවූයේ ඇගේ කඩා වැදීම කරදරයකැයි හඟවන බැල්මකි.“අත්තම්මා කීවා ඔයාට සනීපයි කියල...”පිළිතුරක් තබා වචනයක්වත් ඔහුගේ මුවින් නොගිළිහෙන බව ඇයට මොහොතකට අමතක ව ගියාක් මෙනි. ඔහු ආපසු හැරුණේ උන්හිටි හැටියේ තමා ගොළු කළා වූ දෛවයට ශාප කරමිනි.“ගීත්...” යි හඬ ගෑ ඇය වහාම ගේ......... දෙස බැලුවාය. එහෙත් ඒ තුළ පිළිසඳරෙහි යෙදී සිටින ගෝතමී, කෝසලා හෝ සුසිලාට ඇගේ හඬ නොඇසිණ.“ඔයා කැමති නැද්ද ගීත් මං ඔයාව බලන්න ආවට...?” යි ඇය මෙවර ප්‍රශ්න කළේ පහත් හඬිනි. එහෙත් ඔහු තව දුරටත් ඇය සමීපයෙහි නොසිටියේය. කෝපයෙන් ද ශෝකයෙන් ද උතුරා යමින් ඇය ඔහු සොයා මඩුවට වැදුණාය. පිල් කණ්ඩිය මත බූරු ඇඳ මත ඔහු දක්නට නොලැබීමෙන් ඇගේ හදවත කිඳා බැස්සේය.“කොහේ ගියා ද?” යි තොල් මතුරමින් ඇය මඩුව තුළට පිවිසුණාය. එහි කෙළවරක විශාල වියළි අත්තක් සිටුවා තිබිණ. ........... එහි අතු පතර එල්ලෙන වඩු කුරුලු කූඩු දෙස බලා ගත්වනම සිටින තරුණයා වෙත ළංවූ ඇය “ඇයි?” දැයි ඇසුවේ සැලෙන දෙතොලිනි.“ඔයා කැමැති නෑ මාව දකින්නවත්... මට තේරෙනවා... හෙට තාත්තයි ආච්චියි එනවලු... මම ඒ ගොල්ලො එක්ක ආපහු යනව ගීත්... මං ඔයාට තවත් කරදර කරන්නෙ නෑ... ඇත්තමයි...”ඇගේ දෑසින් රූරා හැලුණ කඳුළක් අපවිත්‍ර කොපුලක් මත තවත් කෑලලක් ඇති කළේය. මඩ තැවරුණ යුවතිය වෙත හැරුණ තරුණයා ඒ කඳුළ දුටුවේය. ඔහුගේ දෙතොල සැලිණ. ඇගේ නම හෝ කොඳුරන්නට තමාගේ මුව තමාට පිහිට නොවන බව පසක් කරගත් ඔහු ඇය වැලඳ ගත්තේය.“ගී... ත්...” යි ඇය අපමණ සෙනෙහසින් කොඳුළාය. ඔහුගේ ඇසකින් ගිලිහුණු කඳුළක් ඇගේ හිස මත පතිත විය.ලබන සතිෙය් තව ෙකාටසක්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>05</month>
      <day>25</day>
    </date>
    <link>http://www.silumina.lk/2014/05/25/_art.asp?fn=as1405257</link>
    <topic>හිසේ මාරාන්තික තුවාලය  වැටීමකින් සිදුවූවක් නොවෙයි</topic>
    <author>ඉනෝකා පෙර්රා බණ්ඩාර</author>
    <content>හිසේ මාරාන්තික තුවාලය  වැටීමකින් සිදුවූවක් නොවෙයිකැකිරාව, රබෑව මාමිනියාව ගමේ ජීවත්වූ විමලේ, බන්ධනාගාර නිලධාරීන්ෙග් පහරදීම්වලින් මිය ගියේ මීට වසර කිහිපයකට ඉහතදී ය.මිය යන්නට හේතුව හිසට එල්ලවූ බරපතළ පහරවල් සහ මොළයට සිදුවූ මාරාන්තික තුවාළ බව වෛද්‍ය පරීක්ෂණවලදී හෙළි විය. කෙනකු අපරාධකරුවකු හෝ සැකකරුවකු වුවත් ඔහුට මිය යන තරමට පහර දෙන්නට, නීතිය හා සාමය රකින්නට බැඳී සිටින පොලිසියට ෙහා් බන්ධනාගාර නිලධාරීන්ට කිසිදු අයිතියක් නැත.එෙහත් මේ ඉරණමට මුහුණ දුන් විමලේ ද කල්කිරියාවෙන් අසත්පුරුෂයකු වූ බැවින් ඔහුගේ මරණය අරභයා කෙනකු තුළ කනගාටුවක් උපදියි යැයි සිතෙන්නේ ද නැත.ඒ කෙසේ වෙතත් විමලේගේ මරණය මනුෂ්‍ය ඝාතනයකි. අහංගම මහතා ඉදිරියේ මරණ පරීක්ෂණය සිදු වන්නේ, රඹෑවේ සිටි ඔහු අවසන් හුස්ම හෙලූයේ කොළඹ ජාතික රෝහලේදී වූ හෙයිනි.පියවරෙන් පියවර සාක්ෂි කැඳවන විට විමලේගේ මරණය මෙන් ම කෙනකු අහන්නට අකැමැති අඳුරු අතීතයක් ද ඒ සාක්ෂි සමඟම එළියට ආවේ ය. වඩාත් බරපතළ දෙය වූයේ එය ළදැරියකගේ මරණයක් වීමත් ඈ දූෂණය කොට මරා දමා ඇති බවත් හා එහි ප්‍රධාන සැකකරු මිය ගිය විමලේ වීමත් ය.28 හැවිරිදි විමලේ දමිතා හා විවාහ වී ඇත්තේ මීට වසර හතරකට පමණ ඉහතදී ය. ඔවුන්ට තුන් හැවිරිදි වියේ සිඟිති දියණියක සිටින අතර අවුරුදු දෙකක පමණ කාලයක සිට දියණිය හැඳී වැඩෙන්නේ, විමලේගේ මව සමඟ ය. ඊට හේතුව, දමිතා අවුරුදු දෙකකට පෙර මැද පෙරදිග ගෘහ සේවයට යෑමයි.එතරම් උගත්කමක් නැති ඔහු, ගනේවල්පොළ වී මෝල් කිහිපයකම කුළී වැඩ කළේ ය. විවාහ වූ දා පටන් තම බිරිය ගේ මව පදිංචි මහගෙදර වත්තේ ම කුඩා පැලක් හදා ගත් ඔවුහු එහි පදිංචි වූයේ මවගේ ගෙදර ද පේන මානයේ වූ බැවිනි.අඬදබර නැතත් විමලේගේ ඇතැම් ගතිගුණ නොරිස්සූ දමිතාගේ මව, ඔහුට වැඩි කැමැත්තක් පෙන්වූයේ ද නැත. 53 හැවිරිදි වියේ වූ ඈ විමලේ ගේ මරණය පිළිබඳ අහංගම මහතා ඉදිරියේ පෙනී සිටි පළමු සාක්ෂිකාරියයි“මට දරුවන් හය දෙ‍නයි‍. මිය ගිය විමලේ විවාහ වී සිටින්නේ මගේ දෙවැනි දූ දමිතා සමඟයි. මේ ඇගේ දෙවැනි විවාහය. ඇයගේ කලින් විවාහයේ දූලා දෙන්නෙක් හිටියා. දැන් ඉන්නේ එක දුවක් විතරයි. ඒ වැඩුමල් දරුවා හැදී වැඩුණේ ගලෙන්බිඳුණුවැව පදිංචි මගේ ලොකු දුව ළඟ. දෙවැනියා හිටියේ මං භාරයේ. ඒ දරුවට යන්තම් අවුරුදු 13 ක් පිරුණ විතරයි. මට එයාව දිගටම පාසල් යවන්න පුළුවන්කමක් තිබුණේ නැහැ.‍ ඒ දරුවට පාසල් යන්න ලැබුණේ හතරේ හෝ පහේ පන්තියට යනකල් විතරයි. අම්මා දෙවැනි විවාහයක් කරගත් නිසයි මං ළඟට ඒ දරුවා ගත්තේ. ඊට පස්සේ එයාගේ අම්මා රට ගියා. අපි හුඟක් දුප්පත්. ඒ දුප්පත්කමින් ගොඩ එන්නයි, විවාහ දෙකෙන් ම ඇයට ලැබුණු මේ ගැහැනු දරු තුන් දෙනාට අනාගතයක් හදන්නයි තමා මගේ දූ දමිතා මැද පෙරදිග ගියේ.දමිතා දුවගේ පළමු සැමියා මිය ගියේ වහ බීලා. එදා පටන් දූලා දෙන්නෙක් එක්ක තනි වූ මගේ දුව, ජීවත්වෙන්න හයියක් ඕනෙ නිසයි, එයාම දැන හඳුනාගත් මේ විමලේ එක්ක විවාහ වුණේ. ඒත් හැදී වැ‍ඩීගෙන එන ගෑනු දරුවො දෙන්නව ඒ වහලෙ යට තියන්න මම වගේ ම දූත් කැමැති වුණේ නැහැ. දරුවො දෙන්නා දෙපළකට වුණේ ඒ නිසා.අවුරුදු දහ තුනක් වෙච්චි පොඩි ගෑනු දරුවා මං බලාගත්තේ මගේ පණ වගේ. ඉස්කෝලෙ නොයැව්වට මං ඒ කෙල්ලව පුළුවන් උපරිම විදියට බලා කියා ගත්තා. ඒත් මීට මාස දහයකට උඩදි ඒ දැරිවිව කැලේට ඇදගෙන ගිහින් දූෂණය කරලා මරා දැම්මා. මේ ගැන මං සැක කළේ මියගිය මේ විමලේව. ඒ දරුවා විමලෙට කතා කළේ බාප්පේ! කියලා. මේ විනාසෙ වෙද්දී මගේ දුව පිටරට. වයසක මං ඔය වගේ මිනිහෙක් එක්ක කොහොම හැපෙන්නද...ඒ අසරණ කෙල්ල මහ කැලේ මැද තලලා පොඩිකර දාලා තිබුණා. විමලේ හිටියේ සැක පිට අත්අඩංගුවේ. ඒ දරුවගේ මරණය පිළිබඳ කැකිරාව මහේස්ත්‍රාත් අධිකරණයේදී මං මේ වගේ ම සාක්ෂි දුන්නා. මට බෑණා හැර සැක කරන්න කවුරුත් නැහැ. ඔහු ජීවත්වූ නිවෙසත් මගේ නිවෙසත් තිබුණෙ එකම ඉඩමක. මට ඔහුගේ චරියාව කොහොමටවත් ඇල්ලුවෙ නැහැ.මාස 10 ක් තිස්සේ විමලේ හිටියේ බන්ධනාගාරයේ. ඒ කාලය තුළ එකම දවසක්වත් මං ඔහුව බලන්න ගියේ නැහැ. හේතුව මගේ පුංචි මිනිබිරීව දූෂණය කරලා මරා දාපු නිසා.මට ආරංචි වුණා ඔහු බන්ධනාගාරයෙන් පැන ගිහින් කියලා. පස්සේ ආරංචි වුණා ඔහු මිය ගියා කියලා. මට මේ මෘත ශරීරය භාර ගන්න බැහැ...විටෙක හඬමින් විටෙක සුසුම්ලමින් සාක්ෂි දුන් මේ මව, විමලේගේ මෘත ශරීරය එසේ ප්‍රතික්ෂේප කළා ය.අහංගම මහතා ඉදිරියේ මීළඟ සාක්ෂිය සඳහා කැඳවූයේ විමලේ සිටි බන්ධනාගාරයේ, ඕවර්සියර්වරයායි.“2001/ 07/27 වැනි දින විමලේ නම් මෙම සැකකරු කැකිරාව මහේස්ත්‍රාත් අධිකරණයට ගෙනාවා. එදා එහි සිරකරුවෝ 12 දෙනෙක් හිටියා. හවස 3.30 ට පමණ සියලුම සිරකරුවන් අනුරාධපුර උසාවියට ගෙන යන්න අවශ්‍ය නිසා ඔවුන්ට මාංචු දැම්මා. මං සිර මැදිරියේ දොර ඇරියා. එක පාරටම මිය ගිය සැකකරු මිරිස් කුඩු ගසා පැන ගියා. ඒ එක්කම තවත් සිරකරුවෙක් පැන්නා.මේ සැකකරු අතට මිරිස් කුඩු ලැබු‍ණේ කෙසේ දැයි සොයන විට දැනගන්නට ලැබු‍ණේ, උසාවියේ ප්‍රජා සේවය සඳහා ආ වෙනත් කෙනකු මාර්ගයෙන් ඒවා ලබාගෙන ඇති බවයි. එසේ ම සිර මැදිරිය පිටුපස ඇති යකඩ කූරු අතරින් ඔහු එය ලබා ගෙන තිබුණු බවට සැක කළා. විමලේ සමඟ පැන ගිය අනෙක් සිරකරුවා වූයේ පාලිත නම් අයෙක්.විමලේ නම් සැකකරුට ස්ත්‍රී දූෂණ හා මිනී මැරුම් චෝදනා තිබුණා. එදා ඔහු ගැසූ මිරිස් කුඩු නිලධාරීන් දෙතුන් දෙ‍නකුටම වැදුණු නිසා මොහොතකට සියල්ල අවුල් වූ නමුත් ඊළඟ නිමේෂයේ අප ඔවුන් පසු පස හඹා ගියා. පැනගිය පාලිත නම් දෙවැනි සැකකරු ඉතා ඉක්මනින් නැවත අඩංගුවට ගන්නට හැකි වුවත් විමලේ පසුපස දිගටම හඹා යන්න අපට සිදුවුණා.අප අතර සිටි ජෝති නම් නිලධාරියා විමලේ දෙසට එක් වරම බැට්න් පොලු පහරක් එල්ල කළත් විමලේ එය වළක්වා ගත්තා.‍ ඊළඟට එය උදුරාගෙන ජෝතිටම පහර දුන්නා. ජෝති වැටුණා. විමලේ පැන ගියා. ජෝති නම් ඒ නිලධාරියා ප්‍රතිකාර සඳහා අනුරාධපුර මහ රෝහලට ඇතුළු කළා. ජෝතිට අමාරු නිසා මං අධිකරණයට ගොස් වාර්තා කළා.අනෙක් නිලධාරීන් ඔහු පසු පස හඹා යන විට ඔහු කැලේ ඇතුළට රිංගා ගත්තා. බන්ධනාගාර නිලධාරීන් අහසට වෙඩි තබා යටත් වන ලෙස විමලේට දැනුම් දුන්නා.‍විමලේ වැව් බැම්ම පැත්තට දිව්වා. ඊළඟට ඇනිකට් එකට ඇද වැටුණා. නැවත නැඟිට ඉන් ගොඩ වී කැලේට දිව්වා. ඔහු ඇද වැටුණු තැන කළු ගල් සහිත බවක් තිබුණා. අල්ලා ගන්නා විට ලේ ගලමින් තිබුණා. එසේ 6.30 ට පමණ අත්අඩංගුවට ගෙන බන්ධනාගාර වාහනයේ දමාගෙන විත් බන්ධනාගාර වෛද්‍යවරයාට පෙන්වූවා. ඔහු නිර්දේශ කළ පසු අනුරාධපුර මහ රෝහලට ඇතුළු කළා.ඒ හැරෙන්නට ඔහුට පහර දී රෝහල්ගත කළ බවක් මා දන්නේ නැහැ.” ඔහුගේ තත්ත්වය බරපතළ බැවින් කොළඹ ජාතික රෝහලට මාරු කළා. සැකකරු එහිදී මිය ගිය බව දැනගන්නට ලැබුණා...”කිසිදු ඇදක් පළුද්දක් නැති ලෙස බන්ධනාගාර නිලධාරියා දුන් සාක්ෂිය එසේ වුව ද, විශේෂඥ අධිකරණ වෛද්‍ය එච්.පී. විජයවර්ධන මහතාගේ වාර්තාවේ සඳහන් වූයේ වෙනත් කතාවකි. අහංගම මහතා ඉදිරියේ ඔහු මරණයට හේතු වූ කාරණා එකිනෙක පෙළ ගැස්වූයේ ය.“අහංගම මහතා පවසන පරිදි ඒ මෙසේ ය.“මේ පුද්ගලයාගේ හිසේ බරපතළ තුවාල තිබුණා. ඊට අමතරව මුහුණ සහ සිරුර පුරා සීරීම් ‍තුවාලත් තිබුණා. හිසේ තිබූ බරපතළ තත්ත්වයේ තුවාලය සිදුවී තිබෙන්නේ මොට්ට ආයුධයකින් පහර දීමකින්. සිරුරේ සමහර තුවාල යම් තැලීමකින් සිදුවූ ඒවා. මෙවැනි තුවාල තත්ත්වයන් පෙන්නුම් කරන්නේ යමකුට තදින් පහර දුන් විටයි. සීරීම් නම් වැටීමකින් විය හැකියි. දණහිසේ සහ වැළමිටේ ඇති තුවාල බොහෝමයක් තදින් වැදුණු ස්වභාවයක් පෙන්නුම් කරනවා.හිසේ ඇතිවී තිබෙන මාරාන්තික තත්ත්වය කිසිසේත් වැටීමකින් වූවක් නෙවෙයි. මොට්ට ආයුධයකින් තදින් වැදුණු පහරදීමක්. මොළේට ලේ ගලා ගොස් තිබෙන්නේ ඒ හේතුවෙන්. ඇනිකට් එකින් වැටුණා නම් මෙවැනි තත්ත්වයක් නෙවෙයි තිබිය යුතු...” අධිකරණ විශේෂඥ වෛද්‍යවරයා දිගින් දිගට ම පැහැදිලි කළා. ඔහුගේ නිගමනයට අනුව මෙය මනුෂ්‍ය ඝාතනයක්. සියලු සාක්ෂි සලකා බලා මා මෙම පරීක්ෂණයේ තීන්දුව ලෙස දුන්නේ, බන්ධනාගාර නිලධාරීන් කවර කතාවක් ඉදිරිපත් කළත් මෙය පැහැදිලි මනුෂ්‍ය ඝාතනයක්... යනුවෙනුයි.බන්ධනාගාර භාරයට පත් වූ ඔහුගේ මේ මිය යෑම සැක සහිත මරණයක් වූයේ එලෙසින්. ඔහු කවර ආකාරයක වැරැදි කරුවකු වුවත් අධිකරණය දඬුවම් ලබාදෙන තුරු පොලිසියට ෙහා් බන්ධනාගාර නිලධාරීන්ට බැහැ කිසිවකුට මෙවැනි මාරාන්තික තුවාල සිදු කරන්න. නමුත් අවාසනාවකට අපේ ර‍ෙට් එය තවමත් සිදුනොවන්නක් නෙවෙයි...”ඉනෝකා පෙර්රා බණ්ඩාරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>05</month>
      <day>25</day>
    </date>
    <link>http://www.silumina.lk/2014/05/25/_art.asp?fn=as1405258</link>
    <topic>නෙළුම්විල</topic>
    <author>නෙළුම්විල, සිළුමිණ,</author>
    <content>නෙළුම්විලගමේ සිට නගරයට යතුරුපැදියෙන් පැමිණ දුම්රියපොළට යාබද බයිසිකල් පොළෙහි එය රඳවා දුම්රියෙන් වැඩට යාම ම‍ගේ සිරිතය.බයිසිකල් පොළේ යතුරුපැදි හා පාපැදි සිය ගණනක් රැඳවේ. යානවාහන ද දහයක් දොළහක් තිබේ.බයිසිකල් පොළේ හිමිකරුට කවුරුත් ඇමතුවේ ‘බයිසිකල් අයියා’ කියාය. එහෙයින් මට ද ඔහු ‘බයිසිකල් අයියා'ම විය. ඔහු එතැන නැති දවසක සිටින්නේ ඔහුගේ යොවුන් පුතාය. කවුරුත් ඔහුට කීවේ ‘බයිසිකල් මල්ලි’ කියාය. එහෙයින් මට ද ඔහු ‘බයිසිකල් මල්ලී'ම විය.මැදිවියේ පසුවන බයිසිකල් අයියා, කඩිසරය. ඔහු මුදල් හොයන්නට වෙහෙසෙයි. බයිසිකල් පොළ දොරකඩ ලොතරැයි කුටියක් දමා ඇත. එතැනම තැඹිලිත්, බුලත්විටත්, විකිණෙයි.ඔහු‍ගේ නිවෙස ඇත්තේ නගරයට යාබද හන්දියකට කිට්ටුවය. ගෙයි කොටසක ග්‍රොසරියකි. එය කරන්නේ ඔහුගේ බිරියය.ඇතැම් දවසක මොකක් හෝ හේතුවක් නිසා මට කල්වේලා ඇතිව යතුරුපැදිය බයිසිකල් පොළට ගෙන ඒමට නොහැකිවේ. කෝච්චිය පිඹගෙන දුම්රිය පොළ වෙත ඇදෙනු දකින මම නොඉවසිලිමත් වෙමි.මෙවිට බයිසිකල් අයියා මවෙත දුවගෙන එයි.“හරි! මල්ලි දුවන්ඩ! කෝච්චිය අල්ලගන්ඩ!” ඔහු මගෙන් බයිසිකලය ගනී. මම කෝච්චිය වෙත දුවමි.එහෙත් බයිසිකල් මල්ලි හරිම ඕලාරිකය. හිරිමල් වියේ පසුවුවද මූණේ හිනාවක් නැත. නිතරම ඉන්නේ කා සමඟ හෝ කේන්තියෙන් මෙනි. විහිළුවක් කර හෝ හිනා ගැස්සිය නොහැකිය.“මොකද මල්ලි මේ බබා හම්බ වෙන්ඩ ඉන්නව වාගෙ?” මම ඔහුට විහිළුවක් කරමි.“අනේ යන්ඩ අයියෙ යන්ඩ. එනව මෙතන වද දෙන්ඩ!” ඔහු මුහුණ බිබික්කමක් කරගනී.“මොකද මල්ලි ඔයා අපිත් එක්ක ඔච්චර තරහ?”“වැඩක් නෑ අයියෙ”“ඇයි?”“කොච්චර වැඩ කෙරුවත් අතේ සතේ නෑ”“ඇයි තාත්ත කීයක්වත් දෙන්නෙ නැද්ද?”“දෙනව එයාගෙ ඉටිගෙඩිය!”“ඒක වැරදියිනේ. පිටස්තරයෙක් වැඩ කෙරුව නං පඩියක් ගෙවන්ඩ වෙනවනෙ”“අන්න අයියට තේරුණා! මට පඩියක් ඕන නෑ. ඒත් මාත් කොල්ලෙක්නේ. මටත් අතට කීයක් හරි එපායැ. මට දැං වෙලා තියෙන්නෙ යාළුවො මැද්දෙ පීචං වෙන්ඩ. අපේ අම්මලට තාත්තලට මේව තේරෙන්නෙ නෑ.”“මල්ලි කනගාටු වෙන්ඩ එපා! මං අයියට කියන්නංකො” මම ඔහුගේ පිටට තට්ටුවක් දැමීමි.ඔහුගේ මුහුණ හිනාවකින් හැඩ විය.එදින හැන්දෑවේ මා ආපසු එන විට එහි සිටියේ බයිසිකල් අයියාය. මම අර කාරණාව ඔහුගේ කනේ තැබීමි.“මල්ලි මේ පිස්සු කතා කරනව, කොල්ලන්ට සල්ලි දීල බෑ. උන් දැනගන්ඩ ඕනෑ සල්ලි හම්බකරන එකේ අමාරුව.” ඔහු තරයේ කීවේය.“ඒක හරි අයියෙ. එයත් ඉතින් යාළුවො මැද්දෙ තමන්ගෙ ගෞරවේ රැක ගන්ඩත් එපායැ.”“එහෙම නාස්ති කරන්ඩ සල්ලි කොහෙන්ද මල්ලි? ගස්වලින් කඩන්ඩද? අර අපේ නෝනා ගෙදර කඩේ කරනව. ඔය පුතා කිසිම සහයෝගයක් දෙන්නෙ නෑ. මෙතෙන්ට ආවත් බලාගත්තු අතේ බලාන ඉන්නව. ඔය දරුවට අපි කිසිම දේකිං අඩුපාඩුවක් කරන්නෙ නෑ. ලංකාවෙ තියන හොඳම ටියුෂන් ක්ලාස්වලට අරින්නෙ. අර ඇඳුම ඕනෑ, අර සපත්තු දෙක ඕනෑ කිව්වම කිසි කතාවක් නැතුව ඒව අරන් දෙනව. එයාගෙ අම්මයි, එයාගෙ තාත්තයි මෙච්චර නැහෙන්නෙ මැරිච්ච දවසට මේව අරගෙන යන්ඩ ‍නෙමේනෙ. මේව සේරම එයාගෙ. මේවයින් හම්බකරන දේවල් සේරම එයාගෙ. ඇයි එයා මේව තේරුං ගන්නෙ නැත්තෙ?”ඔහුගේ ඇඟිලි වෙව්ලුවේය.“ඒව සේරම ඇත්ත අයියෙ. සේරම කරන්නෙ දරුවට තියන ආදරේ හින්දනෙ. හැබැයි ආදරේ හිතේ හංගගෙන ඉන්නෙ නැතුව ටිකක් පෙන්නුවොත් නරකද?”“ආදරේ පෙන්න - පෙන්න ඉන්න වෙලාවක් නෑ මල්ලි. එයාට කියන්ඩ මේව තේරුං ගන්ඩ කියල”ඊළඟ දවසේ මා හමුවන තුරු බයිසිකල් මල්ලි සිටියේ නොඉවසිල්ලෙනි.“අයියෙ සාම සාකච්ඡා කොහොමද?”“සාකච්ඡාව කෙරුව. ප්‍රතිඵල ලැබුණද?”“මොන පිස්සුද? අතේ සතේ නෑ අයියෙ. මං හිඟන්නෙක් වගේ”“එහෙම හිතන්ඩ එපා මල්ලි! මේව සේරම ඔයාගෙනෙ. දෙමවුපියො හම්බ කරන්නෙ ඔයාටනෙ”“ඒ ඉතින් අනාගතේනෙ. මං දැන් ජීවත්වෙන්ඩ ඕනෑ වර්තමානෙ‍ෙන”මම ගොළුවීමි.සති අන්තය ගෙවිණි.සඳුදා මා බයිසිකල් පොළට එන විට බයිසිකල් අයියාගේ හිස ගිනිගෙන තිබිණි.“අරය මට දෙන්ඩ තියෙන උපරිම දඬුවම දුන්න මල්ලි!” ඔහු මදෙස හෙළුවේ අසරණ බැල්මකි.“ඒ කිව්වෙ අයියෙ?”“පුතා පැනල ගිහිං!”මගේ ඇස් උඩ ඉන්දවිණි.“ඕකනේ අයියෙ මං කිව්වෙ ආදරේ ටිකක් පෙන්නන්ඩ කියල”ඔහු වෙනදා මෙන් එබස පිළිකෙව් නොකොට බලාගත් අත බලාගෙන හුන්නේය.“ඉන්න තැන ආරංචිද?”“මිනිහ සල්ලි වාගෙකුත් ‍හොරකං කරගෙන හතර අතේ කරග්ගහල සල්ලි ඉවර වේගෙන යන ‍ෙකාට අපේ දෙවුන්දර බාල මල්ලිලෑ ගෙදර ගිහිං! මං හෙට පාන්දර එහෙ යනව”“කොල්ලට ගහන්ඩ එපා අයියෙ!”“ගහන්නෙ මොන හිතකින්ද මල්ලි? ගිය දෙදොහෙ අපිට කෑමක් බීමක්වත් නෑ. එයා ඉකිගගහ අඬනව. මං කඳුළු හංගගෙන අඬනව. දරු දුක එසේ මෙස් දුකක් නෙමේ මල්ලියෙ”ඒ නිමේෂයේ අප දෙදෙනාටම වචන හිර විය.“කොල්ලව එක්කගෙන ආවම පරණ විදිහටමද වැඩ කරන්ඩ හදන්නෙ අයියෙ?”“නෑ මල්ලි.. දවසෙ වියදම දෙනව. හැබැයි එයා වියදම් කළේ මොනවටද කියල පෙන්නන්ඩ ඕනෑ”“ඒක හොඳ අදහස එතකොට දෙපැත්තටම සතුටුයිනෙ”මම ඔහු උනන්දු කෙරුවෙමි.අනන්‍යතාව සඟවා සිටීමට කැමැති ගම්පහ ප්‍රදේශයේ සිළුමිණ පාඨකයකු විසින් යොමු කරන ලද ලිපියක් ඇසුරිනි.ඒ කුඩා නගරය වෙසක් බඩුවලින් හැඩ වෙමින් තිබිණ.මම මුනුපුරු මිනිබිරියනට සුදුසු වෙසක් සැරසිලි තෝරමින් හුදෙකලාවම පදික වේදිකාවේ ඔබ මොබ යන්නට වීමි.හිටිහැටියේම දරුවකුගේ හැඬීමක් ඇසිණි.මම විපරම් කළෙමි.අවුරුදු දහයක තරමේ ළමයෙක් විදුලි කණුවක් බදාගෙන හඬමින් සිටියේය. ඔහුගේ මව යැයි සිතිය හැකි ගැහැනියක් ඔහු අදිමින් සිටියාය.“මට වෙසක් කාඩ් ඕනෑ! මට වෙසක් කාඩ් ඕනෑ” ළමයා මුරණ්ඩු ලෙස කෑගෑවේය.“මෙහෙ එනව යන්ඩ! මෙහෙ එනව යන්ඩ!”ගැහැනිය ද දිගටම ඔහුගේ අතින් ඇද්දාය.දරුවාගේ හැඬුමේ ද, ගැහැනියගේ ඇදුමේ ද ඉවරයක් ‍ෙනාවීය.ඒ අසල වෙසක් පත් විකුණමින් සිටි වෙළෙන්දාගේ මුව'ග නැගී තිබුණේ හිනාවකි. අවට සිටියෝ ද මේ දසුනින් යම් විනෝදයක් ලබමින් සිටියහ.ම'සිත උණුවිය.අත සාක්කුවට ගොස් නෝට්ටුවක් එළියට ආවේ ඉබේමය.මම එය දරුවාගේ මව වෙත දිගු කළෙමි.“ආ මේකෙං ඔය දරුවට වෙසක් කාඩ් අරං දෙන්ඩ!”මම කීමි.එවර ගැහැනිය ළමයා කණුවෙන් ගලවා ගැනීමේ තැත වේගවත් කළාය. දරුවා ද බැදුම දැඩි කළේය.“බෑ. මට වෙසක් කාඩ් ඕනෑ!”“මෙන්න මෙහෙ එනව යන්ඩ!”මම දිගු කරගත් අත දිගු කරගෙනම සිටියෙමි.“මට වෙසක් කාඩ් ඕනෑමයි!”“මෙන්න මෙහෙ එන්ඩයි කිව්වෙ!”මට ටිකක් කේන්ති ගියේය.“ඔය ළමයට වද නොදී මෙන්න මේක අරගෙන වෙසක් කාඩ් අරන් දෙනව!”මම උස් හඬින් කීමි.ගැහැනිය දරුවා අදින ගමන් මදෙස රවා බැල්මක් හෙළුවාය.“අපි හිඟන්නො නෙමේ මහත්තය!”මගේ අත මවෙත ඇදී ආවේය. මුව ගොළු විය. මම නිහඬවම මගේ ආත්මය තුළට රිංගා ගතිමි.ළමයාගේ දෑත ද බුරුල් විය. ගැහැනිය ඔහු ඇදගෙන ගියාය.මිනිස්සු සිනාසුණහ. ඒ අර දරුවාට ද, ගැහැනියට ද, මට දැයි නොවැටහිණ.  කොට්ටල එස්.කරුණාතිලක මහතා විසින් යොමු කරන ලද ලිපියක් ඇසුරිණි.නෙළුම්විල, සිළුමිණ,ෙල්ක්හවුස් ෙකාළඹ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>05</month>
      <day>25</day>
    </date>
    <link>http://www.silumina.lk/2014/05/25/_art.asp?fn=av1405252</link>
    <topic>හිතේ අමාරුවට කියාපු බේත ‘ඩොක්ටර් ඇන්ඩ් ඇක්ටර්’</topic>
    <author>තුෂාරි නේරංජා වික්‍රමසිංහ</author>
    <content>හිතේ අමාරුවට කියාපු බේත ‘ඩොක්ටර් ඇන්ඩ් ඇක්ටර්’වේදිකාව, පුංචි තිරය, සිනමාව යන ත්‍රිවිධ මාධ්‍යයන් හි ප්‍රවීණත්වයට පත් කලාකරුවකු ලෙස රංගන ශිල්පී විල්සන් ගුණරත්නයන් කලා ලොවේ කා අතරත් ප්‍රකටය. මේ වන විට ඔහුගේ කලා දිවියට වසර හතළිහකි. ඔහු විසින් නිර්මාණය කරන ලද ‘චරිත 8ක්’ වේදිකා නාට්‍යය අද දින සවස 6.30ට කොළඹ බිෂොප් ශ්‍රවණාගාරයේ දී වේදිකාගත වෙයි. මේ අතර විල්සන් ගුණරත්නයන් තම අලුත්ම වේදිකා වැඩසටහන් නිර්මාණය වන ‘ඩොක්ටර් ඇන්ඩ් ඇක්ටර්’ ප්‍රේක්ෂකයන් හමුවට පැමිණ සිටියි. මේ කතාබහ පෙළ ගැසෙනුයේ ඒ නිමිත්තෙනි.* ඔබේ අලුත් නිර්මාණයෙන්ම අපේ කතාබහ අරඹමු.“මගේ අලුත්ම වේදිකා වැඩසටහන ‘ඩොක්ටර් ඇන්ඩ් ඇක්ටර්'. මෙතෙක් මම නිර්මාණය කළ නාට්‍ය සියල්ලෙන්ම මම උත්සාහ කළේ මිනිසුන්ගේ මනස හදන්නයි. මේ ලෝකෙ තිබෙන‍ ලොකුම අමාරුව තමයි හිතේ අමාරුව. වෛද්‍ය විද්‍යාව ගත්තම ඒ තුළත් ගත සිත සුවපත් කරන ක්‍රමවේද තිබෙනවා. සිත සුවපත් කිරීම සඳහා කලාව, සංගීතය වගේම හාස්‍ය රසය ද උපයෝගී කර ගන්න පුළුවන් කියා මම හිතනවා. මම වසර ගණනාවක් පර්යේෂණ කරලයි මේ කාර්යයේ නියැළී සිටින්නේ. දෙස් විදෙස් වශයෙන් වෛද්‍යවරුන් හමුවට, රෝහල්වලට ගිහින් සමීක්ෂණය කරලා ඒ දේවල් අත්විඳ, අත් දැක තමයි මේ නිර්මාණවලට පදනම දමා තිබෙන්නේ. ඒ නිසා මම හාස්‍ය ඇතුළු හැමදෙයක්ම අඩංගු කරමින් තමයි මේ නිර්මාණ ප්‍රේක්ෂකයා හමුවට රැගෙන එන්නේ. ‘චරිත 7ක්’, ‘චරිත 8ක්’ වසර 14ක් පුරාවට විවිධ ජාතීන්ට, ආගම්වලට සංස්කෘතීන්ට අයත් විවිධ ඇදහිලි හා විශ්වාස තිබෙන ප්‍රේක්ෂකයන් හැමදෙනාම එකම වහලක් යටට ගෙනවිත් එක් නිමේෂයකින් එකට ශාලාව දෙවනත් වනතුරු ඔවුන් හඬ නඟා හිනාගස්සවන්නට මට හැකි වුණා. ඒ දේ මම මේ වසර 14 පුරාවට අත්දැක තිබෙනවා. එය මට සතුටක්.”* ප්‍රේක්ෂකයන් ඔබේ නිර්මාණ ගැන දක්වන්නේ මොන වගේ ප්‍රතිචාරද?“හුඟක් හොඳ ප්‍රතිචාර ඔවුන්ගෙන් මට ලැබෙනවා. නරඹන ප්‍රේක්ෂකයින් අතර දෛනික ජීවිතයේ විවිධ දුක් කම්කටොලු වද වේදනා අනන්ත අප්‍රමාණ බලාපොරොත්තු කඩවීම් ඇතිවුණු අය ඉන්න පුළුවන්. ඒ වගේ අය අනන්තවත් මම දැක තිබෙනවා. නමුත් මගේ නාට්‍ය දැකලා ඔවුන් ඒ සියලු දුක් කම්කටොලු අමතක කර හිනාවෙන අයුරු මම දකිනවා වගේම මම ඒ අවස්ථා අත්විඳ තිබෙනවා. මට මතකයි මම වරක් මගේ ‘චරිත 7ක්’ ‍වේදිකා නාට්‍යය ඔස්ට්‍රේලියාවේ මෙල්බර්න් ‘මොනෑෂ්’ විශ්වවිද්‍යාලයේ රඟදැක්වූවා. එහි දී නාට්‍ය පෙන්වා අවසන් වූ පසු එක්තරා වෛද්‍යවරයෙක් ඔහුගේ බිරියත් කැටුව මා සමීපයට පැමිණියා. ඒ කාන්තාව වසර ගණනාවක් තිස්සේම කළු ඇඳුම් ඇඳගෙන බැහැර නොයා නිවෙසේම කාලය ගත කරල තිබෙන්නේ. එයට හේතුව ඔවුන්ගේ නිවුන් පිරිමි දරුවෙක් රිය අනතුරකින් මියයාම. මේ කම්පනය නිසා ඇය මේ විදිහට තමයි ඉඳලා තිබෙන්නේ. වෛද්‍යවරුන්ටත් ඇයව සුවපත් කරන්න බැරිවෙලා. කොහොම වුණත් ඇගේ සැමියාගේ බලවත් ඉල්ලීමට මගේ ‘චරිත 7ක්’ නාට්‍යය නරඹන්න ඇය එදා ඇවිත් සිටියා. නාට්‍ය පටන්ගත් තැන් සිටම එහි තිබෙන හාස්‍යයට ඇය හුඟාක් හිනාවෙලා තිබෙනවා. අවසානයේ ඇය මාව වැලඳගෙන මට කී දෙය තාමත් මට මතකයි.“මෙතෙක් කල් දුකින් පිරිණු මගේ ජීවිතයට ඔබ සතුටක් එකතු කළා” කීවා.* ‘ඩොක්ටර් ඇන්ඩ් ඇක්ටර්’ වැඩසටහනටත් මුල්වුණේ මේ අත්දැකීම් වෙන්න ඇති?“ඔව්. මෙම විෂය ගැන දැනුමක් හා කැමැත්තක් තිබෙන වෛද්‍යවරයෙක් මට හමුවුණා. ඔහු ගම්පොළ මූලික රෝහලේ සායනික මෝහන වෛද්‍යවරයකු වන එච්.දමිත් හෙට්ටිආරච්චි. ඔහු හා මගේ සුසංයෝගයෙන් තමයි මේ වැඩසටහන ඇරැඹෙන්නේ. මට වෛද්‍ය දමිත්ව හමුවන්නේ අහම්බෙන්. ‍මම ඔස්ට්‍රේලියාවේ දේශනයකට ගිය වෙලාවේ කියවන්න සිංහල පත්තර කීපයක් ‍ෙගන්වා ගත්තා. ‘සිළුමිණ’ පුවත්පත කියවන විට වෛද්‍ය දමිත් ගේ අගනා ලිපියක් මගේ නෙත ගැටුණා. එහි ලියැවී තිබ‍ුණේ ලෙඩෙක් බලන්න රෝහලට ගියාම රෝගියා සමඟ ලෙඩේ ගැන කතා නොකර ඔහුගේ හිත සුවපත් කරන දේ කතා කරන්න කියලයි. මට හිතුණා වෘත්තියෙන් අපි දෙදෙනා දෙයාකාර වුණත් අපේ අරමුණ එක නිසා ඔහු හමුවී කතාබහ කළ යුතුයි කියල. ඒ අනුව වෛද්‍ය දමිත්ව මට හමුවුණා. එහි ප්‍රතිඵලයක් ලෙස ‘ඩොක්ටර් ඇන්ඩ් ඇක්ටර්’ වැඩසටහන නිර්මාණය වුණා. වෛද්‍ය විද්‍යාව සහ කලාව යන්න එකිනෙකට වෙනස් මාර්ග දෙකක යන විෂයයන් වුවත් මේ දෙකම පොදු එක් අරමුණක් සඳහා මෙහෙයවන්න පුළුවන් කියා මෙයින් අපිට ඔප්පු කරන්න පුළුවන් වී තිබෙනවා.”‘ඩොක්ටර් ඇන්ඩ් ඇක්ටර්’ වැඩසටහනේ වෛද්‍යවරයා ලෙස කටයුතු කරන්නේ වෛද්‍ය දමිත් හෙට්ටිආරච්චි. ඔහු ද මේ වැඩසටහන පිළිබඳ අදහස් පළ කළා.* මේ වැඩසටහනේ ඔබේ භූමිකාව මොනවගේද?පුද්ගලයෙක් නිරෝගීව සිටීමට අවශ්‍ය කරන තොරතුරු ලබාදීම තමයි මෙම වැඩසටහනේ මට පැවරී තිබෙන්නේ. නිවැරැදි සෞඛ්‍ය පුරුදු, ආහාර, ව්‍යායාම, රෝගී අවස්ථාවේදී නිසි ප්‍රතිකාර කරා යාම යනාදී දේ මේ ඔස්සේ අපි ප්‍රේක්ෂකයාට පෙන්වා දෙනවා. විශේෂයෙන්ම මානසික සමබරතාව පවත්වා ගැනීම ගැන මෙහිදී කතාබහට ලක්වෙනවා. වර්තමානයේ මිනිසුන් ලෙඩ කරන ප්‍රධාන සාධකය ලෙස හඳුනාගෙන තිබෙන්නේ මානසික ආතතිය. මෙය දුරු කර ගැනීමට අවශ්‍ය කරන ආහාර පාන, ව්‍යායාම, විවේකය ඊට අමතරව කලාව සහ සෞන්දර්ය යන ආධ්‍යාත්මික කටයුතුවල වැදගත්කමත් සඳහන් වෙනවා. කලාව සහ සෞඛ්‍ය යන අංශවල වැදගත්කම වෛද්‍යවරයකුට වඩා කලාකරුවකුට ප්‍රකාශ කරන්න පුළුවන්. එනිසා කලාකරුවකු‍ගේ සහාය ලබා ගෙන විද්‍යාත්මක කරුණු ඇතුළත් දේශනයක් ද ‘ඩොක්ටර් ඇන්ඩ් ඇක්ටර්’ වැඩසටහනෙන් මම ඉදිරිපත් කරනවා.තුෂාරි නේරංජා වික්‍රමසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>05</month>
      <day>25</day>
    </date>
    <link>http://www.silumina.lk/2014/05/25/_art.asp?fn=av1405253</link>
    <topic>හිත ගිය කෙනා ගැන ඉස්සරහට කියන්නම්</topic>
    <author>ටානියා මෝසස්</author>
    <content>හිත ගිය කෙනා ගැන ඉස්සරහට කියන්නම්සුලේඛා කියමුකො බලන්න ඔයාගේ විස්තර ටිකක්?සුලේඛා ජයවර්ධන තමයි මගේ නම. හැබැයි කවුරුත් දන්නේ දුන්‍යා විදිහට. නුගේගොඩ අනුලා විද්‍යාලයෙන් තමයි සිප් සතර හැදෑරුවේ. මම තමයි පවුලේ බඩ පිස්සි අක්ක කෙනෙක් ඉන්නවා. තාත්ති නම් ඩුබායිවල, අම්මි ලංකා බැංකුවේ සේවය කරනවා.රංගන ශීල්පිනියක් වෙන්න පුංචි කාලේ ඉඳලා කැමැත්තක් තිබුණද?ඔව්. පොඩි කාලේ ඉදලම රංගනයට තිබුණේ පුදුම ආසාවක්. ටෙලි නාට්‍ය බලලා අනේ මටත් මේ විදිහට රගපාන්න පුළුවන් නේ කියලා, ඒ විදිහට සාරි ඇඳගෙන කණ්ණාඩිය ඉස්සරහට ගිහින් රඟපාලා තියෙනවා.ඉතින් පාසල් සමයේදී ඊට අවස්ථාවක් ලැබුණේ නැද්ද?නමය වසරේදී වගේ 'සමනල වසන්තය' ප්‍රධාන චරිතයට සම්බන්ධ වුණා.'රෑන' ටෙලි නාට්‍යයට ඔබ සම්බන්ධ වෙන්නේ කොහොමද?මම දැන්වීම් නිරූපණ ශිල්පිනියක හා සංගීත වීඩියෝස් වලට තමයි මුලින්ම සම්බන්ධ වෙලා හිටියේ. මගේ මියුසික් විඩියෝ එකක් දැකලා රෑන අධ්‍යකෂවරයා දුන්‍යා චරිතයට මාව තොරා ගත්තා.රංගන ශිල්පිනියක් වුණාට ගෙදරින් අකැමැත්තක් නැද්ද?මේ ෆීල්ඩ් එක ගැන තිබුණු මති මතාන්තරත් එක්ක මුලදි නම් අකැමැත්තක් තිබුණා. නමුත් එතැනට ගිහින් සැබැ තත්ත්වය තේරුම් ගත්තාට පස්සේ රංගනයට තිබුණු මගේ දක්ෂතා එක්ක ඔවුන් කැමැති වුණා.කැමරාව ඉස්සරහට ගිය මුල්ම දවසේ මොන වගේ හැඟීමක්ද ඇති වුණේ ?මගේ මුල්ම රංගනයේදි නම් මට එච්චර ලොකු අමුත්තක් දැනුණේ නැහැ. නමුත් පළමු රංගනයෙන් සෑහෙන කාලෙකට පස්සෙයි 'රෑන'ටෙලි නාට්‍යයට සම්බන්ධ වෙන්නේ. ඉතින් රූගත කිරීම් වලට සම්බන්ධ වෙච්ච මුල් කාලේ නම් පොඩි බයක් වගේම කුතුහලයකුත් තිබුණා මට හරියට චරිතය කරන්න පුළුවන් වේවිද කියලා.එහෙනම් අමතක නොවෙන සිදුවීම් එහෙමත් ඇති?නාට්‍යයේ එක්තරා අවස්ථාවක මම බඩුමුට්ටු වගයක් පොළොවේ ගහලා නිල්මිණි අක්කාගෙන් ගුටි කන දර්ශනයක් රූගත කරන්න තිබුණා. එතනදි මට වැදුණු පාරට ඇත්තටම ඇඩුණා.දුන්‍යා මොන වගේ චරිතයක්ද?ඇය හරිම දඟකාර, නපුරු චරිතයක්. සමාජය නිසා ඇය නපුරු වුණත් කිසිම දෙයක් සීරියස් ගන්නේ නැතිව හැම තිස්සේම ජොලියෙන් ඉන්නයි ඇය කැමැති.දුන්‍යා සුලේඛා වගේද?දුන්‍යා නර්තනයට ගොඩක් කැමැතියි. මමත් ඇය වගේම නර්තනයට හරිම ආසයි. මට ඒ දක්ෂතාව තියෙනවා. ඒත් දුන්‍යා වගේ මම නපුරු නම් නැහැ. මම හරිම සංවේදි කෙනෙක්.කොහොමද දුන්‍යාට ලැබෙන ප්‍රතිචාර?ලැබෙන ප්‍රතිචාර නම් ඉහළයි. මම හිතුවෙත් නැහැ මෙච්චර හොඳ ප්‍රතිචාර ලැබෙයි කියලා. කොහේ ගියත් ලොකු පොඩි හැමෝම කතා කරන්නේ දුන්‍යා නැත්නම් දුන්‍යා අක්කි කියලයි.එහෙනම් රංගනයටත් දැන් සෑහෙන ආරාධනා ලැබෙනවා ඇති?ඔව්. ආරාධනා සෑහෙන ලැබුණත් මේ දවස් වල 'රෑන' සහ 'හිම කඳු' ටෙලි නාට්‍යවල ෂුටිං එක්ක තියෙන කාර්යබහුලත්වය නිසා ඒවට සම්බන්ධ වෙන්න වෙලාවක් ලැබෙන්නේ නැහැ. ටිකක් නිදහස් වුණාහම අලුත් වැඩ ගැන හිතල බලනවා.හැදැරීමක් නැතිව දීර්ඝ කාලීනව රංගන ක්ෂේත්‍රයේ රැදෙන්න පුළුවන් වෙයිද?රංගනය කියන්නේ කැමරාවක් ඉස්සරහට ගිහින් රඟපාන එක විතරක්ම නෙමෙයි. අපි සෙට් එකේ ෆෝන්ස් යූස් කරද්දි නිල්මිණි අක්කා අපිට කියලා දෙනවා ෆෝන් කෝල්ස් අඩුකරන්න කියලා. ඒ වගේ කවුරුත් වැඩිය මුකුත් නොකිව්වට සෙට් එකේ වුණත් තව ගොඩක් දේවල් තියෙනවා ඉගෙන ගන්න. ඉතින් හැදැරීමක් නැතිව ඉස්සරහට යන්න බැහැ කියලා මම අනිවාර්යයෙන්ම පිළිගන්නවා.රංගන ශිල්පිනියක් විදිහට ඔබට ලැබෙන ඕනෑම චරිතයක් භාර ගන්නවාද?නැහැ. මගේ සැබෑ ජිවිතයට කිසිම හානියක් නොවෙන මට කරන්න පුළුවන් චරිතයක් නම් විතරයි මම භාර ගන්නේ.තරුණියකට වෘත්තියක් විදිහට රංගන ක්ෂේත්‍රය සුදුසුයි කියලා හිතනවාද?රංගනය කියන්නේ හැමෝටම පිහිටන්නේ නැති හැකියාවක්. ඉතින් තමන්ගේ වාසනාවට ලැබුණු ඒ දක්ෂතාවයෙන් යම් දෙයක් කරන්න පුළුවන් නම් එය වෘත්තියක් විදිහට තෝරා ගැනීමේ වරදක් නැහැ.ඔබත් වෘත්තිය රංගන ශිල්පිනියක් වෙන්නයි බලාපොරොත්තුව?මට ලැබෙන හොඳ චරිතවලට දායක වෙන අතරම මගේ කළමනාකරණ උපාධියත් හදාරනවා. මේ දෙකම සමබරව කරගෙන යන්න තමයි බලාපොරොත්තු වෙන්නේ.ජනප්‍රියත්වය නිසා ඉස්සරහට කට කතා හැදුණොත්?කට කතා නම් ඉතින් මටත් හැදෙයි. කාටත් ඒක නවත්වන්න බැහැ නේ..නමුත් ඒවා කට කතා විතරයි.විලාසිතාවලට කැමැති නිසා ඕනෑම විලාසිතාවක් කරනවාද?විලාසිතා කියන දේ හැමදාම කරන්නත් බෑනේ. ඉතින් බලන අය මොන ඇහෙන් බැලුවත් මම නම් කරන්න පුළුවන් කාලේ ගැළපෙන ඕනෑම විලාසිතාවක් කරනවා.සුලේඛාට දැන් පිරිමි ළමයින් ගෙන් ලැබෙන යෝජනාවලින් නම් අඩුවක් නැතුව ඇති ?ඔව්නේ..ගොඩක් තියෙනවා.ඒ අතර හිත ගිය කෙනෙක් එහෙමත් ඇති නේද?ඒ ගැන මම ඉස්සරහට කියන්නම්කෝ..ටානියා මෝසස්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>05</month>
      <day>25</day>
    </date>
    <link>http://www.silumina.lk/2014/05/25/_art.asp?fn=av1405254</link>
    <topic>නටලත් නැහැ නටන්නෙත් නැහැ ඒත් මං නැටුම් බලනවා</topic>
    <author>අරුණි මුතුමලි</author>
    <content>නටලත් නැහැ නටන්නෙත් නැහැ ඒත් මං නැටුම් බලනවාගී ගයන, රඟපාන, නර්තනයේ යෙදෙන දේශපාලනඥයන් කොතෙකුත් අද අපට දැකිය හැකිය. එහෙත් කලා විෂයන්ට යොමු නොවී ඒවා රස විඳින්නට පමණක් කැමැති අය ද ඕනෑ තරම්ය. අන් අයගේ කලා හැකියාව අගය කිරීමට හැකි වීම ද එක්තරා කලාත්මක ගුණයකි. එවැනි දේට යොමු වූ කම්කරු හා කම්කරු සබඳතා ඇමැති ගාමිණි ලොකුගේ මහතාගේ කලාත්මක සිතිවිලි ගැන මෙසේ විමසමු.ඔබ කලාව හා දේශපාලනය යන විෂයන් දෙක හඳුනාගන්නේ කෙසේ ද?‍මම කලාව නම් කරලා නෑ. ඒත් දේශපාලනය නම් හොඳට හඳුනනවා.ඒ කියන්නේ ජීවිත කාලයේම කිසිම කලා රස වින්දනයක් කරලා නැද්ද?එහෙම නෙවෙයි. සාමාන්‍යයෙන් හොඳ නාට්‍යයක්, පොතක් පරණ සින්දුවක් එහෙම හැමදාම වගේ රස විඳිනවා. මට බැරි රඟපාන්නයි නටන්නයි සින්දු කියන්නයි විතරයි.ගෙදරදී තනියම ඉද්දිවත් නිකමටවත් සින්දුවක් මුමුනලා නෑ?නෑ. කවදාවත්ම නෑ.පොඩි කාලේ ඉස්කෝලෙදිවත් ටීචර් කියනවට?ආ... එහෙම ඉතිං කවි පන්තියක් වගේ කියලා තියෙනවා. ඒත් සින්දු නෙවෙයි.එහෙනම් සින්දු අහන්නේ?මම සින්දු රස විඳින්න හරි ආසයි. ‘ඕලු නෙළලා මාල ගොතාලා’, එච්. ආර්. ජෝතිපාලගේ ‘සිරියමේ සාරා’, නන්දා මාලනීගේ ‘ගලන ගඟකි ජීවිතේ’, ‘සීගිරි ළඳුනේ’, ‘අකුරු මැකී නෑ’ වගේ ගීත හරි ලස්සනයි.අලුත් ගීතවලින්?අලුත් සින්දුවල හඬ මිසක් සින්දුවක් නෑනේ? වචන, තාලයක් මුකුත් හොයාගන්න බෑ. ඝෝෂාවක් වගේ තමයි ඇහෙ‍න්නේ.කැමැතිම ගායක ගායිකාවන් එහෙම?එච්. ආර්. ජෝතිපාලට තමයි කැමැතිම.නාට්‍ය බලන්න යොමු වුණේ නැද්ද?බැලුවා බැලුවා. රංජිත් ධර්මකීර්තිගේ මුල්ම නාට්‍යයේ ඉඳන් බැලුවා. ඒත් දැන්නම් වෙලාවක් නෑ. ඒ දේවලට. ඒ නිසා අලුත් නාට්‍ය නම් බැලෙන්නෙම නෑ.ටෙලි නාට්‍ය?ඒවා තමයි දැන් බැලෙන්නේ. ගෙදර ගිය වෙලාවට විවේකයක් තිබුණොත් බලන්න පුළුවන්නේ.චිත්‍රපට?චිත්‍රපටනම් බලන්නේ බොහෝම අඩුවෙන්. ඒ කාලේ ‘ගම්පෙරළිය’, ‘ගැටවරයෝ’, ‘ඩවුන් ෆෝල්ස්’, ‘ගාන්ධි’ වගේ ඒවා නම් බැලුවා. ඒත් දැන්නම් චිත්‍රපටයක් බැලුව කාලයක් මතක නෑ.කැමැති නළු නිළියෝ එහෙම?එහෙම අය නෑ.ඔබ සෞන්දර්ය විෂයය ලෙස නැටුම්, සංගීතය නැත්නම් හැදෑරුවේ චිත්‍ර ද?අපෝ නෑ. මම කවදාවත් චිත්‍ර ඇඳලා නෑ. මම කළේ සාහිත්‍යය. සිංහල ඉංග්‍රිසි භාෂා දෙකෙන්ම.එහෙනම් ගොඩක් පොත් කියවල ඇති?මම වැඩියෙන්ම කැමැති රාජ්‍ය නායකයින්ගේ ජීවිත කතා ලියැවුණු පොත්වලට. ඒ දේවල් ප්‍රායෝගිකව මගේ ජීවිතේට අවශ්‍ය තීන්දු ගනිද්දි බලපෑ අවස්ථා තිබෙනවා.ඔවුන් ගත් සමහර තීන්දු තීරණ දිහා බලද්දි ඒවා ඒ මොහොතේ හරි අප්‍රසන්නයි කියා හිතෙන්නේ. නමුත් දිගු කාලීනව ඒ තීරණ කොයිතරම් හොඳ ද? සාර්ථක ද කියලා ජනතාවට පවා තේරෙන්නේ පසුකාලීනවයි.ඒ හැරෙන්න නවකතා, කෙටිකතා ආදිය?මාර්ටින් වික්‍රමසිංහ මහත්මයාගේ පොත්වලට මම ඉස්සර හරි කැමැතියි. ඒ කතා බොහොමයක් කියවලා තිබෙනවා. කරුණාසේන ජයලත්ගේ පොත්වලටත් මම කැමැතියි. අනෙක් ලේඛකයා තමයි ටි. බී. ඉලංගරත්න. ඔහුගේ පොත් සියල්ලම මම කියවා තිබෙනවා. ඒවා හරි රසවත්.තාමත් ඒ පුරුද්ද එහෙමම ද?දැන්නම් කියවීම බොහොම අඩුයි. උනන්දුවකුත් නෑ ඒ ගැන.උනන්දුව ද? විවේකය ද?උනන්දුව. අනෙක දැන් ඉතින් ඔය ගොඩක් දේවල් මාධ්‍යවලින් කියවනවනේ. ඒ නිසා ඒ වෙලාවත් වෙන මොනවට හරි යොදවනවා.ඔබේ දූ දරුවන් කලාවට යොමු වෙලා ද?ඒ අය කියලත් සෘජුව කලාවට යොමු වුණු බවක් නෑ. හැබැයි මම වගේම වින්දනය කරනවා ඇති.ඔබ සංගීත පන්තියක් පවත්වන්නේ මොකට ද?තරුණ ළමයින් වෙනුවෙන්. අපේ තිබෙනවා කැස්බෑව සංවර්ධන පදනම කියලා රාජ්‍ය නොවන සංවිධානයක්. එයින් පෙරදිග හා අපරදිග සංගීතය තරුණ ළමයින්ට උගන්වනවා. ඉදිරියේ දී ඔවුන් සිය දෙනකුගේ සංදර්ශනයකුත් පවත්වන්න කටයුතු සූදානම් කරලා තිබෙන්නේ.මෙහෙම දෙයක් කරන්න හිතුණේ ඇයි?තරුණ ළමයි කැමැති දේවලට අපි උදව් කරන්න එපැයි. දක්ෂ අයට එයින් මාර්ගයකුත් පෑදෙනවනේ.ඒ වගේ නර්තනයටත් ඔබ කැමැති ද?ඇයි නැත්තේ. මම කවදාවත් නටලා නැති වුණාට කවදාවත් නටන්නෙත් නැති වුණාට නැටුම් බලලා වින්දනය ලබනවා. සමහර පැදුරු පාටි වගේ දේවල්, නැටුම් උලෙළ ආදිය බලන්න මම යනවා.ඒවාට විවේකය?විවේකය හදා ගන්නවා, අපට ජීවිතේ කාලසටහනක් තිබෙන්න ඕන. ඒ අනුව කාලය කළමනාකරණය කරන්න ඕනැ. ඒ අතර තමන් කැමැති දේකටත් පොඩි වෙලාවක් වෙන් කරගන්න ඕනැ.දැන් බලන්න මම ඉරිදා පත්තර සියල්ලම කියවනවා. ඒකටම පැය 7 - 8 ක් ගත වෙනවා. ඒ පත්තරවල රට රටවල් ගැන විග්‍රහ කරලා ලිපි තිබෙනවා. ඒ වගේ මම කැමැති ලිපියක් තිබුණොත් කියවන්න වේලාවක් නැත්නම් මම ඒ පිටුව වෙනම අරන් තියලා පස්සේ හරි කියවනවා. එහෙමයි වෙලාව හදාගන්නේ.ඔබ හිතන්නේ කලාකරුවෙක් කියන්නේ කොයි වගේ කෙනෙක් ද?එක එක කෝණවලින් ඒ දිහා බලන්න කලාවෙනුත් රටේ ප්‍රශ්න ගැන යම් කතාබහක් ඇති කරන්න පුළුවන්. හැබැයි ඒ වක්‍රව. දේශපාලනයෙන් සෘජුවම ඒ දේ කරනවා. එහෙම බැලුවාම කලාකරුවන් කියන්නේ එක විෂයක ශ්‍රේෂ්ඨ බුද්ධිමතුන්.ඔබ හිතන විදිහට මිනිසකුට කලාව නැත්නම් සෞන්දර්යය අත්‍යවශ්‍ය ද?සමහරවිට යමෙකු ඒ විෂයන්වල නොයෙදුණාට එහෙම නැත්නම් ඒ විෂයන් කරන්න බැරි වුණාට කලා විෂයන් විඳින්න පුළුවන් වෙන්න ඕනැ. එහෙම නැත්නම් ඒ මනුස්සයෙක් නොවේ.අරුණි මුතුමලිඡායාරූප - සුදම් ගුණසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>05</month>
      <day>25</day>
    </date>
    <link>http://www.silumina.lk/2014/05/25/_art.asp?fn=av1405255</link>
    <topic>ස්වප්නා ඇත්තටම විවාහ වෙයි</topic>
    <author>සේමාලි කැල්ලපත</author>
    <content>ස්වප්නා ඇත්තටම විවාහ වෙයිඇය දීපිකා සිං ය. අද මුළුමහත් අග්නිදිග ආසියාවම ඇය හඳුනයි. ඉන්දියානු පුංචි තිරයේ අංක එකේ ටෙලි නාට්‍ය ලෙස සැලකෙන ‘Diya Aur Baati Hum’ හි ප්‍රධාන චරිතය රඟපාන්නී දීපිකාය. එම ටෙලි නාට්‍යය සිංහලෙන් හඬ කවමින් ‘ස්වප්නා’ නමින් 2011 වසරේ සිට සිරස නාළිකාව ඔස්සේ විකාශය ආරම්භ වීමත් සමඟ දීපිකා අප ප්‍රේක්ෂක සිත් සතන් ඇද බැඳ ගත්තාය.දීපිකා නිළියක ලෙස ප්‍රසිද්ධ වූයේ මේ ටෙලි නාට්‍ය මාලාවේ ප්‍රධාන චරිතය නිරූපණයත් සමඟය. මේ ටෙලි නාට්‍යයේ අධ්‍යක්ෂවරයා වනුයේ රෝහිත් රාජ් ගෝයල් ය. ටෙලි නාට්‍යයේ ප්‍රධාන චරිතය වන ‘සන්ධ්‍යා’ චරිතය සඳහා දීපිකා මෙහෙයවනු ලැබුයේ රෝහිත් විසිනි.රූගත කිරීම්වලදී දීපිකා අතින් සිදුවන අතපසුවීම්වලදී රෝහිත් ගෙන් ඇය ලද බැණුම් අනන්තය. අපමණය. එහෙත් ඒ බැණුම් හා අවවාද දිපිකා චරිතය තුළින් ඉස්මතු කරලීම සඳහා පමණක් වූ බව එදා දැන සිටියේ රෝහිත් පමණි.රංගන තලයේදී දැන හඳුනාගත් දීපිකා සහ රෝහිත් ජීවන ගමනේ සදා එක්ව යන ගමනකට පසුගිය දා මුල පිරූහ. පසුගිය මැයි 02 වැනිදා දිපිකා සහ රෝහිත් අතිනත ගත්තේ උතුරු ඉන්දියානු සම්ප්‍රදායික චාරිත්‍ර වාරිත්‍ර මධ්‍යයේය. ඔවුන්ගේ විවාහ උත්සවයට ඉන්දියානු ටෙලි නාට්‍ය ක්ෂේත්‍රයේ නළු නිළියෝ බොහෝ දෙනෙක් සහභාගි වූහ. සවස් යාමයේ ආරම්භ වූ ප්‍රිය සම්භාෂණයේ දී නටමින් ප්‍රීති වූ ටෙලි නාට්‍ය නළු නිළියන් අතර අනිරුද් දේව්, කරන් මෙහ්රා සහ බිරිය නිශා, රටාන් රාජ්පුට්, නීල් බාත් සහ චාරු අසෝපා ද වූහ.උතුරු ඉන්දියානු චාරිත්‍රානුකූලව විවාහය සිදු කෙරුණේ පාන්දර ජාමයේය. නළු නිළියන් නව යුවළට සුබ පතමින් විවාහ චාරිත්‍ර වාරිත්‍ර ඉටු කෙරුණු පාන්දර ජාමය දක්වාම රැඳී සිටි බව මාධ්‍ය වාර්තා කළේය.“විවාහයට කළ යුතු වැඩ කොටස් බොහොමයක් තිබුණා. ඒ වැඩ කරමින්ම මට මංගල ඇඳුම් තෝරා ගැනීම සඳහා සාප්පු යෑමටත් සිදු වූවා. කාර්ය බහුලත්වය නිසා අප මධු සමය මසකට පමණ කල් දැමුවා” යැයි විවාහයෙන් පසු දීපිකා මාධ්‍යයට ප්‍රකාශ කළාය.ටෙලිනාට්‍ය රූගත කිරීම්වලදී රෝහිත් හා දීපිකා එකිනෙකා දුටුවත් ඔවුන් සැබෑවටම පෙමින් බැඳී ඇත්තේ දීපිකාගේ සහෝදරියගේ විවාහ මංගල්‍යයෙන් පසුය. එදින දීපිකාගේ දෙමවුපියෝ රෝහිත් මුණ ගැසුණහ. රෝහිත්ගේ දෙමවුපියෝ ද දීපිකා සඳහා සිය අනුමැතිය හා ආශිර්වාදය ලබා දුන්හ. මෙනිසා දෝ දීපිකා සිය විවාහය හඳුන්වන්නේ ආදරය සහ වැඩිහිටියන් එකතු වී කළ සරණ බන්ධනයක් ලෙසය.“අප දෙදෙනාම දිල්ලියේ අය. අපේ සංස්කෘතින් හා පසුබිම සමානයි. එනිසා අප දෙදෙනාට සැඟවිය යුතු දෙයක් නැහැ. අපේ පවුල්වල අයත් හිතන්නේ අප එකිනෙකාට ගැළපෙන බවයි. මා මසක නිවාඩුවකට පිටතට යෑමට සූදානම් වෙද්දී රෝහිත්, නිවාඩුව වෙනුවට අප විවාහ වෙමු දැයි මගෙන් ඇහුවා. මං එයට ඉතසිතින් කැමැත්ත දුන්නා” යැයි දීපිකා පවසන්නීය.දීපිකාට අනුව ඇගේ සාර්ථකභාවයේ පසුපස සිටිනුයේ රෝහිත්ය. ඔහු අවංක හා විශ්වාසවන්ත එසේම කාන්තාවන්ට ගරු කරන පුද්ගලයකු බව ද ඇය කියයි.“මට රෝහිත් මුණ ගැසුණේ දර්ශන තලයේදී. මගේ වෘත්තීය සාර්ථක කරගැනීමට ඔහු නිළියක ලෙස මා හැඩ ගැසුවා. මගේ කතාවේදී මා පවසන්නේ සාර්ථක ගැහැනියක පසුපස ‍හොඳ පිරිමියකු සිටින බවයි” යනුවෙන් ද දීපිකා පවසයි.දීපිකාගේ විවාහ මංගල උලෙළෙන් පසු මාධ්‍යවේදියකු ඇගෙන් ප්‍රශ්න කළේ විවාහයෙන් පසුත් දිගටම ඇය රඟපෑ‍මේ නිරත වන්නේ ද යන්නයි. “සත්තකින්ම, අනිවාර්යයෙන්ම මා රඟපානවා” යනුවෙන් දීපිකා එයට පිළිතුරු දුන්නාය.ක්ෂේත්‍රයේ දීපිකා ප්‍රසිද්ධව සිටිනුයේ වේලාවට වැඩ කරන නිළියක ලෙසය. ඇය සැම විටම දර්ශන තලයට යන්නේ සැමට පෙරය. රඟපෑම ආරම්භ වෙද්දී දීපිකා හොඳ සූදානමකින් යුතුව රඟපෑම සිදු කරයි.දීපිකා ටෙලි නාට්‍යය රූගත කෙරෙන අවස්ථාවේ දී නිරන්තරයෙන්ම රෝහිත්ගේ දැනමුතුකම් අපේක්ෂා කරන්නීය. ටෙලිනාට්‍ය ආරම්භයේ සිටම එය එසේ විය. ප්‍රධාන චරිතය සඳහා ඇය තෝරා ගත් දා සිටම දීපිකා ඔහු ඇමතුවේ ‘සර්’ ලෙසය. එදා ‘සර්’ ලෙසත් පසුව ‘පෙම්වතා’ ලෙසත් ඊටත් පසු සැමියා වුවත් අදත් දීපිකා ඔහු අමතන්නේ ‘සර්’ ලෙසමය.“මා ඔහු යටතේ රඟපාන්න පටන් ගනිද්දී අප දෙදෙනා අතර සබඳතාවක් ඇතිවේයැයි මා සිතුවේ නැහැ. මගේ ගුරුවරයා ඔහුයි. අද මා මෙතැන ඉන්නේ ඔහු නිසයි. එනිසා මට ඔහු විශේෂයි. ඒ නිසාම මා හැමදාම ඔහු ඇමතුවේ ‘සර්’ ලෙසයි. අප විවාහ වුණත් ඉදිරියටත් එය එසේම වේවි” යැයි දීපිකා පැවසුවාය.දෙදෙනා ආදරවන්තයන් වූ පසු රෝහිත් නිතරම ඇය ලවා තම නමින් හඳුන්වා ගැනීමට කෙතරම් උත්සාහ කළත් ඇගේ ඒ පුරුද්ද වෙනස් කරවාගත නොහැකි තැන එම ප්‍රයත්නය අත්හැර දැමීය.“මා හිතන්නේ මා කවදාවත්ම ඔහුට නමින් කතා කරන එකක් නෑ” යනුවෙන් ඒ ගැන විමසීමේ දී දීපිකා කීවාය.සේමාලි කැල්ලපතකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>05</month>
      <day>25</day>
    </date>
    <link>http://www.silumina.lk/2014/05/25/_art.asp?fn=av1405256</link>
    <topic>විජේ මල්ලිගෙ කොලම</topic>
    <author/>
    <content>විජේ මල්ලිගෙ කොලමමෙදා සැ‍රේ වෙසක් ෆෙස්ටිවල් නියමයි. විජේ මල්ලි නියමයි කිව්වෙ, කොළඹ හැමතැනම තිබිච්ච වෙසක් කලාපවලට යන්න එන්න මෙදා සැරේ වැස්සෙන් බාධා වෙච්ච නැති හින්දයි. දැන් මිනිස්සු ඉස්සර වගේ වෙසක් බලන්න කොළඹට එන්නෙ නෑ. ඉස්සරනේ කිව්වෙ ‘යමන් බණ්ඩො වෙසක් බලන්න’ කියලා - අන්න සින්දු වෙසක් කාලෙට - ‘ගනින් බරබාගෙ පදින්න - පාර දිගේ එළි බල බල මහ පාරේ හරි කලබල'.. දැන් කොහේද එහෙම කලබලයක්? බුලර්ස් පාරට ගියාම එක කලාපයක්. ගංගාරාමෙ තව කලාපයක්. සිරසෙන් තව එකක්. පැලවත්ත, බත්තරමුල්ල එච්චරක්ද දෙහිවල ගල්කිස්සෙත් ඕන්න වෙසක් සෝන්ස්. වතුරක බැහැල හිටියත් නිවෙන්නෙ නැති රස්නයක් තිබුණත් හැන්දෑවට දන්සල් වඳින්න යන කට්ටියට, තොරණ බලන්න යන බජාර් වලට වෙන වෙසක් පෝයවලට වගේ උදේ ඉඳල චුරු චුරු ගගා වහින වැස්ස නම් තිබුණෙ නෑ. ඒකයි විජේ මල්ලි මෙදාපාර වෙසක් නියමයි කිව්වෙ.තොරණ ද දන්සල් ද ෂිහ් කපල පුරවලා. වෙසක් දවසෙ ඉඳල ඉරිද වෙනකල්ම දන්සල්වල මොනවද නොදුන්නෙ කියලයි විජේ මල්ලි කල්පනා කරන්නෙ. බත් කිව්වම ඉතින් දුන්තෙල් බත්, රයිස් ඇන් කරි, ෆ්‍රයිඩ් රයිස්, නූඩ්ල්ස්, කඩල, මඤ්ඤොක්කා, අයිස්ක්‍රීම්, සීනි සම්බෝල පාන්, බුදු සන්තෝ අපේ රටේ තරම් කන්න බොන්න දානෙ දෙන්න කැමැති බෞද්ධයො ඉන්න රටක්.බුදුසසුන ලොව බැබළේවා කියල ගහල තියෙන්නෙ ජෝක් එකකට නෙවි කියල හැමෝටම තේරුම් යන්න එපායැ.ඒක නෙවි දන්සල් කිව්වාම විජේ මල්ලිට අහන්න ලැබිච්ච ලේටස්ට්ම දන්සල් වර්ගෙ. පත්තරේක තිබුණෙ, කොහේදො පළාතක දන්සැල් සැලුන් එකක් දාල තිබුණ කියලා. ඒ කියන්නෙ ඒ දන්සලේ කොණ්ඩ කපනවලු නොමිලේ. රැවුලත් එහෙමයි. මාරයි නේද අයිඩියා එක? රෙදි සෝදන දන්සල් ලෝන්ඩ්‍රියත් එයිද දන්නෙ නෑ 2015 දි. විජේ මල්ලිට අපරාදෙ කියල කල්පනා වුණේ සැලුන් දන්සල කොළඹ කිට්ටුවක නොතිබුණ එක ගැන. තිබ්බ නම් විජේ මල්ලිගෙත් කොණ්ඩෙටයි රැවුලටයි, ෆ්‍රී ඔෆ් චාර්ජ් හෙයා කට් එකකුයි, රැවුලට ට්‍රිම් එකකුයි ගන්න තිබුණා. විජේ මල්ලි තොරණ බලන්න යන්නෑ දැන් කාලෙක ඉඳලා. ඒත් ජපුර යුනිවර්සිටියෙ ප්‍රොෆෙසෝරි ආරියරත්න ලොක්කලගෙ තොරණ බලන්න ගියේ ඒකෙ කතාවට අරගන තිබුණෙ අපේ කාලයේ නම්බර්වන් පොයට්, ගුණදාස අමරසේකර බොස්ගෙ ‘අසක්දා කව’ කවි පොත නිසා. එයාගෙ කවි තොරණට සින්ග් ක‍ෙළ් විශාරදල සෙට් එකක්. නන්දා මාලිනී, වික්ටර් රත්නායක, රෝහණ වීරසිංහ වගේ ආර්ටිස්ට්ලා.18 දා රෑ ජපුර තොරණ විවෘත කරන්න අමරසේකර ලොක්කා ඇවිත් පැය බාගයක් විතර තොරණේ විස්තරේ අහගෙන ඉන්නව විජේ මල්ලි බලාගෙන. උන්නැහේ කල්පනා කරන්න ඇති ‘අසක්දා කවේ’ කවි, කොහොමද නන්දල වික්ටර්ල රෝහණල ඒ තරම් ලස්නට ගායනා කළේ කියලා. විජේ මල්ලි දන්නව නේ උන්නැහේට ඔය ගේය කාව්‍යය ද මොකක්ද කියන එක වැඩිය දිරවන්නෙ නැති විත්තිය. ඒක මොන වුණත් තොරණෙ විස්තරේ කවි ගායනාවෙන් අහගෙන ඉන්න කොට කම්මැලිකමක් දැනුණෙ නෑ.ඩොක්ටර් ගුණදාස අමරසේකර එක්ක, ඩොක්ටර් ජයලත් මනෝරත්න වගේම සාහිත්‍ය පැනල් චෙයාර්මන් ප්‍රොෆෙසෝරි සමන්ත හේරතුත් සෙට්වෙලා හිටියෙ.තොරණ විස්තර අහලා ජපුරෙන් පිටවෙන්න ඉස්සරවෙලා චැට් එකක් දාගෙන ඉන්නකොට ප්‍රොෆෙසෝරි හේරත් කිව්වෙ, අසංඛවතී කුමාරි ලස්සන කාන්තාවක් විදියට තොරණෙ ඇඳල තිබුණෙ නෑ කියලා. මොටාගෙදර වගේ ආර්ටිස්ට් කෙනෙකුට දුන්න නම් අසංඛවතීව අඳියි පණපොවලා. අපි දැකල තියෙනව නේ, මොටාගෙදර ‘පටාචාරා’ ඇඳල තියෙනවා. එතකොට ‘අම්බපාලි'. අන්න තොරණ චිත්‍ර කිව්වලු. කොහොමින් කොහොම හරි හැපි හැපි වෙසක් එකත් ඉවර වුණා ෂේප් එකේ. දන්සලක් වැඳගන්න බැරිවුණ එක විතරයි අප්සෙට් එක.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>05</month>
      <day>25</day>
    </date>
    <link>http://www.silumina.lk/2014/05/25/_art.asp?fn=av1405257</link>
    <topic>හෝඩියෙදි මට කුරුල්ලෙක්වත් ඇඳගන්න පුළුවන් වුණේ නැහැ</topic>
    <author>ඉනෝකා පෙරේරා බණ්ඩාර</author>
    <content>හෝඩියෙදි මට කුරුල්ලෙක්වත් ඇඳගන්න පුළුවන් වුණේ නැහැජනප්‍රිය පුවත්පත් චිත්‍ර ශිල්පී, අරවින්ද සේනාධීර, කලෙක ‘සක්විති’ චිත්‍ර කතා පත්‍රයට අඳින ලද ‘සුළං කුණාටුව’ චිත්‍ර කතාව, චිත්‍ර කතා පොතක් ලෙස එළිදක්වා තිබේ. ඔහු හා සමඟ මේ කතාබහ පෙළගැසෙනුයේ ඒ නිමිත්තෙනි.* මේ ඔබගේ පළමු නිර්මාණ කෘතිය...ඔව්. කෘතියක් ලෙස දොරට වැඩි පළමු කෘතිය මෙයයි. නමුත් ඒ අතීතයේ විවිධ පුවත්පත්වලට ඇඳපු චිත්‍ර කතා ගණනාවක් තිබෙනවා. ‘සිහිනයේ පාවෙලා’, ‘දයාබර මල්කි’, ‘සුරංගනාවක් හොරෙන් ඇවිල්ලා’, ‘නිරංජලා’, ‘ගිම්හානය නිමාවිය’, ‘First love’, ‘අපස්මාරා’, ‘ඉතින් අවසරයි’, ‘සමනලියකගේ අවසන් දා’, ‘චාන්දනී’, ‘යක්ෂයාගේ ආත්මය’, ‘සිහින ගෙනා කුමාරියේ’, ‘හදවතේ නවාතැන’, ‘රොනට ඇදුණ සමනලියක්'... ඉන් සමහරක්.චිත්‍ර කතා පත්තර කලාවට එදා ස්වර්ණමය යුගයක් තිබුණා. එහි අවසන් යුගයේ හෝ සාමාජිකයෙක් වෙන්න ලැබීම මා ලද භාග්‍යයක්. සුළං කුණාටුවත් ඒ යුගයේ අතිශය පාඨක ප්‍රතිචාර ලද එවැනි චිත්‍රකතාවක්.* ‘සුළං කුණාටුවට’ ලැබෙන ප්‍රතිචාර කොහොමද...ඇත්තටම එය නොසිතූ ප්‍රතිචාරයක්. ‘unfaithfull’ කියන බටහිර චිත්‍රපටයයි මා මේ කතාවට පාදක කරගත්තේ. ආදරය, අනියම් ප්‍රේමය එහි අනිටු ඵල විපාක ලෝකෙ කොයි රටේ මනුෂ්‍යයාටත් අදාළයි. කොහොම බැලුවත් අනියම් ප්‍රේමය තුළ තිබෙන්නේ විඳීමට වඩා විඳවීම. ‘සුළං කුණාටුව’ තුළ කතාකරන්නේ සුන්දරයි කියල හිතාගෙන පැටලෙන එහෙම අනියම් පෙමක් නිසා ගැහැනියක් වගේම ඇගේ පවුලේ සාමාජිකයොත් විඳවන ඛේදනීය විඳවීමක් ගැන.2004 කියන්නේ රූපවාහිනියට අතිශය ඇබ්බැහිවී සමාජයක් සිටි යුගයක් වුවත් ‘සක්විති’ වැනි චිත්‍රකතා පත්තරයක් කියැවූ විශාල පිරිසකුත් හිටි යුගයක් බව දැනුණේ ඊට ලැබුණු ප්‍රතිචාර නිසා. හිටිඅඩියේ පත්තරේ නැවතුණු නිසා කොටස් 50යි පත්තරේ පළවුණේ. ඒ නිසා ‍කතාව මුළුමනින්ම ඉවර කරලයි පොතක් බවට පත් කළේ. එදා පත්තරෙන් කතාව බලපු අයත් මේ පොත හොයාගෙන කියවා තිබුණා. එය මට සතුටක්.* ඔබේ චිත්‍රකතා ජීවිතයේ ඇරැඹුම කොතැනද....ඇත්තම කිව්වොත් හෝඩියෙදි කුරුල්ලෙක්වත් ඇඳගන්න බැරිව හුඟක් අඬලා තියෙනවා. ඒත්, 1973 වේයන්ගොඩ ශාන්ත මරියා විදුහලේ තුන්වැනි පන්තියේ ඉඳිද්දි මගේ මිතුරකුගේ ගෙදරදීයි මං පළමු වතාවට ‘සතුට’ පත්තරේ දුටුවේ.ලේක්හවුස් ප්‍රකාශනයක් වූ ‘සතුට’ පත්තරේ එදා සිටි වීරයන් දෙන්නෙක් මගේ හිත්ගත්තා. ඒ, ‘මේඝ’ ඇඳපු ප්‍රවීණ චිත්‍රශිල්පී අනුර විජේවර්ධනයන් සහ ‘නිව්රෝ’ ඇඳපු බළංගොඩ සරත් මධූ. එදා පටන් මගේ ඉස්කෝලෙ පොත්වල අනන්ත වාරයක් බැරි බැරි ගාතේ ඇඳුණේ මේ වීරයන්ගේ එක එක ඉරියව්. ඒ නිසා ගෙදරින් සහ ඉස්කෝලෙන් බැණුම් ඇසූ වාර ගාණක් මිම්මක් නැහැ.චිත්‍ර කලාව මට උන්මාදයක් තරමට උග්‍ර වුණේ වේයන්ගොඩ බණ්ඩාරනායක මැදි විදුහලේ උගන්නා සමයේදී. පාසල ඇරිලා ගෙදර නොගිහින් පැරැණි පොත් පත්තර කඩවල මං චිත්‍ර කතා පත්තර හෙව්වා. පැය ගණන් ඒවායේ ගතකළා.අවුරුදු 19 දී මං මගේ පළමු ඒකාංගික චිත්‍රකතාව ‘මල්සර’ පත්තරේට ඇන්දේ මේ උණේ ප්‍රතිඵලයක් විදිහට. එදා මට රටක් රාජ්‍යයක් ලැබුණා වගේ දවසක්.ඒකට මට උදව් කළේ අනුර ශ්‍රීනාත් චිත්‍රශිල්පියා. මං මගේ පළමු ප්‍රාසාංගික චිත්‍ර කතාව අඳින්න පටන්ගත්තේ ඊට පස්සේ. ඒ අවස්ථාව මට උදා කරදුන්නේ ප්‍රවීණ මාධ්‍යවේදී පර්සි ජයමාන්නයන්.* චිත්‍ර කතා ජීවිතයේ අද ඔබේ නවාතැන...චිත්‍ර කතා ශිල්පියකු සහ වෙළෙඳ ප්‍රචාරක චිත්‍ර ශිල්පියකු ලෙස ආයතන ගණනාවක සේවය කළ මගේ ජීවිතයේ දෛවෝපගත සිදුවීම්වලින් ගහණයි. එදා ලේක්හවුසියෙන් බිහි කළ ‘සතුට’ පත්තරේ බලලා චිත්‍ර කතාවට ඇල්මක් ඇතිවුණු මම ඒ දැවැන්ත පත්තර කන්තෝරුවෙම කර්තෘ මණ්ඩල ප්‍රධාන චිත්‍ර ශිල්පියා වෙලා. නිර්මාණකරුවෙක් ලෙස, චිත්‍ර ශිල්පියෙක් ලෙස ඊට වඩා විඳින්න සතුටක් ජයග්‍රහණයක් තවත් නැහැ.ඉනෝකා පෙරේරා බණ්ඩාරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>05</month>
      <day>25</day>
    </date>
    <link>http://www.silumina.lk/2014/05/25/_art.asp?fn=av1405258</link>
    <topic>'පනාමුර කුංචනාදය' සංධ්වනි රංගයක්</topic>
    <author>ගාමිණී සුසන්ත</author>
    <content>'පනාමුර කුංචනාදය' සංධ්වනි රංගයක්නවරත්න ගමගේ යනු අපට සිටින දක්ෂතම සංගීතඥයකු පමණක්ම නොවේ. ඔහු සමාජය, පරිසරය, මිනිස් ආකල්ප පිළිබඳ ඉතා සංවේදීව ක්‍රියාකරන කලාකරුවෙකි. ඔහු මේ දිනවල අති දැවැන්ත නිර්මාණ කාර්යයකට සූදානම් වෙමින් සිටී. ඒ; ‘පනාමුරේ ඇත් රාජයා’ ගේ අතීත පුවත ඇසුරින් නිර්මාණය කෙරෙන ‘'පනාමුර කුංචනාදය” ප්‍රසංගයයි. ඒ පිළිබඳ ‍තොරතුරු සොයා බැලීමට පසුගිය දිනෙක අපි නවරත්න ගමගේ හමුවීමු.* කුමක්ද මේ ‘පනාමුර කුංචනාදය'?මීට අවුරුදු 63කට පමණ පෙර ඒ කියන්නේ 1950 අගෝස්තු 09 වැනිදා ඇඹිලිපිටිය කොලොන්න කෝරලේ පනාමුර ගම්මානයේ ඉතා අනුවේදනීය සිදුවීමක් වුණා. ඒ තමයි පනාමුරේ ඇත් ගාලේදී මහා දැවැන්ත හස්තිරාජයකු මිනිසුන්ගේ වෙඩි පහරින් මිය යාම. එම හස්තිරාජයාට තම ජීවිතය පූජා කිරීමට සිදුවූයේ තම වර්ගයාගේ නිදහස වෙනුවෙන් සටන් කළ නිසයි. පනාමුරේ ඇත්ගාලට මිනිසුන් එදින ගාල් කළ අලි ඇතුන්ගේ නිදහස වෙනුවෙන් මහා කලබලයක් කළ නිසයි; සටන් කළ නිසයි.ඒ හස්තියාට තිබ්බ වෙඩි පහරින් මුළු පනාමුරේ ගම්මානයම එදා ගිගුම් දුන්නා. වෙඩි වැදුණු ඇත් රාජයා මරණයට පෙර නැඟූ විලාපයෙන් මුළු පනාමුරේ ගම්මානයම හඬා වැලපුණා. ඒ වගේම එම සිදුවීමෙන් මුළු රටම කැලඹුණා. එම ඇත් රාජයාගේ කතාවට මුළු මහත් රටම සංවේදී වුණා. එදින පාර්ලිමේන්තුවේත් මෙම හස්තිරාජයාගෙ ඝාතනය පිළිබඳ සාකච්ඡා වුණා. පසුව ‘පනාමුරේ ඇත් රජා’ නමින් හැඳින්වූවේ එම ඇත් රාජයායි.එම ඇතාගේ මරණයෙන් පසුව පනාමුරේ ඇත් රාජයා පිළිබඳ සාහිත්‍යයක් නිර්මාණය වුණා. ගීත, කවි, කතා මෙම ඇත්රාජයාගේ චරිතය වටා නිර්මාණය වෙන්නට පටන් ගත්තා. සුගතපාල මලලසේකර ලියූ ‘පනාමුරේ ඇත් රාජා” ගීතය ඒ අතරින් ඉතාම ජනප්‍රිය වුණු ගීතයක්. ඒ වගේම පියසේන කහඳගමගේ අතින් පනාමුරේ ඇත් රජා ගැන ග්‍රන්ථයක් රචනා වුණා. ඒ වගේම අප්‍රකටව සිංහල සහ ඉංග්‍රිසි බසින් ලියූ මෙම ඇත් රජා පිළිබඳ ලිපි රැසක්ම විවිධ පුවත්පත්වල පළවුණා. ඊටත් අමතරව ඡායාරූප ශිල්පීන් තම මාධ්‍යයෙන් විවිධ තොරතුරු රැස්කරමින් පනාමුරේ ඇත් රජා පිළිබඳ විවිධ නිර්මාණ බිහිකළා.ඒ අනුව පනාමුරේ ඇත් රජා පිළිබඳ වෙනමම සාහිත්‍යයක් ගොඩනැඟුණා. පනාමුරේ ඇත් රජාගේ අතීත මතකයට සංවේදී වූ තවත් මිනිසුන් පිරිසක් විසින් මීට අවුරුදු 3කට පමණ පෙර පනාමුර හස්තිරාජ පදනම’ පිහිටුවා ගනු ලැබුවා. එම පදනම මඟින් අද වන විට අලි ඇතුන් පිළිබඳ ජීව විද්‍යාත්මක, ඓතිහාසික සහ සංස්කෘතික තොරතුරු එක්තැන් කළ කෞතුකාගාරයක්, පුස්තකාලයක් සහිත මධ්‍යස්ථානයක් මෙන්ම පනාමුරේ ඇත් රජාගේ දැවැන්ත ප්‍රතිමාවක් ද පනාමුර භූමියේම ගොඩනඟා තිබෙනවා. මීට ටික කලකට පෙර මෙම පදනම මඟින් එම පදනම සඳහා ගීතයක් නිර්මාණය කර දෙන ලෙස මට ඇරැයුම් කළා. ‍ඒ ආරාධනයෙන් පසුව පනාමුරේ ඇත් රාජයා පිළිබඳ මා අසා ඇති කියවා ඇති දේ නැවත සිහිපත් කරන විට විවිධ සිතිවිලි මගේ සිතට ගලා‍ෙගන ආවා. “පනාමුරේ ඇත් රාජා” ගීතය මම පුංචි කාලේ ගුවන්විදුලියෙන් අසන විට එම ඇත් රජා ගැන විවිධ චිත්ත රූප මගේ මනසේ මැවුණු හැටි මට තවමත් මතකයි.”“පනාමුර හස්තිරාජ පදනම සඳහා ගීතය නිර්මාණය කිරීමට විවිධ තොරතුරු සොයාගැනීම වෙනුවෙන් මට කීපවරක්ම පනාමුරේ ගම්මානයට යන්න සිදුවුණා. එම ප්‍ර‍ෙද්ශයේ පුද්ගලයන් පනාමුරේ ඇත් රජාගේ මරණය සියැසින් දුටු පුද්ගලයින් පරිසරවේදීන් හමුවෙන්නටත් මට මෙහිදී අවස්ථාව ලැබුණා. පනාමුරේ කැලයට නිතර යන එන විට එම කැලයෙන් විවිධ ශබ්ද, සංඥා පිටවන බව මට දැනෙන්නට වුණා. මට ඒ දැනුණු සංඥා, ශබ්ද පිටපතක් ආකාරයෙන් ලිව්වා. හොරණ ශ්‍රීපාලි විශ්වවිද්‍යාලයෙන් සංගීතය හදාරන සිසු සිසුවියන් සහභාගි කරගෙන මම මේ පිළිබඳ වැඩිදුරටත් පරීක්ෂණ කළා. ඉන්පසුව මට සිතුණා ගීතයකට වැඩියමක් මේ තුළින් නිර්මාණය කරන්න. ඒ අනුව මම රත්න ශ්‍රී විජේසිංහ සහ ජෝ සෙනෙවිරත්න සමඟ මේ පිළිබඳ දීර්ඝ වශයෙන් සාකච්ඡා කළා. ඉන්පසුව මම අාචාර්ය සුනිල් විජේසිරිවර්ධනයන් සමඟත් මේ පිළිබඳ සාකච්ඡා කළා. ඔවුන්ගේ උපදෙස් උපයෝගී කරගෙන ශිල්පීන් 200ක පමණ පිරිසක් සහභාගි කරවාගෙන ‘පනාමුර කුංචනාදය’ නම් ප්‍රසංගය නිර්මාණය කරන්න මම තීරණය කළා.* මෙම නිර්මාණයේ ආකෘතිය කුමන ආකාරයේ එකක්ද?මෙම නිර්මාණයේ ආකෘති කීපයක්ම තිබෙනවා. මෙහි නාට්‍යමය ලක්ෂණ තිබෙනවා. ඒ වගේම ඔපෙරා ශෛලිය තිබෙනවා. ඒ වගේම ලෝකයේ විවිධ රටවල ජනසංගීතමය නාද රටා මෙහි ඇතුළත්. මෙය සංධ්වනි රංගයක් ලෙස හැඳින්වීම වඩාත් නිවැරැදියි.* මෙම නිර්මාණය සඳහා ශිල්පීන් විශාල සංඛ්‍යාවක් සහභාගි වෙනවා නේද?ඔව්. ශිල්පීන් 200ක් පමණ මේ සඳහා සහභාගි වෙනවා. අපේ රටේ සිටි ප්‍රබල නිර්මාණකරුවන් වන මකුලොලුව ශූරීන්, මහාචාර්ය සරච්චන්ද්‍රයන්, හෙන්රි ජයසේනයන්, සෝමදාස ඇල්විටිගල සංගීතඥයා, ලයනල් රංවල අාචාර්ය, ප්‍රේමසිරි කේමදාස වැනි දැවැන්ත නිර්මාණකරුවන් ඔවුන්ගේ නිර්මාණ සඳහා විශාල පිරිස් සම්බන්ධ කර ගත්තා. මහාචාර්ය සරච්චන්ද්‍රයන් සමඟ අවුරුදු 6ක් වැඩ කිරීමෙන් මට අත්දැකීම් තියෙනවා. අද තරම් නවීන තාක්ෂණය නොතිබුණු අතීතයේ දී එවැනි පුද්ගලයින් විශාල පිරිස් සහභාගි කරවාගෙන නිර්මාණ බිහිකළා නම් මටත් පුළුවන් බව මට වැටහීගියා. එහෙම හිතලයි මම මේ වැ‍ෙඩ් පටන්ගත්තේ.* ඔබ සිතන ආකාරයට පනාමුරේ ඇත් රජා‍ෙග් කතාව නිර්මාණයක් සඳහා අද සමාජයට කෙතරම් දුරට ගැළපෙනවාද?මටත් මුලින්ම ඔය ගැටලුව මතුවුණා. නමුත් තරමක් දුරට හිතන විට මට අවබෝධ වුණා මීට වසර 63කට පෙර සිදුවූ ඒ සිදුවීම, පනාමුරේ ඇත් රජාගේ කතාව වර්තමානයේ දී ලංකාවට පමණක් නෙමෙයි මුළු ලෝකයටම හොඳට ගැළපෙනවා කියන එක. මම පරිසරවේදියෙක් නෙමෙයි. නමුත් මේ නිර්මාණය කරන්න විවිධ කරුණු අධ්‍යයනය කරන විට මට තේරුම් ගියා අපි මෙතෙක් පරිසරය කියන දේ හඳුනාගෙන තිබෙනවා වැරැදි සහගතයි කියන එක. සොබාදහම ජයගන්නව කියල අපි කරන්නෙ අප අවට පරිසරය සොබාදහම විනාශ කරන එකයි. සතා සීපාවා ගහකොළ සහ මිනිසා අතර තිබිය යුතු සහ පවත්වාගත යුතු සම්බන්ධය වෙන්කරන්නයි අපි සැමවිටම උත්සාහ කරන්නේ.සොබාදහමෙන් ඉවත් වෙලා, සොබාදහමේ පිහිට පතන්නේ නැතිව පුංචි කොන්ක්‍රීට් කාමරයකට කොටු වෙන්න අපි හැමෝම උත්සාහ ගන්නවා. ඒ වගේම සතුන්ගේ වාසස්ථාන, යන එන මාවත් විනාශ කරල අපි ගෙවල් හදනවා. ඔවුන්ගේ අවකාශ අපි බලහත්කාරයෙන් අයිති කරගෙන. මීට අවුරුදු 63කට ‍ඉස්සර වෙඩි උණ්ඩයකට ජීවිතය දෙමින් මුළුමහත් වනයම දෙවනත් වන සේ හඬ නඟමින් පනාමුරේ ඇත් රජා ඉල්ලා සිටියේ ඔවුන්ගේ නිදහස ඔවුන්ට ලබා දෙන ලෙසයි. එදාට වඩා අද වන සතුන්ගේ ලෝකය මිනිසා නතු කරගනිමින් සිටිනවා. අන්න ඒ නිසා මම විශ්වාස කරනවා, පනාමුරේ ඇත් රජා තම වර්ගයා වෙනුවෙන් ජීවිතය දුන් ඒ කතාව එදාට වඩා අදට හොඳින් ගැළපෙනවා කියල.* අපේ රටේ ප්‍රේක්ෂකයින්ට මෙවැනි නිර්මාණයක් කෙතරම් සමීපවේදැයි ඔබ සිතනවාද?නාට්‍ය නරඹන බොහෝ පිරිසක් අද බිහිවෙලා ඉන්නවා. හොඳ නිර්මාණ සමඟ බොහෝ පිරිසක් සිටින බවට මට විශ්වාසයක් තියෙනවා. ඔවුන් වෙනුවෙන් නිර්මාණ බිහිකිරීම අපේ වගකීමක්. ෙමම මස 30, 31 සහ ජූනි 01 වැනිදා කොළඹ නෙළුම් පොකුණ රඟහලේ දී මෙම දැවැන්ත නිර්මාණය ඉදිරිපත් කරන්න දැන් සූදානම්. ඉදිරියේ දී පනාමුරේ ගම්මානයේදීම මෙම ප්‍රසංගය ඉදිරිපත් කරන්න සූදානම් වී සිටිනවා.මෙම දැවැන්ත නිර්මාණයට විය පැහැදම් කිරීමට වෙනමම ආයතනයක් සංවිධානයක් නැහැ. මෙම නිර්මාණය ඉදරියට ගෙන යන්නේ ඓතිහාසික පනාමුර හස්තිරාජ පදනම. ඒ වගේම මෙතෙක් කාලයක් මා සමඟ වැඩ කළ සිය ගණනක් දෙනාගේ විවිධ වූ දායකත්වයෙන් තමයි ‘පනාමුර කුංචනාදය’ ඉදිරිපත් කරන්නේ.ගාමිණී සුසන්තකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>05</month>
      <day>25</day>
    </date>
    <link>http://www.silumina.lk/2014/05/25/_art.asp?fn=av1405259</link>
    <topic>ගීත දර්ශකවල තියෙන්නේ එකම ආකාරයේ සින්දු</topic>
    <author>ගාමිණී සුසන්ත</author>
    <content>ගීත දර්ශකවල තියෙන්නේ එකම ආකාරයේ සින්දුසුරම්‍යා මාපිටිය නම් වූ ඇය ජාතික රූපවාහිනියේ ආගමික වැඩසටහන් අංශයේ නියෝජ්‍ය අධ්‍යක්ෂිකාවය. එසේම ඇය සම්මානනීය ගීත පද රචකාවියකි; කිවිඳියකි. ඇය අතින් ලියැවුණු ගී පදවැල් සිය ගණනක් මේ වන විට සුභාවිත සිංහල ගීතාවලිය පෝෂණය කිරීමට සමත් වී සිටී. 2012 වසරේ පැවැති සුමති ටෙලි සම්මාන උලෙළේදී හොඳම ගීත පද රචනයට හිමි සම්මානය සුරම්‍යාට හිමි වූයේ බිනරි ටෙලි නාට්‍යයේ තේමා ගීතය රචනා කිරීම වෙනුවෙනි.සුරම්‍යා රචනා කළ ගීත ඇතුළත් ‘අළුපාට හැන්දෑව’ ලෙස නම් කළ සංයුක්ත තැටිය එළිදැක්වුණේ මීට වසර 10 කට පෙරදීය. නැවතත් ඇය සුමියුරු ගීත කීපයක් සංයුක්ත තැටියක් ලෙස සිංහල ගීත ක්ෂේත්‍රයට දායාද කිරීමට සූදානමින් සිටින්නීය. රසඳුන වෙනුවෙන් අප සුරම්‍යා හමුවූයේ ඇයගේ නවතම නිර්මාණ එකතුව පිළිබඳව විමසා සිටින්නටය.සුරම්‍යා මුලින්ම කියන්න ඔබේ නවතම ගීත එකතුව ගැන...?මා රචනා කළ නවතම ගීත ඇතුළත් ගීත එකතුවක් ‘සුන්දරයාණෙනි’ නමින් සංයුක්ත තැටියක් හැටියට ගෙන එන්න මම සිතුවා. ‘සුන්දරයාණෙනි’ සංයුක්ත තැටිය එළිදැක්වීමට සමගාමීව මා රචනා කළ ගී පද රචනා ඇතුළත් ‘මිහිරිම මතක’ නමින් කෘතියක් ද එළිදැක්වෙනවා.මෙය සිදුවෙන්නේ මෙම 27 වැනිදා අඟහරුවාදා සවස 6.30 ට කොළඹ බණ්ඩාරනායක ජාත්‍යන්තර සම්මන්ත්‍රණ ශාලාවේදී. මේ ප්‍රසංගය නම් කරල තියෙන්නේ ‘පෙම් කවක් ලියූ සුරම්‍යා’ නමින්. මෙදින අමරසිරි පීරිස්, කරුණාරත්න දිවුල්ගනේ, නිරෝෂා විරාජිනි, උරේෂා රවිහාරි, ඉන්දිකා උපමාලි, සශිකා නිසංසලා, දර්ශන රුවන් දිසානායක, සමන් ලෙනින්, ශම්මිකා අමානි, ඉන්දික රුවන් යන ගායක ගායිකාවන් ගීත ගයන සුමියුරු ගීත ප්‍රසංගයකුත් පැවැත්වෙනවා. එම ප්‍රසංගයේ නර්තන නිර්මාණය කරල තියෙන්නේ චන්න උපුලි රංගායතනය. ප්‍රසංගයේ සංගීතය මෙහෙයවන්නේ දර්ශන රුවන් දිසානායක විසින්. කතානායක චමල් රාජපක්ෂ මහතාගේ ප්‍රධානත්වයෙන් පැවැත්වෙන මේ ප්‍රසංගයට පණ්ඩිත් අමරදේව, මහාචාර්ය සුනිල් ආරියරත්න, විශාරද නන්දා මාලනී සහභාගි වෙනවා.කවුද ඔබේ මේ ගීත එකතුව සංගීතවත් කරල තියෙන්නෙ?රෝහණ වීරසිංහ, නවරත්න ගමගේ, නන්දසේන කටුවාවල, දර්ශන රුවන් දිසානායක යන සංගීතඥයින්.ඔබේ ‘අළුපාට හැන්දෑව’ ගීත එකතුව නිකුත් කළාට පසුව ‘සුන්දරයාණෙනි’ ගීත එකතුව එළිදක්වන්න අවුරුදු 10 කටත් වැඩි කාලයක් ගියේ ඇයි?පසුගිය කාලෙ ගීත නිර්මාණ නම් සෑහෙන ප්‍රමාණයක් මගේ අතින් බිහි වුණා. අලුතින් ක්ෂේත්‍රයට එන ගායක ගායිකාවන් රාශියකට මම ගීත ලියල දීල තියෙනවා. අපෙන් ගීත පද රනා ඉල්ලන්නේ කිසියම් සංගීත ඥානයක් තියෙන, හොඳ රසයක් බලාපොරොත්තු වන රසික රසිකාවියන් වෙනුවෙන් ගී ගයන අය. හැබැයි මේ ගීත නාළිකාවලින් වැඩිය ප්‍රචාරය වෙන්නෙ නෑ. ඒ වගේ ම ගීත දර්ශකවල ඒ ගීත ඇත්තෙත් නෑ. ඒ ගීත දර්ශකවල තියෙන්නේ එකම ආකාරයේ ගීත ටිකක්. කොහොම හරි පසුගිය අවුරුදු 10 ක කාලයේදී මා ලියු ගීත ඒ පද රචනා විසින් ඉල්ලන හඬින් එම ගීත ගායනා කරවන්නට මට සිතුණා. ඒ වගේ ම ඒ පද රචනාවල අරුත තවත් ඉස්මතු වන ආකාරයට සංගීතය නිර්මාණය කරගන්නටත් මට සිතුණා. මගේ ඒ උත්සාහය සාර්ථක වුණා කියල මම හිතනවා. ඉතින් ඒ වැඩේට ටික කාලයක් ගත වුණා.හොඳ ගීත නිර්මාණවලට වර්තමානයේ ඉල්ලුමක්, තැනක් තියෙනවා කියල ඔබ හිතනව ද?ඇත්තෙන්ම ඔව්. විවිධ නාළිකාවලින් එෆ්.එම්. සේවාවලින් කෙතරම් හරසුන්, රසසුන් ගීත පෙනුණත් ඇසුණත්, හොඳ ගීත නිර්මාණ ඉල්ලා සිටින පිරිසක් අපේ සමාජයේ ඉන්නවා. හොඳ ගීත ගයන අපේ ගායක ගායිකාවන් දෙතුන් දෙනෙක් ඇතුළත්ව ලංකාවේ විවිධ ප්‍රදේශවල පැවැත්වෙන ප්‍රසංග නරඹන්න ප්‍රවේශ පත්‍රයක් අරගෙන ශාලා වෙත එන රසික රසිකාවියන් අතිවිශාල පිරිසක් ඉන්නවා. එයින්ම පැහැදිලි වෙනවා හොඳ නිර්මාණ වෙනුවෙන් අපේ සමාජයේ තවම ඉඩක් ඉල්ලුමක් තිබෙන බව.අද විශාල වියදමක් දරල සී. ඩි. එකක් නිර්මාණය කරල ඒක අලෙවි කරන්න පුළුවන් කියල ඔබ හිතනවා ද?ඒක තමයි අද ඇතිවෙලා තියෙන ප්‍රධානම ගැටලුව. අද සී. ඩි. එකක් කළාට පස්සෙ, ඒක හොරෙන් කොපි කරල විවිධ වෙබ් සයිට් හරහා මුළු ලෝකෙටම යවනවා. ඒකෙන් වෙන්නේ ඒ සී. ඩි. එක වෙළෙඳ පොළේදී විකුණාගත නොහැකි වීමයි. ඒ නිසා සී. ඩි. එකක් නිර්මාණය කරන්න ගිය අතිවිශාල මුදල පියවාගන්න බැරි වෙනවා. මේ බව හොඳින් දැනගෙන තමයි මම මේ සී. ඩි. එක නිර්මාණය කළේ. මේකට මට කොහෙන්වත් මුදල් ලැබුණේ නෑ. විවිධ දුෂ්කරතා මධ්‍යයේ තමයි මම මේක හැදුවේ. ඒ, මෙහෙම හරි දෙයක් නොකර අනෙකාට දොස් පැවරීම, අනෙකාව විවේචනය කිරීම වැඩක් නැති දෙයක් කියල මට හිතුණ නිසයි.රූපවාහිනී මාධ්‍ය අවුරුදු 30 කට වැඩි කාලයක් ඇසුරු කළ ඔබට අද රූප රචනා මඟින් නිර්මාණය වන ගීත පිළිබඳව තියෙන්නේ මොන වගේ අදහසක් ද?මට හිතෙන්නේ අද ප්‍රචාරය වන ඕනෑම ගීතයකට වෙනත් ඕනෑම ගීතයක රූප රචනයක් යොදල නරඹන්න පුළුවන් කියලයි. ඒ මොකද සියලුම රූප රචනාවල තියෙන්නේ පවුල් අවුල්, ගහමරා ගැනීම්, පවුල් හැර යාම්. ඒ වගේම ප්‍රේමයක විරහව වුණත් විඳ ගන්න බැරි පෞරුෂයක් නැති පිරිමි චරිත, ස්ත්‍රීත්වයක් නැති ගැහැනු චරිත. ඒ නිසා දැන් හැදෙන බොහෝ ගීතවල රූප රචනාවල ගත යුත්තක් නැති බවයි මගේ හැඟීම.ගාමිණී සුසන්තකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>05</month>
      <day>25</day>
    </date>
    <link>http://www.silumina.lk/2014/05/25/_art.asp?fn=av14052510</link>
    <topic>ප්‍රේක්ෂක ප්‍රතිචාරය තියෙනකම් මම තමයි වීරයා, මම තමයි පෙම්වතා</topic>
    <author>හේමාලි විජේරත්න</author>
    <content>ප්‍රේක්ෂක ප්‍රතිචාරය තියෙනකම් මම තමයි වීරයා, මම තමයි පෙම්වතාරන්ජන් රාමනායක පාර්ලිමේන්තුවේ උණුසුම් පුවත් මවන්නෙක් සේම, ඔහු කවදත් ආදරය කළ සිනමා ක්ෂේත්‍රයේත් නිරන්තර උණුසුම් පුවත් මවන්නෙක්. සමහරු දේශපාලනයට ප්‍රවිෂ්ට වූ විට කලාවේ නියැළීමට ඇති කාලය අඩු බව කියමින් බොහෝ විට කලාව වෙනුවෙන් වැය කරනුයේ අවම කාලයකි. එහෙත් රන්ජන් අද පාර්ලිමේන්තුවේ සිටිනවා සේම හෙට උදෑසන දිවයිනේ කුමන හෝ ප්‍රදේශයක දර්ශන තලයක සිටිය හැකිය. ඒ තරමට සමබරව ඔහු දේශපාලන ගමනත්, තමන් බොහෝ දුෂ්කරතා මැද දිනාගත් සිනමා ගමනත් එක්කොට පාලමක් තනන්නේය.මේ දිනවල ඔහු මේ ගමන් ම‍ඟේ තවත් සුවිශේෂී චරිතයක් ඔස්සේ සිය සිනමා ප්‍රේක්ෂකයින් හමුවට පැමිණෙන්නේය. මේ චරිතය වඩ වඩාත් සුවිශේෂී වන්නේ එය ඔහුගේ සැබෑ නමට කිසියම් ආකාරයකින් සමානත්වයක් දක්වන නාමයකින් පෙනී සිටීමය. ඔහුගේ නවතම රංගනය රැගත් ‘රන්ජා’ චිත්‍රපටය මෙම 28 වැනිදා සිට සිනමා ප්‍රේක්ෂක ඔබ සැම වෙනුවෙන් විවෘතය. ‘රන්ජා’ ගැන ‘රන්ජන්’ සමඟ කළ කතාබහ වෙන්වනුයේ ඒ වෙනුවෙනි.ඔබ රඟපාන නවතම චිත්‍රපටය වන ‘රන්ජා'ට ඒ නම යෙදුවේ ඔබ නිසා ද?මේ නම යෝජනා කළේ මේ චිත්‍රපටයේ නිෂ්පාදකවරයා වන සුනිල් ටී. ප්‍රනාන්දු මහතායි. මේ යෝජනාව මතු වෙත්දි මම කල්පනා කළේ ඒක ඒ තරම් හොඳ දෙයක් නොවන බවයි. නමුත් මේ චිත්‍රපටය ‘රන්ජා - වන්ෂොට් 02’ කියන නමින් එන නිසා සුනිල් ටී. ප්‍රනාන්දු මට මෙහෙම පැහැදිලි කිරීමක් කළා. ‘වන්ෂොට්’ කියලා කිව්වම මුළු ලංකාවේම සිනමා ප්‍රේක්ෂකයින්ට මතක් වෙන්නේ ඔයාව.ඒ නිසා අපි මේ චිත්‍රපටයට ‘රන්ජා - වන්ෂොට් පාට් ටූ’ කියලා දාමු. ඊට පස්සෙ ඔහුගේ මේ යෝජනාවට මම එකඟ වුණා. අනිත් පැත්තෙන් මගේ ඉතාම සමීපතම මිතුරන් මට කතා කරන්නේ ‘රන්ජා’ කියලා. ඒ නම මිනිස්සුන්ට ළෙන්ගතුකමක් තිබෙන නිසා මේ චිත්‍රපටයට ඒ නම යොදලා තිබෙනවා. විශේෂයෙන් චිත්‍රපට ශාලා හිමියන් සහ තවත් බොහෝ පිරිසකගෙන් ඒ ගැන විමසා තිබූ අවස්ථාවලදීත් ඔවුන් ද මේ නම වඩාත් ගැළපෙනව කියලා අනුමත කරලා තිබුණා.‘රන්ජා’ කොයි වගේ චිත්‍රපටයක් ද?අවනීතියේ රජවරුන් නිරුවත් කරන වන්ෂොට් පාට් ටූ - ‘රන්ජා’ යනුවෙන් තමයි මේ චිත්‍රපටයේ තේමාව විදියට යොදලා තිබෙන්නේ. අපේ රට 1947 නිදහස ලැබුවට පස්සේ මුල්ම යුගයේ දේශපාලනඥයින් අතර ඉන්න ඩී. එස්. සේනානායක, ඩඩ්ලි සේනානායක, ආචාර්ය ඇන්. ඇම්. පෙරේරා, දොස්තර එස්. ඒ. වික්‍රමසිංහ, ජෝන් කොතලාවල, එස්. ඩබ්ලිව්. ආර්. ඩී. බණ්ඩාරනායක, සිරිමාවෝ බණ්ඩාරනායක, දේශපාලනය කළේ ඔවුන් සතු බොහෝ දේ ජනතාව වෙනුවෙන්, දේශපාලනය වෙනුවෙන් පරිත්‍යාග කරලා. ධන කුවේරයෝ විදියට ඉපදිලා ජනතාව වෙනුවෙන් සියලු දේ කරලා ඔවුන් කිසිවක් හිමි නැති අය විදියට මියගියා. ඊට පසු කාලීනව දේශපාලනයට ආපු සාමාන්‍ය පුද්ගලයෝ මේ රටේ විවිධ ව්‍යාපාරවල යෙදිලා ඉන්න ව්‍යාපාරිකයෝ (කසිප්පු, ගංජා, කුඩු, දූෂකයෝ, මැරයෝ) ආදීන්ගේ උදව් ඇතිව දේශපාලනයට ආවා. ටික කාලයක් යනකොට සාමාන්‍ය පුද්ගලයෝ දේශපාලනයට එවමු මේ ව්‍යාපාරිකයෝ සිතනවා අපි මොකටද අනුන්ව දේශපාලනයට යවන්නේ අපිම යනවානේ අපේ සල්ලි වියදම් කරගෙන කියලා. ඒ විදියට තුන්වැනි කණ්ඩායමකුත් බිහි වෙනවා. මෙන්න මේ විදියෙන් දේශපාලනයට ආපු ඇමැතිවරයකු කරන විශාල වංචාවකට එරෙහිව නැගී සිටින පුද්ගලයකුට හා පිරිසකට මුහුණ දෙන්නට සිදුවන ගැටලු හා සිද්ධි තමයි ‘රන්ජා’ චිත්‍රපටයේ තේමාව වන්නේ.මේ චිත්‍රපටයේ ඔබ වීරයෙක්. ඔබ හිතනව ද තවමත් ඔබට වීරයා වෙන්න පුළුවන් කියලා...මම වීරයෙක් ද නැත්ද කියලා තීරණය කරන්නේ මම නෙමෙයි. ඒක තීරණය කරන්නේ ප්‍රේක්ෂක ජනතාව. මට විසිල් කරන්නෙත්, මට ‘හූ’ කියන්නෙත් ප්‍රේක්ෂක ජනතාව. මම චිත්‍රපටයක් කරලා තිබෙනවා. මම වෙනත් ආකාරයක දේශපාලන මතයක් දැරුවත් මෙච්චර කල් ප්‍රේක්ෂක ජනතාව මගේ රංගනය ප්‍රිය කරලා තිබෙනවා.ඔබ තාමත් චිත්‍රපටවල ‘පෙම්වතා'. පෙම්වතාගේ පෙනුම තාමත් ඔබට තිබෙනවා කියලා විශ්වාස ද?මම නම් නෙමෙයි ඒක තීරණය කරන්නේ. මෑතකදී මම රඟපෑ චිත්‍රපටයේ පෙම්වතාට මාව තෝරාගත්තේ එහි නිෂ්පාදක සුනිල් ටි. ප්‍රනාන්දු මහතා. එතුමාට තාමත් මාව පෙම්වතෙක්. වීරයෙක් විදියට පෙනෙනවා ඇති. මොකද මාව චිත්‍රපටවලට ගන්න ඔවුන් මගේ ඥාතීන් නොවෙයිනේ. මගේ ගාණ ගෙවලා, මට කෑම බීම, යන්න එන්න පහසුකම් දීලා ගන්නේ මාව ඒකට සුදුසු නිසානේ. හැබැයි ඉතින් මම දන්න විදියට ඉන්දියන් සිනමාවෙත් මේක වෙනවා. රැජිනි කාන්ත් අවුරුදු 68 ක් වීරයගේ චරිතය රඟපෑවා. දීපිකා පදුකෝන්ට ආදරය කළා. වීරයාට 68 යි පෙම්වතියට 28 යි. එම්. ජි. රාමචන්ද්‍රන් පවා ඔය විදියට රඟපෑවා. හොලිවුඩ්වල ගත්තත් ෂෝන් කොනරි, ආර්නෝල්ඩ් ස්වසෙනගර් වැනි නළුවන් ඔහොම රඟපාලා තිබෙනවා. ප්‍රේක්ෂක ප්‍රතිචාරය තිබෙනකම් මම රඟපානවා.හැබැයි ඉතින් වයසින්නම් දැන් ඔබ බොහෝ දුර ගිහින් නේද?ඒක ඉතින් කාටවත් වළක්වන්න බැරි දෙයක්නේ. ස්වභාව ධර්මයට අනුව අපි හැම දෙනාම වයසට යනවා. හැබැයි මේ ළඟකදීත් මට වෛද්‍යවරයෝ කිව්වා මගේ නිරෝගී ස්වරූපයට බොහෝ දුරට හේතුව මම තනිකඩයෙක් නිසා ආතතිය 90% ක්ම අඩුයිනේ. මට උදේ දරුවන්ව ඉස්කෝලෙ ගෙනියන්න, ඒ අයගේ ජීවිත ආරක්ෂාව, කෑම බීම, බිරියගේ වගකීම්, ඇඳුම් පැලඳුම් ඔය කියන වගකීම් මුකුත් නෑ. බුදු හාමුදුරුවොත් කිව්වෙ ‘රාහුලයෙක් උපන්නා බැඳීම් වැඩිවුණා’ කියලා.ඉතින් මට තවමත් මගේ ජීවිතේ තරුණකම දැනෙනවා. උදේට ජිම් එකට ගියාම එක්ස්සයිස් කරනකොට තරුණයන් හා සමානවම මම ඉන්නවා. චිත්‍රපටවල තාමත් ෆයිට් කරගන්නේ මමමයි. පළමුවැනි take එකෙන්ම අධ්‍යක්ෂවරයා ඕ.කේ. කරනවා. මම හිතනවා මගේ ජීවිතේ වැඩි වගකීම් නැති නිසා මට යෝග අභ්‍යාස කරන්න, පොත් කියවන්න, ඇති තරම් වෙලා තිබෙනවා. ඒ නිසා මට වයස ගැන ප්‍රශ්න ඇවිල්ලා නෑ. මම දුම් පානය කරන්නේ නෑ. මත්පැන් පානය කරන්නේ නෑ. සැහැල්ලු මනසකින් නිතරම ජීවත් වෙන්නේ.ඔබ තාමත් ආසයි මල් ගස් වටේ දුවමින්, සින්දු කියමින් රඟපාන්න.ඔව්. ඒක හරිම සුන්දර රංගනයක්. සිනමා නළුවෙක් විදියට මම ඒක කවදාවත් ප්‍රතික්ෂේප කරන එකත් නෑ. මාව ඒ චරිතවලට තෝරගන්නකම්.ඔබේ චිත්‍රපට ලැයිස්තුව දිහා බැලුවම ‘සීරියස්’ චරිත තිබෙන්නේ බොහොම අඩුවෙන්. දැන්වත් කැමැති නැද්්ද සීරියස් වෙන්න.ඒක මට තීරණය කරන්න බෑ. සීරියස් චරිත ලැබිලා නොලැබී ගිය අවස්ථා අනන්තවත් තිබෙනවා. සමහර අවස්ථාවල මගේ ප්‍රතිපත්ති නිසා අහිමි වුණු චරිත, වෙළෙඳ දැන්වීම් සන්නාම තානාපතිකම් බොහෝ තිබෙනවා. මේ නොලැබීම් එක්ක හීනි දුකක් නැතුවාම නොවෙයි. නමුත් සත්‍ය කතා කිරීමේ ‘චූන්’ එක මට ඊට වඩා වටිනවා. ඒක මුදල්වලට වඩා වටිනවා. peace of mind කියන එක මට හරියට වටිනවා. ඒ ගැන කතා කරත්දි මට මතක් වෙනවා රජිනි කාන්ත් රඟපාන ‘මුත්තු’ කියන චිත්‍රපටය. මේ චිත්‍රපටයේ රජිනි කාන්ත් රඟපාන්නේ ගහක් යට නිදාගෙන ඉන්න සාමි කෙනෙකුගේ චරිතය. දවසක් ඔහු ළඟට මිනිහෙක් ඇවිත් විශාල සල්ලි බෑග් දෙකකුත් එක්ක කියනවා, මට හැමදේම තියනවා මිල මුදල් යාන වාහන, ගෙවල් දොරවල් ඕනතරම්. ඒත් මට peace of mind නෑ කියලා. එතකොට අර සාමි කියනවා ජීවත්වෙන්න ඇති තරම් යමක් තියාගෙන ඉතිරි ටික නැති බැරි අයට බෙදලා දෙන්න. එතකොට peace of mind ලැබෙයි කියලා. එතකොට අර පුද්ගලයා කියනවා ‘අනේ බොහොම ස්තුතියි එහෙනම් මේ සල්ලි මලු දෙක මම ඔබ ළඟින් තියලා යන්නම් කියලා.සාමි කියනවා මෙච්චර කල් බොහොම නිදහසේ මේ ගහක් යට මම ජීවත් වුණා. ඔය සල්ලි මලු දීලා මගේ peace of mind එක නැති කරන්නයි හදන්නේ කරුණාකරලා ඕවත් අරගෙන යන්න කියලා.මම ජීවත්වෙන්නෙත් මන්ත්‍රී නිවාසයක 10 x 12 කාමරයක. කුලිය රුපියල් 1000 යි. කන්නේ බොන්නේ සාමාන්‍ය විදියට. මට ජීවත් වෙන්න වැඩි වියදමක් යන්නෙ නෑ. මට පැය 08 ක් හොඳට නින්ද යනවා. ඒ නිසා මම ගත කරන්නේ හරිම නිදහස් ජීවිතයක්.කලාවයි, දේශපාලනයයි ගැළපෙන්නේ නෑ නේද?ඒක එක එක්කෙනා හිතන විදිය අනුව වෙනස් වෙනවා. කලාවයි, දේශපාලනයයි කරපු බොහෝ පිරිස් අපි අතර ඉන්නවා. එම්. ජී. රාමචන්ද්‍රන්, විජය කුමාරතුංග, වික්ටර් හාරා ආදි බොහෝ පිරිස් කලාවයි දේශපාලනයයි එකට කළා. මේකට කියන්නේ දේශපාලනය නොවේ. දේස සේවය, විජය කුමාරතුංග මහත්මයාට ලංකාවේ සුපිරි නළුවා විදියට ඉන්න පුළුවන්කම තියෙද්දි දුෂ්කර දේශපාලනය තෝරගෙන මැරුම් කෑවා. චේ ගුවේරා කියන්නේ දොස්තර කෙනෙක්. ඒත් ඔහු ජනතාව වෙනුවෙන් දුක් විඳිමින් දුක්ඛිත ජීවිතයක් ගත කළා. කලාකරුවා කියන පුද්ගලයා මහජනතාවගේ එස්. එම්. එස්. එකෙන් ඔසවා තබන්නේ තනියම කන්න නොවෙයි.සමහරු නම් දේශපාලනයට ගියාම කලාව අමතක කරනවා.මට එහෙම කරන්න ඕන කමක් නෑ. මට කාලය හරියට තිබෙනවා. ඒක ඉතාම ක්‍රමානුකූලව මම පාලනය කරගන්නවා. දේශපාලකයෝ විදියට පාර්ලිමේන්තුවේ වැඩියෙන්ම කතා කරනවා. ඒ වගේම තමයි චිත්‍රපටවලත් තාම ඉන්නවා. ජනතා ප්‍රසාදය තාමත් මට තිබෙනවා people's award 9 ක් මම ලබා ගත්තා. තරුණ සම්මාන ලබා ගත්තා. සරසවි සම්මාන නවත්වනතුරුම 6 පාරක් ජනප්‍රිය නළුවා සම්මාන ලබා ගත්තා.ඇයි ඉතින් තාමත් තනිකඩවම ඉන්නෙ?හැම දෙයක්ම තාවකාලිකයි කියලා මම දන්නවා. මේ නිදහස් ජීවිතේට මම කැමැතියි. අඩුම තරමින් එලාර්ම් තියලා උදේට නැගිටින්න වත් මම කැමැති නෑ. ඔරලෝසුවටවත් යටත් වෙන්න මම කැමැති නෑ. මගේ යාළුවෝ එහෙම වැඩ ගොඩාක් පහුවදාට ලෑස්ති කරගෙන එලාර්ම් තියලා නිදාගත්තට උදේට නැගිටින්න වෙලා නෑ. Heart attack ඇවිත් නැතිවෙලා තිබෙනවා.ඉදිරි බලාපොරොත්තු මොනව ද?කිසි දෙයක් බලාපොරොත්තු නෑ. ලැබෙන දේ පමණක් බාර ගන්නවා. කිසිම ප්ලෑන් එකක් නැතුව මේ ලෝකෙට ආපු අපි ප්ලෑන් හදාගන්න එක තමයි මේ ලෝකේ ලොකුම විහිළුව. ඒ හින්දා සතුටින් ඉන්නවා. වැරදි කරන්නෙ නෑ. මෙච්චර කල් ජනතාව මාව පිළිගත්තා. ඒ ප්‍රේක්ෂක ආදරය මැද තමයි මම මෙතැනට ආවේ. ඒක කිසිදාක මට අමතක නෑ. කවුරු මොනව කළත්, නොකළත් ඒ ජනතාව වෙනුවෙන් පෙනී සිටීම මගේ පරම යුතුකම.හේමාලි විජේරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>05</month>
      <day>25</day>
    </date>
    <link>http://www.silumina.lk/2014/05/25/_art.asp?fn=av14052511</link>
    <topic>බෑන්ඩ්එකේ නම නිසා කෙනෙක් ඇහුවා මං මොන ඉස්පිරිතාලෙද කියලා</topic>
    <author>ටානියා මෝසස්</author>
    <content>බෑන්ඩ්එකේ නම නිසා කෙනෙක් ඇහුවා මං මොන ඉස්පිරිතාලෙද කියලා* 'ඩොක්ටර්' පටන්ගැන්මෙන්ම අපේ පිළිසඳර අරඹමු..?ලන්ත්‍රා : මම රොක් සංගීත කණ්ඩායමක ප්ලේ කරන කාලේදී තමයි ක්‍රිෂාන්ව හඳුනා ගන්නේ. ඉතින් ටික කාලයක් අපි දෙන්න එකතු වෙලා ප්ලේ කළා. ඔහොම ටික කාලයක් යනකොට ෆුල් බෑන්ඩ් එකක් පටන් ගත්තොත් හොඳයි කියලා හිතුණා. ඊට පස්සේ අපි පස්දෙනා එකතු වෙලා 'ඩොක්ටර්' කියන නමත් දාගෙන බෑන්ඩ් එක පටන් ගත්තා.* ඩොක්ටර් කියන නම දාගත්තේ මියුසික් වලට කැමැති අය ලෙඩ්ඩු කියලා හිතාගෙනද?බෑන්ඩ් එකට දාන නමක් කල්පනා කරද්දි හැමෝටම කියන්න පුළුවන් සරල නමක් තිබුණොත් හොඳයි කියලා හිතුණා. ඉතින් එක පාරට ඔළුවට ආපු නම තමයි 'ඩොක්ටර්'. ඒ නමත් එක්ක අලුත් දෙයක් කරන්න පුළුවන් කියන අයිඩියාස් ඔළුවට ආවා. ඒ අදහස එක්ක මුල් කාලයේ පෆොර්ම් කරද්දී අපේ එක සෙට් එකක් ස්ටේජ් සිං කළෙත් ඩොක්ටර් ලෝගු ඇඳගෙනයි. අනික සමහර හිතේ අමාරුකම් වලට සංගීතයත් ඕන වෙනවා වගේ සංගීතයෙන් ලෙඩ වෙලා ඉන්න කට්ටියව සංගීතයෙන් හොඳ කරන්න පුළුවන් අවස්ථා තියෙනවා. එහෙම බලද්දි සංගීතය කියන්නෙත් එක්තරා විදිහක ලෙඩ සුව කරන ඔසුවක් තමයි.* එතකොට 'මියුසික් ක්ලිනික්' එකෙන් ප්‍රතිකාර කරන්නේ මොන වගේ රෝගින්ටද?ගීත නිර්මාණය කිරීම සඳහා අවශ්‍ය බෙහෙත් කළමනා සහ සුදුසු ප්‍රතිකර්ම සියල්ලක්ම මෙහිදී ලැබෙනවා. සංගීතයෙන් ලෙඩ වෙලා ඉන්න ඕනෑම කෙනෙක්ට මියුසික් ක්ලිනික් විවෘතයි.* 'ඩොක්ටර්' කියන නම නිසාම මුහුණ දුන් අපුරු සිදුවීම් ඇති?සිදුවීම් නම් ගොඩක් තියෙනවා. එක දවසක් කෙනෙක් ඇවිත් මගෙන් ඇහුවා පුතා ඔයා මොන ඉස්පිරිතාලෙද කියලා. මම කිව්වා නෑ අංකල් මම ඉස්පිරිතාලෙක නම් නෙවෙයි බෑන්ඩ් එකේ නම 'ඩොක්ටර්' කියලා. තව ෂෝ එකකදී කෙනෙක් ඇවිත් ඇහුවා මේ බෑන්ඩ් එකේ ඩොක්ටර් කවුද කියලා. සමහර අය බෑන්ඩ් එකේ නම නිසා අපේ නම්බර්ස් ෆෝන් එකේ සේව් කරගන්නේ ඩොක්ටර් කියන කෑල්ල ඉස්සරහට දාලා. පස්සේ එයාලටම අමතක වෙලා ඩොක්ටර්ස්ලා කියලා හිතාගෙන අපිට කතා කරලා අහනවා ඩොක්ටර් දැන් ක්ලිනික් එකේ ඉන්නවද කියලා.* ඩොක්ටර් පටන් ගැන්මේ ආභාසය වුණේ ජිප්සිස්ද නැතිනම් ඩැඩිද?බීට්ල්ස්, බීජිස් වැනි ඉන්ටනැෂනල් බැන්ඩ්ස් වල ආභාසය තමයි අපි ගොඩක් වෙලාවට ලබා ගත්තේ. ඊට හේතු වුණේ අපි හැමොම නිතරම රසවිඳින්න පුරුදු වෙලා හිටියේ ඕල්ඩීස්. ඔය අතරේ ජිප්සිස් පවුලේ බෑන්ඩ් එකක් නිසා පවුලේ ඇතුළේ වුණත් නිතරම ජිප්සීස් ගීත ඇහෙන පසුබිමක් තිබුණේ. ගොඩක් වෙලාවට තාත්තලා (නිහාල් පෙරේරා) ප්ලේ කරද්දී අපි බලන්න ඉන්නවා. ඉතින් අපි නොදැනුවත්ව හරි ඒ ආභාසයත් අපේ බෑන්ඩ් එකට එන්න ඇති. මමත් ඒ පවුලේ කෙනෙක් නිසා කොච්චර ඔය මතයෙන් මිදෙන්න උත්සාහ කළත් අපිව දන්න මිනිස්සු ඒ විදිහට තමයි දකින්නේ. කරන්න දෙයක් නැහැ ඉතින්.* 'ඩොක්ටර් 'කියන්නේ 'ඩැඩි' කොපියක් කිව්වොත්?නැහැ.' ඩැඩි' අපේ සංගීත ශෛලියට වඩා හාත් පසින්ම වෙනස් සංගීත කණ්ඩායමක්. ගයාන්ගෙයි මගෙයි නෑකම නිසයි 'ඩොක්ටර්'සහ 'ඩැඩි' කම්පෙයාර් කරන්නේ. නෑකමක් නොතිබුණා නම් ඔය ගැටලුව නැහැ. තවත් පිරිසක් අපිව මනින්නේ ටීවී එකේ අපි සිං කරන විදිහ හා අපේ විඩියෝස් එක්කයි.ඒත් අපේ ලයිව් පෆෝර්මන්ස් දකින අයට අපේ සංගීත ශෛලියේ වෙනස වටහා ගන්න පුළුවන්.* 'ඩොක්ටර්' බොහොමයක් නිර්මාණ විනෝදකාමියි?හාස්‍යජනක නිර්මාණ වලට අපි පෞද්ගලිකව කැමැතියි. දැන් රේඩියෝ එකක් ඇහුවොත් හැම වෙලේම ඇහෙන්නේ අඬන සින්දු. අපිට මිනිස්සු අඬවන්න ඕන නැහැ. ඉඳලා හිටලා ඇඬෙව්වට කමක් නැහැ. එත් දැන් උදේ ගිහින් හවසට ගෙදර එන්න වෙන්නෙත් අඬාගෙන. ඉතින් මේ ඇඬිල්ලත් එක්ක මිනිස්සුන්ට හිනා වෙන්නත් අවස්ථාවක් දීලා කාලෙත් එක්ක වෙනසක් කරන්න ඕනේ කියන තැන තමයි අපි ඉන්නේ. ආදර ගීතයක් රිලිස් කරන්න අදහසක් තිබුණත් තාම ඒ වගේ ගීතයක් කියවෙන්නේ නැහැ. ඔළුවේ තියෙන්නෙම ජොලි සින්දු.*මේ නිසාද බොහෝ කාලයකින් අලුත් නිර්මාණයක් එළියට අවේ නැත්තේ?අපි කරපු ගීත නම් ගොඩක් තියෙනවා. ප්‍රධානම හේතුව වෙඩිංස් සහ ෂෝස් එක්ක අපි ගොඩක් බිසී වෙන නිසා වීඩියෝ එකක් කරන්න තරම් වෙලාවක් හම්බවෙන්නෙත් නැහැ. මූලිකම ප්‍රශ්නේ සල්ලිත් නැහැ. දැන් මිනිස්සු පුරුදු වෙලා තියෙන්නේ සින්දු අහන්න නෙවෙයි බලන්නයි. ඉතින් පොඩි පොඩි බජට් වලින් වීඩියෝ කළා කියලා හිට් වෙන්නේ නැහැ. එක්තරා මාධ්‍ය ජාලයකින් හරිම චීප් වීඩියෝ එකක් කියලා ප්‍රතික්ෂේප කරපු අපේ 'නව පිටුවක්' වීඩියෝව යූ ටියුබ් දැම්මහම ඉහළ ප්‍රතිචාර ලැබුණා. ඉතින් සල්ලි දීලා මීඩියා චාර්ට් ෂෝස් වලට දීලා වැඩක් නැහැ. ඊට වඩා සෝෂල් මීඩියා වලින් ඕන තරම් වෙලාවක් සින්දු අහලා බලලා රස විඳින්න පුළුවන්. චාර්ට් ෂෝස් වල දාන්නෙත් සිලෙක්ටඩ් කට්ටියගේ නිර්මාණ විතරයි නේ. දැන් මාස දෙක තුනක ඉදලා ඊළඟට එළියට දාන ගීතය ගැන ඩිස්කස් කරත් තවම සින්දුවක් එළියට දාන්න හරියටම සෙට් වුණේ නැහැ.* මුල්ම ගීතයට ලැබුණු ප්‍රතිචාරත් එක්ක ඒ මතකය අවදි කළොත්?අපේ මුල්ම ගීතය 'ඇත්තමයි කියන්නේ'. ඒකට සෑහෙන හොඳ ප්‍රතිචාර ලැබෙද්දි තව එකක් කරන්න ඕන කියලා අමුතු ෆිට් එකක් එද්දි ඒ එක්කම සල්ලි තමයි ප්‍රශ්ෙන් කියලත් කල්පනා වුණා. දැන් අපිව විවේචනය කරපු ඒ ටීවී චැනල් එකමයි ඒ කාලේ අපිට මාර විදිහට සපෝට් කළේ. ඉතින් පළවැනි වීඩියෝ එක රිලීස් වුණහම පොඩි ළමයින්ගෙන් තමයි මුල්ම ෆීඩ් බැක් එක ආවේ. ඒ දවස්වල බස් එකේ යද්දිත් කට්ටිය එහෙන් මෙහෙන් බලනවා. "අර ඉන්නේ ඩොක්ටර් බෑන්ඩ් එකේ ලන්ත්‍රා නේද" කියල කසුකුසු ගාද්දී මාර ලැජ්ජයි. ඉතින් පොඩ්ඩ පොඩ්ඩ කට්ටිය හිනා වෙන්න කතා කරන්න එනකොට අපිත් ආසයි කතාබහ කරලා ඔවුන්ගෙන් අපේ ගීත වල හොඳ නරක අහගන්න. කවුරු හරි අපිත් එක්ක හිනා වෙනකොට අපේ දත් තිස්දෙකම එළියට පනිනවා. හැබැයි වෙන කල්පනාවකින් හිටියොත් තමයි පුංචි පුංචි අතපසුවීම් වෙන්නේ නැතුව ආඩම්බර කමකට නෙමෙයි.* සහෝදර 'ඩැඩි' බෑන්ඩ් එක අභියෝගයක් නෙවෙයිද?ඩැඩි අභියෝගයක් වුණේ නැහැ. අපි කාවවත් අභියෝගයක් කර ගන්නෙත් නැහැ. එයාලගේ මියුසික් ස්ටයිල් එක වෙනස් .* ලන්ත්‍රා, ගයාන් ඔබේ ඥාති සහෝදරයා නිසා ඔය දෙන්නට එකතු වෙලා බෑන්ඩ් එකක් හදා ගන්න තිබුණා?අපි සහෝදරයෝ ටික එකතු වුණහම ඉස්සර ජොලියට ස්ටුඩියෝ එකේ බෑන්ඩ් එකක් ප්ලේ කරනවා. නමුත් ගයාන් ගේ ස්ටයිල් එකයි මගේ ස්ටයිල් එකයි වෙනස්. ඉතින් මගේ ස්ටයිල් එකට ගැළපෙන පිරිසක් එක්ක තමයි ඩොක්ටර් පටන් ගත්තේ. ගැළපෙන අදහස් තියෙන කට්ටියක් එකතු වුණහම සාර්ථකව කරගෙන යන්න පුළුවන්. පස්දෙනා පස් විදිහට හිතුවත් අදහස් එක තැනකට ගොනු කර ගන්න පුළුවන්.* ලාංකේය සංගීත ක්ෂේත්‍රයට තවමත් දැනෙන යමක් 'ඩොක්ටර්' ගෙන් ඉටු වෙලා නැහැයි කිව්වොත්?ලොකු වෙනසක් දැනෙන්න තරම් වීඩියෝ එකක්වත් කිසිම නිර්මාණයක්වත් තවම අපි දාලා නැහැ. ඒත් අපේ ලයිව් පර්ෆොමෙන්ස් වලින් ලැබෙන ෆීඩ් බැක් එක හොඳටෝම ඇති.* ඇල්බම් කරන අදහසට මොකද වුණේ?අදහසක් තිබ්බා ඒත් සින්දු ටික තවම ඉවර නැති නිසා ඒක ගැන අපි කතා කරන්නේ නැහැ. ඇල්බම් එක කරන්න අපි භාර දීපු ආයතනය අපේ තිබ්බ අදහස නැති කළා. ඇල්බම් දෙකකට හරියන්න සින්දු අපි ළඟ තියෙනවා. කවදාහරි රිලීස් කරනවා හැබැයි ඒ කවදද කියලා තමයි කියන්න බැරි.* ඉදිරි වැඩකටයුතු ගැන දැන ගන්න රසිකයන් කැමැති ඇති?අපේ වෙබ් සයිට් එක රිලීස් වෙනවා ළඟදිම. www.doctorband.lk. ඔස්සේ ඉදිරියේදී අපේ අලුත් තොරතුරු දැන ගන්න පුළුවන් වෙයි. ගීත දෙකකින් එක ගීතයකට වීඩියෝ එකක් කරලා ජූලි, අගෝස්තු වෙද්දී රිලීස් කරන්නත් බලාපොරොත්තු වෙනවා.අටානියා මෝසස්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>05</month>
      <day>25</day>
    </date>
    <link>http://www.silumina.lk/2014/05/25/_art.asp?fn=av14052512</link>
    <topic>පොලිස් චරිතයට වීරත්වයක් මවන බොලිවුඩ් නළු නිළියෝ</topic>
    <author>කුමාර සිරිවර්ධන</author>
    <content>පොලිස් චරිතයට වීරත්වයක් මවන බොලිවුඩ් නළු නිළියෝඉන්දියාවේ පොලිසිය දූෂිත ආයතනයක් ද? එරට දේශපාලනඥ‍යන් සියලු දෙනා පාහේ දූෂිතයන් ද? බොලිවුඩ් සිනමාපට අතරින් බහුතරයක් ඔස්සේ ඉන්දීය පොලීසිය හා දේශපාලන ක්ෂේත්‍රය දැඩි විවේචනයට ලක් කෙරෙයි.පොලීසියේ දූෂණ ඉස්මතු කිරීමට මෙන්ම දේශපාලනඥයන්ගේ දූෂණ හෙළි කිරීමටත් බොලිවුඩ් සිනමාකරුවන් බොහෝ විට යොදා ගන්නේ දූෂිත පොලීසියේම සේවය කරන අවංක හා නිර්භීත පොලිස් නිලධාරියකුගේ චරිතයකි.මේ හා සමානම තත්ත්වයක් කොලිවුඩයෙන් එළිදකින දෙමළ චිත්‍රපටවලින් ද දැකගන්නට ලැබෙයි.දූෂණයන්ට එරෙහිව කිසිවක් කළ නොහැකි ප්‍රේක්ෂකයෝ ද, තමන්ගේ උදහසට ලක්වූ ආයතන රිදී තිරයේදී හෝ විවේචනයට ලක්වනු දකින්නට කැමැති වෙති. එදා මෙදා තුර බොලිවුඩයේ සෑම ප්‍රධාන නළුවකුම පාහේ වීර පොලිස් නිලධාරී චරිත රඟපා තිබේ.කෙසේ වෙතත් බොලිවුඩයේ සුපිරි නළුවා ෂාරුක් ඛාන් විවිධ හමුදාවන්හි නිලධාරීන්ගේ චරිත රඟපා තිබුණ ද පොලිස් නිලධාරියකුගේ චරිතයක් මැවූ වගක් ලියුම්කරුගේ මතකයේ නැත.කෙසේ වෙතත් වීර පොලිස් නිලධාරී චරිත ඒ ඒ නළුවන්ගේ ජනප්‍රියත්වය ඉහළ නැංවීමට ද ඉවහල් වී තිබේ. අද බොලිවුඩයේ මහා නළුවා ලෙස සැලකුම් ලබන අමිතාබ් භච්චන් රිදී තිරයට පිවිසි මුල් අවදියේ ‘සන්ජීර්’ චිත්‍රපටයේ පොලිස් නිලධාරියකුගේ චරිතය රඟමින් සිය ජනප්‍රියත්වය ඉහළ නංවා ගත්තේය.මෑතකදී ද බොලිවුඩ් නළුවෝ අපූරු වීර පොලිස් චරිතවලට පණ දුන්හ. ‘දබාන්ග්’ චිත්‍රපටයේ දී සල්මන් ඛාන් මැවූයේ චුල්බුල් පාණ්ඩේ නමැති වීර පොලිස් නිලධාරියාගේ චරිතයයි.අජේ දේව්ගන් බජිරාඕ සිංහම් නමැති පොලිස් නිලධාරියාගේ චරිතය ‘සිංහම්’ චිත්‍රපටයෙන් ද, ආක්ෂේ කුමාර් සහකාර පොලිස් කොමසාරිස් වික්‍රම් රැතෝර් ගේ චරිතය ‘රව්ඩි රැතෝර්’ චිත්‍රපටයෙන් ද මැවූහ.පොලිස් නිල ඇඳුමට බොලිවුඩ් සිනමාකරුවන් දක්වන ආදරය ඉදිරියේදී ද දැකගන්නට ලැබෙනු ඇත. අජේ දේව්ගන්, විවේක් ඔබ්රෝයි, ඉම්රාන් හෂ්මි හා ගෝවින්ද වැනි නළුවන් මෙන්ම රාණී මුඛර්ජි සහ ස්වාරා බස්කර් වැනි නිළියන් ද ඉදිරියේ දී පොලිස් නිල ඇඳුමෙන් සැරසී රිදී තිරයට පිවිසීමට නියමිතය.ප්‍රකට නළු ජෝන් ඒබ්‍රහම් පොලිස් නිලධාරියකුගේ චරිතය මවන්නේ සං‍ෙජ් ගුප්තා ගේ ‘මැග්නම් ඔප්ස්’ නමැති ඉදිරියේ දී තිරගත වීමට නියමිත චිත්‍රපටයේය. 35 හැවිරිදි සෝනා අලි ඛාන් කාකි නිල ඇඳුමින් සැරසී ඇත්තේ ‘මිස්ටර් ජේ බී කර්වල්හෝ’ නමැති බොලිවුඩ් චිත්‍රපටයේය.ජනප්‍රිය නළු අභිෂේක බච්චන් සහකාර පොලිස් කොමසාරිස් ජායි ඩික්සිත් ලෙස ‘ඩූම්’ චිත්‍රපට පෙළේ තෙවැන්නේ ද රඟපෑමට නියමිතය. බොලිවුඩයට පිවිසි මෝස්තර නිරූපිකාවක හා නවක නිළියක වන විසි හැවිරිදි අමයිරා දස්තුර් පොලිස් නිල ඇඳුමෙන් සැරසී ඇත්තේ වික්‍රම් භාත් ගේ ‘මිස්ටර් එක්ස්’ චිත්‍රපටය සඳහාය. එම චිත්‍රපටයේ පොලිස් නිලධාරියකු ලෙස ඉම්රාන් හෂ්මි ද රඟපායි.මෑතකදී යුග දිවියට එළඹි බොලිවුඩයේ අංක එකේ නිළියක වන රාණී මුඛර්ජි ඇගේ මීළඟ චිත්‍රපටය වන ‘මර්දානී’ හි රඟපාන්නේ පොලිස් නිලධාරිනියක ගේ චරිතයකි.යුග දිවියට එළඹීමෙන් පසු ඇය රඟපාන පළමු චිත්‍රපටය එය වන අතර චරිතය අධ්‍යයනය කරනු පිණිස ඇය මුම්බායි පොලීසියේ අපරාධ අංශයේ ප්‍රධානී හිමන්ෂු රෝයි පවා හමුවී සාකච්ඡා කර ඇති බව වාර්තා වෙයි.හතළිස් හැවිරිදි ෆර්හාන් අක්තාර් පොලිස් නිලධාරියකු ලෙස රඟපාන්නේ රාහුල් දෝලකියාගේ ප්‍රථම චිත්‍රපටය වන ‘රාඊස්’ හිය. එහි ශාරුක් ඛාන් ද ප්‍රධාන චරිතයක් නිරූපණය කිරීමට නියමිතය.අජේ දේව්ගන් ‘සිංහම් රිටර්න්ස්’ චිත්‍රපටයේ ද, විවේක් ඔබ්රෝයි ‘මුම්බායි සාගා’ චිත්‍රපටයේ ද, ස්වාරා බාස්කර් ‘මැංගෝ’ චිත්‍රපටයේදී පොලිස් නිලධාරී චරිත මැවීමට නියමිතය.කලකට පෙර බොලිවුඩයේ ජනප්‍රියම නළුවකු වූ දැන් 50 හැවිරිදි ගෝවින්ද කලකට පසු ප්‍රේක්ෂකයන් හමුවට පැමිණෙන්නේ ‘අභිනේ චක්‍ර’ චිත්‍රපටයේ පොලිස් නිලධාරියකු ලෙස චරිතයක් මවමිනි.සිනමාව මායාවකි. රිදී තිරය මත මැවෙන වීර පොලිස් නිලධාරී චරිත ඔස්සේ සමාජ අසාධාරණයන්ට බරපතළ ප්‍රහාර එල්ල කෙරෙයි. එවැනි තත්ත්ව සිනමාවට පමණක් සීමා වී ඇති අතර තථ්‍ය ලෝකයේ එවැනි වීර පොලිස් නිලධාරී චරිත සෙවීම කළුනික සොයනවා හා සමාන අසීරු කටයුත්තකි.කුමාර සිරිවර්ධනකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>05</month>
      <day>25</day>
    </date>
    <link>http://www.silumina.lk/2014/05/25/_art.asp?fn=av14052513</link>
    <topic>සුමිගෙන් අහන්න</topic>
    <author/>
    <content>සුමිගෙන් අහන්නනාවලපිටියේ අරවින්ද ඒකනායකප්‍රශ්නය - එඩ්වඩ් ජයකොඩි ගයන ‘මල් මාලති ලතා - අඳුරේ මිලාන වී’ ගීතය ලීවේ හා සංගීතවත් කළේ කවුද?පිළිතුර - ලීවේ කුමාරදාස සපුතන්ත්‍රි. සංගීතවත් කළේ සරත් ද අල්විස්.මීගමුව බණ්ඩාරනායක චතුරස්‍රයේ සුකුමාර් ප්‍රනාන්දුප්‍රශ්නය - ‘සසුරාල්’ හින්දි චිත්‍රපටයේ ප්‍රධාන චරිත රඟපෑ නළු නිළියන් කවුද?පිළිතුර - රාජේන්ද්‍ර කුමාර්, සරෝජා දේවි, මෙහෙමුඩ්, ලලිතා පවර්, ලීලා මිස්රා.වැලිවිට ගයාන් චතුරංගප්‍රශ්නය - ටෙලි නාට්‍ය අධ්‍යක්ෂ සුදත් රෝහණගේ ලිපිනය සොයා දෙන්න?පිළිතුර - ඩී. වී. 2/7, මැනිං ටවුන්, මහල් නිවාස, කොළඹ 08.ඉහළ තල්දූවේ ආනන්ද වික්‍රමආරච්චිප්‍රශ්නය - ධර්මසේන පතිරාජගේ ‘කඩුල්ල’ ටෙලි නාට්‍යය මුලින් ගුවන්විදුලි නාට්‍යයක් ද?පිළිතුර - ඔව්. තිලක් ජයරත්න එය මුලින්ම රචනා කළේ ගුවන්විදුලි නාට්‍යයක් ලෙසයි. එය රජරට සේවයෙන් ප්‍රචාරය වුණා.අවිස්සාවේල්ලේ කුඩගම පී. වයි. අනුලාවතිප්‍රශ්නය - සුදුසු දා චිත්‍රපටයේ රඟපෑ ප්‍රධාන නළු නිළි යුවළ කවුද?පිළිතුර - රොබට් මැක්ලවුඩ්, පද්මා සිරිවර්ධනමත්තෙගොඩ අජිත් ජෝතිය කරසිංහප්‍රශ්නය - මාර්ටින් වික්‍රමසිංහට ‘කොග්ගල මහා ප්‍රාඥයා’ යන නම තැබුවේ කවුද?පිළිතුර - මහාචාර්ය ජෝශප් නීඩ්හැම්ග්‍රෑන්ඩ්පාස් හී විමල් රණසිංහප්‍රශ්නය - ෂෙල්ටන් සිල්වා රඟපෑවේ ‘සිකුරු තරුව’ චිත්‍රපටයේ පමණක් ද?පිළිතුර - නැහැ. ඔහු සාමා, සීතල වතුර, දහසක් සිතුවිලි, රෝමියෝ ජුලියට් කතාවක්. චක්‍රායුධ වැනි චිත්‍රපටවලත් රඟපෑවා.මාතලේ ධර්මා ඒකනායකප්‍රශ්නය - පෞද්ගලික ගුවන්විදුලි නාළිකාවල සහන නිවේදකයන් නැද්ද?පිළිතුර - වැඩියෙන්ම ඉන්නේ අසහන නිවේදකයෝ.බෝකුන්දර විජිතා අමරසූරියප්‍රශ්නය - ශර්මිලා තාගෝර් මුලින්ම රඟපෑවේ සත්‍යජිත් රායිගේ චිත්‍රපටයක ද? ඇය රඟපෑ රායිගේ වෙනත් චිත්‍රපට මොනවා ද?පිළිතුර - ඔව්. ඇය රායිගේ හඳුන්වා දීමක්. ඇය මුලින්ම රඟපෑවේ ‘අපුර් සංසාර්’ චිත්‍රපටයේ. ඉන් පසු ඇය රායිගේ දේවි, නායක්, ආරණ්‍ය දීන් රාත්‍රි, සීමාබද්ධ වැනි සිනමාපටවල ද රඟපෑවා.වස්කඩුව දෙදියවල ගාමිණි ගුණතිලකප්‍රශ්නය - ශ්‍රී චන්ද්‍රරත්න මානවසිංහ ලියු මහ බෝ වන්නමත් සමනල වන්නමත් වේදිකාවට ගෙන ආවේ කවුද?පිළිතුර - නිත්තවෙල ගුණයා ගුරුන්නාන්සේ.මාවනැල්ලේ විජිත දිසානායකප්‍රශ්නය - ජනමාධ්‍ය හා ප්‍රවෘත්ති අමාත්‍යාංශයට අයත් වන ආයතන මොනවා ද?පිළිතුර - ප්‍රවෘත්ති දෙපාර්තමේන්තුව, ලේක්හවුස්, රූපවාහිනි සංස්ථාව, ස්වාධීන රූපවාහිනී මාධ්‍ය ජාලය, සැලසිනේ, රජයේ මුද්‍රණ දෙපාර්තමේන්තුව, රාජ්‍ය මුද්‍රණ නීතිගත සංස්ථාව, ජාතික චිත්‍රපට සංස්ථාව, ශ්‍රී ලංකා රූපවාහිනි අභ්‍යාස ආයතනය, ගුවන්විදුලි සංස්ථාව, පුවත්පත් මණ්ඩලය.උතුරු කළුතර තොටුපළ පාරේ සිරි අබේසේකරප්‍රශ්නය - ‘අයිරාංගනි’ චිත්‍රපටයට මොහිදින් බෙග් හා රුක්මණි දේවි ගැයු ‘රාණි එන්නකෝ නැඟී මපෙම්’ ගීතය ස්වතන්ත්‍ර නිර්මාණයක් ද? හින්දි තනුවක කොපියක් ද?පිළිතුර - හින්දි තනුවක කොපියක්. එය ‘පතීතා’ චිත්‍රපටයට හේමන්ත් කුමාර් හා ලතා ම‍ංගේෂ්කාර් ගැයු ගීතයක තනුවක්.අරුප්පල කේ. ආර්. ගමගේප්‍රශ්නය - ලයනල් අල්ගමට හොඳම සංගීත අධ්‍යක්ෂ ලෙස ‘සරසවිය’ සම්මාන ලැබී තිබේ ද? විශේෂයෙන් පරසතුමල්, පටාචාරා, මයුරිගේ කතාව වැනි චිත්‍රපටවලට.පිළිතුර - නැහැ එකක්වත් නැහැ.මේ සතියේ පහත නම් සඳහන් අයත් ප්‍රශ්න එවා තිබුණා. රඹුක්කන සරත් විජයානන්ද, කොළඹ නිෂාදි පෙරේරා, කොටුගොඩ දිසානෑගම තිස්ස කුමාර, මඩාටුගම ජනක රත්නායක, මතුගම සුනිල් විජේසිංහ, ලක්ෂ්මන් ලියනගේ, මාකන්දන සෝමසිරි සෝමරත්න, ගම්පහ පත්මාවෝ මහේෂ්වරි දිසානායක, මත්තෙගොඩ කිත්සිරි ඒ. මද්දෙවිතාන.‘සුමිගෙන් අහන්න‘‘රසදුන‘ සිළුමිණ ලේක්හවුස් කොළඹ 10කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>05</month>
      <day>25</day>
    </date>
    <link>http://www.silumina.lk/2014/05/25/_art.asp?fn=av14052514</link>
    <topic>ඔහුගේ අතීතය අපගේ අනාගතය</topic>
    <author>කුමාර සිරිවර්ධන</author>
    <content>ඔහුගේ අතීතය අපගේ අනාගතය‘මාවල්’ චිත්‍රකතාවන්හි සුපිරි වීර චරිත ආශ්‍රිතව හොලිවුඩයෙන් තැනෙන සිනමාපට බොහොමයකි.‘සුපර් මෑන්’, ‘ස්පයිඩර් මෑන්’ වැනි චිත්‍රපට පෙළ අතර ‘එක්ස්-මෙන්’ චිත්‍රපට පෙළ ද එසේ මාවල් චිත්‍රකතා ඇසුරෙන් තැනුනකි. එම චිත්‍රපට පෙළේ සත්වැන්න ‘එක්ස් මෙන්; ඩේස් ඔෆ් ෆියුචර් පාස්ට්’ මේ වන විට ලොව පුරා ප්‍රදර්ශනය අරඹා තිබේ. බ්‍රයන් සින්ගර් අධ්‍යක්ෂණය කර ඇති එය ට්වෙන්ටියත් සෙන්චරි ෆොක්ස් සමාගමේ බෙදාහැරීමකි.2000 වසරේදී ‘එක්ස් මෙන්’ චිත්‍රපටයෙන් මෙම චිත්‍රපට මාලාව ආරම්භ විය.ඉන්පසු ‘එක්ස් 2’, ‘එක්ස් මෙන් යුනයිටඩ්’ (2003) ‘එක්ස් මෙන්; ද ලාස්ට් ස්ටෑන්ඩ් (2006) ‘එක්ස් මෙන් ඔරිජින්ස්'; ‘වුල්වරීන්’ (2009) ‘එක්ස් මෙන් ෆස්ට් ක්ලාස්’ (2011) හා ‘ද වුල්වරීන්’ (2013) යන චිත්‍රපට ප්‍රදර්ශනය වූයේය.එම එක්ස් මෙන් චිත්‍රපට ලැබූ ඉහළ ‍ප්‍රේක්ෂක ආකර්ෂණය නිසාම එම චිත්‍රපට පෙළ තවදුරටත් නිපැයෙන අතර එහි සත්වැන්න දැන් ප්‍රදර්ශනය අරඹා තිබිය දී අටවැන්න ‘එක්ස් මෙන් - අපොකැලිප්ස්’ යන නමින් ද නමවැන්න ‘වුල්වරීන් 3’ නමින් ද දැනටමත් නිෂ්පාදන කටයුතු අරඹා තිබේ.ඩොලර් මිලියන 250ක වියදමින් තනා ඇති එක්ස් මෙන් චිත්‍රපට පෙළේ නවතම දිගුව ‘එක්ස් මෙන් ඩේස් ඔෆ් ෆියුචර් පාස්ට්’ මිනිත්තු 131 ක ධාවන කාලයකින් යුක්තය.සුවිශේෂී හැකියාවන් සහිත එක්ස් මෙන් වරුන් මෙහිදී අතීතයට යමින් හා වර්තමානයේත් දුෂ්ට බලවේග සමඟ සටන් අරඹන්නේ මානව වර්ගයාගේ අනාගතය සුරක්ෂිත කරනු පිණිසය. එම දුෂ්ට බලවේගයන්ගෙන් පෘථිවිය බේරා ගැනීම එක්ස් මෙන් වරුන්ගේ අරමුණ සහ අදිටන වෙයි.ලෝගන් හෙවත් වුල්වරීන් එම සටනේ නායකත්වය දරන අතර අනෙකුත් ප්‍රධාන එක්ස් මෙන් වරුනගේත්, එක්ස් මෙන් පරපුරේ බාලයන්ගෙනුත් ඔහුට සහාය ලැබෙයි.පසුගිය මැයි 10 දා මෙම චිත්‍රපටයේ මංගල දර්ශනය ඇමෙරිකාවේ නිව්යෝර්ක් නගරයේ දී පැවැත්වුණු අතර විශේෂත්වයක් වී තිබෙන්නේ වෙනත් කිසිම ‘එක්ස් මෙන්’ චිත්‍රපටයකට හිමි නොවූ තරම් විචාරක ප්‍රසාදයක් මෙම අලුත් ‘එක්ස් මෙන්’ චිත්‍රපටයට ලැබීමයි.කැනඩ‍ාවේ මොන්ට්‍රියල් සහ කියුබෙක් නගරවල ප්‍රධාන වශයෙන් රූගතකර ඇති මෙම චිත්‍රපටය එක්ස් මෙන් චිත්‍රපට පෙළේ වඩාත් පරිපූර්ණම චිත්‍රපටය ලෙස සමහර විචාරකයෝ හඳුන්වති.“එක්ස් මෙන් චිත්‍රපට පෙළේ විශිෂ්ටතම සිනමා පටය මෙයයි. නළු නිළියන්ගේ රංගන ද ඉහළ මට්ටමක ඇති මෙහි ක්‍රියාදාම සහ මානුෂීය හැඟීම් මනාව මිශ්‍ර කොට තිබේ.” ඇමෙරිකානු චිත්‍රපට විචාරක කෙවින් මැකාර්ති සඳහන් කර තිබේ.‘එක්ස් මෙන්’ චිත්‍රපට පෙළේ අටවැන්න 2016 වසරේදීත් නවවැන්න 2017 වසරේදීත් තිරගත වීමට නියමිතය.කුමාර සිරිවර්ධනකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>05</month>
      <day>25</day>
    </date>
    <link>http://www.silumina.lk/2014/05/25/_art.asp?fn=av14052515</link>
    <topic>ශේක්ෂ්පියර් නාට්‍ය තරගාවලියේ ශූරතාව සිරිකුරුස විදුහලට</topic>
    <author/>
    <content>ශේක්ෂ්පියර් නාට්‍ය තරගාවලියේ ශූරතාව සිරිකුරුස විදුහලටවිලියම් ශේක්ෂ්පියර් මහා නාට්‍යවේදියාගේ 450 වැනි උපන් දින සැමරුම වෙනුවෙන් මහා බ්‍රිතාන්‍යයේ රාජකීය ශේක්ෂ්පියර් සමාගමේ ශාඛාවක් වන ශ්‍රී ලංකා ශේක්ෂ්පියර් කේන්ද්‍රය සංවිධානය කළ ‘ශේක්ෂ්පියර් අභියෝගතා තරගාවලිය’ (Shakespeare Challenge 2014) පසුගිය දා බොරැල්ල නාමෙල් මාලිනී පුංචි තියටර්හිදී කලාකිර්ති එඩ්වින් ආරියදාසයන්ගේ ප්‍රධානත්වයෙන් පැවැත්වුණු අතර දීපව්‍යාප්ත මට්ටමින් සහභාගි වූ සියලුම පාසල් අභිභවා ජයග්‍රහණ කිරීමට ගම්පහ සිරිකුරුස බාලිකා විදුහල සමත්විය.මෙහිදී 2014 වසරේ ශේක්ෂ්පියර් අභියෝගතා තරගාවලියේ හොඳම ශිෂ්‍යයාව ලෙස සිරිකුරුස විදුහලේ ශලිනි සමරනායක ජනාධිපති සම්මාන දිනාගත් අතර නාට්‍ය තරගයේ හොඳම අධ්‍යක්ෂණය සහ හොඳම රූප රචනය සම්මාන සුජානි කරුණාරත්න මහත්මිය දිනාගත්තාය. මීට අමතරව හොඳම නිළිය ශලිනි සමරනායක, හොඳම සංගීතය රෙබෙකා ලියනගේ, හොඳම ඇඳුම් නිර්මාණය ශලිනි සමරනායක සහ මේරි ඈන් ජයවර්ධන, හොඳම වේෂ නිරූපණය මල්කි නිරාශා සහ ෆියෝනා ‍ෙරාද්‍රිගෝ, හොඳම සහාය නිළිය මේරි ඈන් ජයවර්ධන ශිෂ්‍යාවෝ දිනාගත්හ.එසේම හොඳම නළුවා, 1. මිනෝලි නුෂාරා 2. සවින්දිනි පෙරේරා 3. තරුක්ෂි පබසරා, රචනා ගඟුලැලි ද සිල්වා ජූරියේ විශේෂ සම්මාන හිමිකර ගත් අතර, පරිවර්තන තරගයේ ශූරතාව ශලිනි සමරනායක, තෙවැනි ස්ථානය ගඟුලැලි ද සිල්වා කථික තරගයේ ශූරතාව ශලිනි සමරනායක ලබාගත් අතර දැනුම මිනුම තරගයේ තෙවැනි ස්ථානය දිනාගැනීමට ද සිරිකුරුස විදුහල් කණ්ඩායම සමත් විය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>05</month>
      <day>25</day>
    </date>
    <link>http://www.silumina.lk/2014/05/25/_art.asp?fn=av14052516</link>
    <topic>සිසිර ගැයූ ගී සංගීත් විකෘති කරනවා</topic>
    <author>ජෝජ් රොබ්සන් දසිල්වා</author>
    <content>සිසිර ගැයූ ගී සංගීත් විකෘති කරනවාඕලු නෙළුම්, පිදුරු සෙවි කළ, පිවිතුරු සිරිත් අඩ සියවසක් පුරා ගීත ශ්‍රාවකයින්ගේ හදවත් ඒ ගී රසින් සැනසූ හෘදයාංගම වූ කෝකිල කූජනය සංගීතඥ, ගී පද රචක, ගායන ශිල්පී සිසිර අයියා (සිසිර සේනාරත්නයන්) ගේ ය. එහෙත් අප සියල්ලෝම වාගේ අවනත විය යුතු වන සොබාදහම් දිනිතියගේ අකාරුණික නියමයකට සිසිර සේනාරත්න නම්කෝකිලයාණන් ද අවනතව ඇති සේය. එහෙයින් දැන් සිසිර අයියා ගී ගයන්නේ නැත. සිසිර අයියා වෙනුවෙන් ඔහුගේ සමීර පුතා “පිවිතුරු සිතින්” ගීතය ගයා ප්‍රචාරය සඳහා “සිරස” විුත් මාධ්‍ය ජාලයට දෙමින් සිය පියාගේ ගීත ගායනයට එක් වී සිටියි. මේ අතර සිය සැමියා වන සිසිර ගැයූ “ඕලු නෙළුම්” - “පිදුරු සෙවි කළ” සහ “පිවිතුරු සිතින්” ගීත සංගීත් විජේසූරිය ගයා විකෘති කර ඇතැයි චෝදනා කරමින් ඉන්ද්‍රානි අක්කා (ඉන්ද්‍රානි විජේබණ්ඩාර) ‘රසඳුන’ ඇමතුවා ය. ‘රසඳුන’ අමතා“අපිට අසාධාරණයක් වුණා. ඒ ගැන රසඳුනෙන් අපේ ගීත රසික රසිකාවියන්ට ඇත්ත හෙළිදරව් කරන්න ඕනේ” යයි දුක්මුසු ස්වරයෙන් පැවසුවාය.අපි ඇයට ඒ සඳහා ඉඩ දුනිමු. අප මේ අකුරු කරන්නේ ඉන්ද්‍රානි අක්කා අප සමඟ කළ එම කතාබහයි.සංගීත් විජේසූරියයි ‘හිරු’ රූපවාහිනියයි තමා අපට මේ අසාධාරණය කළේ. සිසිර අයියා අසනීප වුණාට පස්සේ ගීත ගයන්නේ නැති හින්දා අපි එයාගේ ගීත ගායනා කිරීමේ අයිතිය අපේ පුතාලා දෙන්න (සංජය හා සමිර) ට පවරලා තියෙන්නේ. ඒත් සංජය පුතා දැනට ලංකාවේ නැති නිසා සිසිර අයියාගේ ගීත ගායනා කිරීමේ සම්පූර්ණ අයිතිය තියෙන්නේ සමිර පුතාට විතරයි. එහෙම තිබියදී සිසිර අයියාගේ ලස්සන ගීත තුනක් (ඕලු නෙළුම්” - “පිදුරු සෙවි කළ” සහ “පිවිතුරු සිතින්”) ‘හිරු’ රූපවාහිනියෙන් සංගීත් විජේසූරිය ගයා විකෘති කරලා.ඒ ගීත අපි සහභාගි වූ ‘උත්තරීතර’ වැඩ සටහනටත් ඇතුළත් කර විකාශය කරලා අපිට ලොකු අසාධාරණයක් මෙන්ම අවමානයක් තමා සිදුකර ඇත්තේ. අවුරුදු 55 ක් තිස්සේ සින්දු ලියලා, තනු නිර්මාණ කරලා, චිත්‍රපට සංගීත අධ්‍යක්ෂණය කරලා, ගීත ගායනා කරලා සංගීත ක්ෂේත්‍රයට මෙහෙවරක් කරපු සිසිරයියාට මෙවැනි අගෞරවයක් කිරීම පිළිබඳව අපේ මුළු පවුලේම බලවත් විරෝධයත්, අප්‍රසාදයක් අපි ඔවුන්ට ප්‍රකාශ කරනවා. නැත්නම් අපි අපිවම පාවා දීමක්නේ නිහඬව උන්නොත් වෙන්නේ.”. මෙම අසාධාරණය සිදු වූවේ ‘හිරු රූපවාහිනියේ “උත්තරීතර” වැඩ සටහන හරහා බව ද ඔබ පවසන්නේ...?“ඔව්. ‘උත්තරීතර’ වැඩ සටහනේ නිෂ්පාදකවරයා මාත්තෙක්ක කතාබහ කරලා සිසිරයියාගේ තොරතුරු ලියාගෙන කරගෙන බොහොම ආසාවෙන් ලස්සනට මේ programme එක කෙරුවා. මෙහිදී සිසිරයියා ගැන ආචාර්ය අජන්තා රණසිංහ, තිස්ස ලියනසූරිය, දිලීප අබේසේකර, ලාල් ආනන්ද ඇතුළු තව කිහිප දෙනෙක්මත් කතා කළා. ඉතින් අපේ පරපුරේ පිළිවෙළට වැදගත් විදිහට ලස්සන වැඩ සටහනක් අපි පටිගත කෙරුවා. මම දිගටම සිසිරයියාගේ තොරතුරු කිව්වා.කවුරුත්ම ගීත ගායනය කළේ නැති එක තමයි මේ වැඩ සටහනේ විශේෂත්වය වුණෙත්. සිසිරයියාගේ ‘හඳපාන’ සහ ‘හිතට හිත’ වගේ film වලින් උපුටා ගත් ඒවා දැම්මා මිසක් කිසි කෙනෙක් කිසිම සින්දුවක් අලුතින් ගායනා කළේ නැහැ. පටිගත කරලා ඉවර වෙලා producer කිව්වා - ‘අපි මේක ලස්සනට කරනවා මිස්, බලන්නකෝ’ කියලත්. අනේ, ඒ වුණාට programme එක විකාශය වෙච්ච දවසේ දකින්න ලැබුණු දේ අපිට හිතාගන්න වත් බැරුව ගියා.”* මුලින්ම ඔබලාට දකින්න ලැබුණේ කුමක් ද...?“සිසිර අයියාගේ කටහඬට ගැළපෙන්නේ වත් නැති හඬකින් ගී ගයන සංගීත් විජේසූරිය ගිටාර් එකක් එහෙම කරේ එල්ලා ගෙන ‘ඕලු නෙළුම්’ ගීතය කියනවා. එකපාරටම මං හිතුවා ‘මේ වෙනින් programme එකක් ද දන්නේ නැහැ මේ යන්නේ, වැරදීමකින් වත්’ කියලා. එහෙම වුණේ නැහැ. programme එක ගියා. සංගීත් විජේසූරිය සිසිරයියාගේ ‘ඕලු නෙළුම්’ වගේම ‘පිදුරු සෙවි කළ’ - ‘පිවිතුරු සිතින්’ ගීත විකෘති කරමින් ගයද්දී අපිට පුදුම දුකකින් ඒ වැඩ සටහන නරඹන්න සිදු වුණා. එහෙම වුණේ අපේ අවාසනාවකටදෝ මන්දා. programme එක පටන් ගත්තෙත් සංගීත් ගෙන් අවසන් කළෙත් සංගීත් ගෙන්.හරියට එම ‘උත්තරීතර’ වැඩ සටහන සංගීත්ගේ වැඩ සටහනක් වගේ. ඉන් සිසිරයියාට උපහාරයක් කියා කළේ අපහාසයකුයි. අපේ පරපුරේ පැවතුම් වලට සම්පූර්ණයෙන්ම වෙනස් පැවතුම් ඇති නව පරපුරේ කෙනෙකු යොදා ගෙන සිසිරයියාගේ ගීත ගායනා කරවීමෙන් ‘උත්තරීතර’ වැඩ සටහනේ නිෂ්පාදකවරයාත්, අපෙන් අවසර නොගෙන ඒ ගීත ගායනා කළ සංගීත් විජේසූරියත් අපිට කෙරුවේ බලවත් වැරැද්දක්. අඩුම වශයෙන් සමීර පුතා ලවා මේ ගීත ගායනා කරවා වැඩ සටහනට ඇතුළත් කළා නම් මෙච්චර හානියක් වෙන්නේ නැහැනේ. එහෙම කළා නම් අපේ මුළු පවුලම සම්බන්ධ වූ programme එකක් වෙනවානේ එය. බොහෝ දෙනෙකු ගෙන් මට දොස් අහන්න වුණා, සිසිරයියාගේ ගී සංගීත් වැනි කෙනෙකුට ගයන්න දී විකෘති කළා කියලා. ඒ කවුරුවත් දන්නේ නැහැනේ ඇත්තටම සිද්ධ වුණු දේ.”* ඔබ මේ වැරැද්ද පිළිබඳව ‘උත්තරීතර’ වැඩ සටහනේ නිෂ්පාදකවරයා ගෙන් විමසුවේ නැද්ද...?“ඇහැව්වා - ‘කිරි කළයක් දොවලා ගොම ටිකක් දැම්මා වගේ වැඩක් නේද මේ කළේ, ඇයි සංගීත්ව මේ සින්දු කියන්න දාගත්තේ?’ කියලා මං ඇහැව්වා. එතකොට කට ඇරලම ඔහු කිව්වේ - ‘අලුත් කෙනෙකුට අත දෙන්නයි එහෙම කළේ’ කියලයි. තව - ‘අලුත් ගායකයෙක් යොදා ගත්තම වැඩ සටහනට හොඳයි’ වගේ අදහසකුත් පැවසුවා. ඇත්තටම ‘උත්තරීතර’ කියන වචන‍යේ අරුතවත් තේරුම් ගෙන නෙමේ ඔහු කතා කළේ. මං පහදලා කිව්වා - ‘අලුත් පරපුර අපිට වඩා සම්පූර්ණයෙන්ම වෙනස්. ඒ ගොල්ලෝ ඒ ගොල්ලන්ගේ වැඩ කරගෙන ගියදෙන්. ඔයා කළේ වැරදි වැඩක්, සිසිරයියාට කළේ අකටයුත්තක්, අගෞරවයක්. ඒ ගීත කියවන්න ඕනෑකම තිබුණා නම් අපේ පුතා සමිර ඉන්නවානේ?’ කියා. එතකොට ඔහු - ‘ඔයාලගේ පුතා ගිටාර් play කරන්නේ නැහැනේ’ කිව්වා.ඒත් එම වැඩ සටහනේදී සංගීත් ගිටාර් එක කරේ දාගෙන හා අතේ තියාගෙන එහෙට මෙහෙට කළාට එය play කෙරුවේ නැති නිසා මං නිෂ්පාදකවරයා ගෙන් කෙළින්ම ඒ ගැන ඇහැව්වා - ‘සංගීත් ගිටාර් play කළා ද? කියලත්. ජින්ස් එකක් ඇඳගෙන, ගිටාර් එක කරේ දාගෙන සංගීත් ඇවිද ගෙන යනවා බලන්න ද මෙච්චර මේ රටේ ගීත රසිකයින් ආදරය කරන ලස්සන ගීත යොදා ගන්නේ. සිසිරයියා වෙනුවෙන් ‘උත්තරීතර’ වැඩ සටහන කරලා, ඇයි මේ පිට කෙනෙකුව සම්බන්ධ කරගෙන මෙහෙම වරදක් කළේ? දැන දැනම බරපතළ වරදක් මේ නිෂ්පාදකවරයා සිසිරයියාට කෙරුවේ. ඔහුගේත් සංගීත්ගේත් හිත මිත්‍රකම් වෙනින් විදිහට තියාගන්නේ නැතුව මේ කරපු දෙයින් අපිට අසාධාරණයක් වුණා.”* මෙම වරද සම්බන්ධයෙන් ඔබ සංගීත්ටත් චෝදනා කරනවා ද...?“නව පරපුරේ ගායකයෙක් ලෙස සංගීත්ට තිබුණානේ පෙර පරපුරේ ප්‍රවීණ ගායන ශිල්පියෙකුට දක්වන ගෞරවයක් ලෙස හෝ මේ ගීත ගයන්න පෙර අපෙන් අහලා බලන්න. එහෙම නොකර මේ කළ දේ බරපතළ වැරැද්දක්. මොකද සංගීත් කලිනුත් සින්දුවක් (‘රඟහල දැන් ඇත අඩ අඳුරේ’) හින්දා කරදරේක වැටිච්ච ළමයෙක්.අන්න ඒ නිසා සිසිරයියාගේ ගීත අනවසරෙන් ගායනා කර විකෘති කළා කියන චෝදනාව අපි සංගීත්ට කරනවා. ඔහුත් දැනගන්න ඕනේ මේ වැරැද්දේ බරපතළකම. සිසිර අයියා ගීත නිර්මාණය කරද්දී ආවට ගියාවට කරපු කෙනෙක් නෙමේ. හැම ගීතයකටම වාගේ රාගයක් මුල් කරගෙන තමයි මිහිරට, රසට තනු නිර්මාණය කරලා තියෙන්නේ. ගායනයේ දී සිසිර අයියාටම ආවේණික වූ හ‍ඬේ තියෙන පෞරුෂය හා සංවේදී බව නිසා පහසුවෙන් වෙන කාටවත් මේ ගීත වලට ගායනයෙන් සාධාරණයක් කරන්න බැහැ.සංගීත් වැනි ළමයෙකුට එය කෙසේවත් කරන්න බැහැ. ඒ නිසා සංගීත් මේ ගීත ගයා විකෘති කර කළ අපරාධයට අපි කිසිසේත්ම එකඟ වෙන්නේ නැහැ.”* මේ වරද හෝ අපරාධය හෝ සම්බන්ධව ඉදිරියේ දී නීතිමය පියවර ගැනීමට ඔබ කටයුතු කරමින් සිටිනවා ද...?“මෙහෙමයි. අපි දෙන්නාම දැන් ඉන්නේ අසනීපෙන්. ඒ නිසා අපි දැන් ගීත ගායනා කරන්නේ නැහැ. ඒ වුණාට තාමත් අපි ජිවත් වෙන්නේ අපේ ගීත වලිනුයි. ‘ඔස්කා’ සංවිධානයෙන් සිසිරයියාට ගී පද රචනය, තනු (ස්වර) රචනය සහ ගායනය යන අංශ තුන වෙනුවෙන් කළ මෙහෙවරට විශේෂ සම්මානයක් ලබා දී තියෙනවා. සිසිරයියා විතරමයි මේ තුන් අංශයටම සම්මානයක් ලබා ඇති එකම කලාකරුවා මේ රටේ ඉන්න. ඉතින් සිසිරයියා මහත් කැපවීමකින් කළ එයාගේ ලස්සන ගී නිර්මාණ විකෘති කරන්න කාටවත්ම අයිතියක් නැහැ.අපි එහෙම කරන්න කාටවත් ඉඩ දෙන්නෙත් නැහැ. මේ ගීත ගායනා කරන්න අයිතිය තියෙන්නේ සමීර පුතාට පමණයි. තවදුරටත් සංගීත් විජේසූරිය ගායනා කර විකෘති කළ ඒ ගී ඇතුළත්ව අපි සහභාගි වූ ‘උත්තරීතර’ වැඩ සටහන් හෝ සංගීත් ගැයූ එම විකෘති ගී පමණක් වෙන්ව හෝ විකාශය කළොත් නීතිමය පියවර ගෙන වැරැදිකරුවන්ට දඬුවම් ලබා දෙනවා.ජෝජ් රොබ්සන් දසිල්වාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>05</month>
      <day>25</day>
    </date>
    <link>http://www.silumina.lk/2014/05/25/_art.asp?fn=av14052517</link>
    <topic>වෙනත් අයට ඊර්ෂ්‍යා කළේ නෑ</topic>
    <author/>
    <content>වෙනත් අයට ඊර්ෂ්‍යා කළේ නෑහැඩ වැඩ කලාවේ පුරෝගාමි කාන්තාව වූයේ ඇයයි.එනිසාම බොහෝ දෙනෙක් ඇය හැඳින්වූයේ රූපලාවණ්‍ය කලාවේ ලස්සනම ලස්සන අම්මා ලෙසයි.1934 දී සහෝදරියන් පස් දෙනකුට මැදිව උපත ලැබු ඇය රූපලාවණ්‍ය ක්ෂේත්‍රයට අත්පොත් තබන්නේ වයස අවුරුදු 11 දී පමණය.එතැන් පටන් රූපලාවණ්‍ය කලාවේ නිරත වෙමින් දැඩි අධිෂ්ඨානයෙන් හා කැපවීමෙන් යුතුව ඉදිරියට විත් සියලු බාධක ජය ගෙන නැඟි සිටින්නට ඇය සමත් වූවාය.‘ජැනට්’ රූපලාවණ්‍ය නිෂ්පාදන හරහා ශ්‍රී ලංකාවේ මෙන්ම ජාත්‍යන්තරව ද ඇය කීර්තියක් අත්පත් කර ගත්තාය.කාන්තා රූපලාවණ්‍ය වෙනුවෙන්ම තම ජීවිතයෙන් තුන් කාලකටත් වැඩි කාලයක් කැපකළ ජැනට් බාලසූරිය නම් වූ මේ සදාදරණීය රූපලාවණ්‍ය ශිල්පිනිය අප මෙන්ම සියලු දුකසැප එක්ව විඳ දරා ගත් ඇගේ දරුවනුත් මුනුපුරු මිනිබිරියනුත් හැරදා නික්ම ගොස්ය.ඇය සුවඳ රැඳි මතකය නැවත ආවර්ජනය කිරීම අතිශය වේදනාකාරී වුවද ඇගේ ගුණ සුවඳ විමසා බලන්නටක්ෂේත්‍රයේ ප්‍රවීණ රූපලාවණ්‍ය ශිල්පිනියන් කිහිපදෙනකුටම අපි කතා කළෙමු.මේ ඇගේ මතකය පිළිබඳ ඔවුන් දැක්වූ අදහස් බිඳකි.  චාන්දනී බණ්ඩාරරූපලාවණ්‍ය ක්ෂේත්‍රයේ මා දුටු ආදර්ශවත්ම ඉතා හොඳ ගතිගුණ තිබෙන කාන්තාව ඇයයි.මම මෑතකදීයි ඇයව හඳුනා ගත්තේ. ඇය රූපලාවණ්‍ය ක්ෂේත්‍රයේ රැජිනයි.බොහෝ තරුණ තරුණියන් ප්‍රමාණයකට රැකියා අවස්ථා දීලා, රූපලාවණ්‍ය කලාව තුළ අලුත් මාර්ග හදලා දුන් ඉතාම ශක්තිමත් කාන්තාවක් ඇය. කවදාවත් තවත් අයෙක් සමඟ ඊර්ෂ්‍යාවක් ඇයට තිබුණේ නැහැ. තරගකාරිත්වයක් තියා ගත්තේ නැහැ. එවැනි උතුම් ගුණාංග හරිම වටිනවා. ඇගේ දියුණුවේ රහස එයයි කියා මම හිතනවා.එවැනි කෙනෙක් මේ ක්ෂේත්‍රයට නැතිවීම ඇත්තටම දරාගන්න බැරි පාඩුවක්. රූපලාවණ්‍ය කලාව තුළ ව්‍යාපාරික කාන්තාවක ලෙස ඉතාම ඉහළින්ම හිටපු ගුණවත් කාන්තාවක්. ඇය වගේ අය හැමදාමත් මේ රටේ ඉන්න ඕන. මම මවකට වගේ ඇයට ඉතාම ළැදියි. වචනයේ පරිසමාප්ත අර්ථයෙන්ම ගුණ ගයන්න පුළුවන් කාන්තාවක් ලෙස ජැනට් බාලසූරියව මම දකිනවා.රමණී ප්‍රනාන්දුරූපලාවණ්‍ය ක්ෂේත්‍රයේ සිටිය ජ්‍යෙෂ්ඨතම ශිල්පිනිය ඇයයි. ඇය රූපලාවණ්‍ය ක්ෂේත්‍රයේ වගේම රූපලාවණ්‍ය නිෂ්පාදන ක්ෂේත්‍රය තුළත් ඉදිරියටම ගිය දිරිය කාන්තාවක්. අපි ඇයට හුඟාක් ගෞරව කරනවා. ඇගේ වියෝවීම ගැන මට හරිම දුකක් කනගාටුවක් ඇති වෙනවා. ජැනට් බාලසූරිය කියන්නේ අද වෙනතුරුම අපේ කලාව තුළ ඉදිරියෙන්ම හිටපු කෙනෙක්. සාමාන්‍යයෙන් ඇයව මට හමුවූ අවස්ථාවල ඉතාම නිහතමානීව ආදරයෙන් කතාබහ කරනවා. කවදාවත් ඉහළට ගියා කියා ඇගේ නිහතමානීත්වය නැතිවුණේ නැහැ. හරිම ආදරණීය චරිතයක්. මාව කොතන දැක්කත් කතා කරන පුරුද්දක් ඇයට තිබෙනවා.එවන් ආදරවන්ත චරිතයක් යහපත් ගතිගුණ ඇති කෙනෙක් අහිමි වීම අපිට විශාල පාඩුවක් කියා මට හිතෙනවා.බර්නි බාලසූරියඅපි රටක් වශයෙන් ආඩම්බර වෙන්න ඕන රූපලාවණ්‍ය ක්ෂේත්‍රයට ජැනට් බාලසූරිය මහත්මිය කළ සේවය පිළිබඳව. අද කාන්තාවන් විශාල ප්‍රමාණයක් ස්වයං රැකියාවක් ලෙස රූපලාවණ්‍ය කලාවට අවතීර්ණව සිටිනවා. ඒ ක්ෂේත්‍රය අපට හදල දුන්නේ ජැනට් බාලසූරිය මහත්මියයි. ඇය මේ රටට කළ සේවය නිම කරන්න බැහැ. කාන්තාවන්ට මේවාගේ රැකියාවකට එන්න පහසුකම් නොතිබුණු කාලයක මීට වසර 40 කට පමණ ඉහත දී එඩිතර කාන්තාවක ලෙස ඇය මේ ක්ෂේත්‍රයට පැමිණිලා ගෙදරට වී හිටපු කාන්තාවන්ට රූපලාවණ්‍ය ක්ෂේත්‍රයට එන්නට ඉඩහසර විවර කළා. අද බොහෝ කාන්තාවන් ප්‍රමාණයක් ඇගෙන් ඉගෙන ගෙන මේ ක්ෂේත්‍රයේ ඉහළම තලවල රූපලාවණ්‍ය කටයුතු සිදු කරනවා. ඇගේ සේවය රටක් වශයෙන් අපි පිළිගත්ත මදි කියලා මට විටෙක සිතෙනවා. ඒ වගේම ඇය සතුව තිබුණු ගුණ යහපත්කම, නිහතමානී බව ඉතාම ඉහළයි.නිල්මිණි පොකුණුවිටජැනට් බාලසූරිය මහත්මියගේ වැඩමුළු ගණනාවකටම මම සහභාගි වෙලා තිබෙනවා. ඇය හැමදාමත් අපිට ඉතාම හොඳ ගුරුවරියක් වුණා. රූපලාවණ්‍ය ගැන කුමක් හෝ ගැටලුවක් ඇතිවූ විට කිසිඳු ගුරුමුෂ්ටියකින් තොරව ඇය ඒ දේවල් අපට බෙදාහදා දුන්නා. ඇය රූපලාවණ්‍ය වෙනුවෙන් විශාල සේවයක් සිදුකර තිබෙනවා. ඒ වගේම ගෝලයෝ රැසක් මේ ක්ෂේත්‍රයට දායාද කර තිබෙනවා. අද හැමදේම හැම තැන තිබුණට මුල් අවදියේ මේ කලාවට පුරෝගාමී මෙහෙවරක් කළේ ඇයයි. ඇය නැතිවීම මේ ක්ෂේත්‍රයට විශාල පාඩුවක් ලෙස මම දකිනවා.රමණී අර්සකුලරත්නමම ජැනට් බාලසූරිය මහත්මියව හඳුන්වන්න කැමැති ඇය රූපලාවණ්‍ය ක්ෂේත්‍රයේ ‘අම්මා’ කියලයි. අපේ ක්ෂේත්‍රයේ දැනුමින් අගතැන්පත් පරිණතම කාන්තාව ඇයයි. හැමදාමත් නිර්ව්‍යාජ හිනාවක් වගේම විශාල නිහතමානී බවක් ඇය සතුව පැවැතියා. මේ ක්ෂේත්‍රයේ තවමත් මට ජැනට් බාලසූරිය වැනි කෙනෙක් හමුවෙලා නැහැ. ඇය වැනි කෙනෙක් ඉදිරියේදී හමුවෙයි කියා හිතන්නත් බැහැ. කාටවත් ඊර්ෂ්‍යා නොකළ හැම විටම අපට දිරි දුන්නු ප්‍රවීණ රූපලාවණ්‍ය ශිල්පිනියක්.දමයන්ති විමලවීරමම වයස අවුරුදු 17 දී තමයි ජැනට් බාලසූරිය නම් වූ රූපලාවණ්‍ය කලාවේ පුරෝගාමි කාන්තාව දුටුවේ. ඒ මම රූපලාවණ්‍ය සත්කාරයක් සඳහා ඇගේ රූපලාවණ්‍යාගාරයට ගිය අවස්ථාවේ. ඇය ඇත්තටම හඳක් වගේ ලස්සනයි. එදා තමයි රූපලාවණ්‍ය ක්ෂේත්‍රය පිළිබඳ සිතුවිල්ල මගේ හිතට නැඟුණේ. ඇගේ තිබුණු මිනිසත් බවට, හොඳ හිතට අම්මා කෙනෙක් වගේ හැම දෙයක්ම කියලා දෙන ඒ සියලු ගතිගුණ මගේ හිත ගත්තා. රූපලාවණ්‍ය ක්ෂේත්‍රයේ ඉහළටම ගියත් එදා වගේම හැමදාමත් ඇගේ ඒ තිබුණු ගතිගුණ අපි හැමටම ආදර්ශයක් සපයනවා. එයා රූපලාවණ්‍ය ශිල්පිනියක් විදිහට මැරෙනතුරුම ඉතාම ප්‍රියජනකව ලස්සනට හිටියේ මේ ක්ෂේත්‍රයේ හැම දෙනාටම ඉතා හොඳ ආදර්ශයක් ගෙන දෙමින් කියලා මම හිතනවා.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>05</month>
      <day>25</day>
    </date>
    <link>http://www.silumina.lk/2014/05/25/_art.asp?fn=av14052518</link>
    <topic>බෙහෙත් ගන්න ආපු රෝගියා මගේ ගීත රචකයා වුණා</topic>
    <author>ගාමිණී සුසන්ත</author>
    <content>බෙහෙත් ගන්න ආපු රෝගියා මගේ ගීත රචකයා වුණාඉසිවර වරුණ විශේෂාංගය සඳහා මෙවර අප සම්බන්ධ කරගැනීමට සිතුවේ විශේෂඥ ශල්‍ය වෛද්‍ය ඩි. ජේ. ඇන්තනි වෛද්‍ය තුමන්ය. ඔහු කොළඹ වෛද්‍ය පීඨයේ කායච්ඡේද අංශයේ ජ්‍යෙෂ්ඨ කථිකාචාර්යවරයා ද වේ. අප ඔහු හමුවීමට ගියේ කොළඹ වෛද්‍ය පීඨයේ කායච්ඡේද අංශයේ ඔහුගේ නිල කාමරය වෙතය. එම කාමරයේ දොර ඉදිරිපිට අපි නැවතුණෙමු.දොර වසා තිබුණ ද ඒ තුළින් නික්මුණු සියුම් සංගීත රාවය අපගේ දෙසවන් පිනවීමට සමත් විය. ඒ විදුලි ඕගනයකින් නිකුත් වූ සංගීත රාවයකි. අප පැමිණි ස්ථානය නිවැරැදි ද යන ගැටලුව අපට එහිදී ඇතිවිය. ඒ මෙවැනි ස්ථානයකින් එවැනි සංගීත රාවයක් අපට ඇසිය නොහැකි බැවිනි. අපි කාමරය තුළට පිවිසුණෙමු. ඒ තුළ විශේෂඥ වෛද්‍ය ඇන්තනී මහතා විය.ඔහු සිටියේ විදුලි ඕගනයකින් කිසියම් සංගීත කණ්ඩයක් වාදනය කරමිනි. පසෙක ගිටාරයකි. වෛද්‍ය විද්‍යාලයක කායච්ඡේද අංශයේ ජ්‍යෙෂ්ඨ කථිකාචාර්යවරයකුගේ නිල කාමරය තුළ තිබේ යැයි අප බලාපොරොත්තු වූයේ මිනිස් ඇටසැකිල්ලක්, ඒ ආශ්‍රිත රූප සටහන් ආදි පමණකි. එහෙත් වෛද්‍ය ඇන්තනි මහතාගේ නිල කාමරය තුළ වෛද්‍ය විද්‍යාවට අදාළ පොත පතට රූප සටහන්වලට අමතරව විදුලි ඕගනයක් ද ගිටාරයක් ද විය. වෛද්‍ය විද්‍යාව පිළිබඳ මෙම කථිකාචාර්යවරයා කෙතරම් කලාකාමියෙක් ද රසවතෙක් ද යන්න අපට එයින් පැහැදිලි විය. අපි විශේෂඥ වෛද්‍ය ඩී. ජේ. ඇන්තනි මහතාගේ ජීවන තොරතුරු පිළිබඳව විමසා බැලුවෙමු.“මගෙ ගම මහනුවර අම්පිටිය. මම පුංචි කාලෙදිම තමයි මගෙ තාත්ත නැති වුණේ. එතකොට මගෙ වයස අවුරුදු 11 යි. අපේ පවුලේ දරුවෝ හය දෙනෙක් ඉන්නවා. මගෙ ලොකුම අයිය මට වඩා අවුරුදු 20 ක් වැඩිමහල්. මම තමයි පවුලේ බාලයා. තාත්තා නැතිවුණාට පස්සෙ අම්ම කොහොමහරි අපිව උස්මහත් කළා. බොහෝ දෙනෙකුට වගේ මගේ ළමා කාලයත් හරිම සුන්දරයි. ගමේ ගස් ගල් උඩ නැඟල සෙල්ලම් කළ හැටි, වෙලේ බෝල ගහපු හැටි මට තාම මතකයි. අපි පුංචි කාලේ අපේ ගමට ලයිට් තිබුණේ නෑ. අපේ ගෙදර සාලෙ පෙට්‍රල් මැක්ස් ලාම්පුවක් එල්ලල තිබුණා. ගොඩක් වෙලාවට මම පාඩම් කළේ කුප්පි ලාම්පු එළියෙන්. මම පුංචි කාලෙ තාත්ත නැතිවුණත් ලොකු අයියල රැකියාවල් කළ නිසා ලොකු අගහිඟකම් නොතිබුණත්, ඉතා සුව පහසු ජීවිතයකුත් අපිට තිබුණේ නෑ.”“මම මුලින්ම පාසල් ගියේ ගමේ පාසලට; අම්පිටිය ධර්මපාල විද්‍යාලයට. පහේ ශිෂ්‍යත්වයෙන් සමත් වුණාට පසුව මහනුවර ධර්මරාජ විද්‍යාලයට ඇතුළත් වෙන්න මට අවස්ථාව ලැබුණා. ධර්මරාජයේදී මම පාසල් වැඩවලට වගේම විෂය බාහිර වැඩ සියල්ලටම වගේ සම්බන්ධ වුණා. අම්පිටියේ සෙමනේරිය එක්කත් පල්ලිය එක්කත් ගොඩක් සම්බන්ධ වෙලා වැඩ කළා. හැබැයි මම පාසලේදී ඉගෙන ගත්තේ බුද්ධාගම. සාමාන්‍ය පෙළ විභාගයටත් කළේ බුද්ධාගම. හැබැයි මම කතෝලික ආගමෙන් ඉවත් වුණේ නෑ.”“පාසල් යන කාලෙ ගීත ගායනයට ගොඩක් ආශා කළා. පන්තියේ ගුරුවරයෙක් නැතිවෙනකල් ඉන්නව අපි සින්දු කියන්න. ඩෙස් එකට හෝ බංකුවට ගගහ සින්දු කියනවා. සමහර දවස්වලට අපි සින්දු කියන සද්දෙ වැඩිවෙලා අනෙක් පන්තිවලට කරදරයක් වුණාම ඒ ගුරුවරුන්ගෙන් බැනුම් අහල ගුටිකාපු අවස්ථාත් තිබුණා. සාමාන්‍ය පෙළ විභාගයට මම සංගීතය විෂයක් හැටියට හැදෑරුවා. ඒ අතරතුරේ මම Key Board වාදනය ඉගෙන ගත්තා. උසස් පෙළ කරන්න ගත්තට පස්සේ වැඩිපුර සංගීතයට යොමුවෙන්න බැරි වුණා. ඒ; උසස් පෙළ ජිව විද්‍යා විෂයන් කරන විට වෙනත් දේවල්වලට යොමුවෙන්න කාලයක් නැති නිසා.”“එදත් අදත් මගේ ප්‍රියතම ගායකයින් මෙන්ම මගේ ලෝකයේ වීරයින් තමයි වික්ටර් රත්නායක, අමරදේව, සෝමතිලක ජයමහ, සනත් නන්දසිරි වැනි ගායකයින්. මම පාසල් ගියකාලේ ‘ස’ ප්‍රසංගය හරිම ජනප්‍රියයි. මම කීප වරක්ම ‘ස’ ප්‍රසංගය නැරඹුවා. ඒ ගීතවලට මම බෙහෙවින් ඇලුම් කළා. ‘ස’ ප්‍රසංගයේ ගීත මම පොතක ලියාගෙන තිබුණා. අපේ ගෙදර මම තනිවම ඉන්න අවස්ථා තිබුණා. ඒ වගේ වෙලාවල්වලට මම ‘ස’ ප්‍රසංගයේ ගීත ලියපු පොත අරගෙන බිම ඉඳගෙන වික්ටර් ‘ස’ ප්‍රසංගයේ ගීත ගායනා කරනව වගේ මම තනිවම සින්දු කියනවා. ‘ස’ ප්‍රසංගයේ පූර්විකාවෙන් පටන්ගෙන ‘ස’ ප්‍රසංගය අවසන් කරන විදියටමයි මමත් ගීත ගායනය නවත්වන්නේ. ඒ තරම් මම වික්ටර්ගේ ගීතවලට ප්‍රිය කළා. මම ප්‍රිය කළ පුංචි අවදියේ මගේ වීරයන් වුණු ඒ දැවැන්ත කලාකරුවන් මට සමීපව ඇසුරු කරන්න ලැබුණා. ඒක ලොකු භාග්‍යයක්.“අපි පුංචි කාලේ අපේ වැඩිහිටියො වෛද්‍යවරුන්ට සැලකුවේ දෙවිවරුන්ට වගේ. පුංචි කාලෙ හොඳටම අසනීප වෙලා දොස්තර කෙනෙක් ළඟට ගියාම ඒ දොස්තර මහත්තය දුන්නු බෙහෙත් වලින් රෝගය සුව වුණාම ඒ දොස්තර මහත්තය ගැන විශාල පැහැදීමක් ගෞරවයක් ඇතිවුණු අවස්ථා මට තාම මතකයි. ඒ වගේ අවස්ථාවල මටත් දොස්තර කෙනෙක් වෙන්න තිබුණානම් කොච්චර හොඳ ද කියල හිතුණු අවස්ථා තිබුණා. උසස් පෙළට මම කළේ ජීව විද්‍යා විෂයයන් වුණත් මගේ ප්‍රියතම විෂය වුණේ භෞතික විද්‍යාව. මම සැම විටම ඒ වෙලාවෙදි කරන විෂය හෝ පාඩම ඉතාම ආශාවෙන් කැමැත්තෙන් කළා. මට කරන්න තියෙන වැඩකට ආශාවක් නැත්නම් මම කොහොමහරි ඒ වැඩේට ආශාවක් ඇතිකර ගන්නවා. 1979 අවුරුද්දේ මහනුවර දිස්ත්‍රික්කයෙන් ජීව විද්‍යා අංශයෙන් හොඳම ලකුණු ලැබුණේ මට. උසස් පෙළ සමත් වෙලා පේරාදෙණිය වෛද්‍ය පීඨයට ඇතුළත් වෙලා වෛද්‍ය විද්‍යාව හැදෑරුවා.”“විශ්ව විද්‍යාලයේ ගතකළ කාලයේත් මම කලා කටයුතුවලට බෙහෙවින්ම ඇලුම් කළා. වෛද්‍ය විද්‍යාලයේදීත් දේශකයන් නැති වෙලාවට අපි කට්ටිය එකතු වෙලා සින්දු කිව්වා. මගේ බිරියත් සිටියේ මගේ කණ්ඩායමේමයි. ඇයත් මා සමඟ සින්දු කිව්ව අවස්ථා තිබුණා. මවුත් ඕගනය, ගිටාරය, රිකෝඩරය, විදුලි ඕගනය මට වාදනය කරන්න පුළුවනි. රිකෝඩරය කියන වාදක භාණ්ඩය වාදනය කරන්න මම ඉගෙන ගත්තේ ජර්මන් ජාතික ගුරුවරයකුගෙන්.“ලංකාවේ ජනප්‍රිය ගායකයින්ගේ ගීත ගැයුවත් මට මගේම ගීතයක් නිර්මාණය කරගන්න මඟ පෑදුණේ ඉතාම අහඹු ලෙස. ගාල්ල ඩී. එස්. සේනානායක විදුහලේ විදුහල්පති බන්දුලසිරි හේවා ගමගේ මහතා මගෙන් ප්‍රතිකාර ගත් රෝගියෙක්. අසාධ්‍ය තත්ත්වයක සිටි ඔහුව ශල්‍යකර්මයකින් සුවපත් කරන්න මට හැකි වුණා. පසුව මම දැනගත්තා ඔහු දක්ෂ ගීත රචකයෙක් බව. ඒ අනුව මම ඔහුට කියල ගීත කීපයක් නිර්මාණය කරගත්තා. ඔහු මට දුන්නු පළමු ගීතය තමයි ‘සීතල වන තුරුල්ලේ’ ගීතය. ඒ ගීතයට මම තනුවක් නිර්මාණය කළා. එහෙම නිර්මාණය වුණු ගීතය මගේ හිතවතුන් කීප දෙනෙකුට අහන්න දුන්නා. ඒ ගීතය ගැන ඔවුන් ගොඩක් පැහැදුණා. ඊට පසුව මට ආශාවක් ඇතිවුණා මගේම ගීත එකතුවක් නිර්මාණය කරන්න. ඒ විදියට මම ගීත කීපයක්ම නිර්මාණය කළා. ඒ සියලුම ගීතවල තනු නිර්මාණය කළේ මම. මගේ ඒ ගීත ඇතුළත් ප්‍රසංගයක් සංවිධානය කරන්න මට හැකි වුණා; ඒ මීට අවුරුදු දෙකකට ඉස්සර. ‘කුරුලු තුඩින්’ නමින් හැඳින්වුණු ඒ ප්‍රසංගය පැවැත්වුණේ ආනන්ද විද්‍යාලීය ශාලාවේදී. ඒ ප්‍රසංගය ඉතාම සාර්ථක වුණා. ඒ සංගීත ප්‍රසංගයට ආරාධිතයෙක් ලෙස පුංචි කාලේ මගේ වීරයකු වූ වික්ටර් රත්නායකයන් ද සහභාගි වුණා. “වෛද්‍ය විද්‍යාලයේ පැවැත්වෙන වෙසක් භක්ති ගීත ගායනා වැඩසටහන්වලදි නත්තල් බැති ගී ගායනා වැඩසටහන්වලදී ආචාර්ය මණ්ඩලය පුහුණු කරන්නේ බොහෝ වේලාවට මම.”“වෛද්‍ය වරයෙක් ලෙසත්, වෛද්‍ය විද්‍යාව පිළිබඳ කථිකාචාර්ය වරයෙක් ලෙසත් ගායකයෙක් ලෙසත් මා මෙතෙක් ආ ගමන ගැන මම හරිම තෘප්තිමත්. මම හිතනව මට දැන් හැම දේම ලැබිල තියෙනව කියල. ඒ වගේම මම ලද දෙයින් තෘප්තිමත් වන කෙනෙක්.මගේ බිරිය වෛද්‍යවරියක් ලෙස වැඩ කරන ගමන් පශ්චාත් උපාධියට සූදානම් වන විට තමයි දෙවැනි පුතා එයාට ලැබුණේ. ඉන් පස්සේ එයා රැකියාවෙනුත් ඉවත් වෙලා ගෙදරට වෙලා දරුවන් දෙදෙනා බලා ගත්තා. ඇය පවුල වෙනුවෙන් කරන කැප කිරීම් නිසයි මට මේ හැම දෙයක්ම කරන්න කාලය ලැබිල තියෙන්නේ.”ගාමිණී සුසන්තඡායාරූපය - සුදම් ගුණසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>05</month>
      <day>25</day>
    </date>
    <link>http://www.silumina.lk/2014/05/25/_art.asp?fn=av14052519</link>
    <topic>BOLLYWOOD NEWS</topic>
    <author/>
    <content>BOLLYWOOD NEWSජනප්‍රියත්වයේ ඉහළටම ගිය කාජල්, විවාහ වී දරුවන් ලැබූවත් තවමත් බොලිවුඩ්පුරය අමතක කර නැහැ. මෑතකදී ඇය ‘ශක්තිමත් මව’ ලෙසින් සම්මානයකින් ද පිදුම් ලැබුවා. කාජල් ගේ රූ සපුවෙන් තවමත් තාරුණ්‍යය ගිලිහී ගොස් නැහැ. ඇය දැන් පෙරටත් වඩා පැහැපත් බවයි බොහෝ දෙනා පවසන්නේ. මෙහි රහස කුමක්දැයි හැමෝම ප්‍රශ්න කරනවා.බොලිවුඩයෙන් ලැබෙන ආරංචිවලින් නම් කියවෙන්නේ යොවුන් වියේ පටන්ම තලඑළලු පැහැයෙන් සිටි කාජල් මේ වන විට රන්වන් පැහැයෙන් දිදුලන්නේ එක්තරා ශල්‍යකර්මයක් සිදුකර ගත් නිසා බවයි. ඇගේ සමීපතම මිතුරු මිතුරියන් පවසන්නේ සමෙහි වර්ණය පැහැපත් කරන ශල්‍යකර්මයක් කාජල් සිදුකරගෙන කියලයි.මෙවැනි ශල්‍යකර්ම බොලිවුඩ්පුරයේ හැඩකාර නිළි පරපුරේ සමහරුන්ට නම් අලුත් කාරණා නොවෙයි. මේ වන විට නම් දරා සිටින සුපිරි තරු රැසක්ම සමෙහි වර්ණය වෙනස් කරගන්නට මෙවැනි සැත්කම් සිදුකරගෙන තිබෙනවාලු. ඒ හේතුවෙන් තමයි, මීට වසර කිහිපයකට පෙර දුටුවාට වඩා එවැනි බොලිවුඩ් රුවැත්තියන් පැහැපත් වී සිටින්නේ. (පැහැපත්වී සිටින හැම නිළියක්ම මේ සැත්කම සිදු කරගෙන ඇතැයි මෙයින් හැඟවෙන්නෙ නැහැ!)කොහොම වෙතත්, මේ වන විට 39 වැනි වියෙහි පසුවන කාජල් ගේ ලස්සන තව තවත් වැඩි නිසා වෙන්න ඇති, අලුත්ම රූපවාහිනී වෙ‍ෙළඳ දැන්වීම් කිහිපයකටම ඇගේ රංගන යොදාගෙන ඇත්තේ.කාටත් ලෙඩ දුක් හැදෙනවා. සක්විති රජකම ලැබුණු කෙනෙකුටත් ලෙඩක් නොහැදුණොත් එය පුදුමයක්. වත්මන් බොලිවුඩ් සිනමාවේ සක්විති, අමිතාබ් භච්චන් කිහිප වතාවක්ම රෝගී වී සිටියා. මීට වසර ගණනකට පෙර එක්තරා චිත්‍රපට රූගත කිරීමකින් පසුව ඔහු දැඩි ලෙස ගිලන් වී සිටියා.ජීවිතයේ සැඳෑ සමයට ළංවී සිටින අමිතාබ්, නැවතත් රෝගී වී ඇතැයි බොලිවුඩ්පුර ආරංචි මාර්ගවල සටහන් වී තිබුණා. ඒ ආරංචිවලට අනුව නම් ඔහුට පිළිකා රෝග ලක්ෂණ මතුවීමේ අවදානමක් පවතිනවාලු. මේ වෙනුවෙන් පසුගිය සති කිහිපය තුළ රෝහලකට ගොස් වෛද්‍ය ප්‍රතිකාර ලබා ගන්න‍ට අමිතාබ්ට සිදුවුණා. අමිතාබ් ගේ රෝගී තත්ත්වය පිළිබඳ නොයෙකුත් ආරංචි ලොව පුරා පැතිරී ගියා. එය රහසක් වුණේ නැහැ. එවැනි වාතාවරණයක් පවතිද්දී අමිතාබ්ගේ බිරිය, ජයා භච්චන්ට ඉන්දියාවේ ජූහූ නගරයේ විලාසිතා ප්‍රදර්ශනාගාරයක් විවෘත කරන්නට ඇරයුම ලැබුණා.තම සැමියාගේ අසනීප තත්ත්වය මැද ව්‍යාකූල වූ සිතකින් සිටියත් ඇරයුම පිළිගත් ඇය පසුගියදා ඒ විවෘත කිරීමේ අවස්ථාවට සහභාගි වුණා. එම කටයුතු සාර්ථකව නිම කළ ජයාට ප්‍රදර්ශනාගාරයෙන් පිටත්වන්නට සූදානම් වූ මොහොතේදී මාධ්‍යවේදීන් කිහිප දෙනකු මුණගැසුණා. ඒ සියලු දෙනාට දැනගන්නට ඕනෑ වුණේ අමිතාබ් ගේ අසනීප තත්ත්වය ගැනයි.මාධ්‍යවේදීන් අතරින් එක් අයෙකු ජයා ඉදිරියටම පැමිණ ඇසුවේ අමිතාබ් ගේ සෞඛ්‍ය තත්ත්වය ගැන මාධ්‍යවල පළවන පුවත්වල සත්‍ය අසත්‍යතාවයයි. ඒ ප්‍රශ්නයෙන් ජයා දැඩි ලෙස කෝපයට පත්වුණා. ඇයට උන් හිටි තැන් අමතක වුණා.මාධ්‍යවේදියාගේ කමිස කොලරයෙන් අල්ලා කිහිප වතාවක් සෙලවූ ඇය, දත්මිටි කමින් මෙලෙස හඬ නැඟුවා... ‘'යමක් අහන්න ඉස්සෙල්ල හොඳින් කල්පනා කරන්න. නිකං බොරුවට තේරුමක් නැති දේවල් අහන්න එපා!” ජයාගේ මේ අනපේක්ෂිත ප්‍රතිචාරයෙන් පසුබැස්ස මාධ්‍යවේදියා ඉන්පසුව නම් ඇගෙන් කිසිවක් ඇසුවේ නැහැ.ගුවන් යානයක ව්‍යාපාරික පන්තිය හෙවත් Business Class නම් වූ කොටසෙහි අසුන් ගන්නේ අතමිට මුදල් -හදල් ඇති අය. මේ සුඛෝපභෝගී අසුන්වල වාඩිවී ගමන් යන අයට අවශ්‍ය වන්නේ සුව පහසුවයි. ඒත් පහුගිය සතියේ ‘බිස්නස් ක්ලාස්’ හි ගමන් කළ සුරූපී නිළි සෙලිනා ජයිට්ලිට සිදුවුණේ සුව පහසුව පැත්තක තබා අමිහිරි අත්දැකීමකට මුහුණ දෙන්නයි.ඇය මුම්බායි ගුවන් තොටුපළින් ගොඩවුණේ ඇමෙරිකාවේ ප්‍රසිද්ධ ගුවන් සමාගමකට අයත් ගුවන් යානයකටයි. එහි ව්‍යාපාරික පන්තියේ අසුන් ගත් ඇය යා යුතුව තිබුණේ ඇමෙරිකා එක්සත් ජනපදයට. ගුවන් යානයේ තමන්ගේ සමීප හිතවතියන් දෙදෙනෙකු ද සිටින බව දුටු ඇය සතුටට පත්වුණා. මේ මිතුරියන්ගෙන් එක් අයෙක් ඇඳුම් නිර්මාණ ශිල්පිනියක වන අන්නා සිං. අනෙක් මිතුරිය, ස්වර්ණාභරණ මෝස්තර නිර්මාණ ශිල්පිනී, ෆාරා ඛාන් අලි.ගුවන් යානය පිටත්වී ටික වේලාවකින් මේ තුන්දෙනා බර කතාවකට වැටුණා. විනාඩි ගණනක්ම එලෙස කතාබහ කරමින් සිටින අතරේදී සෙලීනාට නාන කාමරය වෙත යන්නට අවශ්‍ය වුණා. ඇය තම අසුනින් නැඟිට ඒ දෙසට යන්න උත්සාහ කරද්දී සිදුවුණේ ඇය අපේක්ෂා නොකළ දෙයක්. එහි සිටි සේවකයකු ඇගේ ගමන නැවැත්වූවා. ‘'කරුණාකරල මට වොෂ් රූම් එකට යන්න දෙන්න... ඇයි මාව නවත්තන්නෙ?” සෙලිනා දැඩි කෝපයෙන් විමසුවා. ඒත් ඒ සේවකයාගෙන් බුරුලක් ලැබ‍ුණේ නැහැ. ඇගේ විමසුමට ඔහුගෙන් ලැබුණේ නොහික්මුණු වදන් රැසක්. සෙලිනාට සිදුවූ මේ කරදරයට ඇගේ මිතුරියන් දෙදෙනාත් මැදිහත් වුණා. ඔවුන් දෙදෙනා මේ ගුවන් සේවකයාට දොස් නගද්දී ඔහුගේ මුවින් පිටවුණේ දරුණු වාග් ප්‍රහාරයක්.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>05</month>
      <day>25</day>
    </date>
    <link>http://www.silumina.lk/2014/05/25/_art.asp?fn=am1405251</link>
    <topic>ඇඟට නිකං මහන්සියි වගේ දැෙනනවද</topic>
    <author>රමණී සුබසිංහ</author>
    <content>ඇඟට නිකං මහන්සියි වගේ දැෙනනවදඇඟපතේ පණ නැතිකම, ඈලි මෑලි දුබල ගතිය වැඩි දෙනෙක් පෙළන අපහසුකාරී තත්ත්වයක්. මේ වෙහෙසකාරී බවට එසේත් නැතිනම් තෙහෙට්ටුවට හේතුව බොහෝවිට වැඩපළ අධිකකම සහ නිදිවැරීමයි. තවත් සමහර කෙනකුට මානසිකව ඇතිවන අවපීඩනය හෝ කාන්සාව ඇඟපතේ වෙහෙසකර බව ඇති කරයි. ජීවත්වන පරිසරය හා ජීවන රටාව ද මීට ‍හේතු වෙයි.දෛනික රාජකාරී කටයුතු මෙන්ම ගෙදර දොර වැඩපළ අතපසු කරන මේ වෙහෙසකාරී බවින් අත්මිදෙන්නට පුළුවන්ද? ඊට බලපාන වෙනත් හේතු සාධක මොනවාද? අද ඔබ දැනුම්වත් කෙරෙන්නේ ඒ පිළිබඳවයි.නිතර ඇතිවන විඩාබර ස්වභාවයට බලපාන කායික රෝග තිබෙනවා ද?ඔව්. රෝගාබාධ කීපයක්ම ඊට හේතු විය හැකියි. ඇඟ වෙහෙසවා වැඩක් නොකළ ද, තයිරොයිඩ් ග්‍රන්ථියේ ක්‍රියාකාරිත්වය අඩු නම් ඇඟට තෙහෙට්ටු ගතියක් දැනෙන්නට පුළුවන්. විවිධ වෛරස් ආසාදන මෙන්ම රක්ත හීනතාවය නිසා ද ශරීරය තළා පෙළා දැමුවා වැනි ස්වභාවයක් දැනිය හැකියි. එම රෝගීන් තමන්ට ඇති රෝගය හඳුනාගෙන ඊට ප්‍රතිකාර ලබා ගැනීමෙන් සිරුරට ඇතිවන එවැනි අපහසුතා මඟ හරවා ගත හැකියි.රක්තහීනතාවය නිසා ඇතිවන රෝග ලක්ෂණ මොනවා ද?නිතර ඇතිවන ක්ලාන්තය මෙන්ම ඇඟ සුදුමැලි ස්වභාවයක් ගැනීම සමඟම විඩාබර ගතියක් දැනේ නම් ඊට හේතුව රක්තහීනතාවය විය හැකියි. අප ගන්නා ආහාරයෙහි යකඩ, විටමින් බී - 12 හෝ ෆෝලික් අම්ලය අඩුවීම රක්ත හීනතාවයට බලපාන හේතු සාධක. මෙහිදී රුධිරයේ හිමොග්ලොබින් ප්‍රමාණය අඩුවීමක් සිදුවන නිසා රුධිර මඟින් පෙණහලුවල සිට සිරුරේ නොයෙක් පටක කරා ගෙන යන ඔක්සිජන් ප්‍රමාණය ද අඩුවී යයි.එම තත්ත්වය මඟ හරවා ගැනීම සඳහා හිමොග්ලොබින් අඩු රුධිරය සිරුර පුරා වේගයෙන් ගෙන යාම සඳහා හෘදය වස්තුවට වේගයෙන් ගැහෙන්නට සිදු වේ. සුළු වැඩක් පළක් කළ ද මහන්සි ගතියක් ඇතිවන්නේ ඒ නිසයි.දිගින් දිගට සිදුවන රුධිර වහනයත් රක්තහීනතාවයට බලපානවා ද?ඔව්. සිරුරෙන් දිගින් දිගටම රුධිර වහනයක් වේ නම් එය ද රක්තහීනතාවයට හේතු විය හැකියි. සමහර කාන්තාවන්ට ආර්තවය නිසා අධික ලෙස රුධිර වහනය වෙනවා. එවැනි තත්ත්වයක දී ද රක්ත හීනතාවය ඇතිවිය හැකියි. කොකු පණු රෝගය ද තවත් හේතුවක්. තමන් රක්ත හීනතාවයෙන් පෙළෙනවා ද යන්න සරල රුධිර පරීක්ෂාවක් මඟින් හඳුනා ගත හැකියි. ඉන්පසු එය ඇතිවීමට බලපෑ හේතුවට ප්‍රතිකාර ගැනීමෙන් හා නිසි ආහාර රටාවකට හුරුවීමෙන් රෝගය මෙන්ම විඩාබර ස්වභාවය ද මඟ හරවා ගත හැකියි.තයිරොයිඩ් ග්‍රන්ථියේ රෝගයක් නිසා සිරුරට වෙහෙසකර බවක් තෙහෙට්ටුවක් ඇතිවන බව හඳුනාගන්නේ කෙසේ ද?සිරුරේ බර වැඩිවීම, සම හා කටහඬ ගොරෝසු වීම, හිසෙහි කෙස් තුනී වේගන යාම, නිතර සීතල ගතිය දැනීම ආදී රෝග ලක්ෂණ සමඟ ඇඟට තෙහෙට්ටුවක් දැනේ නම් එම පුද්ගලයාට හටගෙන ඇත්තේ බොහෝ විට තයිරොයිඩ් ග්‍රන්ථියේ රෝගයක් විය හැකියි.අපගේ සිරුරේ උෂ්ණත්වය සහ ක්‍රියාකාරිත්වයේ වේගය උදාහරණ ලෙස හෘද වේගය සහ නාඩි වේගය වැනි දේ පාලනය කෙරෙන්නේ තයිරොයිඩ් ග්‍රන්ථිය මඟින් නිපදවන තයිරොක්සීන් නම් හෝමෝනය මඟින්. එම හෝමෝන ශ්‍රාවය අඩු වී විට නාඩි වේගය සහ ස්වසන වේගය අඩු වී යයි. මලබද්ධය ඇතිවෙයි. හිසෙහි කෙස් තුනී වී යයි. ඒ සමඟම සීතල දරා ගැනීමේ හැකියාව ද අඩු වී යයි. සිරුරට විඩාබර ස්වභාවයක් ඇතිවෙයි. රෝගය හඳුනාගෙන ප්‍රතිකාර ගැනීමෙන් එම තත්ත්වයන් මඟ හරවා ගත හැකියි. නිවැරැදිව රෝගය හඳුනා ගත්තා නම් ප්‍රතිකාරය ද ඉතා සරලයි. දිනපතා තයිරොක්සින් පෙති ගැනීමෙන් රෝගය සුවකළ හැකියි.වෛරස් ආසාදන හා සිරුරේ තෙහෙට්ටු ගතිය සමඟ ඇති සම්බන්ධතාවය කුමක් ද?බෝවන සෙංගමාලය වෛරස් රෝගයක්. කාමලකාව හෙවත් බෝවන සෙංගමාලය ඇති වීමේ මුල් අවස්ථාවේ දී සිරුරට විඩාබර ගතියක් ඇතිවෙයි. කෑම අරුචිය, ඇඟ සහ ඇස් කහපාට වීම, මුත්‍රා තද කහ පැහැවීම වමනය සහ උණ ඇති වන්නේ ඉන් පසුවයි.සෙම්ප්‍රතිශ්‍යාව හා වෙනත් වෛරස් උණ සෑදීමෙන් පසුව ද ඇඟට තෙහෙට්ටුව දැනිය හැකියි. රෝගය සුව වුවද ඉන් සම්පූර්ණයෙන් සුවය නොලැබුවා සේ රෝගියාට දැනෙයි. මාංශපේශීන් ගේ වේදනාව, හිසරදය, ක්ලාන්තය හා කරකැවිල්ල මෙන්ම මානසික අවපීඩනයක් ද වෛරස් උණකට සති දෙකකට පමණ පසුව රෝගියාට දැනෙන්නට පුළුවන්. මීට අමතරව අප සිරුරෙහි උෂ්ණත්වය වැඩි කරන ඕනෑම ආකාරයේ ආසාදනයක් නිසා සිරුරට විඩාබර ගතියක් දැනිය හැකියි.පෙණහලුවල සැරව ගෙඩි හෝ ක්ෂය රෝගය වැලඳුණ රෝගීන්ට, නියුමෝනියාව වැලඳුණ රෝගීන්ට අධික තෙහෙට්ටුවක් දැනෙයි. මීට අමතරව කැස්ස ආහාර අරුචිය, සහ හුස්ම ගන්නා විට පපුවේ වේදනාව ද ඇතිවෙයි. එම රෝගයන්ට ද නිවැරැදි ප්‍රතිකාර ලබා ගැනීමෙන් සිරුරේ වෙහෙසකර බව මඟ හරවා ගත හැකියි.දියවැඩියා රෝගීන්ට නිතර විඩාබර බවක් දැනෙනවා කියන්නේ ඇයි?දියවැඩියා රෝගයේ දී අග්න්‍යාශයෙන් ශ්‍රාවය කරන, ඉන්සියුලින් හෝමෝනය අඩු වෙනවා. රුධිරයේ සීනි මට්ටම වැඩි වී, මුත්‍රා සමඟ සීනි පිට වෙනවා. එවිට ශරීරය කෙට්ටු වී අධික විඩාබර ගතියක් දැනෙනවා. මෙම රෝගී තත්ත්වයන් කලින් හඳුනාගෙන ප්‍රතිකාර ගත්තේ නම් ඉදිරියේ දී ඇතිවිය හැකි අයහපත් සංකූලතාවන් ගෙන් වැළකී සිටිය හැකිය. මෙම රෝගී තත්ත්වය ද සරල රුධිර පරීක්ෂාවක් මඟින් හඳුනාගත හැකියි.මානසික අවපීඩන රෝගීන්ට නිතර නිතර සිරුරේ වෙහෙසකර බවක් දැනෙනවා කියන්නේ ඇත්ත ද?ඔව්. මානසික අවපීඩන හෙවත් විශාදයේ ප්‍රධාන රෝග ලක්ෂණයන් වන්නේ තෙහෙට්ටුව, ආහාර අරුචිය, නින්ද නොයාම හෝ අධික නිදිමත වැනි තත්ත්වයන්. ඊට අමතරව මනසේ ඒකාග්‍රතාව නැතිවී යාම, ජිවිතය එපා වූවා සේ දැනෙන හැඟීම, හිසරදය, කාන්සාව සහ හැඬීම මානසික අවපීඩනයේ අනෙකුත් රෝග ලක්ෂණයන්. ඇතැම් රෝගීන්ට පේශි විඩාව සහ වේදනාව, මලබද්ධය, පපුවේ සහ උදරයේ වේදනාව ද ඇතිවිය හැකියි. සුදුසු මනෝ වෛද්‍යවරයකු වෙත යොමු වී ප්‍රතිකාර ගැනීමෙන් රෝගය සහ ඒ නිසා හටගන්නා තෙහෙට්ටුව ආදි රෝග ලක්ෂණයන් මඟ හරවා ගත හැකියි.ඇඟට දැනෙන විඩාවට කාන්තාවන්ගේ ආර්තවහරණයත් බලපානවා ද?සාමාන්‍යයෙන් කාන්තාවක් අවුරුදු 45 - 50 අතර කාලයේ දී ආර්තවහරණයට ලක්වෙනවා. ඒ සමඟම ඩිම්බ කෝෂවලින් ‘ඊස්ට්‍රජන්’ හෝමෝනය නිෂ්පාදනය කිරීම ද ඇනහිටිනවා. සිරුරේ තෙහෙට්ටුව හේතුව එයයි. සමහර කාන්තාවන්ට ආර්තවය ඇතිවීමට සති දෙකකට හෝ දින කීපයකට පෙර සිටම සිරුරේ විඩාබර ගතියක් දැනිය හැකියි. එය Premenstrual Syndrome නමැති රෝගී තත්ත්වය නිසා ඇතිවන ස්වභාවයක්. රෝග ලක්ෂණ මතුවන කාලයේ දී සිරුරට අඩු වී ඇති හෝමෝනය ලබා දීමෙන් රෝග ලක්ෂණවලින් මිදිය හැකියි. ඊට අමතරව කාන්තාව වයස්ගත වීමත් සමඟම රෝග ලක්ෂණ ක්‍රමයෙන් මඟ හැරී යයි.ගර්භණී බව නිසාත් සිරුරට විඩාබර ගතියක් දැනෙනවා ද?කෙනෙකුගේ සිරුරෙහි ඇති හෝමෝන මට්ටම ඉහළ පහළ යාම එසේත් නැතිනම් අඩු වැඩි වීම නිසා සිරුරට තෙහෙට්ටුවක්, වෙහෙසකර බවක් ඇතිවන බව සොයා ගෙන තිබෙනවා. සාමාන්‍යයෙන් පළමු මාස තුනේ දී ගැබිනි මවකගේ සිරුරෙහි ප්‍රධාන වශයෙන් ඇතිවන්නේ හෝමෝන ප්‍රමාණයන්ගේ වෙනස් වීම්. එය සිරුරෙහි තෙහෙට්ටු ගතියට බලපානවා. ඇතැම් විට කාන්තාවක් ගැබ් ගෙන ඇති ද යන්න මුත්‍රා පරීක්ෂාවක් මඟින් ස්ථිර කිරීමට පෙර සිටම වුවද ඒ තත්ත්වය ඇතිවිය හැකියි.සමහර රෝග සඳහා ගන්නා ඖෂධ වර්ග නිසා සිරුරට තෙහෙට්ටු ගතියක් දැනෙනවා කියන්නේ ඇත්ත ද?ඔව්. පෙති, දියර හෝ එන්නත් මඟින් ලබා ගන්නා බොහෝ ඖෂධ වර්ගවල අතුරු ප්‍රතිඵලයක් ලෙස තෙහෙට්ටුව ඇතිවිය හැකියි. සමහර වේදනා නාශක මෙන්ම අධි රුධිර පීඩනය භාවිත කරන ඖෂධ නිසා සිරුරට විඩාබර බවක් ඇතිවෙයි. මානසික අවපීඩනයෙන් පෙළෙන රෝගීන්ට ලබා දෙන ඖෂධ මෙන්ම කාන්සාව පාලනය කිරීමට දෙන (Tranquillizers) ඖෂධ නිසාත් තෙහෙට්ටු ගතිය හා නිදිමත ස්වභාවයක් ඇතිවෙයි.එමෙන් ම නිර්වින්දන තත්ත්වයන් යටතේ ශල්‍යකර්මයකට භාජනය වූයේ නම් එම ඖෂධ නිසා ද සති තුන හතරක් යනතුරු සිරුරට තෙහෙට්ටු ගතියක් දැනෙන්නට පුළුවන්. ඒ සඳහා විශේෂ ප්‍රතිකාරයක් අවශ්‍ය නොවේ. දින කිහිපයක් ගතවීමේදී එම තත්ත්වය ක්‍රමයෙන් මඟ හැරී යයි.කෙටි කාලයක් තුළ සිරුරේ බර අඩුවී, කෙට්ටු වී යාම නිසාත් වෙහෙසකර බවක් ඇතිවනවා ද?ඔව්. අපගේ ශරීරයෙහි බර පාලනය වීමට ප්‍රධාන වශයෙන් හේතු වන්නේ අන්තරාසර්ග පද්ධතියයි. මොළයෙහි පිහිටි පිටුයටරි ග්‍රන්ථිය මඟින් අන්තරාසර්ග පද්ධතිය අයත් ග්‍රන්ථීන් වන තයිරොයිඩ් ග්‍රන්ථිය සහ ලිංගික හෝමෝන නිෂ්පාදන ග්‍රන්ථීන් පාලනය කරයි. හෝමෝන ශ්‍රාවය කරන ග්‍රන්ථීන්හි රෝගී තත්ත්වයන් නිසා කෙටි කාලයක් තුළ එසේ බර අඩු වැඩි වීමට පුළුවන්. එමෙන් ම අධික විඩාව ද දැනිය හැකියි. මීට අමතරව අධිවෘක්ක ග්‍රන්ථියේ ක්‍රියාව අඩු වී ගිය විට සිරුරෙහි ස්ටීරොයිඩ් නමැති හෝමෝන ශ්‍රාවය අඩු වී විඩාව ඇති විය හැකියි.ඉගෙනුම ලබන දරුවන් පමණට වඩා නිදි වැරීමත් ශාරීරික විඩාවට හේතුවක් ද?ඔව්. එය අනිවාර්ය හේතුවක්. විශේෂයෙන් කුඩා දරුවන්ට පවා (ශිෂ්‍යත්වය සඳහා සූදානම් වන) ප්‍රමාණවත් නින්දක් නොලැබීම දැකිය හැකි කනගාටුදායක තත්ත්වයක්. මවුවරුන්ගේ බල කිරීමට දරුවන් නිදි වරාගෙන පාඩම් කරනවා. එහෙත් එය පල රහිත ක්‍රියාවක් වන්නේ එසේ පාඩම් කරන කිසිවක් දරුවන්ගේ සිතෙහි ධාරණය නොවන නිසයි. මේ වයසේ දරුවකුට පැය දහයක දොළහක තරම් නින්දක් ලැබිය යුතුයි. සාමාන්‍ය පෙළ කරන දරුවකු නම් අඩුම තරමේ දිනකට පැය 8 - 10 ක් අතර නින්දක් හා උසස් පෙළ හදාරන දරුවකු පැය 6 - 8 ක් අතර නින්දක් ලැබිය යුතුයි. කඩින්කඩ නිදා ගැනීම ද ප්‍රශ්නයක් නොවේ.හොඳ නින්ද කායික මෙන්ම මානසික නිරෝගී බවට ද හේතුවක්. ප්‍රමාණවත් නින්දකින් ධාරණ ශක්තිය වැඩිවන අතර සිරුරෙහි තෙහෙට්ටු ගතිය ද මඟ හැරී යයි. නිදාගන්නා කාලය තමන්ට සුදුසු පරිදි වෙන්කර ගත හැකි අතර දහවල් නිදා ගැනීම ද ගැටලුවක් නොවේ.මත් වතුර පානය හා දුම්පානය කරන අයට සිරුරේ විඩාබර ගතිය වැඩි ද?දුම්පානය කරන අයට වඩා එවැනි තත්ත්වයක් ඇතිවිය හැකි වන්නේ මත් වතුර බොන අයටයි. මත් වතුරට ඇබ්බැහි වූ අය මත් වතුර නොබී සිටින අවස්ථාවල ඇඟපත වේදනාව ගැන නිරන්තරයෙන් මැසිවිලි නඟනවා. ඒ නිසාම නැවතත් එම ක්‍රියාවට පෙලඹෙනවා. ඇඟපතේ වේදනාව සමනය කිරීමට යැයි කියමින් මත් වතුරට ඇබ්බැහි වීමෙන් සිදු වන්නේ තව තවත් සෞඛ්‍ය තත්ත්වය පිරිහීමයි. විවිධ රෝගාබාධයන්ට ගොදුරු වීමයි.එමෙන්ම අධික ලෙස මත්පැන් පානය නිසා ද, සිරුරට අවශ්‍ය ආහාර නිසි ලෙස නොලැබී යයි. එමඟින් ද පෝෂණ ඌණතා ඇතිවී ඈලිමෑළි දුබල ගති ඇතිවිය හැකියි. අක්මාව රෝගාතුර වීමත්, ආමාශයේ රුධිර වහනයත් නිසා මත් වතුර පානය කරන අයගේ තෙහෙට්ටුව තවත් වැඩිවෙයි. එම ප්‍රශ්නයට එකම විසඳුම මත්පැනින් තොරවීම හා සමබල ආහාර අනුභවයකට හුරු වීමයි.රුධිර පීඩනය වැඩි අයටත් තෙහෙට්ටු ස්වභාවයක් දැනෙනවා ද?එවැනි රෝගීන්ට විඩාබර ගතියක් දැනෙනවා නම් ඊට හේතුව ඖෂධවල බලපෑමක් විය හැකියි. රුධිර පීඩනය වැඩි වූ පමණින් විඩාබර ස්වභාවයක් ඇති නොවෙයි.සිරුරේ වෙහෙසකර බව සහ අප ගන්නා ආහාර අතර සම්බන්ධතාවක් තිබෙනවා ද?සුවිශේෂී සම්බන්ධතාවක් තිබෙනවා. ශරීරයේ ශක්තිය නිෂ්පාදනය සඳහා ආහාර අවශ්‍ය වෙයි. ආහාර නොගත් විට ශක්තිය ලබාගත යුතු වන්නේ සිරුරේ තැන්පත් කර ඇති ආහාර (තෙල් ස්ථරය) දියර ශක්තිය බවට පත් කිරීමෙන්. මෙය ඉතා සෙමෙන් සිදුවන ක්‍රියාවලියක් නිසා එමඟින් ශක්තිය ලබා ගැනීමට යාමේ දී සිරුරට විඩාව එසේත් නැතිනම් තෙහෙට්ටුව ඇතිවෙයි.අපගේ සිරුරට අවශ්‍ය ශක්තිය ඉක්මනින් ලබාගත හැක්කේ සීනි හා පිටි වර්ග අනුභව කිරීමෙන්. ඊට අමතරව තෙල් වර්ග, ප්‍රෝටීන, ලවණ වර්ග සහ විටමින් ද අවශ්‍ය වෙයි. යකඩ සහ විටමින් ඌනතාව නිසා හටගන්නා රක්තහීනතාවය නිසා ද පෙර සඳහන් කළ පරිදි විඩාබර බව ඇතිවිය හැකියි.ප්‍රෝටීන අධික එහෙත් කාබෝහයිඩ්‍රේට් අඩු ආහාර වැඩිපුර අනුභවය කිරීම නිසා ද වෙහෙසකර බවක් ඇතිවිය හැකියි.විශේෂඥ වෛද්‍ය ආරියසේන යූ. ගමගේරමණී සුබසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>05</month>
      <day>25</day>
    </date>
    <link>http://www.silumina.lk/2014/05/25/_art.asp?fn=cr1405251</link>
    <topic>මිහිඳු හාමුදුරුවෝ ලංකාවට වැඩම කළ බවට එකම සාක්ෂිය ඇති රජගලින් තවත් ඉතිහාස රහස් හෙළිවෙයි</topic>
    <author>ඡායාරූප - ඉතිහාස හා පුරාවිද්‍යා අධ්‍යයන අංශය</author>
    <content>මිහිඳු හාමුදුරුවෝ ලංකාවට වැඩම කළ බවට එකම සාක්ෂිය ඇති රජගලින් තවත් ඉතිහාස රහස් හෙළිවෙයි“රජගල” සියවස් ගණනකට පෙර යුද්ධය හේතු කොටගෙන සැඟව ගිය ඓතිහාසික පුද බිමකි. ලජ්ජ තිස්ස රජ සමයේ සිට ශත වර්ෂ දහයකට වැඩි කාලයක් අඛණ්ඩ භික්ෂු වාසස්ථානයක්ව පැවැති ඓතිහාසික ලෙන් විහාරයක් වූ රජගල ගවේෂණ කටයුතු පුරාවිද්‍යා දෙපාර්තමේන්තුව හා ශ්‍රි ජයවර්ධනපුර විශ්ව විද්‍යාලය ඒකාබද්ධ ව්‍යාපෘතියක් ලෙස ආරම්භ කර තිබේ. ගවේෂණ කටයුතු ආරම්භ කරන ලද්දේ 2012 වසරේ දීය.මේ වන විට පුරාවිද්‍යාත්මක හා ඓතිහාසික අගයෙන් යුත් ස්මාරක 135 පමණ රජගලින් සොයාගෙන ඇත. බ්‍රාහ්මීය අක්ෂර භාවිතයෙන් ලියූ ක්‍රි.වර්ෂ පළමු සියවසට අයත් සෙල් ලිපියක් අලුතින් සොයා ගැනීමට හැකි වී ඇත. බුද්ධදාස රජුට අයත් අප්‍රකාශිත ගිරි ලිපියක් සොයා ගැනීමට ද ජයවර්ධනපුර විශ්ව විද්‍යාලීය ගවේෂණ කණ්ඩායම සමත්ව ඇත.සම්පූර්ණ ගන වනාන්තරයෙන් වැසී ගිය අක්කර 1025 කින් යුත් රජගල ඓතිහාසික ලෙන් විහාර සංකීර්ණය පුරාවිද්‍යා දෙපාර්තමේන්තුවට අයත් විශාලම පුරා විද්‍යාත්මක අගයෙන් යුත් භූමියයි. පසුගිය වසර 30 ක් පුරා පැවැති අභ්‍යන්තර යුද්ධ සමයේ රජගල ලෙන් විහාර සංකීර්ණය ත්‍රස්තවාදීන්ගේ වාසස්ථානයක්ව පැවැතිණි. එසේ ම නිධන් හොරුන් ද රජගල ඓතිහාසික භූමියේ ස්මාරක විනාශ කර තිබේ.වර්තමානයේ රජගල හෙවත් රාජ්‍යහෙල නමින් ප්‍රසිද්ධ ඓතිහාසික විහාර සංකීර්ණය අතීතයේදී ගිරිකුම්භිල පබ්බත තිස්ස ලෙසත් ‘අරියවංශ දේශනාව’ ට ප්‍රසිද්ධියක් ඉසිලූ බැවින් අරියාකාර නොහොත් අරිත්තා වෙහෙර ලෙස හඳුන්වා ඇති බවත් ඓතිහාසික මූලාශ්‍ර හා ශිලා ලිපි විමර්ශනයේදී පැහැදිලි වේ. ශිලා ලේඛන සාක්ෂි වලට හා ඓතිහාසික මූලාශ්‍රයන්ට අනුව රජගල තපෝවනය කරවීමේ මූලිකයා වන්නේ ලජ්ජතිස්ස කුමරුය. එය දුටුගැමුණු රාජ්‍ය සමයේය. සද්ධාතිස්ස රජු දීඝවාපියේ වසන සමයේ ලජ්ජ තිස්ස කුමරු (ක්‍රි.පූ. 167 - 137) ගිරිකුම්භිල පබ්බත තිස්ස විහාරය ඉඳිකරන ලද බවට ඉතිහාසය සාක්ෂි දරයි.රජගල ලෙන් විහාර සංකීර්ණයේ ගවේෂණ කටයුතු සෙනරත් පරණවිතාන මහතා ද සිදු කළ අතර ඔහු සෙල්ලිපි විශාල ප්‍රමාණයක් සොයා ගන්නා ලදි. ඉන් 60 - 70 පමණ ලිපි කියවා ප්‍රකාශයට පත්කොට ඇත.අම්පාර හා මහ ඔය අතර උහන නගරයට ආසන්නයේ පිහිටි රජගල ලෙන් විහාර සංකීර්ණය මුහුදු මට්ටමේ සිට අඩි 1038 පමණ උසින් පිහිටා ඇත.ශ්‍රී ජයවර්ධනපුර විශ්ව විද්‍යාලයේ ඉතිහාස හා පුරාවිද්‍යා අධ්‍යයන අංශය මඟින් මේ කැණීමේදී දාගැබ් දෙකක්, ආසන සරයක්, දානශාලා, ජන්තාගාර, ලෙන් විශාල ප්‍රමාණයක් සොයා ගෙන තිබේ. එම ලෙන් අතරට ශීත ලෙන් ඇතුළත්ය.මෙහිදී හමුවී ඇති දාගැබ් දෙක නිධන් සොරුන්ගේ ග්‍රහණයට හසුවී විනාශයට පත්ව ඇත. එහෙත් විශ්ව විද්‍යාලීය ගවේෂණ කණ්ඩායම විසින් සිදු කරන ලද නැවත කැණීමේදී දාගැබෙහි පූජා භාණ්ඩ ලෙස නිධන් කරන ලද මැටි කරඬු දෙකක් හමුවී තිබේ. ඉන් එක් කරඬුවක් වටා අපර බ්‍රාහ්මීය අක්ෂරයෙන් ලියැවුණු ක්‍රි.ව. 2 සියවසට අයත් ලිපියක් ද හමු වී තිබේ. එහි පෙළ “ජෙෂ්ඨ සේනාපති භෙජකන අගලිය ගේ පුත් මනිකාර අභය ගේ ද කාශ්‍යප ගේ ද ස්වර්ණ ස්ථූපය” යි යනුවෙන් සඳහන්ව තිබේ. මේ මැටි පාත්‍ර තුළ බහාලූ කුඩා ස්ථූප හැඩයෙන් යුත් රන් කරඬුවක් ලිපියෙහි නම් සඳහන් පුද්ගලයන් විසින් දාගැබෙහි තැන්පත් කර තිබේ. එම ස්වර්ණ කරඬුව බහාලීමට අවශ්‍ය වූ පාත්‍රය අභිධර්ම විශාරද සුමන නම් වූ ස්වාමීන් වහන්සේ නම විසින් පිළිගන්වන ලද්දකි.මේ කඳුවැටිය මත දාගැබ් විසි පහක් පමණ ඉඳිකොට තිබූ බවට සාක්ෂි ඇත. එහෙත් ඒවා විනාශයට පත්වී තිබෙන අයුරු දැකගත හැකිය. මුළු භූමි ප්‍රදේශය පුරා ඇති පුරාවිද්‍යාත්මක අගයෙන් යුත් ස්මාරක අතරින් එකම වේදිකාවක් මත ඉඳිවී ඇති ස්ථූප දෙක සුවිශේෂී වේ.මිහිඳු මහරහතන් වහන්සේ ශ්‍රී ලංකාවට වැඩම කළ බවට ඇති එකම සාක්ෂි ඇත්තේ ද මෙසේ ‍එකම වේදිකාව මත ඉඳිවූ චෛත්‍ය දෙක ආසන්නයේ ඇති පර්වත ලිපියෙහිය. “ලංකා ද්වීපයෙහි සමෘද්ධිය සඳහා පැමිණි ඉට්ඨිය තෙරුන්ගේ හා මහින්ද තෙරුන්ගේ ස්ථූපයයි” යනුවෙන් එම පර්වත ලිපියෙහි සඳහන්ය. මෙම ස්ථූපය මහින්ද හිමියන් ගේ පරිනිර්වාණයෙන් නොබෝ කලක් ගිය තැන ඉඳිවන්නට ඇති බවට මහාචාර්ය පරණ විතානයන් අදහස් දක්වා ඇත. මේ පර්වත ලිපිය ක්‍රි.පූර්වයෙන් තුන්වැනි සියවසට අයත් බව චාල්ස් ගොඩකුඹුර මහතා තහවුරු කර තිබේ. උත්තිය රජ දවස මිහිඳු හිමියන් ගේ පරිනිර්වාණය සිදුවීමෙන් පසු ආදාහනය නිමවා දාගැබ් තනවා ධාතු නිධන් කළ බවට සැලකේ. ඉන් කොටසක් ගිරිකුම්භිල පබ්බත තිස්ස වෙහෙර නොහොත්, වත්මන් රජගල නිධන් කර පර්වත ලිපියක් ද ලියවා තබා තිබේ.ජයවර්ධනපුර විශ්ව විද්‍යාලයේ ගවේෂණ කණ්ඩායම විසින් බ්‍රාහ්මීය අක්ෂරයෙන් ලියැවුණු සෙල්ලිපියක් ද සොයාගෙන ඇති අතර එහි ගමිකයන් තිදෙනෙකු පිළිබඳව සඳහන් වේ. එම සෙල්ලිපිය විමර්ශනයෙන් පෙනී යන්නේ ගිරිකුම්භිල පබ්බත තිස්ස වෙහෙරේ සංවර්ධන කටයුතු සඳහා රජවරු මෙන්ම ගමිකයන් හෙවත් රාජ්‍ය පාලනයට සම්බන්ධ ප්‍රාදේශීය පාලකයන් ද දායක වී ඇති බවයි. අඩි 12 ක් දිගින් යුත් එම සෙල් ලිපිය මෙසේය.“ගමික යසොපාල පුත ගමික මල්බරිය ගමික ව්‍යජිත උපසික අනුරගිය සග්‍ය”ජයවර්ධනපුර විශ්ව විද්‍යාලයේ ඉතිහාස හා පුරාවිද්‍යා අධ්‍යයන අංශය මඟින් කියවා අති එම සෙල්ලිපියේ අර්ථය වන්නේ “ගමික යසොපාලගේ පුත් වූ ගමික මලිගේ බිරිය වූ ගමික වස ගේ දියණිය වූ උපාසිකා අනුරාධගේ ලෙන සංඝයාට පුදමි.” යන්නයි.ලජ්ජීතිස්ස කුමරු අතින් නිර්මාණය වූ ගිරිකුම්භිල පබ්බත තිස්ස වෙහෙර නොහොත් අරියාකාර විහාරය භික්ෂූන් ප්‍රභූන්, මෙන් ම සාමාන්‍ය ජනයාගේ ද සහයෙන් ඉඳිවූ බව අනාවරණය වුවද ගිරිකුම්භිල පබ්බර විහාරයට වැඩිම ලෙන් ප්‍රමාණයක් පූජාකොට ඇත්තේ ස්වාමීන්වහන්සේලා විසිනි. මෙම විහාරය ක්‍රි.පූර්වයෙන් 3 වැනි සියවසේ සිට සියවස් දහයක් පුරා ප්‍රසිද්ධියට පත්ව තිබුණේ අරියවංශ සූත්‍රය දේශනා කළ ස්ථානයක් වශයෙන්ය.පරිසරය හා බැඳී ස්වභාවික භූමිය තම සුඛවිහරණය සඳහා සකසා ගැනීමට තරම් දැනුමක් ක්‍රිස්තු පූර්වයෙන් තුන්වැනි සියවසේ සිටි ලක්වැසියාට තිබූ බවට මනා සාක්ෂි රජගල විහාර සංකීර්ණය විමර්ශනාත්මකව ගවේෂණය කරද්දී හඳුනාගත හැක.අනුරාධපුර අවධියේ සැකැසූ ලෙන් බිත්ති සහ ඒවායේ හුනු බදාම තවමත් සැලකිය යුතු මට්ටමකින් මෙම විහාර සංකීර්ණයේදී දැකගත හැකිය. ඇතැම් ලෙන්හි බදාම මත ඇඳි සිතුවම් ද තවමත් නිරුපද්‍රිතව තිබේ. මේ ලෙන් විහාර සංකීර්ණයේ එක් එක් ලෙන හැඳින්වීම සඳහා සුදස්සන, ඉන්ද්‍රසාල, සුපටිත්තික ආදී වශයෙන් නම් භාවිත කර ඇති අයුරු ද හඳුනාගත හැකිය.මෙම විහාර සංකීර්ණය ඉඳිකිරීමේදී විවිධ කුලයන් ද සම්බන්ධ වී තිබේ. එබැවින් අනුරාධපුර යුගයේ උපරිභාගයේ තාක්ෂණය හා ශිල්පීය ක්‍රමද ඉඳිකිරීම් අතර හඳුනාගත හැකිය. මානවයාගේ සුව පහසුව වෙනුවෙන් ස්වභාවික පරිසරය උපරිම ලෙස භාවිතා කර ඇති අයුරු හඳුනාගත හැකිය. අදින් වසර 2000 කට පෙර අතීතයේ ඉඳිකළ ශීත ලෙන් තවමත් මනා ක්‍රියාකාරීත්වයෙන් යුතුවේ. ලජ්ජතිස්ස රජු විසින් සංඝයා වෙත ඉඳිකොට ශීත‍ ලෙන් (25) විසිපහක් පූජා කර ඇති බව සඳහන් සෙල් ලිපියක් රජගලින් හමුවී ඇත. කඳුවැටිය සිසාරා හමා එන ශීත සුළං ගල්පර අතරින් පෙරෙමින් ගල්ලෙන තුළම හමා ඒමට සලස්වා ශීත ලෙන් නිර්මාණයට කොට ඇත. ලාංකිකයා තුළ වූ පරිසර භාවිතයෙහි උසස් දැනුම මින් අවබෝධ කර ගත හැකිවේ.මේ ලෙන් සමඟ ලෙන් අසල සකසා ඇති වැසිකිළිය බොහෝවිට ඉඳිවී ඇත්තේ ලෙන තුළය. වැසිකිළිය භාවිත කරද්දී අවට සොබා සිරි විඳගත හැකි අතර පිටස්තර කිසිවෙකු හට වැසිකිළිය තුළ සිටින්නා නොපෙනෙන සේ මේවා ඉඳිවී තිබේ.ස්වභාව ධර්මය අවශ්‍ය ලෙස හසුරුවා ගනිමින් ගල්පර්වත අතරින් ඇද වැටෙන දිය දහරාවන් ඉතා සරල තාක්ෂණ ක්‍රමවේදයන් භාවිත කරමින් අවශ්‍ය ස්ථානයන් කරා ගෙනයාමටත්, මනා ජල පිරිපහදු ක්‍රමයක් පවත්වා ගෙන යාමටත් ලාංකිකයා සමත් වූ අයුරු රජගල ලෙන් විහාර සංකීර්ණය නිරීක්ෂණයෙන් හඳුනාගත හැක. ලංකාවෙන් මෙතෙක් හමු වූ විශාල ම ගල් පාත්‍ර දෙක හමුවී ඇත්තේ ද රජගලිනි. එක මත එක ගල් තබා ඉඳිකොට වහලයට ද විශාල ගල් පතුරක් තබා සැකසූ හොඳින් සංරක්ෂණය වී ඇති භාවනා ගෘහයක් ද රජගල ලෙන් විහාර සංකීර්ණයෙන් හමුවී තිබේ.අනුරාධපුර යුගයේ දියුණු තාක්ෂණ භාවිතය පරිසරය මනා ලෙස කළමනාකරණය කිරීම පිළිබඳව තොරතුරු හමුවන්නේ රජගල ලෙන් විහාර සංකීර්ණයෙනි.ක්‍රිස්තු වර්ෂයෙන් 8 වැනි සියවස දක්වා අරියාකාර විහාරය කෙරෙහි පාලකයන් ගේ අවධානය යොමු විය. අරියවංශ දේශනාව හෙවත් අංගුත්තර නිකායේ චතුක්ක නිපාතයෙහි උරුවෙල වග්ගයට අයත් සූත්‍ර දේශනාව මඟින් භික්ෂු ජීවිතය අර්ථවත්ව පවත්වා ගෙන යාමට උපකාරී වන ධර්ම කරුණු සතරක් පිළිබඳව කියැවේ. අප්‍රකාශිත බුද්ධදාස රජුගේ මීටර් 3.60 දිග මීටර් 2 පමණ පළළ පේළි 9 කින් යුත් ගිරි ලිපියෙහි සඳහන් වන්නේ“අරියකාර ගිරිකුම්භිලවාපී තිස්ස පර්වත මහා විහාරයේ පැවැත්මට කහවනු 300 දුන් බවත් මේවායෙන් ලැබෙන පොලිය සතර මණ්ඩපවල දෙසුම් හා භුත්තානු චෝදනාව සඳහා ද පොහෝ දිනයන් හි අරියවංශ දේශනාව පවත්වා ගෙන යාමට වැය කළ යුතු බවයි.ක්‍රි.ව. 4 වැනි සියවසට අයත් මෙම ශිලා ලේඛනය දක්ෂ මූර්ති ශිල්පියෙකු වූ ජෙට්ට තිස්ස රජුගේ පුත් වූ කීර්තිධර වෛද්‍යවරයකු වූ බුද්ධදාස රජුගේය. එතුමා රට වැසියාට ධර්ම ඇසීමට නොයෙක් ආකාරයෙන් ඉඩකඩ සලසා දී ඇති බව මූලාශ්‍ර ග්‍රන්ථ සාක්ෂි දරයි.ඡායාරූප - ඉතිහාස හා පුරාවිද්‍යා අධ්‍යයන අංශයජයවර්ධනපුර විශ්ව විද්‍යාලයටෙක්ලා පද්මිණී කාරියවසම්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>05</month>
      <day>25</day>
    </date>
    <link>http://www.silumina.lk/2014/05/25/_art.asp?fn=cr1405252</link>
    <topic>ශ්‍රීලංකාවේ සැබෑ ද්විභාෂික ලේඛිකාවකගේ නික්මයෑම</topic>
    <author>සන්තුෂ්‍යා ප්‍රනාන්දු</author>
    <content>ශ්‍රීලංකාවේ සැබෑ ද්විභාෂික ලේඛිකාවකගේ නික්මයෑමමුනිවරුන්ගේ වෘතය නිහඬතාවයයි. එබැවින් නිහඬතාවයට අපි මුනිවත යයි කියමු. නිහඬතාවය තුළින් ආත්ම ගවේෂණය සහ ජීවිත ගවේෂණයෙහි යෙදුණු ශ්‍රී ලාංකික ලේඛන කලාවේ ද්වි භාෂිකත්වයේ සලකුණක් වූ සීතා කුලතුංග අප්‍රේල් 25 වන දා නිහඬවම මෙලොවින් සමු ගත්තා ය. ශ්‍රී ලාංකික ඉංග්‍රීසි සාහිත්‍යය සහ ශ්‍රී ලාංකිකයන් (1917 - 2003) (Sri Lankan English Literature and the Sri Lankan People 1917 - 2003) කෘතිය රචනා කළ මහාචාර්ය ඩී.සී.ආර්.ඒ. ගුණතිලකයන් පවසා ඇති ආකාරයට “මට හැ‍ඟෙන ආකාරයට ශ්‍රී ලංකාවෙ සැබෑ ද්විභාෂිකයන් තිදෙනෙක් වෙති. නමින් ඔවුහු එදිරිවීර සරච්චන්ද්‍ර, තිස්ස අබේසේකර සහ සීතා කුලතුංග වෙති.”කළුතර දිස්ත්‍රික්කයේ ගම්මන්පිල නමැති කුඩා ගමක ඉපිද, විශාඛා විද්‍යාලයෙන් අධ්‍යාපනය සම්පූර්ණ කර, පේරාදෙණිය විශ්වවිද්‍යාලයෙන් සහ ඕස්ට්‍රේලියාවේ සිඩ්නි විශ්වවිද්‍යාලයෙන් තෘතීය අධ්‍යාපනය ලැබූ සීතා කුලතුංග ශ්‍රී ලාංකික ජන ජීවිතය පිළිබඳ මහත් විඥානයකින් යුක්ත වූ ලේඛිකාවකි. නමුත් ඇය ව ඉතා සෙනෙහසින් ඇසුරු කිරීමේ භාග්‍යය ලද මා මෙය නොකියා ම බැරි ය; ඇයගේ ගමින්වත්, පාසලින්වත්, විශ්වවිද්‍යාලයෙන්වත් ඇයගේ අප්‍රමාණ ජීවිතය නිර්වචනය නොවේ.මනුෂ්‍ය ජීවිතයේ සංකීර්ණතාවය දෙස අකම්පිතව බලා හිඳිමින්, එය සියුම්ව ස්පර්ශ කරමින්, එය වචනයට නගමින්, විවෘත මනසකින් ජීවිතය පරිශීලනය කිරීම තුළින් ඇය පිරූ සාහිත්‍ය පාරමිතාව තුළින් පමණක් ඇයව නිර්වචනය වෙයි. අපි දකුණේ, අපි සිංහල, අපි අසවල් පාසලේ - විශ්වවිද්‍යාලයේ ආදී වශයෙන් විවිධ කුලක - ගුරු කුලවලට ඇදෙමින් විවිධ වර දාන ලබා ගන්නා - ලබා දෙන විනය පිරිහුණු සමාජයක ඇය ඉතා අදීන සාහිත්‍ය ජීවිතයක් ගත කළ ලේඛිකාවකි; කිසි දිනක කිසිදු ජන වර්ගයක්, ආගමක්, ගුරු කුලයක්, දේශපාලකයෙක් ඔසවා තැබීම සඳහා සිය හැකියාවන් භාවිතා නොකළ ගෞරවාන්විත අකුටිල සාහිත්‍ය පෞරුෂයක් ඇය සතු විය.සක් හඬ, උපන්දින සහ සිංහල අපට ඉංග්‍රීසි යන සිංහල ග්‍රන්ථ ත්‍රිත්වය ද, Dari the Third Wife, The High Chair and Cancer Days, When the Elephant Ran Amok, Small Wedding යන ඉංග්‍රීසි කෘතීන් ද ඇයගේ ස්වතන්ත්‍ර නිර්මාණ වන අතර විශ්ව සාහිත්‍යයෙන් සිංහලට ඇය විසින් පරිවර්තනය කරන ලද කෘති අතර එමිලි බ්‍රොන්ටේ ගේ Wathering Heights (ප්‍රේමයේ උන්මාදය) Some Inner Fury (ප්‍රේම‍ය සහ කෝපාග්නිය) සහ මහාචාර්ය අශෝක බණ්ඩාරගේ විසින් රචිත Women, Population and the Global Crisis (කාන්තාව, ජනගහනය සහ ගෝලීය අර්බුදය) හා Colonialism in Sri Lanka (ශ්‍රී ලංකාවේ යටත් විජිත වාදය) වෙයි.මෙම කෘති අතරින් Dari the Third Wife කෘතියට රාජ්‍ය සාහිත්‍ය සම්මානය හිමි වූ අතර ‍එම කෘතිය සහ The High Chair and Cancer Days ග්‍රේෂන් සම්මානය සඳහා නිර්දේශ විය. සීතා කුලතුංග ගේ සාහිත්‍ය ජීවිතය විවිධ ලේඛකයන් විසින් ඇගේ මරණයට පෙර ද පසුව ද දීර්ඝ ලෙස විශ්ලේෂණය කර ඇති බැවින් ඇයගේ නිර්ව්‍යාජ ජීවිතය සියුම්ව බෙදා හදා ගැනීමේ භාග්‍යය ලද මා මේ සටහන ලියන්නේ ඉන් අපට උගත හැකි අකාලික සත්‍යයන් කිහිපයක් සටහන් කරන අටියෙනිමා විශාඛා විද්‍යාලයට පහ වසර ශිෂ්‍යත්වය සමත්ව ඇතුළු වූ පසු එහි පැවති පළමු කලා උලෙළේ තේමා පාඨය කිසිදා අමතක නොවන ලෙස මගේ මතකයේ රැඳී ඇත්තේ එය මට සීතා කුලතුංගයන් ගේ ජීවිතය සිහි කරවන බැවිනි. “කටු පඳුරු මත වුව ද - ඉන්ද්‍රචාපයක රුව - රස විඳින මුදු හදක් - ඇතිව එනු මැනවි ඔබ” යනු එම තේමාවයි. මනුෂ්‍ය ජීවිතයක් ලද අප මුහුණ දෙන අහිමි වීම, ප්‍රියයන් ගේ මරණය, දරුණු කායික ව්‍යාධීන්, පරාජයන් ආදී විවිධ දුක් මුදු හදකින් විඳ දරා ගැනීමට ඇය තුළ ව‍ූ අසහාය හැකියාව ද, කවර දුකක් අනුභව කළ ද එය කිසිවකු වෙත පරාවර්තනය නොකිරීම ද ඇයගේ විශිෂ්ට ගුණයකි‍.සීතා කුලතුංගයන් පේරාදෙණිය විශ්වවිද්‍යාලයේ දී සාහිත්‍යකරණයට අවතීර්ණ වූ සමයේ ඇයව ඒ පිළිබඳව මහත්සේ උනන්දු කරවන ලද්දේ මහාචාර්ය එදිරිවීර සරච්චන්ද්‍රයන් විසිනි. සීතා කුලතුංග යන්ගේ සාහිත්‍ය කෘතීන් වලින් පුරුෂ මූලික ලොවක ස්ත්‍රී කේන්ද්‍රික දයාව දක්වන්නේ කෙසේද යන්න යළි යළිත් විදහා පායි. බහු භාර්යා විවාහයක ශෝකී බව, ගැමි දරිද්‍රත්වයට ගොදුරු වන ස්ත්‍රීන්ගේ ඉරණම, ප්‍රේමය, විවාහය, දාරක ප්‍රේමය වැනි ස්ත්‍රියට විෂය වන ඉතා ගැඹුරු සංවේදී මාතෘකා ඉතා දයාර්දකෝණයකින් ඇගේ සාහිත්‍ය ඇසට ග්‍රහණය විය. එපමණක් නොව ඇගේ සැබෑ ජීවිතයේදී ද කිසිවෙකුගේ ජීවිතයේ වටිනාකම නොවටිනා වික්ටෝරියානු සදාචාරයේ මිම්මට හසු නොකළා ය. අඩු වැඩි වශයෙන් පෘතග්ජන අප සියලු දෙනා ගේ මනසේ යම් ව්‍යාධියක් ඇති බවට ඇය තුළ වූ නිසඟ අවබෝධය නිසා බොහෝ දෙනාගේ දුක අසන්නිය බවට ඇය පත් වූවා ය. සියලු පාපොච්චාරණයන්, පාෂයන්, පාපයන්, දෝමනස්සයන් රැළි මෙන් පැන නැග එම වෙරළේ හැපී සමනය විය. දාර්ශනිකයා චින්තකයා, ප්‍රාඥයා වැනි වචනවලට ස්ත්‍රී ලිංග පද සිංහල භාෂාවේ නැත. එසේ වී නම් එම පදවලින් හැඳින්වීමට ඉතා සුදුසු ආධ්‍යාත්මික පෞරුෂයක් සීතා කුලතුංග සතු විය.අසූව දශකයේ මුල් භාගයේ ඉංග්‍රීසි වචන දහයක් හරි හැටි කතා කරගත නොහැකි මමත් මගේ දෙසොහොයුරියනුත් බමුණන් ළඟට සුළ‍ඟේ ගසාගෙන ගොස් වැටුණු ගිරා පැටවුන් මෙන් සීතා කුලතුංගයන්ගේ ඇසුරට වැටුණෙමු. නුවරඑළියේ සිට කොළඹට ආ අප ඊට පෙර ඇසුරු කර තිබුණේ කැබිනෙට්ටු පුරා වටිනා පිඟන් හා විසිතුරු බඩු එකතු කරන කාන්තාවන් ය. නමුත් කැබිනෙට්ටු පු‍රා පොත් එකතු කරන, අනුන්ට කියවීමට පොත් දෙන කාන්තාවක් අපි ඇය වෙතින් දුටුවෙමු. අපට ඉංග්‍රීසි ඉගැන්වීමට පමණක් නොව එය නිවැරැදිව උච්චාරණය කිරීමට උගන්වන ගුරුවරියක් ළඟට ද අපව ගෙන ගියා ය. අලුත් ලෝකයක් අපට විවර කර දුන්නා පමණක් නොව ඉංග්‍රීසි භාෂාව ඉගෙන ගැනීමට උත්සාහ කළ ඕනෑම කෙනෙකුට සානුකම්පිත ගෞරවයෙන් සැලකීම ද ඇයගේ විශිෂ්ට ගතියක් විය. ඉංග්‍රීසි භාෂාව අවියක් නොව අයිතියක් බව ඇය දැඩිව විශ්වාස කළා ය.සීතා කුලතුංග අවසන් වරට පල කරන ලද කාව්‍ය සංග්‍රහය වන්නේ “A Gode Person and Other Poems” (ගොඩේ කෙනෙක් සහ වෙනත් කවි) ය. ඉංග්‍රීසි භාෂාව පිළිබඳ පෘථුල තාක්ෂණික ඥානයෙන් කිසිවිට ඔද නොවැඩුණු, ගැමියෙක් මෙන් රසවත් ව කථා කියූ, ලියූ ඇය සුවිශේෂී යුගයක් නියෝජනය කළා ය. අන්තර්ජාලයේ නිරන්තරයෙන් සැරිසරන, කිව යුතු දේ එසැණින් විද්‍යුත් තැපෑලෙන් හෝ කෙටි පණිවුඩ වලින් කියන, මුහුණු පොතේ ‘යහළුවන්’ ඡායාරූපයක් පළ කළ සැණින් එය Like කරන, පොත් කියවීම වෙනුවට අන්තර්ජාලයේ පොත් ‘සර්ච්’ කරන අතිධාවනකාරී සමාජය තුළ චිත්ත විවේකයට එතරම් ඉඩක් හෝ ගෞරවයක් නැත. එවැනි ලොවක මනුෂ්‍ය ජීවිතයේ සංකීර්ණත්වය සහ චමත්කාරය පිළිබඳව විවේක බුද්ධියෙන් දිගු පිළිසඳරක යෙදිය හැකි, නිහඬතාවය තුළින් ලොව දුටු සීතා කුලතුංගගේ අපරාජිත ජීවිතය සිහි කරවන ඇය විසින් රචිත ‘SomeDays’ කවියේ ඡායානුවර්තනයක් පහත සටහන් කරමි.“සමහර දවස් මිණි වැනි සිනාසෙන උදාවක විවෘත විශ්වවිද්‍යාලයේ අබලන් පාලම යටින් වුව ඕලු පත් මත කුරුල්ලන් සමබරව හිදින ලස්සන උන් නම් කුළල් කන මහැදුරන් සේ නොම වන!සන්තුෂ්‍යා ප්‍රනාන්දුකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>05</month>
      <day>25</day>
    </date>
    <link>http://www.silumina.lk/2014/05/25/_art.asp?fn=cr1405253</link>
    <topic>මේක තමයි කන්තෝරුව මට විතරක් නැති මාරුව</topic>
    <author>සමන් වික්‍රමාරච්චි</author>
    <content>මේක තමයි කන්තෝරුව මට විතරක් නැති මාරුවරූපාන්තරණය The Metamorphosis ෆ්‍රාන්ස් කෆ්කා - පරිවර්තනය - ටෙනිසන් පෙරේරාෆ්‍රාන්ක් කෆ්කා ගේ Metamorphosis නමැති කෙටි නවකතාව කේ.ජී. කරුණාතිලක 1997 දී රූප විපර්යාසය යනුවෙන් මුල්වරට සිංහලට පරිවර්තනය කළේය. ටෙනිසන් පෙ‍රේරා රූපාන්තරණය ලෙස එය දෙවන වරටත් සිංහලයට පෙරළයි. එමතුදු නොව කෆ්කා දැන් සිංහල සිනමාවට ද නැගී ඇත. එරික් ඉලයප්ආරච්චි තිර පිටපත ලියා ධර්මසේන පතිරාජගේ අලුත්ම සිනමා නිර්මාණය ලෙස එළි දකින ස්වරූප චිත්‍රපටයේ විශේෂ දර්ශනයක් පසුගිය දිනෙක ජර්මන් ගතේ මධ්‍යස්ථානයේදී එළි දැක්විනි. සමාවන්න, පොතක් පිළිබඳ ලියැවෙන සාහිත්‍ය විචාර තීරු ලිපියක සිනමා පටයක් ගැන ලියන බවක් කීවේ කව්ද?කෆ්කා ගේ මෙම කෙටි නවකතාව ආරම්භ වන්නේ එහි එන ග්‍රෙහරි සම්සා නමැති චරිතය එක්තරා උදෑසනක අවදිවන විට නිදි ඇඳ මතම කිසියම් රූපාන්තරණයකට ලක්ව සිටින බව දැන ගනිමිනි. කේ.ජී. කරුණාතිලක එක්වරක් පරිවර්තනය කර තිබූ මෙම කතාව දෙවන වරටත් සිංහලයට නගන්නට ටෙනිසන් පෙරේරාට සිත් දෙන්නේ හම්සා කවර සතකු බවට පත් වූයේද යන ගැටලුවයි. කරුණාතිලක හම්සාගේ රූපාන්තරණය කැරපොත්තකු ලෙස දැකීම නිවැරැදි නොවන බව පැවසීමට ටෙනිසන් සරණ යන්නේ ඔහු භාවිතා කළ ඉංග්‍රිසි පරිවර්තනයේ එම සත්වයා a Monstrous Vermin යනුවෙන් දක්වා තිබීමය. මේ නිසා ටෙනිසන්ට අනුව හම්සා අපරූපී සතෙකු බවට රූපාන්තරණය වී ඇත!එහෙත් 2002 දී මෙය ඉංග්‍රිසියට නගන රිචඩ් ස්ටෝක්ස් (RichardStokes) සාම්සා මුහුණ දෙන එම බියකරු අත්දැකීම ඉංග්‍රිසියට නගා තිබුණේ පහත සඳහන් පරිදි ය.“When Gregor Samsa woke one morning from uneasy dreams he found himself transformed in his bed into a monstrous insect.” (අවධාරණය මවිසිනි.)මෙහි insect යනු කෘමියෙකි. ටෙනිසන්ට ලැබුණ ඉංග්‍රිසි පරිවර්තනයේ vermin යනු පණුවකු විය හැක. ප්‍රශ්නය නම් සම්සා රූපාන්තරණය වූයේ කෘමියකු, පණුවකු හෝ කැරපොත්තකු ආදී කොට ගත් කවර වූ සත්වයකු ලෙසට ද යන්න නොවේ. ග්‍රෙගරි සම්සා ට උදෑසන තමාගේ රැකියාව ඇතුළු එදිනෙදා කටයුතුවලට පිටත්ව යා නොහැකි ලෙස බාධාවක් නිර්මාණය වී තිබුණ බව මෙහි වැදගත් කරුණයි. කෆ්කා මින් නිරූපණය කළේ නූතනවාදී යුගයේ මිනිසාගේ පැවැත්මේ ගැටලුවයි. බාධාව වූ කලී ඔහුගේ ම නිර්මාණයකි.මිලාන් කුන්දේරා පරසක්වල ගසන කරුණක් නම් කෆ්කා ගේ නවකතා සහ කෙටිකතාවල එන චරිත හුදෙකලාව අගය කළ බවයි. බොහෝ දෙනෙකු සිතුවේ කෆ්කා ලියුවේ හුදකලාවේ සාපය ගැන බවය. එහෙත් ඇත්තටම නම් කෆ්කා ග්‍රස්තිමය ලෙස (obsessional) පීඩාවට පත් කළ එකම කරුණ හුදකලාව හිංසාවට ලක්ව තිබීමය. අන්තිමේදී මිලාන් කුන්දේරා ඉතා අසාධාරණ ලෙස කෆ්කා අදේශපාලනික චරිතයක් ලෙස හංවඩු ගසන්නේ ද මිනිස් පැවැත්ම විස්තර කිරීමේදී අනු දත් මෙම කෆ්කානු ශෛලිය වරදවා කියවීමෙනි.සැබවින් ම කෆ්කාගේ (අ) දේශපාලනය ස්ථානගත වන්නේ නූතනවාදය (Modernism) තුළය; ඔහු ගේ නවකතාවල වීරයින් බොහෝ විට බුද්ධිමතාගේ ප්‍රක්ෂේපණයක් විය. එහෙත් Metamorphosis හි (රූපාන්තරණය) එන ග්‍රෙගරි සම්සා ඊට වෙනස් චරිතයකි. උදෑසන අවදිවන විට කුරුමිණියකු පණුවකු කැරපොත්තකු හෝ වෙන මොන විදියේ අපරූපී සතකු බවට පත්ව සිටි සම්සාට වැදගත් වූයේ එකම දෙයක් පමණකි. එනම් මේ අලුත් ස්වභාවයෙන් කාර්යාලයට යන්නේ කෙසේ ද? යන්නය. සම්සා යනු තම වෘත්තිය විසින් පුරුදු පුහුණු කරනු ලැබූ කීකරුකම සහ විනය හිස් මුදුනින් ගත් සේවකයෙකි.නූතනවාදී කාර්යාල සේවකයා එකම මිනිස් වික්‍රමය (adventure) ‍ලෙස ගන්නේ කාර්යාලයෙන් කාර්යාලයට මාරුවී යාම පමණකි. ඔහුගේ කාර්යාල ජීවිතය ඒකාකාරිය. මාරුවීමක් නොලැබෙන කාර්යාල කාර්ය සහයකයකු ගේ මැසිවිල්ලක් හෙන්රි ජයසේනගේ ජනේලය නාට්‍යයේ මෙසේ කියවේ.“මේක තමයි කන්තෝරුව මහ රැජිනගෙ කන්තෝරුව මෙතැන තමයි කයිවාරුව මට විතරක් නැති මාරුව”ඉන් පෙන්නුම් කරන්නේ කාර්යාල ජීවිතයේ එකම වික්‍රමය වන්නේ ස්ථාන මාරුවීම් බවයි. කීකරුකම, යාන්ත්‍රික සේ ම වියුක්ත වූ මෙම ලෝකය තුළ නවකතාවක් ස්ථාන ගත කිරීම බැලූ බැල්මට වීර කාව්‍යයේ (epie) හරහට එරෙහිව යන්නකි. එබඳු මළානික ප්‍රතිකාව්‍යාත්මක දේවල් සිත් බඳින නවකතා බවට පත් කිරීමට කෆ්කාට හැකි වුණේ කෙසේ ද?කෆ්කා ලියන්නේ නූතනවාදී කාර්යාල ජීවිතය ගැනය. රාජකාරියටම බැඳුන සම්සා ඒකාකාරි වූ රැකියාවට යාම ප්‍රතික්ෂේප කිරීම සඳහා බාධාවක් තමාම නිර්මාණය කරයි. හෙන්රි ගේ කාර්යාල කාර්ය සහයකයා මෙන් ඉරණම ඒ ආකාරයෙන් බාර ගැනීමට ඔහු සූදානම් නැත. කෙසේ වෙතත් ඔහු ගැටෙන්නේ නූතනවාදී සමාජය තුළ පැවති විනය ගත දෛනික පැවැත්ම සමඟය.එහෙත් පසු - ධනවාදී සංස්කෘතික සන්දර්භය තුළ කාර්යාල සේවකයා වෙත එම විනය ගත බව දක්නට නැත. පශ්චාත් - නූතන කාර්යාල ‍සේවකයා තම රාජකාරිය දේව කාරියක් කර ගත්තෙක් නොවේ. හැකි නම් ඔහු කාර්යාලයක් කිසිවකුට විකුණා ගනු ඇත. ෆ්‍රාන්කා කෆ්කා යනු නූතනවාදී සමාජ දැක්මේ දරුවකු ලෙස අප හඳුනා ගත්තේ එපරිදිය. කෆ්කානු ලෝකය තුළ කාර්යාලය යනු අරුමැසි විෂය ප්‍රදේශයකි.අපට පෙනී යන පරිදි මිලාන් කුන්දේරා කෆ්කානු යන්න ගන්නේ නිලධාරිවාදයේ නිර්දය විවේචනයක් ලෙසය. එය කුන්දේරාගේ පුද්ගලික අමිහිරි අත්දැකීම් සමඟ සමපාවත වන අතර ඔහුගේ අතිශය පුද්ගලවාදය තුළ කෆ්කා කොටු කරයි. කෆ්කානු යන්නෙහි අරුත නම් සමාජ යථාර්ථය ෆැන්ටසිමය ස්වරූපයෙන් ක්‍රියාත්මක වීම පෙන්වා සිටීමත් ලෙස දැකීමට කුන්දේරා අසමත් වේ.කෙසේ වෙතත් කෆ්කානු බව යන්න පුද්ගලික හෝ පොදු විෂය පථ එකකට සීමා වී නැති බව පිළිගැනීමට අන්තිමේදි කුන්දේරාට සිදුවේ. පොදු (Public) වනාහී පුද්ගලික (Private) බවෙහි කැඩපත වන විට පුද්ගලික බව තුළම පොදු බව ප්‍රතිබිම්බනය වේ. එබැවින් කෆ්කා අදේශපාලනික යයි පවසන කුන්දේරියානු මතය අසරණය. කෆ්කාගේ Metamorphosis (රූපාන්තරණය) යනු ග්‍රෙගරි සම්සා ගේ ආත්මීය ප්‍රකාශනයක් පමණක් නොවේය. එම අර්ථයෙන් එය වූ කලී නූතනවාදී සමාජය පිළිබඳ අතිශය දේශපාලනික කියවීමක් බවට පත්වේ.(ටෙනිසන් පෙරේරා ගේ පරිවර්තනයට කෆ්කා පිළිබඳ මා ලියූ පෙරවදන ඇසුරු කොට ගැනිනි. මෙය එහි සම්පූර්ණ පෙළ නොවන බව සලකන්න.)සමන් වික්‍රමාරච්චිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>05</month>
      <day>25</day>
    </date>
    <link>http://www.silumina.lk/2014/05/25/_art.asp?fn=cr1405254</link>
    <topic>හැරයාම</topic>
    <author>ජයන්තා රුක්මණී සිරිවර්ධන</author>
    <content>හැරයාමමා ඉදිරියේ ඇති කුඩා මේසය මත ඇති රතු වයින් වීදුරුව බීමට පවා උනන්දුවක් දැන් මට නැත. පැහැදිලි රතුපාට වයින් තුළ මගේ කලකිරීම සැඟවිය හැකි නොවේ. කෙසේ වුවත් ලන්ඩනයේ සිටින මගේ බිරිය හා දරු දෙදෙනා වෙත මා ළඟා වූ පසු ඒ සියල්ල අමතක කිරීමට හැකිවේ යැයි මට සිතේ. රටට ඇති ආදරය නිසාම තනිවම ශ්‍රී ලංකාවේ සිටි මට දැන් හිත හදාගෙන යා හැකිය. අවුරුදු හතරක් කල් තිබියදී විශ්‍රා‍ම ගැනීමේ ලියවිලි බාරදීමට හැකිවීම මහත් ශෝකයක් ද, සැනසිල්ලක් ද ඇති කරමින්, හද රිදුම් දෙයි.මා මාර්ග නීති හා ප්‍රවාහන කටයුතු දෙපාර්තමේන්තුවේ අධ්‍යක්ෂ ජනරාල් ධුරයට පත් කරන විට මගේ පරිපාලන සේවාවේ ශ්‍රේණියට වඩා පහළින් සිටි අය එබඳු තනතුරු රැසක් හොබවමින් සිටීම මට කිසිදු ගැටලුවක් හෝ පසුතැවීමක් වූයේ නැති බව මට සිහිකළ හැකිය. කවුරුන් හෝ පසුපස ගොස් තනතුරු ලබාගැනීමට වඩා ලැබූ තනතුර හොඳින් හා අවංකව කිරීමට මට මහත් ප්‍රීතියක් හා සහනයක් වූ බැවිනි.මා වැඩ බාරගත් පළමු දිනයේ ම පරිසරය මට නොගැළපෙන බවක් පෙනුණද, ඒ බව නොසිතාම සතුටින් වැඩ ඇරඹූ බව මට මතකය. එදින පැමිණ සිටි ලොකු කුඩා සියලුම දෙනා රැස්වීම් ශාලාවට කැඳවා ආයතනය ගැන පිටස්තර අයගේ ඇති අප්‍රසන්න අදහස් නැති කරගත හැකි අන්දම මම පහදා දුනිමි.“මා මේ තනතුරේ වැඩ බාරගන්නේ මෙහි දැනට ඇති වටාපිටාව ගැන හොඳ අවබෝධයක් ඇතිව. මේ අය හැම දෙනාම වැරදි කරනවා කියලා මා කියන්නේ නෑ. ඒත් ටික දවසකින් තීරණය කරලා වෙනස්කම් කරන්න මට සිදුවේවි. ඒක පරිපාලනය අලුත් කිරීමේ මාර්ගයක් විදියට. කොහොම වුණත් ඕනෑම කෙනෙකුගේ ප්‍රශ්නයක්, ගැටලුවක් අහන්න මං සූදානම් බව කියන අතරම මෙතන එන අයට වඩාත් ඉක්මනින්, ප්‍රශ්න නැතිව තමාගේ වැඩකර ගැනීමටත්, ආයතනයට ගෞරවනීය නමක් ලබා ගැනීමටත්, මට ඔබ හැමගේ සම්පූර්ණ සහයෝගය ද මං බලාපොරොත්තු වෙනවා.”ඉහළින් ඉන්න නිලධාරීන් කීපවරක් රැස්කර, කළ යුතු වෙනස්කම් පරිස්සමින් කරන්න උපදෙස් දෙනු ලැබුවත් සාර්ථක නොවුණු බව සිද්ධි කීපයකින්ම මට පැහැදිලි විය.“මල්ලී” දිනක් පාලි අක්කා මගේ කාමරය අසලට විත් කතා කරන විට මට ඇතිවුණේ පුදුමයකි.“මොකද පාලි අක්කා අද මේ පැත්තෙ.”“මං කීප දවසක්ම ආව මීට කලින්, පොඩි වැඩකට පුතා කාර් එකක් ගත්තනේ - ඒකෙ වැඩ ටික කරගන්න.”“ඇයි ඉතින් මාව හම්බවුණේ නැත්තේ.”“නෑ මල්ලී, දවස් දෙකක් මල්ලී අමාත්‍යංශයේ මීටිංස්වලට ගිහින්. එක දවසක් මල්ලී මෙතන තව ඔෆිසර්ස්ලා දෙන්නෙක් එක්ක ලොකු වැඩක්. මමත් ඉස්කෝලෙ රාජකාරි කරලා තියෙනවනේ. මං බාධා නොකර මගේ වැඩේ කරගත්තා. ඒකට කමක් නෑ මල්ලී.” පාලි අක්කා නොනවත්වා කියාගෙන ගියාය. විශ්‍රාමලත් ගුරුවරියක වූ ඇය මගේ පුංචි අම්මාගෙ දුවය. මගේම වැඩිමහල් සහෝදරියක් වැනි වූ ඇයට උදව්වක් කිරීමට නොහැකිවීම මගේ පසුතැවිල්ලට හේතු විය.“අක්ක වැඩේ කරගත්තද?” මම හෙමින් ඇසුවේ තත්වය දන්නා නිසා ලජ්ජාව සඟවා ගෙනය.“වැඩේ නම් කරගත්තා. ඒත් මට මල්ලීට යමක් කියන්න තියෙනවා.” ඇය මගේ මේසය මත තිබූ වීදුරු බෝලයක් ගෙන හෙමිහිට රවුමට කරකවමින් හඬ නොනැගෙන ලෙස කීවාය. ඇය මේසය අසලටම පුටුව ළංකර ගත්තාය. කාර්යාලය පුරා එහෙම මෙහෙ ඇවිදින බොහෝ අය තමාගේ කාර්යයන් ඉටුවන තුරු නොඉවසිල්ලෙන් සිටින බව මට තිරපටින් නොවැසී ඇති මගේ කාමරයේ වීදුරු ජනේලයෙන් පෙනේ.“මොකද අක්කේ.” මට ඇති වූයේ කුතුහලයකි.“නෑ මං කියන්නමයි හිටියේ මල්ලී, රජයේ සේවයේ සිටි කෙනෙක් විදියට මේ වැරදි බල බලා නිහඬව ඉඳීමත් ඒවට අනුබල දීමක් විදියටයි මං දකින්නේ. මං කීප දවසක්ම ආවා. එක එක ඕනෑ කං කියනව. අරක ගේන්න. මේක ගේන්න. කිය කියා කවදාවත් මං කිව්වෙ නෑ මල්ලී ගැන. තුන්වන දවසේ අර එහා පැත්තේ ඉන්න ටිකක් මැදිවයසේ එක්කෙනා පුතාගේ අත්සනේ වැරැද්දක් කියන්න ගත්තා. මං බෑග් එකේ වෙනම දාගෙනම ආව රුපියල් පන්සීයෙ නෝට්ටුවක්. මං ඒක අරගෙන මේස උඩ එයා ඉස්සරහා තියල, “ආ දැන්වත් මේක කරල දෙන්ඩ කිව්වා.” මිනිහා ටිකක් ගැස්සුණා. මගේ මූණ දිහා ලැජ්ජාවෙන් බැලුව. මිනිහ හිතුවේ නෑ මං වගේ ගෑනු කෙනෙක් ඒක කරාවි කියලා. එදාම වැඩේ කරලා දුන්නා.”මට ඇයගේ මුහුණ බැලීමට බැරි තරම් ලජ්ජාවක් දැනුණි. මේ මගේ කාර්යාලයද? මගේ ඔළුවට අත හෝදමින් මාව ගොනාට අන්දවමින් සිටින මේ කාලකණ්ණි හැත්තට විලි ලැජ්ජාවක් නැද්ද? විදුලි පංකාව කැරකැවී මගේ හිස මත කඩා වැටෙතැයි මට මහත් බියක් සැනෙන් ඇතිවිණ.මට මගේ පියාගේ රාජකාරි කාලය සිහිපත් වේ. අවංක සේවය නිසා ඔහු මොනතරම් බාධක ජීවිතය පුරා උසුලාගෙන ගියේද? මගේ ඉරණමද එසේ විය හැකිය. කමක් නැත. මම තීරණය ගතිමි.පසු දින අවුරුදු ගණන් එක තැන පල්වුණු ලිපිකරුවන් පහළොවක් පමණ දෙපාර්තමේන්තුව ඇතුළතම වෙනත් තැන්වලට අනුයුක්ත කර, වහාම විෂයයන් වෙනස් කෙළෙමි. ප්‍රධාන ලිපිකරු වහාම ක්‍රියාත්මක වන පරිදි පරිපාලන අමාත්‍යාංශයට ගන්නා ලෙස ලිඛිතව දැන්වීමි. මා කලින් සිටි දෙපාර්තමේන්තුවේ දක්ෂ අවංක ජ්‍යෙෂ්ඨ ලිපිකරුවෙකුට කතාකර බලෙන් මෙන් ඔහුව මෙහි ප්‍රධාන ලිපිකරු ලෙස දැමීමට කැමැත්ත ලබා ගත්තෙමි.දෙපාර්තමේන්තුව ඇතුළත කුසු කුසු නැගෙන බව ආරංචි විය. එහෙත් දෙසතියකට පමණ පසු මට දකින්නට ලැබුණේ අලුත් වෙනසකි. මේසවලට හා පරිසරයට පිරිසුදු පෙනුමක් ලැබී තිබුණි. අනවශ්‍ය පරණ ලිපි ගොනු ඉවත්වී පෝලිම් අඩුවී දවල් 1.00 පමණ වනවිට මහජනතාව නැත්තටම නැති තරමට වැඩ ඉක්මන් වී තිබුණි. තරුණ ලිපිකාරිනියන්ගේ මේස මත මල් පෝච්චි ද සමහරවිට මට පෙනේ. මට මහත් තෘප්තියක් සතුටක් ඇති විය. මා යමක් කළා යයි තෘප්තියක් මට දැනිණ. සේවය ලබා ගැනීමට එන බොහෝ මිනිසුන්ගේ වෙහෙසකර මුහුණු දෙස මට දැන් අවංකව බැලිය හැකිය.එදින බදාදා දිනයකි. කාර්යාලය අවසන් වී ලිපිගොනු කීපයක් බලා රියදුරුව නිදහස් කර නිවසට යාමට පිටත් වීමි. වත්තල ප්‍රදේශයට රථය ළඟා වන විට, අනුරාධපුරයේ සේවය කරන මගේ මිතුරු නිමල් රාත්‍රී 10.00 ට ඇති ගුවන් යානයෙන් විදේශගත වීමට අප නිවසට එන බව කියා තිබූ බව මට සිහිපත් විය. මම වෙලාව බැලුවෙමි. එහි ප.ව. 6.30 සටහන් විය. ඔහු එන්නේ වාහනය සමඟ රියැදුරු ආපසු යැවීමටය. මා ඔහු ගුවන්තොටුපළට ඇරලවිය යුතුය. මම රථයේ වේගය වැඩි කළෙමි. ජාඇල පසුකර යනවිට පොලිස් නිලධාරියෙක් පාරට අත දමනු මට පෙනුණි. මම වහාම තිරිංග පාගා රථය නැවැත්වීමි. පොලිස් නිලධාරියා මා ළඟට පැමිණෙන අතර, තවත් වෑන් රථයක් මා පසුකර ඉදිරියට ගොස් බොහෝ ඈතින් නවත්වනු ද මට පෙනිණ.“දන්නවද කොයිතරම් වේගෙන්ද ආවෙ කියලා” රථයේ වීදුරුව පාත්කළ විට නිලධාරියා අකාරුණික හඬින් මගෙන් ඇසීය.“වෙන්න ඇති. සමාවෙන්න. මට හුඟාක් හදිසි ගමනක් යන්න තියෙනවා.” කී මම මා කවුදැයි යන්නද හඳුන්වා දී හැඳුනුම්පත ද දුන්නෙමි.“කෝ දෙන්න බලන්න ලයිෂන් එක.”මම සාක්කුවට අත දමා රියදුරු බලපත්‍රය සෙවූමුත් එය නොවීය. කාර්යාලීය බෑගයේද බැලුවෙමි. එය නොවීය. මට මහත් අසීරුතාවක් දැනුණි. කාර්යාලයේ මේසයේ උඩ ලාච්චුවේ අද උදේ එය තැබූ බව මට සිහිවූයේ එවිටය.“ලයිසන් එක ඔෆිස් එකේ දාලා ඇවිත්. මං අවශ්‍ය නම් ඒක හෙට ඉදිරිපත් කරන්නම්.”“ඒකනේ කියන්නේ මහත්තයෝ. නීතිය ගැන කතා කරනව වගේම නීති රකින්නත් එපායැ. ඕක තමා නීති ගැන කතා කරන අයම තමා නීති කඩන්නෙ. හරි නම් දඩයක් ගහන්නත් ඕනෑ. ඒත් කමක් නෑ යන්න. හෙට පොලිසියට ලයිසම පෙන්නන්න.”මෙම සිද්ධිය වී දෙවන දින උදෑසන මා කාර්යාලයට ගියා පමණි. දුරකථනය නාද විය.“හලෝ විජේ ද?”“ඔව්.”“මං මිනිස්ට්‍රියෙන් සෙනෙවි. විජේ දැක්කද අද පත්තරේ.”“නෑ ඇයි. මං තාම බැලුවේ නෑ.”“විජේ ගැන ලොකු නිවුස් එකක්. එඩිටෝරියල් එකකුත් ලියලා.”“මොකක් ගැනද?”“මාර්ග නීති කැඩීමක් ගැන” මට චිත්‍රයක් සේ සියල්ල සිහිපත් විය. මා අතිරේක ලේකම් සෙනෙවිරත්නට ස්තූති කර ඉක්මනින් පුවත්පත ගෙන්වා ගෙන බැලීමි. ජාතික පුවත්පතක පළමු පිටුවේම දෙවන ප්‍රවෘත්තියට හිමිතැන. විනාඩි පහක මගේ සුළු සිදුවීම! මරණයක්, තුවාලයක්, අනතුරක් හෝ මාර්ග තදබදයක් ඇති නොවුණු සිදුවීමකට දී ඇති ප්‍රසිද්ධිය.“කොමසාරිස් ජනරාල් මාර්ග නීති උල්ලංඝනය කරයි.” යටතේ එය පළවී තිබුණි. නීති කඩයි කියා දැමීමට වඩා බරසාර වැඩියිනෙ එහෙම බලන අයට කුතුහලය - ත්‍රිල් එක - සියල්ල ලැබෙනවා. එදින පොලිස් නිලධාරියා සඳහන් කළ “නීති රැකීම ගැන නිතර කතා කරන” යන විශේෂණයට සමාන පද එම වාර්තාවට ද ඇතුළත්ව තිබීම මා තුළ ඇති කළේ පිළිකුලකි. කර්තෘ වාක්‍යයකුත්! මොන තරම් බරපතළ සිද්ධියක්ද? පත්‍ර නොව, පත්‍ර කලාව විකිණෙන හැටි!!..පසුදින මට අපගේ අමාත්‍යාංශය යටතේම ඇති කුඩා දෙපාර්තමේන්තුවක කොමසාරිස් ලෙස මාරු කරන ලිපිය ලැබුණි. අලුත් පත්වීමට යාමට මා මේසය අස්පස් කරන විට මාණ්ඩලික නිලධාරින් කීපදෙනෙකු, අලුත් ප්‍රධාන ලිපිකරු, මගේ ලේකම්වරිය ලෙස සේවය කළ නිපුණිකා සහ තවත් ලිපිකරුවන් පහළොස් දෙනෙකු පමණ කාමරයට ඇතුල්වනු මගේ දෑසේ පටලයක් තුළින් මට පෙනේ. මම හිස ඔසවා බැලීමි. කාමරය පුරා ළෙන්ගතුකම සමඟ නිහඬතාව පිරී ඇත. ආදරණීය දුකකින් මගේ හද සැලිණ.“සර්, සර් ගැන අපට හරි කනගාටුයි.” තරුණ නියෝජ්‍ය කොමසාරිස් පාලිත නිහඬතාව බින්දේය.“මං ගැන? මං ගැන ඇයි කනගාටු වෙන්නේ.”“නෑ රට ගැන. රටට යන කල ගැන.”ඒ කීවේ ලිපිකරු ලලිත් විය යුතුය. ඔහු අවංක තරුණ කොල්ලෙකි.“මං ගියාට තව කවුරු හරි මෙතනට එනවනෙ. ඔයාලාගෙ සේවය මිනිස්සුන්ට අවංකවත්, දයාවෙන් යුක්තවත් ඉටු කරනවා කියල සතුටු වෙන්න. මටත් ඒ සතුට තියෙනවා.”“සර් දන්නෙ නැතුව ඇති මේක ප්ලෑන් කරලා කරපු වැඩක් සර්.” බිඳුණු හඬින් ඒ කීවේ සහකාර කොමසාරිස් කුමාරිය. ඇගේ දෑස් දිල‍ිසෙනු මට පෙනේ.“මොනවා.”“ඔව් සර්, මෙතන ඉන්න දෙතුන් දෙනෙකුට පාඩු වුණා. පසුගිය සති දෙකට. ඒ අය ප්ලෑන් කළා. සර් එදා හවස ලාච්චුව අරිනකොට සර්ගෙ ලයිෂන් එක තිබිලා නෑ. තිබුණා නම් සර්ට දැක්කම ගන්න මතක් වෙනවනේ. ඒ අය ඒක අරං තියලා. පහුවදා උදේම ඇවිත් ලාච්චුවට දාලා. අපට දුක සර්ට ප්‍රශංසා කරන්න ඕනෑ එකේ වෙච්ච වැඩේට.”“මේ ටික කාලෙට මේකෙ මොනතරම් වෙනසක් වුණාද? ප්‍රමෝෂන් දෙන්න වැඩ කරපු සර්ට කළ දේ. ඒ හොඳ සර්ට එළියෙ ඉන්න මිනිස්සු කියයි.”“ඔයගොල්ලන්ට බොහොම ස්තුතියි. මං ගැන හිතනවට. මම මේ දේවල් බලාපොරොත්තු වුණා. ඒත් මට හිතුණෙ නෑ වැඩ කරල, හරි දේ කරල, හොරකං නොකර, මේ තරම්ම කැත විදියට නිලධාරියෙකුට සලකන්න පුළුවන්ද කියල.” මම සෙමින් කීවෙමි.“සර් වගේ අය හිටියට එයාලට වැඩක් නෑ.”“සර් වගේ අයගෙන් අපට ඉගෙන ගන්න හුඟාක් දේවල් තියෙනවා.” නිපුණිකාගේත් තවත් අයගේත් ඇස්වල කඳුළු මගේ කඳුළු අතරින් මට පෙනුණි.“ඔව්, ඔයගොල්ලවත් හරි දේ කරන්න ඉගෙන ගන්න. නැත්නම් අපේ පරම්පරාවෙන් පස්සෙ මේ රැකිල තියෙන ටිකත් ඉවරවේවි.” මම හැමදෙනාටම ආචාර කළෙමි.අදට ඒ සිදුවීමට හරියටම මාසයක් බව ඉබේටම සිහිවිය. ගුවන්යානය තෙල් ලබා ගැනීමට ඊළඟ ගුවන් තොටුපළට තවත් විනාඩි දහයක් ඇතුළත ළඟාවන බව ගුවන්යානයේ සේවිකාව මිහිරි හඬින් කියනු මට ඇසිණ.ජයන්තා රුක්මණී සිරිවර්ධනකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>05</month>
      <day>25</day>
    </date>
    <link>http://www.silumina.lk/2014/05/25/_art.asp?fn=cr1405255</link>
    <topic>පිළිම බිඳින්නෝ</topic>
    <author>මහාචාර්ය</author>
    <content>පිළිම බිඳින්නෝකොල්ලුපිටියේ මුහුද පැත්තේ ගොඩනැඟිල්ලක පිහිටි බ්‍රිතාන්‍ය කවුන්සිලයේ (British Council) පුස්තකාලයෙන් ද පොත් ලබාගත්තෙමි.මේ අනුව මම බටහිර කාව්‍ය නිර්මාණයන්හි ගිලෙන්නට පටන් ගත්තෙමි. ඩබිලිව්.එච්.ඕඩන්, පිලිප් ලාකින්, කාර්ල් සැන්ඩ්බර්ග්, ආදී කවීහු මගේ සුහද මිතුරන් බවට පත්වූහ.මේ අතරවාරයේ අවස්ථාව ලද වහාම මා මිත්‍ර සිරිල් බී.පෙරේරා සහ සුගතපාල ද සිල්වා මුණගැසීමට ද අමතක නොකළෙමි. මට ඔවුන්ගේ ඇසුර වඩාත් ප්‍රියමනාප වූයේ ඔවුන් අසම්මත ලෙස යම් යම් දේ ඉටු කිරීමේ ප්‍රවණතාවන් ගොඩනැඟීමට වෙර දැරූ බව පෙනීගිය බැවිනි. කෙසේ හෝ මා ඔවුන්ගෙන් දැනගත් එක් ප්‍රබල දෙයක් වූයේ සම්මත ගතානුගතික චින්තනයෙන් ඒ හැටි දුර ගිය නොහැකි බවය. විටෙක මම ඔවුන් හා සමඟ විවාදාපන්න වූ අවස්ථා ද නොතිබුණා නොවේ. එහෙත් ඉන් අප ඇතුළත කිසියම් පිබිදීමක් හටගන්නා බවක් මට දැනිණ. සිරිල් බී.පෙ‍ෙර්රා කෙතරම් අසම්මතවාදී කෙනකු වීද කිවහොත් ඔහු කීවේ අප පිළිම බිඳින්නන් බවට පත්විය යුතු බවකි. ඔහු Iconoclasm යන්න යෙදුවේ පිළිම බිඳීම යන අරුතිනි.ඔහු එකල ප්‍රංශ මහා චින්තකයකු හා නිර්මාණවේදියකු වූ ෂොන් පොල් සාත්‍ර (Jean - Paul - Sartre) පිළිබඳ කොතෙකුත් කතාබහ කරන්නට පටන්ගත්තේය.“අපි ජීවත්වන්නේ මොහොතින් මොහොත බව (from moment to moment) අමතක නොකළ යුතුයි ඔහු කියාපෑය. මේ දැක්ම අන්තර්ගත වන්නේ “Existentialism” නමින් ඉංග්‍රිසියෙන් හැඳින්වන ‘සාන්දෘෂ්ටිකවාදය’ හෙවත් ‘භවසත්තාවාදය’ බව මම වටහා ගතිමි. ඊළඟට මම සාත්‍රගේ හා කැමුගේ නිර්මාණ කෘතින් (විශේෂයෙන් නාට්‍ය) සොයා කියවන්නට පටන් ගතිමි. මගේ කාලය ඉතා වේගයෙන් ගෙවී යන බවක් මට දැනිණ. සාත්‍ර හා කැමූ යන දෙදෙනාගේ නාට්‍ය කෘතින් කෙතරම් අධ්‍යයන කළත් ආත්මීය වශයෙන් මම හෙන්රික් ඉබ්සන් සමඟ විසූවෙමි.මගේ යටි හිත මට නිතරම මෙන් බල කරන්නට වූයේ මවිසින් ඒ වන විට සිංහලට පරිවර්තනය කරන ලද ඉබ්සන්ගේ ‘හෙඩා ගබ්ලර්’ නාටකය කෙතරම් දුෂ්කරතා මැද වුවත් නිෂ්පාදනය කළ යුතු බවය. මගේ අත්පිටපත මම මැනවින් සකසා ගත්තෙමි. එක් ‍පිටපතක් පරිවර්තනයක් වශයෙන් ද තවත් පිටපතක් අනුවර්තනයක් හෙවත් ඡායානුවාදයක් වශයෙන් ද මම පිටපත් දෙකක් සකසා ගත්තෙමි. මේ නාටකයට මා යොදා තිබූ සිංහල නාමය “ගැහැනියක්” යන්නය. මම, ඒ ගැන මා මිත්‍ර සුගතපාලට කීමි. ඔහු මගේ කතාවට කන්දී සිට කී දේ මට මතකය.“පළමුවෙනි නාට්‍ය නිෂ්පාදනය වෙලත් මොකටද පරිවර්තනයක් හරි ඡායානුවාදයක් කරන්නේ? ස්වතන්ත්‍ර නාට්‍යයක් කරන්න බලන්න”මගේ සිහිනය තරමක් හෝ බොඳ වී ගිය බවක් මට දැනිණ. එහෙත් මගේ යටි හිත මට තදින්ම කියා සිටියේ මා මේ කෘතිය නිෂ්පාදනය කළ යුතු බවය. ඉන්පසුව මම සුගත් මඟින් හඳුනාගත් මහාචාර්ය ඩග්ලස් අමරසේකර මුණගැසීමට ඔහුගේ නිවසටම ගමන් කළෙමි. විශ්වවිද්‍යාලයේ ගණිත මහාචාර්යවරයකු වූ ඔහු හෙන්රික් ඉබ්සන් පිළිබඳ මනා දැනුමකින් සංයුක්තව සිටියේය.“අන්තිමට කිසිදෙයක් දරාගන්නට බැරිවෙන හෙඩා තමන්ගේ අප්පච්චිගේ පිස්තෝලෙන් තමන්ටම වෙඩි තබාගන්නවා නේදැයි ඔහු මගෙන් ඇසුවේය.“ඔව් සර්”“ඒක හරිම සංකේතාත්මක මොහොතක්”ඔහු කීවේ රමණීය ඉංග්‍රිසි බසකිනි.(It is a time symbolic moment)තිඹිරිගස්යායේ ඩෝසන් ප්ලේස් හි පිහිටි මහාචාර්ය අමරසේකරගේ නිවහනේ මම බොහෝ වේලාවක් රැඳී සිටියෙමි. මේ වන විට නාට්‍යවේදී යුවළක් වන නාමෙල් වීරමුනි හා මාලිනී වීරමුනි ද මහාචාර්ය අමරසේකර‍ගේ ගජ මිතුරෝ වූහ. මහාචාර්ය අමරසේකර ද නාට්‍යයක් මේ වන විට නිෂ්පාදනය කර තිබිණ. එය ග්‍රීක නාට්‍යයක ඡායානුවාදයක් විය. එහි නාමය වූයේ “ඇත්ත කුමක්ද” යන්නය. මහාචාර්ය අමරසේකර ග්‍රීක නාට්‍ය කලාවට මෙන්ම යුරෝපීය නාට්‍ය කලාවට ද දැක්වූයේ පුදුමාකාර ඇල්මකි. ඔහු ඒ කාලයේ අලුතින්ම ලියා තිබුණේ “ඉස්තෝප්පුව” නමැති නාට්‍යයකි. ඒ පිටපත නිෂ්පාදනය කිරීමට බාර දී තිබුණේ සුගතපාලයන්ටය. එහි රඟපෑමට නාමෙල්ට සහ මාලිනීට ද ඇරයුම් කර තිබිණ. ‘ඉස්තෝප්පුව’ නමැති නාට්‍ය කෘතිය නිෂ්පාදනය කිරීමේ කටයුතු දිනෙන් දිනම කල්යන්නට වීය. මහාචාර්ය අමරසේකර ලියූ නාට්‍ය පිටපත සුගතපාල සම්පූර්ණ වශයෙන් වෙනස් කොට තිබීම ගැන කෙමෙන් කතිකාවක් ද ගොඩනැඟුණි. මමද ඒ කතිකාවට සහභාගි වීමි. කිසියම් දිනක, කවුරුන් කුමක් කීවත් මම, මගේ ‘ගැහැනියක්’ නාට්‍යය නිෂ්පාදනය කිරීමට අදිටන් කරගතිමි. ඒ සඳහා මූලික උපදෙස් රැසක් මට නාමෙල්ගෙන් සහ මාලිනීගෙන් ද ලැබිණ. උ‍පදෙස් දීම පමණක් නොව, රඟපෑමට ද ඔවුහු එකඟ වූහ. මෙය මට ඉමහත් දිරියක් විය.“කමක් නෑ. හොඳයි කියල හිතෙනවා නම් පටන් ගනින්Óයි සුගතපාල කී බව මට මතකය. කිසිදු සුබ මොහොතක් ‍ෙනාබලා එක්තරා හැන්දෑවක මම, මගේ ප්‍රථම නාට්‍ය වන ‘ගැහැනියක්’ පටන්ගත්තෙමි. නාමෙල් මාලිනී, කරුණාපාල ගමගේ , කරුණාරත්න අමරසිංහ, චිත්‍රා වාකිස්ට, සතිස්චන්ද්‍ර එදිරිසිංහ හා නන්දනී කුමාර රූපණයට ආහ. රංග උපදේශ මෙන්ම සංගීතය නිර්මාණය කළේ මහාචාර්ය ඩග්ලස් අමරසේකරයන්ය. ඔහු ඒ කාර්ය දැඩි කැපවීමකින් යුතුව ඉටු කළේය. හැටේ දසකයේ මුල් භාගයේ සිටම අග භාගය දක්වා නාට්‍ය පුහුණු කිරීමට කොළඹ නාට්‍ය කලාවේදීහු ප්‍රධාන වශයෙන් රාජකීය විද්‍යාලයේ ප්‍රාථමික අංශය (Royal Primary) තෝරාගත්හ. එහි විදුහල්පතිවරයා වූ එච්.ඩී.සුගතපාල මහතා නාට්‍යවේදීන්ගේ පරම මිතුරකු බවට පත්වී සිටියේය.අප කුඩා කාලයේ දී පන්තිකාමරයේ කියැවූ ‘නවමඟ’ අතිරේක පොත් මාලාව සැකසුවේ මෙකියන එච්.ඩී.සුගතපාල මහතා බව අමතක නොකළ යුත්තකි. අපට ඔහු හා සමඟ කතාබහ කිරීමෙන් අපමණ සතුටක් ඇතිවිය. ඔහු නාට්‍ය කලාවට කෙතරම් ළැදිව සිටියේ ද කිවහොත් ඇතැම් විටෙක අප පුහුණු කරන ස්ථානවලට ද පැමිණ බලා සිටියේය. ඔහුගේ නිල නිවස ද පිහිටියේ රාජකීය විදුහල් බිමේ ‍ෙකානකය. කිසියම් ගැටලුවක් මතු වුවහොත් අපි කෙළින්ම ගොස් සුගතපාල මහතා මුණගැහුනෙමු. මෙහි ප්‍රතිඵලයක් වශයෙන් දැනට රාජකීය ප්‍රාථමික විදුහල් භූමියේ ගොඩනඟා ඇති රංග ශාලාව තැනීමට අප කාගෙනුත් ඔහුට අනුග්‍රහය ලැබිණ. ඒ වග ඔහු අමතක නොකළ බව ද කිව යුතුය.මගේ ප්‍රථම නාටකය වන ‘ගැහැනියක්’ පුහුණු කටයුතු කෙතරම් කාලයක් මුළුල්ලේ කළේදැයි මට මතක නැත. නිතරම හවස් යාමයේ හතරට හෝ පහට පටන්ගන්නා පුහුණු කටයුතු නිමාවකට පත්වන්නේ රාත්‍රී නවයට පමණය. ඊළඟට ඇතැම් විට සාද සංග්‍රහවලට ගොස් එතැනින් නිවසට යාම සිදුවිය. උදව් පදව් කිරීමට හිතවතුන් සිටිය ද හැම දෙයක්ම තමන්ටම කිරීමට සිදුවීම අපේ නාට්‍ය ලෝකයේ මා ලද අපූරුතම අත්දැකීමය. ප්‍රචාරක කටයුතු සඳහාත් රංග භූමි නිර්මාණ රටා සැලසුම් ආදියත් එකලස් කරගැනුමට අපට එකල බෙහෙවින් උපකාර කළේ රැලෙක්ස් රණසිංහයන්ය. ඔහු සුප්‍රකට රූපණ ශිල්පී ටෝනි රණසිංහගේ වැඩිමහල් සොහොයුරා වීය.රැලෙක්ස් දක්ෂතා රැසකින් හෙබි කෙනෙකු විය. ඔහු දක්ෂ කැමරා කරුවකු වූ අතර දක්ෂතාවෙන් යුතු පෝස්ටර් නිමවන්නකු මෙන්ම වෙස් ගැන්වුම් කරුවකු ද විය. ඒ සියල්ලටම වඩා ඔහුගේ ඇසුර ප්‍රිය මනාප වීය. එකල නාටකයකට ඔහු සම්බන්ධ කරගන්නා කෙනකුට කාර්ය රැසක් ඔහු ලවා ඉටු කරවා ගත හැකි විය. ‘ගැහැනියක්’ නාට්‍යය රඟ දැක්වීමට නියමිත දිනයක් ද යොදා ගනු ලැබිණ. ප්‍රථම දර්ශනය හැව්ලොක් ටවුමේ ලුම්බිණි රඟහලේ පෙන්වීමට සියලු විධිවිධාන යොදා ගැනිණ. ඇරයුම් පත්‍ර තැපැල් කිරීමට මෙන්ම අතින් බාර දිය යුතු අයට එසේ කිරීමටත් කාලය අවශ්‍ය විය. එහෙත් ඒ කටයුතු නොපමාව කළ යුතු වීය.මම, කොළඹ විශ්ව විද්‍යාලයට ගොස් මහාචාර්ය එදිරිවීර සරච්චන්ද්‍ර මුණ ගැසී ඇරයුම් පතක් බාර කළෙමි. 1963 කාලයේ පටන් 1965 කාලය දක්වා මහාචාර්ය සරච්චන්ද්‍ර පේරාදෙණියේ සිට කොළඹ විශ්ව විද්‍යාලයට පැමිණ සිංහල අධ්‍යයන අංශයේ නව අංශයාධිපතිවරයා ලෙසත් මහාචාර්යවරයා ලෙසත් කටයුතු කළේය. ඔහු ද මේ කාලයේ ‘පබාවතී’ නාටකයේ නව නිෂ්පාදනයක් පුහුණු කරමින් සිටියේය. ඒ සියල්ල සිදුවූයේ බෞද්ධාලෝක මාවතේ සුදර්ශි රංග ශාලාවේදීය. මේ වන විට මහාචාර්ය සරච්චන්ද්‍ර මට මුණ ගැසී තිබුණේ දෙවතාවක් පමණකි. එක් වතාවක් මුණ ගැසුණේ ගුවන් විදුලි කාර්යාලයේදී ‘පෙමතො ජායති සොකො’ නාටකය පටිගත කිරීමකදීය.ඊළඟට මුණ ගැසුණේ සුදර්ශියේදී අහම්බෙනි. “නාට්‍ය පුහුණුව බැලුවට කමක් නැහැනේ” ය මම ඇසුවෙමි.“නෑ කිසිම බාධාවක් නෑ” යි කියමින් මහාචාර්යවරයා තම දෑත් පස්සට බැඳ එහාට මෙහාට ඇවිදිමින් තම නළු කැලට උපදෙස් දෙන අයුරු මම බලා සිටියෙමි. පසුකල තම බිරිය වූ ලලිතා ද පබාවති නව නිෂ්පාදනයේ රඟපෑවාය. ඇයගේ අපූරු රංගනය දැකීමෙන් මහාචාර්යවරයා උද්දාමයට පත්වන අයුරු මට තවමත් මතකය. තේ බොන විවේක කාලය පැමිණෙන විට මට ද තේ කෝප්පයක් බීමේ වරප්‍රසාදය ලැබිණ. මේ පුහුණුවේදී මහාචාර්ය සරච්චන්ද්‍රගෙන් මා ලද ගුරුහරුකම් බොහෝය.ඉන් එකක් නම් ‘භාෂණ විලාසයයි'. නාට්‍ය පෙළක බස නිවැරැදිව රූපණ ශිල්පීන් විසින් පළමුව හඳුනාගත යුතුය. දෙවනුව, එසේ නිවැරැදිව හඳුනාගනු ලැබු ‍පෙළ චරිතය හෙවත් භූමිකාවට උචිත ලෙස ‘භාෂණ රටාවකට’ (Speech Patterns) යොමු කළ යුතුය. මෙබඳු කාරණා පහු කාලයකදී මට උගත හැකිවූයේ එංගලන්තයේදී හා පෝලන්තයේදීය. ඒ විස්තර මෙහිලා සලකුණු කිරිම අනවශ්‍ය වුවද එක් වැදගත් කරුණක් පමණක් දැක්විය යුතුය. අධ්‍යක්ෂවරයකුගේ මුඛ්‍ය කාර්ය වන්නේ තමන් තෝරාගන්නා රංග ශිල්පීන් මඟින් භාෂණය උපයෝගී කොට ගන්නා අර්ථ නිරූපණයයි. මෙය නාට්‍ය අධ්‍යක්ෂවරයා තම නළු කැල භාෂණයෙන් හුරු කරවීම ලෙස හැඳින්වේ. එනම් SpeechCommunication (වාග් සන්නිවේදන) යන්නයි.මහාචාර්යසුනන්ද මහේන්ද්‍රකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>05</month>
      <day>25</day>
    </date>
    <link>http://www.silumina.lk/2014/05/25/_art.asp?fn=cr1405256</link>
    <topic>සාහිත්‍ය ප්‍රශ්න පත්තරය</topic>
    <author>ඉනෝකා පෙරේරා බණ්ඩාර</author>
    <content>සාහිත්‍ය ප්‍රශ්න පත්තරයපොත් කියැවීමේ පුරුද්ද විමසන මෙම ප්‍රශ්න මාලාව ඇරැඹෙන්නේ, පාඨක ඔබටත් ගත හැකි යමක් එහි ඇති බැවිනි.ප්‍රියතම ප්‍රබන්ධ කෘතිය...දෙනගම සිරිවර්ධනරුසියානු මහා ලේඛක මැක්සිම් ගෝර්කිගේ ‘අම්මා’ නවකතාව. පීඩිත පන්ති ජන ජීවිතය ඒ තරම් හොඳින් නිරූපණය කළ, පීඩිතයාගේ සැඟවුණු සත්‍ය මතු කොට සමාජ සාධාරණය වෙනුවෙන් යුක්ති සහගත අරගලයට ජනතාව යොමු කළ, ලොව යහපත් අතට වෙනස් කළ අම්මා නවකතාව යොවුන් වියේදීත් මට ප්‍රිය වුණා. අදත් එහෙමයි.ප්‍රබන්ධ නොවන කෘතිය...කම්මට්ධානාචාර්ය පූජ්‍ය දංකන්දේ ධම්මරතන ස්වාමින් වහන්සේ ලියූ, ‘බුදු ගුණ භාවනාව - අරහං ගුණය’ පොත, බුදුරදුන් පිළිබඳ සද්ධාව දනවන හා නූතන බෞද්ධ සාහිත්‍යයේ උසස් කෘතියක්. ඒ කතුවර හිමියන් බුදු ගුණන වනන ආකාරය විද්‍යා චක්‍රවර්තීන්ගේ ‘බුත්සරණ’ සිහියට නඟනවා.බුදුගුණ, විදසුන් වැඩීමට යොදා ගන්නා ආකාරය පෙන්වා, ප්‍රායෝගික තලයට සාර්ථක ලෙස ගමන් කිරීමට පාඨකයාට මෙය උදව් කරනවා.මේ දිනවල ඔබ කියවන්නේ...භදන්තාචාරිය ධම්මපාල ස්ථවිරපාදයන් ලියූ, ‘පරමත්ත දීපන’ නම් වූ ථේර ගාථාට්ඨ කතා පොත සහ ‘ථේරගාථා හළි’ කෘතීන් දෙක කියවනවා.නිවන් සුවය වින්ඳ හිමිවරුන්ගේ ප්‍රීතිය හෙළි කරන ඒ ථේරගාථා සහ ඒවා විස්තර කරන අට්ඨ කතා කියැවීමෙන් මා මහා තෘප්තියක් ලබනවා.කෙනකුට කියැවීමට නිර්දේශ කරන කෘතී තුනක්..එය තුනකට සීමා කරන්න බැහැ. මිනිසා ඉදිරියට ගමන් කරවමින් ඔහුට ආලෝකයක් සපයන කෘතීන් රාශියක් මට සිහිවනවා. අම්මා, මහල්ලා සහ මුහුද, ගුරු ගීතය වැනි ජීවිතයට ශක්තියක් ලබා දෙන අපේ යුගයේ පොත් සහ පන්සිය පනස් ජාතකය පොත ඇතුළු අපේ සම්භාව්‍ය කෘතී, මිනිසා ඉදිරියට ගෙන යනවා. මා නිර්දේශ කරන්නේ එවැනි කෘතීන් කියැවීමටයි.පොතක ඔබ වඩා වැදගත් කොට සලකන්නේ අන්තර්ගතයද... රචනා ශෛලියද... නැතිනම් අවසානයද...ඒ සියල්ලම වැදගත්. එකකට එකක් සම්බන්ධයි. පොතක හොඳ අන්තර්ගතයක් තිබුණත් රචනා ශෛලිය දුර්වල නම් පාඨකයා ඒ කෘතියට ළං වන්නේ නැහැ. රචනා ශෛලිය කොපමණ හොඳ වුවත් අන්තර්ගතය දුර්වල නම් එය ගුණ නැති පැණි බීමක් වගෙයි. පාඨක සිත පිරිපුන් කරන යහපත් ඉලක්කයකට පාඨකයා ගෙන යන අවසානයක් යම් කෘතියක නැතිනම් එයින් ලොවට ඵලක් නැහැ. එය, පාඨකයාගේ කාලයත් මුදලත් කා දැමීමක් පමණයි.ඔබ ළමා කාලයේ කියැවූ හොඳම පොත..කුමාරතුංග මුණිදාසයන්ගේ ‘හීන්සැරය'. උපක්‍රමශීලීව මහා ප්‍රබලයකු වූ ඇතා බිම දැමීමට, ඉතා දුබලයකු වූ කටුස්සාට හැකිවනවා. මෙය මා ළමා වියේ මහා ආස්වාදයෙන් කියැවූ පොතක්. දුබලයා හැමදාම දුබල විය යුතු නැහැ. ප්‍රබලයන් අභිභවා යෑමට ඔහුට හැකිවිය යුතුයි. ඒ පොත ලියැවුණේ හිරු නොබසින අධිරාජ්‍ය ලෙස සැලකුණු එංගලන්තයට අපේ පුංචි රට යටත්ව පැවැති යුගයකයි.ලාංකිකයන් පණ ගන්වා ඉදිරියට ගෙනයෑමට කුමාරතුංග මුණිදාස මහතා තුළ පැවැති වුවමනාව මේ පොතින් හෙළි වනවා. එහෙත් එදා අපේ ගුරුවරු මේ පොතේ තිබුණු දේශපාලන අරුත අපට කියා දුන්නේ නැහැ.ඔබ කියැවීමට කැමැති විශේෂ වර්ගයක ග්‍රන්ථ තිබෙනවාද...මා කියවන්නට වඩාත් කැමැති, ත්‍රිපිටක සාහිත්‍යයයි. මට ඉතිරිව ඇති සුළු කාලය තුළ ඒ උතුම් ග්‍රන්ථ සමූහය කියවා හමාර කිරීමට හැකිවන එකක් නැහැ. නමුත් මා ඒ පොත් කියවමින් අපමණ සුවයක් ලබනවා.මෙතෙක් කියැවූ පොත්වලින් ජීවිතයට ලැබුණු දේ...ළමා කාලයේ සිට මගේ වැඩිහිටියන් මට හොඳ පොත් තෝරා දුන්නා. මුල්ම යුගයේදී මා කියැවූයේ පියදාස සිරිසේන මහතාගේ පොත්. වික්‍රමපාලගේ වික්‍රම, දේශන මට ඒ යුගයේ තදින් බලපෑවා. ගමේ උඩඟු ඉඩම් හිමියන්ගේ හිස් බව, ඔවුන් තුළ වූ ජාති ද්‍රෝහි, දේශද්‍රෝහි පිළිවෙත් මා ඒ පොත් තුළ දුටුවා. ඒවා මම ගමේදී සැබවින් ම අත් දුටුවා.ඉන්පසු වමේ සාහිත්‍ය නිසා, යුක්තිය සාධාරණය හඳුනාගත්තා. බෞද්ධ සාහිත්‍යය අප තුළ චිත්ත සාමය ගොඩනැඟුවා. ඒ පොත් නොතිබුණා නම්, මට මා කෙබඳු කෙනකු වේදැයි කියන්නට බැහැ.ඔබට අනුව පොතකින් තැනුණු හොඳම චිත්‍රපටය...මහගම සේකරයන්ගේ ‘තුංමං හන්දිය'. මට මතක් වෙන්නේ, සේකරගේ චිත්‍රපටය තුළ වූ ගම එහෙමම තිබුණා. නවකතාවේ චරිතත් චිත්‍රපටයේ එයාකාරයෙන් ම සිටියා.නවකතාකරුවාත් චිත්‍රපට අධ්‍යක්ෂවරයාත් එකම අයකු වීම මෙයට හේතුව වන්නට ඇති.ඔබ ඉහළින් ම අගයන කතුවරයා...කුමාරතුංග මුණිදාසයන්.ඔබේ ප්‍රියතම සම්භාව්‍ය කෘතිය...ගුරුළුගෝමින්ගේ ‘අමාවතුර'. බුදුගුණත් ඉමිහිරි ‍බසත් මුසු වූ අමාවතුර, මට සැබවින් ම අමාවතුරක්.ඔබේ ප්‍රියතම පරිවර්තන කෘතිය...එකක් නම් කළ නොහැකියි. මිනිසා සාධාරණ සමාජයක් කරා යොමු කරන නිදහස් සිතිවිලිවලට පිවිස වන විදේශීය ලේඛකයන් රැසකගේ කෘති, සිංහලයට පරිවර්තනය වී තිබෙනවා.ඉනෝකා පෙරේරා බණ්ඩාරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>05</month>
      <day>25</day>
    </date>
    <link>http://www.silumina.lk/2014/05/25/_art.asp?fn=cr1405257</link>
    <topic>දොස් නිදොස්</topic>
    <author/>
    <content>දොස් නිදොස්ඩී. එ‍ෆ්. කාරියකරවනරාලහාමිඉස්සර කාලේ ගමේ ප්‍රධානියා වූයේ ගම්මුලාදැනියා ය. ඔහු ඉංගිරිසියෙන් Village Headman නම් වී. මේ ගම්මුලාදෑනියා ගම්වාසීන් විසින් හඳුන්වනු ලද්දේත් අමතනු ලැබුවේත් ‘රාලහාමි’ යනුවෙනි.මේ රාලහාමි යන්න නොතාරිස් තැනට ද යෙදිණි ‘නොතාරිස් රාලහාමි’ යනුවෙනි.තව කලක් යන විට කාර්යාලවල නිල කබාය හැඳගත් ප්‍රධාන පියුන් වරයා ද රාලහාමි නම් වී. පහු පහු වන විට නිල කබාය නැතත් අනෙක් පියුන්වරු ද රාලහාමි නමින් අමතනු ලැබූහ. කලක් යන විට ‘රාලහාමි’ යන්න වැඩියක් ම යෙදෙන්නට වූයේ පොලිස් භටයන්ට ය. බොහොම ඉස්සර පොලිස් භටයන් හඳුන්වන ලද්දේ කටුපුල්ලේ නමිනි. හැබැයි ඒ නම එතරම් ප්‍රචලිත වූයේ නැත. පැරැණි නවකතාවක තුබුණා මට මතක ය.Constable යන නම මුලදි මුලදි සිංහලට නැඟුණේ කොස්තාපල් යනුවෙනි.සමහරුන් පොලිස් භටයන් හැඳින්වූයේත් ඇමැතුවේත් කොස්තාපල් රාලහාමි වශයෙනි. වැදගත් උදවිය Constable යන්න කොස්තාපල් යනුවෙන් යොදා ගත් අතර නොහික්මුණු ඇතැමුන් එය සිංහල කළේ ‘කොස්සා’ යනුවෙනි. හැබැයි මූණට නො වේ. නැති තැන ය. අභිමුඛයේ ‘රාලහාමි’ ය. අනභිමුඛයේ ‘කොස්සා’ ය. පහු පහු වන විට ඉංගිරිසි උගත් උදවිය Police Constable යන්න කෙටි කර පීසී (PC) යැයි භාවිත කරන්නට වූහ. ඉංගිරිසි නොදත් සමහරු ද ‘PC’ හෝ ‘පීසී රාලහාමි’ යි වහරන්නට වූහ.අද ‘රාලහාමි’ යන්න පොලිස් භටයන්ට සින්න වී තිබේ. පොලිස් භටයා ඇති තැනත් නැති තැනත් රාලහාමි ය. මෙ වදනට පොලිස් භටයන් ගේ ද නොකැමැත්තක් නැත.දුම්රිය අනතුරුමැයි 8 වැනි දින එක්තරා පත්‍රයෙක මුල් පිටුවේ ප්‍රධාන පුවතක සිරසෙහි මෙන් ම බ‍ඳෙහි ද සඳහන් වන්නේ දින හතක් ඇතුළත දුම්රිය අනතුරු හතරක් සිදු වූ බවෙකි. එහෙත් අනතුරු හතරක් ගැන ඉඳුරා කියැවෙන්නේ නැත. සිදුවී ඇත්තේ දුම්රිය අනතුරු දෙකකි. එකක් පොතුහැර ය. අනෙක අලුත්ගම ය.ඒ දෙතැන ගැටුම් දෙකට දුම්රිය හතරක් බඳුන් වී ඇති බව ඇත්තකි. දුම්රිය හතරට අනතුරු හතරක් යැයි කිය හැකි නොවේ.කොරියන්“කොරියන් ඉගෙනීමට අත්වැලක්” යන්න පුංචි තිරයෙන් අසන්නට දකින්නට ලැබුණකි.මේ කියන්නේ කොරියානු භාෂාව ගැනය. කොරියානු භාෂාවට කොරියන් යන්න පමණක් නොසෑහේ. කොරියන් යන්න ඉංගිරිසි වචනයකි. ඉංගිරිසියෙන් Korean කියන්නේ කොරියාවට අයත් යන්න ය. Korean People, Korean Language යන ඒවා සිංහලයේ ලිය යුත්තේ කොරියානු ජාතිකයන් හා කොරියානු භාෂාව යනුවෙනි.ඒ රට හෝ ඒ ජනතාව හෝ ඒ භාෂාව හැඳින්වීමට සිංහලෙන් “කොරියන්” යන්න වහරනු වැරැදිය.පමණක්“27 වැනිදා වන තෙක් පමනක් ප්‍රදර්ශනය වෙයි” යන්න පුංචි තිරයේ අසන්නට දකින්නට ලැබිණි. පමණක් යන්න සිංහලයේ ලක්ෂ සංඛ්‍යාත වාරයක් යෙදෙන්නට ඇද්ද?ඉදින් මේ වචනය පමනක් යනුවෙන් යෙදීම බරපතළ වරදක් නොවේ ද?පැසසුම්පුවත්පත්වල දකින්නට ලැබෙන වැරැදි පෙන්වන්නා සේ ම පැසසිය යුතු යමක් දකින්නට ලැබුණු විට ඒ බව පැවසීම ද ‘දොස් නිදොස්’ තීරු ලිපියේ අරමුණයි. පහත දැක්වෙන්නේ පසුගිය සතියේ පුවත්පත් අතිරේකයක මුල් පිටුව පුරා පළවූ සිරස්තල කිහිපයකි.ෂාරුක් ඛාන් කලින් වේටර් කෙනෙක්. අයින්ස්ටයින් හැමදාමත් පන්තියේ අන්තිමයා. එල්විස් ප්‍රෙස්ලි කලින් ට්‍රක් ඩ්‍රයිවර් කෙනෙක්. චාලි චැප්ලින් පොඩි කාලේ මහ පාරේ හිඟා කෑවා. ඒබ්‍රහම් ලින්කන් ඔරු පැදලා සල්ලි හෙව්වා.සංචාරකයෝ‘සංචාරකයෝ ලංකාවට එන්නේසීගිරිය බලන්න පමණක් නොවේ’පුවත්පත් සිරසෙකි.‘සංචාරකයෝ’ යන උක්ත රූපය මෙතැනට නො සුදුසු වන්නේ එය උක්ත නොවන බැවිනි. මෙය ‘සංචාරකයන්’ යනුවෙන් අනුක්ත විය යුතු ය.හේරා - බූරු - පොරව“හේරා - බූරු - පොරොව” කොළ ගැන රක්වානේ විශ්‍රාමලත් විදුහල්පති ඒ. බී. විජේසිංහ මහතා එවූ ලිපියෙක මෙසේ සඳහන් වේ.“කාඩ්ස් කුට්ටම උපන්නේ ජර්මනියේ ය. ඒ 18 වැනි සියවසේ ය. ජර්මන් බසින් නායකයා ‘හර්’ නම් වේ. ඒ ‘හර්’ යන්න ය ‘හේරා’ වූයේ.“මැතිනියට කියන්නේ ‘ෆ්‍රෝව්’ කියා ය. ඒ ෆ්‍රෝව් යන්න ය පොරව ‘පොරව’ වූයේ.“ජර්මන් බසින් පුරවැසියා හැඳින්වෙන්නේ ‘බූර්ෂුවා’ නමිනි. ඒ බූර්ෂුවා යන්න ය ‘බූරුවා’ වූයේ.හතර වර්ගයකඩදාසි කුට්ටමේ ඉහත කී රූප නාම බිහි වූ අන්දම එසේ ලියා එවීම ගැන රක්වානේ විජේසිංහ මහතාට ස්තුතිවන්ත වන ගමන් අනෙක් හතර වරිගයේ සිංහල නාම හැදුණු හැටි ලියා එවන්නට මේ ආරාධනයකි.කුට්ටමේ ඇති අනෙක් හතර වරිගය හාරත, රුවිත, ඉස්කෝප්ප හා කලාබර නම් වේ. මේ නාම පිළිවෙළින් යෙදෙන්නේ හාට්ස්, ඩයමන්ඩ්, ස්පේඩ්ස් හා ක්ලබ්ස් යනුවෙනි. මෙකී හතර වර්ගයට හාරත, රුවිත, ස්කෝප්ප හා කලාබර යන නම් හැදුණේ කෙසේ ද?නොගැළපීමක්‘දරුවන්ට ඉබේ හැදීමට ඉඩ නොදී දහම් ආකල්ප සහිතව හැදෙන්න ඕනෑ’මේ ගිය සතියේ පත්‍රයෙක ඇතුළු පිටුවෙක මුල් සිරස ය. දෙපදය ගැළපෙන්නේ නැත.‘හැදෙන්නට ඉඩ නොදී’ කියතොත් එයට ගැළපෙන්නේ ‘හදන්නට ඕනෑ’ යන්න ය. ‘හැදෙන්න ඕනෑ’ යන්න එතැනට නොගැළපේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>05</month>
      <day>25</day>
    </date>
    <link>http://www.silumina.lk/2014/05/25/_art.asp?fn=cr1405258</link>
    <topic>කව් සිළුමිණ</topic>
    <author/>
    <content>කව් සිළුමිණසංස්කරණය - රත්න ශ්‍රී විජේසිංහසට­හනසොබා­ද­හම සිය අස­ම­තු­ලි­ත­තාව නිසා ඇති කර­ගන්නා කන­ස්සල්ල මුදා හරින්නේ ව්‍යස­න­යක් ලෙසිනි‍‍. වැසි සමයේ සිදු­වන නාය­යෑම් එබඳු එක් ප්‍රති­ක්‍රි­යා­වකි. එහිදී, ගල් කුළු,තුරු­ලතා, සුළඟ සහ වැස්ස හැසි­රෙන ආකා­ර­යත්, ඉන් ගමක් විය­වු­ලට පත්වන ආකා­ර­යෙන් හිතට දැනෙන අයු­රින් නිරූ­ප­ණය කළ හැක්කේ කාල­ගුණ විද්‍යා­ඥ­යන්ට නොව කවීන්ට ය. නඳුන් යසිත ඉටු කරන්නේ ඒ නිර්මා­ණා­ත්මක මෙහෙ­ව­රයි.පැරණි මිය­ගිය ගල් කුළු තුංග මුදු­නින් ඇද දා කන්ද නින්දට වැටු­ණා‍‍ ­වැස්ස තාමත් වැටුණා... තුමුළ තුරු පපු සූරා හුළඟ ඇඹරී වැටුණා තැනින් තැන ලේ තිබුණා පිහා­ටුත් බිම වැටුණා... වැස්ස තාමත් වැටුණා අහස හයි­යෙන් කැස්සා පපුව අත­කින් අල්ලා කන්ද රූරා වැටුණා... ගමක් යට වී තිබුණා ගඟත් කඳු­ළින් පිරුණා යනෙන මං පෙත් වැහුණා ගමම කඳු­ළින් පිරුණා... වැස්ස නින්දට වැටු­ණා‍ ­ග­මට නිදි නෑ ඇඬුවා පොළෝ පස් යට බොහෝ තැන්වල කඳුළු පිරිලා තිබුණා ගමට කළු­වර වැටුණා කන්ද අඳු­රෙම තිබුණා ඉඳලා හිටලා පොඩි කුරු­ල්ලෙක් අඬ අඬා කවි කිව්වා... අම්ම කෝ කෝ ඇහුවා...නදුන් යසිත දස­නා­යක  රතොට රත නො ඇදි­යෙම් කොපු­ලත් පහස නොසෙ­වීම් රාග තෙපු­ලින් මිදුණ මුදු බස්ම තෙප­ලීම් සෙව­ණැ­ල්ලක් සදි­සිව උනිමි අත්නො­හැර ළඟ ඇවැසි සැම රැක­ව­රණ ලබා දී නො අඩු­වම තෙව­ස­රක සීත ගඟුල සිඳුණි සත්හිරු නැගී හැර දමා සර­ස­විය නොම හෙළා සෝසු­සුම් අනු­ග­නා­විය ගෙන්ද සමු­ග­තිමි සරො­සින් තොරවකේ.පී.ජී.ඩබ්ලිව්. ප්‍රේලිස්  හදේ සෙනෙ­හස කිරි කඳුළු කර ළැම පලා ගත නහර විනි­විද තෙමා රළු සඳ කතර ජීව­යෙන් දළු දමන මිහි­ත­ලය සේ දුක් දරන අහස සේ මැසි­විලි අසන ඇඟ මසද රුහි­රුද අන් සිතැඟි මත පුද­දෙන වහල් මෙහෙයේ දුක දරා­ගෙන ඒ මතින් හිස වුව ද, දන්දෙන කටු ඇනී ලේ ගලන දෙතො­ලත සිනා බිඳු­වක තැවුල් සඟ­වන ඇතත් බාධක ගැහැට අප­මණ සුසුම කඳු­ළට නොවී අව­නත මිනිස් වග නම් පර­පුරේ බර රැගෙන ඉදි­රි­ය­ටම ඇදෙ­න්නියඋත්‍රා කුමාරි රණ­සිං­හ‍  වැල්ල­වත්ත පහු කරලා කොළඹ කොටුව ළං වෙන­කොට රේල්ලුවේ දොර කඩාන ඇදන් වැටුණු රාධ­යියේ, දණිහ ළඟින් අහිමි වෙච්චි වම් කකු­ලට අඬන් නැතුව සිංහ සමා­ජෙන් ලැබිච්ච කෘතිම කකුල පල­ඳපු දා ඇත්තම කීවොත් මට උඹ රජෙක් වගෙයි දැනුණේ ආණ්ඩු­වෙන් උඹට දීපු මැෂි­න්නෙ­කෙන් රෙදි මහද්දි සිරි පතු­ලක් වාගෙයි උඹෙ දකුණු කකුළ පෙනුණේ ඔරු­ගො­ඩ­වත්තේ ලෑලි ගෙදර අපි උන්නා ගණ­දෙවි රූපෙට පහන තිබ්බෙ අප දෙන්නා ඩෙංගු රක්ත­පා­තය මට හැදුණ ම ප්‍රයි­වෙට් තැන­කින් බේත් අරන් මට දුන්නා රූපෙට රූපය බාර වෙච්චි දා හිතේ කඳුළු උඹෙ දෑස් විලෙන් පිට පැන්නා “මං සිංහල උඹ දෙමළ” වුණ ත් රාධ­යියේ, එක මස රැහේ රතු ලේ ඇති හින්දයි එක ම පතේ බත් කෑවේ අරක්කු බිව් මට තැළුව ත් නෑ! නෑ! දෙයි­යන්පා සිත තර­හක් මගේ ම අයියේ, උඹේ හිතෙ ත් නැති බව දන්නෙමි කැත කිළු­ටක්තබ්බෝවේ වික්‍රම  මානය ඇතොත් හිස මුදු­නෙ­න් ඉ­ස්සෙන්න පින්වත් මිනි­සුනේ අද සිට ­බ­ස්සන්න ලැබ ගන්නට එකට දහ­ය­ක් අ­ස්වැන්න මට පුළු­වන්ය එත­කොට වැහි­ ව­ස්සන්නමියුලා ආරි­ය­වතී  කොහිල ළන්දෙ කටු ඇමිණී පොඩි කොර­ව­ක් පැ­ටවා කණ­කො­ක්වත සුදු ඇඳ­ගෙන හොරෙන් එබී­ බැ­ලුවා නුඹේ බියට වෙවු­ලන හඬ දුක කැල­තී­ ඇ­ඬුවා හබ­රල කොළ මත පිනි කැට ඉහිරී බිම­ බැ­ලුවා බිත්තර ටික රැක­ග­න්නට පොඩි කොර­ව­ක් අම්මා ඇළ අද්දර හීත­ලයේ පපුව ගැහී­ නිම්මා ගොඩ රකුසෝ දිය රකුසෝ කෙලෙ­සක ගැළ­වෙම්මා හැං‍ඟෙන්නට තැනක් සොයා දෙන්න කාලි­ අම්මා සක්විති රජ බිසව වුවත් දරු­වන් නැති­ වෙම්මා කූඹි අඹුව වුවත් ඈට දරු කැක්කු­ම­ නිම්මා දරු­වන් ඇතිව ද වෙසෙනා ගැහැනු රකු­සු­ අම්මා දරු­වන් නැතිව ද දරු‍ ­පෙම ඇත පත්ති­නි ­අම්මාධර්ම­සිරි ගුණ­ව­ර්ධන  ඔබෙ පෙම ලැබ­ගන්න දහ­වල වගෙම රැයේ පපු­වට තුරුලු කර­ගෙන ඔබ සිඟිති වියේ එක්කන් ආ දිනේ සිට පෙම ඇතිව ළයේ ඔබ නැත කිසිම දව­සක මා අතැර ගියේ හොර පෙම්ව­තුන් අර­ග­න්නට ඔබේ හිත ආවා මිසක ආද­ර­යෙන් අසීමිත ඒ අය හොය හොයා අද­රින් විසේ සිත මා හැර දමා ඔබ ගෙද­රින් ගියේ නැත ඔබෙ ඇඟ පතේ මුහුණේ ඔය සුදු පාට හරි ලස්ස­නයි නේ? පුර­හඳ ඇති රෑට කළු මන­මා­ලි­යන් නිහ­ඬව හිටි යාට ගොර­ව­නවා නේද? ඔබ හමු­වුණ දාට පෙම­කින් වෙලී පැටලී පසු­ගිය ජම්මේ මා දුටු ගමන් දුව­ගෙන ආ එක පිම්මේ බැඳිලා වගේ සිටි අප ආදර බැම්මේ ඇයි පූසියේ ඔබ මා තනි­කර දැම්මේපාත­කඩ කුල­ති­ලක   අස­නී­ප­යෙන් නම් ඔබ නො වෙමි මම සනී­ප­යෙන් ඔබ දුප්පත් නම් නො වෙමි මම නම් පොහො­සත් නිද­හසේ නො වේ නම් ඔබ විසිය නො හැකියි මට සුවසේ වුව­ම­නායි මට ඔබේ උදව් උප­කාර ඔබ­ටත් හැකියි ගන්නට මගෙන් උප­කාර කර­ද­ර­යක් නො වෙයි සොහො­යු­රෙක් අප කාටත් ඇත්තේ අනන්‍ය වූ පියෙක්හෆ් මාන් Hugh Mann - (ඇමෙ­රි­කාව)පරි­ව­ර්ත­නය - කරු­ණා­ති­ලක හඳු­න්ප­ති­රණආග­මික දෘෂ්ටි­යෙන් බැහැ­රව, විද්‍යා­ත්මක ලෙස ලොව දකින හෆ් මාන් කවියා ( සාක­ල්‍ය­වාදී) වෘත්ති­යෙන් වෛද්‍ය­ව­ර­යෙකි. ඔහුගේ කවි නිර්මාණ නිත­රම පාදක වන්නේ සාමය පෙර­දැරි කර­ගෙන ය. ඔහු පව­සන්නේ ලොව පව­තින ආග­මික ගැටු­ම්ව­ලට විස­ඳුම යුද්ධය හෝ දේශ­පා­ල­නය හෝ සුහද සාකච්ඡා නොව කවිය ම බව ය.බමවා ම ඉඳු­රන් සමඟ මුළු ආත්මය නුඹ සසල කළ අයුරු හිත මිතුරු සොඳුරු අදි­යුරු මෙදි­වි­ක­තරේ කාලයේ වැලි­තලා මතු නොව ගල්ත­ලා­ව­ක­ටත් යටින්! සදා­කල් ගලා ගිය හිමි - අහිමි ප්‍රේමයේ දිය දහර... සොයා ඊතණ පඳුර හාරා - පාරා මහ පොළොව දිරි­යෙන් යකුළු පහ­රදී ගල්ත­ලය විසුණු කොට මතු පිටට ගෙන­වුත් හිමි - අහිමි ප්‍රේමයේ දිය දහර... මේ කුමක් කළෙද නුඹ?පිය­න්කා­රගේ බන්දුල ජය­වීර  ගලන දිය දහ­රක හමන මද පව­නක සැලෙන සඳ කැල්මෙක දිලෙන තරු එළි­යෙක සමු­දු­රෙන් වෙර­ළෙක මියෙන ඉපැ‍දෙන රැල්ලක ක්ෂිති­ජයේ මානෙක පාට දේදු­න්නක හිරු යන එන තැනෙක අරු­ණෝ­ද­යක සව­සක කඳු­ළක සිනා­වක බිලිඳු නැළැ­වි­ල්ලක ගමන වෙල් එළි­යෙක හරිත තුරු වදු­ලෙක කන්තෝ­රු­වක වැඩ­ප­ළක පවා අව්වක වැස්සක යොවුන් ආද­ර­යක ‍මහලු දිවි පෙවෙ­තක ගැටුණු අර­ග­ල­යක කම්ක­රු­වෙ­කුගෙ පැතු­මක පන්ස­ලක පල්ලි­යක කෝවි­ලක මස්ජි­ද­යක කන්දක තැනි­ත­ලා­වක අකුරු ඇහි­දින තක්ස­ලා­වක කී නොකී හැම තැනෙක පතු­රුවා අණ­සක කවි­යනි ශ්‍රී විභූ­තව පද බඳිත්...! තව සිය­ව­සකරුවන් ඩී. අළු­බෝ­මු­ල්ලගේ  තුඹ ගසේ මල් පිපී හිනැහේ සුවඳ දී මැද මාරුතේ තෙරක් නොපෙ­නෙන මහා සයු­රෙන් නෙත් මුදා­ගෙන බලනු මැන නිය­මු­වා­ණෙනි මල් පිපී හිනැ­හෙන අයුරු අප කුඩා නෞකාවේ! තෙරක් නොපෙ­නෙන මහා සයුරේ ජීවි­තය දියවේ නිමක් නැති ලුණු සුළං රැල්ලේ දෙතොල දෙකො­පුල මිදී වියැලේ ගිමන් නිව­නට ගොඩ­බි­මක් නැති ඔබේ නෙත් මානේ නිය­මු­වා­ණෙනි බලනු මැන නෙත් යොමා මොහො­තක් මල් පිපී හිනැ­හෙන අයුරු අප කුඩා නෞකාවේ අපේ දිවි මල් මිලින වී යයි මේ සැඳෑ යාමේ තවත් කුමට ද ඉසුරු සම්පත් තෙරක් නොපෙ­නෙන රුදුරු මහ සයු­රෙන් නිය­මු­වා­ණෙනි, ඔබ තැනු අප කුඩා නෞකාවේ තුඹ ගසේ මල් පිපී හිනැහේ සුවඳ දී ලුණු සුළං මාරු­තයේකුසු­ම­ලතා මුණ­සිංහ  කර්තෘ - සන්ධ්‍යා කුමු­දිනී ලිය­නගේ ප්‍රකා­ශ­න­ය - ගොඩගේ ප්‍රකා­ශ­න­යකි‘සුබ පෙර නිමිති’, සන්ධ්‍යා කුමු­දිනී ලිය­නගේ ගේ දෙවන කාව්‍ය සංග්‍ර­හ­යයි. සන්ධ්‍යාගේ කාව්‍ය­මය අත්දැ­කීම්. බොහෝ නූතන කවි කිවි­ඳි­යන්ට වස්තු විෂය සප­යන අත්දැ­කීම් ක්ෂේත්‍ර­යෙන් විශාල වශ­යෙන් නොවෙ­නස් ය. එහෙත් කිවි­ඳි­ය­කට විශේෂ වන, සුවි­ශේ­ෂතා හඳු­නා­ග­න්නට ද ඇගේ කවි­යෙන් හැකිවේ.‍ ‘ඈ නූතන යසෝ­ධරා’ නමින් සන්ධ්‍යා ලියා ඇති කවිය එක් නිද­සු­නකි.සඳුන් සුවඳ මල් ඇතිරූ යහන් තලේ යොදුන් ගණන් දුර රැඳුණ ද සහන් සුවේ උතුම් බිලිඳු පුතු මා කුස නොරැඳි කලේ උපන් නුඹෙ හැඟුම් හඳු­නමි සුවා­මිනේදරු­වකු නොලද කල අපෙක්ෂා භංග­යට පත්වන සැමි­ය­කුගේ සිතැඟි හඳු­නන පති­නි­යක වන ඕ, තමා හැර යන සැමි­යාට සමාව දෙන්නට සූදා­නම් ය.රුව ඇති පුතුනි ලැබු­මට පින් නැති පව­ට‍ ­රුව ගුණ තේජ­සින් බොහො අඩු පාඩු මට තව­මත් සෙනෙහෙ පෙර සසරේ පුරු­ද්දට අව­මන් කළ නොහැක වෙන­තක ගිය නුඹටයසෝ­ද­රා­වත කෘතියේ භාෂා­ත්මක ඇසුර සේ ම යසෝ­ද­රා­වගේ චර්යාව ද සන්ධ්‍යාගේ කවි­යට සම්ප­තක් වී ඇති වග නිසැක ය. එහෙත් ඇතැම් තන්හි කාව්‍ය භාෂාව සහ රූප­කාර්ථ පරි­හ­ර­ණ­යේදී ඇගේ ඉව­සි­ලි­වන්ත ගුණ­යත් ඖචිත්‍ය සැල­කී­මත් අඩු­වීම නිසා කවි­යට හානි පැමිණේ.සන්ධ්‍යාගේ ඇතැම් කවි කල්ප­නා­වන් අපූ­ර්ව­තා­වෙන් පිරි­පුන් ය. අස්වනු නෙළා­ගත් පසු ද කුඹුරේ රැක සිටින පඹයා අන­වශ්‍ය පෙනී සිටී­මකි. එය අන­වශ්‍ය ආධි­ප­ත්‍ය­යකි. ඊට සන්ධ්‍යාගේ ප්‍රති­චාර මෙබඳු ය.පන්දු කෙළි­යට එන ළමා ළප­ටින් කැල වී කුරු­ල්ලන්ට ද රිසි සේ මෙබිම ඉඩදී දෙකන් නෙහිම වගා අහ­වර මෙදින නුඹ ඉවත් වී යා යුතු ය.අභි­නව ගුප්තකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>05</month>
      <day>25</day>
    </date>
    <link>http://www.silumina.lk/2014/05/25/_art.asp?fn=cr1405259</link>
    <topic>පොත් පුවත්</topic>
    <author/>
    <content>පොත් පුවත්ගෞතම බුද්ධ චරිතය - 1‘අපේ බුදු හාමුදුරුවෝ’ ග්‍රන්ථය ඇතුළු බෞද්ධ ග්‍රන්ථ රැසක් රචනා කළ දමයන්ති ජයකොඩි මහත්මිය ලියූ ‘ගෞතම බුද්ධ චරිතය 1 - බෝසතාණන් වහන්සේ’ බෞද්ධ ග්‍රන්ථයේ නවතම මුද්‍රණය මේ මස 27 වැනිදා අඟහරුවාදා සවස 3.00 ට ඇමෙරිකාවේ කෙන්ටකි ප්‍රාන්තයේ ලුවීවිල් මහජන පුස්තකාලයේ දී දොරට වඩී.දයාවංශ ජයකොඩි සහ සමාගම විසින් ප්‍රකාශයට පත් කරන ලද ගෞතම සම්මා සම්බුදුරජාණන් වහන්සේගේ අසිරිමත් බුදු සිරිත ‘ගෞතම බුද්ධ චරිතය1’ නමින් සරල බසින් රචනා කොට ඇත. එය වඩාත් පැහැදිලිව තේරුම් ගැනීම සඳහා වර්ණ පින්තූර රැසක් ළමා මනසට ඔබින් ආකාරයෙන් මෙම ග්‍රන්ථයෙහි ඇතුළත් කර ඇත.දමයන්ති ජයකොඩි මහත්මියගේ ‘ගෞතම බුද්ධ චරිතය 1 - බෝසතාණන් වහන්සේ’ බෞද්ධ ග්‍රන්ථය එදින දවස පුරා විශේෂ අඩු මිලකට කොළඹ දයාවංශ ජයකොඩි සමාගමයෙන් ලබා ගැනීමට අවස්ථාව සලසා ඇත.කලාසූරී නෝමන් සිරිපාල විසින් රචනා කරනු ලබන “පන්සිය පනස් ජාතකයෙන් ගිහි ගෙදරට බණ දහම” පොත් පෙළෙහි පළමු වැන්න ‘අනේ දෙව්දත් නොදිටි මොක්පුර’ ග්‍රන්ථය එළිදක්වා තිබේ.මහරගම, නාවින්න ‘සාහිත පොත් පියසෙහි’ නවතම ප්‍රකාශයක් වන මෙහි දෙව්දත් පුර්ව චරිත, නව වරක් පොළොව ගිලී අපාගත වීම, බුදුන් දවස කළ අකුසල්වල විපාක සහ අනාගත දේශනා ආදිය විස්තර වේ. රන්තලියේ වෛරයේ සිට යට්ඨිස්සර පසේ බුදු බව ලැබීම දක්වා වූ දේවදත්ත චරිතාපදානය මෙම කෘතියෙන් සරලව, රසවත්ව දෘශ්‍ය රූප මැවෙන අයුරින් අඛණ්ඩව විග්‍රහ කර ඇත.Anuradhapura vol. IIIඑංගලන්තයේ ඩරම් විශ්ව විද්‍යාලය හා කැලණිය විශ්ව විද්‍යාලය එකාබද්ධ ව්‍යාපෘතියක් ලෙස සිදු කළ අනුරාධපුර පැරණි නගරයෙන් පිටත ප්‍රදේශයේ කැණිමේ දී අනාවරණය කරගත් තොරතුරු අන්තර්ගත කොට සැකැසූ Anuradhapura vol. III THE HINTERLAND කෘතිය දොරට වැඩීම මේ මස 27 වැනිදා සවස 3.00 ට කොළඹ 07 කැලණිය විශ්ව විද්‍යාලීය පුරාවිද්‍යා පශ්චාත් උපාධි ආයතන ශ්‍රවණාගාරයේ දී කැණීම් බාර මහාචාර්යවරයා ලෙස සේවය කළ රොබින් කනින් හැම් මහතාගේ ප්‍රධානත්වයෙන් පැවැත්වේ.පරිවර්තනය - ආනන්ද අමරසිරිමිල - රු. 400ප්‍රකාශනය - ‍ෆාස්ට් පබ්ලිෂින් (ප්‍රයිවට්) ලිමිටඩ්ඉන්දියානු ලේඛක සරත්චන්ද්‍ර චට්ටොපාධ්‍යායන්ගේ ‘පල්ලි සමාජ්’ නවකතාවේ පරිවර්තනය ගැමි දිවියේ සුන්දරත්වය යට සැඟවී ඇති දුගුණ හා සුගුණ ගැටීමෙන් හටගන්නා නාටකීය අවස්ථා කීපයක් ඔස්සේ විකාශය වන පල්ලි සමාජ් නවකතාව බෙංගාලි ජනදිවිය පිළිබඳ පැහැදිළි සිතුවමක් පාඨකයා වෙත ලබා දෙයි.අනුවර්තනය - සමන්පුෂ්ප ගුණසේකරමිල - රු. 275ප්‍රකාශනය - ඉන්දික ඈපා සෙනෙවිරත්නපොආනා ට්‍රෙලොප් ගේ Marring the Mistren නවකතාවේ අනුවර්තනය මෙයින් රාගික වයෝවෘද්ධ පුද්ගලයකු තරුණියක වසඟ කරගන්නා ආකාරයෙන් ඇය සමඟ ජීවත්වන ආකාරයත් ඇය සමඟ වසර අටක් ජීවත්වන ආකාරයත් දක්වා ඇත. ජොආනා ට්‍රොලොප් සරාගී නවකතා රචිකාවක ලෙස ප්‍රසිද්ධය.කර්තෘ - ගෞ චාර්ල්ස් විලියම් ද සිල්වාප්‍රකාශනය -ඇස්. ගොඩගේ සහ සහෝදරයෝ1900 දී රචනා කරන ලද මේ කෘතිය ජේසුස් වහන්සේගේ ජීවිතය අළලා ලියු කවි පොතකි. මුද්‍රණ ශිල්පය පටන් ගත් අලුත 20 වැනි සියවසේ මුල් භාගයේ ද ලියැවුණු මේ කෘතිය පැරැණි පොත් නැවත පළ කිරීමේ ව්‍යාපෘතිය යටතේ පළ කෙරුණු කෘතියකි.2014 අප්‍රේල් - ජුනි ත්‍රෛමාසිකයසංස්කරණය - මාලිනී ගෝවින්නගේමිල - රු. 100ප්‍රකාශනය - අධ්‍යාපන සේවා අමාත්‍යාංශයඅලුත්ම කලාපය දැන් පිටවී ඇත. මෙවර කලාපය ‘වල්පොල රාහුල නම් වූ බුද්ධ පුත්‍රයා, අධ්‍යතන සමාජය සහ ගෝලීය භාෂා අධ්‍යයනය, සාහිත්‍යය මනුෂ්‍යත්වයෙහි විශේෂ අනුභවයකි, ගේබ්‍රියල් ගාෂියා මාකේස් ඉන්ද්‍ර ජාලිකයාගේ යථාර්ථය වැනි අගනා ලිපි ගණනාවකින් සැරසී ඇත.හෙළදිව මහා නවකතාකරු, සාහිත්‍ය කීර්ති ඩබ්ලියු.ඒ. සිල්වා සූරීන් පිළිබඳ සමරු උලෙළ වර්ෂ 2014 මැයි මස 31 වැනිදා, (සෙනසුරාදා) පස්වරු 2.00 සිට 5.00 දක්වා කොළඹ 07, නිදහස් මාවතේ, ජාතික පුස්තකාල හා ප්‍රලේඛන සේවා මණ්ඩලයේ ශ්‍රවණාගාරයේ දී පැවැත්වේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>05</month>
      <day>25</day>
    </date>
    <link>http://www.silumina.lk/2014/05/25/_art.asp?fn=cr14052510</link>
    <topic>සංස්කෘතික ඉන්දියාව</topic>
    <author>සාමිනාදන් විමල්</author>
    <content>සංස්කෘතික ඉන්දියාවඅද දවසෙන් වැඩි කාලයක් වෙන් කෙරුණේ ඉන්දීය මැතිවරණ ප්‍රතිඵල දැනගැනීම සඳහායි. මැතිවරණ ප්‍රතිඵල නිකුත් කෙරෙන අද දිනය පුල පුලා බලා සිටි දිනයක් යැයි කිවහොත් නිවරැදි යි. උදේ වරුවෙ රූපවාහිනිය ඉදිරිපිට රැස්ව ලහි ලහියේ ප්‍රතිඵල දැන ගැනීමට දැක්වූවේ දැඩි උද්‍යෝගයක්. මැතිවරණ ප්‍රතිඵල ඉක්මනින් දැනගැනීමට හැකි වන්නේ ඉන්දියාවෙහි ඡන්දය ලකුණු කිරීම මෙන්ම ප්‍රතිඵල ගණන් කිරීමත් විද්යුත් යන්ත්‍ර මඟින් කෙරෙන නිසායි.ලෝක් සභා මැතිවරණයේ ඡන්දය පවත්වා අවසන් කර ප්‍රතිඵල නිකුත් කිරීමට මාසයකට ආසන්න කාලයක් ගතවෙන හෙයින් එම කාලය මැතිවරණ අනාවැකි කරුවන්ගේ සහ දේශපාලන විශ්ලේෂකයන්ගේ අදහස් සහ විග්‍රයන්ට ඇහුන්කන් දෙන කාලය වශයෙන් ගෙවී යනවා. මෙවර මැතිවරණයේ ප්‍රතිඵල නිවේදනය කිරීමට පටන්ගෙන පැයක් ගතවෙන්නට පෙරම නරේන්ද්‍ර මෝඩිගේ නායකත්වයෙන් යුතු භාරතීය ජනතා පක්ෂයේ ජයග්‍රහණය නිසැක බව පෙනී ගියා. මැතිවරණයට මාස ගණනකට පෙර සිට ම මෝඩිගේ ජයග්‍රහණය ගැන අනාවැකි බහුල වූ නිසා ඒ ප්‍රතිඵලය අනපේක්ෂිත දෙයක් වුණෙත් නැහැ. කෙසේ නමුත් තමිල්නාඩු ප්‍රාන්තය තුළ ජෙයලලිතා ජෙයරාම් මෙනෙවියගේ විශිෂ්ට ජයග්‍රහණය යම් තාක් දුරට විමතිය දනවන්නක් වුණා.නමුත් මෙහිදී මගේ අවධානය යොමු කරන්නේ පැවැති ඉන්දීය ලෝක් සභා මැතිවරණ ප්‍රතිඵල පිළිබඳව විග්‍රහයක යෙදීම ‍හෝ එහි අනාගත ආනිසංස ගැන අදහස් දැක්වීමට නොවෙයි. මම මැතිවරණ ප්‍රතිඵල දැනගැනීමේ උනන්දු‍ෙවන් රූපවාහිනිය අසල රැඳී සිටින අවස්ථාවේ පැමිණි දුරකථන ඇමතුමකට කෙටි පිළිතුරක් ලෙසින් මම දැන් මැතිවරණ ප්‍රතිඵල රූපවාහිනියෙන් බලමින් සිටින බවත් එය යම් ප්‍රමාණයකට අවසන් වූ පසුව මම ඔහුව අමතන බවත් දැනුම් දුන්නා. මට දුරකථන ඇමතුම ලබාගත් තැනැත්තා මොහොතකට විපිළිසර වුණා. පසුව තමන් දන්නා තරමින් අද දින ප්‍රතිඵල නිකුත් කෙරෙන්නට ඊයේ පෙරේදා මැතිවරණයක් පැවැත්වුණේ නැති බවත් ඒ නිසා තමන්ට මා පවසන දෙය තේරුම් ගත නොහැකි බවත් ඔහු පැවසුවා. මගේ සිත තුළ එක්වරම ඇඳී ගිය සටහන වූවේ උතුරේ සහ දකුණේ ජනයාගේ මානසික ලෝක අතරෙහි පවතින වෙනස්කමයි. මම අසමින් සිටින්නේ ඉන්දීය ලෝක් සභා මැතිවරණ ප්‍රතිඵල බව පැවසූ විට ඔහුට අනුව නැත්නම් ඔහුගේ ලෝකයට අනුව එහි ඇති වැදගත්කම තේරුම්ගත නොහැකි දෙයක්.දෙමළ සමාජයට අනුව ඉන්දියාව යනු තම සංස්කෘතික ලෝකයට බැහැරින් පවතින දෙයක් නොවෙයි. ලංකාවේ පළ කෙරෙන දෙමළ පුවත්පත්වලට පවා ඉන්දීය ප්‍රවෘත්ති යනු ලෝක ප්‍රවෘත්ති නොවන අතර බොහෝ ලෝක ප්‍රවෘත්ති වෙනමත් ඉන්දීය ප්‍රවෘත්ති වෙනමත් පළ කෙරෙන‍්නේ එනිසයි. ඉන්දියාවට යෑම පිටරටකට යෑමක් නොවෙයි.මෙහිදී මතුවෙන ප්‍රශ්නය වන්නේ ඉන්දියාව යනු කුමක්ද? යන්නයි. ඉන්දියාව යනු වර්තමානයෙහි ඉන්දියාව නමින් හැඳින්වෙන දේශපාලනික සහ භූගෝලීය ඉන්දියාව පමණක් නොවෙයි. එයට වෙනස්ව ඉන්දීය මහ සංස්කෘතික සම්ප්‍රදායට අයත් සියලු ප්‍රදේශ ඉන්දියාව ලෙස සලකන්න පුළුවන්. ඒ අනුව ලංකාව යනු ද සංස්කෘතික ඉන්දියාවෙහිම කොටසක්ය යනුවෙන් නම් කිරීම යමෙකුට සහසික ප්‍රකාශයක් ලෙස අර්ථකථනය කළ හැකි බව සැබැයි. යටත්විජිත යුගය වන තෙක්ම ලංකාව ඉන්දීය සංස්කෘතික සම්ප්‍රදාය සමඟ පෙකණිවැලෙන් සම්බන්ධව සිටි බව ද සිංහල සමාජය යම් යම් හේතු මත විශේෂයෙන්ම පශ්චාත් යටත්විජිත කාලයෙහිදී එම සම්ප්‍රදායෙන් වෙන්වීමට යත්න දරන බව ද පෙනෙන්නට තිබෙනවා. සිංහල බෞද්ධ සංස්කෘතික කතිකාව තුළ ඉන්දීය සංස්කෘතිය යනු බැහැරින් පවතින්නක් ද නැතහොත් අවියෝජනීය ලෙසින් ඉන්දීය මහ සංස්කෘතිය සමඟ බද්ධව පවතින්නක් ද යන්න සංස්කෘතිකමය ප්‍රශ්නයකට වඩා දේශපාලනික ප්‍රශ්නයක්.කෙසේ වුවද දෙමළ සමාජය එලෙසින්ම ඉන්දීය සංස්කෘතික සම්ප්‍රදායෙන් වෙන්වී නොමැති අතර එවැන්නක් සිදු වීමට ඇති හැකියාව ද ඉතාමත් දුලබ බවයි මගේ අදහස.සාමිනාදන් විමල්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>05</month>
      <day>25</day>
    </date>
    <link>http://www.silumina.lk/2014/05/25/_art.asp?fn=cr14052511</link>
    <topic>උතුරේ නොසැ­ලෙන පන්හිඳ නීර්වෛ පොන්නෛ­යන්</topic>
    <author>ඩැනී අලුත්වත්ත - හලාවත</author>
    <content>උතුරේ නොසැ­ලෙන පන්හිඳ නීර්වෛ පොන්නෛ­යන්පුත්තලම දිස්ත්‍රික්කයේ ද ප්‍රදේශ රාශියක තල් ගස් ඉතා සරුවට වැවේ. ළපටි තල් අල තම්බා කොට්ටකෙලෙන්ගු සකස් කරගන්නා ජන සමාජයක් එහි සිටියත් තල් අතු වැටවල් නම් ‍ෙම් ප්‍රදේශයේ දක්නට නොලැබේ.හලාවතත් - පුත්තලමත් අතර මුහුදුකරයේ පිහිටා ඇති මුළුමනින්ම දෙමළ ජනයාගෙන් සැදුම්ලත් ‘උඩප්පුව’ ග්‍රාමය පුංචි යාපනයක සිරි ගත්ත ද තල් අතු වැට සහිත පරිශ්‍ර දක්නට නොලැබීම සුවිශේෂ ලක්ෂණයකි. එසේම හලාවත නගරයේ මුහුදත් කලපුවත් අතර දිගටියට විහිදෙන බිම් තීරයේ ද විශාල වශයෙන් දෙමළ ප්‍රජාවක් ජීවත්වෙයි. එහි ද තල් ගස් බහුලය. එහෙත් තල් වැටවල් නැත. මීගමුවේ පාරම්පරික දෙමළ ගම්මානයක් වන මුන්නක්කරයේ තත්ත්වය ද එයමය. වර්ගයෙන් දෙමළ වුවත් ඔවුන්ගේ මුල් සිංහල ජන ජීවිතය දෙසට විහිද තිබීම මීට හේතුව විය හැකිය.උතුරු පළාතෙන් පිටස්තරව පිහිටා ඇති දෙමළ ජනාවාස ‘තල්වැට’ සම්ප්‍රදාය අනුගමනය නොකරන බව මේ අනුව පෙනී යයි. යාපනයේ ඉන්ද්‍රාදේවි මහත්මිය පසුගිය පාලමට ලියා තිබූ ලිපිය මඟින් හෙළදරව් කළ සංස්කෘතික ලක්ෂණ වයඹ පළාතේ දෙමළ ජනතාව වෙතින් දක්නට නොලැබේ.‍මෙලෙසින් බලන විට ‘තල්වැට’ යනු උතුරු ප්‍රදේශයේ දෙමළ ජන සමාජය පිළිබඳව කතාබහ කිරීමේ දී අලංකාරෝක්තියක් ලෙස සිංහල කලාකරුවන් විසින් භාවිතා කරනු ලබන සුවිශේෂ යෙදුමක් වීම අරුමයක් නොවේ යයි අපට ද සිතේ.ඩැනී අලුත්වත්ත - හලාවතමහැදුරු සරච්චන්ද්‍රයන් පිළිබඳව මහැදුරු මෞනගුරුගෙන් කෘතියක්නාට්‍ය හා රංග කලාව පිළිබඳ සම්මානිත මහාචාර්ය සී. මෞනගුරු විසින් මහැදුරු එදිරිවීර සරච්චන්ද්‍රයන්ගේ ජීවන තොරතුරු, නාට්‍ය ක්ෂේත්‍රයට සිදුවූ මෙහෙය එය දෙමළ නාට්‍ය ක්ෂේත්‍රයට බලපෑ ආකාරය පිළිබඳ ග්‍රන්ථයක් දෙමළ බසින් සම්පාදනය කර ඇත. එය පේරාසිරියර් එදිරිවීර සරත්චන්දිරවුම් ඉලංගෙයිත් තමිල් නාඩග මරබුම් (මහාචාර්ය එදිරිවීර සරච්චන්ද්‍ර සහ ශ්‍රී ලාංකේය දෙමළ නාට්‍ය සම්ප්‍රදාය) ලෙස නම් කර ඇත. ජාතිවාදී අදහස් නොතිබුණු ජනවාර්ගික සමගිය උදෙසා ක්‍රියා කළ උසස් නිර්මාණකරුවකු ලෙස මහැදුරු සරච්චන්ද්‍රයන් සම්මානිත දෙමළ මහැදුරු මෞනගුරුගේ සම්මානයට පාත්‍ර වී ඇත.පොතුවිල් අස්මින්ගේ ගීත ඇතුළත් සංයුක්ත තැටියක්ප්‍රකට ගීත රචකයකු සහ කවියකු වන පොතුවිල් අස්මින් විසින් රචනා කරන ලද ගී පදමාලා ඇතුළත් සංයුක්ත තැටිය පසුගියදා තමිල් එෆ් එම් ගුවන් විදුලි මැදිරියේදී එළිදැක්විණි. එම සංයුක්ත තැටිය නම් කර තිබුණේ “වෙළිනාට්ටු මාප්පුළ්ළ” (පිටරට මනාලයා) යනුවෙනි. මෙකල විදේශයන්ගෙන් මනාලයන් සොයා විවාහ වන්නට අපේක්ෂාකරන ලියන් හට මුහුණ පෑමට සිදුවන ගැටලු පිළිබඳව අස්මින් හාස්‍යය මුසුකොට මෙම ගීත රචනා කොට ඇත.කෙටි ළමා නාට්‍ය තරගයෙන් සෙංකලඩි ‘සරණි’ මුල්තැනටපරිවාස හා ළමාරක්ෂක දෙපාර්තමේන්තුව ළමා සංවර්ධන හා කාන්තා කටයුතු පිළිබඳ අමාත්‍යාංශය සමඟ එක්ව සංවිධානය කළ ළමා සමාජ අතර පවත්වන ලද කෙටි ළමා නාට්‍ය තරගාවලියේදී නැ‍ඟෙනහිර පළාතේ මඩකලපු දිස්ත්‍රික්කයේ සෙංකලඩි හි “සරණි” ළමා සමාජය ඉදිරිපත් කළ “සිරුවර් එමදු සොත්තු” (දරුවෝ අපේ වස්තුවයි) නම් වූ නාට්‍යයට සමස්ත ලංකා මට්ටමෙන් පළමු ස්ථානය (දෙමළ මාධ්‍යය) ලැබී ඇත. මෙම නාට්‍යයෙහි සංගීතයට සහ විශේෂ රඟපෑම සඳහා ද සම්මාන හිමිවීම විශේෂත්වයකි.ඥානම් 168 කලාපය නිකුත් වෙයිප්‍රකට දෙමළ සාහිත්‍ය කලා හා සංස්කෘතික සඟරාවක් වන ‘ඥානම්’ හි මැයි මස කලාපය නිකුත් වී ඇත. එය ‘ඥානම්’ හි 168 වන කලාපයයි. මාසික ප්‍රකාශනයක් වන ‘ඥානම්’ ති.ඥානසේකරන් ගේ සංස්කරණයකි. මෙම කලාපය කල්වයල් වේ කුමාරස්වාමි, තෙ.ජෙයසීලන්, සෙ.සුදර්ශන්, මුතූර් කලෙයිමේහම්, කවිඥර් කලෙයිනදි යන අයගේ කාව්‍ය නිර්මාණ ද උ.නිසාර්, ඉබ්නු අසුමත්, ගීතා ගනේෂ්, නෙල්ලෙ ලතාංගි ලියූ කෙටිකතා ද කේ.විජයන්, එස්.එම්.එම්.බසීර් මහාචාර්ය තුරෙයි මනෝහරන් සහ කේ.ජී.මහාදේවා ලියූ තීරු ලිපි ද වෙංකට් සාමිනාදන්, සහ සී.වන්නියකුලම් ලියූ ග්‍රන්ථ විමර්ශනයන් ද සමඟ කේ.පොන්නුත්තුරෙයි ලියූ සමකාල සාහිත්‍ය වැඩසටහන් යන ලිපිය වැනි සාරගර්භ ලිපි හා නිර්මාණ රැසකින් සමන්විත වී ඇත. කවරය හැඩගැන්වී ඇත්තේ කලා භූෂණ සම්මානලාභී සී.සිවනේසන්ගේ ඡායාරූපයකිනි.හේමචන්ද්‍ර පතිරණපාලමට ලියන්න සෑම දෙසතියකටම වරක් පළවන පාලමට ඔබේ අදහස්, යෝජනා හා නිර්මාණ ද යොමු කරන මෙන් ඇරියුම් කරමු. සංස්කාරක - ‘පාලම’, සිළුමිණ, ලේක්හවුස්, කොළඹ 10.FAX-2429260 Email- malkap@yahoo.comකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>05</month>
      <day>25</day>
    </date>
    <link>http://www.silumina.lk/2014/05/25/_art.asp?fn=ay1405251</link>
    <topic>එදා සිවිල් සේවකයන් දේශපාලනඥයන්ව තුට්ටුවකට මායිම් කළේ නෑ</topic>
    <author>සුනිල් මිහිඳුකුල</author>
    <content>* ඔබේ සම්පූර්ණ නම?රොනල්ඩ් ජෝශප් ගොඩ්ෆ්‍රි ද මැල්* උපන්නේ1925 අප්‍රේල් 11* ගමමොරටුව කොරලවැල්ල. (මොරටුවැල්ල කියලා තමයි සාමාන්‍යයෙන් කිව්වේ) අමරදේව වුණත් එහෙනේ.* ඔබේ පියා කවුද?ආර්.ජේ. ද මැල්. එයා වෘත්තියෙන් ඉඩම් හිමි වැවිලිකරුවෙක්‍.ඔ‍ෙබ් මේ ගේ තියෙන්නේ කොල්ලුපිටිය ආර්.ඒ. ද මැල් මාවතේ. එතකොට ඒ කවුද?ආර්.‍ඒ. ද මැල් කියන්නේ මගේ බාප්පා.ඔබේ මව?ග්ලැඩිස් ද මැල්.පවුලේ ඔබ විතරද?නැහැ. මට මල්ලි කෙනෙක් ඉන්නවා. එයා එයාගේ දෙයක් බලාගෙන ඉන්නවා.ඔබ ඉගෙන ගත්තෙ මොන පාසලේද?මුලින් ම මොරටුව ‍වේල්ස් කුමර විදුහලේ. ඊට පස්සේ ගල්කිස්ස ශාන්ත තෝමස්. ඇත්ත වශයෙන් ම මගේ ජීවිතයට නිසි අත්තිවාරම වැටුණේ ශාන්ත තෝමස් විදුහලෙන්. මහාචාර්ය සරච්චන්ද්‍රත් ටික කලක් මට මේ ඉස්කෝලේදී උගන්වලා තියෙනවා. අපි ඒ කාලේ එතුමාට කිව්වේ ‘තාගෝර්’ කියලා.* ඒ සරච්චන්ද්‍රට නේද ඔබේ ආණ්ඩුව බයිසිකල් චේන්වලින් පහර දුන්නේ?ඒක මම බොහෝම තදින් කලකිරුණු අවස්ථාවක්. මම ඕවට ඇඟිලි ගහන්න ගියේ නැහැ. නායකයෝ ඒවා බේරගන්න එපැයි?* එංගලන්තයේ කේම්බ්‍රිජ් විශ්ව විද්‍යාලයට යන්න ඔබට ශිෂ්‍යත්වයක් හම්බු වුණයි කියලා අපි අහලා තියෙනවා?ඔව්. ඒක ඇත්ත. මුළු බ්‍රිතාන්‍ය අධිරාජ්‍යවාදය යටතේ ම පවත්වන ලන්ඩන් මැට්‍රිකියුලේෂන් විභාගයෙන් මං පළමුවැනියා වුණා. ඒක මම වීර්ය කරලා ලබාගත්තු ජයග්‍රහණයක් නෙමෙයි. නිකම්ම මාව පළමුවැනියා වුණා. කාරණා දෙකක් නිසා මට කේම්බ්‍රිජ් ශිෂ්‍යත්වය ගන්න බැරිවුණා. එකක් මගෙ මවුපියන්ට ඕනෑ කළේ මාව ලංකා සිවිල් සේවයට ඇතුළු කරන්න. සිවිල් සේවය තමයි ඒ කාලේ නොම්බර එකේ රස්සාව. කවුරුත් ඒක ඉහළින් ම සලකනවා. අනෙක් කාරණය යුද්දේ. ඒ කාලේ නැවෙන්නෙ එංගලන්තයට යන්නේ. ජපන් සබ්මැරින් නැව් ගිල්ලෝනවා. ඉතිං ඒ බයට මං ගියේ නැහැ. නමුත් මං ලංකා විශ්ව විද්‍යාලයට ගියා‍.* සිවිල් සේවා සම්මුඛ පරීක්ෂණයට සර්. අයිවර් ජෙනිංග්සුත් හිටියද?ඔව් හිටියා. එයා තමයි සුද්දෝ ලංකාවට ආපු දවසේ ඉඳන් එතෙක් මෙතෙක් මෙරටට ආපු ලොකුම උගතා.* ඔහුට විශ්ව විද්‍යාලවලින්, සිවිල් සේවයෙන් වුවමනා කළේ බටහිර ගැත්තන් බිහිකරන්න?ඔව්.‍ ඒක ඇත්ත. අපේ සංස්කෘතිය ගැන කිසිම සැලකිල්ලක් ඔහුට තිබුණේ නැහැ.* එකල සිවිල් සේවය කොහොම එකක්ද?ඇත්ත වශයෙන් ම එදා සිවිල් සේවකයෝ තමයි රට පාලනය කළේ. අපි දේශපාලනඥයන්, මන්ත්‍රීවරුන් තුට්ටු දෙකකට ගණන් ගත්තෙ නැහැ. අනෙක ඔවුන්ට කිසි බලයක් තිබුණෙත් නැහැ.* අද ඒකේ අනික් පැත්තනේ?ඔව්. අද රට පාලනය කරන්නේ දේශපාලනඥයානේ‍‍. මේ තත්ත්වය වෙනස් වුණේ නිදහසින් පස්සේ.* ඔබ කොච්චර කාලයක් සිවිල් සේවයේ හිටියා ද?අවුරුදු දහයක් විතර. මං පිලිප් ගුණවර්ධන, ඩඩ්ලි සේනානායක යන අය යටතේ වැඩ කරලා තියෙනවා.* ඔබ දේශපාලනයට එන්නේ?මම විශ්වවිද්‍යාලයේදීත් දේශපාලනය කළා. මම තමයි ශිෂ්‍ය සංගමයේ සභාපති. මම දේශපාලනය කරනවිට මගේ පියාත් මගේ බිරියත් බොහෝම තදින් විරුද්ධ වුණා. බිරියගෙ පියත් මන්ත්‍රී කෙනෙක්. එයා යූ.එන්.පී.එයා දේශපාලනය නිසා දේපළ නැති නාස්ති කරගත්තා. ඒ නිසා තමයි මගේ බිරිය මං දේශපාලනය කරනවට කැමැති නොවුණේ. ඒත් පස්සේ ඇය කැමැති වුණා විතරක් නෙමෙයි දේශපාලනයටත් ආවා. කාලයක් දෙවිනුවර ආසනයේ මන්ත්‍රිනි වෙලත් හිටියානේ.* ඇයි ඔබ ශ්‍රී ලංකා නිදහස් පක්ෂයෙන් ඡන්දය ඉල්ලුවේ. ඒකට විශේෂ වූ හේතුවක් තිබුණා ද?ජාතික, බෞද්ධාගමික හැඟීම් ඒ කාලේ මා තුළ තදින් ම තිබුණා. කොටින් ම එල්.එච්. මෙත්තානන්දගේ ජාතික බෞද්ධ බලවේගයේ මම උප සභාපති. අනෙක් උප සභාපති තමයි නිශ්ශංඛ විජේරත්න. ඒ පසුබිම නිසා මගේ දේශපාලනයට වඩාත් ම සුදුසු ශ්‍රී ලංකා නිදහස් පක්ෂය කියලා මම හිතුවා.* ඔබ ඡන්දය ඉල්ලන්නේ දෙවිනුවරින්. ඒක ඔබේ ගම් පළාත නෙමෙයි?දෙවිනුවර මන්ත්‍රී වෙලා හිටියේ විලියම් සිල්වා. ඡන්ද පෙත්සමකින් එයා පැරදුණා. ඒ නිසා ඒ ආසනයට අතුරු මැතිවරණයක් තියන්න සිද්ධ වුණා. අද ඡන්ද පෙත්සම් එහෙම ගැහැව්වොත් සියයට හැත්තෑ පහකට ආසන අහිමිවේවි. බණ්ඩාරනායක මැතිනිය මට කිව්වා, දෙවිනුවරට තරග කරන්න කියලා. මම උපන්තේකට දෙවිනුවරට ගිහිල්ලා නැහැ. මං එක ඡන්ද දායකයෙක් හඳුනන්නෙත් නැහැ. ඒත් මං මහන්සි වෙලා කැපවෙලා, වැඩ කළා. අන්තිමට මං දින්නා.* 1970 සමඟි පෙරමුණු ආණ්ඩුවේදී ඔබට ඇමැතිකමක් ලැබෙන්නෙ නැහැ. ඒ ඇයි? ඔබට විරුද්ධව මොකක් හරි කුමන්ත්‍රණයක් තිබ්බද?කුමන්ත්‍රණයක් තිබුණද නැද්ද කියලා කියන්න මං දන්නෙ නැහැ. කුමන්ත්‍රණයකුත් තියෙන්නත් ඇති. කවුරු හරි කෙනෙක් මට විරුද්ධව මැතිනියට කේලමක් කියලා එතුමිය මා එක්ක එච්චර හිත හොඳකින් නෙමෙයි හිටියේ.* මැතිනිය කේලාම් ඇහැව්වද?අපොයි ඔව්.* ඒ කලකිරීමෙන් ඔබ යූ.එන්.පී. එකට පැන්නා. ඒක තමයි ‘රොනී - පනී’ ක්‍රියාදාමයේ පළමුවැන්න?පැන්නා නෙමෙයි. ජේ.ආර්. මට ආරාධනා කළා‍. “මොකද නිකං රස්තියාදු වෙවී ඉන්නේ. පක්ෂය ඔයාට තැනක් දෙන්නෙ නැහැනේ. එන්න අපිත් එක්ක වැඩ කරන්න” කියලා එතුමා කිව්වා. එතකොට යූ.එන්.පී. එකට ආසන දාහතයි තිබුණේ. එතැනින් පටන් අරගෙන තමයි තුනෙන් දෙකක බලයක් අපි ලබාගත්තේ.* ඔබ අක්කර පන්දහස් ගාණක ඉඩම් හිමියෙක්. ඔබේ ඉඩමුත් සමඟි පෙරමුණු ආණ්ඩු කාලේ රජයට පවර ගැනුණා නේද?ඔව්නේ. ඉඩම් අක්කර පනහේ සීමාව තුළ මගේ ඉඩමුත් ජනසතු වුණා. පක්ෂය ගන්න ඕනෑම තීන්දුවකට මමත් එකඟ වෙන්න එපැයි?* වාමාංශික නායකයන් පන්නා දැමීම ඒ ආණ්ඩුව ගත් වැරදි තීරණයක්ය කියා මා හිතනවා?ඔව්. ඒක වැරදියි. මම කැමැති වුණෙත් නැහැ ඒකට. හැබැයි මම තදින්ම විරුද්ධත්වය ප්‍රකාශ කරන්න ගියෙත් නැහැ. කොහොමත් මැතිනිය ඒ කාලේ මාත් එක්ක එතරම්ම හොඳත් නැහැනේ. මං කියන දේ අහන්නෙ නැහැ. පක්ෂ තුනම එකට ගියා නම් වඩාත් හොඳයි කියලයි අදත් මම හිතන්නේ.* සමඟි පෙරමුණ ආණ්ඩුවේ කෘෂි ආර්ථික වැඩපිළිවෙළ (වගා සංග්‍රාමය) දියුණු වුණා නම් අපේ ර‍ට අද මේ තියෙන තත්ත්වයට වැටෙන්නේ නැහැ.මැතිනිය කොහිද කෘෂිකර්මයක් දියුණු කළේ? කිසිම දියුණුවක් කළේ නැහැ. පොඩ්ඩක්වත් දියුණු වුණේ නැහැ. කෘෂිකර්මය දියුණු කළේ පිලිප් ගුණවර්ධන. ඒ 56 ආණ්ඩුව කාලේ. එයාට කරන්න හම්බුවුණේ අවුරුදු තුනයි.* යූ.එන්.පී. ආණ්ඩුව තුළ ඔබ 11 වතාවක් මුදල් ඇමැති වෙනවා. ඒක ලෝක වාර්තාවක් ද?ලෝක වාර්තාවක්ද කියන එක මට ෂුවර් නැහැ. නමුත් ලංකාවේ නම් වාර්තාවක්. අයවැය වාර්තාව හැදුවෙත් මමමයි. වෙන අයගෙ උපදෙස් හා උදව් අරගෙන. මම කියන්නෙ නැහැ මං තනියම ඔක්කොම කළයි කියලා.* ඔය මුදල් ඇමැතිකම ලලිත් ඇතුලත්මුදලිත් බලාපොරොත්තු වුණා නේද?ලලිත් බොහෝම තදින් බලාපොරොත්තු වුණා. එයා හිතුවා එයාට ලැබෙයි කියලා. මේ ගෙදරටම ඇවිල්ලා ජේ.ආර්. කිව්වා රොනී ඔයාට තමයි මං මුදල් ඇමැතිකම දෙන්නෙ කියලා.* විවෘත ආර්ථිකය ජේ.ආර්.ගේ සංකල්පයක්ද? නැත්නම් ඔබේ සංකල්පයක්ද?දෙන්නගෙම සංකල්පයක් යැයි කියන්න පුළුවන්. මං යෝජනා කළාම ජේ.ආර්. කෙළින්ම පිළිගත්තා. මොකද එයාගෙත් අදහස වුණේ ඒක. ඒ වෙනකොට කොමියුනිස්ට් රටවල් කීපය හැරුණාම ලෝකයේ අනෙක් හැම රටකම වගෙ තිබුණේ විවෘත ආර්ථිකය. දැන් නම් ඉතිං කොමියුනිස්ට් කියලා රටවල් ලෝකයේ නැහැනේ.* ඇයි විවෘත ආර්ථිකයක් අපේ රටට හඳුන්වල ‍දුන්නේ?ඔබ දන්නෙ නැතුව ඇති ඒ කාලේ හාල් පොලු තිබුණා. පාන් පෝලිම් තිබුණා. හාල් සේරු දෙකකට වැඩිය ගන්න බැහැ. පාන් රාත්තල් බාගයකට වැඩිය ගන්න බැහැ. සීනි සුමාන දෙහෙකට සැරයයි දෙන්නේ. පරිප්පු, කරවල දකින්නවත් නැහැ. ඒ පසුබිමේ තමයි අපි විවෘත ආර්ථිකය හඳුන්වල දුන්නේ.* ඔබ ‍ලෝක බැංකුවට ඕනෑ විදියට නැටුවයි කියලා සමහරු කියනවා?මම සියයට පනහත් - හැටත් අතර ප්‍රමාණයක් ගත්තේ ණය නෙමෙයි තෑගි මුදල්. ණය වුණත් බොහෝම අඩු පොලියට ගත්තේ. ණය නොගෙන අපේ රට දියුණු කරන්න බැහැ.* ඔබ ලෝක බැංකු ලොක්කන්ට කුරහන් තලප -වන්ඩු ආප්ප කැව්වයි කියලත් කියනවා?අපේ ඇමැතිවරුන්වත් යන්නෙ නැති ගම් පළාත්වලට මං ලෝක බැංකු ලොක්කන් එක්කරගෙන ගියා. ඔවුන් ගොවියන්ගේ ජන ජීවිතය තේරුම් ගත්තා. ඔවුන් නිකං ණය දුන්නෙ නැහැ.* විවෘත ආර්ථිකය නිසා නේද අපේ සංස්කෘතිය විනාශ වුණේ?ඒක බොරු කතාවක්. ඇයි අපේ සංස්කෘතියට මොකද වෙලා තියෙන්නේ? ආගම නැතිවුණෙත් නැහැ, සංස්කෘතිය නැති වුණෙත් නැහැ. කිසිම දෙයක් නැති වුණේ නැහැ. ඒක ආර්ථිකයකින් කරන්න පුළුවන් දෙයක් නෙමෙයි.* කොහොම වුණත් ජේ.ආර්.ගේ ධර්මිෂ්ට සංකල්පය ලෝක බොරුවක්?ජේ.ආර්.ට අවංක හැඟීමක් තිබුණා. ඒත් ඕවා ක්‍රියාත්මක කරන එක ලේසි නැහැනේ.* ජේ.ආර්. ඇමැතිවරුන් අස්සන් කරපු දින රහිත අස්වීමේ ලිපි තියාගෙන හිටියා කියන කතාව ඇත්තද?ඔව්. හැබැයි ‍ෙතාන්ඩමන්ගෙයි මගෙයි විතරයි එහෙම අස්සන් නොගත්තේ.* ඔබත් උපාලි විජයවර්ධනත් අතර ලොකු ගැටුමක් තිබුණ නේද?ඔව්. මිනිහට ඕනෑ කළානේ මුදල් ඇමැති වෙන්න. ඒ විතරක් නෙමෙයි ඊට පස්සේ ජනාධිපති වෙන්නත් හිතාගෙන හිටියා. මිනිහ පාර්ලිමේන්තුවටවත් කවදාක්වත් ඇවිල්ලත් නැහැ. එයා හිතුවා එයාට තමයි සුදුසුකම තියෙන්නේ ජේ.ආර්.ට පස්සෙ ජනාධිපති වෙන්න කියලා.* ජනවාර්ගික ප්‍රශ්නය ඇති නොවන්න අපේ රට සිංගප්පූරුවක් කරන්න තිබුණ කියලයි එදා ඔබ කිව්වෙ?ඔව්. ඒක ඇත්ත. සිංගප්පූරුව කියන්නෙ නගරයක් විතරයි. ලී ක්වාන් යූ ඒක දියුණු කළා. කිසිම ජනවාර්ගික ප්‍රශ්නයක් නැහැ. ඒ කියන්නේ විවිධ ජන කොටස් නැහැ කියන එක නෙමෙයි. විවිධ ජනකොටස් ඉන්නව. මැලේ, චීන, ඉන්දියන් එතකොට ලාංකිකයොත් ඉන්නවා. තේරුණද? ඒත් ලී ක්වාන් යූ කිසිම ජනවාර්ගික ප්‍රශ්නයක් ඇති වෙන්න ඉඩ තිබ්බෙ නැහැ.* ජේ.ආර්.ට වුණත් ඒක කරන්න තිබුණනේ?ඔව්. කරන්න තිබ්බා.* මොන ප්‍රශ්න තිබුණත් ජේ. ආර්., බණ්ඩාරනායක මැතිනියගෙ ප්‍රජා අයිතිය නැතිකිරීම නම් වැරැදියි.ඔව්. ඒක නොකළ යුතුව තිබූ දෙයක්. යූ.එන්.ප‍ී. ආණ්ඩුව කරපු හැම දෙයක් ම මම හරියි කියන්නෙ නැහැ. ව්‍යවස්ථාවේ වුණත් මං කැමැති නැති අංශ තිබුණා. ජනමත විචාරණයටත් මං විරුද්ධයි.* ඔබ එකල ඔබේ ප්‍රතිරූපය නංවගන්න ‘කල්පනා’ නමින් සඟරාවක් පටන් ගත්තා.මං ගැන යමක් ඕනෑ නම් අවුරුද්දකට වතාවක් දෙකක් පළවෙන්න ඇති. මං නිතරම කිව්වේ මං ගැන මුකුත් ලියන්න ඕනෑ නැහැ කියලයි. ‘කල්පනා’ තමයි ඒ කාලේ තිබුණු හොඳම සඟරාව. ප්‍රේමදාසයි, ගාමිණී දිසානායක කරපු සඟරා දෙක තුට්ටු දෙකක් වටින්නෙ නැහැ. ඒවා කුණු කූඩයට දාන්න පුළුවන්.* ඔබත් ප්‍රේමදාසත් අතර අදෘශ්‍යමාන අරගලයක් තිබුණා නේද?එයාට විශාල බයක් තිබුණා මං ගැන. ජනාධිපතිට පස්සෙ ඊළඟට වැදගත් වෙන්නේ මුදල් ඇමැතිකම‍. ඒක කොයි රටෙත් එකයි. ඒක ප්‍රේමදාසට තේරුණේ නැහැ. එයා බොහෝ ම පටු විදිහට කල්පනා කරපු කෙනෙක්. අනික එයාට මුදල් ඇමැතිකමක් කරන්න බැහැනේ. එයාට තිබුණේ පොඩි පොඩි ගෙවල්, පොඩි පොඩි පාරවල් හදන අමාත්‍යාංශ. අනික එයා අයවැයෙන් වැඩිම මුදල එයාගේ අමාත්‍යාංශයට ඉල්ලා සිටියා. ඒක කරන්න පුළුවන් වැඩක් නෙමෙයිනේ.ඔබ ආයෙත් යූ.එන්.පී. එකෙන් ශ්‍රී ලංකා නිදහස් පක්ෂයට පැන්නා‍. මේවා දේශපාලන අවස්ථාවාද නෙමෙයි ද?බොරුවට, මෝඩකමට වැරදි පාරේ යන පක්ෂයක් අල්ලගෙන ඉන්න එකේ තේරුමක් නැහැ. අඩුම ගාණේ අපිට ඒ පක්ෂය වෙනස් කරන්න පුළුවන් නම් ඒත් එකක්. ඒත් බැරි නම් ඒක බදාගෙන ඉදලා වැඩක් නැහැ. මං හිතන්නේ දේශපාලනයේදී මං ගත් තීරණ එකක්වත් වැරදි තීරණ නෙමෙයි.* ‘රොනී පනී’ කියලා ‘ඇත්ත’ පත්තරේ ලියද්දී ඔබට තරහ ගියේ නැද්ද?නැහැ. මොකද දේශපාලනයට ආවම ඔව්වට මුහුණ දෙන්න සිද්ධ වෙනවා.* එදා - අද දේශපාලනය ඔබ කොහොමද දකින්නේ?එදා අපි අපේ ආසනවලට ගියේ කෝච්චියේ. මම විතරක් නෙමෙයි දහනායක, එස්.ඒ. වික්‍රමසිංහ, ප්‍රින්ස් ගුණසේකර, බී.වයි. තුඩාවේ දකුණු පළාතේ මේ ඔක්කොම ගියේ ‘රුහුණු කුමාරි’ කෝච්චියේ. අපි කාටවත් කාර් බාර් නොතිබුණා නෙමෙයි. මේ හැමෝටම කාර් තිබුණා. හැබැයි අපිට බොරු ෂෝක් තිබුණේ නැහැ. කවුරුත් බොහෝම චාම් ජීවිත ගත කළේ. අද දේශපාලනය ගැන නම් කතා කරන්න මං කැමැති නැහැ.* ඔබ පසුගිය දශක පහ තුළ විවිධ දේශපාලනඥයන් ඇසුරු කරලා තිබෙනවනේ. ඔවුන් අතරින් ඔබ වඩාත් ම කැමැති දේශපාලනඥයා කවුද?එක පැත්තකින් ඩඩ්ලි සේනානායක. අනෙක් පැත්තෙන් පිලිප් ගුණවර්ධන. මේ දෙන්න ය‍ටතේම මං සිවිල් නිලධාරියෙක් විදියට වැඩ කරලා තියෙනවා. ඔවුන් අවංකයි. ඒ වගේ ම රටට සේවයක් කරපු අය. දේශපාලනඥයෝ දෙකොටසක් ඉන්නවා. එක කොටසක් රටට අවංකව සේවය කරන අය. අනෙක් කොටස තැනක් ලබාගන්න, සල්ලි හම්බු කරන්න එන කට්ටිය. මම කියන්නෙ නැහැ ඩඩ්ලියි පිලිප් විතරයි අවංකව සේවය කරපු දේශපාලනඥයෝ දෙන්නා කියලා. තව ඉන්නවා.‍ කන්නන්ගර, යූ.බී. වන්නිනායක වගේ අය. වන්නිනායක හිටපු මුදල් ඇමැති කෙනෙක්. ඒත් එයා අන්තිම කාලේ ජීවත් වුණේ හුඟක් අමාරුවෙන්.* ඔබේ හොඳම දේශපාලනඥයන් අතරට ඔ‍බ ජේ.ආර්. ගේ නම සඳහන් නොකළේ ඇයි?ජේ.ආර්. මම හැමදාම ගරු කරන නායකයෙක්. නායකයෙක් හැටියට හොඳ නායකයෙක්. වැඩ දන්න නායකයෙක්.* ඒ වගේම කපටි නායකයෙක්?ඔව්. ඒකත් තිබුණා. දේශපාලනය කරන කොට කපටිකම් නැතුව කරන්න බැහැ.* ඔබ බිරිය ගැනත් යමක් සඳහන් කරමු ද?ඇය මල්ලිකා ද මැල්. මගේ දේශපාලන වැඩවලට නියම සහයෝගය ලැබුණේ ඇයගෙන්. මුදල් ඇමැතිකමෙන් ජනප්‍රිය නොවන දේවල්, මහජනයා සන්තෝස නොවන දේවල් කරන්න සිද්ධ වෙනවා. මෙහිදී මගේ බිරියගෙන් ලැබුණු සහයෝගය අතිවිශාලයි.ඔබේ දූදරුවන්?මට දුවලම තුන්දෙනයි.‍ ඔවුන් විවාහකයි. ඔවුන්ටත් දූදරුවන් ඉන්නවා.ඔබේ දේශපාලන අත්දැකීම් පොතකට ලියන්න අදහසක් නැද්ද?දවසක් දෙකක් මං ලියන්න පටන් ගත්තා. ඒත් මට කම්මැළි හිතුණා.සුනිල් මිහිඳුකුලඡායාරූප - දුෂ්මන්ත මායාදුන්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>05</month>
      <day>25</day>
    </date>
    <link>http://www.silumina.lk/2014/05/25/_art.asp?fn=ay1405252</link>
    <topic>ලෝකයේ දිවි ගහනය වැඩිම යාල වනයේ</topic>
    <author>අරුණි මුතුමලී</author>
    <content>අඩ සිය වසක් පුරා ඡායාරූපකරණයේ නිරත වන ඔහු ඒ විනෝදාංශයට හුරු වූයේ අවුරුදු දහසයේ දී පමණය. සිය සහෝදරයකු විසින් තෑගි දෙන ලද වෙස්ට් ජර්මන් එක්ස්ට්‍රෑක්ටර් කැමරාව මේ වනවිට ඔහුට ඡායාරූපකරණයේ ගෙන දී ඇති අපමණ අත්දැකීම්වල මූලයි. වෘත්තියෙන් ඉංජිනේරුවරයකු වුවද ව්‍යාපාරිකයකු ලෙස වැඩි සාර්ථකත්වයක් ලද ඔහු මේ වන විට බී ඒ එම් සමූහ ව්‍යාපාරයේ සභාපතිවරයා ලෙස කටයුතුකරයි. රටවල් දහසයකත් උත්තරධ්‍රැවයේ හා දක්ෂිණධ්‍රැවයේත් සංචාරය කරද්දි ඔහු දුටු දුර්ලභ වනජීවී දසුන් පොදු ජනතාවට දක්නට සැළැස්වීමේ ප්‍රදර්ශනයක් මේ 29 වැනිදා සිට කොළඹ කලා භවනේදී පැවැත්වීමටද කටයුතු යොදා ඇත්තේ ‘Odyssey into the Wild’ නමිනි. ඒ ප්‍රදර්ශනයේත් ඒ හා බැඳුණු ඡායාරූප එකතුවේත් හිමිකරු වන්නේ පරිසරලෝලී බී. ඒ. මහීපාල මහතාය. කෙතරම් රටවල් පිළිබඳ අත්දැකීම් ලැබු‍වේද යත් මැඩගස්කර් රාජ්‍යයේ ශ්‍රී ලංකා නියෝජිතවරයා වන්නේ ද ඔහුය. ඔහු ගේ ඇසට හසු වූ ස්ථාන අතරින් මෙරට දුටු ලස්සනම තැන ගැන ඔහුගේ මතක අවදි කළේ මෙසේ ය. "අපි පොඩි කාලේ යාල යනවා අලි බලන්න. විල්පත්තු යනවා කොටි බලන්න. ඒ කාලේ කොටියෙක් දකිනවා කියන්නේ මසුරං වටින දෙයක්. එහෙම තමයි මට වන ජීවීන් ගැන ආදරයක් ඇති වුණේ. ඒ අතර මගේ අය්යා කෙනෙක් මට පොඩි කැමරාවක් දුන්නා. ඒ කාලේ මේ තරම් කැමරා තාක්ෂණය දියුණු නෑනේ. ෆිල්ම් රෝල්වලින් තමයි වැඩ කරන්නේ. හොඳ පින්තූරයක් ගන්නවා කියන එකත් හරි අමාරු වැ‍ඩක්." මෙසේ කතාව ඇරැඹූ ඔහු ක්‍රමයෙන් ඡායාරූපකරණයේ ප්‍රවීණත්වයට ළඟා වූ ආකාරය ද පැවසුවේ පිටරටවලද දිගුකාලීන අත් දැකීම් සිහිපත් කරමිනි."මම ඉංජිනේරු‍වකු හැටියට විශ්ව විද්‍යාලයෙන් පිට වුණේ 71 වසරේ. ඒ කාලෙත් මම කොටිගල කොටින් ජායාරූප ගත්තා. නමුත් 1990න් පස්සේ තමයි හොඳටම මේ කටයුත්තට කැප වෙලා වගේ කරන්න ගත්තේ. යාල, බූන්දල, විල්පත්තු, උඩවළව වගේ සෑම තැනකම අපි ඇවිද්දා. එතකොට අපට ලැබුණු අත්දැකම තමයි පනහ, හැට හැත්තෑව දශකවලට වඩා යාල පැත්තේ දිවියන් නිතර දකින්න ලැබීම. මට සැකයක් තිබෙනවා, ඒකට හේතුව දිවි හමට පනහ හැට කාලේ හොඳ ඉල්ලුමක් තිබුණා. ඒ නිසා ඒ කාලේ දිවියන් අඩු වුණා ද දන්නේ නෑ.""කොහොම හරි මම ඉන්දියාවේදි , දකුණු අප්‍රිකාවේදි ජගුවරයා, සිංහයා, ව්‍යාග්‍රයා එහෙම දැකලා තිබෙනවා. ඉන්දියාවේ ගිර් වනෝද්‍යා‍නය තමයි ආසියාවේ සිංහයන්ගේ පරාදීසය. ‍කොටින් බලන්න එක්ක යන‍්නේ අලි පිටේ. ඒත් අලින්ට හෙණ්ඩුවෙන් අනිනවා මදිවට අලි දැක්කාම කොටි බය වෙනවා. මේ වගේ හිංසාකාරී දේවල් බලන්න අකමැති නිසා මම ඒ ගමන නතර කළා.ටැන්සානියවේදී චීටා අක්කෙකුයි මල්ලියෙකුයි අපේ වාහනේ දෙපැත්තෙන් නැගගෙන් හිටියා. ඔය වගේ අත්දැකීම් බොහොමයක් මට පිටරටදි තිබෙනවා. 2001 ඉඳන් ඉන්දියාවේ රන්තැම්බෝ වනෝද්‍යානේ 'මෂ්ලි' කියන ව්‍යාග්‍ර ධේනුව ගැන මම අවධානයන් හිටියා. එයාට දැන් අවුරුදු 19ක් විතර ඇති. මමත් මේ වන විට අවුරුදු 14ක් මෂ්ලි ගැන හොයා බැලුවා. එයාගේ පැටවුන්ගේ පැටවුන් පවා දැන් දකින්න පුළුවන්. මෂ්ලි කියලා එයාට නම වැටුණේ කම්මුලේ තිබෙන වෛරම නිසා. එය මාළුවකුගේ හැඩය ගන්නේ. හින්දි බසින් මෂ්ලි කියන්නේ මාළුවාට."මෙසේ සිය විදෙස් අත් දැකීම් ගැනද පැවසූ ඔහු මෙරට තමන් වඩාත් ප්‍රිය කරන ස්ථානය පිළිබඳ පවසන්නට විය."දිවියන් ගැන එහෙම කියද්දි මම කැමතිම තැන මොකක්ද කියලා අනුමාන කරන්න පුළුවන් නේද? මම මේ රටේ දැක්ක ලස්සනම තැන තමයි යාල. එහෙම වෙන්න හේතුව එහි පිහිටීම. අනෙක කුඩා වුණාට සත්තු වැඩියි. අලි ‍කොටි වලස්සු කුරුල්ලෝ එහෙම සෑහෙන්න දකින්න පුළුවන්. අනෙක මම දන්න තරමින් යාල තමයි ලෝකේ අඩු ඉඩක දිවියන්ගේ ගහනය වැඩිම ස්ථානය. එ යම තමයි මම යාලට කැමති වෙන්න ලොකුම හේතුව."එසේ තමන් කැමතිම ස්ථානයේ දී ලද අත්දැකීම් ද ඔහු අපූරු කීවේ ඒ මොහොතේ අප ඉදිරියේ සිදුවන්නා සේය."දවසක් මගේ ට්‍රැකර් කීවා අන්න සර් පූස් පැටව් තරම් පුංචි දිවි පැටව් ඉන්නවා කියලා‍. මමත් පහු වෙනිදා උදේ පාන්දර හයවෙනකොට ගියා එයාලාව බලන්න රුක්විල. දිවි අම්මා නෑ. ඇබිත්තං පැටව් තුන් දෙනා තුරුල් වෙලා ඉන්නවා. අපි ඈත ඉඳන් කැමරාව මානගෙන හිටියා අම්මා එනකල් කියලා. ටික වෙලාවකින් ගහේ කොළ හෙළවෙනවා පෙනුණා. දැන් දැන් මහ දිවිදෙන එනකොට මොකද පැටව් කරන්නේ කියලා බලන් ඉද්දි මෙන්න ගහේ ඉන්නවා මිනිහෙක්. අපිට හිතා ගන්න බැරුව ගියා.""එක අතකින් ඒ මනුස්සයාගේ ජීවිතේ අනතුරේ අනික ඒ කෙනා ආවේ මොකටද ඒ දිවි පැටවුන් ඉන්න තැනට? අපි වහාම උද්‍යාන පාලකට දැනුම් දුන්නා. ඉන් පසු ඒ තැනට තිබුණ ලොකුම ප්‍රශ්නයක් ඉවර වුණා. නමුත් දවස් දෙක තුනකට පස්සේ බලද්දි ඒ දිවි අම්මා පැටවුනුත් අරගෙන කොහේ දෝ ගිහින්."ඔහු එසේ කියමින්සැසඳුවේ පිටරට ලද මෙවන් අත්දැකීමකි."ඉන්දියාවෙත් තිබුණා සාරිෂ්කා කියලා මේ ව‍ගේ උද්‍යානයක්. හෝ ගාලා සංචාරකයන් ආවා. ඒ නිසාම ටික කාලෙකදි දිවියන් නැතිව ගියා. ඊට පස්සේ ඒ වනෝද්‍යානයට සංචාරක ආකර්ශනය නැතිව ගියා. ඒ වගේ අපේ යාලත් එක පාරටම අඳුරු වන්න පුළුවන් දවසකට‍ එන වාහන ගණන වැඩි වෙන්න ගත්තොත් මේ විදිහට."එසේ අනතුරු ඇඟ වූ ඔහු යළිත් යාල දී ලද සොඳුරු අත්දැකීම් මතක් කළේ ය."ත්‍රස්තවාදී කලබල තිබෙන කාලේ මම තනිවම ගියා යාල. එතැන තිබුනු හෝටලයකින් රෑ කෑම කන්න හිතාගෙන මම යද්දි විදේශිකයන් පිරිසක් කෑ ගහන්න ගත්තා. අලියෙක් අලියෙක් කියලා.මම බලනකොට ඒ කෑගැහිල්ලට කුලප්පු වුන වල් අලියෙක් මගේ පැත්තට දුවගෙන එනවා. මම පණ එපා කියලා ආපහු හෝ‍‍ටලයේ කාමරේ ඇතුළටම දුවලයි නතර වුණේ. හැබැයි මම දන්නවා හොදටම ඒ සතා ඇවිස්සුණේ අනවශ්‍ය කෑ ගැසීම නිසා. වනයකදි හැසිරෙන්න ඕන විදිහක් තිබෙනවා. ඒවා නොදැන හැසිරීම නිසා ප්‍රශ්න ඇතිවන්න පුළුවන්."වසර පනහක් පුරා ඡායාරූපකරණයේ යෙදුණ ද ජීවිතයේ එකම වරක් දුටු සිදුවීම ඔහුට දැක ගතහැකි වූයේ ද යාලදීය."1990 මැයි 29 දා අපි මහසිල වැව බංගලාවේ නැවතුණා. දවස් දෙකක් තිස්සේ ඇවිද්දා කිසිම සතෙක් දැක්කේ නෑ. එහෙම ඉදන් අපි ගියා මැණික් ගගට නාන්න. අපිට ඇහුණා අතු බිඳින හඬක් අපිත් ටිකක් සැලකිලමත් වෙලා බලාගන හිටියා. අලි රංචුවක් මෙන්න කැලෙන් මතු වුණා.ඒ අය පස්සෙන් දුවගෙන ආවා තව පිරිමි අලියෙක්. එයා ඇතින්නක්ව පන්නාගෙන ආවා. රංචුව ටිකක් හිටියා, දිය කඩිත්තෙන් වතුර බිව්වා, හිමින් කැලේට ගියා. අර දෙන්නත් ඒ එක්කම ගියා. අපිත් දැන් අලි ගියානේ කියලා ආපහු නාන කරන කටයුතුවල යෙදුණා.මෙන්න ආයෙමත් දඩි බිඩි ගාලා සද්දයක් ඇහුණා. බලද්දි අර අලි ජෝඩුව. ඇතින්න පස්සේ අලියා පන්නගෙන ඇවිත් දිය කඩත්තට පැන්නා.ඒ ගමන්ම අලියා ඇතින්න සමඟ ආලිංගනයට පටන්ගත්තා මේ තමයි මම ජීවිතේ පළමු වරට ඒ වගේ දසුනක් දැක්ක අවස්ථාව."ඔහු ලද අත්දැකීම් සමඟ යාල ඔහුට තමන්ගේම තැනකි."මම මේ ජීවිතේ සතුටින් ගෙවන කෙනෙක්. මම හම්බකළා, යුතුකම් ඉටුකළා මගේ ව්‍යාපාර පවා මම දරුවන්ට පවරා තිබෙන්නේ කැමති දෙයක් කරන්න කියලා. මට තව හම්බකරන්න, ලබා ගන්න දේවල් නෑ.බෞද්ධයෙක් හැටියට මම මේ සියල්ල වෙනස්වන බව දන්නවා. ඒ වගේම පරිසරය රකින්නා පරිසරය විසින් නිසගයෙන්ම රැකෙන බවත් මම තදින් විශ්වාස කරනවා.මගේ හිතේ තිබෙන එකම සැකය අර ඉන්දියාවේ සාරිෂ්කා උද්‍යානයට වුණ දේ අපේ යාල වනෝද්‍යානයටත් වෙයිද කියන එකයි."ඒ සැකය අපේ සිතටද ඇතුළු කිරීමෙන් ඔහු බලාපොරොත්තු වන්නේ මීට වඩා සැලසුම් සහගත වැඩපිළිවෙලක් යාල වෙනුවෙන් සැකසීම බව අමුතුවෙන් කිව යුතු නැත.අරුණි මුතුමලීaruni@silumina.lkකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>05</month>
      <day>25</day>
    </date>
    <link>http://www.silumina.lk/2014/05/25/_art.asp?fn=ay1405253</link>
    <topic>වැටත් නියරත් නියවනා</topic>
    <author/>
    <content>දහදියයි කඳුළුයි හලා නුඹ කෙත කමත රැක්කාට කළගුණ කරල් විතරක් නෙමෙයි ගොයියෝ වැටත් නියරත් නියවනාසොබා දහමයි දෙවිවරුයි අද වැරැද්දට ආවඩ කියන්න දයාවට කරුණාව ගැන අද අහෝ ලොකු හිරි කිතක් දැනුණා පිට හරක් වත්තට පනින්නෙත් වතුර බැස්සෙත් වක්කඩේ හිතා බැලුවොත් හේතු කාරණ කාට කාටත් තේරෙණාඋඩු බුරන බල්ලොත් උම්බෑ කියන ගවයොත් ළං වුණොත් වැඩිපුර නිතර ගෙන දේ වේදනාඅම්ම අප්පත් බිරිය දරුවොත් වැරදුණොත් වෙන කවුරුවත් නෑ| කෙස්ස කළු මුත් පස්සෙ වැවෙනා රැවුල කලියෙන් සුදු වෙනාවැටුණොතින් සිංහයෙක් කේසර සමාවක් නම් කිසි දිනෙක නෑ නරියො බූරුවො ළඟට අවුදින් වැටුණු හින්දා පාගනාහම්බන්තොටමාමඩලේ ගැමුණු වික්‍රමසූරියසුළඟ එන්නැති රාත්‍රියේ තරුත් එන්නැති රාත්‍රියේ සඳුත් එන්නැති රාත්‍රියේ කවුරුවත් නෑ රාත්‍රියේනිට්ටඹුවචමෝදි සත්සරා තිලකරත්නනුඹයි පුංචි කුමරි අපේ මේ සොඳුරු කැදැල්ලේ නොවෙත් මුළාවන් විස බඹරුන් කෙරේමාපිය දෙපළ තෙපලයි හිස පිරි මදිමින්නේ, බිඳිනු බැහැ නුඹ දෙපළගේ සිහිනේබඹර සෙනෙහේට මාපිය සෙනෙහේ පරදනු නොහැකේමිනුවන්ගොඩධාරිකා සුහර්ෂිඅද මුළු අහස බරයි වැහිකෝඩය ඉතිරි පොඩි දුව දොඩමලු වෙයි සිතුවිලි පිනිබිඳුවේහිමි ඔබ දුරක ගියේ ගෙපැලේ දුක රජ වී හෙට දින දුටුවෙ ඔබයි දෙසිතක් අසරණ වීදහවල රැය ද එකයි හැම තැනකම ඔබ වේ සැනසුම දුව ළඟමයි සඳවත නැත තනිවීමීගස්ආරේගුණපාල වික්‍රමආරච්චි  දහසක් දෙන කිව් කවි ගී නොඅසාලා සියයක් පැතුම් ඔබ හට පූජා කරලා තෙරුවන් ප්‍රේම ඔබ ගැන ‘පෙරුමන්’ පුරලා බොරුවක් වේද සරසවි පෙම අහිමි වෙලාහක්මණමාරි රාධිකාගින්නක් නැතිව දුමක් නොනැඟුණ ද බලනු මැනවශීත සෘතුවේ හිමිදිරි යාමයේ ගින්දරක් නැතිව ගලා යන බොඳ මීදුමහැඳලඅ. ද. සුනිල්සිකි පිළකි, නුඹ ද සකි ලෝ වැසි ලොබ බැඳි මියුරු අරුමැසි විලස දිසි මට නම්, නුඹ සකි කටුක සැබෑවකි රජිඳු සිකි පිටු පෑ කලක දිසි පිල් කළඹේ අසොබාව මෙනි  එල්. නිමාෂා සඳරුවනිකොළඹ විශ්වවිද්‍යාලය  එන්න දෑස් විවර කර බලන්න අපූරු ලෝකයක් භයංකාර සමාජයක් එන්න ඇවිත් විඳින්න මිනිස්කමේ මිහිරි අත්දැකීම් සිතන්න මඳක්... උන්මාදයෙන් පිරි මිනිස් ලොවක ආදරය, දයාව, කරුණාව නැති ජීවිතයක්...සිතුවිලි පොදි බැඳ යන සංසාරේ දෛවය නමැති පිළිසරණ ඔබට කෙසේදැයි දැනගන්න මඳක් හදවතට තට්ටු කර බලන්න එකට කා බී එකට නිදිවැරු කි දෙනෙක් ඔබ සමඟ ද මොහොතක් සිතන්න... තමාට තමා මිස අන් සරණක් නැති බවමාතලේලක්ෂිකා ප්‍රසංගනි කෝණාරඑක දෙක තුන ගෙවී යන මැදියම සහ අලුයම ගෙවී ගිය තිස් සතර වෙනි වසර මේ අහිමි කළ අහිමි වූ බොහෝ දෑ දිගු ය මේ සසර මෙන් දෛවය සමඟ මතකයඅලුත් වෙයි මහද තුළ නිරතුරු කුඩා ළදැරියක වී මා දුටු බිහිසුණුම මතකය තවම හදවත බුරයි පියාණෙනි මවුනිනුඹ මට කියා දුන් මිනිස්කම එදා විලසම අද ද නොපැකිලිව ඇති නමුදු පියාණන් මෙන්ම ඔබ අපව තනිකරදමා නොයන ගමනක් ගොසින් ගෙවිණි බොහෝ කල් ඔබේ පොඩි දූ තවම නොනිදා පහන් කරනයළි යළිත් ඔබ දෙපළ දකිනු පෙරුමන් පුරන නොපෙනෙනා ලොවක සිට නෙතු අයා බලා ඉම්කුරුණෑගලඑච්. එම්. සුරේකා තෝර කුඹුරහිත මහ හයියෙන් ඉකි ගහලා අඬනවා. ඒ මගෙන් දුරකට ගිය ඔයාව ඉල්ලා ඇස් දෙකෙන් මහා මෙරක් තරම් කඳුළු වැටෙනවා. ඒ ඔයා මගේ ළඟින් හිටපු කාලේ මතක් වෙලා. හුස්ම ගන්න හැම වාරෙම මගේ පපුව පිච්චෙනවා. ඒ ඔයාගේ මතකය හිතේ හිරවෙලා තියන නිසා. ඒත් හිතේ කොණක පුංචිම පුංචි සතුටක් තියෙනවා. ඒ ඔයා මගෙන් දුරකට ගියේ. අපේ අනාගතේ වෙනුවෙන් කියලා මම දන්න නිසා. රැයක් දවාලක් නැතුව ඔයාගේ මතකෙත් එක්ක මේ ඇස් දෙක මඟ බලාගෙන ඉන්නවා, ඒ ඔයා නිවාඩුවක් ලැබුණ ගමන්, ආයෙත් මගේ ළගට එනව කියලා මම දන්න නිසා.කොටපොළඅයේෂා වින්දුලා සිරිවර්ධනරාත්‍රිය නිහඬයි ගැඹුරුයි අන්ධකාරය තුරුලු කරන් නොනිදන රැය සුන්දරයිතෙලිතුඩට ළෙන්ගතුයි නිර්මාණ එළිදකී තෙලිතුඩට පණ දුන් රාත්‍රියෙ මනසේ ඇති පුතුගෙ රුව ඇ‍ඳෙන්නේවේගයෙන් ආ මේඝය පෙ‍රළමින් සායම් බඳුන බොඳ කළ සිතුවම නැවත අඳිනව ද පුතගෙ රුවකැලණියඑම්. එම්. එස්. ගුරුසිංහසල් මල් පිපුණා... ලුම්බිණියේ සල් අත්ත පුරා පිංවත් කුමරුගෙ මෑණිය සුරතට අත්ත නැමී පැන් දිය ඉස්සා...පුරහඳ නැග එන නිශා තලාවට විස්මිත අසිරිය කියන ලෙසින් රේණු සුගන්ධය නිශාතලාවම සුවඳ කළා සල් මල් සුවඳින්...උදම් වුණා සල් ඒ උපතින්... සිදුහත් කුමරුන් යශෝධරා හා... අතිනත ගන්නා සුබ මොහොතේ... නිහඬව ඒ මල් රේණු සුගන්ධයඉස්සා පැන්දිය මුසු කරමින්... සල් අතු නැමුණා... මල් බිම වැටුණා... අතු අඟ පැන් දිය කඳුළ කැටිති වූවා... සම්බුදු හිමි පා කමල් දොවාසල් මල් වැලපී... වැලපී හැඬුවා... පිරිනිවනේ බුදු පිරිනිවනේ...නැලවදුලානි චන්දිමා සුභසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>05</month>
      <day>25</day>
    </date>
    <link>http://www.silumina.lk/2014/05/25/_art.asp?fn=ay1405254</link>
    <topic>රෝහලේ කුස්සියෙන් ලෙඩුන්ට බත් දන්සලක්</topic>
    <author/>
    <content>රජයේ රෝහල් පිළිබඳව විවිධ මත දරන අය සිටිති. එහෙත් මොන කතා කීව ද අවසානයට යන්නට සිදුවන්නේ ද රජයේ රෝහලකට ය. එහි ප්‍රතිකාර ලබන ඇතැමෙකු රෝහලෙන් නිකුත් කරන ආහාර ගැනීමට අකමැතිය. ඒ පිරිසුදු නැතැයි සිතාය. තවත් විටෙක රෝගීන්ට දෙන ආහාර මුළුතැන්ගෙයි සේවකයන් ගසා කන්නේ යැයි කතාවක් ද පවතී. ඒ සියලු කතා මැද්දේ ජාතික රෝහලේ මුළුතැන් ගෙයි කාර්ය මණ්ඩලය මෙදා වෙසක් පොහොය වෙනුවෙන් සිය වියදමෙන් මුළු රෝහලේම රෝගීන් සඳහා දිවා ආහාරය සැපයුවේය. මේ කෙටි සටහන ඔවුන් අගයනු සඳහාය.ගෙවි ගිය වෙසක් සමයේ බොහෝ පිංකම් දානමානාදිය රටපුරා සිදු කැරුණි. මේ අතර වෙසක් පොහෝ දිනයේ දී සිදුකැරුණ විශේෂ පිංකමක් පිළිබඳව කොළඹ ජාතික රෝහලේ මුළුතැන් ගෙයින් අපට වාර්තා වුණා.අපි වෙසක් පොහෝ දිනයේ එහි ගියෙමු. අප යන විටත් සියල්ල සූදානම්ය. ජාතික රෝහලේ සියලු වාට්ටුවලට ආහාර බෙදා හැරෙන්නේ ප්‍රධාන මුළුතැන් ගෙයිනි. එදින ද සියල්ලම සූදානම්ව තිබිණි. කවරදාවත් නැතිව ජාතික රෝහලේ අධ්‍යක්ෂ අනිල් ජාසිංහ මහතා ඇතුළු තවත් නිලධාරී කිහිප දෙනෙක්ම එහි පැමිණ සිටියහ.“අද ජාතික රෝහලේ නේවාසිකව ප්‍රතිකාර ලබන සියලු රෝගීන්ගේ දිවා ආහාරයේ මුළු බරපැන මුළුතැන් ගෙයි කාර්ය මණ්ඩලයෙන්.”ජාතික රෝහලෙන් අසන්නට ලැබුණ ඒ ආරංචිය කොතරම් නම් වැදගත් ද යැයි අපට සිතුණේ විටෙක රෝහල්වලින් මතුවන විවිධාකාර ප්‍රශ්න ගැන විමසා බැලීමේදීය.“රෝහල්වල මුළුතැන් ගෙය පිළිබඳව කාගෙවත් එච්චර අවධානයක් නැහැ. ඒත් ඒ තැන තමයි වැදගත්ම තැන.”“කොච්චර වටින දෙයක් ද මේ අය කරලා තියෙන්නෙ”වෙසක් ‍පොහෝ දිනයේ ජාතික රෝහලේ මුළුතැන් ගෙයි කාර්ය මණ්ඩලය කළ පිංකම පිළිබඳව දැනගත් ඇසිල්ලේ හැමෝම ඒ සද්කාර්ය අගය කළහ.වේලාව පෙරවරු එකොළහයි පහට පමණ ඇත. ප්‍රධාන මුළුතැන් ගෙයින් පිටවන කෑම ට්‍රොලි තල්ලු කරගත් සේවකයෝ අදාළ වාට්ටුවලට යති. ඒ රෝහලේ දිවා ආහාරය බෙදන වේලාවයි.“එන්න”අප කැඳවූයේ, අපට මඟ පෙන්වූයේ, අදාළ තොරතුරු ලබාගැනීමට සහාය වූයේ ඇයයි. ඇය ආහාර නිරීක්ෂිකා තමරා ෙහට්ටිමුල්ල. තමරා අප කැඳවාගෙන ගියේ ප්‍රධාන ආහාර නිරික්ෂිකාව හමුවටයි. ඇය සුනිතා වැලිකල.“වෙසක් පොහොය දවසට රෝහලේ විවිධ ස්ථානවල දන්සල දෙනවා. අපිත් එහෙම දීලා තියෙනවා. නමුත් අපේ කාර්ය මණ්ඩලයේ ඉන්න නිමල් සුසන්ත තමයි ගිය අවුරුද්දෙ මේ යෝජනාව ගෙනාවේ. අපි මුළු රෝහලේම රෝගීන්ට දිවා ආහාරය දෙමු කියලා. අපේ සම්පූර්ණ කාර්ය මණ්ඩලය හැටපහක් පමණ ඉන්නවා. ඒ හැටපස් දෙනාට අයිතියි ආහාර නිරීක්ෂිකාවන් දහදෙනා, අරක්කැමියන් විසිඑක් දෙනා හා සෞඛ්‍ය සහායකයන්, පිරිසුදු කරන්නන් යන අය.අපි මෙහිදී මුදල් එකතු කළේ නැහැ. හැමෝම තම තමන්ට පුළුවන් දේ සපයන්න බාර ගත්තා. අපේ එක් සේවක සහෝදරයෙක් බෝංචි ගෙනාවේ එයාගේ ගමේ කොටුවෙන් කඩාගෙන ඔහු බෝංචි කිලෝ පනහක් අරගෙන ආවා. ඒ වගේම තව කෙනෙක් පොළොස් ගෙනාවේ මහියංගණයේ ඔහුගේ ගමෙන්. කෙසෙල් ගෙඩි ගෙනාවේ හම්බන්තොටින්. ඒ නිසා බොහෝම නැවුම් එළවළු පලතුරු යොදාගන්න අපට පුළුවන් වුණා.වෙසක් පොහොය දවසේ රෝහලේ රෝගීන් තුන්දහසක් පමණ හිටියා. එදා අපේ කාර්ය මණ්ඩලය රෑ නිදිවරාගෙන මේ පිංකමට, සහභාගි වුණා. අපට හරිම සතුටුයි මේ වගේ පිංකම් කිරීමට ලැබීම ගැන. මේ අපේ පිංකම කෙරුණේ දෙවැනි වතාවට.”තුන් දහසකට කෑම ඉවීම සුළුපටු දෙයක් නොවේ. ඊටත් රෝගීන් වෙනුවෙන් පිරිසුදුවට පෝෂණ ගුණය රැකෙන පරිදි තුන් වේලටම ආහාර දීම බොහෝම බැරෑරුම් කටයුත්තකි. දියවැඩියා රෝගීන්, දියර ආහාර ලබාගන්නා රෝගීන් සාමාන්‍ය ආහාර ලබාගන්නා රෝගීන් වෙනුවෙන් මෙන්ම නළ මඟින් ආහාර ලබාගන්නා රෝගීන් සඳහා බත් එළවළු, සුප්, කැඳ වර්ග සකස් විය යුතුය. මේ සියල්ල කැරෙන්නේ ප්‍රධාන මුළුතැන් ගෙයිනි.“රෝහලේ රෝගීන් සඳහා ආහාර වේල් සැකසෙන්නේ පෝෂණයට මුල්තැන දෙමින්. වෙසක් පොහෝය දවසේ දුන්න ආහාර වේල විශේෂිත ආහාර වේලක්. ඒ ආහාර වේල සාමාන්‍යයෙන් රෝහලේ දෙන ආහාර වේලට වඩා වෙනස්. නමුත් එය රෝගීන්ට සුදුසු වන ලෙස සකස් කෙරුණා. මේක අපි බොහෝම අගය කළ යුත්තකි. මුළුතැන් ගෙයි කාර්ය මණ්ඩලය බොහෝම උනන්දුවෙන් ඒ කටයුත්ත කළා.අද පෞද්ගලික අංශයේ රෝහල්වල මුළුතැන් ගෙයි ඇති උපකරණ සමඟ බලද්දි අපට ඒ තරම්ම නවීන උපකරණ නැහැ. ඒ වගේම තුන්දාහකට එකවර උයනවා කියන්නේ රස වෙනස් වෙන්න පුළුවන්. නමුත් පහසුකම් අඩු වුණත් මේ කාර්යය මණ්ඩලය බොහෝම උනන්දුවෙන් කැපවීමෙන් මේ කාර්යය කරනවා. මුළුතැන් ගෙයි කාර්යය මණ්ඩලය මෙවන් පිංකම් කරන අතරේ, රෝහල්වලට යම් සේවාවක් කිරීමට කැමැති අය ඉන්නවානම් ඔවුන්ටත් පුළුවන් මේ මුළුතැන් ගෙයි උපකරණ නවීකරණය කිරීමට උදව් කරන්නට.” ජාතික රෝහලේ පෝෂණවේදී ඩී. එම්. ලියනගේ මහතා පැවැසුවේය.පොළොස් ගෙඩි සියයක්, බෝංචි කිලෝ සියයක්, සම්බා හාල් කිලෝ දෙසීයක්, රතු කැකුළු හාල් කිලෝ විසිපහක්, පොල් ගෙඩි 100 ක්, පරිප්පු කිලෝ පනහක් ආදි වශයෙන් එදා ආහාර වේල සකස් කිරීමට ගත්තා. ඒ වගේම මස් මාළු ගන්නේ නැතිව සෝයා මීට් ව්‍යංජනයකුත් කතුරුමුරුංගා මිරිස් ආදිය යොදලා බැදුමකුත්, පපඩම් නැවුම් එළවළුවලින් හදපු සුප් එකකුත්, කැඳත් හැදුවා.එදා අපි එළිවෙනතුරු වැඩ කළා. නමුත් අපි ඒවාට අතිකාල දීමනා ලබාගත්තේ නැහැ. අපි මේ හැමදේම කළේ බොහෝම කැමැත්තෙන්.” ප්‍රධාන අරක්කැමි සරත් නන්දසිරි පැවැසුවේය.එකමුතු කමින්, සහයෝගීත්වයෙන් කළ මේ මහඟු පින්කම මිල කළ නොහැකි තරම්ය. එහෙත් එදින රෝහලේ රෝගීන් වෙනුවෙන් රජය විසින් දරන්නට වූ යම් වියදමක් ඉතිරි විය. ඒ ඉතිරිය පිළිබඳව අපට පැවැසුවේ ජාතික රෝහලේ අධ්‍යක්ෂ අනිල් ජාසිංහ මහතාය.“රෝහලේ සිටින රෝගීන්ගේ මාසික කෑම වියදම රුපියල් මිලියන පහළොවක් වෙනවා. දහවල් ආහාරය සඳහා රුපියල් ලක්ෂ එකහමාරක් පමණ වියදම් වෙනවා. මුළුතැන් ගෙයි කාර්ය මණ්ඩලය වෙසක් පොහෝ දින කළ මේ සත්කාරය සඳහා රුපියල් හැත්තෑපන් දහසක් පමණ වියදම් වී තිබෙනවා. ජාතික රෝහලේ මුළුතැන් ගෙයි කාර්ය මණ්ඩලයෙන් මෙවැනි සද්ක්‍රියාවක් කිරීම මම බෙහෙවින්ම අගය කරනවා. එදා ඔවුන් ලබා දුන්නේ විශේෂ ආහාර වේලක්. ‍ඔවුන් මේ පිංකම කළ දෙවැනි අවස්ථාව. එදින රෝහලේ රෝගීන්ගේ දිවා ආහාරය වෙනුවෙන් රජයට කිසිම මුදලක් දරන්නට වුණේ නැහැ.”දිනපතා කාර්යබහුල ඔවුහු මෙවැනි සද්ක්‍රියාවල යෙදීමට ද අමතක නොකිරීම විශේෂය. ඔවුන් මේ සියල්ලෙන්ම සොයනුයේ මානසික තෘප්තියයි. එකාවන්ව එකට එක්වෙමින් උස් පහත් බේද නොසලකා සේවය කරන ඔවුන් පිළිබඳව ජාතික රෝහලේ ප්‍රධාන ගණකාධිකාරි කේ. ඒ. සිසිර රංජන් මහතා පැවැසුවේ මෙවැන්නක්.“මම මේ අය කරපු කාර්ය බොහෝම අගය කරනවා. හේතුව තමයි ඔවුන් මේ දානමය පිංකම සඳහා මුදල් එකතු කළේ නැහැ. එකතු කළේ ද්‍රව්‍යමය දේ පමණයි. ඒ වගේම තමයි ඔවුන් මුළුතැන් ගෙය හොඳට පිරිසුදුව තියාගෙන ඉන්නවා.සමහර වේලාවට රෝගීන් හිතනවා ඇති රෝහල්වල කුස්සිය අපිරිසුදුයි කියලා. නමුත් මේ රෝහලේ කුස්සිය බොහෝම පිරිසුදුයි. ආහාර පිළියෙල කෙරෙන්නේ සෞඛ්‍යාරක්ෂිතව. එදා දවසේ මේ අය රෑ එළිවනතුරු සේවයේ යෙදී හිටියා, නමුත් ඔවුන් ඒ වෙනුවෙන් අතිකාල දීමනා ලබා ගත්තේ නැහැ.ආහාර අංශයේ අංශ ප්‍රධානී නාලනි විජේසිංහ මහත්මිය තමයි මේ වෙනුවෙන් කෙරෙන නිකුත් කිරීම් සිදු කරන්නේ. ඇය සකස් කළ වාර්තාවට අනුව එදින දිවා ආහාරය වෙනුවෙන් රජය දැරිය යුතුව තිබු මුදල හැත්තෑපන්දහසකට වැඩියි. නමුත් මුළුතැන් ගෙයි කාර්ය මණ්ඩලය වෙසක් පොහෝ දා කළ දානමය පිංකම නිසා එදින රජයට ඒ මුදල දැරීමට සිදුවුණේ නැහැ.ඉනෝකා සමරවික්‍රමඡායාරූප - සුදම් ගුණසිංහඋතුර ෙකාළඹ සමූහ - ඒ. මදුරවීරන්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>05</month>
      <day>25</day>
    </date>
    <link>http://www.silumina.lk/2014/05/25/_art.asp?fn=aj1405251</link>
    <topic>හැත්තෑපස් වසරක ඉතිහාසය සමරමින්</topic>
    <author/>
    <content>හැත්තෑපස් වසරක ඉතිහාසය සමරමින්Daimler අග්නිදිග ආසියාවේ සභාපති සහ ප්‍රධාන විධායක නිලධාරි වුල්ෆ් ගැන්ග් හූපන්බාවර්, ඩිමෝ සභාපති කළමනාකාර අධ්‍යක්ෂක රන්ජිත් පණ්ඩිතගේ, Daimler මධ්‍යම සහ නැගෙනහිර යුරෝපා අප්‍රිකා සහ අාසියා සභාපති / ප්‍රධාන විධායක නිලධාරි පීටර් ඇලෙක්සැන්ඩර් ට්‍රෙවින්, ඩිමෝ ප්‍ර්‍රධාන විධායක නිලධාරි ගහනාත් පණ්ඩිත‍ගේ සහ Daimler අග්නිදිග ආසියාවේ විකිණුම් සහ අලෙවි සාමාන්‍යාධිකාරි කෙනී මහත්වරු.ශ්‍රී ලංකාවේ මර්සිඩීස් - බෙන්ස් ප්‍රධාන නියෝජිත වන සීමාසහිත ඩීසල් සහ මෝටර් ඉංජිනේරු පොදු සමාගම (ඩීමෝ) විසින් දියත් කරන ලද මර්සිඩීස් - බෙන්ස් විශිෂ්ටත්ව මධ්‍යස්ථානය සිය වසර 75 ක ඉතිහාසය තුළ දී සමාගම ගත් වඩාත්ම හොඳ සහ ප්‍රතිඵලදායී පියවරක් ලෙසින් දැක්විය හැකිය. මෙම මධ්‍යස්ථානය බුද්ධිමත් පාරිභෝගිකයින් හට මර්සිඩීස් - බෙන්ස් ලොවෙහි අපූර්වත්වය වඩාත් විචිත්‍රවත් අයුරින් දකින්නට සලස්වන නවීන කේන්ද්‍රස්ථානයකි.කොළඹ 14, සිරිමාවෝ බණ්ඩාරනායක මාවතේ අංක 800 දරන ස්ථානයේ පිහිටා ඇති මෙම මධ්‍යස්ථානය කොළඹ නගරයේ පිවිසුමේම ස්ථානගත වී තිබීම සුවිශේෂීය. මෙම ලිපිනයේ ලියාපදිංචි කර ඇති මෙම මධ්‍යස්ථානය ඩීමෝ 800 ලෙසින් සියලු දෙනා අතරේ ජනප්‍රිය වනු ඇත. ජාත්‍යන්තර මට්ටමේ මර්සිඩීස් - බෙන්ස් නිර්දේශයන් සහ තත්ත්වයන්ට අනුව ඉදිකර ඇති මෙම මධ්‍යස්ථානය ඩීමෝ පාරිභෝගිකයන් සඳහා නැවුම් අත්දැකීමක් වනු ඇත.ඩීමෝ යනු ලොව මුල්ම මර්සිඩීස් - බෙන්ස් බෙදාහරින්නන් අතරට එක් වන සමාගමක් වේ. මෙම වසර 75 තුළදී, ක්ෂේත්‍රයේ අන් අයට අනුගමනය කිරීම සඳහා ප්‍රමුඛ පෙළේ මංසලකුණු සනිටුහන් කිරීමට ඩීමෝ සමත් වී ඇත. ඉතාමත් කුඩා වැඩපොළක් සහ රථවාහන අලුත්වැඩියා කටයුතු සිදු කරනා කාර්ය මණ්ඩල සාමාජිකයින් ස්වල්ප දෙනෙක් සමඟින් ආරම්භ කළ ඩීමෝ අද වන විට ලොව ප්‍රධානතම ඉංජිනේරු නාමයන් නියෝජනය කරමින් විශිෂ්ටත්වයේ හිණිපෙත්තට ළඟාවීමට සමත් වී ඇත.ආරම්භයේ පටන්ම ඩීමෝ ශ්‍රී ලාංකේය ජනතාව අතර ප්‍රචලිත වූයේ බෙන්ස් සමාගම යන නාමයෙනි. මෙසේ නම් ලැබීමෙන්ම “විශිෂ්ටත්වය පිණිස කැපවීම” යන සිය දැක්ම කෙරෙහි ඩීමෝ දක්වන අවධානය පෙන්නුම් කෙරේ. “පරිපූර්ණත්වය අපේක්ෂා කිරීම” යන සිය ප්‍රතිඥාවට අනුව ක්‍රියා කරමින් ඩීමෝ නිරන්තර වර්ධනය කිරීම් හා ඉහළ තත්ත්වයේ පාරිභෝගික සේවයක් ලබා දීම ආදිය කෙරෙහි කැපවී ඇත. එසේම විශ්වසනීයත්වය සහ ස්ථිර භාවය පවත්වා ගන්නා සමාගමක් ලෙසින් ඩීමෝ සෑම විටම සිය ආයතනික පෙරොන්දුව ඉටු කිරිමට කැපවී සිටී.නව මර්සිඩීස් - බෙන්ස් මධ්‍යස්ථානය වර්ග අඩි 15,800 ක පැතිරුණු, දේශීය නිර්මාණය කරන ලද අතිශය සුන්දර ගොඩනැඟිල්ලක් වේ. මෙම ගොඩනැඟිල්ල මුදුනෙහි නිර්මාණය කර ඇති මර්සිඩීස් - බෙන්ස් හි ලාංඡනය වන තරු සලකුණ කොළඹ නගරය තුළ සැතපුම් ගණනාවක් ඈතට යන තුරු දැකගත හැකිය. මෙම මධ්‍යස්ථානයෙහි නවතම සහ භාවිත කරන ලද මර්සිඩීස් බෙන්ස් රථ දර්ශනීය ලෙස ප්‍රදර්ශනය කර ඇති අතර එහිදී පුහුණුව ලත්, අත්දැකීම්වලින් හෙබි වෘත්තීය කාර්ය මණ්ඩලයක සේවය ද ලබා ගත හැකිය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>05</month>
      <day>25</day>
    </date>
    <link>http://www.silumina.lk/2014/05/25/_art.asp?fn=aj1405252</link>
    <topic>ශ්‍රී ලංකා ඉන්ෂුවරන්ස් රුපියල් බිලියන 6.354ක බදු පෙර ලාභයක්</topic>
    <author/>
    <content>ශ්‍රී ලංකා ඉන්ෂුවරන්ස් රුපියල් බිලියන 6.354ක බදු පෙර ලාභයක්ශ්‍රී ලංකා ඉන්ෂුවරන්ස් 2013 වසර සඳහා බදු ගෙවීමට පෙර බිලියන 6.354 ක වාර්තාගත ලාභයක් ලබා ඇති අතර එමඟින් ජීවිත රක්ෂණ ඔප්පු හිමියන්ට බිලියන 4.4 ක ප්‍රසාද දීමනාවක් ලබාදීමට තීරණය කර ඇත.2013 වසරේදී ශ්‍රී ලංකා ඉන්ෂුවරන්ස් ලැබූ දල ලාභය ප්‍රතිශතයක් වශයෙන් ගත් කළ 10% ලෙස පෙන්වා දෙන අතර එය පෙර වසරට වඩා බිලියන 0.491 ක වර්ධනයක් ලෙස පෙන්නුම් ‍කරයි.ජීවිත රක්ෂණ අංශයෙන් 13.96% ක ප්‍රතිශතයක් ලෙස පෙන්වා දෙන අතර ජීවිත රක්ෂණ අංශයේ වාරික ආදායම 2013 වසරේ රුපියල් බිලියන 8.398 ක වර්ධනයක් ලෙස පෙන්වා දෙයි. එමෙන් ම සාමාන්‍ය රක්ෂණ අංශයෙන් රු. බිලියන 12.953 ක වාරික ආදායමක් ලබාදී ඇත.ශ්‍රී ලංකා ඉන්ෂුවරන්ස් ජීවිත රක්ෂණ ඔප්පු හිමියන්ට රක්ෂණ ක්ෂේත්‍රයේ වැඩිම ප්‍රසාද දීමනාවක් ගෙවන ලද රාජ්‍ය රක්ෂණායතනය වශයෙන් වාර්තාවක් තබා ඇති අතර වසර 9 ක කාලයක් තුළ රු. බිලියන 25.7 ක වාර්තාගත ප්‍රසාද දීමනාවක් ජීවිත රක්ෂණ ඔප්පු හිමියන්ට ගෙවීමට සමත්වී ඇත.2009 වසරේ බිලියන 3 ක වාර්තාගත ප්‍රසාද දීමනාවක් ලබා දුන් ශ්‍රී ලංකා ඉන්ෂුවරන්ස් 2010 වස‍රේ බිලියන 3.4 ක ප්‍රසාද දීමනාවක් ද 2011 වසරේ බිලියන 4 ක ප්‍රසාද දීමනාවක් ද 2012 වසරේ දී බිලියන 4.2 ක ප්‍රසාද දීමනාවක් ද ප්‍රදානය කර ඇත. වසරින් වසර තම ප්‍රසාද දීමනා වැඩිකර ගෙවන ලද ශ්‍රී ලංකා ඉන්ෂුවරන්ස් මෙම වසරේ දී 2013 වසර වෙනුවෙන් බිලියන 4.4 ක ප්‍රසාද දීමනාවක් තම ජීවිත රක්ෂණ හිමියන්ට ලබාදීම ශ්‍රී ලංකා රක්ෂණ ඉතිහාසයේ වාර්තාගත සංසිද්ධියකි.මෙහිදී තම අදහස් දැක්වූ කළමනාකාර අධ්‍යක්ෂක පියදාස කුඩාබාලගේ මහතා ශ්‍රී ලංකා ඉන්ෂුවරන්ස් දැනට ශ්‍රී ලංකාවේ විශාලතම මෙන් ම මූල්‍ය ශක්තියකින් හෙබි මහජන විශ්වාසය දිනා ඇති රාජ්‍ය රක්ෂණායතනය ලෙස හැඳින්විය හැකි බව පැවසීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>05</month>
      <day>25</day>
    </date>
    <link>http://www.silumina.lk/2014/05/25/_art.asp?fn=aj1405253</link>
    <topic>බ්‍රැන්ඩික්ස්, හරිත ගොඩනැඟිලි කවුන්සිලයේ ඇගයීමට</topic>
    <author/>
    <content>බ්‍රැන්ඩික්ස්, හරිත ගොඩනැඟිලි කවුන්සිලයේ ඇගයීමට බ්‍රැන්ඩික්ස් සමූහයේ ආයතනික සන්නිවේදන අංශයේ ප්‍රධානී අනුක් ද සිල්වා සමූහය වෙනුවෙන් ආර්ථික සංවර්ධන අමාත්‍ය බැසිල් රාජපක්ෂ මහතා අතින් සම්මානය භාරගත් අවස්ථාව. තාක්ෂණය, පර්යේෂණ හා පරමාණුක බලශක්ති අමාත්‍ය පාඨලී චම්පික රණවක මහතා ද මෙහි වෙයි.හරිත සහතිකරණය ලද ගොඩනැඟිලි සහ හරිත ලාංඡන සහිත නිෂ්පාදන සඳහා වගකීම් දරන මෑතකදී පිහිටවූ ශ්‍රී ලංකා හරිත ගොඩනැඟිලි කවුන්සිලය විසින් 2013 වසරේදී හරිතකරණය සඳහා කැපවූ ශ්‍රී ලාංකික ආයතනය ලෙස බ්‍රැන්ඩ්ක්ස් සමූහය ඇගයීමට ලක්කර තිබේ.මෙම කවුන්සිලය විසින් පුද්ගලික අංශයේ ආයතනයකට පිරිනැමූ මේ ආකාරයේ පළමු සම්මානය මෙය වන අතර හරිත ගොඩනැඟිලි සහතික කිරීම් හෝ තම නිෂ්පාදන වෙනුවෙන් හරිත ලාංඡන ලබා ‍තිබෙන සමාග‍ම් ඇගයීම සඳහා ශ්‍රී ලංකා හරිත ගොඩනැඟිලි කවුන්සිලය විසින් සංවිධානය කළ උත්සවයකදී බ්‍රැන්ඩික්ස් සමූහයට මෙම සම්මානය පිරිනමන ලදී.‍ආර්ථික සංවර්ධන අමාත්‍ය බැසිල් රාජපක්ෂ මහතා ප්‍රධාන ආරාධිතයා වූ එම උත්සවයේදී ශ්‍රී ලංකා හරිත ගොඩනැඟිලි කවුන්සිලය විසින් ගොඩනැඟිලි දෙකකට ප්ලැටිනම් සහතික, ගොඩනැඟිලි හතරකට ‍රන් සහතික සහ එක් ගොඩනැඟිල්ලකට රිදී සහතිකයක් ප්‍රදානය කරන ලදී. මීට අමතරව, මෙහිදී නිෂ්පාදන දෙකකට හරිත ලාංඡන අනුමැතිය ප්‍රදානය කරන ලදී.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>05</month>
      <day>25</day>
    </date>
    <link>http://www.silumina.lk/2014/05/25/_art.asp?fn=aj1405254</link>
    <topic>සිමැක්රා නි. ඇමැති අතින් ඇරේ</topic>
    <author/>
    <content>සිමැක්රා නි. ඇමැති අතින් ඇරේසිමැක්රා නිමි ඇඳුම් අලෙවි හල කොළඹ 10 මරදාන පාරේ දී ආයෝජන ප්‍රවර්ධන නියෝජ්‍ය ඇමැති ෆයිසල් මුස්තාපා අතින් පසුගිය දා විවෘත විය. සිමැක්රා අධිපති සිසිර අබේගුණරත්න මහතා ඇතුළු ආරාධිතයෝ ද මෙහි වෙති.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>05</month>
      <day>25</day>
    </date>
    <link>http://www.silumina.lk/2014/05/25/_art.asp?fn=aj1405255</link>
    <topic>සෙලින්කෝ ලයිෆ් නව විශ්‍රාම සැලසුම් ප්‍රවර්ධනය මේ මාසය පුරාම</topic>
    <author/>
    <content>සෙලින්කෝ ලයිෆ් නව විශ්‍රාම සැලසුම් ප්‍රවර්ධනය මේ මාසය පුරාමසෙලින්කෝ ලයිෆ් රක්ෂණ සමාගම අප්‍රේල් මාසයේ දී එළිදැක්වූ නම්‍යශීලී නව විශ්‍රාම සැලසුම් තුන ද ආධාර කරගනිමින් මැයි මාසයේ දී රට පුරා විශ්‍රාම සැලසුම් ප්‍රවර්ධනය කිරීමට සූදනම් කර ඇත.2008 වසරේදී සිට සමාගම මැයි මාසය විශ්‍රාම සැලසුම් මාසය ලෙස නම්කර තිබෙන අතර සෑම වසරකම මෙම මාසයේ දී සෙලින්කෝ ලයිෆ් සමාගමට අනුබද්ධ 5000කට ආසන්න වෙ‍ළඳ බළකායක් විශ්‍රාම සැලසුම් ප්‍රවර්ධනය කිරීම සඳහා කැපවී ක්‍රියා කරයි.සෙලින්කෝ ලයිෆ් සියලුම විශ්‍රාම සැලසුම් මඟින් සාමාන්‍යයෙන් බැංකුවල බොහෝ ස්ථාවර හා ඉතිරි කිරීමේ තැන්පතුවලින් ලබාදෙන ප්‍රතිලාභවලට වඩා ඉහළ ප්‍රතිලාභයක් ලබාදෙන බව සමාගම සඳහන් කරයි. උදාහරණයක් ලෙස 2014 අප්‍රේල් මාසයේ දී සෙලින්කෝ ලයිෆ් විශ්‍රාම සැලසුම් මඟින් 11.42%ක පොලියක් ලබා දුන් අතර විශ්‍රාම සැලසුම් මඟින් ලැබෙන ප්‍රතිලාභ බදුවලින් නිදහස්ය.“ජනගහනය වේගයෙන් වයස්ගත වන හා වැඩි ප්‍රමාණයක් විශ්‍රාම සැලසුම් මඟින් ආවරණය වී ‍ෙනාමැති ශ්‍රී ලංකාව සඳහා විශ්‍රාම සැලසුම් සඳහා තිබෙන අවශ්‍යතාවය අඛණ්ඩවම වර්ධනය වෙනවා” යනුවෙන් සෙලින්කෝ ලයිෆ් සමාගමේ කළමනාකාර අධ්‍යක්ෂ සහ ප්‍රධාන විධායක නිලධාරි ආර්.රෙන්ගනාදන් මහතා සඳහන් කළේය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>05</month>
      <day>25</day>
    </date>
    <link>http://www.silumina.lk/2014/05/25/_art.asp?fn=aj1405256</link>
    <topic>ඔරියන්ට් ගාමන්ට්ස් මිලියන 113 ක ලාභයක්</topic>
    <author/>
    <content>ඔරියන්ට් ගාමන්ට්ස් මිලියන 113 ක ලාභයක්ඔරියන්ට් ගාමන්ට්ස් සමාගම ඇඩම් ඉන්වෙස්ට්මන්ට්ස් සමාගමේ මෙහෙයවීම යටතට පත්වී එහි සභාපති ආචාර්ය අලි අස්ගර් ශබීර් ගුලාම්හුසෙයින් මහතා යටතේ නව අධ්‍යක්ෂ මණ්ඩලයක් පත්වූ දා සිට නැවතත් කැපී පෙනෙන ලාභ ඉපයීමක් පෙන්නුම් කිරීමට සමත් වී ඇත. 2012/12 කාල වකවානුවේ වාර්තා කළ රු.13,095,907 ට සාපේක්ෂව සමාගම 2013/ 14 අවසාන කාර්තුවේදී රු. 113,264, 820 ක ලාභයක් වාර්තා කර ඇති බව, පසුගිය අප්‍රේල් මාසය අවසානයේ කොළඹ කොටස් හුවමාරුවේ වෙබ් අඩවියට ඇතුළත් කරන ලද විගණනය නොකළ ප්‍රකාශනයක දැක්වේ.පසුගිය වසරේ 4 වැනි කාර්තුවේදී පරිපාලන වියදම් රු. මිලියන 55.4 සිට රු. මිලියන 2.1 දක්වා 96.3% කින් අඩු කර ගැනීමට සමත්වීම නිසා සාපේක්ෂව ඉහළ ලාභයක් පෙන්නුම් කිරීමට ඔරියන්ට් ගාමන්ට්ස් පීඑල්සී සමත්වී ඇත. එමෙන් ම අලෙවිකරණ හා කාර්ය සම්පාදන වියදම් රු. මිලියන 82.8 කින් අඩු කිරීමට ද එයට හැකිවී තිබේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>05</month>
      <day>25</day>
    </date>
    <link>http://www.silumina.lk/2014/05/25/_art.asp?fn=aj1405257</link>
    <topic>මල්ටිලැක් අලෙවි නියෝජිතයෝ යුරෝපයේ සංචාරයක</topic>
    <author/>
    <content>මල්ටිලැක් අලෙවි නියෝජිතයෝ යුරෝපයේ සංචාරයකමල්ටිලැක්, සිය සමාගමේ අලෙවි ප්‍රවර්ධනය සඳහා කැපවුණු අලෙවි නියෝජිතයින් 33 දෙනෙකු අගයමින් සියලු වියදම් සැපයූ යුරෝපා සංචාරයක් පිරිනමන ලදී. ඔවුන්ට මෙම සුවිශේෂි අවස්ථාව හිමිවූයේ විකිණුම් ආදායම් ඉහළ නැංවීම සඳහා දක්වන ලද දායකත්වය හේතුවෙනි.ඔවුන්ගේ සංචාරයට ඉතාලියේ ඓතිහාසික නගරයන් වන රෝමය, ෆ්ලොරෙන්ස් සහ වැනීසිය අයත් විය.මෙම චාරිකාව අලෙවි නියෝජිතවරුන් හට උපරිම විනෝදාස්වාදය ලබා දෙමින් සුඛෝපභෝගී අත්දැකීමක් හිමිකර දුන් අතර එය ඔවුන්ගේ විකුණුම් ඉලක්කයන් තව තවත් ඉහළ නැංවීමට කදිම ධෛර්යවත් කිරීමක් විණි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>05</month>
      <day>25</day>
    </date>
    <link>http://www.silumina.lk/2014/05/25/_art.asp?fn=aj1405258</link>
    <topic>Forbes &amp; amp; Walker සමාගමෙන් තේ දලු නෙළන යන්ත්‍රයක්</topic>
    <author/>
    <content>Forbes &amp; amp; Walker සමාගමෙන් තේ දලු නෙළන යන්ත්‍රයක්තේ නෙළීමේ ඵලදායිතාව ඉහළ නංවන, නෙළන තේ අස්වැන්නෙහි ප්‍රමිතිය වඩාත් තීව්‍ර කිරීමට සමත්, අප රටේ තේ කර්මාන්තයට ගැළපෙන අයුරෙන් නිෂ්පාදිත තේ නෙළන යන්ත්‍රයක් Forbes &amp; amp; Walker සමාගම හඳුන්වා දී ඇත.වසර 130ක පමණ කාලයක සිට තේ අලෙවිකරණ සහ තේ තැරැව්කරණ ක්ෂේත්‍රයේ ප්‍රබල මෙහෙවරක් ඉටුකරන Forbes &amp; amp; Walker සමාගම වතු ක්ෂේත්‍රයේ උන්නතිය උදෙසා නව ප්‍රවණතා හඳුන්වාදීමට පෙරමුණ ගෙන කටයුතු කරයි. මෙම ප්‍රයත්නයෙහි ප්‍රතිඵලයක් ලෙස මෙම නවතම හඳුන්වාදීම දැක්විය හැකිය.මෙම යන්ත්‍රය භාවිතයෙන් තේ ගසට හානි සිදු‍නොවන අතර ප්‍රමිතියෙන් යුතු තේ නෙළීමෙන් තේ ගසෙහි ඵලදායිතාව ද ඉහළ යයි. මෙම යන්ත්‍රය අස්වැන්න වැඩි, ශ්‍රමය අඩු කාලයකදී අස්වැන්න නෙළීම පහසු කරන අතරම අස්වැන්නෙහි ඵලදායීතාව ද වැඩිකර දේ.එමෙන්ම ශ්‍රමය බහුලව පවතින විට පවතින ශ්‍රමය මිලදී ගැනීමේ විකල්පය ද වැවිලිකරුවන් සතුව පවතී. පැයකට කිලෝ ග්‍රෑම් 10ක තේ අස්වැන්න ප්‍රමාණයක් නෙළිය හැකි මෙම යන්ත්‍රය සාමාන්‍ය නෙළීමකට වඩා 3-4 ගුණයක වැඩිපුර ප්‍රමාණයක අස්වැන්නක් ඔබට ලබාගත හැකිය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>05</month>
      <day>25</day>
    </date>
    <link>http://www.silumina.lk/2014/05/25/_art.asp?fn=aj1405259</link>
    <topic>යුනිලීවර් “මුතු පලස” සාමාජිකයින්ගේ දූ දරුවන්ට ශිෂ්‍යත්ව</topic>
    <author/>
    <content>යුනිලීවර් “මුතු පලස” සාමාජිකයින්ගේ දූ දරුවන්ට ශිෂ්‍යත්වසිය ව්‍යාපාර හවුල්කරුවන් වෙනුවෙන් ගෞරව ප්‍රණාමය පුද කරමින් යුනිලීවර් ශ්‍රී ලංකා සමාගම විසින් ක්‍රියාත්මක කරනු ලබන ‘මුතු පලස’ වැඩසටහනේ සාමාජික සාමාජිකාවන්ගේ දූ දරුවන් වෙනුවෙන් ශිෂ්‍යත්ව ප්‍රදානය අඛණ්ඩව තුන්වැනි වසරටත් ක්‍රියාත්මක කෙරේ.යුනිලීවර් ශ්‍රී ලංකා සමාගම සිය ගනුදෙනුකරුවන් වන තොග සහ සිල්ලර වෙළෙඳ මහත්ම මහත්මීන් වෙනුවෙන් ‘මුතු පලස’ වැඩසටහන 2003 වසරේ සිට ආරම්භ කරනු ලැබු අතර දෙපාර්ශ්වය අතර සුහදතාව වර්ධනය කිරීම වෙනුවෙන් ඒ ඔස්සේ වැඩසටහන් රැසක් ක්‍රියාත්මක කරනු ලබයි. එහි එක් අදියරක් ලෙස සාමාජිකයින්ගේ දූ දරුවන් වෙනුවෙන් මෙලෙස ශිෂ්‍යත්ව පිරිනැමීම සිදු කෙරේ.2011 වසරේ සිට ආරම්භ කරනු ලැබූ එම ශිෂ්‍යත්ව පිරිනැමීමේ වැඩසටහන මෙවර ක්‍රියාත්මක කරනු ලැබුවේ අඛණ්ඩව 3 වැනි වරටයි.මෙවර ඒ යටතේ 5 වසර ශිෂ්‍යත්ව විභාගයෙන් ඉහළ දක්ෂතා පෙන්නුම් කළ සිසු දරු දැරියන් 6 දෙනෙකු වෙනුවෙන් රුපියල් ලක්ෂය බැගින් වටිනාකමින් යුත් ශිෂ්‍යත්ව පිරිනමන ලදී.සමාගමේ පාරිභෝගික සංවර්ධනයේ මූල්‍ය ව්‍යාපාර අංශ ප්‍රධානී නිරෝෂන් ජයසූරිය මහතා සඳහන් කළේ “සමාජයට වඩාත් යහපත් දේ ඉටු කරමින් ගුණ ගරුක සමාජයක් බිහි කිරීම අපගේ වෑයමයි. අනාගතයේ නායකත්වයේ හිමිකරුවන් වන දරු පරපුර වෙනුවෙන් වඩාත් යහපත් පරිසරයක් ගොඩනඟා දීම අපගේ යුතුකමයි. එම යුතුකම ඉටු කරමින් ඔවුන්ගේ සාර්ථකත්වය වෙනුවෙන් යන ඉදිරි ගමනට පවතින බාධක දුරු කිරීම සඳහා දායකත්ව සැපයීම ශිෂ්‍යත්ව පිරිනැමීමේ අරමුණයි” යනුවෙනි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>05</month>
      <day>25</day>
    </date>
    <link>http://www.silumina.lk/2014/05/25/_art.asp?fn=aj14052510</link>
    <topic>‘Odyssey into the Wild’ ඡායාරූපය ප්‍රදර්ශනය 29 දා</topic>
    <author/>
    <content>‘Odyssey into the Wild’ ඡායාරූපය ප්‍රදර්ශනය 29 දා බමුණුආරච්චි පදනම සඳහා පළමු ආධාර මුදල සම්පත් බැංකුව විසින් පිරිනමමින්. බී.ඒ.මහීපාල සම්පත් බැංකුවේ කළමනාකාර අධ්‍යක්ෂ අරවින්ද පෙරේරා, පරමාණුක බලශක්ති තාක්ෂණ සහ පර්යේෂණ අමාත්‍ය පාඨලී චම්පික රණවක මහත්වරු.බී.ඒ.එම්.හෝල්ඩින්ග්ස් හි සභාපති වන බමුණු ආරච්චිගේ මහීපාල ගේ රචනයෙන් සහ ඡායාරූපයෙන් යුත් ‘Odyssey into the Wild’ කෘතිය පසුගියදා එළිදැක්වුණි.සොබාදහමේ අපූර්වත්වය නිරූපණය වන සේ මෙම උලෙළ නිර්මාණය වී තිබුණි. මෙහිදී සහභාගීවූවන්ට ද මහීපාල විසින් සිදු කළ චාරිකාවන් පියවරෙන් පියවර අත්දකින්නට අවස්ථාව හිමි වූ අතර මේ හරහා කෘතිය පිළිබඳව වැටහීමක් ලබා ගැන්මට ඔවුන්ට හැකි විණි.කෘතියේ අන්තර්ගතය හැරුණු කොට මම මෙම කෘතිය හරහා ලබාදීමට බලාපො‍ෙරාත්තු වන පණිවුඩය වන්නේ අප සියල්ලන්ම පෘථිවියේ වාසය කරන්නන් බව අප වටහා ගත යුතුයි යන්නයි. පෘථිවිය අයිති මිනිසුන්ට පමණක් බව අප නොසිතිය යුතුයි. මේ එකම ඉඩ ප්‍රමාණය අපි සතුන් සහ ගහකොළ සමඟ ද බෙදා ගත යුතු අතර එහිදී සමතුලිතතාවයක් පැවතිය යුතුයි. මේ මහ ‍පොළව මත අවශ්‍ය තරම් ඉඩකඩ පවතිනවා. වඩාත් වැදගත් වන්නේ ඔබ එය භාවිතයට ගන්නා ආකාරයයි” යනුවෙන් මහීපාල මහතා කීය.මේ කෘති‍යේ ඇතුළත් ඡායාරූප, ප්‍රදර්ශනය කරනා ඡායාරූප ප්‍රදර්ශනයක් මේ 29 වැනිදා සිට ජූනි 1 වැනිදා තෙක් නෙලුම් පොකුණ මාවතේ පිහිටි ජාතික කලාගාරයේ දී පැවැත්වේ. මෙය සාමාන්‍ය ජනතාව සඳහා විවෘතය. මෙම ප්‍රදර්ශනය අවස්ථාවේදී ඡායාරූප වෙන්දේසියක් ද පැවැත්වීමට නියමිතය. මෙම කෘතියෙන් සහ ප්‍රදර්ශනයෙන් ලැබෙන ආදායම බී.ඒ.මහීපාල මහතාගේ මූලිකත්වයෙන් යුත් බමුණුආරච්චි පදනම යටතේ ක්‍රියාත්මක වන හෝමාගම මූලික රෝහලට නව ශල්‍යාගාරයක් ඉදිකිරීමට සහ රෝහලට අවශ්‍ය උපාංග මිලදී ගැනීමට යොදවනු ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>05</month>
      <day>25</day>
    </date>
    <link>http://www.silumina.lk/2014/05/25/_art.asp?fn=aj14052511</link>
    <topic>306ඒ 2 සිංහ දිස්ත්‍රික්කයේ තිරසර හරසර වාර්ෂික සම්මේලනය අද වාද්දුවේ</topic>
    <author/>
    <content>306ඒ 2 සිංහ දිස්ත්‍රික්කයේ තිරසර හරසර වාර්ෂික සම්මේලනය අද වාද්දුවේ306 ඒ 2 සිංහ දිස්ත්‍රික්කයේ වාර්ෂික සමුළුව “තිරසර හරසර” ජාත්‍යන්තර පෙර සිංහ අධ්‍යක්ෂක හරේෂ් අග්‍රවාල් මහතාගේ ප්‍රධානත්වයෙන් අද වාද්දුව බ්ලූ වෝටස් ‍ හෝටලයේ දී පැවැත්වේ.306 ඒ 2 දිස්ත්‍රික්කයේ විශිෂ්ටතම සිංහ සාමාජිකයන් මේ සමුළුවේ දී ඇගයීමකට ලක් කෙරෙන අතර වසර පුරා සිංහ දිස්ත්‍රික්කය මඟින් කරන ලද ව්‍යාපෘති ද ජාත්‍යන්තර මෙන්ම දේශීය සිංහ නායකයින් ඉදිරියේ දී ඇගයීමක් කරයි.මෙම වසර තුළ වත්මන් සිංහාධිපති අසංක සමරසේකර මහතා කොළඹ සිට මොනරාගල දක්වා සිංහ සමාජ 87ක් අනුබද්ධ කර මෙහෙයවන සියක් සිප්සල් ව්‍යාපෘතිය මඟින් දුෂ්කර ප්‍රදේශ 213ක විද්‍යාලවල අඩුපාඩු සකස් කර පාසල් ශිෂ්‍ය ශිෂ්‍යාවන්ට අධ්‍යාපන පහසුකම් ලබාදීම මම සමුළුවේ ජාත්‍යන්තර සිංහාධිපතින්ගේ ප්‍රසාදයට ලක් කෙරේ.මෙම සමුළුවේදී ලියෝ සමාජ 28ක සිංහ දරුවන් අගයන අතර 2015/2016 සඳහා නව සිංහාධිපතිවරුන් පත් කරගැනීමට ද නියමිතය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>05</month>
      <day>25</day>
    </date>
    <link>http://www.silumina.lk/2014/05/25/_art.asp?fn=aj14052512</link>
    <topic>ආයතනික ඇඟලුම් ක්ෂේත්‍රයට 17 වසරක ජනශක්ති රැකවරණය</topic>
    <author/>
    <content>ආයතනික ඇඟලුම් ක්ෂේත්‍රයට 17 වසරක ජනශක්ති රැකවරණයඅත්වැසුම් නිර්මාණකරණයේ ඉදිරියෙන් සිටින ඉන්ඩස්ට්‍රියල් ක්ලෝතින් සමාගම වසර 17ක් තම රක්ෂණ සහකරු ලෙස ජනශක්ති රක්ෂණ සමාගම තෝරා ගනිමින් තම ව්‍යාපාරික මෙහෙයුම් සහ ප්‍රමුඛතම මානව හැකියාවන් වර්ධනය කර ගැන්මට හැකි වූ බව පවසයි.1978 දී කටුනායක අපනයන සැකසුම් කලාපයේ ඇරඹූ ඉන්ඩස්ට්‍රියල් ක්ලෝතින් සමාගම පසුකාලීනව ඇතිවූ ඉහළ ඉල්ලුම අනුව බියගම සහ අවිස්සාවේල්ල අපනයන සැකසුම් කලාපයන් තුළ ද ස්ථාපිත කෙරුණු අතර නිෂ්පාදන අංශයේ සහ මුළු ආයතනයෙහිම මානව සම්පත සඳහා ජනශක්ති රැකවරණය සලසන ලදී.සමාගමේ ගිණුම් අංශයෙහි සහකාර කළමනාකරුවකු වන කුශ්නිකා කළුබෝවිල පැවසුවේ සමූහයේ වත්කම්වලින් විශාල ප්‍රමාණයකට ජනශක්ති රක්ෂණ සමාමේ ගිනි රක්ෂණ, සොර බිය රක්ෂණ ගිනි හේතුවෙන් ඇතිවන අලාභ හානිපූර්ණය කරගැනීම, නිෂ්පාදන අංශයේ සියලු අවදානම්, විදුලි උපාංග, මුදල් ප්‍රවාහනය කිරීමේ දී සහ මුහුදු රක්ෂණ රැකවරණය හිමිවන බවයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>05</month>
      <day>25</day>
    </date>
    <link>http://www.silumina.lk/2014/05/25/_art.asp?fn=aj14052513</link>
    <topic>සේලාන් NRFC ‘තිළිණ සයුර’ යළි එළි දකී</topic>
    <author/>
    <content>සේලාන් NRFC ‘තිළිණ සයුර’ යළි එළි දකීතවත් ආකර්ෂණීය ප්‍රතිලාභ සහ මුදල් තිළිණ රැසක් සමඟින් සෙලාන් බැංකුවේ ‘තිළිණ සයුර’ ප්‍රතිලාභ යෝජනා ක්‍රමය පසුගියදා යළි ශ්‍රී ලාංකික විදේශගත ශ්‍රමිකයින්ට හඳුන්වා දෙන ලදී.‘වැඩියෙන් ඉතිරි කර, වැඩියෙන් ප්‍රතිලාභ ලබාගන්න’ තේමාව යටතේ ක්‍රියාත්මක මෙම ප්‍රතිලාභ යෝජනා ක්‍රමය, ගිණුම් හිමියන්ගේ ගිණුම් ශේෂයන් ඉහළ යාමේ දී වැඩි වැඩියෙන් මුදල් තිළිණ ලබාගත හැකි ප්‍රතිලාභ යෝජනා ක්‍රමයකි.එහි නමින්ම හැ‍ෙඟන පරිදි තම අනේවාසික / නේවාසික විදේශ විනිමය ඉතිරි කිරීමේ ගිණුමක හෝ ස්ථාවර තැන්පතු ගිණුම්වල ඇමෙරිකානු ඩොලර් 500ක හෝ ඒ සමාන වෙනත් විනිමය අගයක අවම ශේෂයක් නොකඩවා මාස 06ක් පවත්වා ගෙන යන ගිණුම් හිමියන් හට විශේෂ ප්‍රතිලාභ හා මුදල් තිළිණ මෙහිදී පිරිනැමෙනු ඇත. ගිණුම් ශේෂය ඉහළ යාමත් සමඟම වැඩි වැඩියෙන් ප්‍රතිලාභ ලබා ගැනීමේ අවස්ථාව ද මෙහි දී හිමිවේ.සුදුසුකම් සපුරන සෑම ‘තිළිණ සයුර’ ගිණුම් හිමියකු වෙතම විවාහ අවස්ථාවක දී රුපියල් 40,000ක් දක්වා ද, දරු උපතක දී රුපියල් 35,000ක් දක්වා ද මුදල් තිළිණයන් හිමිවේ.එහිදී තවත් පියවරක් ඉදිරියට තබමින් පුද්ගලික රෝහලකදී සිදුකරන හදිසි ශල්‍යකර්මයක් වෙනුවෙන් රුපියල් 100,000ක් දක්වා හෝ නේත්‍ර පටල ශල්‍යකර්මයකදී රුපියල් 25,000ක් දක්වා ද උපරිමයතට යටත්ව මුදල් ප්‍රතිපූරණය කෙරෙන අතර විදේශ රැකියා සඳහා රටින් පිටව යන ගිණුම් හිමියන් සඳහා ශ්‍රී ලංකා විදේශ සේවා නියුක්ති කාර්යාංශයේ ගාස්තුවලින් රු.10,000 දක්වා උපරිමයකට යටත් එම මුදල් නැවත ලබා ගැනීමේ අවස්ථාව ගිණුමේ ශේෂය අනුව හිමිවනු ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>05</month>
      <day>25</day>
    </date>
    <link>http://www.silumina.lk/2014/05/25/_art.asp?fn=aj14052514</link>
    <topic>ඇඩම්ස් ඉන්වෙස්ට්මන්ට්ස් වෙළෙඳ පොළට</topic>
    <author>තාරක වික්‍රමසේකර</author>
    <content>ඇඩම්ස් ඉන්වෙස්ට්මන්ට්ස් වෙළෙඳ පොළටපසුගිය සතියේ වෙළෙඳ පොළේ කැපී පෙනෙන සිද්ධිය ලෙස දැක්විය හැක්කේ ඇඩම් ඉන්වෙස්ට්මන්ට්ස් සමාගම විසින් ප්‍රථම වරට මහජන කොටස් නිකුතුවක් සිදු කිරීමයි. ඒ අනුව කොළඹ කොටස් වෙළෙද පොළේ දිරි සවි පුවරුවේ ලැයිස්තු ගත කිරීම සදහා රුපියල් තුනක් බැගින් වූ සාමාන්‍ය ඡන්ද හිමි කොටස් 449993700 ක් නිකුත් කිරීමට සමාගම විසින් කටයුතු යොදන ලදි.ඇඩම් ඉන්වෙස්ට්මන්ට් එසේ වෙළෙඳ පොළට කොටස් නිකුත් කරද්දී පසුගිය සඳුදා එනම් 19 වැනිදා ගනුදෙනු 5418 ක් සිදු විය. ඒ පෙර සතියේ අවසන් සිකුරාදා සිදු වූ 5253 ගනුදෙනු සංඛ්‍යාව ඉක්මවා යාමකි. සඳුදා සමස්ත කොටස් මිල දර්ශකය ඒකක 6319.24 ක් හා එස් ඇන්ඩ් පී එස් එල් දර්ශකය ඒකක 3472.79 ක් ලෙස දැක්වුණි. එය පෙර සිකුරාදා දැක්වුණේ සමස්ත කොටස් මිල දර්ශකය ඒකක 6315.19 ක් හා එස් ඇන්ඩ් පී එස් එල් දර්ශකය ඒකක 3479.17 ක් ලෙසිනි. ඒ අනුව ගනුදෙනු ඉහළ යාමක් සිදු වූ අතර එස් ඇන්ඩ් පී එස් එල් දර්ශකය පහළ ගිය අතර සමස්ත කොටස් මිල දර්ශකය ඉහළ යාම කැපී පෙනුණි.එදින මිලියනය ඉක්මවා කොටස් අලෙවි වූ සමාගම් අතර ඩයලොග් (1487303), එස් එම් බී ලීසිං (1940706), ඇග්ස්ට්‍රා ෆර්ටිලයිසර් (1267638), වැලිබල් වන් (1203785) සමාගම් දැක්වුණි.දිනයේ මිල ඉහළ යාම් අතුරින් කැපී පෙනුණු සමාගම් අතර සෙලින්කෝ ඉන්ෂුවරන්ස් (79.10), හන්ටර්ස් (19.10), සෙලිසින්ග් (37.50) සමාගම් කැපී පෙනුණු අතර හරිස්චන්ද්‍ර සමාගමේ කොටසක මිල රුපියල් 259.30 කින් ඉහළ ගියද අලෙවි වූයේ සමාගමේ එක් කොටසක් පමණි. කොටස් 100 ට වඩා අලෙවි වූ සමාගම්හි මිල පහළ යාම් එතරම් කැපී නොපෙනුණු අතර ඔෆීස් ඉක්වියුප්මන්ට් හි කොටසක මිල රුපියල් 70.00 කින් පහළ ගියද අලෙවි වූයේ සමාගමේ කොටස් 18 ක් පමණි.පසු දින එනම් 20 වැනිදා අඟහරුවාදා පෙර දින තිබූ උනන්දුව දැඩි ලෙස අඩු වූ බවක් පෙනෙන්නට තිබුණි. ගනුදෙනු සංඛ්‍යාව 4809 ක් දක්වා අඩු වූ අතර එදින සමස්ත කොටස් මිල දර්ශකය ඒකක 6321.61 ක් හා එස් ඇන්ඩ් පී එස් එල් දර්ශකය ඒකක 3480.10 ක් ලෙස දැක්වුණි.දිනයේ මිලියනය ඉක්මවා කොටස් අලෙවි වූ සමාගම් අතර බ්‍රවුන්ස් ඉන්වෙස්ට්මන්ට් (1261947) එෆ් එල් සී හෝල්ඩින්ග්ස් (1218400), සමාගම් දෙක දැක්වුණි.දිනයේ මිල ඉහළ යාම් අතුරින් ඔටෝඩ්‍රොම් (14.00) සමාගම කැපී පෙනුණු අතර කොටස් 100 ට වඩා කොටස් අලෙවි වූ අනෙක් සමාගම්වල මිල ඉහළ යාම් එතරම් කැපී නොපෙනුණි. 21 වැනිදා බදාදා කොටස් ගනුදෙනු 5126 ක් දක්වා ඉහළ ගියේය. සමස්ත කොටස් මිල දර්ශකය ඒකක 6289.32 ක් හා එස් ඇන්ඩ් පී එස් එල් දර්ශකය ඒකක 3465.84 ක් ලෙස දැක්වුණි. එසේ වුවද දිනයේ මිල ඉහළ ගිය සමාගම් අතර එතරම් සමාගම් කැපී නොපෙනුණු අතර රුපියල් 99.80 කින් මිල ඉහළ ගිය සෙරන්ඩිබ් ලෑන්ඩ් සමාගමේ අලෙවි වූයේ එක් කොටසක් පමණි.තාරක වික්‍රමසේකරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>05</month>
      <day>25</day>
    </date>
    <link>http://www.silumina.lk/2014/05/25/_art.asp?fn=aw140525</link>
    <topic>යකඩ ගොඩක ආරවුලකට මත්පැන් පොවා ලෙඩ කරවයි</topic>
    <author>මතුගම මහින්ද විජේතිලක</author>
    <content>මිනිසුන් දෙපාර්ශ්වයක් අතරේ ආරවුලක් ඇති වූ විට තුන් වැනි පාර්ශ්වයක් ඉදිරිපත් වී තම තමන්ගේ අඩුපාඩු පෙන්වා දුන් විට තමන් ගේ වරද පිළිගැනීමට කිසිවෙකු කැමැති නැත. අනුන්ගේ දොස් ම කියාපායි. එහෙත් භූතයෝ බොහෝ දෙනෙක් තමන්ගේ වැරැදි අඩුපාඩු පෙන්වා දුන් විට එය පිළිගනිති. එසේ ම අනුන්ට යටත් වීමට, පහත් වීමට, හෑල්ලු වීමට මිනිසුන් වගේ ම අමනුෂ්‍යයෝ ද අකැමැතිය.හලාවත පදිංචිකරුවකු වූ සමරදිවාකර හතළිස් හැවිරිදි ව්‍යාපාරිකයෙකි. තිස් දෙනෙකු පමණ සේවක පිරිසක් සේවය කරන විශාල ප්‍රමාණයේ ග්‍රිල් වැඩ පොළක් පවත්වා ගෙන ගියේය. හිටි හැටියේ ඔහු අසාමාන්‍ය ලෙස අරක්කු බොන්නට පටන් ගත්තේය. දිනපතා රාත්‍රියට අරක්කු බෝතලයක් පමණ බිව්වේය. ශීඝ්‍රයෙන් දියුණුවට පත්ව තිබූ ඔහුගේ ග්‍රිල් වැඩ පොළ ද ක්‍රමයෙන් පාඩු ලබන්නට විය.මේ අසාමාන්‍ය ලෙස අරක්කු බීමට ඇබ්බැහි වීම වෛද්‍ය ප්‍රතිකාරවලින් ද, මානසික වෛද්‍ය ප්‍රතිකාර වලින් ද මනෝ උපදේශන වලින් ද පාලනයක් කැර ගත නොහැකි තැන ඔහුගේ බිරිය ‘සිළුමිණ’ පත්‍රයේ පළවන ‘පියවි ඇසින් ඔබ්බට’ විශේෂාංගය කෙරෙහි අවධානය යොමු කළාය.දිනක් ඇය සමරදිවාකර සමඟ ඇතුල්කෝට්ටේ ගුප්ත ගවේෂණ මධ්‍යස්ථානය සොයා ගෙන පැමිණියාය. එහි දී ආධ්‍යාත්මික උපදේශකවරයා මුණ ගැසී තම ස්වාමියාට සහ ව්‍යාපාරයට එළඹ ඇති තත්ත්වය පැහැදිලි කළාය.එදින සමරදිවාකර වෙත ශක්ති කිරණ එල්ල කරන විට ‍සමරදිවාකර හූ කියන්නටත් කෑගසන්නටත් වීය. ඉන් එහා දෙයක් ඔහු වෙතින් මතු නොවූ බැවින් දින විසි එකක් ගමේ පන්සලේ බෝධි පූජා විසි එකක් පවත්වා නැවත පැමිණෙන ලෙස උපදෙස් දුන්නේය. බෝධි පූජා අවසන් කොට නැවත පැමිණි දිනයේ ගවේෂකවරයා ශක්ති කිරණ එල්ල කරන විට සමරදිවාකර ප්‍රලය වූයේය. ගවේෂකවරයා ප්‍රශ්න කරන්නට විය.“කවුද මේ ශරීරයට රිංගලා ලෙඩ කරන්නෙ?”“මම මේ සමරදිවාකරගෙ ලොකු මාමා”“ඇයි මේ ඥාති පුත්‍රයාට හිරිහැර කරදර කරන්නෙ?”“මට මස් කන්න ඕනෑ. අරක්කු බොන්න ඕනෑ. මම මූ ලවා ඒ ටික කර ගන්නවා.”“ඒ කොහොම ද? මෙයා ඒවා ගෙනැත් දෙනවා ද?”“නෑ නෑ මූගේ ශරීරයට රිංගලා බොන්න පොලඹවනවා. දැන් හොඳට බීමට ඇබ්බැහි වෙලා. මස් මාළු නැතුව දැන් මෙයා කන්නෙ නෑ. ඉතින් මෙයා ඒවා කන කොට බොනකොට මෙයාගෙ ශරීරයෙ ඉඳගෙන මමත් කනවා. බොනවා. මෙයාට දැන් මස් පුච්චලා කන්නත් පුරුදු කළා.”“තමුන් මොනවා වෙලා ද මැරුණේ?”“අක්මාව දියවෙලා”“ඇයි එහෙම වුණේ.”“මම දිනපතා ම හොඳට ම බිව්වා. අන්තිමට සිරෝසීස් හැදුණා.”“තමුන් මත්පැන් පානය කිරීමේ ආදීනවය වශයෙන්, මත්පැන් පානය නමැති හේතුවේ ඵලය වශයෙන් අකාලයේ මරණයට පත් වුණා. දැන් මේ සමරදිවාකර ගේ ශරීරයට රිංගලා ඒ ජීවිතයත් නැති කරලා මහා පාපයක් සිද්ධ කැර ගන්න නේද හදන්නෙ? මේ මනුස්සයා අතහැරලා යන්න බැරි ද?”“බැහැ මෙයා එක්ක මගේ තරහක් තියෙනවා. මූවත් නැති කරලා මුගේ දේපළත් නැති කරන්න ඕනෑ.”“මොකක්ද ඔය වෛරයට හේතුව?”“මූ මට දවසක් ගහලා පැන්නුවා. ඒකට පළිගන්න ඕනෑ.”තවත් දවස් හතක් බෝධි පූජා පවත්වා නැවත පැමිණෙණ ලෙස උපදෙස් දුන්නේය. ඒ බෝධි පූජා පැවැත්විය යුතු ආකාරය ද විස්තර කැර දුන්නේය. ඒ බෝධි පූජා පවත්වා අවසන් වන විට සමරදිවාකරගේ මත්පැන් පානය අඩු වී ගොස් තිබුණේය. මස් පුළුස්සා ගෙන කෑමේ ආශාව ද අඩුවී තිබුණි. නැවත ප්‍රතිකාර පිණිස පැමිණි විට ගවේෂකවරයා ඔහු දිෂ්ටි ගැන්වීමට පෙර පෞද්ගලික විස්තර පිළිබඳ සාකච්ඡා කළේය. තමන්ගේ මියගිය ලොකු මාමාට පහර දී පන්නා ගත්තේ යැයි භූතාත්මය කලින් දින පැවසූ කතාවේ සත්‍ය අසත්‍යතාවය ද විමසීය.“මොකක්ද මේ මාමාට ගහල පැන්නුවා ය කියන කතාව?”“ඔව් මහත්තයා. අපේ ලොකු මාමා දිනපතාම උදේ හවස අරක්කු බීමට ඇබ්බැහි වුණ කෙනෙක්. දවසක් මගෙන් සල්ලි ඉල්ලගෙන ආවා. මමත් දුන්නා. මේ වගේ දවස් තුන හතරක් ම සල්ලි ඉල්ලගෙන ආවා. මෙයා කළේ ඒ සල්ලි ඉ‍ල්ලගෙන ගිහින් දවස පුරා ම අරක්කු බීපු එක. මම ඒ ගැන හොයලා බැලුවා. එයාගෙ ගෙදරිනුත් ඒක ඇත්ත කියලා දැන ගන්න ලැබුණා. මේ අතරේ දවසක් මගේ වැඩ පොළේ නිවාඩු දවසක මමත් අපේ ගෙදර අයත් ගමනක් ගියා. මගේ වැඩ පොළ ලොකු වැඩ පොළක්. ගෙට යාබදවමයි තිබුණේ. අවුරුදු ගාණක් ග්‍රිල් හදලා කැපිලා ඉතුරු වුණ යකඩ කෑලි ගොඩක් තිබුණා. ලක්ෂ ගණනක් වටිනා යකඩ කෑලි. එදා ලොකු මාමා බෝතල් කඩේ ලොරිය ගෙනැල්ලා අර යකඩ කෑලි ගොඩ හොරෙන් ම පටවලා තිබුණා. ලක්ෂ ගණනක් වටිනා යකඩ කෑලි ගොඩ ම රුපියල් පහළොස් දාහකට විකුණලා. එදා මම ගෙදරට ම හොයා ගෙන ගිහින් ගැහැව්වා. ඊට පස්සෙ ලොකු මාමා ආවෙ නෑ. ඊට මාසෙකට දෙකකට පස්සෙ සිරෝසීස් හැදිලා ලොකු මාමා මැරුණා. ඊට පස්සෙ තමයි මමත් බීමට ඇබ්බැහි වුණේ” යි සමරදිවාකර අතීත සිද්ධිය විස්තර කළේය.ගවේෂකවරයා ශක්ති කිරණ එල්ල කොට සමරදිවාකර දිෂ්ටි ගැන්වීය. භූතාත්මය සමඟ කතා කළේය.“තමුන් බීලා බීලා ජීවිතේ නැති කරගෙන මේ බෑණාවත් නැති කරන්න නේද හදන්නෙ? ඒකට ඉඩ දෙන්න බෑ. මේ ශරීරයෙන් ඉවත්වෙලා යනව ද නැද්ද?”“බෑ... බෑ... මම යන්නෙ නෑ. යන්නේ ම නෑ” යි භූතාත්මය තදින් ම කීවේය.“හැබෑ ද එහෙනම් අපි බලමු” යි කී ගවේෂකවරයා ශක්ති කිරණ එල්ල කොට භූතාත්මය දවාලීය.“පිච්චෙනවා... පිච්චෙනවා... එපා... එපා... අනේ මහත්තයා. පුච්චන්න එපා... මම අසරණයි.”“එහෙම නම් මේ ශරීරයෙන් ඉවත් වෙලා කරුණාකර පිටවෙලා තමන් කැමැති තැනකට යන්න.”“බෑ මහත්තයා... මූ මට ගහපු එකට පළි ගන්නේ නැතුව මට යන්න බෑ.”“ඇයි මෙයා තමුන්ට ගැහැව්වේ?”“යකඩ ගොඩ විකුණා ගත්තා කියලා.”“කීයකට විකුණා ගත්තෙ?”“රුපියල් පහළොස් දාහකට”“කාට ද වික්කේ?”“පරණ යකඩ ගන්න බෝතල් කාරයාට”“ඒ යකඩ ගොඩ කීයක් වටිනව ද?”“මම දන්නේ නෑ.”“හොඳයි. තමුන් ඒ කළ හොරකමට බෑණා පොලීසි ගියා ද?”“නෑ”“ලක්ෂ ගණනක් වටිනා දේපළ හොරකම් කළා කියලා තමුන්ව පොලීසියට බාර දුන්නා නම් හිරේ විලංගුවේ වැටිලා දුක් විඳින්න තිබුණා නේද?”“ඔව්”“ඒ වගේ ලක්ෂ ගණනක් වටිනා යකඩ ගොඩක් තමුන්ට තිබුණා නම් ඒ යකඩ තොගය මේ සමරදිවාකර හොරෙන් විකුණා ගත්තා නම් තමුනුත් මේ බෑණාට ගහන්නේ නැද්ද? පොලීසි උසාවි යන්නේ නැද්ද? තමුන් විශාල පාඩුවක්, වරදක් කරලා තියෙනවා නේද? හොඳට කල්පනා කර උත්තර දෙන්න.”“ම්... ම්... ම්... ඉහි... ඉහි... ඉහි...” භූතාත්මය හඬන්නට විය.“හොඳයි මම මේ සමරදිවාකර ලවා සාංඝික දානයක් දී ලොකු මාමාට පින් අනුමෝදන් කරවන්න ද?”“එපා... එපා... මුගේ සල්ලිවලින් කරන පින්කම් මට එපා” යි භූතයා තදින් ම කීවේය.“තමුන් යනව ද නැද්ද?”“හොඳයි මම යන්නම්” යැයි භූතාත්මය ශරීරයෙන් ඉවත්ව ගියේය.සතියකින් නැවත එන්නැයි ගවේෂකවරයා සමරදිවාකරට උපදෙස් දුන්නේය.ඊළඟ සතියේ පැමිණි විට සමරදිවාකර නැවත දිෂ්ටි ගැන්වීය. ලොකු මාමාගේ භූතාත්මය නැවත ආරූඪ වූයේය. මේ භූතාත්මය බොරු කියන බවත්, ඉවතට නොයන බවත් වටහා ගත් ගවේෂකවරයා ශක්ති කිරණයෙන් දවා පුළුස්සා තදින් ම දුර්වල කොට ශරීරයෙන්ම ඉවතට ඇද දමා පන්නා දැම්මේය. සමරදිවාකරටත් පවුලේ අයටත් ග්‍රිල් වැඩ පොළටත් ආධ්‍යාත්මීය ආරක්ෂාවක් දැම්මේය.මත්පැනට තදින් ගිජු වන, කෑදර වන, බීමට සිත නිතර පොලඹවන ගතියක් ඇති පුද්ගලයන් තමන්ට මළගිය බේබද්දකුගේ බලපෑමක් ඇති බව වටහා ගත යුතු ය. මත්පැනට ගිජුව කෑදරව සිට මියගිය ලක්ෂ කෝටි ගණන් බේබද්දන්ගේ භූතාත්ම මේ විශ්වයේ සැරි සරති. ඔවුන් මිය ගියත් ඒ කෑදරකම ඒ චිත්ත සන්තානවලින් ඉවත්ව නැත. කවුරුන් හෝ කෙනෙකු මත්පැන් පානය කරයි නම් ඔහුගේ ශරීරයට රිංගා ඔහු ලවා මත්පැන් පානය කරන්නට ඒ අමනුස්සයෝ ක්‍රියාකාරකම් කරති.මතුගම මහින්ද විජේතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>01</day>
    </date>
    <link>http://www.silumina.lk/2014/06/01/_art.asp?fn=aa1406011</link>
    <topic>පිල්ලේගේ කමිටුව අසාර්ථක ව්‍යාපෘතියක්</topic>
    <author>ටී. චන්ද්‍රසේකර</author>
    <content>ටී. චන්ද්‍රසේකරඑක්සත් ජාතීන්ගේ මානව හිමිකම් කොමසාරිස් නවනීදන්පිල්ලේ මහත්මිය ශ්‍රී ලංකාවට එරෙහිව පත්කිරීමට යන අන්තර්ජාතික විමර්ශන කමිටුව එක්සත් ජාතීන්ගේ මානව හිමිකම් කවුන්සලය මෙතෙක් ඇරැඹූ අසාර්ථකම ව්‍යාපෘතිය බවට පත්වන බව අන්තර්ජාතික විමර්ශකයෝ පෙන්වා දෙති‍.මේ විමර්ශන කමිටුව ශ්‍ර‍ී ලංකා රජය මඟින් ප්‍රතික්ෂේප කර තිබෙන අතර එවැනි කමිටුවක් මෙරටට ඇතුළු වී විමර්ශන සිදුකිරීම ඉන්දීය නව රජය ද අනුමත නොකරනු ඇතැයි ඔවුහු කියා සිටිති.එක්සත් ජාතීන්ගේ මානව හිමිකම් 26 වැනි සැසිවාරය ලබන 10 වැනිදා ජිනීවා හිදී ආරම්භවීමට නියමිත අතර ඊට ප්‍රථම මෙම විමර්ශන කමිටුව පත්කිරීමට එහි කොමසාරිස් නවනීදන්පිල්ලෙ මහත්මිය උත්සාහ දරමින් සිටී.භාරතීය ජනතා පක්ෂයේ ජ්‍යෙෂ්ඨයෙකු වූ ආර්.එස්.එස්. ශේෂාස්ත්‍රි ෂාරි ප්‍රකාශ කළේ රටක අභ්‍යන්තර ප්‍රශ්නයක් ජාත්‍යන්තරය කරා ගෙන යාමෙන් එය නොවිස‍ඳෙන තත්ත්වයට පත්වන බව ය. එබැවින් ශ්‍රී ලංකාවේ ප්‍රශ්නයට ද ජාත්‍යන්තර මැදිහත්වීම සුදුසු ක්‍රියාවක් නොවන බව ය.උතුරේ අර්බුදය විසඳීම සඳහා ශ්‍රී ලංකා රජය දෙමළ පාර්ශ්වයන් සමඟ සාකච්ඡා කළ යුතු බවත් ඒ හැර තවත් රටක් ඊට මැදිහත්වීම සුදුසු නොවන බවත් ශේෂාස්ත්‍රි ෂාරි ප්‍රකාශ කළේ ය.ශ්‍රී ලංකා රජය විසින් ප්‍රතික්ෂේප කරන ලද විමර්ශන කමිටුවක් හමුවේ ආණ්ඩුව පැත්තෙන් කිසිවකුත් සාක්ෂි නොදෙන අවස්ථාවක එම කමිටුව ඒකපාර්ශ්වික වන අතර එය එක්සත් ජාතීන්ගේ මානව හිමිකම් කවුන්සලයේ අසාර්ථකම ව්‍යාපෘතිය බවට පත්වනු ඇතැයි එම විමර්ශක‍යින් පෙන්වා දෙති.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>01</day>
    </date>
    <link>http://www.silumina.lk/2014/06/01/_art.asp?fn=aa1406012</link>
    <topic>විශේෂ බලපත්‍රය නැත්නම් මඟී ප්‍රවාහනය බැහැ</topic>
    <author/>
    <content>මඟී ප්‍රවාහනයේ යෙදෙන රියැදුරන්ට (Public Transport) PT අක්ෂරවලින් යුත් නව රියැදුරු බලපත්‍රයක් මේ වසර තුළ ලබාදීමට කටයුතු යොදා ඇතැයි ප්‍රවාහන නියෝජ්‍ය අමාත්‍ය රෝහණ දිසානායක මහතා සිළුමිණට කීය.මේ බලපත්‍රය නොමැතිව මඟී ප්‍රවාහනය කරනු ලබන රියැදුරන් අධිකරණයට ‍ යොමු කෙරේ. බර වාහන රියැදුරු බලපත්‍රයක් හිමි එය වසර දෙකකට වඩා පැරණි රියැදුරන්ට පමණක් මේ රියැදුරු බලපත්‍රය ලබා ගැනීමට ඉල්ලුම් කළ හැකි අතර මඟී ප්‍රවාහන රියැදුරු බලපත්‍රය ලබාදීමට ප්‍රථම අදියර තුනක විශේෂ පුහුණුවක් ඔවුන්ට ලබා දීමට කටයුතු කෙරේ. එහි ප්‍රථම අදියරේ දී ජාතික ප්‍රවාහන මධ්‍යස්ථානයේ අනුග්‍රහයෙන් ප්‍රථමාධාර පුහුණුවක් ද දෙවන අදියර යටතේ වාහනයේ කාර්මික ක්‍රියාදාමය ගැන පුහුණුවක් ද තුන්වන අදියර යටතේ ප්‍රායෝගික හා ආකල්ප පුහුණුවක් විශේෂඥයන් යටතේ ද ලබා දෙනු ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>01</day>
    </date>
    <link>http://www.silumina.lk/2014/06/01/_art.asp?fn=aa1406013</link>
    <topic>ලිංගික අධ්‍යාපනය 10 වසරේ සිටම</topic>
    <author/>
    <content>ලිංගික අධ්‍යාපනය පාසල්වල 10 වසරේ සිට විද්‍යා විෂය යටතට ගෙන ඉගැන්වීමට පියවර ගන්නැයි ජාතික ලිංගාශ්‍රිත හා ඒඩ්ස් මර්දන ව්‍යාපාරය අධ්‍යාපන අමාත්‍යාංශයෙන් ඉල්ලීමක් කර ඇත.මේ ඉල්ලීම් පිළිබඳව අධ්‍යාපන අමාත්‍යාංශය සමඟ සාකච්ඡා කර අධ්‍යාපන විෂය පාඨමාලාවේ විද්‍යා විෂය යටතේ ඉගැන්වීම සම්බන්ධව කටයුතු සම්පාදනය කරමින් පවතින බව ජාතික ලිංගාශ්‍රිත හා ඒඩ්ස් මර්දන ව්‍යාපාරයේ අධ්‍යක්ෂ වෛද්‍ය සිසිර ලියනගේ මහතා පවසයි.ඉහළ පන්තිවල සිසුන්ට ඒඩ්ස් රෝග තත්ත්වය හා ලිංගික අධ්‍යාපනය පිළිබඳව අවබෝධයක් ලබාදීම මඟින් ලිංගික සම්බන්ධතා, ගැබ් ගැනීම් හා සමාජ රෝග වළක්වා ගැනීම පිළිබඳව යථාවබෝධයක් ලබාගත හැකි බවත් ඉහළ පන්තිවල සිසුන්ට සෞඛ්‍ය විෂය යටතේ දැනට උගන්වන මීට අදාළව ලබා දෙන දැනුම හා අවබෝධය කිසිසේත් ප්‍රමාණවත් නැතැයි ද වෛද්‍ය සිසිර ලියනගේ මහතා පෙන්වා දෙයි.මේ විෂය කරුණු පිළිබඳව දැනටමත් සෞඛ්‍ය ඇමැතිවරයා සහ අධ්‍යාපන ඇමැතිවරයා අතර ද සාකච්ඡා පවත්වා අදාළ කරුණු අවධානයට යොමුකර තිබෙන බව ද වෛද්‍ය ලියනගේ මහතා කීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>01</day>
    </date>
    <link>http://www.silumina.lk/2014/06/01/_art.asp?fn=aa1406014</link>
    <topic>මාස 5 ට 10818 යි  මරණ 33 යි</topic>
    <author>සුනිල් දයා අල්විස්</author>
    <content>සුනිල් දයා අල්විස්ඩෙංගු රෝගීන් 10818 ක් හා මරණ 33 ක් ජනවාරි මාසයේ සිට මැයි මාසය අවසන් සතිය දක්වා වාර්තා වී ඇත.ඩෙංගු රෝග තත්ත්වය බස්නාහිර පළාතේ මොරටුව රත්මලාන පිළියන්දල මහරගම දෙහිවල ගල්කිස්ස බොරලැස්ගමුව කොලොන්නාව ආදි කොළඹ දිස්ත්‍රික්කයේ ප්‍රදේශවල ද වත්තල, කැලණිය, ගම්පහ, බියගම, ජාඇල, මහර, කළුතර හොරණ, පාණදුර ඇතුළු තවත් ප්‍රදේශවලට ද පැතිර යමින් පවතී. මේ නිසා ඇතැම් ප්‍රදේශවල සෞඛ්‍ය වෛද්‍ය නිලධාරී කොට්ඨාස ඩෙංගු අවදානම් කලාප ලෙස ද නම් කර තිබේ.ඩෙංගු මැඬලීමට ගෙන ඇති ක්‍රියාමාර්ගවල ඇති ප්‍රමාද වීම් හා අඩුපාඩු පිළිබඳව මහින්ද රාජපක්ෂ ජනාධිපතිතුමාගේ ප්‍රධානත්වයෙන් පැවැති ඇමැති මණ්ඩල රැස්වීමේදී ද සාකච්ඡා වී ඇති අතර ඒ ගැන වැඩි අවධානයක් යොමුකර ඇත. කොළඹ ජාතික රෝහල, කළුබෝවිල, බොරැල්ලේ ළමා රෝහල ඇතුළු රජයේ රෝහල් රාශියකම වාට්ටු ඩෙංගු රෝගීන්ගෙන් පිරී පවතින නිසා රෝහල් වාට්ටුවල තදබදයක් ද පවතී. රෝහල්වල අලුතින් සිදු කරන ඉදිකිරීම් සඳහා පිහිටුවා ඇති වැඩ බිම්වල ද පවිත්‍ර කිරීම් නිසි පරිදි නොකිරීම නිසා රෝහල් වෛද්‍යවරු සහ හෙද කාර්ය මණ්ඩල සේවක සේවිකාවන් කිහිප දෙනකුටම ඩෙංගු වැලඳී ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>01</day>
    </date>
    <link>http://www.silumina.lk/2014/06/01/_art.asp?fn=aa1406015</link>
    <topic>සටන අතහැර නෑ</topic>
    <author/>
    <content> - සුව ඇමැතිසිගරට් පැකට්ටුවේ සීයට 80 ක රූපමය අවවාද යෙදීමට තමන්ට අවශ්‍ය නමුත් රටේ ජනතාවට අවශ්‍යව ඇත්තේ ‘සීයට සීයක රූපමය අවවාද යෙදීමට යැයි සෞඛ්‍ය ඇමැති මෛත්‍රීපාල සිරිසේන මහතා පැවසීය. දුම්වැටි මාරයා වසරකට 21000 මිනිසුන් බිලිගන්නා බව ද සිගරට් පැකට්ටුවේ රූපමය අවවාද යෙදීම සීයට 60 ක් ලෙස අධිකරණයෙන් නියම කළත් සීයට 80 ක රූපමය අවවාද යෙදීමේ උත්සාහය තමන් අතහැර නැතැයි ද ඇමැතිවරයා කීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>01</day>
    </date>
    <link>http://www.silumina.lk/2014/06/01/_art.asp?fn=aa1406016</link>
    <topic>ඉදිරි වසර තුනේදී මෙගා වොට් 1500ක විදුලි බලයක්</topic>
    <author>නිහාල් පී. අබේසිංහ</author>
    <content>නිහාල් පී. අබේසිංහඉදිරි වසර තුන ඇතුළත මහින්ද චින්තන ඉදිරි දැක්ම යටතේ තවත් මෙගා වොට් 1500 ක විදුලිබල ධාරිතාවක් ජාතික විදුලිබල පද්ධතියට එක් කිරීමට ජාතික විදුලි සැලැස්ම යටතේ ඉදිකිරීම් කටයුතු කරගෙන යන බව විදුලිබල අමාත්‍යාංශය කියයි.මහින්ද චින්තනය යටතේ පසුගිය වසරවලදීමෙරට ජාතික විදුලිබල පද්ධතියට මෙගා වොට් 1665 ක විදුලිබල ධාරිතාවක් එක්කර ඇතැයි ද විදුලියබල අමාත්‍ය පවිත්‍රා වන්නිආරච්චිය මහත්මිය කියයි.එජාපය නොරොච්චෝලේ ගොස් එහි වැරැදි සෙව්වත් 1994 එජාප පාලන සමය අවසානයේ මෙරට විදුලි නිෂ්පාදන ධාරිතාව වූයේ මෙගා වොට් 1409 කි. එදා විදුලිය ලැබුණේ රටේ නිවාස හා ආයතනවලින් 44.5% කට පමණි. අද නිවෙස්වලින් සීයට 98 කට විදුලිය ලබා දී ඇත.ජාතික විදුලි නිෂ්පාදන ධාරිතාව මෙගා වොට් 3662 කි. එය 1994 නිෂ්පාදන ධාරිතාව මෙන් දෙගුණයකටත් වඩා වැඩි යැයි විදුලිබල මණ්ඩලයේ සාමාන්‍යාධිකාරී ශවින්ද්‍රනාත් ප්‍රනාන්දු මහතා සිළුමිණට පැවැසීය.‍නොරොච්චෝලේ බලාගාරයෙන් දැන් මෙගා වොට් 600 ක ධාරිතාවක් නිපදවන අතර ජුලි මාසයේ සිට තවත් මෙගා වොට් 300 ක් ඉන් ලැබේ. උමා ඔය ජල විදුලිය මෙගා වොට් 120 ක් ලබන වසරේ සිට ලැබෙන අතර සාම්පූර් ගල් අඟුරු බලාගාරය ඉදිකළ විට තවත් මෙගා වොට් 500 ක් මඟින් ජාතික ධාරිතාව සවිමත් කෙරේ.සුළං බලාගාරවලින් ඉදිරි වසර තුන හතර ඇතුළත මෙගා වොට් 220 ක් හා කුඩා පරිමාණ ජල විදුලි බලාගාරවලින් මෙගා වොට් 150 ක් ලැබීමට නියමිත බවත් විදුලිබල අමාත්‍යාංශයේ සැලසුම් අනුව හෙළි කරයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>01</day>
    </date>
    <link>http://www.silumina.lk/2014/06/01/_art.asp?fn=aa1406017</link>
    <topic>බොදු-හින්දු සහයෝගිතාවට පොලොන්නරුවෙන් වැඩසටහනක්</topic>
    <author>රමණී සුබසිංහ</author>
    <content>රමණී සුබසිංහආගම් හා ජාතීන් අතර සුහදතාව වර්ධනය කර ගැනීමේ අරමුණෙන් සංවිධානය කර ඇති බෞද්ධ - හින්දු සහයෝගිතා වැඩ සටහනක් අද (01) පොලොන්නරුව වැලිකන්ද මෛත්‍රීගම ශ්‍රී සුදර්ශනාරාම විහාරස්ථානයේදී පැවැත්වේ.බෞද්ධ කටයුතු දෙපාර්තමේන්තුව සහ හින්දු ආගමික හා සංස්කෘතික කටයුතු දෙපාර්තමේන්තුව එක්ව මෙම වැඩසටහන සංවිධානය කර ඇත. ආගම් හා ජාතීන් අතර සුහදතාව වර්ධනය කිරීමෙන්, මනා සබැඳියාවක් මෙන්ම එකිනෙකාගේ මනෝභාවය තේරුම්ගත් ජනපිරිසක් බිහි කිරීමට මෙම වැඩසටහන ඉවහල් වන බව බෞද්ධ කටයුතු කොමසාරිස් ජනරාල් චන්ද්‍රප්‍රේම ගමගේ මහතා පවසයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>01</day>
    </date>
    <link>http://www.silumina.lk/2014/06/01/_art.asp?fn=aa1406018</link>
    <topic>කෘෂිකර්ම දෙපාර්තමේන්තුවේ බීජ හා පැළ ගම්වලට බෙදන වැඩ පිළිවෙළ හෙට සිට</topic>
    <author>නිහාල් පී. අබේසිංහ</author>
    <content>නිහාල් පී. අබේසිංහ‘සැබෑ ශ්‍රී ලාංකේය රසය” යන තේමාව යටතේ කෘෂිකර්ම දෙපාර්තමේන්තුව විසින් නිෂ්පාදනය කරනු ලබන දේශීය බීජ සැපයුමෙන් මහජනතාවට මිලදී ගැනීම පිණිස හා දේශීය බීජ ප්‍රචලිත කිරීමේ අරමුණින් බීජ අලෙවි ප්‍රවර්ධන සතියක් ජූනි මස 02 වැනි දින සිට 07 වැනි දින දක්වා දීපව්‍යාප්තව පැවැත්වීමට කෘෂිකර්ම දෙපාර්තමේන්තුව කටයුතු යොදා ඇත.ජූනි මස 02 දින ජාතික මට්ටමින් දියත් කෙරෙන මෙම වැඩ සටහන දිවයිනම ආවරණය වන පරිදි සෑම දිස්ත්‍රික්කයකම මහජනතාව වැඩිපුර ගැවසෙන ස්ථානවල හා කාර්යාල පරිශ්‍රයන් ආවරණය වන පරිදි ජංගම අලෙවි ප්‍රවර්ධන රථ මඟින් අලෙවි කණ්ඩායම් මහජනතාව වෙතටම ගොස් කෘෂිකර්ම දෙපාර්තමේන්තුව විසින් ගුණාත්මය තහවුරු කරමින්, නිෂ්පාදනය කරන ලද දේශීය බීජ හා රෝපණ ද්‍රව්‍ය විකිණීමේ කාර්ය‍යේ නියැළෙන බව කෘෂිකර්ම අධ්‍යක්ෂ ජනරාල් ආචාර්ය රෝහාන් විජේකෝන් මහතා පවසයි.මේ වන විට කෘෂිකර්ම දෙපාර්තමේන්තුවේ නිෂ්පාදිත එළවළු බීජ තොගවලින් අටු කොටු පිරී පවතින බැවින් හා මෙරට ගොවි ජනතාවට හා ගෙවතු වගාකරුවන් හට ප්‍රමාණවත් තරම් බීජ ලබාදීමට හැකියාව පවතින බැවින් මෙවැනි අලෙවි ප්‍රවර්ධන වැඩසටහන් ආරම්භ කර ඇත. ඉදිරියේ දී සෑම කන්නයක් ආරම්භයේ දීම පැවැත්වීමට කටයුතු කරන බවත්, බීජ හා රෝපණ ද්‍රව්‍ය සංවර්ධන මධ්‍යස්ථානයේ අධ්‍යක්ෂ සුනිල් ‍ගෝවින්නගේ මහතා පැවසීය.මෙම අලෙවි ප්‍රවර්ධන කණ්ඩායම් හා ජංගම අලෙවි ප්‍රවර්ධන රථ ඔබ ප්‍රදේශය වෙත ගෙන්වා ගැනීමට හා පැමිණෙන දිනය හා වේලාව පිළිබඳ විස්තර ලබාගැනීමට දුරකථන අංක 071-8035495 ඇමතීමට පුළුවන.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>01</day>
    </date>
    <link>http://www.silumina.lk/2014/06/01/_art.asp?fn=aa1406019</link>
    <topic>ආසියා පැසිපික් සංසද කාර්යාංශයේ උප සභාපති ධුරයට ජ්‍යෙෂ්ඨ අමාත්‍ය මහාචාර්ය තිස්ස විතාරණ පත් වෙයි</topic>
    <author/>
    <content>ආසියා හා පැසිපික් කලාපය සඳහා වන එක්සත් ජාතීන්ගේ ආර්ථික හා සමාජ සේවා කොමිසමේ (UNESCAP) තිරසාර සංවර්ධනය සඳහා වන ආසියා පැසිපික් සංසදයේ (APFSD) සම්මන්ත්‍රණයක් 2014 - 05 - 19 දින සිට 21 දින දක්වා තායිලන්තයේ පතායා නගරයෙහි රෝයල් ක්ලිප් හෝටලයේදී පවත්වන ලදී.මූල්‍යමය තාක්ෂණමය සහාය ලබා ගැනීමට ගෝලීය සහයෝගීතාවය ඇති කරගත හැකි අයුර පිළිබඳ සාකච්ඡා කළ විවිධ උගතුන්ගේ වට මේස සාකච්ඡාවට සහභාගිවීමට සහ මෙම සමුළුවේ ආරම්භක දේශනයක් පැවැත්වීම සඳහාත් සහභාගි වන්නැයි එක්සත් ජාතීන්ගේ ආර්ථික කොමිෂන් සභාව විසින් විද්‍යාත්මක කටයුතු පිළිබඳ ජ්‍යෙෂ්ඨ අමාත්‍ය මහාචාර්ය තිස්ස විතාරණ මහතාට කරන ලද ආරාධනය පරිදි එම සමුළුවට සහභාගිවූ අතර එහිදී එතුමන්ව එහි උප සභාපති ධුරයට ද තෝරා පත්කර ගනු ලැබීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>01</day>
    </date>
    <link>http://www.silumina.lk/2014/06/01/_art.asp?fn=aa14060110</link>
    <topic>ශ්‍රීලනිප සංවිධාන වැඩ කොට්ඨාස මට්ටමින්</topic>
    <author/>
    <content>ශ්‍රී ලංකා නිදහස් පක්ෂයේ නව සංවිධාන වැඩපිළිවෙළ මැතිවරණ කොට්ඨාස මට්ටමින් ම ආරම්භ කරන බව ශ්‍රීලනිප ප්‍රධාන ලේකම් සෞඛ්‍ය අමාත්‍ය මෛත්‍රිපාල සිරිසේන මහතා පවසයි.පක්ෂ සම්මේලන මැතිවරණ කොට්ඨාස හා ප්‍රාදේශීය මට්ටමින් පවත්වා අවසානයේ ජාතික සම්මේලනයක් පැවැත්වීමට කටයුතු කරන බව ඇමැතිවරයා කීය.පක්ෂයේ දේශපාලන පදනම ශක්තිමත් කිරීමේ අරමුණින් බස්නාහිර හා දකුණු පළාත් සභා මැතිවරණ පැවැත්වීමෙන් පසු රජය ජනතා බලය සමඟ ශක්තිමත් වී ඇතැයි ද ඇමැති වරයා කීය.විපක්ෂයේ විශ්වාසභංග යෝජනාව ද එක්සත් ජාතික පක්ෂය ප්‍රමුඛ විපක්ෂයට පාරාවළල්ලක් වූ බව කී ඇමැතිවරයා විපක්ෂයේ විශ්වාසභංග යෝජනාව ඡන්ද 151 ක් ලැබීමෙන් පරාජයට පත්වූයේ විපක්ෂයට කිසිදු ප්‍රයෝජනයක් නැතිව යැයි ද කීය.එකගමකට එක ව්‍යාපෘතියක් යන තේමාව යටතේ සෑම ග්‍රා‍මසේවා වසමකම රුපියල් ලක්ෂ 10 බැගින් බෙදී යන පරිදි ‍නව ව්‍යාපෘති ඇති කිරීමට ලබාදීමට පියවර ගෙන තිබෙන බව කීය.ඇමැතිවරයා මේ බව පැවසුවේ ශ්‍රී.ල.නි.ප. මූලස්ථානයේ පැවැති මාධ්‍ය සාකච්ඡාවකදීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>01</day>
    </date>
    <link>http://www.silumina.lk/2014/06/01/_art.asp?fn=aa14060111</link>
    <topic>අතමිට සරු කරන නව වී ප්‍රභේද 4 ක්</topic>
    <author>ප්‍රසනි ප්‍රසංගිකා</author>
    <content>ප්‍රසනි ප්‍රසංගිකාකෘෂිකර්ම දෙපාර්තමේන්තුව මඟින් වැඩි අස්වැන්නක් ලබාගත හැකි පළිබෝධවලට ඔරොත්තු දෙන නව වී ප්‍රභේද 04 ක් හඳුන්වා දී ඇතැයි කෘෂිකර්ම අධ්‍යක්ෂ ජනරාල් ආචාර්ය රොහාන් ‍විජේකෝන් කියයි. ඒවා නම් Bg 370, Ld 371, Bw 372, At 309 යන වී වර්ගයි.මෙහි එක් ප්‍රභේදයක් වන Bg 370 වී වර්ගය මාස 3 1‍/2 වයස් කාණ්ඩයට අයත් වී ප්‍රභේදයකි. ඇට කුඩා, රවුම්, සුදු සහලකි. එය කොළ පාළුවට ඔරොත්තු දෙයි. එහි විභව අස්වැන්න හෙක්. මෙ. ටොන් 11.5 ක් පමණ වේ. එය දිවයිනේ ඕනෑම ප්‍රදේශයක වගා කළ හැකි ය. මෙය බතලගොඩ වී පර්යේෂණ ආයතනයේ නව නිපැයුමකි. දෙවන වී ප්‍රභේදය වන්නේ Ld 371 යන වී වර්ගයයි.‍ මෙය ලබුදූව වී පර්යේෂණ ආයතනයේ නව නිපැයුමකි.Bw 372 මෙහි තෙවන වී ප්‍රභේදය වේ. අනෙක් වී ප්‍රභේද දෙක මෙන් ම මෙය ද මාස 3 1/2 වයස් කාණ්ඩයට අයත් වේ. රතු, මධ්‍යස්ථ ප්‍රමාණයේ, දිගටි සහලකි. දුඹුරු පැළ කීඩෑ හානියට, කොළ පාළුවට, යකඩ විෂ වීමට ඔරොත්තු දෙන මෙම වී වර්ගයේ විභව අස්වැන්න හෙක්. මෙ. ටොන් 7.7 කි‍. තෙත් කලාපයේ වගා කිරීමට වඩාත් යෝග්‍ය වේ. මෙය බෝඹුවල වී පර්යේෂණ ආයතනයේ නව නිපැයුමකි.At 309 මෙය මාස තුනේ වයස් කාණ්ඩයට අයත් එකම වී ප්‍රභේදයයි‍. සුදු, සිහින්, දිගටි හා සුවඳ සහිත බාස්මතී හැඩයෙන් යුත් සහලකි. ඇලෙන සුලු ගුණය නිසා බිස්කට් නිෂ්පාදනයට විශේෂයෙන් යොදාගත හැකි මෙය දුඹුරු පැළ කීඩෑ හානියට හා කොළ පාළුවට ඔරොත්තු දේ. එහි විභව අස්වැන්න හෙක්. මෙ. ටොන් 10.4 කි. දිවයිනේ සෑම ප්‍රදේශයකම වගා කළ හැකි ය. මෙය අම්බලන්තොට වී පර්යේෂණ ආයතනයේ නව නිපැයුමකි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>01</day>
    </date>
    <link>http://www.silumina.lk/2014/06/01/_art.asp?fn=ab1406011</link>
    <topic>ඉන්දු ලංකා සබැඳියාවේ නව මඟක ලකුණ පහළ වෙලා</topic>
    <author>සංවාද සටහන</author>
    <content>කැලණිය විශ්ව විද්‍යාලයේදේශපාලන විද්‍යා අධ්‍යයන අංශයේ ජ්‍යෙෂ්ඨ කථිකාචාර්යඔසන්ත තල්පාවිලඉන්දු - ලංකා සබඳතාවල විතරක් නෙවෙයි දකුණු ආසියානු කලාපයේම සබඳතා වර්ධනය කරගනිමින් තම ගමන ආරම්භ කරන්නට ඉන්දියානු නව අගමැතිවරයා ගත් පියවර හේතුවක් වුණ බව ඉතා පැහැදිලියි. ඉන්දියානු අගමැතිවරයකු දිවුරුම් දෙන උත්සවයකට මෙතෙක් දකුණු ආසියානු කලාපයේ රාජ්‍ය නායකයන්ට ආරාධනා කිරීමත් සිදුව තිබුණේ නෑ. මෙය ඉන්දියාව පැත්තෙන් නව ගමනක් ආරම්භ කරන්නට මිතුරුදම් වර්ධනය කරගන්නට සිතා බලා ගත් ඉදිරි පියවරක් බව කවුරුත් පිළිගන්නවා.මෝඩිගේ වගේම මහින්ද රාජපක්ෂ, නවාෂ් ෂරීප් යන නායකයන්ගේ ප්‍රතාපවත් නායකත්වය මෙතනදි කැපී පෙනුණා.පැවැති කොංග්‍රස් රජය යටතේ භූතානය හැරුණකොට අනෙක් සියලු සාක් රටවල් සමඟ ඉන්දියාවේ තිබුණ සබඳතා පිරිහී තිබු බවට වාර්තා පළවුණා. එවන් තත්ත්වයක් තුළ මෝඩි ඉන්දියානු නව අගමැතිවරයා ලෙස අසල්වැසි සියලු සාක් නායකයන් සමඟ තම රාජකාරි ආරම්භ කිරීමට පෙරම ද්විපාර්ශවික සාකච්ඡා පැවැත්වීම සුවිශේෂයි.විශේෂයෙන්ම ඉන්දු - පාකිස්තාන දෙරට ලෝක තලයේ සැලකුණේ පරම සතුරන් විදියටයි. දෙදෙනාම කලාපයේ න්‍යෂ්ටික බලවතුන්. බොම්බායේ සිදුවූ ත්‍රස්ත ප්‍රහාරයත් සමඟ එයට පාකිස්තානු ජාතිකයන් සම්බන්ධ වී ඇති බවට චෝදනා නැගීමත් සමඟ ඒ දෙරට අතර අමනාපකම් තවත් වර්ධනය වී තිබුණා.ලංකාව පැත්තෙනුත් ඉන්දියාව ජිනීවා යෝජනාවලදී ලංකාවට විරුද්ධව ඡන්දය පාවිච්චි කළා. මේ නිසා පසුගිය කාල වකවානුවේ ඉන්දු - ලංකා සබඳතා පිරිහුණා මිසක් වර්ධනය වුණා ය කියන්න බැහැ.ඉන්දියාව සමඟ තිබෙන සම්බන්ධතාව වෙන කිසිම රටකට වඩා ලංකාවට බලපානවා.අද ලංකාවට විරුද්ධව ජිනීවා මානව හිමිකම් සමුළුවේ යෝජනාවක් සම්මත වෙලා තියෙන්නේ ඉන්දියාව අපට විරුද්ධ වීම නිසයි. අවසාන අවස්ථාවේ ඔවුන් ඡන්දය දීමෙන් වැළකී සිටියා. අප මුහුණ දීල තියන හුඟක් ප්‍රශ්නවල මුල ඉන්දියාවේ විරුද්ධත්වයයි. 1980 ගණන්වල ජේ. ආර්. ජයවර්ධන මහතාගේ පාලන සමයේදී ඉන්දියාව හා ලංකාව අතර සබඳතා කොතරම් පිරිහුණා ද කියනවනම් කොටි ත්‍රස්තවාදීන් පුහුණු කරන්න ඉන්දියාව උදව් කළ බව ප්‍රසිද්ධ රහසක්. මේ ප්‍රශ්නය පසුගිය අවුරුදු තිහකට වැඩි කාලයක් ලංකාවට අත්කර ගන්න තිබුණ දියුණුව උදුරා ගත්තා. මේ රටේ කෝටි ගණන් සම්පත් හා ජීවිත අළු කර දැම්මා. අදත් අපි ඒ ප්‍රශ්නයෙන් සම්පූර්ණයෙන් ගොඩට ඇවිල්ලා නැහැ.ඉන්දියාව තියෙන්නේ අපේ ගොඩබිමට එක කිලෝමීටර් 15 ක් 20 ක් ඈතින්. ඔවුන් අපේ සමීපතම අසල්වැසියා වගේම අප අසලම සිටින විශාලතම ප්‍රජාතන්ත්‍රවාදී රාජ්‍යය වෙනවා. අපේ ප්‍රජාතන්ත්‍රවාදී පාලන ක්‍රමය පවත්වා ගැනීමටත් ඉන්දියාව සමඟ සබඳතා පවත්වා ගැනීම අතිශය වැදගත් වනවා.දෙරට අතර සමාජ සබඳතා සංස්කෘතික සබඳතා අවුරුදු දෙතුන් දහසක් නැතිනම් ඊටත් වැඩියෙන් පැරැණි එකක්. කිලෝමීටර් 20 ක් ඈතින් තමිල්නාඩුවේ සිටින මිලියන 80 ක ජනතාව ලංකාවේ සිටින ද්‍රවිඩ ජනතාව නියෝජනය කරන සංස්කෘතියේම කොටසක් වශයෙන් සැලකිය හැකියි.මේ ඉතිහාසය මේ සබඳතා මතයි මෝඩිගේ ආගමනය සමඟ සාක් රාජ්‍ය නායකයන්ට තම දිවුරුම් දීමේ උත්සවයට ඇරියුම් කිරීමක් කරන්නේ.ඔහු පෙර නොවූ විරූ නව ගමනකට එදිරිවාදිකම් අත්හළ ගමනකට මුල පුරන්නට සූදානම් වන බව මෙයින් හොඳින්ම පැහැදිලියි.මෝඩි බලයට ගෙනා භාරතීය ජනතා පක්ෂයේ මැතිවරණ සටන් පාඨ පදනම් වෙලා තියෙන්නේ ‘යහපාලනය හා සංවර්ධනය’ කියන තේමාව මතයි.සංවර්ධනය සාක්ෂාත් කරගන්නට නම් ඉන්දියාව තුළ පමණක් නෙවෙයි දකුණු ආසියානු කලාපයේත් සාමය පවත්වාගත යුතුයි. ඒ තුළයි ඔහු දකුණු ආසියානු කලාපයේ ස්ථාවරත්වය පවත්වා ගැනීමට බලයට ආපු ගමන් අත ගහන්නේ.බලන්න සාමාන්‍යයෙන් ලෝකයම ඉන්දු පාකිස්තාන දෙරට සලකන්නේ සතුරු රාජ්‍ය ලෙසයි. දිවුරුම් දීමට නවදිල්ලියට පැමිණි සාක් රාජ්‍ය නායකයන් අතර පාකිස්තානු අගමැති නවාස් ෂරීප් මහතා ද ඉදිරියෙන්ම සිටියා.ලෝක ජනගහනයෙන් හයෙන් දෙකකට ආසන්න ජනකායක් මේ දකුණු ආසියානු කලාපයේ ඉන්නවා. ඉන් බොහෝ දෙනා දරිද්‍රතාවයෙන් ජීවත්වන්නේ. මේ පිරිස දිළිඳුකමින් මුදවා ගන්නට නම් සංවර්ධනයේ අරුනලු ඒ ජනතාව වෙත ගෙන යා යුතුව තිබෙනවා. මේක ඉන්දියාවට පාකිස්තානයට වගේම ලංකාවටත් බංග්ලාදේශයටත් පොදුයි. කෑමට ආහාර වේලක් නැති ලක්ෂ ගණන් ජනයා ඉන්දියාවේ වගේම අපේ කලාපයේ ඉන්නවා.එතකොට දුප්පත්කම ජයගන්න ආයෝජන ගලා එන්න නම් රටවල් අභ්‍යන්තරයේ තියන අවුල් ත්‍රස්තවාදී ක්‍රියා වගේම බාහිරින් එන ත්‍රස්තවාදයත් නවත්තන්න ඕන. නැවතෙන්න ඕන.සංවර්ධිත ගුජරාටයක් යන සිහිනයේ සිටි මෝඩිගේ ඉදිරි සිහිනය සාමකාමී අවුල්වලින් තොර ඉන්දියාවක් විතරක් නොවෙයි සාමකාමී දකුණු ආසියාවක්.මේ න්‍යාය ඔහු ආසියාවේ අනෙක් බලවතා වන චීනයටත් ක්‍රියාත්මක කළ හැකියි. මොකද ලෝක සංවර්ධන ගමනේ ඉදිරි දශක තුන පැහැදිලිව ආසියාව සතුයි. ලෝකයේ වේගවත්ම සංවර්ධනය වන රටවල් දෙක ඉන්දියාව හා චීනයයි. ඉන්දියාව මෑතකදී මෙයින් බැහැර වුණේ සංවර්ධන වේගය සීයයට 5 න් පල්ලෙහාට වැටී උද්ධමනය සියයට අට දක්වා ඉහළ නැඟුණ නිසයි.මේ නිසා සංවර්ධන ඉලක්ක පහළ දැමු මංමෝහන් සිං ඉවත් කර සියයට 10 ඉහළ සංවර්ධන වේගයක් ගුජරාටයේ පවත්වාගෙන ගිය නායකයෙක් පත්කර ගැනීමට ඉන්දීය ජනතාවට අවශ්‍ය වුණා. දැන් එය සිදුව තිබෙනවා.එතනදි ඉන්දියාවේ ස්ථාවරත්වය පවත්වා ගැනීමට තමන්ගේම බහුතරයක් සහිත ආණ්ඩුවක් පත්කර ගැනීමටත් හැකිවීම මෝඩිගේ සිහින සැබෑ කරගැනීමට හේතු වනු නොඅනුමානයි. මේ නිසා ප්‍රාන්ත ආණ්ඩුවල බලපෑමට යටත් නොවී කටයුතු කරන්න ඉන්දියානු මධ්‍යම ආණ්ඩුවට පුළුවන් වෙනවා. මධ්‍යම ආණ්ඩුවට තමන් පිළිගත් විදේශ ප්‍රතිපත්තිය බලපෑම්වලට හසු නොවී ක්‍රියාත්මක කරන්න හැකි වෙනවා.කොහොමත් තමිල්නාඩුවේ අති බහුතරය ආසන 38 න් 36 ක් දිනාගත් ජයලලිතා මහ ඇමැතිනියගේ බලපෑම සම්පූර්ණයෙන් නොසලකා හැරීමට ද ඉන්දියානු මහ ආණ්ඩුවට හැකියැයි බලාපොරොත්තු වෙන්න බැහැ. ජයලලිතා මුළුමනින් ප්‍රතික්ෂේප කරන්න ඉන්දියානු මහ ආණ්ඩුවට බැරි වන්නේ ඇය තමිල්නාඩුවේ ජනතාව නියෝජනය කරන නිසයි.ජයලලිතා ඡන්දය දිනන්න බෙහෙවින් උපයෝගී කරගත්තේ ලංකා විරෝධයයි. මේ ලංකා විරෝධය කොතරම් ඇය ගෙනියනවා ද කිව්වොත් ඡන්දයෙන් පසුවත් ශ්‍රී ලංකා නායකයාගේ ඉන්දියානු ගමනට දැක්වූ විරෝධයෙන් පැහැදිලියි.ජයලලිතා අද ප්‍රයෝජනයට ගනිමින් සිටින්නේ උතුරේ ද්‍රවිඩ ජනතාවට හිරිහැර සිදුවන බවත් ඔවුන්ගේ ප්‍රශ්න විසඳා නැති බවත් කියමින්. මේ නිසා බාහිර බලපෑම්වලට ලක් නොවී උතුරේ ද්‍රවිඩ ජනතාව ලංකාවේ ඒකීය පාලනය තුළ රඳවා ගැනීමට හැකි ආකාරයේ එම උතුරේ ජනතාව තෘප්තිමත් වන ආකාරයේ දේශපාලන විසඳුමක් කල් නොමරා ඇතිකර ගැනීම වැදගත් වෙනවා.මොකද ජයලලිතා දිගටම ජීවත්වීමට උත්සාහ කරන්නේ ලංකාවේ උතුරේ ජනතාවගේ ප්‍රශ්න ගැන කතා කිරීමෙන් වන නිසයි. මේ ජයලලිතා ගෙනයන විරෝධය ඉන්දියානු මධ්‍යම ආණ්ඩුවේ මෝඩිගේ පාලනයට කෙළින්ම බලපෑම් ඇති කරනවා. මේ නිසා ලංකාවේ ප්‍රජාතන්ත්‍රවාදී පදනම මත මේ සාමකාමී විසඳුම ඇතිකර ගැනීමට දැනටමත් ක්‍රියාත්මක පළාත් සභා ක්‍රමය ඉදිරියට ගෙන යා යුතුයි. දකුණේ ඇතැමුන් පළාත් සභා ක්‍රමයට විරුද්ධ වුණත් උතුරේ ප්‍රශ්නය විසඳීමට වඩා හොඳම විකල්පය ලෙස පෙනී යන්නේ මේ පළාත් ක්‍රමයයි මා කල්පනා කරනවා.අප කැමැති වුණත් නැති වුණත් අපේ දේශපාලන මූලෝපායන් අපේ විදේශ ප්‍රතිපත්තිය අපේ දොරකොඩ සිටින මහ බලවතා තරහ කර නොගන්නා අයුරින් සකස් විය යුතුව තිබෙනවා. තම රටේ දේශපාලන ස්ථාවරත්වයට පැවැත්මට එරෙහි නොවන ආකාරයෙන් ලංකාව ක්‍රියා කරනු ඇතැයි ඉන්දියාව බලාපොරොත්තු වෙනවා. අපට ඒ සඳහා ඇති හොඳම උත්තරය විකල්පය නොබැඳි විදේශ ප්‍රතිපත්තියක් පවත්වාගෙන යාමයි.මා කලිනුත් කීවා වගේ ජේ. ආර්. ජයවර්ධන මහතා ගෙනගිය බටහිර ගැති විදේශ ප්‍රතිපත්තියේ ප්‍රතිඵලය වුණේ ලංකාව කිසිදා නොදුටු ත්‍රස්තවාදයකට මේ රට ගොදුරු වී ලංකාවේ ගුවන් සීමා බිඳ ඉන්දියානු ගුවන් යානා මඟින් උතුරට පරිප්පු දැමීමයි.ඉන්දියානු මහා සංවර්ධන ගමන සමඟ දේශපාලන ප්‍රශ්න සාමකාමීව විසඳාගෙන වේගවත් සංවර්ධන ගමනකට ලංකාවත් ලෑස්ති විය යුතුයි. මෝඩිගේ ආගමනයටත් පෙරම ඉන්දියානු කොටස් වෙළෙඳ ‍පොළ නව පිබිදීමකට ලක්වී ඩොලර් බිලියන ගණනින් මහ පරිමාණ ආයෝජන ඉන්දියාවට ගලා එන බව එරට මාධ්‍ය වාර්තා කළා. මේ රටේ යුද්ධය නැතත් සාමයක් උදාකර ගැනීමට නොහැකි වී ඇතැයි ඇතැමුන් චෝදනා කරමින් සිටිනවා.අපි කොහොමත් අපේ රටේ සාමකාමී සහජීවනය වර්ධනය කළ යුතුයි. ඒ මාර්ගයෙන් අපටත් බාධකයක් නැතිව ඉන්දියාව සමඟ ‍ස්වෛරී නිදහස් රටක් ලෙස ලෙහෙසියෙන් සංවර්ධන ඉලක්ක කරා යාමට මාර්ගය විවෘත වෙනවා. අපි ඉන්දියාව සමඟ සබඳතා වර්ධනය කරගන්නා අතරම චීනය, පාකිස්තානය, රුසියාව ඇතුළු අපේ මිතුරු පාර්ශවයේ සහාය දිගටම ලබා ගත යුතුයි.ඒ වගේම යම් තරමකට අපෙන් ඈත්ව සිටින බටහිර රටවල් සමඟ ද සබඳතා තර කරගත යුතුයි. ඒ ආකාරයෙන් අග්නිදිග ආසියානු රටවල් අතර සිටින සිංගප්පූරුව ආකාරයේ සංවර්ධනයක් සාක් රටවල් අතුරින් ලංකාවටත් අත්කර ගැනීමට අප ඉලක්ක කළ යුතුයි.සංවාද සටහනසරත් පෙරේරාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>01</day>
    </date>
    <link>http://www.silumina.lk/2014/06/01/_art.asp?fn=ab1406012</link>
    <topic>සංවාද මණ්ඩපය</topic>
    <author>සංවාද සටහන</author>
    <content>එජාප පාර්ලිමේන්තු මන්ත්‍රීඅශෝක අබේසිංහරජයේ සංවර්ධන කටයුතුවල උපරිම ඵලදායිත්වය ජනතාවට ලබාදීම සඳහා රජය ක්‍රියාත්මක කළ ව්‍යාපෘතිවල දූෂණ හෝ අක්‍රමිකතා සිදුවී ඇද්ද යන්න සොයා බැලීම රජයේ ව්‍යාපෘතිවලට ගොස් සොයා බැලීමේ නිරීක්ෂණ චාරිකාවල යෙදීමෙන් බලාපොරොත්තු වන්නේ යැයි එජාප පාර්ලිමේන්තු මන්ත්‍රී අශෝක අබේසිංහ මහතා කියයි.සිළුමිණ සමඟ සම්මුඛ සාකච්ඡාවකට එක්වෙමින් මන්ත්‍රීවරයා මේ ප්‍රකාශය කළේය.අශෝක අබේසිංහ මන්ත්‍රීවරයා ද පසුගියදා නොරොච්චොල් ගල්අඟුරු විදුලි බලාගා‍රයේ නිරීක්ෂණ චාරිකාවේ යෙදුණ එජාප මන්ත්‍රී කණ්ඩායමට අයත් විය.මන්ත්‍රීවරයා සමඟ පැවැත්වූ සම්මුඛ සාකච්ඡාවේදී ඇසූ ප්‍රශ්න කීපයක් හා ඒවාට මන්ත්‍රීවරයා දුන් පිළිතුරු මෙසේය.අපි මහජන නියෝජිතයන් ලෙස අපේ අරමුණ මහජන අරමුදලින් ඉඳිකළ මේ වගේ ව්‍යාපෘතිවල මුදල් නිසි පරිදි යොදවල ති‍යනවද යම් දූෂණ හෝ ගසාකෑම් සිදුවෙලා තියනවද කියල සොයා බැලීම කියල කියන්න පුළුවන්. ඒකට අපට ජනතා නියෝජිතයන් ලෙස අයිතිය තියනවා.ඔව්. හම්බන්තොට වරාය හා ගුවන්තොටුපළේදී මුහුණ දෙන්න වුණ තත්වය නොරොච්චෝලෙදි මුහුණ දෙන්න නොවුණ බව ඇත්ත.මේක අවුරුදු පහළොවක් නැතිනම් ඊටත් වැඩි කාලයක් ප්‍රමාද වුණ ව්‍යාපෘතියක්. මේක හැමවෙලාවෙම ඇන හිටිනවා. පරණ බලාගාරයක් හයි කරල තියෙන්නේ කියල චෝදනා තියනවා.අපි එතනදි හොයා ගත්තා මේ එක අදියරින් මෙගා වොට් 300 ක විදුලිබලය ලබා ගැනීමට ඉලක්ක කරල තිබුණත් සත්‍ය නිෂ්පාදනය මෙගා වොට් 285 ක් කියල.චීනයේ අදාළ සමාගම පිටරටක ඉඳිකළ පළමු ගල් අඟුරු බලාගාරය කියලත් චීන නියෝජිතයන් පිළිගත්තා. ඉලක්ක මුදලට බෙහෙවින් වැඩි මුදලක් වැය කිරීම පිළිබඳවත් අපි එහිදී ප්‍රශ්න කළා.ඇත්ත. අපි කියන්නේ විදුලි බල නිෂ්පාදනයේදී විතරක් නෙවෙයි අනෙක් රටේ අවශ්‍යතාවලදිත් සංවර්ධන ව්‍යාපෘති කඩිනමින් ක්‍රියාත්මක කරන්න. හැබැයි මහජන මුදල් ගසා කෑමට ඉඩ තියන්න එපා කියලයි. දූෂණයට ඉඩ තියන්න එපා කියලයි.මේ හුඟක් ව්‍යාපෘති මහජන චීනයෙන් ණය ලෙස ලබා ගත්තත් මේ මුදල් අවසානයේ ගෙවන්න වෙන්නේ මහජනයාගෙන් බදු ලෙස ලබා ගන්නා මුදල් වලින්. ඒ නිසා අපේ තර්කය මේ මහජන මුදල් වැය කිරීම් වඩාත් ඵලදායී ලෙස මහජනයාට වැඩිම ප්‍රයෝජනයක් ලැබෙන ආකාරයට කාර්යක්ෂමව රජය ඒ ව්‍යාපෘතිවලට යෙදවිය යුතු බවයි.රටේ යටිතල පහසුකම් සංවර්ධනය නොකර රටක්, සංවර්ධනය කරන්න බැරි බව ඇත්ත. පාරවල් හදන්න ඕන. ඇතැම් මාර්ග ව්‍යාපෘතිවල ඇස්තමේන්තුවට වඩා තුන්හතර ගුණය වියදම් කරලා. ගල්අඟුරු බලාගාරයේ එක අදියරකට ඩොලර් මිලියන 280 ක් වැය කරන්න ඇස්තමේන්තුව තිබුණත් එයට ගිය වියදම ඩොලර් මිලියන 500 ක්. මේ ගල් අඟරු බලාගාරය නිතර අක්‍රිය වෙනවා. මේක හරියට කළේ නැහැ කියලා චීනයට වුණ අගෞරවය නිසා චීනයේ දෙන්නෙක් සිරගත කරල තියනවා.අපි කියන්නේ කාපට් කරපු පාරවල්ම නැවත කාපට් කරමින් කොමිස් ගැහීමේ ව්‍යාපෘතිවල නොයෙදී ජනතාවගේ අවශ්‍යතා හඳුනාගෙන ඒවා ඉටු කර දෙන්න කියලයි.අද සංවර්ධන කිව්වට කරල තියන ව්‍යාපෘතිවල ප්‍රයෝජනය ජනතාවට ලැබෙන්නේ නැහැ. රජය පැත්තෙන්ම රජයේ සංවර්ධන වැඩ එහි ඇමැතිවරු ම විවේචනය කරනවා. මම අහනව විමල් වීරවංශ ඇමැතිවරයා මේ වේලාවේ කරන චෝදනාවලට රජය කියන්නේ කුමක්ද කියා.අපිත් ඒක තමයි කරන්නේ. විපක්ෂයක යුතුකම රජයට ඒ කරන වැඩවල හොඳ නරක හොයල විවේචනාත්මක සහයෝගයක් දැකීමයි. අපි රජය කරන හොඳ දේ හොඳයි කියන්න පැකිලෙන්නේ නැහැ. නමුත් රජය කරන වැරැදි වැඩ අපට වහන්න පුළුවන්කමක් නැහැ.අපි පිළිගන්නව රජයට තමන්ට මහජනයා දීල තියෙන වරම අනුව මහජනයා පිළිගන්න වැඩ පිළිවෙළ ක්‍රියාත්මක කරන්න අයිතිය තියනව කියලා.අපි අහන්නේ ඇයි ඒ වැඩපිළිවෙළවල් ක්‍රියාත්මක කරන්නේ නැත්තේ කියලයි.මහින්ද චින්තන වැඩපිළිවෙළේ මතට තිත තියනව කිව්වත් අද මේ රටේ මත්ද්‍රව්‍ය ගෙන්වීමත් රටේ මත්ද්‍රව්‍ය පරිභෝජනයත් වැඩිවෙලා තියෙනවා. මතට තිත කොහොම වෙතත් අද මේ රට දකුණු ආසියාවේ කුඩු බෙදා හැරීමේ මධ්‍යස්ථානය වෙලා ඉවරයි.එදා කුඩු ග්‍රෑම් 10, 15 ගෙනල්ල අහුවුණත් අද කුඩු කිලෝ 200, 300 නැතිනම් කුඩු කන්ටේනර් පිටින් මේ රටට ගෙන්වන්නේ. අපි අහන්නෙ අයි මේ ජාවාරම් කාරයන් නවත්තන්නේ නැත්තේ කියලයි.මේ ජාවාරම තවම නවත්තන්න බැරිවෙලා තියනවා. ඇෆ්ගනිස්තානය, පාකිස්තානය, ඉන්දියාව හරහා හෝ කෙළින්ම පාකිස්ථානයෙන් මේ රටට කුඩු ගේන ජාවාරම්කාරයෝ ඉන්නවා. කුඩු මේ රටේ ඉඳල අප්‍රිකානු රටවලට ගෙනියන්න හදල ගුවන්තොටුපොළේදීත් අල්ලපු අවස්ථා තිබුණා. මේකෙන් මේ රට කුඩු බෙදාහැරීමේ මධ්‍යස්ථානයක් වෙලා තියන බව හෙළි වෙනවා. එතනෝල් මේ රටට හොරෙන් ගෙන්නල අහුවුණා. ඒව පසුව නිදහස් කරල තිබුණා. ඇයි මේ මත්ද්‍රව්‍ය ජාවාරම්කාරයන් නවත්තන්න බැරි කියල අපි රජයෙන් අහනවා.අපි ඒක ගෙනාවේ මේ රට පත්වෙලා තියන විනාශකාරී තත්ත්වය ගැන රටේම අවධානය යොමු කිරීමටයි. ඒක අපි කළා. මේ උවදුර නවත්තන්න බැරි නම් රජය ඒකට වගකියන්න ඕන. රජය පැත්තට මේ චෝදනාව කාලයක් තිස්සේ එල්ල වෙනවා. අපි දන්නවා මේවට වගකිවයුතු තෝරු මෝරු බේරිලා යනවා හාල්මැස්සෝ අහුවෙනවා. මේ තත්ත්වය නවත්තල මේ රට මත්ද්‍රව්‍යවලින් බේරගෙන අනාගත පරපුරට සෞභාග්‍යවත් යුගයක්උදා කරදෙන්න පියවර ගන්න ඕනෑ.මේ රටේ කුඩු බොන මිනිස්සු 45000ක් ඉන්නවා. දවසකට කුඩු කිලෝ 4ක් බොනවා. කුඩු කිලෝවක වටිනාකම ලක්ෂ 5යි. එතකොට දවසකට මිලියන 2ක කුඩු බොනවා. මාසෙට ‍මිලියන 60යි.මේක තවදුරටත් ව්‍යාප්ත වෙන්න කලින් කුඩු ජාවාරම්කාරයෝ අල්ලගෙන මේක නවත්තන්න ඕන.එයා වෙලාවට එයි. අද පොදු අපේක්ෂකයා කවුද කියල හොයන්නේ විපක්ෂයට වඩා රජයේ උදවිය. රජයට, රජයේ මාධ්‍යවලට ඒගැන කරදර වෙන්න ඕන නැහැ.අපි වෙලාවට පොදු අපේක්ෂකයා දානවා.එජාපය තමයි විපක්ෂයේ ‍ලොකුම පක්ෂය. පක්ෂය තුළ අපි තීරණයක් ගන්න ඕන. ජනාධිපතිවරණයක් ප්‍රකාශ කළාම අපි පක්ෂයක් විදියට එකතුවෙලා තීරණයක් ගන්න තීන්දුවක් අරන් තියනවා. අපේ පක්ෂයෙන් දානව ද නිර්පාක්ෂිකයෙක් ඉදිරිපත් කරනවද මේව ගැන ඒ වෙලාවට එකතු වෙලා තීරණයක් ගන්නවා.මේ වෙලාවේ කියන්න පුළුවන් අපි කවුරු දැම්මත් දිනන්න පුළුවන් අපේක්ෂකයෙක් මෙදා පාර ජනාධිපතිවරණයට දාන්නේ.කවුද දාන්නේ කියන එක ඉදිරියට ගත යුතු තීරණයක්. ඒ තීරණය අරන් නැහැ. පක්ෂයයි තීරණය ගත යුත්තේ.එජාපය කියන්නේ රනිල් වික්‍රමසිංහ මහත්තයනේ. එතුමා කියනව නම් මමයි ඉදිරිපත් වෙන්නේ කියල අනිත් අය අත උස්සන එක නේද වෙන්නේ?එතුමා ජාතික නායකයා. පක්ෂ නායකත්ව මණ්ඩලයක් තියෙනවා. පක්ෂ කෘත්‍යාධිකාරී මණ්ඩලයක් තියනවා. අපේ පක්ෂය ප්‍රජාතන්ත්‍රවාදී පක්ෂයක්. පක්ෂයේ සියලුදෙනා එකතුවෙලයි ජනාධිපති අපේක්ෂකයා තීරණය කරන්නේ.අපි පක්ෂ ශාඛා සමිති බලමණ්ඩල කාන්තා සමිති, තරුණ සමිති මේ හැම එකක්ම ප්‍රතිසංවිධානය කරමින් බලමුළු තරකරමින් යනවා. ඒක මාසයක කාලයක් තුළ සම්පූර්ණ කිරීමට නියමිතයි.ඉදිරි ජාතික මැතිවරණයකදී අපි මේ රටේ බලය ගන්න පුළුවන් විදියට පක්ෂය ශක්තිමත් කරනවා. පක්ෂයේ එකමුතුව ගොඩනඟා ඌව පළාත් සභා මැතිවරණයෙන් අපේ ශක්තිය පෙන්වනවා.කතා කළ යුතු තැනදි මම කතාකරනවා. පක්ෂය ගොඩනඟන්න කැපවෙනවා. අහිමි කළ පක්ෂ සාමාජිකත්වය හා සංවිධායක ධූරය නැවත මට කොන්දේසි විරහිතව ලබා දීල තියනවා. පක්ෂය වැරදි නම් නිවැරදි කරන්න මම අවශ්‍ය තැනදි ක්‍රියා කරනවා.සංවාද සටහනසරත් පෙරේරාඅධ්‍යාපන ඇමැතිබන්දුල ගුණවර්ධනඅති විශේෂ ප්‍රවෘත්ති සාකච්ඡාවක් විපක්ෂ නායකතුමා පවත්වලා කිව්වා ශ්‍රී ලංකාවේ අධ්‍යාපනය කප්පාදු කිරීම සඳහා ජාත්‍යන්තර මුල්‍ය අරමුදල සමඟ රජය අස්සන් කළ ගිවිසුම එතුමා බලයට පත් වු විට අහෝසි කරන බවට. එතුමා එසේ ප්‍රකාශ කරලා ඊට විශාල මාධ්‍ය ප්‍රචාරයක් ලබා ගත්තා. ඒ ප්‍රවෘත්තිය ඉතාම වගකිව යුතු බැරෑරුම් හා වේදනාකාරී එකක් වෙන නිසා මා සියලු කටයුතු නතර කර දමා ජනාධිපතිතුමා මුණ ගැසීමට අරලියගහ මන්දිරයට ගියා.එතුමා සහභාගි වී සිටි ආරක්ෂක මණ්ඩල රැස්වීමට පසුව මා ඒ ගැන එතුමාගෙන් විමසා සිටියා. එතුමා මා සමඟ කීවා මා හෝ මුදල් අමාත්‍යාංශය හෝ එවැනි ගිවිසුමක් අස්සන් කරලා මේ රටේ නිදහස් අධ්‍යාපනයයි අහිංසක දරුවොයි පාවා දීලා තියෙනවා නම් මං ජනාධිපති ධුරයෙන් ඉල්ලා අස් වෙනවා කියලා. මා තව දුරටත් රටට නායකත්වය දෙන්ඩ අවශ්‍ය නෑ එහෙම කරලා තියෙනවා නම් කියලා. ඉතාම පැහැදිලිව එතුමාගේ ප්‍රකාශය බර සාර ප්‍රකාශයක්.දැන් විපක්ෂ නායකතුමාට රාජ්‍ය විරෝධීව මහින්ද රාජපක්ෂ ආණ්ඩුව පෙරළන්ඩ දැවැන්ත දේශීය හා විදේශීය වැඩපිළිවෙළක් අවශ්‍ය වෙන්නේ නෑ. විපක්ෂ නායකතුමා සඳහන් කරපු අන්තර්ජාතික මුල්‍ය අරමුදල සමඟ ජනාධිපතිතුමා අස්සන් කළ ගිවිසුම පෙන්වීම ප්‍රමාණවත්. එතකොට ජනාධිපතිතුමා ඉල්ලා අස් වේවි.ඒ නිසා දැන් අපේ විපක්ෂ නායක රනිල් වික්‍රමසිංහ මහත්තයාට තිබෙනවා පහසු අභියෝගයක්. මේ ආණ්ඩුව පෙරළා ගන්ඩ. රනිල් වික්‍රමසිංහගේ ප්‍රකාශයෙන් පැහැදිලි වෙන්නේ ලංකාවේ මෙතෙක් පැවැති නිදහස් අධ්‍යාපනය දුප්පතුන්ගේ නිත්‍ය උරුමයක් කරන්ඩ මහින්දෝදය පාසල් පද්ධතිය හරහා ඇති කරලා තියෙන විප්ලවය උසුලා ගත නොහැකිව ඒ වැඩපිළිවෙළ ජනතාව අතර හෑල්ලුවට ලක් කරන්ඩ හිතා මතා කළ ප්‍රකාශයක් බව.අනෙක් දෙය තමයි , මේ රටේ කීප අවස්ථාවකම අග්‍රාමාත්‍ය ධුරය දරපු ඒ වගේම අධ්‍යාපන අමාත්‍ය ධුරය දරපු අධ්‍යාපනය පෞද්ගලීකරණය කරන්ඩ අවශ්‍ය ධවල පත්‍රිකාව රටට ඉදිරිපත් කරපු ඒ සඳහා මුළු රටේම විරෝධය එල්ල වු හිටපු අධ්‍යාපන ඇමැතිතුමායි ඒ ප්‍රකාශය කරන්නේ. ඒ නිසා මෙය රනිල් වික්‍රමසිංහ මැතිතුමාට පාරා වළල්ලක් බවට පත් වෙලා තිබෙනවා.එවැනි ප්‍රකාශ එතුමා මීට පෙරත් කරලා තිබෙනවා. ඔබට මතක ඇති මේ රටේ අවුරුදු තිහක් මහ පොළොවෙන් තුනෙන් එකක් මුහුදු වෙරළින් තුනෙන් දෙකක් වෙනම කඩා වෙන් කර ගැනීමට එල්.ටී.ටී.ඊය කුරිරු ත්‍රස්තවාදය දියත් කලා. ඒ අවස්ථාවේ මේ ලෝකයේ දරුණුතම ත්‍රස්තවාදියාට මුහුණ දීමට ආයුධ උපකරණ හා වෙනත් තාක්ෂණික යුද ශිල්ප ක්‍රම මිලදී ගන්ඩ අවශ්‍ය වුණා. එවැනි කටයුතු සඳහා කිසිම රටක් ආධාර ලබා දෙන්නේ නෑ. අවසන් වශයෙන් යුද්ධයේ තීරණාත්මක පැයේදී අති විශාල ධනස්කන්ධයක් අවශ්‍ය වුණා.ප්‍රභාකරන් විනාශ කරන්ඩ මුදල් අපේ රටට නැති අවස්ථාවේදී අපේ රජය එච්.එස්.බී.සී බැංකුවෙන් ඇමෙරිකානු ඩොලර් මිලියන 500 ක ණයක් ලබා ගැනීමට කටයුතු කළා. යුද්ධයේ අවසන් සටන සඳහා විශාල මුදලක් අවශ්‍ය මොහොතේ රට බේරා ගැනීමට අවශ්‍ය මොහොතේදී එම ණය මුදල ලබා ගැනීම වැළැක්වීමට රනිල් වික්‍රමසිංහ විපක්ෂ නායකතුමා විශාල ව්‍යාපාරයක් ගෙන ගියා.ඒ වගේම එතුමා එම බැංකුවට කිව්වා එ.ජා.ප රජයක් බලයට ආවොත් මේ ණය දෙන අය දැන ගත යුතුයි ණය මුදලින් සතයක් හෝ එ.ජා.ප රජයක් යටතේ ගෙවන්නේ නෑ කියලා. රට බේරා ගන්ඩ අවසන් සටන කෙරෙන මොහොතක ඒ වෙනුවෙන් විශාල මුල්‍ය අර්බුදයකට මුහුණ දී සිටන මොහොතක ඩොලර් බොන්ඩ් එකක් ඉෂු කරාම ඒ ණය මුදල ගෙවන්නේ නෑ කියලා ප්‍රකාශ කරපු විපක්ෂ නායකතුමා මේ රට පැත්තේ රටේ අනාගතය පැත්තේ හිටගන්නේ නෑ. ඒක මේ රටේ ජනතාව දන්නවා. ඒ නිසානේ එ.ජා.ප යට රජයක් පිහිටුවීමට අවස්ථාවක් ලබා දීමට පොදු ජනතාව හීනෙන්වත් නොසිතන්නේ.ඔව්. විපක්ෂ නායකවරයා අන්තර්ජාතික මුල්‍ය අරමුදල කියලා නම් කරලාම නේ කිව්වේ. අධ්‍යාපනය කප්පාදු කිරීමට ගිවිසුමක් අස්සන් කරලා තියෙනවා කියලා. එතුමා සහ එතුමාට උල්පන්දම් දෙන අය දැනගත යුතු වෙනවා ශ්‍රීලංකාවේ දරුවන්ට නිදහස් අධ්‍යාපනය ලබා ගැනීමට තියෙන අයිතිය නැති කිරීමේ වගකීම එ.ජා.ප ය බාර ගත යුතුයි. කන්නංගර මැතිතුමා නිදහස් අධ්‍යාපනය හැදුවේ විවිධ දක්ෂතා කුසලතා සහ නිර්මාණාත්මක හැකියාවන් සහිත මානව සම්පතක් රටේ නිර්මාණය කරන්ඩයි. ඒකට එතුමා රටේ මධ්‍ය විද්‍යාල 54 ක් පිහිටෙව්වා. ඒ පාසල්වල ක්‍රීඩා , කෘෂිකර්මය, චිත්‍ර, නැටුම් , සංගීත ඇතුළු සෞන්දර්යය , වඩු වැඩ , මැටි වැඩ , ලෝහ වැඩ , මෝටර් රථ යාන්ත්‍රික විද්‍යාව , ඉලෙක්ට්‍රෝනික් , විද්‍යා පර්යේෂණ , වාණිජ්‍ය කියන හැම විෂයක්ම ඒ මධ්‍ය විද්‍යාලවල ඉගැන්වුවා. ඒ නිසා දරුවන්ට කුඩා කාලයේ ඉඳලා නිපුණතාවක් ලබා දෙන්ඩ හැකියාව ලැබුණා. අභියෝගවලට මුහුණ දිය හැකි දරුවන් තමයි හැදුණේ.ඉන් පසුව අපේ පැවැති අධ්‍යාපන ක්‍රමය දේශපාලන තීන්දුවකින් එ.ජා.ප රජය විසින් අ‍හෝසි කළා. ඊට පස්සේ තමයි විභාග කේන්ද්‍රීය අධ්‍යාපන ක්‍රමය හඳුන්වා දුන්නේ. ‍අවුරුදු 17 ක් තිස්සේ එ.ජා.ප පාලන කාලයේදී ජනතාවගේ ලේ ඇට මස් නහරවලට දුන්නා තමන්ගේ ළමයින්ට ජීවිතය කියන්නේ පහ වසර ශිෂ්‍යත්ව විභාගය, අපොස සා.පෙළ සහ අ.පො.ස උ.පෙළ කියලා.අයි නැත්තේ. එ.ජා.ප අවුරුදු 17 පාලන සමයේදී අපේ මධ්‍ය විද්‍යාල අධ්‍යාපන ක්‍රමවේදය දරුවන්ගෙන් දුරස් වී ගියා. ක්‍රීඩා , සෞන්දර්යය , ඉතිහාසය , සාරධර්ම , මැටි වැඩ , වඩු වැඩ සහ ලෝහ වැඩ මේවා පාසලෙන් ගිලිහී ගියා. මේක කරන කොට ඔවුන් සාමාන්‍ය ජනතාව රැවැටීමට කිව්වා අපි දරුවන්ට නිල ඇඳුමක්, දිවා ආහාරය සහ දරුවන්ට නොමිලේ පොත් ලබා දෙනවා කියලා. මේ සියල්ල කියලා ජනතාවගේ ඇසට වැලි ගහලා ඔවුන් කුඩා කාලයේ ඉඳලා පැසලට ගිය දරුවා අවුරුදු 16 දී ගෙදර පැන්නුවා ගණිතය අසමත් කියලා. මා කැමැතියි පාසල්වලින් දුප්පතුන් පලවා හැරීමේ සංඛ්‍යාලේඛන ඉදිරිපත් කරන්ඩ.1994 සියයට 67.4 ගණිතය අසමත්. 1995 සියයට 71.6 ගණිතය අසමත්. කල්පනා කරලා බලන්ඩ මෙහෙම දශක කීපයක් ලක්ෂ සංඛ්‍යාත මනුෂ්‍ය ජීවීත කීයක් ඉගෙන ගැනීමේ අයිතිය නතර කර තිබෙනවාද කියලා? 2005 දී ගණිතය සියයට 56 ක් අසමත්.ගණිතය අසමත් ළමයි ගැන ජනාධිපතිතුමා පමණයි ගැඹුරින් තේරුම් ගත්තේ. ලංකාව පුරාම සිටින ගම්බද දරුවන් වෙනුවෙන් ගණිතාගාර 1000 හදන්ඩ කියලා අපට අනුමැතියක් ලබා දුන්න රාජ්‍ය නායකයා. මහින්දෝදය තාක්ෂණික විද්‍යාගාරයේ අනිවාර්යම අංගයක්නේ ගණිතාගාර දහස. ඒ ගණිතාගාරවලින් ගණිත ගුරුවරු පුහුණු කරලා ගණිතය ප්‍රශ්න පත්‍රය සඳහා ලබා දෙන කාලය වැඩි කරලා ගණිත අත් වැල ආදී වශයෙන් පොත පත මුද්‍රණය කළා. ගිය වසරේ ගණිතය අසමත් සියයට 42 යි. ඒ කියන්නේ ළමයි 112987 යි.‍දැන් ජනාධිපතිතුමා අපට උපදෙස් දීලා තියෙනවා මේ ගණිතය අසමත් වෙන දරුවන් සංඛ්‍යාව වැළැක්වීමට නිර්දේශ ඉදිරිපත් කරන්ඩ කියලා. ඒ සදහා විද්වත් කමිටුවක් පත් කරන්ඩ කියලා. ගිය සතියේදී අපි විශ්වවිද්‍යාල අචාර්ය මහාචාර්යවරුන් දස දෙනෙකුගෙන් යුතු කමිටුවක් ඒ සඳහා පත් කළා.එ.ජා.ප රජය විසින් ආරම්භ කරපු දරුවන් පාසැලෙන් පලවා හැරීමේ ක්‍රමන්ත්‍රණය නිම කරලා මේ දරුවන් පාසල් පද්ධතියේ නිපුණතාවක් සහිත දරුවන් බවට පත් කරන්නේ කොහොමද කියලා පුළුල් ලෙස විද්‍යාත්මක පදනමක් යටතේ විමර්ශනය කරලා යෝජනා ඉදිරිපත් කරන්ඩ කියලා තමයි මේ කමිටුව පත් කළේ. දිර්ඝ කාලයක් තිස්සේ එ.ජා.ප රජයන් විසින් කරපු අපරාධය නිවැරැදි කරන්ඩ අපේ ආණ්ඩුව සුදානම් වෙනකොට රනිල් වික්‍රමසිංහ විපක්ෂ නායකතුමා කියනවා අ.පො.ස සා‍.පෙළ අසමත් වෙන සියලු දෙනාට එ.ජා.ප රජයක් යටතේ පාසල් යන්ඩ අවසර දෙනවා කියලා. එතකොට තේරෙනවා නේද විපක්ෂ නායකතුමා හිතා මතාම කරන වැඩක් මේක කියලා.නැහැ. එවැනි ක්‍රමවේදයක් තිබ්බේ නෑ. එ.ජා.ප රජය එදා හැදුවා ජනප්‍රිය පාසල් කියලා. නගර අශ්‍රිත දීර්ඝකාලීන ඉතිහාසයක් ඇති පාසල් කීපයක් පමණක් ජනප්‍රිය පාසල්. ඇති හැකි යමක් කර ගත හැකි ළමයි යනවා ජනප්‍රිය පාසල්වලට‍. ලංකාවේ ජනප්‍රිය පාසල් තියෙන්නේ 56 යි. පාසල් 10,000 තිබෙනවා.එතකොට ඒ සියලු පාසල් ජනයාට අප්‍රිය පාසල්. එතකොට ජනයාට අප්‍රිය පාසල්වලට ගියේ හඬක් නඟන්ඩ බැරි මිනිස්සුන්ගේ ළමයි. ජනයාට අප්‍රිය පාසල්වලට කිසිම සම්පතක් දුන්නේ නෑ. කොතරම් දුරට තත්ත්වය බරපතළද කිව්වොත් 1994 වෙනකොට ප්‍රාදේශීය ලේකම් කොට්ඨාස 72 ක පාසල්වල උසස්පෙළ විද්‍යා අංශ නෑ. අද පාර්ලිමේන්තුවේ විපක්ෂ මන්ත්‍රීවරු අහන්නේ පාසලට ළිඳක් තිබේද පාසලේ විදුලි බිල ගෙවනවාද කියලයි. එහෙම ප්‍රශ්න අහන විපක්ෂ මන්ත්‍රීවරු රට පාලනය කරපු කාලයේ පාසල් බහුතරයක උසස් පෙළ විද්‍යා අංශය නෑ.ඒ ප්‍රාදේශීය ලේකම් කොට්ඨාස හැත්තෑ දෙකේ පාසල්වලට ගිය දසලක්ෂ සංඛ්‍යාත දරුවන්ට කවදාවත් වෛද්‍යවරයෙකු , ඉංජිනේරුවෙකු , විද්‍යාඥයෙකු නැතිනම් ගණිතඥයකු වෙන්ඩ අයිතියක් නෑ. හැබැයි ඒ ප්‍රාදේශීය ලේකම් කොට්ඨාශ 72 ඉන්න දරුවෝ කිසිම උද්ඝෝෂණයක් කළේත් නෑ. පෙළපාළි ගියෙත් නෑ.මේ පාසල්වල විශේෂත්වය තමයි නගරයේ ජනප්‍රිය යැයි සම්මත පාසලක තිබෙන සියලු පහසුකම් සහිතව මහින්දෝදය පාසල් 1000 ක් හදනවා. දැන් ඒ පාසල් හදලා ඉවරයි. මේ වසරේ දෙසැම්බර් 31 වෙනිදා වෙනකොට විවෘත කරලා ඉවර කරනවා. එතකොට ඒ පාසල් 1000 තිබෙනවා තොරතුරු තාක්ෂණය දරුවන්ට ඉගැන්වීමට පරිගණක විද්‍යාගාර 1000 ක්. ඉංග්‍රීසි භාෂාව ඇතුළු විදේශ භාෂා ගමේ ළමයාට ඉගැන්වීමට පරිගණක 20 ක් සහිත භාෂාගාර 1000 ක්. ගණිතය අසමත් කරලා දරුවන් පලවා හැරීමේ ප්‍රශ්නය විසඳීමට ගණිතාගාර 1000 ක්. ඒ වගේම දුෂ්කර ප්‍රදේශවලට පාඩම් මාලාවන් අලුත් තාක්ෂණය යටතේ යවන්ඩ ණැනසල මධ්‍යස්ථාන 1000 ක්. මේ හතර ඇතුළත් විද්‍යාගාරයට කියනවා මහින්දෝදය තාක්ෂණික විද්‍යාගාර කියලා. මේ එක් විද්‍යාගාරයකට වැය කරනවා රජය කෝටි එකහමාරක්. එතකොට කෝටි 1500 ක්.රනිල් වික්‍රමසිංහ මහත්තයාට කියන්ඩ පුළුවන්ද ගමට තාක්ෂණය , ඉංග්‍රිසි හා ගණිතය දෙන්න මීට පෙර මෙහෙම අධ්‍යාපනයට මුදල් වෙන් කරපු ආණ්ඩුවක් තිබුණාද කියලා. එහෙම ආණ්ඩුවක් තිබිලා නෑ.දරුවන්ගේ සමාජ අසහනය ඇති වෙන තත්ත්වය වෙනස් කරන්ඩ රනිල් වික්‍රමසිංහ අධ්‍යාපන ඇමැති කාලයේ හෝ රණසිංහ ප්‍රේමදාස අධ්‍යාපන ඇමැති කාලයේදීවත් බැරි වුණා. අද දරුවෝ 14000 ක් පළමු තාක්ෂණ විෂය ධාරව වසර නිම කරමින් ඉන්නවා. මේ තාක්ෂණ විෂය ධාරාවට ප්‍රායෝගික ක්‍රියාකාරකම් නැවැත වතාවක් ගෙන එමින් සිටිනවා. ඒ සඳහා එක් පාසලක පංති කාමර හතරක් තිබෙන පාසල් 250 ක ඉදිකිරීම මේ මාසයේදී ජනාධිපතිතුමා අතින් ආරම්භ වෙනවා. මේ වසරේ දෙසැම්බර් 31 වෙන විට සියලු පාසල් විවෘත කෙරෙනවා. ඒ සඳහා උපකරණ යොදන්ඩ එක් පාසලකට රුපියල් කෝටි අටක් ‍වැය කරනවා. එතකොට රුපියල් කෝටි 08 බැගින් පාසැල් 250 ට රුපියල් කෝටි 2000 ක් වැය කරනවා. මේ ඉතිහාසයේ කිසිම ආණ්ඩුවක් දරුවන්ට නිපුණතාවය ලබා දෙන්ඩ කටයුතු කරලා තියෙනවාද?සංවාද සටහන චන්දන බණ්ඩාරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>01</day>
    </date>
    <link>http://www.silumina.lk/2014/06/01/_art.asp?fn=ab1406013</link>
    <topic>ඉන්දීය නව අගමැතිට ජනපතිෙගන් සුබ පැතුම්</topic>
    <author>සේයාරූ - චන්දන ෙපරේරා</author>
    <content>පසුගිය 26 දා ඉන්දියාවේ රාෂ්ට්‍රපතිභවන් හි පැවැති නව ඉන්දීය අගමැති නරේන්ද්‍ර මෝදි දිවුරුම් දීමේ උත්සවයට මහින්ද රාජපක්ෂ ජනාධිපතිතුමා ආරාධනා ලැබීය. ශ්‍රී ලංකා ජනාධිපතිවරයාට අමතරව සාර්ක් රටවල නායකයෝ ඇතුළු ආරාධිතයන් 4000 ක් පමණ සහභාගි වූ දිවුරුම් දීමේ උත්සවය අතිඋත්කර්ෂවත් ලෙස පැවැත්විණ.සේයාරූ - චන්දන ෙපරේරා ශ්‍රී ලංකා ජනාධිපති මහින්ද රාජපක්ෂ මහතා නව ඉන්දීය අගමැති නරේන්ද්‍ර මෝදි මහතාට සුබ පතයි.නවදිල්ලියේ දී ඉන්දියානු ජනාධිපති ප්‍රනාම් මුඛර්ජි හා ශ්‍රී ලංකා ජනාධිපතිතුමා හමුව නේපාල අගමැති සුශිල් කොයිරාල සමඟ ද්විපාර්ශ්වික සාකච්ඡානරේන්ද්‍ර මෝදි මහතා ඉන්දියාවේ රාෂ්ට්‍රපති භවන් ඉදිරිපිට දී දහසක් දෙනා ඉදිරියේ දිවුරුම් දුන් අයුරු.ඉන්දීය අගමැතිවරයා දිවුරුම් දීමෙන් අනතුරුව ශ්‍රී ලංකා ජනාධිපතිතුමා ඇතුළු සාර්ක් නායකයන් සමඟ ඡායාරූපයකට මුහුණ දෙයි.  කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>01</day>
    </date>
    <link>http://www.silumina.lk/2014/06/01/_art.asp?fn=ab1406014</link>
    <topic>පාසල් දරුවන් මූල්‍ය අරමුදලට පාවා දෙන්නේ නෑ</topic>
    <author>චන්දන බණ්ඩාර</author>
    <content>ජනපති කියයිඉන්දියාවේ 15 වෙනි අගමැතිවරයා ලෙස ගිය සතියේදී භාරතීය ජනාතා පක්ෂයේ නරේන්ද්‍ර මෝඩි ගිය සතියේ දිවරුම් දුන්නේය. මේ අවස්ථාවට සහභාගී‍ වෙන ලෙස ශ්‍රීලංකාවේ ජනාධිපති මහින්ද රාජපක්ෂ මැතිතුමාට භාරතීය ජනතා පක්ෂය විසින් ඇරැයුම් කොට තිබිණි. මේ අතරතුර ලංකාවේ ජනාධිපතිතුමාගේ සහභාගීත්වය අවලංගු කරන ලෙස ඉන්දියාවේ දෙමළ පක්ෂ කීපයක් විසින් භාරතීය ජනතා පක්ෂයට බලපෑම් කොට තිබිණි. නමුත් එම පක්ෂය එම ඉල්ලීම් සියල්ලම ප්‍රතික්ෂේප කොට තිබිණි.ඉන්දීය නව අගමැතිවරයා දිවුරුම් දීමේ උත්සවයට සහභාගී වු ජනාධිපතිතුමා නවදිල්ලියේ රාශ්ඨපති භවන්හිදී නව ඉන්දීය අගමැති නරේන්ද්‍ර මොඩි වෙත සිය සුභ පැතුම් පිරිනැමුවේය. මේ අභමානවත් උත්සවයට පාකිස්ථාන අගමැති නවාෂ් ෂරිෆ් , මාලදිවයින් ජනාධිපති අබ්දුල්ලා යමීන් ඇතුළු සාර්ක් කලාපයේ රාජ්‍ය නායකයන් සහ රාජ්‍ය තාන්ත්‍රකි නිළධාරීන් විශාල පිරිසක් සහභාගී වුහ. මේ අතරතුර මහින්ද රාජපක්ෂ ජනාධිපතිතුමා ඉන්දීය අගමැතිවරයාගේ දිවුරුම් දීමේ උත්සවයට සහභාගී වීම විදෙස් මාධ්‍ය ඉහලින්ම වාර්තා කොට තිබිණි. නව අගමැති මොඩි ගේ දිවුරම් දීමේ උත්සවය වෙනුවෙන් පෙර නොවු විරූ ලෙස නවදිල්ලි නුවර ආරක්ෂාව තර කොට තිබිණි. එමෙන්ම ශ්‍රිලංකා ජනාධිපතිතුමාට දැඩි ආරක්ෂාවක් ලබා දීමටද ඉන්දීය රජය කටයුතු කොට තිබිණි."ලංකාවේ සහ ඉන්දීය ජාතිකයින් අතර පවතින දැඩි මිත්‍රත්වය සහ සබදතාවය සහශ්‍රයකටත් වැඩා ඈතට දිව යනවා. වසර 2300 කට කලින් අශෝක අධිරාජ්‍යයා ගෞතර බුදුන්වහන්සේගේ පණිවිඩය ලංකාවට එවීමට මිත්‍රත්වයේ දෑත් දිගු කිරීම අදටත් ලාංකීය ජනතාව උත්සවාකාරයෙන් සමරනු ලබනවා. " ජනාධිපතිතුමා රාශ්ඨපති භවන්හිදී නව අගමැතිවරයාට සුබ පැතුම් එක් කරමින් කියා සිටියේය." මට සහ අපේ රටේ ජනතාවට ඔබට සුභ පැතුම් එක් කිරීමට හැකිවීම ගැන බෙහෙවින්ම මා සතුටු වෙනවා. ඉන්දීය ජනතාව විසින් ඔබතුමා කෙරෙහි විශ්වාසය තබා තිබෙනවා. ඔබට ඊළඟ වසර පහ සඳහා ශක්තිමත් ජනවරමක් ලබා දී තිබෙනවා. ඉන්දීය ජනතාව හා ඉන්දියාව වෙනුවෙන් ඔබ කළ කැපවීම වෙනුවෙන් ඔබට මේ ජයග්‍රහණය ලබා දී තිබෙනවා. එය ඔබට ලබා දුන් ත්‍යාගයක් ලෙසයි මා සලකන්නේ. " ජනාධිපතිතුමා ඉන්දීය නව අගමැතිවරයාට කියා සිටියේය.' ඉන්දීය ජනතාවගේ තිරණය ඉන්දියානු සීමාවෙන් ඔබ්බටද ප්‍රයෝජනවත් වෙනවා. කිසිම සැකයකිකින් තොරව ඉන්දියාවේ ආගමික , ආරක්ෂක , ආර්ථික වර්ධනයක් සිදු කිරීමට ඔබට හැකියාව ලැබෙනු ඇති" මහින්ද රාජපක්ෂ ජනාධිපතිතුමා ඉන්දීය අගමැති නරේන්ද්‍ර මෝඩි හට කියා සිටියේය." ඒ වගේම තමයි දකුණු ආසියානු සහයෝගීතා සංගමයේ ක්‍රියාකාරීත්වය ඉදිරියට ගෙන යාමේදී ඉන්දියාව සමග එක්ව කටයුතු කිරීමෙට අප සුදානම් . ඒ වගේම සාර්ක් ව්‍යාපෘතින්ගේ සාර්ථකත්වයට ඉන්දියාවේ නායකත්වය තිරණාත්මකයි. " ජනාධිපතිතුමා කියා සිටියේය.නව ඉන්දීය අගමැතිවරයාගේ දිවුරුම් දිමේ උත්සවයට පසුව ශ්‍රීලංකා ජනාධිපතිතුමා සහ නව ඉන්දීය අගමැතිවරයා අතර ද්විපාර්ශවික සාකච්ඡා සිදු වුයේ නවදිල්ලියේ රාෂ්ඨපති භවන්හිදීය. මේ සාකච්ඡාවට රාශ්ඨපති භවන් වෙත ගිය ශ්‍රීලංකා ජනාධිපතිතුමා නව ඉන්දීය අගමැතිවරයා විසින් මහත් හරසරින් යුතුව පිළිගනු ලැබිණි.මෙහිදී දෙරටේ නායකයින් විසින් විශේෂයෙන්ම අවධානයෙන් යුතුව කථා බහ කරනු ලැබුයේ දිනෙන් දින දැවෙන ප්‍රශ්නයක් බවට පත්ව තිබෙන ශ්‍රීලංකීය ධීවරයින් සහ ඉන්දීය ධීවරයින් මහුණ දෙන ගැටලු පිළිබදවය. මේ ප්‍රශ්නය සඳහා ස්ථිරසාර විසඳුම් ලාබ දීමේ අරමුණින් දෙරටේ ධීවරයින් අතර සාකච්ඡා සහ නිධාරීන්ගේ ඒකාබද්ධ කමිටුවේ රැස්වීම් අඛණ්ඩව සිදු කල යුතු බවට දෙරටේ නායකයින් එකඟ වුහ.මේ අතරතුර දෙරටේ නායකින් විසින් දෙරටටම වැදගත් වෙන අති විශේෂ කරුණු ගැන ගැඹුරින් අදහස් හුවමාරු කර ගත්හ. මේ අවස්ථාවේදී ශ්‍රිලංකා ජනාධිපතිතුමා විසින් ලංකා‍වේ උතුරු නැ‍ඟෙනහිර ප්‍රදේශවල යුද්ධයට පසුව සිදු කෙරෙන පුනර්ත්ථාපන , නැවත පදිංචි කිරීමේ , සහ ප්‍රතිසංධාන ක්‍රියාවලිය පිළිබදව ඉන්දීය නව අගමැතිවරයා දැනුම්වත් කළේය.මෙහිදි ඉන්දීය අගමැතිවරයා මහින්ද රාජපක්ෂ ජනාධිපතිතුමාට කියා සිටියේ "සාර්ක් නායකයින් මාගේ දිවුරුම් දිමේ උත්සවයට පැමිණීම අනාගත සාර්ක් සහයෝගීතාවය හා සුහදත්වයට මනා පිටුවහලක් වෙනු ඇතැයි මා සිතනවා. ඒ වගේම සාර්ක් හවුල කලාපයේ ප්‍රතිලාභ ගෙන දෙන පොදු විෂයන් කෙරෙහි අවධානය යොමු කල යුතු වෙනවා. ඒ වගේම ගෝලීය වේදිකාවේ අපේ කලාපයේ ස්ථාවරත්වය හෙලි කළ යුතුයි. " නව ඉන්දීය අගමැතිවරයා ජනාධිපතිතුමා සමග කියා සිටියේය.ගිය සතියේදී එ.ජා.ප නායක රනිල් වික්‍රමසිංහ විසින් විශේෂ මාධ්‍ය සාකච්ඡාවක් පවත්වමින් කියා සිටියේ රජය ජාත්‍යන්තර මුල්‍ය අරමුදල සමග ගිවිසුමක් අස්සන් කොට මෙරට අධ්‍යාපනය කප්පාදු කිරීමේ මෙහෙයුමක යෙදී සිටින බවය. මේ ප්‍රවෘත්ති සාකච්ඡාවේ තොරතුරු මෙරට මාධ්‍ය තුළින් ප්‍රචාරය වීමත් සමගම මේ පිළිබදව වඩාත් කලබල වුයේ අධ්‍යාපන ඇමැති බන්දුල ගුණවර්ධනයි. ඒ හෙතෙම අධ්‍යාපන ඇමැතිවරයා වෙන නිසාය. මේ නිසා ඇමැති බන්දුල සියළු රාජකාරි කටයුතු නතර කොට දමා හදිසියේම ගියේ අරලියගහ මැදුර වෙතය. ඒ ජනාධිපතිතුමා හමුවී එ.ජා.ප නායකයා කියන අන්තර් ජාතික මුල්‍ය අරමුදල සමග ගිවිසුම ගැන දැන ගැනීමටය.ඇමැති බන්දුල අරලියගහ මදුරට යන විට ජනාධිපතිතුමා ආරක්ෂක මණ්ඩල රැස්වීමට සහභාගී වෙමින් සිටියේය. එම රැස්වීම අවසන් වු අනතුරුව ජනාධිපතිතුමා ඇමැති බන්දුල හමු වීය. " ජනාධිපතිතුමනි මොකක්ද මේ රනිල් කියන අන්තර්ජාතික මුල්‍ය අරමුදල එක්ක ගිවිසුමක් ගහලා අධ්‍යාපනය කප්පාදු කරන්ඩ යනවා කියන්නේ " ඇමැති බන්දුල විමසා සිටියේය." මගේ ආණ්ඩුව අධ්‍යාපනය දුප්පතුන්ගේ නිත්‍යා උරුමයක් කරනවා හැර එය කප්පාදු කිරිමට තුන් හිතකින්වත් හිතලා නැහැ. මං මේ ගැන ඉතාම කනගාටු වෙනවා. මේ විපක්ෂ නායකතුමා කරලා තියෙන ප්‍රකාශය ගැන. " ජනාධිපතිතුමා ඉතාම සංවේදී ලෙස සහ කනගාටුවේන් යුතුව කියා සිටියේය." මං මේ රටේ අධ්‍යාපනය කප්පාදු කරන්ඩ අන්තර් ජාතික මුල්‍ය අරමුදල එක්ක කිසිම ගිවිසුමක් අස්සන් කරලා නැහැ. අධ්‍යාපනය කප්පාදු කරලා මේ ර‍ටේ දරුවන් අන්තර්ජාතික මුල්‍ය අරමුදලට පාවා දෙන්ඩ මං කටයුතු කරන්නේ නෑ. රනිල් වික්‍රමසිංහ මේ කියන ගිවිසුම එ.ජා.ප රජයකින් අ‍හෝසි කරන්ඩ ඕනේ නෑ. එහෙම ගිවිසුමක් තියෙනවා කියලා ඔප්පු කළොත් මා ජනාධිපති ධුරයෙන් ඉල්ලා අස් වෙනවා. ඒ නිසා එහෙම ගිවිසුමක් මං කිසිම අන්තර්ජාතික ආයතනයක් එක්ක අස්සන් කරලා නෑ" ජනාධිපතිතුමා අවධාරණය කොට සිටියේය. පසුව මේ ගැන අධ්‍යාපන ඇමැති බන්දුල ගුණවර්ධන සිය අමාත්‍යාංශයේදී හදිසි ප්‍රවෘත්ති සාකච්ඡාවක් පවත්වමින් කියා සිටියේය.ගිය සතියේදී එ.ජා.ප නායක රනිල් වික්‍රමසිංහ විසින් එ.ජා.ප යේ කොළඹ දිස්ත්‍රික් තරුණ නියෝජිතයන් සිරිකොත පක්ෂ මුලස්ථානයට කැදවා තිබිණි. මෙහිදී එ.ජා.ප නායකයා තමන් සතු ඉදිරියේදී ක්‍රියාත්මක කිරීමට නියමිත තරුණයන් සඳහා රැකියා ලබා දීමේ වැඩපිළිවෙලක් ගැන සඳහන් කළේය." මං ඉදිරියේදී තරුණයන්ට රැකියා ලබා දීමේ වැඩපිළිවෙළක් රටට ඉදිරිපත් කරනවා. මං මේ ගැන අධ්‍යනය කරලා තියෙනවා. ඇමෙරිකාවේ මං සංචාරය කරපු අවස්ථාවේ මේ ගැන වැඩි වශයෙන් අධ්‍යනය කලා. අද තරුණයන්ට අවශ්‍ය සාම්ප්‍රදායික රැකියා නෙමෙයි. තාක්ෂණය සමග ඉදිරියට යන රැකියාවන්. ඒ නිසා තාක්ෂණය සමග ඉදිරියට යන රැකියාවන් මේ ර‍ටේ තරුණ තරුණියන්ට ලබා දීමේ අභියෝගය මං බාර ගන්නවා. " එ.ජා.ප නායකයා තරුණ පිරිස් හමුවේ කියා සිටියේය.මේ අතරතුර ගිය සතියේදී එ.ජා.ප නායකත්ව මණ්ඩලය සිරිකොත පක්ෂ මුලස්ථානයෙන් බැහැරව තරු පංතියේ ‍හෝටලයකදී රැස් වීය. එම එ.ජා.ප නායකත්ව මණ්ඩල හමුව පැවැතියේ එක්තරා ආකාරයක වැඩමුළුවක් ලෙසටය. නායකත්ව මණ්ඩය හැර වෙනත් කිසිවෙකු මේ සාකච්ඡාව සඳහා සහභාගී වී නොසිටියහ. නමුත් එ.ජා.ප නායකයා මේ හමුවට පැමිණ සිටි‍යේ දේශකයකු ලෙසටය.එම දිනය පුරාම එ.ජා.ප නායකත්ව මණ්ඩලය විසින් සාකච්ඡා කරනු ලැබුයේ ඉදිරි මහා මැතිවරණයකදී හෝ ජනාධිපතිවරණයකද පක්ෂය කටයුතු කළ යුතු ආකාරය ගැනය. එවැනි මැතිවරණයකදී රටේ ජනාතාවට ලබා දිය යුතු පණිවිඩ , දේශපාලන උපාය මාර්ග සහ ඉදිරි දේශපාලන න්‍යාය පත්‍රය ගැන මෙහිදී සාකච්ඡාවට ලක් වීය.මේ අතරතුර ගිය සතියේදී එ.ජා.ප මන්ත්‍රීවරු පිරිසක් පොලිස්පතිවරයා මුණ ගැසී සාකච්ඡා කළහ. මේ පිරිසට එ.ජා.ප පාර්ලිමේන්තු මන්ත්‍රීවරුන් වෙන තිස්ස අත්තනායක , අජිත් මාන්නපෙරුම , අජිත් පෙරේරා , නලීන් බණ්ඩාර සහ එරාන් වික්‍රමරත්න අයත් වුහ." පොලිස්පතිතුමනි. හම්බන්තොට ගුවන්තොටුපොළේදී සහ හම්බන්තොට වරායේදී සිදු වු එ.ජා.ප මන්ත්‍රීවරුන්ට පහර දීම ගැන මේ වෙනකොට කෙරෙන පරීක්ෂණ ගැන අපි සතුටු වෙන්නේ නෑ. ඒ සම්බන්ද පරීක්ෂණ කොළඹ පොලිස් මුලස්ථානයට යොමු කරලා තියෙන අවස්ථාවේදී හම්බන්තොට පොලීසිය විසින් මේ පහර දිමේ සිදු විම ‍සමථ මණ්ඩලයට යොමු කොට තිබෙනවා. ඒ ගැන අපි බලවත් ලෙස විරෝධය පළ කරනවා" එ.ජා.ප මන්ත්‍රීවරු පිරිස පොලිස්පතිවරයාට කීහ.මේ අතරතුර ගිය සතියේදී එ.ජා.ප නායකත්ව මණ්ඩලය විසින් එ.ජා.ප යේ රටපුරා සිටින සියළුම ආසන සංවිධායකවරු සිරිකොත පක්ෂ මුලස්ථානයට කැඳවා ආසනවල එ.ජා.ප ප්‍රතිසංවිධාන කටයුතු ගැන විමසා සිටියහ. එහිදී එ.ජා.ප ආසන සංවිධායකයින්ගෙන් අදහස් සහ යෝජනා ලබා ගෙන ඔවුන්ට ඇති ප්‍රශ්න ගැනද එ.ජා.ප නායකත්ව මණ්ඩලය විමසා සිටියේය.ජාතික නිදහස් පෙරමුණේ නායක අමාත්‍ය විමල් වීරවංශ ඇතුළු එහි දේශපාලන මණ්ඩලයේ නියෝජිත පිරිසක් පසුගිය සෙනසුරාදා පෙ. ව. 11:00 පමණ වන විට අරලිගහ මන්දිරය වෙත පැමිණ සිටියේ මහින්ද රාජපක්‍ෂ ජනාධිපතිතුමාට තම හදිසි ප්‍රතිසංස්කරණ යෝජනාවලිය පිළිගන්වා ඒ පිළිබඳව සාකච්ඡා කිරීමටය.මේ සාකච්ඡාව සඳහා ජාතික නිදහස් පෙරමුණ නියෝජනය කරමින් නියෝජ්‍ය අමාත්‍ය වීරකුමාර දිසානායක, හිටපු සංස්කෘතික කටයුතු අමාත්‍ය පියසිරි විජේනායක, හිටපු පාර්ලිමේන්තු මන්ත‍්‍රී ජයන්ත සමරවීර, සබරගමුව පළාත් සභා මන්ත්‍රී දීපාල් ගුණසේකර, හිටපු පාර්ලිමේන්තු මන්ත්‍රී මොහොමඞ් මුසම්මිල් යන මහත්වරුද එක්සත් ජනතා නිදහස් සන්ධානයේ මහ ලේකම්, අමාත්‍ය සුසිල් ප්‍රේමජයන්ත , ශ්‍රී ලංකා නිදහස් පක්‍ෂයේ භාණ්ඩාගාරික ඩලස් අලහප්පෙරුම එක්ව සිටියහ.‘‘විමල් මේ යෝජනාවලියෙන් බලාපොරොත්තු වන්නේ මොනවාද?’’ ජනාධිපතිතුමන් සාකච්ඡාව අරඹමින් විමසා සිටියේය. ‘‘2005 දී ඔබතුමන්ගේ ජයග්‍රහණ වෙනුවෙන් එකට හිටගත්තු අප ඇතුළු ජාතික බලවේග මේ ආණ්ඩුවෙන් බලාපොරොත්තු වන වෙනස්කම් ගණනාවක් තිබෙනවා. විශේෂයෙන් රට ගොඩනැගීමේ ගමන පිළිබඳව යම් යම් පාර්ශ්ව වෙතින් විවේචන ගණනාවක් ඉදිරිපත් වී තිබෙනවා. මේ සියල්ල පිළිබඳ සලකා බලා තමයි අපි මේ හදිසි ප්‍රතිසංස්කරණ යෝජනා 12ක් ඔබතුමාටත්, ආණ්ඩුවටත් ඉදිරිපත් කිරීමට තීරණය කළේ. ‘ආණ්ඩුව මේ යන ගමනේ අඩුපාඩු නිවැරදි කරගෙන ශක්තිමත්ව ඉදිරියට යා යුතුයි’ කියන ස්ථාවරයේ සිට තමයි අපි මේ යෝජනාවලිය ඉදිරිපත් කරන්නේ.’’යෝජනාවලිය අතට ගත් ජනාධිපතිතුමන් එහි 8 වැනි යෝජනාවෙහි අඩංගු බීජ පනත පිළිබඳ සඳහන් කරුණ කෙරෙහි අවධානය යොමු කළේය.‘‘මේකේ බීජ පනත ගැනත් සඳහන් වෙලා තියෙනවා නේද? බීජ පනත් කෙටුම්පතක් අපි කැබිනට් මණ්ඩලයට ගෙනාවේ නැහැ නේද?’’ යනුවෙන් ජනාධිපතිතුමන් පැවසුවේ සුසිල් ප්‍රේමජයන්ත අමාත්‍යවරයා දෙස බලමිනි.‘‘නමුත් බීජ පනත් කෙටුම්පතක් පිළිබඳව කැබිනට් අනු කමිටුවක සාකච්ඡා වී තිබෙනවා.’’ යනුවෙන් එහිදී විමල් වීරවංශ ඇමැතිවරයා ජනාධිපතිතුමාට කීය.‘‘නිලධාරීන්ගේ අවශ්‍යතා මත මම ගොවි ජනතාවට අවාසි සහගත කිසිවක් කරන්නේ නැහැ. බීජ පනතක් කිසිදු ලෙසකින් ගෙන එන්නේ නැහැ.’’ ජනාධිපතිතුමන් එහිදී අවධාරණය කර සිටියේය.‘‘යෝජනාවලියෙහි අඩංගු කරුණු පිළිබඳව සමස්තයක් ලෙස ශ්‍රී ලංකා නිදහස් පක්‍ෂයේ ජ්‍යෙෂ්ඨ නායකයන් සමග සාකච්ඡා කරලා මෙහි සඳහන් එක් එක් කරුණු පිළිබඳව අපේ අදහස දැනුම් දෙන්නම්’’ සාකච්ඡාව අවසන් කරමින් ජනාධිපතිතුමන් විමල් වීරවංශ අමාත්‍යවරයා ඇතුළු ජානිපෙ නායකයන්ට පවසා සිටියේය.ජනාධිපතිතුමන් සමග සිදු කෙරුණු හදිසි ප්‍රතිසංස්කරණ යෝජනාවලිය පිළිබඳ සාකච්ඡාවෙන් අනතුරුව ඒ පිළිබඳව කරුණු දක්වන විශේෂ මාධ්‍ය හමුවක් පසුගිය ඉරිදා ජාතික නිදහස් පෙරමුණේ බත්තරමුල්ලේ පිහිටි ප්‍රධාන කාර්යාලයේදී පක්‍ෂ නායක, අමාත්‍ය විමල් වීරවංශ ගේ ප්‍රධානත්වයෙන් පැවැත්විණි.‘‘ආණ්ඩුවෙන් ගිලිහී යන ඡන්ද පදනම රැක දීම වෙනුවෙන් තමයි ඔබතුමා මෙවැනි රඟපෑමක් කරන්නේ කියලා විපක්‍ෂය චෝදනා කරනවා’’ යනුවෙන් එහිදී මාධ්‍යවේදීයෙකු නැගූ ප්‍රශ්නයකට විමල් වීරවංශ ඇමැතිවරයාගෙන් ලැබුණේ හරි අපූරු පිළිතුරකි.‘‘ඒ අයගේ දේශපාලන න්‍යාය පත්‍ර දැන් අවුල් වෙලා තියෙනවා. ඒ හින්දා දැන් ඔළුව කසමින් එක එක දේවල් කියනවා. මම දැක්කා, අර ජවිපෙ අලූත් නායකයාත් පරල වෙලා වගේ. මොනවාදෝ කියනවා. මේක නාටකයක් නම්, ජවිපෙ 2001දී ‘පරිවාස ආණ්ඩු වැඩපිළිවෙළ කියන්නෙත් නාටකයක් තමයි. මේක නාටකයක් නම්, ජවිපෙ 2004දී සන්ධාන ආණ්ඩුවක් හදලා කළෙත් නාටකයක් තමයි. ඒ හැම එකකින්ම එදා ජවිපෙ බලාපොරොත්තු වුණේ රට හරි පැත්තට ගෙන යන්න. එහෙම නැතිව කවුරුන් හෝ එළවලා වෙනත් කෙනෙකුට බලය අරන් දෙන්න නොවෙයි.ජවිපෙට තිබුණා වගේ ‘මහා සංවිධාන යාන්ත්‍රණයක් නොමැතිව වුවත් අපි මේ උත්සාහ කරන්නෙත් රට හරි පැත්තට ගෙන යන්න. එහෙම නම් 2005දී ජවිපෙ සුනාමි සහන මණ්ඩල යාන්ත්‍රණයක් ගෙන ඒමට විරුද්ධව සන්ධානයෙන් එළියට ඒමත් නාටකයක්. ඒ විදියට එළියට ආපු අය මාස කිහිපයකට පස්සේ සන්ධාන අපේක්‍ෂක මහින්ද රාජපක්‍ෂ මහත්තයාව දිනවන්න කරේ තියාගෙන ගියපු එකත් නාටකයක්. ජවිපෙ මහත්වරු දැන් කියන්න ඕනෙ ඒවා නාටකද නැද්ද කියලා.ඒවා නාටක නම් අපි කියනවා එහෙනම් මහත්වරුනේ ඒ සියල්ල නාටක නම් මේකත් නාටකයක් හැටියට පිළිගන්න කියලා. නාටක කරන්න අපි දේශපාලන නළුවන් නොවෙයි. අපට මේ රට වෙනුවෙන් වගකීමක් යුතුකමක් තිබෙනවා. මේ රටේ පොදු ජනතාවට වඩ වඩා ජයග්‍රහණ ලබා දීමේ න්‍යාය පත්‍රයක් අපට තිබෙනවා. ඒ වෙනුවෙන් කවුරු කවර අර්ථකථන ලබා දුන්නත් අපි අපේ භූමිකාව ඉටු කරනවා’’ යනුවෙන් පැවසීය.රුවන්පුර තරුණෝදය ප්‍රදර්ශනය පසුගියදා රත්නපුර සීවලී මධ්‍ය මහා විද්‍යාලයේදී ආරම්භ විය.සමාරම්භක දින ප්‍රධාන ආරාධිතයා වූයේ ආරාධිතයා වූ අමාත්‍ය ඩබ්.ඩී.ජේ සෙනෙවිරත්න ය.මෙහිදී හෙතෙම සදහන් කළේ රත්නපුර දිස්ත්‍රික්කය වසර කිහිපයකට පෙර පාසැල් අධ­්‍යාපනයට අදාළව දිවයිනේ පහළටම වැටී තිබූ දිස්ත්‍රික්කයක් බවය.මමත් අධයාපන නියෝජ්‍ය ඇමතිවරයා වශයෙන් කළක් කටයුතු කළා. ඒ දවස් වලත් රත්නපුර දිස්ත්‍රික්කයේ පාසැල් අධ්‍යාපනය ඉතා පහළට වැටිලයි තුබුණේ. එහෙත් මේ වන විට අපේ දිස්ත්‍රික්කයේ පාසැල් අධ්‍යාපන කටයුතු දිවයිනේ ඉහළටම ඇවිත් . ඒ ගැන මහීපාල හේරත් මහ ඇමතිවරයාට මම ස්තූතිවන්ත වනවා යැයි ද සෙනෙවිරත්න නිර්ලෝභීව සදහන් කළේය.රුවන්පුර තරුණෝදය අවසන් දින පසුගිය 24 වන දා පැවතියේ පවිත්‍රා දේවී වන්නි ආරච්චි සහ වාසුදේව නානායක්කාර යන කැබිනට් අමාත්‍යවරුන් දෙදෙනාගේ ප්‍රධානත්වයෙනි. ප්‍රේමලාල් ජයසේකර නියෝජ්‍ය අමාත්‍යවරයාත් පළාත් සබාවේ සභාපති කංචන ජයරත්න ත් මහ ඇමති මහීපාල හේරත්ගේ ඇරයුමින් උත්සව භූමියට ළගා විය. කල්වේලා ඇතිව ප්‍රදර්ශන භූමියට පැමිණී වාසුදේව නානායක්කාර පිළීගනිමින් මහ ඇමති මහීපාල හේරත් සදහන් කළේ ඔන්න කාටුන් ශිල්පීන් දිගට හරහට ඔබතුමා ගැන අදිනවා ලියනවා යනුවෙනි.වාසු ආණ්ඩුවට කඩේ යන්නෙ නෑ.මම දැක්කා එක කාටුන් එකක එහෙම සදහන් කර තිබෙනවා. මහීපාල හේරත් වාසුගේ කනට කර කීය. ඒ ගොල්ලෝ දාන්නේ ඒ ටික විතරයි.හැබැයි මම ආණ්ඩුවට කඩේ යන්නෙත් නෑ, කියලා විතරක් නෙමෙයි මේ ආණ්ඩුව වට්ටන්න කාටවත් දෙන්නෑ කියලත් කිව්වා. ඒක පත්තර වලත් කාටුන් වලත් නැහැ. වාසු කීය. පවිත්‍රා වන්නිආරච්චි සදහන් කළේ මහීපාල හේරත් ගේ දැවැන්ත නායකත්වය සබරගමුව පුරා ඉතිර පැතිර ඇති බවය. ඔබතුමාගෙන් තොර සබරගමු පළාත් නායකත්වයක් ගැන අපට හිතන්නවත් බැහැ.එතරම්ම ඔබතුමාගේ නායකත්වය දැවැන්තයි. ශක්තිමත්.ඒ වගේම ඔබතුමා අපේ ජනාධිපතිතුමාටත් අපේ ආණ්ඩුවටත් ලොකුම ලොකු හයියක් යනුවෙනි.අනතුරුව වාසුදේව නානායක්කාර දෙසට හැරුනු පවිත්‍රා වන්නි ආරච්චි සදහන් කළේ වාසු යනු පාසැල් වියේ පටන්ම තමන්ට විරුවෙක්ව සිටි චරිතයක් බවවය. ඔබතුමා පරමාදර්ශී චරිතයක්.ඒ වගේම ඔබතුමා අසමාන චරිතයක්.එසේ කී පවිත්‍රා අනතුරුව සදහන් කළේ වාසුදේව නානායක්කාර යනු සංධානයට මහා ශක්තියක් බවය. ආරාධිතයන් කැටිව ප්‍රදර්ශන භූමිය හරහා යමින් සිටි මහ ඇමතිවරයා එකවර පවිත්‍රා දේවී වන්නි ආරච්චි හා ඇගේ සැමියා වන කංචන ජයරත්න මොහොතකට නතර කරමින් සදහන් කළේ ඔය දෙන්නා මේ ප්‍රදර්ශන කුටිය නම් අනිවාර්යයයෙන්ම නැරඹිය යුතු බවය.ඒ සබරගමු ආයුර්වේද දෙපාර්තමේන්තුව පවත්වාගෙන ගිය පංච කර්ම සායන මධ්‍යස්ථානයයි. අනවශ්‍ය තරබාරුවට දේශීය ප්‍රතිකර්ම රැගත් පංචකර්ම සායනය අසල මොහොතක් නතරවී බලාසිටි පවිත්‍රා දේවී වන්නි ආරච්චි කෝ කනක මල්ලී යැයි විමසීය.එයා පෙරේදා ඉදලා රත්නපුරේ.ඔන්න හොදටම උණ හැදිලා රත්නපුරේ අපේ කාර්යයාලයේ මේ කටයුතු සොයා බලමින් ඉන්නවා.මහ ඇමතිවරයා කීය.චන්දන බණ්ඩාරchandananewspolitic@gmail.comකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>01</day>
    </date>
    <link>http://www.silumina.lk/2014/06/01/_art.asp?fn=ab1406015</link>
    <topic>නායකත්වය</topic>
    <author>රංජිත් සියඹලාපිටිය</author>
    <content>මිනිසුන් නායකයින් තෝරා ගත්තේ ගෝත්‍රික යුගයේ සිට ය. පිරිසට මඟ පෙන්වීමට, ආරක්ෂාව සලසා දීමට පමණක් නොව යුක්තිය ඉටුකර දීමටත් ඔවුනට නායකයකු අවශ්‍ය විය.මුලින් මුලින් ඇ‍ඟේ පතේ හයිය හත්තියෙන් කැපී පෙනෙන්නා නායකයා වූ අතර රාජාණ්ඩු බිහිවීමත් සමඟ පරම්පරාවට නායකත්ව හිමි විය. ප්‍රජාතන්ත්‍රවාදය සහ සර්වජන ඡන්ද ක්‍රමය හඳුනා ගැනීමෙන් පසු නායකයා තෝරා ගැනීමට ඡන්ද බලය ඇති සියල්ලෝ ම දායක වූහ. මෙහිදී දේශපාලන පක්ෂය ද යම් ආකාරයක මඟ පෙන්වීමක් ඇති කළේ ය.ඉන්දියාවට කලක සිට ශක්තිමත් පුද්ගල නායකත්වයක් අවශ්‍ය වී තිබුණි. ඉන්දියාවට නොබෝදා ඒ අවස්ථාව උදා විය. නරේන්ද්‍ර මෝඩි ඒ වනවිට නිර්මාණ ශීලී නොසැලෙන යුගයට ගැළපෙන නායකයකු බව රට ඇතුළත මෙන් ම ජාත්‍යන්තරයටත් පෙන්වා දී තිබුණි. මිනිස්සු පක්ෂ අරවා මේවා සියල්ල දෙවැනියට තබා ඉන්දියාවට පැහැදිලි නායකයෙක් තෝරා ගත්හ.ස්වේච්ඡා සංවිධානයක් ලංකාවේ දේශපාලනය ගැන කළ දේශපාලනික තොරතුරු රැස් කිරීමේ පත්‍රිකාවක් බැලීමට පසුගිය දා මට හැකි විය. ප්‍රශ්න 20 ක 25 කින් යුතු තොරතුරු රැස් කිරීමේ පත්‍රිකාවට ලැබී තිබූ පිළිතුරු විවිධාකාර ය.එහෙත් එක් මහා පොදු සාධකයක් අති බහුතර වශයෙන් දකින්නට ලැබුණි. ඒ ලබා දී ඇති පිළිතුරුවලින් සම්පූර්ණයෙන් ම විපක්ෂයේ අයකු යැයි හඳුනාගත හැකි අයකු පවා රටේ නායකත්වයට සුදුසු කවුදැයි අසද්දී මහින්ද රාජපක්ෂ යැයි කියා තිබුණි. ඒ අපේ රටේ මිනිස්සුන්ටත් පැහැදිලි නායකයකු අවශ්‍ය නිසා ය.ඉන්දියාවේ මීළඟට තෝරා ගත් නායකයාත් අපේ නායකයාත් පසුගියදා දෙරටේ අවශ්‍යතා පිළිබඳව බොහෝ දොඩමළු වනු දුටිමි. එය දෙරටේ ම අනාගතය පිළිබඳ මනා සහන් එළියක් වනු ඇත.රංජිත් සියඹලාපිටියකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>01</day>
    </date>
    <link>http://www.silumina.lk/2014/06/01/_art.asp?fn=af1406011</link>
    <topic>එදා දවසට පැය 8 ක්ම ලයිට් කැපුවා අද පැය 24 ම මුළු රටටම ලයිට් දෙනවා</topic>
    <author>නිහාල් පී. අබේසිංහ</author>
    <content>“මෙන්න විදුලිබල හා බලශක්ති අමාත්‍යාංශය දැන් නිකුත් කළ විශේෂ නිවේදනයක්. විදුලි බලාගාර ආශ්‍රිත ජලාශවල පවතින ජල හිඟය හා ඩීසල් තාප බලාගාරවල පවතින හදිසි නඩත්තු කටයුතු නිසා හෙට සිට සතියක් පුරා දිවයිනේ සියලු ප්‍රදේශවල පැය 8 ක් විදුලිය විසන්ධි කිරීමට සිදුව ඇති බව ජනතාව වෙත කනගාටුවෙන් දැනුම් දෙමු.”මේ ඊයේ පෙරේදා නිකුත් කළ විශේෂ නිවේදනයක් නොවේ. 2001 - 2002 එජාප පාලන සමයේ නිකුත් කළ නිවේදනයකි. එදා මේ විදුලි කප්පාදුවට ප්‍රධාන හේතුව වූයේ අහසින් ලැබෙන ජලය කළමනාකරණය නොකිරීමත්, විදුලි ඉල්ලුමට සරිලන පරිදි තාප ගල් අඟුරු හෝ ජල විදුලි බලාගාර ඉදි නොකිරීමත්ය.එදා එසේ වුවත් 2005 දී මහින්ද චින්තනය යටතේ විදුලි බල ක්ෂේත්‍රයේ ගත් ඉදිරි පියවර නිසාම ඉහත අයුරින් ජනතාවට අවහිරයක් වන පරිදි විදුලිය කැපීමක් සිදු නොවුණි.2005 දී මෙරට ජනතාවගෙන් විදුලිය තිබුණේ සියයට 72 කට පමණි. නමුත් දැන් මේ වන විට මුළු ජනගහනයෙන් සියයට 98 කටම විදුලිය ලබා දී ඇතැයි විදුලිබල හා බලශක්ති ඇමැතිනි පවිත්‍රා වන්නිආරච්චි මහත්මිය පවසන්නීය.මහින්ද චින්තනය යටතේ වැඩිවන විදුලිබල ඉල්ලුම සපිරීමට කළ ප්‍රථම ප්‍රධානම මෙහෙවර වන්නේ කෙරවලපිටිය ‘යුග දනවි’ සංවෘත චක්‍රිය බලාගාරය ඉදිකරමින්ය. දැවි තෙල් ස්වාභාවික ගෑස් ආධාරයෙන් ක්‍රියාත්මක මෙය මෙගා වොට් 300 ක් ජාතික විදුලි බල පද්ධතියට එක්කිරීම 2010 පෙබරවාරි 10 වැනිදා සිට ආරම්භ කළේය.විදුලිබල අමාත්‍යාංශයේ උපදෙස් පරිදි ඊට අනුබද්ධ සමාගමක් වන ලක් දනවි සමාගම මෙය ඉදි කළේය. අපේ රටේම විදුලි ඉංජිනේරුවරුන් මාස 24 ක් තුළ මෙය ඉදිකළේ රටේ විදුලිය කැපීමක් යළි සිදු නොකරන අදිටන ඇතිවමය.අපේම ඉංජිනේරුවන් හැදු විශාලතම විදුලි බලාගාරය ද මෙයයි. 2010 වන තෙක් මෙරට විශාලතම විදුලි බලාගාරය වූයේ වික්ටෝරියා ජල විදුලි ව්‍යාපෘතියයි. එය මෙගා වොට් 210 ක් නිපදවිය නමුත් නව ‘යුග දනවි’ බලාගාරය මහින්ද චින්තනය යටතේ 2010 පෙබරවාරි 10 වැනිදා සිට මෙගා වොට් 300 ක් අපේ විදුලි බල පද්ධතියට එක්කිරීම ආරම්භ කළේය. මේ බලාගාරය දැවිතෙල් ස්වභාවික වායු මඟින් විදුලිය නිපදවන බැවින් එක් විදුලි ඒකකයක් රුපියල් 10 - 11 ගණනකට ලබා දීමට අවස්ථාව උදාවිය. මේ මුළු බලාගාරය සඳහාම රුපියල් කෝටි 3200 ක් වැය විය.ශ්‍රී ලංකාවේ වැඩිවන විදුලි ඉල්ලුම් සපිරීමට මෙරට තුළ ගල් අඟුරු බලාගාරයක් ඉදිකළ යුතු බවට විදුලි ඉංජිනේරුවන්ට සැලසුම් ඉදිරිපත් කළේ මීට වසර 25 - 30 කට පෙර සිටය. මුලින්ම නැගෙනහිර - දකුණ ආදි ප්‍රදේශවල එය ඉදිකිරීමට සැලසුම් කෙරිණි. ඊට විරෝධය පළ කෙරිණි. පසුව එය පුත්තලමේ නොරොච්චෝලේ ඉදිකිරීමට සැලසුම් කළේය. නමුත් පරිසර සංවිධාන ආගමික සංවිධාන ඊට බාධා එල්ල කළේය. එජාප රජය ඊට පක්ෂපාත විය.පුත්තලම සුළං මෝලඑසේ වුවත් මහින්ද චින්තනය යටතේ මහින්ද රාජපක්ෂ ජනාධිපති ගත් අභීත තීරණය යටතේ නොරොච්චෝලේ මුහුද අසල ගල් අඟුරු බලාගාරය ඉදි කළේය. එහි ප්‍රථම අදියර 2011 මාර්තු 22 වැනිදා මෙගා වොට් 300 ක ධාරිතාවක් සමඟ ජනතා අයිතියට පත් කෙරිණි.දැන් එහි දෙවැනි අදියර ද ක්‍රියාත්මකය. ඒ අනුව දෙවැනි අදි‍යරේ තවත් මෙගා වොට් 600 ක් අපේ ජාතික විදුලිබල පද්ධතියට එක්වෙයි. දැනට තෙවැනි අදියර යටතේ ප්‍රථම මෙගා වොට් 300 ජාතික විදුලි බල පද්ධතියට එක්වී අවසන් බවත් ඉතිරි මෙගා වොට් 300 ජුලි මාසයේ දී ජාතික විදුලිබල පද්ධතියට එක්කරන බවත් විදුලිබල මණ්ඩලයේ සාමාන්‍යාධිකාරී ඉංජිනේරු ශවින්ද්‍රනාත් ප්‍රනාන්දු මහතා පවසයි.පරිසර දූෂණය ඉතා අවම ලොව ඉහළම ප්‍රමිතියේ ගල් අඟුරුවලින් ක්‍රියාත්මක මේ බලාගාරය සියලු අදියර ඉදිකිරීමට වැය කර ඇති සම්පූර්ණ මුදල රුපියල් කෝටි 13765 කි. මේ බලාගාරය පූර්ණ මට්ටමින් මෙගා වොට් 900 ම ජාතියට දායාද කරන විට එමඟින් විදුලිබල මණ්ඩලයට වාර්ෂිකව රුපියල් කෝටි 6600 ක ආදායමක් ලැබෙන බව ද ශවින්ද්‍රනාත් ප්‍රනාන්දු මහතා කියයි. ඒ අනුව මුළු වියදම මාස 26 කින් පියවීමට ද ඉඩකඩ තිබේ.මෙරට විදුලි ඉල්ලුම සපිරීමට ඉහළ කොත්මලේ ජල විදුලි බලාගාරය ඉදිකිරීමට ද සැලසුම් කළේ මීට වසර 25 කට පමණ පෙර සිටය. එය ඉදිකළ යුතුව තිබුණේ 1995 දීය. නමුත් විශේෂයෙන් කන්ද උඩරට වතුකරයේ දේශපාලන බලපෑම් නිසා එය ඉදිකිරීමට බාධා එල්ල විය. වරක් කරු ජයසූරිය මහතා මුල්ගල තැබුවත් එය ඉදි නොවිණි.එසේ වුවත් මහින්ද රාජපක්ෂ ජනාධිපතිතුමා ගත් සෘජු නිවැරැදි අභීත තීරණයක් මත ඉහළ කොත්මලේ ජල විදුලි ව්‍යාපෘතියේ ඉදිකිරීම් ඇරැඹිණි.මෙරට දිගම හා විශාලතම උමඟ ලෙස තලවකැලේ සිට නියම්ගම්දොර දක්වා කිලෝමීටර් 13.5 ක් ජලය ගෙන යන උමඟක් ද ඉදිකළ මේ ව්‍යාපෘතිය සඳහා වැඩි වැඩ කොටසක් කළේ එහි ව්‍යාපෘති අධ්‍යක්ෂ ඉංජිනේරු ශවින්ද්‍රනාත් ප්‍රනාන්දු මහතා ප්‍රමුඛ දේශීය ඉංජිනේරුවරුන් වීම විශේෂත්වයකි.2012 ජුලි 14 වැනිදා ජනතා අයිතියට පත් කෙරුණු මෙගා වොට් 150 ක් ජාතියට තිළිණ කළ මෙම ව්‍යාපෘතියේ සම්පූර්ණ වියදම රුපියල් කෝටි 6000 කි.මීට පෙර මේ විදුලි බල ප්‍රමාණය ‍නිපදවීමට අපට සිදුවුණේ ඉන්ධන උපයෝගී කරගෙනය. මේ අනුව මේ බලාගාරය නිසා වසරකට රුපියල් කෝටි 1100 ක අමතර ආදායමක් ලැබේ. ඒ අනුව බලාගාරය ඉදිකිරීමට යන සම්පූර්ණ වියදම වසර හයකදී පියවා ගැනීමට හැකි බව ව්‍යාපෘතියේ ඉංජිනේරුවෝ පෙන්වා දෙති.මෙම ව්‍යාපෘතිය මඟින් තලවකැලේ ප්‍රදේශයේ යටිතල පහසුකම් සංවර්ධනයට රුපියල් කෝටි 2000 ක් පමණ වැය කර තිබේ. සියලු අංග සහිත නව නිවාස 430 ක්, තලවකැලේ තවලම්තැන්න දක්වා මීටර් 33 ක් දිග මීටර් 9 ක් පළල කාපට් ඇතිරු මාර්ගයක්, පාලම් 6 ක් බෝක්කු 150 ක් අංග සම්පූර්ණ පාසලක් නව සාප්පු සංකීර්ණයක් නව ක්‍රීඩාංගණයක් නගර සභා ගොඩනැඟිල්ලක් මේ ඉහළ කොත්මලේ ව්‍යාපෘතිය යටතේ ඉදිවී තිබේ.මේ සියලුම කටයුතු සමඟ 2014 වර්ෂය අවසානය වන විට රටේ සමස්ත ජනගහනයට 100% විදුලි ප්‍රවේශයක් කරා ළඟා වීමේ අරමුණින් යුතුව විදුලිබල අමාත්‍යාංශය කඩිනම් විදුලිබල ජාල පුළුල් කිරීමේ වැඩසටහනක් ක්‍රියාත්මක කොට තිබේ. මෙම අරමුණ සපුරා ගැනීම පිණිස, අන්තර්ජාතික ණය දෙන ආයතනවල සහ ශ්‍රී ලංකා රජයේ මූල්‍ය ආධාර යොදවා එක් එක් පළාත සඳහා වෙනම ව්‍යාපෘති දියත් කර ඇත. 2013 වර්ෂයේ සැප්තැම්බර් 30 දක්වා කාලය තුළ, නව ගැමි විදුලි යන ව්‍යාපෘති 339 ක්ද, නව විදුලි දිගු 3,717 ක්ද සම්පූර්ණ කරමින් නව විදුලි සැපයුම් සම්බන්ධතා 172,828 ක් ලබා දෙන ලදී.නව විදුලි බලාගාරවලින් ජනනය කරනු ලබන සම්ප්‍රේෂණයටත්, විදුලිය ලබා ගැනීමට හැකි වනු පිණිස සහ විදුලි සැපයුමේ විශ්වසනීයත්වය සහ ගුණාත්මක භාවය සහතික කරනු පිණිස මෙන්ම ජාතික විදුලිබල පද්ධථිය තුළට පුනර්ජනනීය බලශක්ති මූලාශ්‍ර ඒකාබද්ධ කරනු පිණිස, අන්තර්ජාතික ණය දෙන ආයතනවල සහ ශ්‍රී ලංකා රජයේ මූල්‍ය ආධාර යොදවා එක් එක් පළාත සඳහා වෙනම ව්‍යාපෘති දියත් කර ඇත.නොරොච්චෝලේයාපනය චුන්නාකම්ආසියානු සංවර්ධන බැංකුවේ සහ ජපාන අන්තර්ජාතික සහයෝගීතා ආයතනයේ මූල්‍යාධාර මත නව සම්ප්‍රේෂණ ව්‍යාපෘති ගණනාවක් 2010 - 2013 කාලය තුළ ආරම්භ කරන ලදී. මෙම කාලය තුළ ආරම්භ කරන ලද සම්ප්‍රේෂණ ව්‍යාපෘතිවලට කි. මී. 581.9 දිග නව කිලෝ වෝල්ට් 220 ක විදුලි සම්ප්‍රේෂණ මාර්ග, කි. මී. 754 දිග කිලෝ වෝල්ට් 132 විදුලි සම්ප්‍රේෂණ මාර්ග, 220 සහ කිලෝ වෝල්ට් 132 නව ජාල උප පොළවල් 26 ක් ඉදිකිරීම හා ජාල උප පොළවල් 33 ක් පුනරුත්ථාපනය කිරීම ඇතුළත් වෙයි.උතුරු හා නැ‍ඟෙනහිර පළාත්වල සම්ප්‍රේෂණ ජාලයේ විශ්වසනීයත්වය වැඩි දියුණු කිරීම පිණිස විශේෂ අවධානයක් ලබා දෙන ලද බව විදුලිබල හා බලශක්ති ඇමැතිනි පවිත්‍රා වන්නිආරච්චි මහත්මිය පවසන්නීය.වසර 23 ක් ජාතික විදුලිබල ජාලයෙන් වෙන්ව පැවැති යාපනය අර්ධද්වීපය, වවුනියාව සිට කිලිනොච්චි දක්වාත්. කිලිනොච්චි සිට චුන්නාකම් දක්වාත් කිලෝ වෝල්ට් 132 සම්ප්‍රේෂණ මාර්ග හා ඒ ආශ්‍රිත චුන්නාකම් හා කිලිනොච්චි ජාල උපපොළවල් බලගැන්වීමත් සමඟ ජාතික විදුලිබල පද්ධතිය හා සම්බන්ධ කරන ලදී. .මෙගා වොට් 3,662 ක් වන වත්මන් ස්ථාපිත ධාරිතාවය 2025 වර්ෂයේදී මෙ. වො. 6,400 දක්වා ඉහළ නංවාලීමටත්, උත්පාදන වියදම් අඩුකොට වර්ධනය වෙමින් පවතින විදුලි ඉල්ලුම සපුරාලීමට ගල්අඟුරු විදුලි බලාගාර වලින් මෙ. වො. 2000 ක පමණ ස්ථාපිත ධාරිතාවයක් එකතු කරමින් ජනන ධාරිතාවය සංවර්ධනය කරලීම සඳහා අවශ්‍ය පියවර ගෙන ඇත.වසර 2016 වන විට විදුලිබල උත්පාදනයෙන් 10% ක් සාම්ප්‍රදායික නොවන බලශක්ති මූලාශ්‍රවලින් මෙරට ඉදිවන අලුත්ම ජල විදුලි බලාගාරය ලෙස බ්‍රෝඩ්ලන්ඩ්ස් ජල විදුලි ව්‍යාපෘතිය 2013 ජුලි මස 15 වැනිදා ඉදිකිරීම ඇරැඹුණි.මෙහි ප්‍රධාන අරමුණ මෙගා වොට් 35 ක ධාරිතාවකින් යුත් වාර්ෂික බල ශක්තිය ගිගා වොට් පැය 126 ක් නිපදවන ජල විදුලි බලාගාරයක් ඉදිකිරීමයි. මෙහි විදුලි බලය ලබන වසරේ ජාතික පද්ධතියට එක්වනු ඇත.මෙහිදී කැලණි ග‍ඟේ අතු ගංගාවක් වන කෙහෙල්ගමුව ඔය හරහා මීටර් 24 ක් උස මීටර් 114 ක් දිග වේල්ලක් ඉදිකරනු ලැබේ. බලාගාරය කිතුල්ගල ප්‍රදේශයේ ඉදිකරන අතර ප්‍රධාන උමඟ කිලෝමීටර් 3.5 ක දිගින් හා මීටර් 5.4 ක විෂ්කම්භයකින් යුක්ත වේ.මොරගොල්ල ජලවිදුලි බලාගාරයේ මූලික වැඩ පසුගියදා ඇරැඹිණි. මෙගා වොට් 30 කින් සමන්විත මෙම විදුලි බලාගාරය වසරකට ගිගා ‍වොට් පැය 82 ක විදුලි ධාරිතාවයක් නිෂ්පාදනය කිරීමට නියමිතව ඇත. නුවරඑළිය දිස්ත්‍රික්කයට අයත් මහවැලි ග‍ඟේ උඩ කොටසෙහි කොත්මලේ ප්‍රදේශයට යාබදව උලපනේ ප්‍රදේශයේදී මීටර් 35 ක් උස වේල්ලක් හදා ජලාශයක් හා දිගින් මීටර් 215 ක් පමණ උමඟක් මගින් කිලෝ මීටර් 03 ක් ජලය රැගෙන යනු ලබයි. අරාබි ආර්ථික සංවර්ධනය සඳහා වන කුවේට් අරමුදල මඟින් (කුවේට් ඩිනාර් 250000) අරමුදල් සපයන අතර ශක්‍යතා අධ්‍යයනයන් 2009 දී ආරම්භ කරන අතර එය මෙම වර්ෂයේදී අවසන් කරන ලදී.උමා ඔය ජල විදුලි බලාගාරයේ කටයුතු ද වැලිමඩ ප්‍රදේශයේ දැන් ආරම්භ කර තිබේ. ජාතික විදුලිබල පද්ධතිය වෙත මෙ. වො. 120 ක ස්ථාපිත ධාරිතාවයක් එකතු කිරීමට අපේක්ෂිත අතර ගි. වො. පැ. 230 ක් වාර්ෂික බලශක්තියක් ජනනය කෙරෙනු ඇත. ව්‍යාපෘතියේ ඇස්තමේන්තුගත පිරිවැය ඇ. ඩො. මිලියන 529 ක් වන අතර ඉන් 85% ක් සපයනු ලබන්නේ ඉරාන අපනයන සංවර්ධන බැංකුව හරහා ඉරාන රජය මඟින් ණය පහසුකමක් ලෙසයි.වැලිමඩ හා පුහුල්පොළ ප්‍රදේශවල දැනටමත් ප්‍රධාන ප්‍රවේශ උම‍ඟෙහි කැණීම් නිමකොට ඇති අතර ප්‍රධාන හැරවුම් වේල්ලේ සොරොව්වෙහි ඉදිකිරීම් ක්‍රියාත්මක වෙමින් පවතියි. 2015 වර්ෂය වන විට ව්‍යාපෘතිය නිම වී විදුලිය සම්පූර්ණ ලෙස ජාතික විදුලි පද්ධතිය පෝෂණය කරනු ඇත.ගිං ගඟ ජල විදුලි ව්‍යාපෘතියේ ස්ථාපිත ධාරිතාවය මෙ. වො. 49 කි. ව්‍යාපෘති වැඩබිම සිංහරාජ වනයට යාබදව පිටදෙණිය ප්‍රදේශයේ පිහිටා තිබේ. වාරිමාර්ග දෙපාර්තමේන්තුව මඟින් මෙම ව්‍යාපෘතියට අදාළ බහුකාර්ය ප්‍රතිලාභ සහිත අන්තර් නිම්න හැරවුම පිළිබඳ අධ්‍යයනය නිමකොට ඇත.සීතාවක ජල විදුලි ව්‍යාපෘතිය සීතාවක ග‍ඟේ ඉදිකරනු ලබන ජල විදුලි ව්‍යාපෘතියකි. මෙ. වො. 30 ක ධාරිතාවයක් ලබාගත හැකි වනු ඇති බවට මුලින් හඳුනාගෙන තිබුණි. කෙසේ වෙතත් මෙම ව්‍යාපෘතිය කුඩා පරිමාණ ජල විදුලි ව්‍යාපෘතියක් ලෙස සංවර්ධනය කිරීමට බලාපොරොත්තු වේ.සාම්පූර් ගල් අඟුරු බලාගාර ව්‍යාපෘතිය ද දැන් අරඹා ඇත. මෙමඟින් මෙගා වොට් 500 ක් ජාතික විදුලිබල පද්ධතියට එක්කෙරේ. ශ්‍රී ලංකාවේ දෙවන ගල් අඟුරු බලාගාරය, ලංකා විදුලිබල මණ්ඩලය හා ඉන්දියාවේ ජාතික තාප බලශක්ති සංස්ථාව (NTPC) අතර බද්ධ ව්‍යාපාරයක් ලෙස ස්ථාපිත කොට ඇති ව්‍යාපෘතියේ මුළු ඇස්තමේන්තුගත පිරිවැය ඇ. ඩො. මිලියන 512 කි.සාම්පූර් ගල් අඟුරු බලාගාරය, ධාරිතාවය මෙ. වො. 250 බැගින් වන ජනන යන්ත්‍ර දෙකකින් සමන්විත වෙයි. මින් ජනනය කරනු ලබන බලශක්තිය අධි වොල්ටීයතා සම්ප්‍රේෂණ මාර්ග මඟින් සාම්පූර්හි සිට හබරණ හරහා වේයන්ගොඩ ජාල උපපොළ මඟින් ජාතික විදුලිබල ජාලය හා සම්බන්ධ කෙරෙයි.නව උත්පාදන පහසුකම් ස්ථාපිත කිරීමට අමතරව හඳුනාගත් පැරැණි ජල විදුලි බලාගාරවල යන්ත්‍ර නඩත්තු කටයුතු හා පිරිවැය අවම කොට, යන්ත්‍රවල විශ්වසනීයත්වය, කාර්යක්ෂමතාව වැඩිදියුණු කර නවීකරණය කිරීම සඳහා පුනරුත්ථාපන ව්‍යාපෘතිය ආරම්භ කොට තිබේ.වර්තමානයේ ක්‍රියාත්මක කුඩා පරිමාණ ජල විදුලි බලාගාර සංඛ්‍යාව 119 ක් වන අතර මෙමඟින් ස්ථාපිත ධාරිතාවය මෙ. වො. 255 ක් ජාතික විදුලිබල පද්ධතිය වෙත සම්බන්ධ කොට ඇත. තව ද ධාරිතාවය මෙ. වො. 150 කින් සමන්විත කුඩා පරිමාණ ජල විදුලි බලාගාර 64 ක් ඉදිකිරීම් මට්ටමේ පවතියි.ධාරිතාවය මෙ. වො. 78 ක් වන ක්‍රියාත්මක තත්ත්වයේ පවතින සුළං බලාගාර 10 ක් ජාතික විදුලිබල පද්ධතිය වෙත සම්බන්ධ කොට තිබේ. ධාරිතාවය මෙ. වො. 21 ක් වන සුළං බලාගාර 3 ක් ඉදිකිරීම් මට්ටමේ පවතියි.මේ අතර පසුගිය කාලයේ අපේ රටේ ක්‍රියාත්මක වූ ග්‍රාමීය විදුලියනය, උතුරු වසන්තය, ඌව උදානය, නැගෙනහිර න‍වෝදය, බටහිරෙන් අරුණ, සබරගමු අරුණාලෝකය, රජරට නවෝදය, නැගෙනහිර විදුලිය බෙදා හැරීම, ශ්‍රී ලංකා අරමුදල යටතේ ක්‍රියාත්මක විදුලියනය නම් ප්‍රාදේශීය සංවර්ධන ව්‍යාපෘති මඟින් රටපුරා එම ප්‍රදේශවල නව විදුලි යෝජනා ක්‍රම 1200 ක් හා විදුලි යෝජනා ක්‍රම දිගු කිරිම් 3200 ක් ක්‍රියාත්මක කළ බව විදුලිබල මණ්ඩලය කියයි.මේ අනුව මහින්ද චින්තනය රට තුළ ක්‍රියාත්මක නොවූවානම් 2001 දී මෙන් තවමත් එජාප පාලන සමයේ මෙන් අපි දවසට පැය 8 ක් අඳුරේ අතපත ගානු ඇත.නිහාල් පී. අබේසිංහසේයාරූ - තුසිත බලන්ගොඩ  කර්තෘට ලියන්න | මුද්‍රණය සඳහා</content>
  </post></root>