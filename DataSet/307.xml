<?xml version="1.0" encoding="UTF-8" standalone="no"?><root><post>
    <category>NEWSPAPER</category>
    <date>
      <year>2014</year>
      <month>08</month>
      <day>24</day>
    </date>
    <link>http://www.silumina.lk/2014/08/24/_art.asp?fn=cr1408241</link>
    <topic>ජෙෆ්රි බාවා පදනම පිරිනමන හොඳම ගෘහ නිර්මාණයට හිමි සම්මානය ප්‍රදීප් කොඩිකාරගේ කජු නිවසට</topic>
    <author>පීටර් කැනියුට් පෙරේරා</author>
    <content>ජෙෆ්රි බාවා පදනම පිරිනමන හොඳම ගෘහ නිර්මාණයට හිමි සම්මානය ප්‍රදීප් කොඩිකාරගේ කජු නිවසටජෙෆ්රි බාවා පදනමින් හොඳම ගෘහ නිර්මාණ ඉදිකිරීම සඳහා වාර්ෂිකව පිරිනමන ත්‍යාග ප්‍රදානය මෙවර හිමි වූයේ වරලත් ගෘහ නිර්මාණ ශිල්පී ප්‍රදීප් කොඩිකාරටය. ඒ ඔහු තංගල්ලේ ඉදිකළ “කජු හවුස්” නමැති කුඩා හෝටලය සඳහාය.සීනිමෝදර කළපුවට සමීපයෙන් පිහිටි එය වර්ග අඩි තුන්දහස් හාරසියයක ප්‍රමාණයෙන් යුක්ත වූ දෙමහල් ඉදිකිරීමකි.“ශ්‍රී ලංකාවේ ජල සම්පාදන කටයුතු පිළිබඳ උපදේශකයකු වූ වික්‍රම් මථූර් කියන ඉන්දියානු ජාතිකයා සඳහායි මම ඒ කජු හවුස් ඉදිකිරීම සැලසුම් කළේ.” වරලත් වාස්තු විද්‍යාඥ ප්‍රදීප් කොඩිකාර තමන් සම්මානය හිමිකර ගත් ඉදිකිරීම පිළිබඳව කතාබහ ආරම්භ කළේ එසේය.වික්‍රම් මථූර්ට අවශ්‍ය වූයේ තමන්ගේ පවුලේ සාමාජිකයන් මෙරටට පැමිණි විටෙක නැවතීමට සහ අනික් අවස්ථාවන් හිදී කුඩා හෝටලයක් ලෙස භාවිත කළ හැකි ඉදිකිරීමක්ය.ජෙෆ්රි බාවා“නමුත් මෙම ඉඩම පිහිටලා තිබුණේ මීටර් තුන්සියයක් විතර ඈතට වෙන්න. මට ජයගන්න තිබුණ ප්‍රථම අභියෝගය තමයි මේ නිවෙසට මුහුදු වෙරළේ සමීපත්වය ලබා දෙන්නෙ කෙසේ ද යන්න” ගොඩනැඟිල්ල සැලසුම් කිරීමේදී ප්‍රදීප් කොඩිකාර මුහුණ දුන් ප්‍රථම අභියෝගය එය විය.පොළවේ සිට අඩි දහයක උසින් බැලූ විට මුහුදු වෙරළේ සමීප සුන්දරත්වය ලබාගත හැකි බව ඔහුට පැහැදිලි විය. දෙමහල් ගොඩනැඟිල්ලක් වූ එහි උඩ තට්ටුව වඩාත් විවෘත ලෙස සැලසුම් කිරීමට ප්‍රදීප් කොඩිකාර තීරණය කළේ එම නිසාය.“නාන තටාකයයි, නිදන කාමරයක්, විසිත්ත කාමරයක් උඩ තට්ටුවෙ සැලසුම් කළේ මුහුදු වෙරළේ සුන්දරත්වය එහි ඉහළ මාලයේ සිට උපරීම අන්දමින් භුක්ති විඳීම සඳහායි” ප්‍රදීප් කොඩිකාරගේ එම අදහස අනුව නාන තටාකය අසල සිටින අයකුට දැනෙනුයේ තමන් වෙරළේ සිට මීටර් තුන්සියයක ඈතින් නොව මුහුදු වෙරළේම සිටින වගය. සම්පූර්ණයෙන්ම පාහේ විවෘත ලෙස ඇති උඩු මහලේ ඉදිකිරීම් නිසා එම හැඟීම වඩාත් පහසුවෙන් විඳ ගැනීමේ අවස්ථාව සැලසෙයි. මේ නිසා මීටර් තිස්හයක් වූ නාන තටාකයේ සිටින අයකුට සිතෙනුයේ තමන් අනන්ත මහා සාගරය හා ඉමක් කොනක් නැති අවකාශයන්හි හුදෙකලාව සිටින්නාක් මෙනි.මේ ගෘහ නිර්මාණයේ එක් සුන්දර ස්ථානයක් වනුයේ ආහාර ගන්නා ස්ථානයයි. ඒ සඳහා පුළුල් ඉඩකඩක් වෙන්කර ඇත. මනස්කාන්ත මුහුදු බොක්ක දෙසට එය යොමුව ඇත. එහි පොළවට ලබා දී ඇති රළු නිමාව නිසා නිර්මාණය ස්වභාවිකත්වයට වඩාත් නැඹුරු වෙයි.නිදන කාමර නිර්මාණයේදී ද වැඩි අවධානය යොමු වූයේ එහි නිහඬියාව මූර්තිමත් වන පරිදි කාමරයේ අවකාශය මතු වන ලෙස කටයුතු කිරීමය. මෘදු වර්ණාලේපිත භාවයෙන් එය සිදුකර ඇත.කජු හවුස්දෙදහස් හයේ ජූලි මාසයේ ආරම්භ වූ වික්‍රම මථූර්ගේ “කජු හවුස්” ඉදිකිරීම් කටයුතු අවසන් වූයේ දෙදහස් හ‍තේ දෙසැම්බර් මාසයේය. සම්පූර්ණ ඉදිකිරීම් සඳහා මිලියන දහහතක් වැය වී ඇත.“මට අවශ්‍ය වුණේ සරල දේශීය අමුද්‍රව්‍ය භාවිත කරමින්, ස්වභාවධර්මය සමඟ සමීප සම්බන්ධතාවයක් තියෙන ඒ වගේම නඩත්තු කිරීම පහසු නිවෙසක් වික්‍රම් මථූර්ට ඉදිකර දීමයි. මම හිතන්නෙ මට ඒ ඉලක්කය සපුරාගන්න පුළුවන් වුණා.” ප්‍රදීප් කොඩිකාර තම “කජු හවුස්” නිර්මාණය පිළිබඳව කථා කරන්නේ ඉමහත් තෘප්තියකිනි.මෙනිසාම ඔහු දෙදහස් දහහතර, ජෙෆ්රි බාවා හොඳම වාස්තු විද්‍යාත්මක ඉදිකිරීම් සඳහා වූ තරගයට තම “කජු හවුස්” ඉදිකිරීම ද ඉදිරිපත් කළේය. එම ඉල්ලුම් පත්‍රය සමඟ ඔහු ඉදිකිරීම් සැලසුම්, වියදම් ඇස්තමේන්තු සහ ඉදිකිරීමේ විවිධ ස්වරූපයේ ඡායාරූප ද එයට එකතු කළේය.ජෙෆ්රි බාවා පදනමින් වසරේ හොඳම වාස්තු විද්‍යාත්මක ඉදිකිරීම සඳහා පිරිනමන සම්මානය සඳහා මෙවර ඉල්ලුම් පත්‍ර පනස් පහක් ලැබී තිබුණි. එයින් ඉල්ලුම් පත්‍ර දහයක් අවසාන වටය සඳහා තෝරා ගැනිණි.මෙලෙස අවසාන වටය සඳහා තෝරා ගැනුණ වාස්තු විද්‍යාත්මක ඉදිකිරීම වෙන් වෙන්ව ස්වාධීන මණ්ඩලයකගේ විනිශ්චයට ලක්විය. ඉන්දියා අශෝක්ලාල් වාස්තු විද්‍යා ආයතනයේ වරලත් වාස්තු විද්‍යාඥ මහාචාර්ය චිත්‍රා වෙඩික්කාර, ජෙෆ්රි බාවා පදනමේ ඉයුජිනි මැක් සහ රාධිකා කුමාරස්වාමි එම විනිශ්චය මණ්ඩලයට අයත් වූහ.එහිදී ප්‍රදීප් කොඩිකාරගේ තංගල්ලේ “කජු හවුස්” නිවෙස වසරේ හොඳම වාස්තු විද්‍යාත්මක නිර්මාණය වශයෙන් ජෙෆ්රි බාවා තිළිණය හිමිකර ගන්නා ලදී. කොළඹ රාජකීය විද්‍යාලයේ ඉගෙනුම ලැබු ප්‍රදීප්ගේ සිත ගෘහ නිර්මාණ ශිල්පය වෙත ඇදී ගියේ ඉතා කුඩා අවදියේදීය.ප්‍රදීප් කොඩිකාර“සුරත් වික්‍රමසිංහ කියන කීර්තිමත් වරලත් වාස්තු විද්‍යාඥයාගේ කාර්යාලය ඉස්සර තිබුණේ කොළඹ කුරුඳුවත්තෙ අපේ නිවෙස ඉදිරිපිටයි. ඒක නිසා නිතරම එහි යන පුරුද්දක් කුඩා කාලෙ ඉඳල මට තිබුණා. එහි සිදුවන කාර්යයන් දැක්කම වාස්තු විද්‍යා ශිල්පය කෙරෙහි මගේ හිතේ ලොකු ඇල්මක් ඇතිවුණා.” වාස්තු විද්‍යාව කෙරෙහි යොමුවුණු ආකාරය ප්‍රදීප් කොඩිකාර විස්තර කරන්නේ එසේය.“උසස් පෙළ විභාගයේදී මට විශ්ව විද්‍යාලයට යන්න ලකුණු මදි වුණා” ඒ ඔහුගේ ජීවිතයේ එක් හැරවුම් ලක්ෂයක් ස්ථාපිත වූ අන්දමය.ශ්‍රී ලංකා වාස්තු විද්‍යාඥයින්ගේ ආයතනයෙන් ඒ වන විට කොළඹ වාස්තු විද්‍යා පාසල යනුවෙන් වාස්තු විද්‍යාව උගන්වන ආයතනයක් ආරම්භ කර තිබුණි. ප්‍රදීප් කොඩිකාර එම ආයතනයට ඇතුළු වී වාස්තු විද්‍යාව හදාරන්නට විය. එය අර්ධ කාලීන පාඨමාලාවක් නිසා වාස්තු විද්‍යාවට අදාළ රැකියාවක් කරමින්ම ඔහුට තම පාඨමාලාවේ කටයුතු කරගත හැකි විය.“ඒ කාලෙ මම සුරත් වික්‍රමසිංහ, අංජලේන්ද්‍රම්, ජෙෆ්රි බාවා, නීලා ඩි සොයිසා කියන සුප්‍රකට වාස්තු විද්‍යාඥයින්ගේ ආයතනවල පුහුණුවීම් ලැබුවා” වෘත්තිය ජීවිතය සඳහා ප්‍රදීප් කොඩිකාර පුහුණුවීම් ලැබුණේ එවැනි ප්‍රවීණයන් යටතේය. එම කාලයේදී ඔහු අංජලේන්ද්‍රම් නමැති වාස්තු විද්‍යාඥයා යටතේ එස්. ඕ. එස්. ළමා ගම්මානවල ඉදිකිරීම් කටයුතුවලට සහභාගි විය.එක්දහස් නවසිය අනූහයේදී වාස්තු විද්‍යාව පිළිබඳ උපාධිය ලබාගත් ප්‍රදීප් කොඩිකාර තමන්ගේම වාස්තු නිර්මාණ ආයතනයක් ආරම්භ කළේය.මෙලෙස වාස්තු විද්‍යා නිර්මාණ ආයතනයක් ආරම්භ කළ ප්‍රදීප් නිර්මාණය කළ වාස්තු විද්‍යා සැලසුම් රාශියකි. ඒ අතරින් යාල හංදිය සමීපයේ ඉදිකළ “පැන්කරා හොලිඩේ හෝම්” විශේෂත්වයක් ගන්නා ඉදිකිරීමකි. යාල හංදිය සමීපයේ ඇති කුඩා වැවක් ඉදිරිපිට මේ පැන්කරා හොලිඩේ හෝම් ඉදිකර ඇති ප්‍රදීප් කොඩිකාර තංගල්ලේ “මායා විල” නිර්මාණය කළේ මෙයට වසර හතරකට පෙරය.“මායාවිල කියන්නෙ කාමර පහකින් යුක්ත පුංචි හෝටලයක්. පොඩි ගමක කුඹුරක් සමීපයේ තමයි අපේ ඉදිකිරීම් කළේ. ඇත්තම කියනවනම් ඒක පරණ වලව්වක්. ඒ පරණ වලව් ස්වරූපය එහෙමම තියෙද්දි අලුත් පහසුකම් එයට එකතු කළා.” ප්‍රදීප් තංගල්ලේ “මායාවිල” ඉදිකිරීම් පිළිබඳව පවසන්නේ එසේය.වසරේ හොඳම වාස්තු විද්‍යා නිර්මාණ වෙනුවෙන් පිරිනමන ජෙෆ්රි බාවා අනුස්මරණ තිළිණය ප්‍රදානය කරන ජෙෆ්රි බාවා පදනමේ ආරම්භකයා වූ ජෙෆ්රි බාවා ද ලංකාවේ පමණක් නොව අන්තර්ජාතික මට්ටමෙන් ද කීර්තිමත් වාස්තු විද්‍යාඥයෙකි.එක්දහස් නවසිය දහනවයේදී මෙලොව එළිය දුටු ජෙෆ්රි බාවා ධනවත් වංශවත් පවුලක උරුමක්කාරයකු විය. ඔහුගේ පියා මුස්ලිම් හා ඉංග්‍රීසි ජාතික සම්භවයක් ඇති ධනවත් සාර්ථක නීතිඥයකු විය. මව ජර්මානු ස්කොට්ලන්ත සහ සිංහල සම්භවයක් ඇති තැනැත්තියක වූවාය. ජෙෆ්රිගේ සහෝදරයකු වූ බෙවිස් බාවා පසු කාලයක ඉතා විශිෂ්ට භූමි අලංකරණ ශිල්පියකු ලෙස ප්‍රකට විය.එංගලන්තයේ කේම්බ්‍රිජ් සරසවියේ අධ්‍යාපනය ලැබු ජෙෆ්රි බාවා, තම වෘත්තිය ජීවිතය ආරම්භ කළේ නීතිඥයකු ලෙසිනි. බ්‍රිතාන්‍යයේදී නීතිඥවරයකු ලෙස තම වෘත්තීය ජීවිතය ආරම්භ කළ ඔහු 1945 ශ්‍රී ලංකාවට පැමිණියේය. ලංකාවේදී ද ඔහු ටික කාලයක් නීතිඥ වෘත්තියේ නිරත විය. 1946 දී සිය මෑණියන්ගේ වියෝ වීමත් සමඟ ඔහු තම වෘත්තීය අත්හැර රටරටවල සංචාරය කළේය.එක්දහස් නවසිය හතළිස් අටේ දී ආපසු ශ්‍රී ලංකාවට පැමිණි ජෙෆ්රි බාවා; බෙන්තොට දෙද්දූවේ ලුණු ගඟ ප්‍රදේශයෙන් ඉඩමක් ගෙන එහි පදිංචි විය. එම අවදියේම ඔහු ලන්ඩනයේ වාස්තු විද්‍යා ආයතනයේ ඉගෙනුම ලබා වාස්තු විද්‍යාඥයකු වශයෙන් සුදුසුකම් ලැබුවේය. ඒ ඔහුට වයස අවුරුදු තිස්අටක කාලයේදීය.අපේ රටේ පවතින ස්වාභාවික පරිසරයට කිසිඳු හානියක් සිදු නොකොට වාස්තු විද්‍යා නිර්මාණ කිරීම ‍ජෙෆ්රි බාවාගේ අරමුණ විය. මෙනිසාම ඔහු “ජීවිතය හා ස්වභාව දහමේ රිද්මය තබාගත් වාස්තු විද්‍යාඥයා” වශයෙන් හඳුන්වනු ලැබේ. එසේම ඔහුගේ තවත් අභිප්‍රායක් වූයේ පැරැණි ලාංකික ගෘහ නිර්මාණ ශිල්පීය ක්‍රම හා ඒවායේ ලක්ෂණ වර්තමානයට ගැළපෙන ආකාරයට නිර්මාණය කිරීමය.කෝට්ටේ නව පාර්ලිමේන්තු සංකීර්ණය, රුහුණු විශ්ව විද්‍යාලය, කණ්ඩලම හෝටලය, ගාල්ල ලයිට් හවුස් හෝටලය, අහුන්ගල්ල ට්‍රයිටන් හෝටලය, වාද්දුව බ්ලු වෝටර් හෝටලය, හංවැල්ල යහපත් එ‍ඬේරා ගොවිපළෙහි පාසල ඔහුෙග් විශිෂ්ට ශ්‍රී ලාංකික නිර්මාණ වෙයි. එයට අමතරව ඉන්දුනීසියාවේ “බ්‍රයන් ටී හෝටලය”, “ බජු ජුම්බාර් බාලි නිවෙස”, මුරුසියේ “බෂීර් කරීම්ජ් නිවෙස” ෆීජි හි “ලෑරී ගෝඩන් නිවෙස” සිංගප්පූරුවේ “සිංගප්පූර් ක්ලවිඩ් සෙන්ටර්” ඉන්දියාවේ “පෙන්ඩිචෙරි හෝටලය”, “පෝදාර් නිවෙස” “මදුරාසි ක්ලබ්” සහ “සරාහබ් නිවෙස” ඔහුගේ විශිෂ්ට විදේශ නිර්මාණ අතර වෙයි.ශ්‍රී ලංකා වාස්තු විද්‍යාඥයින්ගේ සංගමයේ ප්‍රථම සභාපතිවරයා ජෙෆ්රි බාවාය. 2001 දී ඔහුට වාස්තු විද්‍යාඥයකුට ජීවිතයේ එක්වරක් පමණක් පිදෙන ලෝක පූජිත “අගා ඛාන්” සම්මානයෙන් පිදනු ලැබීය. 1977 ඇරැඹි අගා ඛාන් සම්මාන උලෙළේ තුන්වැනි සම්මාන ලාභියා පමණක් නොව, මුස්ලිම් නොවූ පළමු වාස්තු විද්‍යාඥයා බවට පත්වූයේ ද ජෙෆ්රි බාවා ය.පීටර් කැනියුට් පෙරේරාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>24</day>
    </date>
    <link>http://www.silumina.lk/2014/08/24/_art.asp?fn=cr1408242</link>
    <topic>ශ්‍රී ලාංකේය ජන ශ්‍රැති සහ ජනකලාවන්ගෙන් හෙළිවන ජාතික සංහිඳියාව</topic>
    <author>ජ්‍යෙෂ්ඨ මහාචාර්ය</author>
    <content>ශ්‍රී ලාංකේය ජන ශ්‍රැති සහ ජනකලාවන්ගෙන් හෙළිවන ජාතික සංහිඳියාවඅනාදිමත් කාලයක සිට ශ්‍රී ලංකාවේ පවතින බෞද්ධ, හින්දු, මුස්ලිම්, ක්‍රිස්තියානි ආදී වූ ආගමික පරිසරයන්හි ජීවත් වන පොදු මහත් ශ්‍රී ලාංකේය ජනතාව වූ කලී ඒ ඒ ආගමික පරිසරයන්ට ආවේණික යම් යම් විශේෂතාවන් ප්‍රදර්ශනය කරන්නේ වුව ද පොදු මහත් ජන සමාජයක් ලෙස ගෙන සැලකීමේ දී ඔවුන් තුළ පවතින ජන ශ්‍රැති, ජන කලා, වත් පිළිවෙත් සහ සිරිත්-විරිත් ආදියේ පවතින්නේ සමාන බවකි.ජාතික සංහිඳියාවක් ප්‍රදර්ශනය කරනු ලබන පුද බිමක් ලෙස සැලකිය හැකි කතරගම යනු බෞද්ධ ජනයාටත්, හින්දු හා මුස්ලිම් ජනයාටත් පොදු වූ පූජා භුමියක් පමණක් නොව සියල්ලෝ එකම ආකාරයකින් මැදිහත් වන පූජෝත්සවයක් බවට ඇසළ උත්සවය පත්ව තිබීමෙන් ප්‍රදර්ශනය වන්නේ ජාතික සංහිඳියාවක් ඇතිකර ලීම සඳහා ආගමික පසුබිම බොහෝ සෙයින් ඉවහල් වන බවයි.කාර්තිකේය, ස්කන්ධ, ෂන්මුගන්, වේලන් ආදී නම් වලින් හින්දූන් අදහන දෙවියන් බෞද්ධයින්ගේ ගෞරවයට පාත්‍ර වී ඇත්තේ කතරගම දෙවිඳු, කඳ සුරිඳු යන නම්වලින් වුව ද, මේ සියල්ලන්ගේ ගෞරවයට පාත්‍ර වී ඇත්තේ එකම දෙවි කෙනෙකු වන බැවින් බෞද්ධ හා හින්දු ජනයා කේන්ද්‍ර ගත කිරීමට මෙම දේව ඇදහීම බොහෝ සෙයින් ඉවහල් වී ඇත. මෙම පූජා භූමිය තුළ ම මුස්ලිම් දේවස්ථානයක් ඉදි වී තිබීමත්, ඇසළ උත්සව සමයේ දී මුස්ලිම් දේවස්ථානයේ ධජ පතාක ඔසවා මෙම උත්සවයට ගරු සත්කාර පැවැත්වීම සහ ඒ වෙනුවෙන් විශේෂ පුද පූජා පැවැත්වීමත් ඉහත සඳහන් කරන ලද ජාතික සංහිඳියාවක් ඇති කරලීම සඳහා ආගමික පරිසරයෙන් ලැබෙන වට පිටාව අතිශයින් ප්‍රබල තත්වයක පවතින බවට ද හොඳම නිදසුන කි.යාපනයේ නල්ලූර්හි පවතින කන්දසාමි කෝවිල හින්දුන්ගේ අති මහත් සම්භාවනාවට පත් පුද බිමක් වන අතර, එය බෞද්ධයින්ගේ ද ගෞරවයට පාත්‍ර වී ඇති දෙවොලක් වන බැව් පසක් කර ගත හැකි ය. යාපනයේ සංචාරය කරන බෞද්ධයින් ශ්‍රී මහා බෝධීන් වහන්සේ ගොඩ බට දඹ කොළ පටුනටත් නාග දීපයටත් වන්දනා මාන කිරීමට යන ආකාරයටම නල්ලූර්හි පිහිටි කන්දසාමි කෝවිලටත් වන්දනා මාන කිරීමට අමතක නො කරති.බෞද්ධයින්ගේ මහත් සම්භාවනාවට පත්ව ඇති පත්තිනි දේවතාවිය යනු භාරතීය දෙවඟනක වූ කන්නගී අම්මාන් දේව ඇදහීම, බෞද්ධ සමාජය විසින් පිළිගෙන ඇති බවට නිදසුනකි. සීලප්පදිකාරම් කෘතියෙන් හෙළිදරව් වන පරිදි කන්නගී - කෝවලන් වෘත්තාන්තය ඉලංගෝ ආඩිගල් සාධුවරයා විසින් ප්‍රබන්ධ කරන ලද්දේ සත්‍ය සිදුවීමක් ඇසුරු කරගනිමින් වන බවත්, මෙම දෙවඟන දේවත්වයට පත්කිරීමේ උලෙළට ලංකාවේ ගජබා රජතුමාට ආරාධනා ලද බවත්, ඒ අනුව පත්තිනි ඇඳහීම ලංකාවේ ව්‍යාප්ත වූ බවත් පිළිගැනේ.ලංකාවේ නැ‍ඟෙනහිර පළාතේ ප්‍රචලිතව පවතින මාරි අම්මාන්, කාලි අම්මාන් සහ කන්නගී අම්මාන් දෙවඟනන් උදෙසා ගයනු ලබන ස්තෝත්‍ර ගායනාවලට බොහෝ සෙයින් සමාන බවක් පත්තිනි කෝල් මුරවල දක්නට ලැබේ. මඩකලපුව කන්නගි අම්මාන් කෝවිල්හි ප්‍රදර්ශනය වන දේවරූපයට සමාන දේව රූප පත්තිනි දේවතාවිය වෙනුවෙන් ඉදි වී ඇති බෞද්ධයින්ගේ ඇදහීමට ලක්ව ඇති පත්තිනි දේවාල තුළින් ද ප්‍රදර්ශනය වීම මෙකී සබඳතාව පැහැදිලිව ප්‍රදර්ශනය කරන්නකි.සිංහල බෞද්ධයින් විසින් පවත්වා ගෙන එනු ලබන ගම්මඬු, දෙවොල් මඬු, පහන් මඬු ආදී වූ මඬු ශාන්තිකර්ම වලට පාදක වූ පන්තිස් කෝල්මුර කාව්‍ය සාහිත්‍යය බිහි වීමෙහි ලා, ද්‍රවිඩ සාහිත්‍යයෙහි ප්‍රචලිත සීලප්පදිකාරම් කාව්‍ය සාහිත්‍යයෙහි බලපෑම ඇති වූ බැව් පිළිගැනෙන අතර ම, එය ඉහත කී සහසම්බන්ධතා වලට තවත් නිදසුනක් ලෙස සැලකිය හැකි ය.සිංහල යාග පද්ධතියෙහි භාවිත පුරා කතාවන්ගේ ප්‍රබන්ධකරණයට හින්දු සාහිත්‍යයෙහි බලපෑමක් සිදු වී ඇති බවට නිදසුන් ද පවතී. හින්දු පුරාණ කථාවන් වූ ස්කන්ධ පුරාණය, විෂ්ණු පුරාණය යන කෘතීන් මෙන්ම මහා භාරතය, රාමායණය යන කෘතීන්ගේ ආභාසය විජය-කුවේණි කථාන්තරය, පොල් උපත, මහසෝන් උපත, සන්නියක් උපත, රීරි යක් උපත, කඳ කුමාර පුවත, ගණදෙවි උපත ආදී වූ පුරා කතාවන් නිර්මාණයේ දී බල පා ඇති ආකාරයෙන් පැහැදිලි වන්නේ ද ඉහත කී සහසම්බන්ධතා ය.ශ්‍රී ලංකාව, ඉන්දියාව ඇතුළු පෙරදිග රටවල පැවති ඉපැරණි ඇදහීම් හා චාරිත්‍ර විධි අතරට එක් වන හිරු පිදීමේ විශ්වාසය පදනම් කර ගත් වත් පිළිවෙත් රැසක් ඈත අතීතයේ සිට පැවතුණු බවට හේතු සාධක අපමණ ය. හිරු සඳු ඇතුළු ස්වාභාවික වස්තූන් දේවත්වයට පත්කර වැඳුම් පිදුම් කළ අවධියේ පටන් පැවත එන චාරිත්‍ර විධියක් වන සිංහල හා දෙමළ අලුත් අවුරුද්දට හිමි වන්නේ විශේෂත්වයකි.හින්දු බැතිමතුන්ගෙන් වැඩි පිරිසකගේ දැඩි අවධානය යොමු වන්නේ මේ හා සමාන ම වූ තෛයිපොන්ගල් උත්සවයට ය. හිරු මකර රාශියට ප්‍රවිෂ්ට වීම මුල් කොටගෙන පැවැත්වෙන මෙම උත්සවය සිංහල අලුත් අවුරුද්දට බෙහෙවින් සමාන කමක් දක්වයි. කෘෂි කර්මාන්තය හා බැඳුණු මෙම උත්සවයේ දී තමන්ගේ අස්වැන්න ආරක්ෂා කර දෙන ලෙස සහ ඊළඟ කන්නයට අස්වනු සරු සාර කර දෙනු උදෙසාත් දෙවියන්ට පුද පූජා බාර හාර සිදුකරයි. මෙම උත්සවය ඇතැම් විටෙක සිංහලයින්ගේ අලුත් සහල් මංගල්‍යයට ද සමාන බවක් දක්වයි.දළඳා මාළිගය ආශ්‍රිතව පවත්වන ලද සතර මහා මංගල්‍යය අතරට එක්වන කාර්තික මංගල්‍යය ද, හින්දූන්ගේ කාර්තිකෝත්සවය ඇසුරුව සිංහලයින්ට දායාද වූවක් ලෙස සැලකිය හැකිය. කාර්තිකේය හෙවත් ස්කන්ධ දෙවියන් මූලික කොට පැවැත්වෙන මෙම උත්සවය දක්ෂිණ භාරතයේ අතිශයින් ප්‍රචලිත වන අතර ඒ සඳහා යොදා ගනු ලබන්නේ ඉල් මාසය වන බැවින් ඉල් මාසය කාර්තික මාසය ලෙස ද හඳුන්වනු ලැබේ.ලී කෙළි, කෝලාට්ටම් සහ පොල්ලඩි නමින් හඳුන්වනු ලබන අඩියක් - අඟල් 10 ක් පමණ දිගින් යුතු ලී දෙකක් එකට වද්දමින් ශබ්දයක් නිකුත් කරමින් නර්තනයේ යෙදෙන ජන ක්‍රීඩා ත්‍රිත්වයක් සිංහල, දෙමළ හා මුස්ලිම් යන ජන කොට්ඨාස අතර භාවිතයේ පවතී. එකකට එකක් අංග චලන, නාද රටා, ගායන විධි ආදියේ වෙනස්කම් දැකිය හැකි නර්තන අංග තුනක් මේ යටතේ ඉදිරිපත් වුව ද, මෙම නර්තන ත්‍රිත්වයේ අරමුණ වූ සාමූහිකත්වය සහ එක්ව කටයුතු කිරීමේ සංකේතාත්මක නිරූපණයත් න‍ියෝජනය කිරීම සංහිඳියාව කෙරෙහි ප්‍රදර්ශනය කරනු ලබන්නේ සමීප සමානතාවකි.මුහුණට මුහුණ ලා දෙදෙනා බැගින් ඔට්ටු වී එකිනෙකා අතර ලී වලින් පහර දෙනු ලබන්නේ ඉතාමත් රමණීය ලෙස ලී වලින් නිකුත් කරන ශබ්දයන් ද සමඟින් ය. මෙම සිංහල, දෙමළ, මුස්ලිම් යන නර්තන අංගයන් හි ගායන ශෛලීන් එකකට එකක් වෙනස් කමක් දක්වන්නේ වුව ද, ලී දෙකින් නිකුත් වන ශබ්දය හා පසුබිමින් නිකුත් වන ගායන සහිත සංගීත රටාවන් මගින් එක් කෙරෙන සාමූහික නාදය ඉතාමත් චමත්කාර බවක් දනවයි.දක්ෂිණ භාරතයේ ආන්ද්‍රා, කේරල, තමිල් නාඩු යන ප්‍රාන්තයන්හි කෝලාට්ටම් නමින් හඳුන්වන මෙම ලී නර්තනය උත්තර භාරතයේ රාස, දන්ඩි රාස යන නම් වලින් හැඳින්වෙන අතර ශ්‍රී ලංකාවේ ද්‍රවිඩ ජනයා අතර ප්‍රචලිත නර්තනය ද, කෝලාට්ටම් නමින් හැඳින්වෙන බැවින් එය දක්ෂිණ භාරතයෙන් දායාද වූවක් බව සිතිය හැකි ය. ලැකර් ආලේපිත ලී සහිතව නර්තනයේ යෙදෙන කෝලාට්ටම් සහ පින්නල් කෝලාට්ටම් යන අංග දෙකක් ශ්‍රී ලංකාවේ දමිළ ජනතාව අතර ව්‍යාප්තව පවතී. පින්නල් කෝලාට්ටම් යනු අලංකාරව සරසන ලදුව සිටුවන ලද කණුවකට ගැටගසන ලද ලණු සහිතව ඒ වටා රංගනයේ යෙදෙන නර්තනයකි. මෙය සිංහලයින් අතර ප්‍රචලිත ලී ගසමින් ලණු සහිතව නර්තනයේ යෙදෙන ලණු දඟරය නම් වූ නර්තනාංගයට බෙහෙවින් සමානය.පින්නල් කෝලාට්ටම් කේරලය, ආන්ද්‍රා, කර්ණාටක හා තමිල්නාඩු ප්‍රාන්තවල මෙන්ම ලංකාවේ දමිළ ජනතාව අතර ප්‍රචලිත නර්තන විධියක් ද වන හෙයින් ශ්‍රී ලාංකේය ලී නර්තන‍යන් සමඟ මෙහි ඇත්තේ ඉතා සමීප සබඳතාවකි. පොල්ලඩි හෙවත් කලිසම් පාට්ටම් ලෙස හඳුන්වන ලී කෙළි නර්තන විශේෂය මුස්ලිම් ප්‍රජාවට ආවේණික වූවකි. යක්කඩ නමින් හැඳින්වෙන ශක්තිමත් ලී පොලු දෙකක් එකට ගසමින් එකිනෙක අතර හුවමාරු පදනමින් ලී ගසමින් අධිවේගී ලෙස ඉදිරිපත් කරනු ලබන මෙම නර්තනය පිරිමි ළමයින් විසින් ඉදිරිපත් කරනු ලැබේ. මෙම නර්තනයෙහි කණ්ඩායම් නායකයා හඳුන්වනු ලබන්නේ අන්නාන්වියර් ලෙස ය. දමිළ තෙරුක්කුත්තු නාටකයේ දී කණ්ඩායම් ප්‍රධානියා අන්නාවියර් නමින් හඳුන්වන බැවින් මෙම අංගය ද දක්ෂිණ භාරතය හරහා ලංකාවට ව්‍යාප්ත වූ වට පිළිගත හැකිය. කලිසම් පාට්ටම් හෙවත් පොල්ලඩි නර්තනය සඳහා තරුණ වයසේ පිරිමි ළමුන් විස්සකට අධික පිරිසක් සහභාගී වීම අවශ්‍ය වීම විශේෂිත ය. මුහම්මද් නාබි නායකතුමාගේ ගුණ වර්ණනා කරමින් සිදු කරන මෙම නර්තනය ආරම්භ කිරීමට පෙර දෙවියන්ගෙන් අවසර ලබා ගැනීමක් ද අවශ්‍ය වෙයි.එකෙක් පරයා අනෙකා නොයන ආකාරයට පොදු කණ්ඩායම් හැඟීමෙන් යුක්තව එකම තාලයට එකවර නර්තනය ආරම්භ කෙරේ. ලීයෙහි අඟල් දෙකක් පමණ ඉහළින් අල්ලා ගනු ලබන අතර, තහනාම් තෙයි යන විධානය සමඟ නර්තනය ආරම්භ කරන්නේ එම පොලු දෙක ඉන දෙපස සිට, ඔලුවට, ඉහළින් ශරීරයට සමාන්තරව රඳවා ගනිමින් තෙයි යන කියමනක් සමඟම පොලු දෙක ඝට්ටනය කිරීමෙනි. මේ දෙස බලා සිටින්නෙකුට පහසුවෙන් තෝරා බේරා ගත නො හැකි ආකාරයේ සංකීර්ණ චලන සහ ලී හැසිරවීම් රැසක් මේ තුළ අන්තර් ගත වන බැවින් ඉතාමත් චමත්කාර බවක් ද මින් පෙන්නුම් කෙරේ. පසුබිම් සංගීත භාණ්ඩයක් බොහෝ දුරට පරිහරණය නොකෙ‍රෙන අතර ගායනය සමඟ ලී හඬ සංගීතය බවට පත්වීම විශේෂත්වයකි.විනෝදාස්වාදය සඳහා මෙන්ම විවිධ උත්සව සහ පෙරහර අලංකාර කිරීම සඳහා ඉදිරිපත් කෙරෙන මෙම නර්තනයේ ඇඳුම් පැලඳුම් වලින් ඉස්ලාමීය සංස්කෘතිය විදහා දැක්වෙයි. මෙම නර්තනාංගය ශ්‍රී ලංකාවට පැමිණ ඇත්තේ කේරළ ප්‍රදේශයෙන් බැව් නැ‍ඟෙනහිර පළාතේ වෙසෙන මුස්ලිම් ජනයාගේ අදහසයි.මඩකළපුව ප්‍රදේශයට ප්‍රථමයෙන්ම මෙම නර්තනය කේරලයෙන් පැමිණි බවට ඇතැමෙක් කරුණු දක්වන්නේ වුව ද, තවත් අයෙක් දක්වන්නේ තිරුක්කෝවිල් ප්‍රදේශයට පැමිණි පකිස්ථාන ජාතිකයින් පිරිසක් ඇසුරෙන් මෙම නර්තනය ලංක‍ාවේ මුස්ලිම් ජනයා අතර ව්‍යාප්ත වූ බව යි.පළමු අඩිය ඔත්තෙඩි යනුවෙන් හඳුන්වනු ලබන අතර ඉන මට්ටමට පොලු දෙක ගසමින් ඉන් අනතුරුව නළලට ඉහළින් පොලු ගසනු ලැබීම තුළ අලංකාර චලන රටාවක් මෙයට එකතු කෙරෙයි. මෙම සරඹ ක්‍රම තනිව පුරුදු පුහුණු වුවත් අවසානයේ සාමූහිකව පුහුණු විය යුතුය.ඔත්තෙ අඩි සහ වෙට්ටි අඩි යනුවෙන් අඩි වර්ග 24 ක් ඇති බව එකී විශේෂඥයෝ සඳහන් කරති. කවි ගායනා කරනු ලබන්නේ දෙමළ භාෂාවෙන් වන අතර ඇතැම් තැන අරාබි කියමන් ද පවතින බැව් පෙනේ. මෙහි ප්‍රධානියා විසින් පළමු පදය ගායනා කරන අතර එම පදයම සෙස්සන් විසින් ද ගායනා කරනු ලැබේ.කවියට පසුව තානම ගායනා කිරීම මෙහි ඇති විශේෂත්වයක් වන අතර “... ලාහිලාහ ඉල්ලල්ලාහු මොහොම්මදුල් රසුරුල්ලාහි...” යන අරාබි කියමන් ද ඉදිරිපත් කෙරේ. මෙය ඉස්ලාම් දහමේ එන කලීමාවකි. එහි තේරුම නම් අල්ලාහ් හැර නමැදීමට වෙනත් කෙනෙක් නොමැති බව හා මුහම්මද් නබිතුමා ඔහුගේ අනුගාමිකයා යන්නය.නර්තනය අවසන් වන්නේ මංගලම් නමැති කොටස නැටීමෙන් වන බැවින් එහි දක්ෂිණ භාරතීය සබඳතාවක් ද පවතින බැව් පෙනේ.සිංහල ලී කෙළියත්, ද්‍රවිඩ කෝලාට්ටම් නර්තනයත්, මුස්ලිම් පොල්ලඩි නර්තනයත් දෙස ඉතා පැහැදිලිව අවධානය යොමු කළහොත් පෙනී යන කරුණක් වන්නේ එකිනෙකා අතර පවතින්නා වූ අන්‍යෝන්‍ය සබඳතාව සහ එකිනෙකා පරයා නොයන අයුරින් සමගිය, සාමූහිකත්වය ප්‍රදර්ශනය කිරීමේ සැලැස්මක් නැතහොත් මෙම නර්තනයේ යෙදීම අසීරු වන බවයි. මේ මගින් නර්තන ශිල්පීන් අතර පමණක් නොව විවිධ ජන කොටස් හා ජාතීන් අතර ද සංහිඳියාවක් පවත්වා ගැනීම, එකට කටයුතු කිරීමේ දී අත්‍යවශ්‍ය වන බැව් මෙම නර්තනාංගයන් මගින් සන්නිවේදනය වන බව ද අප වටහා ගත යුතුය.ජ්‍යෙෂ්ඨ මහාචාර්යජයසේන කෝට්ටගොඩකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>24</day>
    </date>
    <link>http://www.silumina.lk/2014/08/24/_art.asp?fn=cr1408243</link>
    <topic>අපලය</topic>
    <author/>
    <content>අපලයරිය හෙමින් සීරුවේ ගෝතමී මාවතේ සිට බොරැල්ල හන්දියට පැමි‍ෙණ්.“මේ.. ගමේ ගෙදර ගිහින් එන්න යමුද? කොන්ක්‍රීට් වනාන්තරයෙන් හෙම්බත්වී සිටි මම සැමියාගෙන් විමසුවෙමි.“ඔයා මේ සුඛ විහරණ දාලා ගමේ ගෙදර යන්න හදන්නේ මොනවා හරි ‍ෙහ්තුවක් ඇති” ඔහු ‍පේනයක් කීවේය. මම බලා සිටියෙමි.“මොකද වුණේ?”“නෑ ඉතින් හයිවේ එකට සම්බන්ධ කරන්න පාර ලොකු කරනවා කියලා අපේ ගේට්ටුව, වැටවල් ඔක්කොම ගලවලානේ තියෙන්නේ”“අපේ වත්ත පින්වත්ත වෙලාලු. මිනිස්සු අඹ රඹුටන් කඩාගෙන යන්නේ ගෝනි පිටින්ලු. ගෑනු මල් කඩන්න කියලා ඇවිත් අරලිය ගස්වල අතු ඔක්කොම කඩල දාලලු. අපි ගෙදර ගිහින් බලමුකෝ”“ඔයාගේ ඔය පලතුරු ටික ගේන්න ගියොත් කීයක පැට්රල් ගහන්න වෙනවද? යන්න දෙදාහයි, එන්න දෙදාහයි, ෆුල් පැට්රල් ටෑන්ක් එකක් ගහලා දුන්නොත් මම එන්නම්”මගේ සුසුම් රැළින් ‍ගමේ ගෙදර යාම පිළිබඳ ආසාවේ වලාකුළ ඈතට පාවී යන අන්දම මම බලා සිටියෙමි.රතු එළිය වැටී තිබෙද්දී රිය වම් අතට හැරුණි.“යන්න එපා මහත්තයෝ, රෙඩ් ලයිට් එක”“නෑ... මේ පාරේ එහෙම ප්‍රශ්නයක් නැහැ.”“කොළඹ පාරවල් ගැන දන්නෙත් එයා. කාරෙක එළවන්නෙත් එයා. මට තියෙන්නේ කට පියාගෙන ඉන්න විතරයි” මම නිහඬවීමි.“මහත්තයා, රෙඩ් ලයිට් දාලා තියෙද්දි කාරෙක හැරෙව්වා” පොලිස් නිලධාරියෙක් රිය අසලට පැමිණියේය. ඔහු විනයගරුක නිලධාරියෙකි.මහත්තයා කාරෙකේ දොර හැර බිමට බැස රාලහාමි වෙතට යන අන්දම මට පෙනේ.“එක්දාස් පන්සීය ගෙවන්නේ කොහොමද? මා ගාව නම් සල්ලි නැහැ. ඊටත් අද ඉරිදා” මම සිතුවෙමි.මහත්තයත් පොලිස් රාලහාමිත් මොන මොනවාදෝ කියති. මට මතක් වෙන්නේ කර්තකොලොම්බන් අඹය. මැලේසියානු රඹුටන්ය. වස විෂ නැති පලතුරු....“මේ.. මැඩම් කොහේද?” රාලහාමි දොර ළඟට එනතෙක් මම ඔහු නොදුටුවෙමි.“වදාකඩ...” ගෙදර ගැන සිත සිතා සිටි මට කියැවුණේ ඉබේටමය.සැමියා කෘතඥපූර්වක බැල්මෙන් මා දෙස බලයි. එය නොවිය හැකි අරුමයකි.ඔහු අතින් වැරදි දෙකක් සිදුවී තිබේ. රක්ෂණ සහතිකයට මසක් කල් ඉකුත් වී ඇත. ඒ බව දන්නේ රාලහාමි ලියවිලි පරීක්ෂා කිරීමට ගිය හෙයිනි.“මහත්තයා මේක උසාවි යන වැරැද්දක්. ඉන්ෂුවරන්ස් නැතුව වාහන පාරට ගන්න බැහැ”“ඇත්ත රාලහාමි මට ඒ ගැන බලන්න අමතක වුණා”“දැන් පරිස්සමින් ගෙදර යන්න. හෙටම ගිහින් ඉන්ෂුවරන්ස් එක ගන්න”බොහෝ දෙනෙකු පරිභව කළ ද පොලිසියෙහි ද මනුස්සකම රැඳී ඇති බව මම එදින දුටුවෙමි.“මම කීවේ මං ගමේ ඉඳලා ආ කෙනෙක්, මෙහේ පාරවල් දන්නේ නැහැ කියලා.” රියට නැ‍ඟෙන අතරේදී සැමියා කීවේය.“උපන්නේ හැදුණේ වැඩුණේ කොඩිගහයට. එයා‍ෙග් බොරුවට මාත් අලගු තියලා” මම සිතුවෙමි.“මාස දෙකකට විතරක් තර්ඩ් පාටි ඉන්ෂුවරන්ස් එකක් දාමු. දැන් මගේ අතේ සල්ලි නැහැ” මම කීවෙමි.“ඔයාට ඉතින් කවදද සල්ලි තියෙන්නේ?” සැමියා අතුරු ප්‍රශ්නයක් නැඟුවේය.* * *ගෙවී ගියේ දින දෙකකි. හදිසියේම සැමියා මා වෙතට දිව ආවේය.“මේ, ටෙලිපෝන් කෝල් එකක් දැන් ආවා. වත්තේ පොල් හොරු කඩලලු”පොල්වල ආදායම මට බලපාන්නේ නැති නිසා මම නිහඬව බලාසිටියෙමි.පසුදින අපි උදයේ ගම බලා පිටත්වුණෙමු. මගේ ලේන් පැටියා ‘ටින් ටින්’ කූඩයක දමා පසුපස ආසනයේ රඳවා ඇත. දෙනෙත් හැර නැති ලේන්පැටියා නිවසේ වහලයෙන් වැටුණේ සති දෙකකට පෙරදීය. අම්මාට එපාවුණු දරුවා දරුකමට හදාගත්තේ මා විසිනි.ගමන යෑමට හදිසිය වැඩිය. දැන් සැමියාට ඉන්ධන ප්‍රශ්නයක් ද නැත. වාහනය අතුරුගිරියේ සිට කඩුවෙල දක්වා පැමිණ ඇත.“බර බරාස්”... ඉදිරි අසුණේ සිටි මා වීසිවී ගිය ද වින්ඩ්ස්ක්‍රීනයේ හිස වැදුණේ නැත. සීරීමකුදු නැත. ටින් ටින්පැටියා බිම වැටී සිටි හෙයින් මම ඌ අහුලා ගතිමි.“මොකද වුණේ?”“අපේ පැත්තටම යන කළුගල් ටිපර් එකක් කාර් එකේ වැදුණා”වෙලාව දහවල් දොළහමාර පසුවී ඇත. කුසගින්නේ සිටි මම සුසුමක් හෙළුවෙමි.‘ත්‍රීවීලර්’ එකක් පාරට කැපුව හින්දා මේ පැත්තට කපන්න වුණා” ටිපර් රියෙහි රියැදුරු එතැනදී කීව ද පොලිසියේ දී වැරැදිකරු වී ඇත්තේ සැමියාය. ටිපර් රියේ හිමිකරු බලවතෙකි.“තර්ඩ්පාටි හින්දා විඳගෙන ඉන්න වෙනවා” සැමියා ආපසු පැමිණ කීවේ චෝදනාවක් පරිද්දෙනි.“දොරවල් දෙකයි බෆර් එකයි ගන්න වෙනවා”මා පස වූ ඉදිරි දොර විවෘත කළ නොහැකි වුව ද රිය ධාවනය කළ හැකිය. බන්ධනාගාර රියකට ගොඩවූවාක් මෙන් මම හිරවී සිටින්නෙමි.“ඔයාට බඩගිනිද, ඉන්න මම කෑම පිඟානක් බෙදලා ගෙනත් දෙන්නම්” රෙස්ටුරන්ට් එකක් ඉදිරියේ රිය නැවැත්වූ සැමියා කීවේය.“හැන්දකුයි වතුර බෝතලේකුයි ගේන්න”බත්පතින් හැඳි පහකට වඩා අනුභව නොකළ හැකි වූයේ නැඟුණු දරුණු හිසරදය නිසාය. දිව‍ා භෝජනය අවසන් කළ සැමියා පැමිණ මගේ බත්පත ද ආපසු රැගෙන අවන්හලට ගියේය. දොරෙහි වීදුරුව උස්පහත් කළ හැකිය. එය ද වාසනාවකි. කාරුණික සැමියකු ලැබීම ද වාසනාවකි.“ඔයාට හොඳටම කැස්ස නේද. බලාගෙන ඉඳලා බැහැ. මේ ගමන්ම පොතුහැරින් බෙහෙත් ටිකක් අරගෙන යමු”වෛද්‍යවරයා පැමිණෙන්නේ සවස හයයි තිහ පසුවී බව දනිමි. දැන් පහට ආසන්නය. තවත් පැය එකහමාරක් රියෙහි මා කාලය ගත කළ යුතුය. ඉන්පසුව දුෂ්කර ක්‍රියා කොට රියැදුරු අසුනට පැමිණ බිමට බැස ගත යුතුය.ශනි ඒරාෂ්ටකය උදාවී ඇත්තේ මට නිසා අපලය වැඩිකමට මා ජීවිතයෙන් සමුගනීවි යැයි සැමියා සිතනුවා විය හැකිය.“මෙයා හරිම හිතුවක්කාරයි. කැස්ස හෙම්බිරිස්සාව ගැන හිතන්නේ නැහැ. හැමදාම උදේ අට වෙනකොට නාලා. රෑට ෆෑන් එක නැතුව නිදාගන්න බැහැ. නිවුමෝනියාවට ඒවි කියලයි මට බය...” සැමියා දොස්තර මහතාට කේලමක් කියයි.“හරි... මේ ඇන්ටිබයටික් එක ඉවර වෙනකල් නාන්නේ නැතුව ඉන්නකෝ. තව කොච්චර වැඩ කරන්න තියෙනවද? දොස්තර මහතා සිනාසෙමින් කීවේය.* * *බලන්නකෝ ගෙදරට එන පාරේ හැටි. නාන්න එන එවුන් ඔක්කොම කුණු දාන්නේ අපේ පාරට..” ගේට්ටුව සාදන්නට පැමිණි බාස්උන්නැහේට කරුණු විස්තර කරමින් සැමියා චෝදනාත්මක නෙතින් බලන්නේ මා දෙසය.පින් ළිඳ නැති නම් පොදු ළිඳ අම්මාගේ ආකල්පයකි. අපගේම ඉඩමෙන් පර්චස් අටක් වෙන්කොට පොදු ළිඳක් හදවා ඇත්තේ මෙරමාගේ හිත සුව පිණිසය. මනුෂ්‍ය සරතැස නිවන්නට ළිං පොකුණු සාදන්නා දෙව්සම්පත් ලබන්නේ යැයි කියනු ලැබේ. එහෙත් ළිඳට නාන්නට පැමිණෙන කාන්තාවන්ගේ කුණු රෙදි කැබලි පවා වැටෙන් මෙහාට වීසි කෙරේ. වැටෙන් මෙහා ඇත්තේ නිවසට පැමිණෙන මාවතයි. සබන් කොළ ෂැම්පු පැකට් පමණක් නොව තවත් නොයෙක් වෛවාරණ දේ අතුගා දමන්නට සිදුවන්නේ මටය. මා නිවසට පැමිණි විටදීය. පිනක් ලබා ගැනීමට කළ මෙහෙයෙන් හැම දිනකම මගේ සිත දූෂ්‍ය වී පව් පිරේ. මාරයාගේ උපක්‍රමද? අපලයද? මම කල්පනා කළෙමි.“ගේට්ටුව දැම්මට පස්සේ ආයෙමත් වත්තට එන්න කුඹුරෙන් බැහැලම එන්න වෙනවා. වැට ගැහුවට පස්සේ ඒකත් ඉවරයි” මම කීවෙමි.“වැට ගහන්නේ කොහොමද? හයිවේ එක යන හන්දා මේ පාර ආයෙමත් ලොකු කරනවලු ඒකට සම්බන්ධ වෙන්න”“ඒක එතකොට බලමු..” මම පිළිතුරු දුන්නෙමි.පොල් කැඩූ සොරුන් හසුවී ඇත.“අනේ නෝන මහත්තයා දෙවියන් පල්ල මම පොල් කැඩුවේ නැහැ” සොරා පැමිණ දෙපා වඳියි.පොල් ගත් මුදලාලි ද පැමිණ කීවේ සොරා ත්‍රීවීලරයක දමා ගෙනැවිත් පොල් ගෙනැවිත් දුන් බවකි.“මේ මිනිහා හිරේ ගියොත් දරුවන්ට කන්න දෙන්න විදියක් නැහැ. නිදාගෙන හිටිය මිනිහව ඇහැරවාගෙන සමන්තයා තමයි මෙයාව අරගෙන ගියේ” සොරාගේ බිරිය හඬමින් කියන්නීය.මම අනුකම්පාවෙන් බලා සිටියෙමි.“ඈ බං උඹ දැන් කීවා නේද පොල් කැඩුවේ නැහැ කියලා. මේ උඹේ ගෑනි සාක්කි දෙන්නේ හොර පොල් කැඩුවා කියලා” පොලිස් නිලධරයාගේ ප්‍රශ්නයෙන් ‍සොරා බිම බලාගත්තේය.“ඔන්න ඔය මිනිහව නිදහස් කරන්න කියන්න”“ඔයාගේ අනුකම්පාව භූමිකම්පාව වේවි” සැමියා චෝදනා කළේය.සති‍ දෙකක් රිමාන්ඩ් භාරයේ තබන්නට නියම වූ සොරා අපගේ ඉල්ලීම නිසා නිදහස් වී ගෙදර ආවේය.තවත් සති දෙකක් ගෙවී ගියේය.නැවතත් දුරකථන පණිවුඩයක් ගමෙන් ලැබුණි.“ගෙදරට හොරු පැනලලු. ටීවී, බ්ලෙන්ඩර්, හීටර්, ටෝස්ටර් ඔක්කොම අරගෙන ගිහින්ලු. පොල් හොරු ගමෙත් නැතිලු. මේ සැරෙත් ත්‍රීවීලර් දෙකක බඩු අරගෙන ගිහින් තියෙන්නේ. මට දුක තණකොළ කපන මැෂින් එකත් අරගෙන ගිය එකට. හොඳයි නේද ඔයාගේ අනුකම්පාව?”ශිව නේත්‍රයෙන් අසුරයා භෂ්ම වූ අන්දම මට සිහිවේ.“තවම මගේ අපලය ඉවර නැතුව ඇති” මම නිදහසට කරුණු ඉදිරිපත් කළේ බිම බලාගනිමිනි.චිත්‍රා අයි. පෙරේරාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>24</day>
    </date>
    <link>http://www.silumina.lk/2014/08/24/_art.asp?fn=cr1408244</link>
    <topic>ශ්‍රී ලංකා විද්‍යාලයෙන් ගුවන් විදුලියට</topic>
    <author>මහාචාර්ය</author>
    <content>ශ්‍රී ලංකා විද්‍යාලයෙන් ගුවන් විදුලියටඑක් හවස්වරුවක ශ්‍රී ලංකා විද්‍යාලයේ උගන්වමින් සිටියදී මට විදුහල්පති ස්වාමීන් වහන්සේ වන බද්දේගම විමලවංශ නායක හාමුදුරුවන්ගෙන් පණිවුඩයක් ලැබිණ.“පන්තිය ඉවර වෙච්ච ගමන් ලොකු හාමුදුරුවන්ව මුණගැහෙන්ට කිව්වාÓයි පණිවුඩකාරයා කීය. මම, පන්තිය අහවර වූ වහාම උන්වහන්සේ අසුන්ගෙන සිටි කාමරය සොයා ගියෙමි.“අපේ සුනන්ද මහත්තයා අපව දාල යන්ඩ වාගේ නේද කල්පනාව?” විමලවංශ හිමියෝ ඇසූහ. මා තුළ විමතියක් ඇති විය. අප ස්වාමීන් වහන්සේ මේ කතා කරන්නේ කුමක් ගැන දැයි දැනගනු රිසිව සිටියෙමි.“එහෙම අදහසක් නම් නෑ හාමුදුරුවනේ” මම කීමි.“නෑ අපේ මේ වින්සන්ට් පණ්ඩිත මහත්මයා මගෙන් විමසුවා ඔය මහත්තය ගැන?”“ඒ මොකද හාමුදුරුවනේ?”“ඔය මහත්තය ගුවන්විදුලියේ රස්සාවකට ඉල්ලුම් පතක් යවලා සම්මුඛ පරීක්ෂණයක් තිබුණ නේද?”“එහෙමයි හාමුදුරුවනේ”“විමසිය යුතු පුද්ගලයෝ අතරට මගේ නමත් දාල තිබුණා නේද?”“එහෙමයි හාමුදුරුවනේ”“ඉතින් මගේ හිතේ ඒ උදවිය මහත්තයව තෝරාගත්තට පස්සේ තමයි ඔය මගෙන් විමසුවේ”“ආ දැන් මට කාරණේ තේරෙනවා” මම කීමි.“මහත්තයට ලැබෙන්නේ මොන තනතුරක්ද?”“නිබන්ධ සම්පාදක”“ඉතින් බොහෝම හොඳයි නෙවැ. එතකොට සම්පූර්ණ කාලේ ඒකට කැපකරන්නට වේවි. එහෙම ‍ෙන්ද?”“එහෙමයි හාමුදුරුවනේ. ඒත් මට තවම ඒ ගැන දන්වලා නෑ”“මගේ හිතේ නිල වශයෙන් දන්වන්නට ඉස්සරවෙලා තමයි ඔය මගෙනුත් විමසුවේ. වින්සන්ට් පණ්ඩිත මහත්මයා බොහෝම හොඳ මනුස්සය. අපේත් හිතවතා. මම සුනන්ද මහත්තයාව ඔන්න ඉහළින්ම රෙකමදාරු කෙරුවා. මහත්තයත් ඉතින් අපේ කෙනෙක් නෙවැ. ඒ වුණත් ඔය මහත්තය අපේ අවශ්‍ය වෙලාවට මේ පැත්තෙත් ආවොත් තමයි හොඳ”“ඉගැන්වීම නම් මම නතර කරන්ට කිසිම බලාපො‍ෙරාත්තුවක් නෑ හාමුදුරුවනේ”“ඒත් ඉතින් උගන්වන්ටත් කාලේ හොයාගන්ට එපායැ”“එහෙමයි හාමුදුරුවනේ”විමලවංශ නායක හිමියන් හා සමඟ මම බොහෝ වේලාවක් කතාබහ කරමින් සිටියෙමි. නොදැනිම කාලය ගතවී ගියේය.මට එක්වරම සිහිපත් වූයේ මා සම්මුඛ පරීක්ෂණයට මුහුණ පෑ අවස්ථාවය. මම එය එතරම් බැරෑරුම් කාර්යයක් ලෙස නොසැලකුවෙමි. ඒ පිළිබඳ එතරම් විශ්වාසයක් ද නොතිබිණ. මා සම්මුඛ පරීක්ෂණයට ගෙන ගියේ මවිසින් ඒ වන විට ලියන ලද පොත් දෙක තුනකුත් උපාධි සහතික පත්‍රයත්, ම‍ගේ ලිපි ලේඛන පළවූ වාර ප්‍රකාශන කීපයකුත් පමණකි. එම සම්මුඛ පරීක්ෂණයේ දී මට අමතක නොවන ජවනිකාවක් විය.“කොයි පොතට ද සම්මානයක් ලැබුණේදැයි වින්සන්ට් පණ්ඩිත මහතා මගෙන් ඇසීය. මම මගේ ප්‍රථම නවකතාව හෙවනැලි ඇද මිනිස්සු පිටපතක් එතුමා වෙත දිගු කළෙමි. පණ්ඩිත මහතා පොතේ පිටකවරය දෙස ටික ‍ෙව්ලාවක් බලා හිඳ හිනාවක් පෑවේය.“මොකක්ද මේකෙන් කියැවෙන්නේ?Óයි පණ්ඩිත මහතා ඇසීය.“ඔය සිත්තම ඇන්දේ මහගමසේකර මහත්මයා. ඒකෙන් කියවෙන්නේ හිතක හැටි” මම කීමි.“ඒ කිව්වේ..?”“සිත දුර ගමන් යනවා - නිතරම සලිත වෙනවා - නතරවීමක් නෑ”පණ්ඩිත මහතා යළිත් සිනාසුණේය. ඒ සමඟම ඉතිරි සාමාජිකයෝ ද සිනාසුණහ. පණ්ඩිත මහතා සමඟ ඒ සාමාජික මණ්ඩලයේ තවත් දෙදෙනකු සිටිය බව මට මතකය. ඉන් එක් අ‍යකු නම් ඕල්කට් ගුණසේකර මහතාය. අනිත් පුද්ගලයා නම් කේ.එච්.ජේ.විජේදාස මහතාය. ඔවුන් ඇසූ ප්‍රශ්නවලින් කීපයක් යම්තමින් මට මතක ඇත. ඇසුවේ කවුරුන්ද යන්න නම් හරියාකාර මතක නැත.“විශ්වවිද්‍යාලයේ ඉංග්‍රිසි උගන්වල තිබෙනවා නේද?”“ඔව්. මම ඉංග්‍රිසි උපදේශකවරයෙක්”“ඉංග්‍රිසි උගන්වන්න පුහුණුවක් ලැබුවද?”“ඒ හැටිම නෑ”“ඒ රස්සාවෙන් අස්වෙලා ද දැන්?”“ඒක තාවකාලික පත්වීමක්”“වඩා කැමති ගුවන්විදුලි රස්සාවට ද ඉංග්‍රිසි උගන්වන්ටද?”“ගුවන්විදුලියට”ඔවුහු එකිනෙකාගේ මුහුණු බලාගත්හ. ඔවුන් අතරේම සිනා පහළ කරගත්හ. මගෙන් ප්‍රශ්න නඟන මේ හැමෙකකුම පරිපාලන නිලධාරීහු වෙති. මට එය ලේසියෙන් අමතක කළ ‍ෙනාහැකිය. ඔවුන්ගේ තීරණය අවසාන තීරණය වනු නිසැකය.“ඉංග්‍රිසියි සිංහලයි හැරුණාම වෙනත් මොන භාෂා ද දන්නේ?Óයි අන්තිමට ඇසුවේ වින්සන්ට් පණ්ඩිත මහතා බව මට මතකය.“මම පාලි ඉගෙනගෙන තිබෙනවා. මම තරමක් දුරට හින්දි ඉගෙනගෙන තියෙනවා”“හින්දි සින්දුවක් අහලා ඒකේ තේරුම සිංහලෙන් කියන්නට පුළුවන්ද?”“යාම්තමින් පුළුවන්. ඒක මම ප්‍රගුණ කළේ නෑ”“ප්‍රගුණ කරන්නට ආශාවක් නැද්ද?”“නැහැයි කියන්ටම බැහැ”“ගීත රචනා කරල තිබෙනවා නේද?”“ඔව්”“හොඳයි” ඒ මට එතැනින් නික්මීමට ලැබුණු සංඥාවය.ඒත් අන්තිම ප්‍රශ්නයත් මා නැඟී සිටිත්ම ඇසුවේ වින්සන්ට් පණ්ඩිත මහතාය.“අපි තෝරාගත්තොත් ඒ බව දැනුම් දෙනවා. එතකොට ඔය කර කර ඉන්න රස්සාවෙන් අස්වෙන්න කොච්චර කාලයක් ඕනෑවෙයිද?”“දවසක් දෙකක් තිබුණම ඇති”වින්සන්ට් පණ්ඩිත මහතා එවර පෑ හිනාව මට දැනුදු මතකයට නැඟේ. ඔහු බෙහෙවින් කාරුණික කෙනෙකැයි යන හැඟුම මා තුළ ජනිත විය. ඔහු පාලි උගතකු බවත්, එකල ත්‍රෛමාසිකව පළවූ ‘සාහිත්‍යය’ නමැති සඟරාවේ එක් සංස්කාරකවරයකු බව ද මට සිහිපත් විය. ඒ වන විට මගේ කෙටිකතා දෙකක්ම ‘සාහිත්‍යය’ සඟරා‍ෙව් පළවී තිබිණ. පණ්ඩිත මහතා සංස්කාරකවරයකු වන බැවින් නිසැකයෙන්ම මගේ කෙටිකතා කියවන්නට ඇතැයි යන සිතිවිල්ල ද මා තුළ ඇතිවිය.විමලවංශ නාහිමියන් සමඟ පැවැති කතාබහින් පසුව නිබන්ධ සම්පාදක තනතුරට මා තෝරාගනු ඇතැයි යන විශ්වාසයක් මා තුළ තහවුරු වී තිබිණ. එදින හවස්වරුවේ මම ගෙදර පැමිණ විමලවංශ හිමියන් මා සමඟ පැවැසූ හැමදෙයක්ම මගේ තාත්තා සමඟ කීවෙමි.“ඒකෙන් කියැවෙන්නේ තෝරාගත්තු බව තමයි” යනු තාත්තාගේ ද උපකල්පනය විය.තාත්තා ඊළඟට කී දේ ද මට මතකය.“වින්සන්ට් පණ්ඩිත මහත්තයාලා නියම මිනිස්සු. ආන්න ඒ උදවිය තමයි නියම පරිපාලනයට සුදුසු උගත්තු. ඒ උදවිය දන්නවා වැඩක් කරන්නට පුළුවන් අය කවුද බැරි අය කවුද කියල”එබඳු අදහසක් තාත්තාගේ මුවින් නිකුත් වෙන්නේ එ‍ෙහමත් කලාතුරකිනි. ඒ මන්ද කිවහොත් අපේ තාත්තා රාජ්‍ය සේවයේ කලක් නියැළී හිඳ එහි හැම පැත්තක් ගැනම හොඳ වැටහීමක් ඇතිව සිටි කෙනකු වීමය.මහාචාර්යසුනන්ද මහේන්ද්‍රකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>24</day>
    </date>
    <link>http://www.silumina.lk/2014/08/24/_art.asp?fn=cr1408245</link>
    <topic>දොස් නිදොස්</topic>
    <author>ඩී. එ‍ෆ්. කාරියකරවන</author>
    <content>දොස් නිදොස්ඇතුළකාලාන්තරයක් තිස්සේ ඇතුළ යන්නෙහි අරුත වූයේ ගෙයක හෝ භාජනයක හෝ ඇතුළාන්තයයි.දැන් ඇතුළ යන්නට තව අරුතක් එක් වී ඇත. ඒ අරුත නම් බන්ධනාගාරයයි.දිනපතා පත්‍රයෙක පළවූ සිරසක් මෙසේයි:“රොයිස් ප්‍රනාන්දු යළිත් ඇතුළට”මෙහි ‘ඇතුළට’ ය කීවේ හිර ගෙදරට ය.හිර ගෙදරට ‘ඇතුළ’ ය යන නම අපට ලැබුණේ එංගලන්තයේ ඉංගිරිසි භාෂාවෙනි.එංගලන්තයේ යමකු හිරේ වැටිලා ඉන්න බව කියන්නේ ‘He is gone inside’ හෝ ‘He is inside’ යනුවෙනි. මේ inside ය කියන්නේ හිර ගෙදරට ය.ඒ inside යන්න ඇසුරෙන් දැන් අප රටේ ද හිර ගෙය ‘ඇතුළ’ නම් වේ.‘ඇතුළ’ යන්නට අමතරව අලුතෙන් ලැබුණු අරුතෙකි බන්ධනාගාරය.‘ඇතුළට ගියා’ - ‘ඇතුළෙ හිටියෙ’ යන යෙදුම් බන්ධනාගාර ගතවන්නවුන්ගේ ‘නම්බුව’ පිණිස වේ ද?ලන්දලන්ද යනු කැලයක් නො වේ. සමහරුන් ලන්ද හඳුන්වන්නේ කැලයක් වශයෙනි. කලපුව අසල ඇති ලන්දට කඩොල් කැලයයි කීම නිදසුනකි.ලන්ද යනු තදේට ගහකොළ වැඩුණු පෙදෙසෙකි. එහෙත් එය කැලයක් නොවේ.ලන්ද යන්නෙහි නියම අරුත දෙන මහ සිරසක් එම පත්‍රයේ ම විය. ඒ මෙසේයි:“කැලිඩෝ වෙරළේ වැටකෙය්යා ලන්ද ලිංගික පාරාදීසයක්”ලන්ද හොඳ යෙදුමක් වුව ද එතැන ‘ලිංගික පාරාදීසයක්’ යන්න නම් ගැළැපෙන සිරසක් නො වේ.පාරාදීසය‘පාරාදීසය’ යන්න Paradise යන ඉංගිරිසි වදනින් වාත්තු කැර ගන්නා ලද්දකි.Paradise යන්නෙහි අරුත ස්වර්ගයයි.වැටකේ ලන්දක් පාරාදීසයක් වශයෙන් හැඳින්විය හැකි ද?අනෙක් වරද නම් ‘ලිංගික පාරාදීසය’ යන්නේ නො ගැළපීම ය.ඉපැරැණිඅවුරුදු 2300 ක් ඉපැරැණි තඹ තහඩුවක් ලැබී ඇතැයි පුවත්පතෙක සඳහන් විය.‘අවුරුදු 2300 ක් ඉපැරැණි’ යනු වැරැදි යෙදුමෙක්. අවුරුදු ගණන සඳහන් කළාට පසු ඉපැරැණි යන්න යොදනු බැරි ය.එය කිය යුත්තේ ‘අවුරුදු 2300 ක් පැරැණි’ යනුවෙන් හෝ ‘ඉපැරැණි’ යන දෙකෙන් එකක් සහිතව ය.කරපොය්යන් ගැහීමපොට්ටනියක් හෝ යම්කිසි බරක් කර උඩ තබා ගැනීම කරපොය්යන් ගැහීම නම් වේ.දරුවකු කරේ තබා ගැනීම ද මීට අයත් වේ.කාසි පණම්කාසි යන්න හැදෙන්නට ඇත්තේ ඉංගිරිසි භාෂාවේ cash යන්නෙන් විය හැකි ය.පණම යනු පෙර පැවැති කාසියකි. එහි වටිනාකම සත හයකි. පණමෙන් බාගය හැඳින්වුණේ තුට්ටු දෙක යනුවෙනි. තුට්ටු දෙක යනු සත තුනකි.පැන්සය නම් වූයේ සත හතර ය.පැන්ස 12 සිලිම නම් වී. සිලිම කීවේ සත පණහටය. සිලිම් 20 පවුමය. ඒ කීවේ සත පනහ ඒවා විස්සක් වූ රුපියල් දහයට ය. සත පනහේ (සිලිම්) විසි එක (රු. 10.50 ගිනි එක නම් වී.මේ එදා පැවැති ව්‍යවහාරයයි.දැන්වීම්පුවත් පතෙක ප්‍රධාන කොටස් දෙකක් වේ. ඒ වූකලි කියවන දෑ හා බලන දෑය. කියවන දෑ ඉංගිරිසියෙන් හැඳින්වෙන්නේ ‘ReadingMaterials යනුවෙනි. බලන දෑ නම් දැන්වීම් (advertisements) ය.කියවන දෑ (Reading Materials) ද ප්‍රවෘත්ති හා විශේෂාංග යන ආදි වශයෙන් විවිධ වේ.මෙසේ විවිධත්වයන් ඇති වුව ද ඉස්සර බොහෝ දෙනකුන් පුවත් පතෙක ඇති සියලු දෙයක් ම හඳුන්වන ලද්දේ ‘දැන්වීම්’ යනුවෙනි.දැන්වීම් යනු යම් යම් පුද්ගලයන් හෝ ආයතන විසින් පුවත්පතකට මුදල් ගෙවා ඉඩ ප්‍රමාණයක් ලබාගෙන පළ කරනු ලබන ප්‍රචාරණයක් බවට ඇතැම්හු නො දනිති.ඒ බව දන්නා ඇතැම් ප්‍රවීණයන්ට වුවද පත්තරයෙක ඇතැම් පුවත් ගැන කියැවෙන්නේ දැන්වීම් කියා ය.එබඳු ‘දැන්වීම් කතාවක්’ පසු ගිය දා ද අසන්නට ලැබිණි.ඉංගිරිසියෙන්කැමරා - Camera බංකු - Bench බැංකු - Banks ඩෙස්ක් - Desk සැටි - Settee බුරුසු - Brush ඩිස්පෙන්සරිය - Dispensary ලොංඩරිය - Laundry සැලුනය - Saloon කච්චේරිය - Kachcheri ෆාමසිය - Pharmacy රෙස්ටුරනය - Restaurant ස්ටෝරුව - Store ඉස්තිරික්කය - Iron කොස්තාපල් - Constable පිස්තෝලය - Pistol දොර - Door බරාඳය - Varendah සීලිම - Ceiling පයිප්පය - Pipe කරාමය - Tap සෝඩා - Soda ජින්ජබීර - Ginger Beer කොකාකෝලා - Coca cola ස්ප්‍රයිට් - Sprite නෙක්ටෝ - Necto සරුවත් - Sherbet බීර - Beer ස්ටවුට් - Stout ජින් - Gin විස්කි -Wihisky බ්‍රෑන්ඩි - Brandy වයින් - Wine රම් - Rum මෝටර් කාර් - Motor carඩී. එ‍ෆ්. කාරියකරවනකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>24</day>
    </date>
    <link>http://www.silumina.lk/2014/08/24/_art.asp?fn=cr1408246</link>
    <topic>සාහිත්‍ය ප්‍රශ්න පත්තරය</topic>
    <author>ඉනෝකා පෙරේරා බණ්ඩාර</author>
    <content>සාහිත්‍ය ප්‍රශ්න පත්තරයපොත් කියැවීමේ පුරුද්ද විමසන මෙම ප්‍රශ්න මාලාව ඇරැඹෙන්නේ, පාඨක ඔබටත් ගත හැකි යමක් එහි ඇති බැවිනි.අත්තනායක එම්. ෙහ්රත්ඔබේ ප්‍රියතම ප්‍රබන්ධ කෘතිය...‘කර්ම‍සෝ සහෝදරයෝ’ පියදෝර් දොස්තවොස්කි ගේ මුල් කෘතියෙන් මේ පොත පරිවර්තනය කළේ, සිරිල් සී. පෙරේරා රුසියානු විප්ලවයට පෙර ධනපති පංතියේ යථාර්ථය ඉතාමත් මැනවින් නිරූපණය කළ කෘතියක් මෙය.ප්‍රබන්ධ නොවන කෘතිය...ආනන්ද කුමාරස්වාමිගේ ‘මධ්‍යකාලීන සිංහල කලා'. ඔහු ද්‍රවිඩ වුවත් ඔහුට තිබූ සිංහල මිනිසුන්ගේ කලා ශිල්ප පිළිබඳ හා සංස්කෘතික ඇල්ම, සමකාලීන ලේඛකයන් හෝ පරිවර්තකයන් තුළ තිබුණේ නැහැ. ජාතිවාදයට විරුද්ධ හා ජාතිවාදයේ වෛරය නැති කරන පොතක් ලෙසයි එය මා දකින්නේ.මේ දිනවල ඔබ කියවන්නේ...‘සංස්කෘතික විවාහයේ ගැටුම් හා බලපෑම්.’ කැත්ලින් ජයවර්ධන නම් අපේ සුවිශේෂී ලේඛිකාවගේ නවකතා පිළිබඳ, කොළඹ විශ්ව විද්‍යාලයේ ශිෂ්‍යාවක වන චතුරිකා කුමාරි වනසිංහ ලියූ විචාරාත්මක කෘතියක් මෙය.කතන්දර කියනවා වෙනුවට කැත්ලින්ගේ පොත්වල මූලධර්ම හා න්‍යෂ්ටීන් පිළිබඳ ගැඹුරින් බලන මේ කෘතියේ චතුරිකාගේ කියමන - ලියමන හා වියමන හරිම අප‍ූරුයි. ඈ සෑහෙන මහන්සිවෙලා ලියූ කෘතියක් බව පෙනෙනවා.කෙනකුට කියවන්න යැයි ඔබ නිර්දේශ කරන කෘතීන් තුනක්...මහගම සේකරගේ ප්‍රබුද්ධ - මගේ විශ්ව විද්‍යාල ජීවිතයේ කොයි අතට යා යුතු දැයි අතරමංව සිටි මොහොතක, මට සිය දිවි නසා ගන්න ඉඩ නොදී ජීවිතයට පෙම් බඳින්න කියා දුන්නේ ‘ප්‍රබුද්ධ’ යි. අදත් මා නිතර කියවන ආදරයෙන් අතපත ගාන කෘතියක් එය.ජාතක පොත් වහන්සේ - ප්‍රබුද්ධ තරම්ම ජීවිතයට මඟ පෙන්වූ අනෙක් පොත මෙයයි. අදත් නිතර මගේ දෙපැත්තේ තියෙන්නේ මේ පොත් දෙකයි. කෙනකුගේ ජීවිතයට යා යුතු මඟ පෙන්වන මේ වටිනා පොත, නිතර කියැවිය යුතු පොතක්.හර්මන් හෙස’ ගේ සිද්ධාර්ථ - මෙය දයාරත්න ගරුසිංහ ගේ පරිවර්තනයක්. මේ පොත කියවන අනාගත බෞද්ධයා, සිද්ධාර්ථ චරිතය පිළිබඳ මීට වඩා විශ්ලේෂණාත්මකව සොයයි - බලයි.රජ සැප - කම් සැප සියල්ල හැරදා සිද්ධාර්ථ කුමාරයා ගිහි ගෙය අත්හැරියේ පුද්ගලික ජීවිතයේ වූ කඩා වැටීම් නිසා ද යන කාරණය මේ පොතෙන් ඉස්මතු වනවා. මා මේ කියන්නේ, ශ්‍රද්ධාවන්ත බෞද්ධයාට නෙවෙයි. බුද්ධියෙන් සහ හදවතින් ථේරවාදී බෞද්ධයාටයි මේ පොත ගෝචර වන්නේ.පොතක ඔබ වඩා වැදගත්කොට සලකන්නේ රචනා ශෛලිය ද... අන්තර්ගතය ද... නැතිනම් අවසානය ද...අන්තර්ගතය. යම් කෘතියක චරිත හා චරිත නිරූපණය මිස ඉන් පිටස්තර දේ මට වැදගත් නැහැ. හරියට මට ලැබෙන තේ කෝප්පයක් වගේ. එහි තේවල රසය මිස කෝප්පයවත් පීරිසියවත් එහි මෝස්තරවත් මට වැදගත් නැහැ.ඔබ ළමා කාලයේ කියැවූ හොඳම පොත...දොස්තර ආර්.එල්. ස්පිට්ල්ගේ ‘මැකී ගිය දඩමං'. අදත් මේ පොතට මං කොයි තරම් කැමැති ද කිව්වොත් මහියංගණ පළාතේ ගියා ම ඒ ගම් බිම් වලට යනවා. ඒ ආදිවාසීන් මුණ ගැහෙනවා. ඒ පොත මොනතරම් සුන්දර ද කියලා දැනෙන්නේ පොතේ ඇති දේ සැබෑවට ම දකිද්දී.සූරියගහ පතන සිංහල දෙමළ විදුහලේ හයේ පන්තියේ විතර ඉඳිද්දීයි මේ පොත මං කියෙව්වේ. ඒ වගේ ම මතකයේ රැඳුණු අනෙක් පොත තමයි ‘වන සරණ.’ඔබ කියැවීමට කැමැති විශේෂ වර්ගයක පොත් තිබෙනවා ද...දැන් නම් පරිවර්තනවලට. මාර්ටින් වික්‍රමසිංහ, සේකර, සරච්චන්ද්‍ර යුගවලින් පස්සේ ඇඟට දැනෙන කෘතීන් ලියැවීම අඩු වුණා. ඉන් පස්සේ තමයි කියවන්න හිතෙන පරිවර්තනවලට යොමු වුණේ.මෙතෙක් ඔබ කියැවූ පොත්වලින් ජීවිතයට ලැබුණු දේ...ඉවසීම, කේන්ති නොයෑම, මනුෂ්‍යයින් දිහා මධ්‍යස්ථව හා කරුණාවන්ත සිතින් බලන්න පෙලැඹීම. ඒ විතරක් නෙවෙයි, අදත් මගේ හොඳම ගුරුවරයා, හොඳම නෑදෑයා‍ සහ දෙමවුපියෝ තරමට මං සලකන්නේ පොත්. මොකද එදා ‘ප්‍රබුද්ධ’ කියෙව්වේ නැතිනම් අද මගේ ජීවිතේ කොහේද කියලා, මං දන්නෑ. පොතකට පුළුවන් ජීවිතේ ම වෙනස් කරන්න.ඔබට අනුව පොතකින් තැනුණු හොඳම චිත්‍රපටය.‘ඩොක්ට ෂිවාගෝ. දේශීය නිර්මාණය නම් සේකරගේ ‘තුංමං හන්දිය'.ඔබ ඉහළින් ම අගයන කතුවරයා...ලියෝ ටෝල්ස්ටෝයි.ඔබේ ප්‍රියතම සම්භාව්‍ය කෘතිය...ආර්.එල්. බ්‍රෝහියර්ගේ ‘ලංකාවේ වැව්’ නම් පුරාණ විස්මිත වාරි කර්මාන්ත පිළිබඳ කෘතිය. ඒ පොත කියවද්දී මොකක්දෝ මහා ගුප්ත හැඟීමක් දැනෙනවා. බ්‍රෝහියර් ලෙස මේ යළි පුනර්භවයක් ලබා තිබෙන්නේ මහසෙන් රජු ද නැතිනම් මහා පරාක්‍රමබාහු රජු ද කියලා. කැලෑ, වන කඳු පීරමින් ඔහු මේ සොයන්නේ පෙර හුරු පුරුදු තමන් හැදූ වාරිකර්මාන්තය ද කියලා.ඔබේ ප්‍රියතම පරිවර්තන කෘතිය...දයාරත්න ගරුසිංහ පරිවර්තනය කළ හර්මන් හෙස්ගේ ‘සිද්ධාර්ථ'.ඉනෝකා පෙරේරා බණ්ඩාරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>24</day>
    </date>
    <link>http://www.silumina.lk/2014/08/24/_art.asp?fn=cr1408247</link>
    <topic>කව් සිළුමිණ</topic>
    <author/>
    <content>කව් සිළුමිණ සංස්කරණය - රත්න ශ්‍රී විජේසිංහසට­හන : එදා ජන­ක­වියේ මේවර කෙළි­යට යොදා ගැනුණේ නැතිවූ කිසි­යම් පල­ඳ­නා­වක් වූ මේව­ර­යයි. අද එතැන ගෙන ඇත්තේ ජංගම දුර­ක­ථ­න­යයි. එය ද ජන දිවියේ සියලු තන්හි භාවිත වන නැතිව ම බැරි වූවකි. පැරණි රිද්ම - ආකෘති වහ­ර­මින් ම බන්දුල, උත්ප්‍රා­ස­වත්ව එකී නව භාවි­තාව කදි­මට කවි­යට කැඳවා ගනී.“සාර සදිසි නෙක මල් නෙළනා” කළ වළ ගියෙදෝ නුඹෙ ජංග­මයා! සොඳු­රිය නුඹ පල් අපෙ දරු­වන් පල් “මල් නෙළුවේ” නැත ජංග­මයා! පණහේ - සීයේ කාඩ් දමා­ගෙන මිතු­රන් ඇමතූ ජංග­මයා! හිත තුළ තෙර­පෙන දුක - සැප කවි­කර කෙටි පණි­වුඩ කෙටු ජංග­මයා! ලෙඩක් - දුකක් - කර­ද­ර­යක් ආ කල කලණ මිතුරු වූ ජංග­මයා! බිම වැටු­ණත් පොළවේ ගැහු­වත් යළි මර­ණින් නැගිට්ට ජංග­මයා! බිරි­ඳට බත්පත ගෙන යන අතරේ මග හැලුණයි මගෙ ජංග­මයා! ඇහිලූ කෙනෙ­කුන් ආපහු දුන්නොත් බෝ පින් සිදු­වෙයි ජංග­මයාපිය­න්කා­රගේ බන්දුල ජය­වීර එක පත කෑ අප දැන් දෙදෙ­නකු බව මොර දී පව­සන නුඹ ඉදි කළ වැට පැළ ඉනි මුදු­නින් දලුලා නිල්වන් ඉර­ම­ඬ­ලට මං අහු­රයි මල­නුව කළු­වට හුරු කොළ හැදු­ණත් අතු­වට එකම මල­ක්වත් කිසිදා නොපි­පෙන දැන් මහ වන­යක සිරි උසු­ලයි වැට නුඹ නුඹෙ දරු කැල සම­ඟින යන එන රූ පොඩි කැබැලි ව මගෙ ඇස රිද­වන නමුදු නුඹේ අගනා සම්පත වැටකේ. පී. ඩබ්ලිව්. ප්‍රියන්ත ජය­ලත් ඔලි­ම්පස් කන්ද මුදුනේ දැනුම හංගා උන් සුර මඩු­ල්ලෙන් ගින්දර හොරා ගෙන, අඳුරේ වැටෙන සිසිරේ මැරෙන ජන­තාව අයි­ති­යට දුන් අසු­රයා ප්‍රොමි­ති­යස් අද කාලයේ අපට නුඹ අව­වා­ද­යකි, උපමා කතා­වකි, මිථ්‍යා විශ්වා­ස­යකිගවීන් ප්‍රභා­සර දොරට බසිමි නැත කිසි­වකු මඟ අසන මඟට බතක්, බේතක් විමසා බලන අතට පයට නොදැනී දෙව­සර ගෙවිණ රැයට දවා­ලට මට තනි­කම පමණ නැ‍ඟෙන්නේ වෙසඟ සඳ - පින්බර මුහුණ ඉතින් නුඹ දකි­න්නට යන්නට සිතිණ කයින් ඉතිරි කළ පස් මිට ගත් සොහොන නිස­න්සලේ අඳුරේ එහෙම ම තිබිණ වෙසක් දාක රෑ අප ගෙපි­ලට පැමිණ පහන් ඇවිල වූ හැටි මා සිත ඇඳිණ බකට් පහන ඇවි­ලෙන විට සැඬ නලින සුළං මුවා­වට අද නුඹෙ අත නොවිණ ඈතින් ඇසෙයි හඬ ගණ කළු­වර බුරන මූදෙන් නැ‍ඟෙයි රළ හඬ වැළ­පුම් සරින මූණෙන් නුඹේ අව­සන් සින­හව පෙනිණ දෑතින් කෙසේ මම රැක­ගන්න ද පහනරත්න ශ්‍රී නුඹ නිසා නෙතින් වට කඳුළු බිඳු විය­ළ­වමි මේඝ­යක් වී අහස නුඹට සිහි­ලක් මවමි නුඹ නිසා මිලින මල් සුවඳ හිත සඟව ගමි මත­ක­යෙන් පණ පොවා පාට නුඹ ළඟ තබමි තරු මකා බිම් කළුව මැවූ බැව් මකා­ලමි කදෝ­පැ­ණි­යෙකු ව, නුඹ භීත දිවි කලු මකමි කවි මවා උල්පත් ද සිඳ දැමු සිත කණිමි තෙත් පසක් මිරි­කලා හඬන නුඹ සිත ඉසිමි දෑත් පට­ලන සිහින බොඳව ගිය බැව් හඟිමි ගං දෑල සිඳි නුඹට මගෙ දෑත දිගු කරමි.උපෙ­කලා භාග්‍යානී අතු­කෝ­රළ කළ­පුවෙ ලුණු හුළං ඇවිත් කුප්පි ලාම්පුව නිවාවි කෑකෝ ගාගෙන එන රැලි වෙරළ පැදුරෙ හති අරීවි ඇදුම එක්ක පොර බද බද ඉන්දැදි සඳ මිළින වේවි සෝ සුසු­මන් හෙළන මූද එළි­වෙ­න­තුරු දුක කියාවි මයින හම පිඹි­නවා වාගේ දිගට ගැඹු­රට හුස්ම යන්නේ පපු ඇටය ඇතු­ළට ගිලෙන්නේ ඉල­බැ­රැ­න්දම ඇදුම් කන්නේ හීන් කෙඳි­රිය නගා ගෙන­වත් හුස්ම ටික ඇයි පිට නොවන්නෙ? තටු ගසා ගෙල උස්ස­ලා­වත් ඉක්ම­නට කුකු­ළනි අඬන්නේසෙන­රත් තෙන්න­කෝන් උණුව පා වැතිරී අනි­යත දහම් පැවසී එකලු කොට විසිරී නිවන් මං කරයි එළි පෙහෙළීඑන්. ඩබ්ලිව්. පී. ලාල් වදා­කඩ ගින්නේරි කඳු­කරේ කැරකිලා මඟ දෙපස පිපී ගිලි­හුණ කුසුම් අහුලලා හැෙලන අහු පිනි ඇල්ලෙ පෙන අතර සඟවලා ගල­නවා නුඹ අපේ ගම ළඟින් හිනැහිලා වක්ක­ලම් වළ රැඳී නුඹ අසි­රි­මත් මනා රැලි සලන හැටි බලා බඳ වටා සළු උනා හිරු උදා වී කිරණ කෙඳි දිගත වන වනා විල් පියුම් කැකු­ළි­යන් හට උග­න්වයි සිනා ඉවුර බද වැවුණ කේතකි ගුහා­වල රැඳී පිපුණ මල් තිබෙනු දැක නෙළා ගන්නට නොදී වඩා­ගෙන ඉඹින කොට ආද­රෙන් හිත බැඳී නුඹට වෙන සොම්න­සක් නැතුව වාගෙයි යෙදී නියං සායෙන් පෙළී දඟ රැඟුම් හැර පියා හඬ නඟන්නේ නැතිව සුළි නැමති මුව අයා ජීවිතේ කර්ක­සයි රළුයි පර­ළුයි කියා සුමට වැලි තලා­වල් වල තිබුණි නුඹ ලියාරිල්ලො­ලුවේ රුවන් රත්නා­යක සියො­තුනි දෙනු මැන තොපෙ පිය­පත් මට නිමේ­ෂ­යක් තව නොවී පමා නිස­සල අර­ණක මන සත­ප­න්නට යන්නෙමි ඉඟි­ල්ලිලා ඇගේ නෙතේ නැහැ මල්සර නෙතු කැන් නොමැත එදා මෙන් පිබි­දුණු රණ­හස වියැකී මී විත තොල් මල් පරවී වස­න්තයේ රූ බොඳ වීලා යයි අපේ පැලේ සිටි දරු කැල අද නැත එදා වගේ දැන් රස නැත දිවි මඟ සුසැලේ රහ­මෙර ලොල් මුව මැලවී ගමන් විඩා මිස නැහැ සෑහී­මක්ජෝජ් රොබ්සන් ද සිල්වා ගඟ ගලයි ගිරි සිඛර ගල් පර අත­රින් ගං ඉවුරු ඉඩ නොදෙයි ගලා යන්නට හිතේ හැටි­යට ඒත් ගඟ ගලන අපූ­රුව වඩා­ගෙන දෑළ මල් තුටු සිනා පුබු­ද­මින් ඉවුරු දෙකො­පුල් සිඹින ලස්සන ජීවිතේ ආබාධ ජය­ගන්න හැටි කියන ලෝ දනන් සිත් නිවන සෙනෙ­හසේ සිලිල ඇර­ගෙන ගඟ ගලයි මර බියෙන් ළදරු මල් නෙත් වසා මං මුළා­කර අඳුර බෝ කර ඉසි කොවින් දැවි දැවී හිරු පලා ගිය සැනින රිදී වනින් සිනා මලින් මග පිය­විලි අතුරා හාදු පිනි වැස්ස­කින් කොඳ බිලි­ඳුන් සනහා තරු කැකුළු පිරි­වරා ගලන ගඟ පිළි­ගන්න හඳ මෙන්න ඇවිල්ලා අරු­ම­යක හැටි බලන්! කර බා ගෙන ගඟ තාමත් ගලා බසින හැඩධර්ම­පාල පති­රණ (නිමිත්ත - ක්‍රිස්ති­යානි ආගම ඇදහූ සුඩාන කතට කස­ප­හර සිය­යක් දී, ගෙලට කඩු­ප­හර ලබා­දෙන ලෙස තීන්දු කළ සුඩාන අන්ත­වාදී ආග­මික විය­රුව හෙවත් මාරි­යම් යහියා ඉබ්‍රා­හිම් ඉෂාග් ගේ පාපො­ච්චා­ර­ණය)මෙතෙක් ආ දිවි ගම­නේ‍ ­මුල මැද මතක ඇති මම මහ දුක් කඳක් උහු­ලමි අද මේ සිපි­රි­ගෙය තුළ පළමු දරුවා හඬ­වයි හොරි කුෂ්ඨ නෙක වණ දද දෙවැනි දරුවා බිහි­විය දෙපා බැඳි යද­මන් මැද තීන්දුව ලියැවී ඇත හිමි හා බැඳුණු සෙනෙ­හෙට එන­මුත් පළිය ගත්තේ උන් එක්ක එක් නොවුණු වෛරෙට හිනැ­හෙන්න හැක මට කස වැදෙන විට එක පිට අධම නිව­ටුන් හා නිදි නොවැදි මහ සතු­ටට පණ නල සිඳි­න්නට පෙර අර­ගෙන කඩුව සුර­තට මරා­ගෙන මැරෙනා හැටි කියා දෙන්නෙමි ලෝකෙටනදීරා රෝෂිණී නල්ල­පෙ­රුම ඉවුරු ගැලවී - කඳුළු තැවරී නිල්වලා නදියේ දියේ කිරි සුවඳ දුන් ළමැද උණු­හුම ඇයි ගියේ... සීතල දියේ... ඇසළ මල් අතු දියට නැමුණේ නිසල නුඹ කොහි­දැයි සොයා පතුළ කලඹයි නිල් දියේ හෙට ඇවිත් පුතු සෙනෙ­හස සොයා... කිරි යැදුණ ඉකි­බි­ඳුම පරදා පෙම් බැඳුණු සුළියේ රැඳී මව් සෙනේ උණු කඳුළු බිඳුවේ උණු­හුම තියේ - හෙට නිල් දියේ...බන්දු­සිරි ජය­ලත් රූප­සිංහ ඇතැම් වචන බෙරි­හන් දෙයි ඇතැම් ඒවා ඉව­ත්කර තම ඇඳුම් කඩා­ව­දියි ඉති­හා­ස­යට, ඇද වැටෙයි සම­හ­රක් නිහඬ බවටඉන්දීය ලේඛක : මංග­ලේෂ් දුබ්රල් පරි­ව­ර්ත­නය : කරු­ණා­ති­ලක හඳු­න්ප­ති­රණකවියා ගැන :- Mangalesh Dubral1948 දී ඉන්දි­යාවේ උපන් මේ විශිෂ්ට හින්දු කවියා ජාතික පුව­ත්පත් හා සඟරා සංස්කා­ර­ක­ව­ර­යකු මෙන් ම ග්‍රන්ථ කර්තෘ­ව­ර­යෙක් ද වෙයි. කාව්‍ය සංග්‍රහ හත­රක කතු­ව­රයා ය. ඉන්දි­යාවේ සාහිත්‍ය ඇක­ඩමි සම්මා­නය ඇතුළු වෙනත් සම්මාන කීප­යක් ද ඔහුට හිමිව තිබේ.සසර දුක බල­න්නට දවල් දොළ­හට මහා සෙන­ඟක් රෝහල් ගේට්ටුව අබි­යස!දිනිල් ඩී. ලිය­නගේ  කර්තෘ : සිරි­පාල කහ­වත්ත ප්‍රකා­ශ­න­ය : කර්තෘ ප්‍රකා­ශ­න­යකි.දිගු කලක් තිස්සේ දරු­වන්ට අකුරු කළ, ඉසිඹු ලද ගුරු­ව­ර­යකු වූ සිරි­පාල කහ­වත්ත, ඔහුගේ සිසු­වකු වූ නිශ්ශංක විජේ­මාන්න විසින් හඳුන්වා දෙනු ලැබ ඇත්තේ, ‘පමා වී දලු­ලන කවි ලැහැ­බක්’ ලෙසිනි. සැබැ­වින් ම කතු­ව­ර­යාගේ පළමු කවි සර­ණි­යය, ‘පහන් දොරින් නික්මී.’ආද­රය, ප්‍රේමය හා මානව සම්බ­න්ධතා පිළි­බඳ අත්දැ­කීම් මේ කෘතියේ රචනා රැස­කට ම වස්තු විෂය වී තිබේ. සිරි­පාල කහ­වත්ත වඩාත් ම ඇලුම් කරන බව පෙනෙන්නේ ප්‍රේමය පිළි­බඳ පුද්ගල සංවේ­දනා කවි­යට නග­න්න­ටය. එකී ප්‍රේමය පුද්ගල බද්ධ­තා­වෙන් මුදවා සර්ව ව්‍යාපී හැඩ­රු­ව­කට පෙර­ළන විටය, ඔහු වඩා සාර්ථ­ක­ත්ව­යක් අත්ක­ර­ගන්නේ. ‘දරා ගැනීම’ නම් කෙටි රච­නය ඊට නිද­සු­නකි.කළ­ලෙහි එරී කළල් දියෙන් ඉහ­ළට ඔබ ඔසවා ඉන්න මගේ ගොර­හැඬි රුව කොර­සැඬි සම ඔබට කැල­ළක් වීද නොත­රම් වීද රත් පියුම්ය.වියුක්ත සංක­ල්ප­යක් සේ පෙනෙන හුදෙ­කලා කව්‍යෝ­ක්ති­යක් වුවද, ‘සදා­කා­ලික පාඩම’ නම් කවිය ද රම­නී­යය.පස­ළො­ස්වක දා ආඩ­ම්බර වූ සඳට, ඉර ඉගැන්වූ පාඩම අමා­ව­කයි.සෘජු ප්‍රකා­ශන ගුණ­යත්, රිද්ම­ය­කි­නුදු තොර ගද්‍ය ස්වරූ­ප­යත්, අන­වශ්‍ය සේ කරන දිගු කිරී­මත් වළක්වා ගෙන, අභ්‍යා­ස­යෙන් ම සිය කවිය සාර්ථ­ක­ත්වය වෙත ගෙන යන්නට කහ­ව­ත්තට සිදු වේ. නිර්මා­ලාප කඳු හුදෙ­කලා කිය­මන් කාව්‍යෝක්ති මිස ‘කවි­යක්’ බවට පත්වන්නේ නැත. දිගු කලක් තිස්සේ රැස්කර ගත් අත්දැ­කීම් අපතේ නොයනු ඇත්තේ එවි­ටය.අභි­නව ගුප්තකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>24</day>
    </date>
    <link>http://www.silumina.lk/2014/08/24/_art.asp?fn=cr1408248</link>
    <topic>රාජ්‍ය සාහිත්‍ය සම්මාන ප්‍රදානය සැප්. 03 වැනිදා</topic>
    <author/>
    <content>රාජ්‍ය සාහිත්‍ය සම්මාන ප්‍රදානය සැප්. 03 වැනිදාගුණසිරි ජයවර්ධන අනුවර්තනය කළ ‘හෙණ පහර’ (ආතර් ද සොයිසා A tale of terror, death and duty no longer my child) කෘතිය මේ මස 26 වැනිදා අඟහරුවාදා උදේ 10.00 ට කොළඹ මරදානේ, දයාවංශ ජයකොඩි සහ සමාගමයේ නව පොත් ප්‍රදර්ශනාගාරයේ දී දොරට වඩී.කළු ජූලිය නමින් හැඳින්වෙන රටේ කලබල සමයේ අන්ත අනාථ අසරණ භාවයට පත් කුඩා දැරියක් හා යාපනයේ ජීවත් වුණු දිරිය මවක්, තම පුතුන් දෙදෙනා ආරක්ෂා කර ගැනීමට මුහුණ දුන් අරගලය ‘හෙණ පහර’ මඟින් හෙළි කෙරේ.කර්තෘ - සමන් සී. ලිය‍නගේමිල - රු. 450ප්‍රකාශනය - ශ්‍රී සරණංකර සංවර්ධන පදනම, බද්දේගමමෙය අපවත් වී වදාළ වැලිවිටියේ සිරිනිවාස හිමියන් ගේ ජීවිත කතාවයි. උන්වහන්සේ ගේ ළමා කාලය දඟකාර දිවිය මෙන් ම මහණ දම් පිරූ යති වියත් විස්තර කොට නවකතාවක ස්වරූපයෙන් ලියන ලද මේ කෘතිය පාඨකයාට දැනුමත් උපදෙසත් ලබා දෙයි.කලාසූරී නෝමන් සිරිපාල විසින් රචනා කරනු ලබන “පන්සිය පනස් ජාතකයෙන් ගිහි ගෙදරට බණ දහම” පොත් පෙළෙහි දෙවැන්න “මම යසෝදරා නම් වෙමි” ග්‍රන්ථය එළි දක්වා තිබේ.මහරගම, නාවින්න ‘සාහිත පොත් පියසෙහි’ නවතම ප්‍රකාශනයක් වන මෙහි දීපංකර පාද මූලයෙහි සිට යසෝදරා රහත් මහ තෙරණිය දක්වා වූ යසෝදරා හා සබැඳි සියලු කතාංග විස්තර වේ.ආදී ජාතක කතා රැසක් සහ සූවිසි විවරණ කතා මෙන්ම යසෝදරා ථේරී ආපදාන කතා ආදිය ද මෙම කෘතියේ සරල, රසවත්ව දෘශ්‍ය රූප මැවෙන අයුරින් පුළුල්ව විග්‍රහ කර ඇත.බුදු රදුන් සිය අවසන් වරට හමු වූ අවස්ථාවේ දී යසෝදරා රහත් මහ තෙරණිය කළ උදානයන් සහ පුරාණ යසෝදරාවත ජනකාව්‍යය ද මෙම කෘතියට ඇතුළත් කර තිබීම විශේෂයෙන් කැපී පෙනෙයි.කර්තෘ - ගුණසේන විතානමිල - රු. 250ප්‍රකාශනය - ෆාස්ට් පබ්ලිෂින් (ප්‍රයිවට්) ලිමිටඩ්රාසම්මා නමැති කෙටිකතා එකතුව සමාජ පත්ලෙන් හාරා ගත් මැණික් කිහිපයක් සමාජය ඉදිරියේ තැබීමක් යැයි කතුවරයා ප්‍රකාශිතය. එය ඇත්තකි. මෙය සමාජ මෙහෙවරක් ලෙසින් සිතේ. විරල සිද්ධීන් කීපයක් කෙටිකතා ලෙසින් සමාජගත වීමකි. කතුවරයාගේ බස ද සරල මෙන් ම අවස්ථාවෝචිතව හැඩ ගැසී ඇත.කර්තෘ - ගුණරත්න ඒකනායකමිල - රු. 720ප්‍රකාශනය - නිපුන් පොත්කැටයම්වලට උපන් හපන්කම් ඇති පුද්ගලයෙකුගේ කතාවයි. වඩුවෙකු වන පියා පුතුන් දෙදෙනාට වඩු ශිල්පය උගන්වයි.පුතුන් දෙදෙනා අතර වෛරය මෙන් ම ගැමි පවුලක අවුල් වියවුල් හා ඒවා සමහන් වන අයුරු මේ කතාවෙන් කියැවෙයි. එක්තරා සමාජ තලයක විපර්යාසය ද ඒ අතරින් ගම්‍ය වෙයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>24</day>
    </date>
    <link>http://www.silumina.lk/2014/08/24/_art.asp?fn=cr1408249</link>
    <topic>එතැන පෙනුණේ ළමයි පමණි; ජාතියක් නොපෙනිණි</topic>
    <author>දෙනගම සිරිවර්ධන</author>
    <content>එතැන පෙනුණේ ළමයි පමණි; ජාතියක් නොපෙනිණි“එකම ශ්‍රී ලාංකීය ජාතියක් වශයෙන් මිස සිංහල - දෙමළ - මුස්ලිම් වශයෙන් භේදකාරී හැඟීම්වලින් කිලිටි නොවුණු ළමා පරපුරක් අපි තරුණ බෞද්ධ සමිතියේ ළමා අංශය මගින් ගොඩ නඟමු,” යන උදාර කල්පනාවෙන් යුතුව සාමකාමී, සුහදකාමී හෙට දවසක් ගොඩ නැඟීමේ යෙදෙන සැබෑ නායකයන් පිරිසක් මහනුවර තරුණ බෞද්ධ සමිති ශාලාවේදී අපට පසුගියදා හමුවිය.තරුණ බෞද්ධ සමිති සභාපති ගාමිණී තිලකරත්න මහතා ඇතුළු නිලධාරි මණ්ඩලය ‍ඒ සමිතියේ ළමා අංශය අහිංසාවේ, සහෝදරත්වයේ මඟට ම යොමු කරති.තරුණ බෞද්ධ සමිතියේ ප්‍රචාරක නිලධාරි, ළමා අංශය භාර එල්. උපාලි වෛද්‍යරත්න මහතා ජාතිවාදයෙන් තොර ළමා පරපුරක් පිළිබඳ ප්‍රායෝගික වැඩපිළිවෙළක් ඉදිරිපත් කළ සැබෑ මානවහිතවාදියෙකි. මේ එතුමා මෙහෙයවන තරුණ බෞද්ධ ළමා අංශයේ සිදුවීමකි.අපි අද ක්‍රිකට් ගහන්නේ කොහේද?”ළමයි උපාලි වෛද්‍යරත්න මහතාගෙන් ඇසූහ.“වේවැල්පිටියේ ක්‍රීඩාංගණයේ” උපාලි මහතා පිළිතුරු දුනි.“ඒ හරියෙ දෙමළ අයයි - මුස්ලිම් අයයි ඉන්නවා.” එක් ළමයෙක් කීය.“ඉතින් මොකද අපි යමු” අනෙක් ළමයි කීහ.ක්‍රිකට් තරගය ඇරැඹිණ. සිංහල ළමයින් ක්‍රිකට් ක්‍රීඩාවේ යෙදෙනු බැලීමට ඒ අවට නිවෙස්වල වූ ළමයි මහ පිරිසක් ආහ.ඔවුහු නිශ්ශබ්දව බලා සිටියහ.“අපේ පිට්ටනියේ අද සිංහල ළමයි සෙල්ලම් කරනවා.” ඔවුනට සිතෙන්නට ඇත.මඳ වේලාවකට පසු සිංහල ළමයෙක් පිට්ටනිය කෙළවරට ගියේය.“ඔය මල්ලිත් එන්න අපි එක්ක සෙල්ලම් කරන්න.” මුලදී ඒ දෙමළ - මුස්ලිම් ළමයි අදිමදි කළහ. ඔවුහු දෙමළ බසින් යමක් කීහ.“එන්න... එන්න...” සිංහල ළමයි කෑ ගැසූහ.දෙමළ - මුස්ලිම් ළමයි ද පිට්ටනියට ආහ. ඔවුහු ක්‍රිකට් ක්‍රීඩාවට හවුල් වූහ.දෙගොල්ල ම කෑ ගසමින්, සිනාසෙමින්, සතුටු වෙමින් සෙල්ලම් කළ හ. ළමා පිරිසක් මිස එහි සිංහල - දෙමළ - මුස්ලිම් ජාතිකයෝ නොවූහ. ක්‍රීඩාව නතර වූ පසු ළමයි රසකැවිලි ද කෑහ.“අපිත් දෙමළ ඉගෙන ගන්න ඕනෑ...” සිංහල ළමයෙක් උපාලි මහතාට කීය.“ඒ මල්ලිලා අපි කියන දේ තේරුම් ගන්නේ ටිකක් අපහසුවෙන්...” ළමයි කීප දෙනෙක් කීහ.“සිංහල අය දෙමළත්, දෙමළ අය සිංහලත් ඉගෙන ගන්න ඕන. එතකොට දෙගොල්ලට දෙගොල්ලව තේරුම් ගන්න පුළුවන්” උපාලි මහතා කීය.සිංහල - දෙමළ - මුස්ලිම් ‍ළමයි එක ගොඩේ වැටී සෙල්ලම් කළ හැටි මේ දරුවන්ට නිතර නිතර සිහිවිය.දෙනගම සිරිවර්ධන පොදු ජතාවට වඩාත් ම සමීප කලා මාධ්‍යය වන ගීතය සඳහා සිංහල දමිළ වාර්ගික බැඳීමත්, ජනවාර්ගික අර්බුදයත් තේමා කර ගැනීමට මෙරට ගීත රචකයන් වැඩි වශයෙන් යොමු වූයේ 83 කළු ජූලියෙන් පසුවය. එයට පෙර එවන් ගීත අපට හමුවන්නේ 4 - 5 ක් පමණය. මෙම තේමාව ඇසුරින් ප්‍රශස්ත මට්ටමේ ගීත වැඩිම සංඛ්‍යාවක් නිර්මාණය කිරීමේ ගෞරවය හිමිවන්නේ රත්න ශ්‍රී විජේසිංහ නම් ප්‍රවීණ ගේය පද රචකයාටය. ඔහුගේ නිර්මාණවල විශේෂත්වය වූයේ එම තේමාව යටතේ ම විවිධ ඉසව් රාශියක් ස්පර්ශ කර තිබීමයි. එහෙත් ඔහු ලියූ ගීතවලින් වැඩි ප්‍රමාණයක් සැඟවී ඇති අතර, මෙම ලිපියෙන් අප උත්සාහ ගන්නේ උක්ත තේමාව යටතේ ඔහු ලියූ ගීත පිළිබඳව හැඳින්වීමක් කිරීමට පමණි.අපි දශක තුනකට ආසන්න කාලයක් ජනවාර්ගික අර්බුදය හේතුවෙන් අනේකවිධ පීඩාවන්ට ලක්වූයෙමු. රටේ ප්‍රධාන ජන වර්ග දෙක අතර එක් ජන වර්ගයක් අනෙකට වඩා උසස් හෝ පහත්ය යන හැඟීමත්, ඒ තුළින් ම හටගත් සැකය හා අනවබෝධයත් ඉහත තත්ත්වයට ඍජුවත් වක්‍රවත් බලපෑවේය.මෙම අර්බුදකාරී තත්ත්වය නිසා රට අගතිය කරා ගමන් කිරීම වැළැක්වීම සඳහා රටේ කලාකරුවන්ට ද විශාල වගකීමක් පැවරී තිබුණි. එහෙත් අප රටේ කලාකරුවන්ගෙන් එම වගකීම ඉටුකර තිබෙන්නේ අතළොස්සකි.වාර්ගික ගැටලුව තේමා කරගෙන රත්න ශ්‍රී ලියූ මුල්ම ගීය ලෙස සැලකෙන්නේ කරුණාරත්න දිවුල්ගනේ ගායනා කළ ‘ශාන්තිනී’ ගීතයයි. රජරට සේවයෙන් බිහිවූ විශිෂ්ට නිර්මාණයක් ලෙස සැලකෙන එම ගීතයෙන් කියැවෙන්නේ ජන වාර්ගිකත්වය හේතුවෙන් සිඳී බිඳී ගිය ප්‍රේමයක් පිළිබඳවයි. දමිළ සංස්කෘතියේ විවිධ හැඩතල සංයෝගවීම තුළින් ගීතයේ අර්ථපූර්ණභාවය තීව්‍ර කරවයි.‘ශාන්තිනී තෙමා වැටේ නළල කුංකුමන් කුංකුමන් තෙමා අහසේ හඬන චන්දිරන් පාන් පැලට ගිනි ඇවිළී අන්න නැ‍ෙඟන දුම් ශාන්තිනී අපි දෙවියන් ඇති තැනකට යං”යොවුන් ප්‍රේමය නම් මනෝභාවය තුළ ජනවර්ගය, කුලය, ආගම ආදී සියලු සංස්කෘතික බන්ධන ඉක්මවා යන බැව් අපි දනිමු. ගීතය තුළ එය නිරූපණය වන්නේ මෙලසිනි.‘සියල් සිරිත් දෑ කුලගොත් ඔබ ආපසු ගන්න මහත්වරුනි ශාන්තිනී විතරක් මට දෙන්න.... තිරුක්කුරල් පොත අරින්න දෑස පියාගන්න මහත්වරුනි මා නෙළු මල මට සිඹින්න දෙන්න...’අනුලා බුලත්සිංහල සහ කරුණාරත්න දිවුල්ගනේ යන ශිල්පීහු තනු 2 ක් ඔස්සේ ගායනා කළ ‘යමු සෙල්ල කතරගම’ නම් ගීතය ද රත්න ශ්‍රී අතින් මුල් කාලයේ පබැඳුණු සුවිශේෂී නිර්මාණයකි. රුහුණු මහා පුදබිම තුළදී එක්වන බෞද්ධ හා හින්දු බැතිමතුන්ගේ සුසංයෝගය එම ගීයෙන් අපූර්ව ලෙස උත්කර්ෂයට නැංවිණ.‘ආනන්ද සරෝජා - රාමන් අනුරාධා නානතොටේ මැණික් ග‍ඟේ දෙවි කරුණාවයි හාදු දිදී ගඟ නොබෙදී එකට ගලායයි’ජනවාර්ගික අර්බුදය රට පුරා ඔඩු දුවමින් මනුෂ්‍ය ඝාතන හා දේපළ හානි සුලභ වෙද්දී, ක්‍රෑර යුද්ධයට එරෙහිව ජනතාව අවදි කරලනු වස් සංවේදී කලාකරුවෝ කිහිප දෙනෙක්ම පෙරමුණ ගත්හ. ගායන ශිල්පී ජයතිලක බණ්ඩාර ‘සාධු ජනරාව’ නමින් ඒක පුද්ගල ගී ප්‍රසංගයක් ආරම්භ කළේ ද එකී අරමුණෙනි. එම ප්‍රසංගයට රත්න ශ්‍රී ලියූ ගීත කිහිපයක්ම ඇතුළත් වූ අතර කිසිදු විද්යුත් මාධ්‍යයකින් එම ගීත ප්‍රචාරය නොවීම ද සඳහන් කළ යුත්තකි. පාරම්පරික මහා සංස්කෘතියකට උරුමකම් කී යාපනය අර්ධ ද්වීපය කෙටි කලක් තුළ මුළුමනින්ම යුද සංස්කෘතියක් බවට පරිවර්තනය වී විනාශ වෙද්දී ඒ මහා ඛේදවාචකය එදා රත්න ශ්‍රී දුටුවේ මෙලෙසිනි.‘දවා පිච්චමල් අසපුව පෙනේ කළ කුරිරු ගින්දර වෙළාගත් නයින් පොළඟුන් දිව අදිනු පෙනේ සීතලද කියන් මේ උණු කඳුළු යාපනේ... ගිනි වැදී කැදලි ගහ යට හඬන බිලින්දෝ පොත් ගුලේ නිදිද අළු වී ගියෙද දෙවින්දෝ ආඬි ළිංවලින් උනනා ලේවලින් තිලක තියලා කපුරුවී පුපුරු ගසනා හද වාවම්දෝ... පණ බයේ ගැහෙන අතපය අහිමි කිවින්දෝ වෙඩි වැදී වැටෙන හඳ තරු කැබලි ඇහින්දෝ කොට්ට කිළංගා වෙනුවට හාමතයි දුකයි පොදිබැඳ තිරුක්කුරල් අළු දකුණට අරගෙන එම්දෝ...’(ජයතිලක බණ්ඩාර / ඔස්ටින් මුණසිංහ)රත්න ශ්‍රී ලියූ ‘සාධු ජන රාව’ ප්‍රසංගයේදී ගැයුණු ‘මුතු කුමාරී’ ගීය ද අපගේ අවධානය යොමු විය යුත්තකි. යුද්ධය උත්සන්නව පැවති උතුරු නැ‍ඟෙනහිර දිස්ත්‍රික්කවලට මායිම්ව පිහිටි ගම්මානයකදී කොටි ප්‍රහාරයකට ලක්ව මියගිය දියණියක වෙනුවෙන් පියෙකුගේ හදවත විවර වූ අයුරු එම ගීතයට වස්තු විෂය වී තිබේ. මල්වර වූ එම දියණියට නැකතට ඉසදිය නාන්නට ඉඩ නොදී ඇයගේ ජීවන කුසුම පැහැර ගත්තේ සැබවින්ම විමුක්තිකාමීහුද? ‘ඉසට මුතුකුඩ නාල්ලා ඉසදිය නාන්නට පේවුණේ’ යනුවෙන් ඇරැඹෙන එම ගීයේ පළමු අන්තරා කොටසේ අඩංගු මෙම පද විමසන්න.‘අපට මායිම් තිබුණෙ නෑ අපි හිටියාට මායිම් ගමේ ඉරට හඳ තරුවලට නෑකම් සමානයි සැමටම අපේ ඒ නුඹට අවි එසවූ අතත් නෑ කෙනෙකුගේමයි මගෙ දුවේ...’(ජයතිලක බණ්ඩාර / ස්ටැන්ලි එම්. ප්‍රනාන්දු)ජීවත්වීම සඳහා මහා අරගලයක යෙදෙන, තමන්ට එරෙහිව අවි එසවූවන්ටවත් වෛර නොකරන්නෙමු යි පවසන මේ අවිහිංසක මිනිසුන්ගේ හදවත් කෙතරම් නම් සංවේදීද? වාර්ගික භේදයකින් තොරව දුක සැප බෙදාගෙන ජීවත්වන ඔවුන් ඝාතනය කිරීමෙන් ලබාගත හැකි විමුක්තිය කුමක් ද?‘සිංහල දෙමළ නම් ගම් මොටද ලෙව් පපු කමක් නැති තැන දුවේ...’(මෙම ලිපියේ ඉතිරි කොටස සැප්තැම්බර් 07 දා පාලමේ පළ වන බව කරුණාවෙන් සලකන්න)ජී.ජී. සරත් ආනන්ද තිස්සමහාරාමය  පරිගණකයෙන් අවුරුදු තුනක් වයසැති ළදරුවා අකුරු කියවා වයස අවුරුදු දහයේදී උපාධිය ලබාවි...චන්ද්‍රිකාවල අසුන්ගත්වනම බටහිර රටවල ළමෝ භූගෝල විද්‍යාව හදාරාවි...මිසයිල සංඛ්‍යාව වැඩි වී ඒ උණුසුමෙන් හිරුගෙන් දහදිය වැගිරේවි මිනිසුන්ගේ බර උසුලාගත නොහැකිව සඳ පහත් වී පොළොව හා ගැටේවිතිරිසන් සතුන් එක් රැස් වී ලෝක ප්‍රශ්න පිළිබඳව සමුළු පවත්වාවිකඳුකරයේ දරුවන්ට පමණක් අත්සන ගහන්න ඉගෙන ගන්නට වසර පහක් ගතවේවි ඉරණමක මහත......එස්. මුරලිදරන්ගේ ‘තීවහත්තු ඌමෛගල්’ කෘතියෙනි.පරිවර්තනය - හේමචන්ද්‍ර පතිරණසංස්කෘතික සටහන්ඓතිහාසික මුන්නේස්වරම් කෝවිලේ වාර්ෂික මහෝත්සවයඇරඹේඓතිහාසික වැදගත්කමක් ඇති හලාවත මුන්නේස්වරම් කෝවිලේ වාර්ෂික මහෝත්සවය පසුගිය 12 වැනිදා ආරම්භ වූ අතර දින 28 ක් පුරා මෙම උත්සවය පැවැත්වීමට නියමිතය. මෙහිදී පැවැත්වීමට නියමිත විශේෂ උත්සව අතර 31 දා සවස 6.00 ට විනායගර් උත්සවය, 01 දා සුබ්‍රමනිය උත්සවය, 02 දා මහා උත්සවය, 03 දා ගිනි පෑගීම, 06 වැනි දින දඩයම් උත්සවය, 07 වැනි දින රථෝත්සවය ද 08 වැනි දින තීර්ත්තෝත්සවම් ද පැවැත්වේ.සාම්බවි ශ්‍රී සුබ්‍රමනියම් සහගයාත්‍රි ධර්මනන්ද්ගෙන් වීණා වාදන අරංගේත්‍රම්‘වීණාම්රුත’ කලාගාරයේ නිර්මාතෘ සෙන්දිල්මදි පරම සිවරාජාගේ සිසුවියන් දෙදෙනෙකු වන සාම්බවි ශ්‍රී සුබ්‍රමනියම් සහ ගයාත්‍රී ධර්මානන්ද්ගේ වීණා වාදන අරංගේත්‍රම් වැඩසටහන මෑතකදී වවුනියාවේ රෝයල් ගාර්ඩ්න් ශාලාවේදී සංගීත ලෝලීන් රැසකගේ සහභාගිත්වයෙන් පැවැත්විණි. වවුනියාවේ ඉතිහාසයේ මුල්වරට පැවැත්වුණු අරංගේත්‍රම් වැඩසටහන මෙයවේ.යාපනයේදී දෙමළ රජවරුන්ගේපිළිම විවෘත කෙරේයාපන ඉතිහාසයේ යාපන රාජධානියේ රජකම් කළ එල්ලාලන්, බණ්ඩාරවන්නියන් සහ පරරාසසේකරන් යන දෙමළ රජවරුන්ගේ පිළිම පසුගියදා විවෘත කෙරිණි. යාපනේ මහනගර සභාවේ ප්‍රධානී වයි. පට්කුණරාසා මහත්මියගේ ප්‍රධානත්වයෙන් පැවැති මෙම උත්සවයට ප්‍රධාන අමුත්තා ලෙස ඩග්ලස් දේවානන්ද ඇමැතිතුමන් ද විශේෂ අමුත්තා ලෙස යාපනය විශ්ව විද්‍යාලයේ මහාචාර්ය පී. බාලසුන්දරම් පිල්ලෛ මහතා ද සම්භාවනීය ආරාධිතයන් ලෙස යාපනේ දෙමළ සංගමයේ සභාපති මහාචාර්ය ටී. වේල්තම්බි ද මේ අවස්ථාවට සහභාගි වූහ.නීති විද්‍යාල හින්දු මහ සභාවේකලා ප්‍රසංගයශ්‍රී ලංකා නීති විද්‍යාලයේ හින්දු මහා සභාව විසින් පසුගියදා කලා ප්‍රසංගයක් සහ ‘නක්කීරම්’ සඟරාව එළිදැක්වීම සංවිධානය උත්සවාකාරයෙන් පවත්වන ලදී. මෙය පවත්වනු ලැබුවේ වැල්ලවත්ත රාම ක්‍රිෂ්ණ ශාලාවේදීය. මෙම අවස්ථාවට විනිසුරු එස්. ශ්‍රී බවන් ප්‍රධාන අමුත්තා ලෙසත් ශ්‍රී ලංකා නීති විද්‍යාලයේ විදුහල්පති ආචාර්ය ජයතිස්ස ද කොස්තා සහ කොළඹ විශ්ව විද්‍යාලයේ නීති පීඨයේ පීඨාධිපති වී.ටී. තමිල්චාරන් යන මහත්වරුන් විශේෂ අමුත්තන් ලෙස ද සහභාගි වූහ.හේමචන්ද්‍ර පතිරණපාලමට ලියන්න සෑම දෙසතියකටම වරක් පළවන පාලමට ඔබේ අදහස්, යෝජනා හා නිර්මාණ ද යොමු කරන මෙන් ඇරියුම් කරමු. සංස්කාරක - ‘පාලම’, සිළුමිණ, ලේක්හවුස්, කොළඹ 10.FAX-2429260 Email- malkap@yahoo.comකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>24</day>
    </date>
    <link>http://www.silumina.lk/2014/08/24/_art.asp?fn=cr14082410</link>
    <topic>රාජ්‍ය සාහිත්‍ය සම්මාන ප්‍රදානය සැප්. 03 වැනිදා</topic>
    <author/>
    <content>රාජ්‍ය සාහිත්‍ය සම්මාන ප්‍රදානය සැප්. 03 වැනිදා2014 රාජ්‍ය සාහිත්‍ය සම්මාන ප්‍රදානෝත්සවය 2014 සැප්තැම්බර් මස 03 වැනිදා බදාදා ප.ව. 2.30 ට කොළඹ 7, බණ්ඩාරනායක අනුස්මරණ ජාත්‍යන්තර සම්මන්ත්‍රණ ශාලාවේදී මහින්ද රාජපක්ෂ ජනාධිපතිතුමාගේ ප්‍රධානත්වයෙන්, සංස්කෘතික හා කලා කටයුතු අමාත්‍ය ටී.බී. ඒකනායක මැතිතුමාගේ සහභාගිත්වයෙන් පැවැත්වේ.සිංහල, දෙමළ, ඉංග්‍රීසි භාෂාත්‍රයෙන් ම 2013 වර්ෂයේදී පළ වූ නවකතා, කෙටිකතා, ස්වතන්ත්‍ර පද්‍ය, ස්වතන්ත්‍ර ගීත, ස්වතන්ත්‍ර නාට්‍ය, යෞවන සාහිත්‍ය, ළමා සාහිත්‍ය, විද්‍යා සාහිත්‍ය, ශාස්ත්‍රීය හා පර්යේෂණ, නවකතා පරිවර්තන, කෙටිකතා පරිවර්තන, පද්‍ය පරිවර්තන, නාට්‍ය පරිවර්තන, ශාස්ත්‍රීය හා පර්යේෂණ පරිවර්තන හා විවිධ විෂය යන ක්ෂේත්‍ර පහළොවකට අයත් විශිෂ්ටතම සිංහල, දෙමළ හා ඉංග්‍රීසි සාහිත්‍ය කෘති සඳහා අදාළ ලේඛක ලේඛිකාවෝ රාජ්‍ය සාහිත්‍ය සම්මාන ලබති.රාජ්‍ය සාහිත්‍ය උත්සවයට පූර්වගාමීව පැවැත්වෙන රාජ්‍ය සාහිත්‍ය උත්සව දේශන අගෝස්තු මස 29 වැනිදා, සිකුරාදා ප.ව. 3.00 ට ශ්‍රී ලංකා පදනම් ආයතන ශ්‍රවණාගාරයේදී පැවැත්වීමට කටයුතු යොදා තිබේ. එහි ප්‍රධාන ආරාධිතයා වන්නේ සංස්කෘතික හා කලා කටයුතු අමාත්‍ය ටී.බී. ඒකනායක මැතිතුමා ය.“සිංහල සාහිත්‍ය විචාරය: අභියෝග හා අපේක්ෂා” යන මැයෙන් මුඛ්‍ය දේශනය පවත්වන්නේ හවායි විශ්වවිද්‍යාලයේ මහාචාර්ය විමල් දිසානායක ය. ‘නෘත්‍ය නාටකය මඟින් පතන සාහිත්‍යයක අර්ථ සෞන්දර්යය’ යන මැයෙන් ජ්‍යෙෂ්ඨ නර්තනවේදී රවිබන්දු විද්‍යාපති විසින් පවත්වන ලබන ද්විතීය දේශනය, සන්දර්ශන නර්තනාංගචලන සමන්විත වෙයි. රාජ්‍ය සාහිත්‍ය උත්සව දේශන පිටපත් එදින නොමිලයේ බෙදා දීමට ද කටයුතු යොදා තිබේ.රාජ්‍ය සාහිත්‍ය සම්මාන ප්‍රදානෝත්සවය හා ඊට පූර්වගාමී රාජ්‍ය සාහිත්‍ය උත්සව දේශන - රාජ්‍ය සාහිත්‍ය අනුමණ්ඩලය, ශ්‍රී ලංකා කලා මණ්ඩලය, සංස්කෘතික කටයුතු දෙපාර්තමේන්තුව, සංස්කෘතික හා කලා කටයුතු අමාත්‍යාංශය සමඟ එක්ව සංවිධානය කරයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>24</day>
    </date>
    <link>http://www.silumina.lk/2014/08/24/_art.asp?fn=ay1408241</link>
    <topic> ප්‍රංශ සාහිත්‍ය දිහා බැලුවාම අපි මොනව ද මේ ලියන්නේ කියලා හිතෙනවා</topic>
    <author>සුනිල් මිහිඳුකුල</author>
    <content>මහාචාර්ය සෝමරත්න බාලසූරියඔබේ සම්පූර්ණ නම?බාලසූරිය මුදියන්සේලාගේ සෝමරත්නඋපන් දිනය?1943 ජනවාරි 24ගම?ඵලතලව. කුලියපිටිය ඉඳන් කිලෝමීටර් 4 ක් ඇතුළට යන්න තියෙන ගමක්. සාම්ප්‍රදායික කෘෂිකාර්මික ගමක්. ගමේ බාගයක්ම කුඹුරු. ගම වටේ වැව් දොළහක් තිබෙනවා. ඒවායින් තමයි කුඹුරු අස්වද්දන්නේ.පියා කවුද?බාලසූරිය මුදියන්සේලාගේ මුදලිහාමි. තාත්තා තමයි ගමේ වෙල් විදානේ.මව?ඕලූපැලියාව ලේකම්ලාගේ පුංචි හාමි. අම්මා අවුරුදු 102 ක් ආයු වළඳා මේ ළඟදි අන්තරා වුණා. තාත්තා නම් ඊට කලින්මයි නැති වුණේ. අම්මා මොනිටර් විභාගය දක්වා ඉගෙන ගත් කෙනෙක්. කවි ලිවීමේ, කීමේ හැකියාවක් අම්මට තිබුණා. මට පවා බලපාන්න ඇත්තේ අම්මා.පවුලේ කී දෙනා ද?මාත් එක්ක හය දෙනයි.ඔබ පාසල් ගියේ?මුලින්ම ගමේ ඉස්කෝලේ. ඵලතලව රජයේ පාසල. ඊළඟට කුලියපිටිය සෙන්ට්‍රල් (මධ්‍ය විද්‍යාලය) එකට ගියා. ඇත්තටම මගේ සාහිත්‍ය කලා, ක්‍රීඩා හා සාමාජික ක්‍රියාකාරකම්වලට අත්තිවාරම වැටුණේ පාසලෙන් යැයි කියන්න පුළුවන්. ප්‍රකට ලේඛකයකු වූ ලයනල් ලොකුලියන මහත්තයා තමයි ඉස්කෝලේ විදුහල්පති වුණේ.ඔබ කන්නන්ගරගේ නිදහස් අධ්‍යාපනයේ ප්‍රතිඵලයක් ද?ඔව්. එහෙම කිව්වොත් නිවැරදියි. මොකද නිදහස් අධ්‍යාපන සංකල්පය නොතිබෙන්න ගැමි දරුවන්ට බුද්ධිමය පරපුරක් වීමේ අවස්ථා බාගෙවිට නොලැබෙන්න පවා ඉඩ තිබුණා. රජයේ සේවයේ ඉහළ තනතුරු දරපු විශේෂයෙන් පරිපාලන සේවයේ පවා එක්තරා පරම්පරාවකට දොර විවෘත වුණේ නිදහස් අධ්‍යාපනයෙන්.කුලියපිටිය සෙන්ට්‍රල් එක අපේ රටේ පිහිටුවපු මධ්‍ය විද්‍යාලවලින් තුන්වැන්න නැත්නම් හතරවැන්න. සෙන්ට්‍රල් එක දැවැන්ත උත්සවයකින් විවෘත කළ අවස්ථාවට මං ගියා. එතකොට මං කුඩා දරුවෙක්. මට මතකයි කන්නන්ගර මහත්තයා කතා කරනවා. අධ්‍යාපනයේ වරප්‍රසාද සියල්ලන්ටම ලැබෙන්න ඕනැ බවත් ඒක අයිතියක් බවත් එතුමා එදා කියා සිටියා.පනස් හයේ පෙරළිය ඔබ කොහොම ද දැක්කෙ?හතළිස් අටේ නිදහස ලැබීමටත් වඩා ලොකු උත්කර්ෂයක් වුණේ පනස් හයේ පෙරළිය. පුදුම ජාතික ප්‍රබෝධයක් ඇතිවුණේ. විශේෂයෙන් මහජන එක්සත් පෙරමුණ නිසා සමාජවාදි ප්‍රතිපත්ති ක්‍රියාත්මක කිරීමේ වැඩ පිළිවෙළක් පැවතුණා. නමුත් කැබිනට් එකේම තිබුණු යම් යම් අර්බුද නිසා එය සාර්ථක වුණේ නැහැ.පසුකාලීනව ඇතිවූ ජනවාර්ගික ප්‍රශ්නයටත් මූලික වුණේ පනස් හයේ යම් යම් ප්‍රතිපත්ති නේද?ඔය අහන්නේ රාජ්‍ය භාෂා ප්‍රශ්නය ගැනනේ? රාජ්‍ය භාෂාව සිංහල වීම අවශ්‍යයි. ඒ ගැන කිසිම විවාදයක් නැහැ. ඒත් එක්කම දෙමළ ජනතාවගේ භාෂාවටත් තැනක් දෙන්න තිබුණා. ඒක සිද්ධ වුණේ ප්‍රමාද වෙලානේ. මුල් අවස්ථාවේම කළානම් ගැටලුවක් ඇතිවන්නේ නැහැ. වාහනවලට ‘ශ්‍රී’ අකුරු යෙදීම වගෙ වැදගැම්මක් නැති දේ තමයි සිද්ධ වුණේ. ඒවා බොහෝම පටු ක්‍රියාකාරකම්.දේශපාලනය කෙරෙහි උද්‍යෝගයක් ඇතිකරවන්න ඔබට බලපෑවේ පනස් හයේ පෙරළිය ද?පනස් හයේ පවත්වපු දේශපාලන රැස්වීම් බලන්න මං ගිහින් තියෙනවා. මම ඒවට ඇහුම්කන් දීලා තියෙනවා. විශේෂයෙන් අප තුළ ආකර්ෂණයක් ඇති කළේ පිලිප් ගුණවර්ධනගේ කතා. මාක්ස්වාදය මේ දේශයට ගැළපෙන විදියට ක්‍රියාත්මක කරන්නේ කොහොම ද කියන එක ගැන හැඟීමක් ඇති කළේ ඔහු.සමාජවාදය අදට ගැළපෙනවයි කියලා ඔබ හිතනව ද?සමාජවාදය තමයි අපේ පැතුම වුණේ. ඒත් එදා ඇති කළ ජනසතු ව්‍යාපාර වගේ දේවල් අදට ගැළපෙන්නේ නැහැ. මොකද අද පවතින දේශපාලන තත්ත්වය එදාට වඩා හුඟක් වෙනස්. අද ඒ ප්‍රතිපත්ති ක්‍රියාවට නැංවුණොත් බාගෙවිට අසාර්ථක වන්ට පුළුවන්. රජය කළ යුත්තේ ඒ සම්බන්ධයෙන් යටිතල පහසුකම් සැපයීම පමණයි.ඔබ විශ්ව විද්‍යාලයට ඇතුළු වන්නෙ?1963 දි. ඒ විද්‍යාලංකාර විශ්ව විද්‍යාලයට.ඇයි විද්‍යාලංකාරයට විශේෂත්වයක්?ඒක පේරාදෙණියේ සාහිත්‍ය කලා ප්‍රබෝධයේ උච්ච අවස්ථාව. ඇත්තටම මුල් කාලයේ මමත් පේරාදෙණි සාහිත්‍යයෙන් කිසියම් ආභාසය ලැබු කෙනෙක්. ඒත් වඩාත් ප්‍රගතිශීලි ගිහි පැවිදි ආචාර්ය මණ්ඩලයක් විද්‍යාලංකාරයේ හිටියා කියලා මං විශ්වාස කරනවා. විශේෂයෙන් බෞද්ධ යතිවරු. යක්කඩුවේ හාමුදුරුවෝ, රාහුල හාමුදුරුවෝ, පඤ්ඤකිත්ති හාමුදුරුවෝ, ඥානාලෝක හාමුදුරුවෝ වගෙ අය ගැනයි මං මේ කියන්නේ. ඔවුන් සමාජ දේශපාලන ව්‍යාපාරයේ ප්‍රගතිශිලි පරපුරක්. බුද්ධි ප්‍රබෝධයක් ඔවුන් රට තුළ ඇතිකර තිබුණා. මං එතැන්ට ආකර්ෂණය වුණේ ඒකයි.ඔබ නිර්මාණ සාහිත්‍යකරණයට ප්‍රවිෂ්ට වන්නේ විශ්ව විද්‍යාලයේ ශිෂ්‍යයකුව සිටියදී නේද?ඇත්තම කිව්වොත් මම මගේ මුල්ම කෙටිකතා සංග්‍රහය ලියන්නේ පාසල් ශිෂ්‍ය අවදියේ. නමුත් එය පළ කරන්න ලැබෙන්නේ විශ්ව විද්‍යාලයට ආවට පස්සෙයි. මුල්ම කවි පොතත් මුල්ම නවකතාවත් මම ලියන්නේ බොහෝම ළාබාල වියේදී.විශ්ව විද්‍යාලයෙන් පිටවෙලා ඔබ මොකද කළේ?1967 දියි මං විශ්ව විද්‍යාලයෙන් පිටවුණේ. ඒත් එක්කම වගේ මට එහිම සහකාර කථිකාචාර්ය ධුරයක් ලැබුණා.ඔබ සොර්බෝන් බුද්ධි සම්ප්‍රදායේ කෙනෙක්?ඔව්. මං ආචාර්ය උපාධිය ගත්තේ සොර්බෝන් විශ්ව විද්‍යාලයෙන්.ඇයි එංගලන්තයට නොගිහින් ප්‍රංශයට ගියේ?මං ලන්ඩනයට නොගිහින් පැරිසියට ගියේ ඇත්තටම පැරිසිය තමයි සාහිත්‍ය කලාවේ, සිනමාවේ හා දර්ශනවාදයේ කේන්ද්‍රස්ථානය. ඉතිං අවුරුදු හතරක් පහක් ප්‍රංශයේ හිටියම ඒ රටේ සාහිත්‍යයෙන්, කලාවෙන් කිසියම් පෝෂණයක් මට ලබන්න පුළුවන් කියලා මම හිතුවා.සොර්බෝන් මොන වගේ විශ්ව විද්‍යාලයක් ද?ඇත්තටම සොර්බෝන් කියලා වෙනම විශ්ව විද්‍යාලයක් නැහැ. තියෙන්නේ පැරිස් විශ්ව විද්‍යාලය. සොර්බෝන් කියන්නේ එයින් එක කොටසක් පමණයි. එය පැරිස් විශ්ව විද්‍යාලයේ පස්වැනි නැත්නම් හයවැනි කොටස. සොර්බෝන් බොහෝම නිදහස් තැනක්. අපේ රටේ වගේ ගේට්ටු, මුරකාවල් නැහැ. ඕනැ කෙනකුට (පාරේ යන කෙනකුට හරි) කාමරවලට ගිහිං දේශන අහන්න පුළුවන්කම තියෙනවා. මූලික සුදුසුකම් සපුරා නැති අයට මෙයින් හොඳ අවස්ථාවක් ලබාගන්න පුළුවන්. සියයට අසූවකට වඩා දේශනවලට සහභාගි වුණොත් ඔවුන්ට ‘නිදහස් ශ්‍රාවක’ නමින් අවසර පත්‍රයක් දෙනවා. අවසානයේ සහතිකයකුත් පිරිනමනවා. පුදුම නිදහස් පරිසරයක් එතැන තියෙන්නේ.ආචාර්ය උපාධියට ඔබ මොකද්ද කරපු පර්යේෂණය?සාහිත්‍ය හා සමාජය ගැන. මේ දෙක අතර තියෙන සම්බන්ධය ගැන.ප්‍රංශ සාහිත්‍ය කලාවෙන් ඔබ ලබපු පෝෂණය මොකද්ද?ප්‍රංශ සාහිත්‍ය පරිශීලනය කරද්දි මට දැනුණුදේ තමයි, ඊට සාපේක්ෂව ගත්තම අපේ සාහිත්‍ය බොහෝම පසුගාමි ය යන්නයි. සාහිත්‍යයේ සමාජමය නැඹුරුවක් තිබෙන්න ඕනැ. ඇත්තටම ඒක බුද්ධිමය ක්‍රියාදාමයක්. ඒ ලක්ෂණය අපේ සාහිත්‍යයේ දක්නට ලැබුණේ නැහැ. මාර්ටින් වික්‍රමසිංහගේ කෘතිවල කිසියම් ප්‍රමාණයකට තිබුණා. නමුත් ඊට පස්සේ ඒක පේරාදෙණි සාහිත්‍යයට එනකොට නැති වෙලාම ගියා. පේරාදෙණි සාහිත්‍යය නිසරු සාහිත්‍යයක්. පුද්ගලබද්ධ ප්‍රශ්න ඉදිරිපත් කළා වූ සාහිත්‍යයක්. මං කියන්නේ නැහැ, ඒකෙන් සේවයක් වෙන්නෙ නැහැ කියලා. නමුත් මං අගය කරන්නෙ නැහැ. මං වඩාත් අගය කරන්නේ සමාජ දේශපාලන නැඹුරුවක් තිබෙන සාහිත්‍යයට. ඒ ආකල්ප මා තුළ ගොඩනැඟුණේ ප්‍රංශ සාහිත්‍ය පරිශීලනයෙන්.ජාත්‍යන්තර වශයෙන් පවා මහත් ආන්දෝලනයක් ඇති කළ ශිෂ්‍ය අරගලය ඇතිවුණේ ඔබ ප්‍රංශයේ ඉද්දි නේද?ඔව්. ඒක පරම්පරා ගැටුමක ඓතිහාසික ප්‍රතිඵලයක්. ප්‍රංශයේ ජනාධිපති ඩිගෝල්ට එරෙහිව ශිෂ්‍ය පරපුර නැඟි සිටියා. ඒකට කියන්නේ ALMOST REVOLUTION කියලා. ඒ කියන්නේ ‘ඔන්න මෙන්න වූ විප්ලවය.’ප්‍රංශයේදී ඔබට විශිෂ්ට ගණයේ කලාකරුවන් එහෙම මුණගැහෙන්න ඇති. විශේෂයෙන් ශොන් පෝල් සාර්ත්‍ර වගෙ කෙනෙක් මුණ ගැහුණේ නැද්ද?මට අවස්ථා දෙකකදි සාර්ත්‍ර මුණ ගැහිලා තියෙනවා. එකක් අහම්බයක්. දවසක් මම උදේ එක්තරා අවන්හලකට ගියා, කෝපි එකක් බොන්න. සාර්ත්‍ර එතැනට ආවා. ඔහු පුටුවක වාඩිවි අත තිබුණු පත්තර සඟරා සියල්ල කියවන්ට පටන් ගත්තා. මට හිතුණා ඔහු සමඟ කතා කරන්න. ඒත් අවන්හලේ සේවකයා කිව්වා, ඒ අවස්ථාවේ සාර්ත්‍ර අමුත්තකු හා කතා කරන්න කැමැති වෙයි කියලා හිතන්න අමාරුයි කියලා.දෙවැනි අවස්ථාව තමයි කැරැල්ල වෙලාවේ අපි යුරෝපීය බුද්ධිමතුන් ලවා පෙත්සමක් අත්සන් කළා, ශ්‍රී ලංකාවේ තරුණ සංහාරයට එරෙහිව. ඒකට අත්සනක් ගැනීම සඳහා අපි සාර්ත්‍ර හමුවන්ට ගියා. ඇත්තටම ඔහු කැමැති වුණේ නැහැ එයට අත්සන් කරන්න. මොකද, ඔහු කීවේ ශ්‍රී ලංකාවේ කැරලිකාර පසුබිම ගැන තමා කිසිවක් නොදන්නා බැවින් වගකීමකින් තොරව අත්සන් කළ නොහැකි බවයි. එය සාධාරණයි. ප්‍රංශයේ ඒ අවදියේ හිටපු දැවැන්තම නාට්‍යකරුවා ශොන් විල් බරෝ මගේ සමීප මිතුරෙක්. ඒ වගේම මෑතදී (2008 දී) සාහිත්‍යය පිළිබඳ නොබෙල් ත්‍යාගය දිනු ල ක්ලැෂියෝත් එකල මගේ මිතුරකුව සිටියා. ඔහු තමාගේ මුල්කාලීන පොත් මට අත්සන් කරලා දීලා තිබෙනවා. ඇල්බෙයා කැමූ නම් ඒ වන විට මිය ගොස් සිටියා.ආයෙත් ලංකාවට ඇවිල්ලා ඔබ මොනව ද කළේ?මම විද්‍යාලංකාරයේම තවදුරටත් ඉගැන්වූවා. ඒ කියන්නේ සාහිත්‍යය.ඔබේ මුල් නවකතා, කෙටිකතා හා කවි අතරත් පසුකාලීන නවකතා, කෙටිකතා හා කවි අතරත් විශාල කාල පරතරයක් දක්නට ලැබෙනවා. ඊට හේතුව මොකද්ද?ඒකට එකම හේතුව මා තුළ ඇති වූ එක්තරා චකිතයක්. ඒක ඇතිවුණේ ප්‍රංශයට ගියාට පස්සේ. ඒ කියන්නේ ප්‍රංශ සාහිත්‍ය නිර්මාණ හා ප්‍රංශ ලේඛකයන්ගේ මතවාද අධ්‍යයනය කරනකොට මට හිතුණු දේ තමයි අපි මේ මොනව ද ලියන්නේ කියන එක. අපේ නිර්මාණ ම‍නෝරාජිකයි. සමාජ - දේශපාලන යථාර්ථයක් නැහැ. අවුරුදු ගාණක් අත්පිටපත කපලා කොටලා ලියලා තමයි ‘වප්මඟුල’ නවකතාවත් ‘කරත්තය’ කෙටිකතා සංග්‍රහයක් පළ කළේ. හැබැයි කවි නම් වෙනස්. ඒවායේ තියෙන්නේ පුද්ගල බද්ධ අත්දැකීම්. මොකද, කවිය, නවකතා හා කෙටිකතාවලට වඩා වෙනස් මාධ්‍යයක්.දේශපාලනමය වශයෙන් ඔබේ මතවාදය වුණේ මොකද්ද?මම වාමාංශික ක්‍රියාධරයෙක් විදියටයි වැඩ කළේ. ධනවාදි වූත් පැසිස්ට්වාදි වූත් දේශපාලනයට එරෙහිව මා පෙනි හිටියා.ඔබ ජනතා විමුක්ති පෙරමුණේ ප්‍රබල ආධාරකරුවකුව සිටියා යැයි කෙනකු කිව්වොත්?ඔය වගෙ අදහසක් ඇතිවෙන්න හේතුව මේකයි. මම විශ්වවිද්‍යාල ආචාර්යවරුන්ගේ සංගමයේ නිලයක් දැරුවා. එසේම මානව අයිතිවාසිකම් පිළිබඳ ආචාර්යවරුන්ගේ සංගමයේත් ක්‍රියාකාරිකයකු වශයෙන් කටයුතු කළා. ඒ නිසා මට ශිෂ්‍ය ව්‍යාපාරයත් එක්ක සම්බන්ධතා පැවැත්වීම අනිවාර්ය වුණා. අනෙක විශ්ව විද්‍යාල වහලා තියෙද්දි ශිෂ්‍යයන් ගමට ගියේ නැහැ. මොකද පොලිසියෙන් අල්ලගෙන යයි කියලා බයයි. ඒ නිසා මවුපියන්වත් කැමැති වුණේ නැහැ, ඔවුන් ගෙදර එනවට. සමහර දවස්වලට ශිෂ්‍යයන් අපේ ගෙදර ඇවිල්ලත් නවතිනවා. අපි ඉතින් ඔවුන්ට කන්න බොන්න දෙනවා. ඒක මානුෂික යුතුකමක්නේ. අත්අඩංගුවට ගත් ශිෂ්‍යයන් වෙනුවෙන් සමහර අවස්ථාවලදි අපි මැදිහත් වුණා. මේ වගේ දේවල් නිසා සමහරු මාව වැරැදියට තේරුම් ගත්තා. ඒකයි අර වගේ හැඟීමක් ඇතිවුණේ.මට මතකයි භිෂණ යුගයේදී රහස් පොලීසිය ඔබව අත්අඩංගුවට ගත්තා.ඔව්. ඔය අතරේ ශිෂ්‍යයන් මුද්‍රණය කරපු එක්තරා පත්‍රිකාවක සඳහන් කරලා තිබුණා මං ජේ වී පී එකේ උපදේශකවරයෙක් ය කියලා. ඒක තමයි නරකට හිටියේ. ඒ දවස්වල ඇඳිරි නීතිය. මට ගේ ඇතුළට වෙලා ඉන්න බැහැ. ඒක හරි වදයක්. මම කාර් එක අරන් එළියට යනවා. පොලිසියේ අය ඕක නෝට් කරගෙන තිබුණා. දවසක් රෑ රහස් පොලිසිය ඇවිත් මාව අත්අඩංගුවට ගත්තා. ඊට ප්‍රධානම හේතුව වුණේ මගේ ළඟ තිබුණු ඡායාරූප කීපයක්. තරුණයන් මරලා දාලා තිබුණු ඡායාරූප වගයක් මං මගේ කැමරාවෙන් අරගෙන තිබුණා. මාව හතරවැනි තට්ටුවට ගෙන ගියා. ගෙනැහිල්ලා සුමාන දෙකක් තිස්සේ මාව රඳවාගෙන ප්‍රශ්න කළා.ඉතිං ඔබට මරණ බය එහෙම ඇතිවුණේ නැද්ද?නැහැ. මොකද, මගේ අතින් වරදක් සිද්ධ වෙලා තිබුණේ නැහැනේ. අනෙක මගෙන් ප්‍රශ්න කළේ උගත් පොලිස් නිලධාරීන්. එක්කෙනෙක් පේරාදෙණි විශ්ව විද්‍යාලයේ ඉගෙන ගත් කෙනෙක්. ඔවුන් එක්ක ගනුදෙනු කිරීම මට පහසු වුණා. තවත් කාරණයක් කිව යුතුයි. මාව අත්අඩංගුවට ගත්තම ඒ පිළිබඳ ප්‍රවෘත්ති, පත්තරවල පළවුණා. ඒ නිසා මට එල්ල වුණු අන්තරාව තරමක් අඩුවුණා කියලා මම හිතනවා.අද විශ්ව විද්‍යාලවල බරපතළ බුද්ධි පරිහානියක් තිබෙනවා කියන එකයි පොදු මතය?මං හිතන්නේ ඕකට විශ්ව විද්‍යාලයටම විතරක් චෝදනා කිරිම සාධාරණ නැහැ. මොකද මුළු සමාජයේම තියෙන්නේ දැවැන්ත පරිහානියක්. සංස්කෘතිකමය වශයෙන් පිරිහිලා, සදාචාරමය වශයෙන් පිරිහිලා. ඉතිං ශිෂ්‍යයන් එන්නෙත් මේ සමාජයෙන්මනේ.ඔබ 1994 සිට පොදු පෙරමුණු ආණ්ඩුවල විවිධ තනතුරු දැරුවා?මම ඒ තනතුරු භාරගත්තේ පොදු පෙරමුණු ආණ්ඩු එක්ක මගේ කිසියම් සබඳතාවයක් තිබුණු නිසයි. එයින් අදහස් වෙන්නේ නැහැ, ප්‍රතිවිරෝධතා නැහැ, විවේචන නෑ කියන කාරණය. ඒවා තිබෙනවා. ඒත් මා භාර ගත් තනතුර තුළ මට කළ හැකි උපරීම සේවය කරන්න මා උත්සාහ ගත්තා.ඔබේ බිරිය ගැන යමක් කියන්න?ඇය සෝමා මල්ලවආරච්චි. ආචාර්ය උදය මල්ලවආරච්චිගේ සොහොයුරිය.දූ දරුවන්?මට ඉන්නේ එක පුතයි. එයාගේ නම වසභ.ඔබත් එක්ක මතක් වන ලොකුම දේ තමයි සුරුට්ටු?මම ඉස්සර සිගරැට් බිව්වේ. පස්සෙ තමයි සුරුට්ටු බොන්න පටන්ගත්තේ. හැබැයි ඒ පුරුද්ද කොහොම ඇති වුණා ද කියලා මටම මතක නෑ.සුනිල් මිහිඳුකුලඡායාරූප - දුෂ්මන්ත මායාදුන්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>24</day>
    </date>
    <link>http://www.silumina.lk/2014/08/24/_art.asp?fn=ay1408242</link>
    <topic>අපේ වාපි සංස්කෘතිය හරියට දැක්කේ රිටිගලදියි</topic>
    <author>අරුණි මුතුමලී</author>
    <content>සටන දේශපාලන සංවාදය නරඹන ඕනෑම අයකුට ප්‍රවීණ මාධ්‍යවේදී අසෝක ඩයස් නම හුරු පුරුදුය. විද්යුත් මාධ්‍යයට පෙර අප ඒ නම අසා ඇත්තේ මුද්‍රිත මාධ්‍ය ඔස්සේය. ඒ ඔහු පුවත්පත් කලාවේදියකු ද වූ බැවිනි. කළුතර ඉපිද කොළඹ රාජකීය විද්‍යාලයෙන් අධ්‍යාපනය හැදෑරූ ඔහු විදුසර විද්‍යා සඟරාවට සම්බන්ධ වූයේ 1980 අග භාගයේය. එකල විද්‍යාත්මක කාරණයක් සාමාන්‍ය ජීවිතය හා සම්බන්ධ කරගෙන ඔහු ලියූ “අසඩක් ගේ දින පොත” සිංහල පුවත්පත් තීරු අතර විශේෂිත වූවකි. උපාලි පුවත්පත් සමාගමේ වසර පහක් පමණ සේවය කළ ඔහු සිරස ගුවන් විදුලියට සම්බන්ධ විය. මේ වන විට වසර විස්සක් පුරා සිරස මාධ්‍ය ජාලයේ අධ්‍යක්ෂවරයකු ලෙස සෙවය කරන අසෝක ඩයස් මහතා පරිසර ලෝලියකු ලෙස තමන් දුටු විවිධ ස්ථාන අතරින් ලස්සනම තැන පිළිබඳ දක්වන්නේ ‍මෙවැනි අදහසකි.“උසස් පෙළින් පස්සේ සෑම තරුණයකුටම වගේ මටත් මේ රටේ සංචාරය කරන්න, රට තොට දේවල් බලා ගන්න ආසාව ඇති වුණා. ඒත් අපට ඒ කාලේ ප්‍රශ්නයක් තිබුණා. ඒ ත්‍රස්තවාදය හා දකුණේ තරුණ ගැටුම් නිසා ඇති වූ බාධක. අසුව දශකය අග හා අනූව දශකය මුල පැවැතුණු මේ තත්ත්වය නිසා අපේ ගෙවලින් බයයි අප පිටට යවන්න. නමුත් විදුසර විද්‍යා සඟරාවේ ලේඛකයකු වීම මේ දේවල් අභිබවා යන බලපත්‍රයක් බවට පත් වුණා. ඒ බලපත්‍රය නිසා සෑම සති අන්තයකම පරිසරය පිළිබඳ වාර්තා කරන්න මට අවසරය ලැබුණා වගේම එය මගේ රාජකාරියත් වුණා.“අසෝක ඩයස් පරිසරය පිළිබඳ උනන්දු වීමට මුල් වූ කරුණු සිහි කළේ එසේය. ඒ සමඟම ඔහු පරිසර ලෝලියකු වූ අයුරුද කීවේය.“මුලින් - මුලින් හෝටන් තැන්න වගේ බොහෝ දෙනාගේ අවධානයට යොමු වුණු තැන්වලට ගියාම ක්‍රමයෙන් පරිසරය විඳින්න ඕනෙ කොහොමද කියන දේ අවබෝධ වෙන්න ගත්තා. කතාවක් තිබෙනවානේ වයින්වල රස දැනෙන්න එය ටිකෙන් ටික පානය කරන්න හුරු වුණාමයි කියලා. ඒ වගේ පරිසරයේ රසයත් විඳින්න පුළුවන් වන්නේ එයට ටිකින් ටික හුරු වෙනකොටයි. එහෙම ප්‍රගුණ වෙද්දි අපට දැනෙනවා යම් පරිසර පද්ධතියකට යද්දි අප යන්නේ මොන වගේ දෙයක් බලන්න හිතාගෙන ද කියලා තේරුම් ගෙන යා යුතු විදිහ.”එසේ පරිසරය පිළිබඳ හදාරන්නකු වූ පසු ඔහු පරිසරයේ සැබෑ ලස්සන පිළිබඳ යම් මතයක් දරන්නට ද විය.“ලස්සන කියන වචනය පරිසරය සමඟ භාවිත කරද්දී එය හුදෙක් ඇහැට පෙනෙන ලස්සන වෙනුවෙන්ම යොදා ගැනීම සුදුසුය කියන්න බෑ. මොකද පරිසරයේ ලස්සන ඇති වන්නේ එක ගහක්, සතෙක්, මලක් වගේ දේවල් මත නෙවෙයි. සමස්ත පද්ධතියේ ජෛව විවිධත්වය කෙතරම් අපූරුවට පිහිටනවාද යන්න මතයි. ඒ කරුණු සමඟ බලද්දි මම දුටු ලස්සනම පරිසර පද්ධතිය රිටිගල.”“රිටිගල ගැන කතා කරද්දි විවිධ ජනශ්‍රැති, ඓතිහාසික තොරතුරු ආදී සිත් ඇදගන්නාසුලු රස කතා තිබෙනවා. ඒත් මම කැමති ඒ සියල්ල අමතක කර මිනිසුන්ගේ බලපෑමට මෑත කාලයේ වැඩිපුර ලක් නොවුණු මේ රිටිගල කඳු යායේ සොබා සොඳුරුබව ගැන පමණක් කියන්න. මොකද ඒ රස කතාවලට යොමු වීම මට දැනෙන්නේ පරිසරය විඳීමට බාධාවක් ලෙසයි.”“මේ කඳු යාය 1941 ඉඳන් දැඩි රක්ෂිතයක් බවට පත් වන්නේ එහි ජීවින්ගේ විවිධත්වය රටට වටින නිසා. එසේ දැඩි රක්ෂිතයක් වීම නිසාම මේ වනාන්තරයට මිනිසුන්ගෙන් එල්ල වන බලපෑම අඩු වෙන්නත් ඇති. ඒකම වනය අසීරුතාවට යෑම අඩුවී එහි ලස්සන රැකෙන්නත් හේතු වන්න ඇති. ඇත්තෙන්ම අපටත් යුතු කමක් තිබෙනවා පරිසර පද්ධතිවලට ඒවාට රිසි සේ නිස්කාන්සුවේ වැඩෙන්න ඉඩ දෙන්න.”රිටිගලට ඇති බැඳීම නිසා ඔහු පළමුව පැවැසුවේ තමන් දුටු ලස්සනම තැන තව දුරටත් රැක ගැනීමට සිදු විය යුතු දේ පිළිබදවය. එලෙස තමන් දකින්නට යන පරිසරය ආරක්ෂා කළ යුතුය යන හැඟීමෙන් සැම කෙනෙකුම ඒ තැන්වලට යන්නේ නම් අද බොහෝ සොඳුරු පරිසර පද්ධතීන්ට මිනිසුන්ගේ බලපෑම නිසා අත්ව ඇති ඉරණම ඒවාට අත් නොවන්නට ද ඉඩ තිබිණි.“අනුරාධපුරේ පිහිටි රිටිගල අයත් වන්නේ වියළි කළාපයට වුණත් එහි සුවිශේෂී ලස්සන කියන්නේ කන්ද උඩටම නැංඟාම තිබෙන්නේ තෙත් කළාපයට අයත් ක්ෂුද්‍ර පරිසරයක්. මුදුන් හතරක් නිසා මේ කඳු යාය දිහා පහළ ඉඳන් බලද්දිත් හරිම ලස්සනයි. සමහර කඳු පන්ති එහෙම පහළින් බැලුවට ලස්සන නෑනේ? ඒ වගේම මේ කඳු යායේ උඩ ඉඳන් පහළටත් ලස්සනයි. අඩි 2513 ක් උස මේ රිටිගල කඳු යාය, අපේ මධ්‍යම කඳුකරයේ ඉඳන් ඉන්දියාවේ වෙස්ටන් ගාට්ස් කඳු වැටිය දක්වා ම එක තැන්නක් කියා හිතුවොත් ඒ මැද පිහිටි උසම කන්ද හැටියටත් ගැනෙනවා. එතකොට ලෝකයම එක යායක් හැටියට හිතලා බැලුවොත් රිටිගල කොයි තරම් ලස්සනට පේනවාද?”ඔහු රිටිගල දෙස බලන්නේ පුළුල් මතයක පිහිටාය. වර්තමානයේ පරිසරය යනු හුදෙක් තමන් අවට පිහිටි ගෙවත්තට හෝ තම රට තුළ ඇති පිහිටීම් පමණක් නොවේ. පාරිසරික බලපෑම් ද එසේය. සමස්ත පෘථිවියම සැබැවින්ම එක ජීවියෙකි. ජීව පද්ධතියකි. එනිසා ලෝකයේ කොහේ හෝ සිදුවන පුංචිම පුංචි පාරිසරික වෙනසක් මුළු මහත් මිහිතලයම කළඹන්නට හේතුවක් විය හැකිය. අද බොහෝ දෙනකු තේරුම් නොගන්නේද ඒ සිද්ධාන්තයයි.“පහළ අලි ඉන්න රස්නේ දැනෙන වියළි කළාපීය කැලේ. ඒ වගේ තැනකට ආවට පස්සේ දාහය නිසා ආයේ කන්දක් නඟින්න හිතෙන්නෙ නෑ. නමුත් මේ රිටිගල ස්වභාවය ඊට වඩා වෙනස්. ක්‍රම ක්‍රමයෙන් උඩට නඟිද්දි දැනෙන්න ගන්න සීතල ගතිය නිසා ඒ දාහය මඟ හැරෙනවා. වියළි තත්ත්වයෙන් සදාහරිත තත්ත්වයට පත්වෙද්දී ඉබේම මහන්සිය තුනී වෙලා යනවා. කඳු යායේ බෑවුම්වල කුරු ශාක ප්‍රජාවක් ඉන්නවා. වියළි මිශ්‍ර සදාහරිත වනාන්තරයක ලක්ෂණ තමයි සියයට හැට පහක් පමණම පෙන්වන්නේ. වියළි කළාපයේ වුවත් හොර කුලයට අයිති ගස් දකින්න ලැබීම වෙනසක්. අනෙක මේ රිටිගල ගස් ඉතා පරණයි, හොඳට වැඩිලා මහා සද්දන්ත පෞරුෂයක් ඒ වනස්පතීන්ගේ පේනවා.”“මම නම් හිතන්නේ රිටිගලට ඒ නම ලැබුණේ රිටි ගස් නිසා කියලා. Antiaris toxicaria කියන උද්භිද විද්‍යාත්මක නමින් හඳුන්වන රිටි ගස් තමයි මේ කැලේ ප්‍රමුඛ ශාකය. අපේ ගැමියන් ගහකොළ සම්බන්ධ කරගෙන නම් ගම් යෙදීමට බොහොම රුසියන්නේ. ඒ නිසා රිටි ගස් පිරුණු කැලයට රිටිගල කියන්න ඇති.”එසේ කියූ ඔහු රිටිගල තමන්ට වඩාත් ජීව මාන වූ හේතුව මෙසේ විස්තර කළේය.“මම රිටිගල ලස්සනටම දැක්කේ මීට අවුරුදු ගානකට කලින් ඉරිදා දවසක කන්ද මුදුණේ නැරඹුම්ගල ඉඳන් බලද්දියි. එදා වැස්ස නැති දවසක්. මමයි, විශේෂඥ වෛද්‍ය වජිර ධර්මවර්ධනයි, සිසිර ගලදෙණියයි අපට මඟ පෙන්වන්න ආව වන නිලධාරියයි එක්ක කන්ද මුදුනටම නැංඟා. ඒත් අපි කඳු මුදුනේ ඉද්දි වහින්න ගත්තා. වන නිලධාරියා කීවා දැන් පහළට ගියාට වැඩක් නෑ, ගලලා ඇති කියලා. ඒ නිසා රාත්‍රිය එහි නතර වීම අනුමත කළ නොහැකි වුණත් අපිට ඉන්න සිද්ධ වුණා. අපි ගිනි මැලයක් ගහගෙන හිටියා. පහුවෙනිදා උදේ අපි නැරඹුම් ගලේ ඉඳන් බලද්දි තමයි දැනුණේ මේ අපේ ශ්‍රී ලංකාව වාරි කර්මාන්තයෙන්, වාපි ශිෂ්ඨාචාරයෙන් කෙතරම් ඉහළ උරුමයක් සහිත රටක් ද කියලා.අනුරාධපුර ප්‍රධාන වැව් පද්ධතිය කලා වැව හුරුළු වැව ද ඇතුළුව එක යායට පේනවා. අර වැස්සට ඒ වැව් පද්ධතියම සක්‍රිය වෙලා මහ වැව් කුඩා වැව් එකිනෙක වතුරෙන් පිරෙමින් පෝෂණය වන එළංගාව ක්‍රියා කරන හැටි අපි සජීවීව දැක්කා. ඒක හරියට මේ මහ පොළොවම එක සත්ත්වයෙක් කියලා හිතුවොත් ඒ ජීවීයාගේ ලේ නහර වැඩ කරනවා වගේ හැඟීමක් මට ගෙනාවේ. ඇත්තෙන්මත් එය ලොකු ජීව පද්ධතියක් සබුද්ධිකව සක්‍රිව වූ අවස්ථාවක් ඒ එක්කම අපේ අතීත මුතුන් මිත්තන් පිළිබඳ ඇතිවන හැඟීම් සමුදායක් එක්ක කියා ගන්න බැරි මොකක්දෝ සිතිවිල්ලක් හිත පත්ලෙන්ම මතු වෙන්න ගත්තා.”පසුවෙනිදා රැකියාවට යාමට අවශ්‍ය බැවින් අසෝක ඩයස් ඇතුළු පිරිස පහන් දොරින්ම පිටත් වූයේ මේ සිතිවිලි සිත්හි දරාගෙනය. රිටිගල ගැමියන් ගැන ඔහුට තවත් හැඟීමක් ඇති වුණේ බසයක් අල්ලා ගැනීම සඳහා සැතපුම් නවයක් පමණ පාපැදියෙන් තමන් රැගෙන ආ වන නිලධාරියා නිසාය. එහෙත් ඒ සිදුවීම ම ඔහුට මහත් උභතෝකෝටිකයක් ගෙනාවේය.“ඇත්තෙන්ම ඒ නිලධාරියා ගැන කලින් දවසේ රෑ අපි හිතාගෙන හිටියේ වෙනස් විදිහකට. මොකද අලින් ගැන ඔහු දැරුවේ අමානුෂිකයැයි අපට හිතෙන මට්ටමේ මතයක්. අලි මොකටද උන්ව මරන්නමයි ඕනේ කියලයි ඒ පුද්ගලයා අපට කීවේ. නමුත් මගේ පහසුව වෙනුවෙන් ඔහු සැතපුම් නවයක් බයිසිකලෙ පදින්න තරම් සංවේදී පුද්ගලයෙක්. මේ පරස්පරය ඒ ගැමියන් තුළ ඇතිවන්නේ ප්‍රායෝගිකව ඔවුන් මුහුණ දෙන අභියෝග එක්කයි. මේ මනෝභාවයන්වල වෙනස අපට ලොකුවට දනුණා.‍”අසෝක ඩයස් මහතා ඒ සමඟම මිනිසා හා පරිසරය අතර සබැඳියාව ගැනද යමක් කීවේය.“මිනිසුන්ගේ ආකල්ප වෙනස් වන්නේ ඔවුන් පරිසරය අත්විඳින ආකාරය නිසයි. ඒකයි මම කලිනුත් කීවේ අපි යම් තැනකට යද්දී එතැනට අපි යන්නේ මොකටද කියලා දැනුම්වත්ව යන්න ඕන කියලා. මොකද පරිසර පද්ධතියකදි අපට දැනෙන දේ ගෙනත් වෙනකෙනකුට පෙන්වන්න ඡායාරූපයකින්වත් වීඩියෝ පටයකින්වත් බෑ. ඒ ලස්සන තමන්ට දරාගන්න පුළුවන් තරමට වඩා ඒ පින්තූරයෙන් ලැබෙන්නේ ඉතා අඩු රසයක්. අපි විඳින දේ ඊට වඩා බොහොම පුළුල්. පරිසරයක ලස්සන දකින්න පුළුවන් ඒ පද්ධතිය නිදහස්ව තියෙන්න ඇරලා අපි එයට බාධා නොකර එය විඳීමෙන් විතරයි. ”අරුණි මුතුමලීaruni@silumina.lkකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>24</day>
    </date>
    <link>http://www.silumina.lk/2014/08/24/_art.asp?fn=ay1408243</link>
    <topic>අහිමි සෙනෙහස</topic>
    <author/>
    <content>සිතේ ඇති වුණු සිහින මාලිග බොඳවෙලා ගොස් මේ ලෙසේ හදේ පාළුව ‍මකාලන්නට කෙලෙසවත් මට හැකි නොවේ වෙන්වෙලා අද යන්නට ද ඔබ මේ ලෙසින් මට ළං වුණේ ජාති ජාතිත් සිතේ තරහක් ඔබ කෙරෙහි මට ඇති නොවේ...ඇහැටුවැවආර්.එම්.ඩී.කුමාරි රත්නායකපුංචි පැංචි මල් පිපිච්ච මල් පර වීලා කිරට හඬන වසු පැටියා වදුලෙ තනි වෙලා නිවස පුරා බැබලුණු රන් සඳක් තනි වෙලා ඉවස ගන්න බැරි විලසට හද ඉතිරීලාලන්ද පුරා බඩ වැටියේ දෙවැට ගොළු වෙලා මසිත පුරා හැඟුම් මවා නුඹ ගොළු වීලා අත්වැල් බැඳ පෙර කාලේ සීන මවාලා පතිකුලේට නුඹයි ගියේ මා තනි කරලාමගේ හිතේ ඇති පාළුව මොහොතක් සිහි දරා ගන්න බාල වියේ සෙල්ලම් කළ සිහින පොකුරු රස විඳින්න බලා ඉන්නවා අක්කේ ඔබගේ රුව බලා ගන්න ඒ හින්දා එන පෝයට ගමට ඇවිත් යන්න එන්නතඹුත්තේගමනිලන්ත අනුහස්චිහ් විතරක්! මගේම කරුමෙකට තමා මාව මේකට වැටුණේ. කොහෙද, මටත් සිහියක් තියෙන එකක්යැ...දැන් නම් පාන්දර තුනට කිට්ටු කරලා ඇති. ඒක වැදිලත් සෑහෙන වෙලානේ. තව පැය කීයක් මෙතැනට වෙලා බලාගෙන ඉන්න වෙයිද දන්නේ නැහැ...මාව මරයිද?... නෑ..නෑ.. එහෙම හිතන්න නරකයි.. මං වගේ අසරණයෙක්ව මරලා මොනවා කරන්නද? ... ඒ වුණාට ... නෑ... නෑ.. මේ ගොල්ල එහෙම කරන එකක් නැහැ...ටික්.. ටොක්..! ටික් ටොක්..! ටික් ටොක්..!අන්න ඔරලෝසු සද්දය... පාන්දර තුනයි වගේ...ආයෙමත් උඩට නඟින්න බලන්න ඕන. අඬු ටික කඩාගන්නේ නැතුව...මොන.. නඟිනවා තියා හිතන්නවත් බැහැ.. හරියට ලිස්සනවනේ.. කොන්ද කැඩුණොත් ඉවරයි!ම්හ්... මේ වතුර බිංදුත් වැටෙන්නේ ඔළුවටමනේ! හරියට ටැප් එක වහන්නේ නැති හැටි ඇත්තට..! මේ නරා‍වළෙන් කීයට ගොඩ එන්න වෙයිද දන්නේ නැහැ...!ඈ.. දෙවියනේ මං බයවුණ තරමක්! මේ ගෙදර පූස්තඩියා නේද?.. ඌගේ ලොකු. හොඳට ගිලිනවා ඇති.. මොනවා! මූ මට නේද ඉව අල්ලන්නේ... මේ යකා මාව කයිද?.. අපෝ! මූ ගාව ගඳ.. පලයන් අහකට.. මෝඩ පූසා!ආයෙමත් ඔරලෝසුව... ...හතරයි .. හතරයි... දැන් ඉතිං කවුරු හරි නැඟිටලා එන්න ඕනා... කෝ බලමු.... ආ.. ඔය එන්නේ.. තවම නිදිමතේ වගේ... මොනවද කටු කුටු ගගා එන්නේ...ඒයි නෝනේ... මං මෙහේ... මේ මෙතන... සින්ක් එකේ... මාව ගන්නෝ...!මලා..! මේ ගෑනි කට හෝදනවා... අද නම් වතුර පාරක් කා ගෙනමයි යන්න වෙන්නේ...හුරේ! මාව දැක්කා... මාව දැක්කා... ආහ්! පොල් කොළයක් නේද? නඟින්න නේද කියන්නේ... බොහොම පින්... තටු තෙමිලා නෑ වගේ! ... ඔන්න මං ගියා!කුලියාපිටියලසන්ති ප්‍රභාෂිණී බණ්ඩාරසඳ ගැනම කවි ලියන සඳටම පෙම් බඳින සඳ ගැනම ළතැවෙන ස‍ඳේම මියැදෙන සොඳුරු සඳකි කවි සිත  දමිත් සඳනුවන් කීර්තිනිවි නිවි දැල්වුන තරුව නුඹම විය ඒ දිවි අහසින් සදහට වෙන්ව කඩා වැටි ගියමිනුවන්ගොඩධාරිකා සුහර්ෂිසිනාසෙන වැහි බින්දු හඩ නඟන කිංකිණි සිනාවක් සසර පුරුදු වත කමලක් අරුමයකි නෙත ගැටුම තුෂර බිඳුවක් වැනි ළඳේ උදාවන සැම දවසකම අසන්නට ඇත්නම් නුබේ ඔය කිංකිණි සිනාවහොරණජිනේන්ද්‍රමතක ද එකමත් එක දවසක පුර හඳම පෑයූ සීතල රැයක සේපාලිකා මල් සුවඳ විඳගන්න දෑගිලි පැටලුණේ පපු තුරට තුරුළුව හිතේ පිරුණු ආදරේටයි සඳවතුර ගඟ ගලනකොට ඒ හ‍ඳේ එළියේම කුඹුක් මල් ගං ඉවුරෙ පාවුණේ ලස්සනට රාත්‍රියෙ ඇහැ ඇරුණු මල්වලට පිනි ඉසින මදනලේ නුඹ නොදුටු රහස් නැත මට ඇයට හීනයක් නොවෙයි මා රසවින්ද ආදරේ එදා ඒ හැන්දෑවෙ පායලා තිබුණු හඳ පිපුණු සේපාලිකා සුවඳ අතුගා දමා කතුරකින් කපා හඳ අහසින්ම වෙන් කළා ගං ඉවුර නොපෙනෙන්න කඳුළු සායම් කළා මතක නටබුන් හදේ සුසුමකට එක් වුණා මකා ඉවතට දැමු සිතුවමේ බොඳ වෙලා මගේ හිත නුඹ ළඟින් ගන්න අමතක වුණාහම්බන්තොටගැමුණු වික්‍රමසූරියකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>24</day>
    </date>
    <link>http://www.silumina.lk/2014/08/24/_art.asp?fn=ay1408244</link>
    <topic>මී හරක් අම්මලාගෙන් වෙන්කරගන්න ලොකු සටනක් දුන්නා</topic>
    <author>අරුණි මුතුමලී</author>
    <content>අතීතයේ සිටම විවිධ හේතු මත වන අලින් අල්ලා ගැනීමට මිනිසුන් පුරුදුව සිටි බව රහසක් නො‍වේ. එහෙත් ඒ සඳහා යොදා ගන්නා ඇතැම් ක්‍රමෝපායයන් නිසා අසරණ වන සිඟිති අලි පැටවු ඇතැම් විට මව් ඇතින්න අහිමි වීම නිසා කැලේම මියැදී යති. බලවත් දෛව යෝගයක් ඇති පැටවුන්ගේ ජීවිත කුමක් හෝ ‍හේතුවක් නිසා බේරෙනවා ඇත. එවැනි අනාථ අලි පැටවුන්වැව් පිටිය ළඟ මිනිස් ඇසුර නිසා ඇතැම් විට යහපත් දිවියක් ලැබුවද සමහරුන්ට සිදු වන්නේ සදාකාලික වහල් සේවයේ යෙදීමටය. කුමන ඉරණමක් අත් වුවද එය දරා සිටින අසරණ සද්ධන්තයන් ගැන ඇත් අතුරු සෙවණේ නිර්මාතෘ හිටපු වනජීවී නියෝජ්‍ය අධ්‍යක්ෂ වෛද්‍ය නන්දන අතපත්තු මහතා සතු අත් දැකීම් බොහෝය.හඳපානාගල අලි මෙහෙයුමේ පෙරහුරුවට ලක ලෑස්ති වෙද්දී අපට දැන ගන්න ලැබුණා ඇතින්නක් වැවක් ගාව වෙඩි වැදිලා වැටිලා ඉන්නවා, අන්තිමයි කියලා. අපි එතනට යද්දී බේරගන්න බැරි තරමටම ඇතින්නට අසාධ්‍යයි. ඒත් අපි පුළුවන් තරම් උත්සහ කළා. ඒකට එක හේතුවක් වුණේ අපට තේරුණා මෙයාට කිරි බොන වයසේ පැටවෙක් ඉන්න ඕන කියලා. ‍ෙමාකද මෙයාගේ කිරි බුරුල්ල පිරිලා තිබුණේ. අන්තිම හුස්ම හෙළන්න මොහොතක් තියෙද්දීත් මේ සතාගේ මව් සෙනෙහසට කිරි එරෙනවා. පෙනුමේ හැටියට මෙයාගේ පැටවා හුඟක් පුංචි වෙන්න ඕන.”“අපි දවස් කීපයක් බෙහෙත් කළා. ඒ අතරෙදි අපට තේරුණා මේ අම්මා පණ අල්ලන් ඉන්නේ රෑට රෑට කාටවත් නොපෙනෙන්න ඇවිත් කිරි බීලා යන පැටියා නිසා කියලා. ඒත් අවට කැලේ පැටියා හිටියේ නෑ. එයා කොහේ හරි හැංගිලා ඉන්න ඇති. අන්තිම දවසේ අපි යද්දි ඇතින්න මිය ගිහින්. ඒ මැරුණු අම්මාගේ කිරිත් මේ පුංචි පැටියා ටික මොහොතකට කලින් බීලා ගිහින් කියලා අපට පෙනුණා. අලියෙක් මිය ගියාම සෞඛ්‍ය හේතු මත තියා ගන්න බෑ, අලි පැටියා එයිද කියලා බලන්නවත් අපට හැටියක් නෑ. ඒ ඇතින්නගේ සිරුර ගිනි තබන්න සිදුවුණා.”මෙවන් සිදු වීම් කොතෙකුත් වන නිසා අලි පැටියා සෙවීම අතහැර දැමූ පිරිස අලි මෙහෙයුමට අවශ්‍ය කටයුතු යොදමින් දින කීපයක් ගත විය. මේ අතර ඔවුන්ට ලැබුණේ අපූරු පණිවුඩයකි.“එක දවසක් ගමේ කෙනෙක් දුවගෙන ඇවිත් කීවා, මහත්තයා අපේ මීහරක් රංචුවත් එක්ක අලි පැටියෙකුත් ඉන්නවා කියලා. මේ අරුම පුදුම කතාව බලන්න අපි ගියා. ඇත්ත! මීහරක් ගාලේ චූටි අලි පැටියෙක්. එයාට කිරි දෙන්නේ පැටව් ලැබුණු ලොකු මීහරක් දෙනක්. අලි පැටියාගේ චූටි හොඬ කොටේ උස්සාගෙන මී හරක් අම්මාගේ වෙනස් කිරි බුරුල්ලට කට උල් කරගෙන චූටි පැටියා කිරි උරනවා. ඒ අම්මත් ආදරෙන් ලෙව කකා අනුන්ගේ කියලා වගක්වත් නැතුව මේ පැටියට කිරි දෙනවා.”මිනිස් ලෝකයේ දරුවන්ට සිදුවන අපරාධ ගැන සිහිවූ මට මේ මී ගවයින් පිළිබඳ ඇති වූයේ අදහාගත නොහැකි ගෞරවයකි. තම ලෙයින් වැදූ දරුවන් කපා කොටා පුලුස්සා හෝ ගඟට විසි කර මරන්නට තරම් මිනිස් මව්පියන් තිරිසන් වන යුගයක මේ තිරිසනුන් ‍තම වර්ගයාටත් අයත් නොවන දරුවකු හදා වඩා ගන්නා බව අසන්නට මගේ දෙසවන් පින් කර තිබේ යැයි සිතිනි.“අපි කරුණු හොයලා බලද්දී මේ අර මැරිච්ච අම්මාගේ සති දෙකක් වයස පුංචි දූ පැටියා. අපි රෑ ගාලේ මී ගවයින් අතරින් මේ පැටියාව ගන්න හැදුවාම එයාලා සම්පූර්ණ විරෝධය පෑවා. පිරමි සත්තු අපට අනින්න පැන්නා. ගෑනු සත්තුත් කෑ ගගහ හොරු පැනලා ව‍ගේ දඟලන්න ගත්තා. කිරි දෙන අම්මා ඔළුව වනාගෙන මගේ පැත්තට ආවේ අං දික් කරගෙන. ඇත්තෙන්ම අලි රංචුවකින් පැටියෙක් ගන්නවත් මේ තරම් අමාරු නෑ. කොහොම හරි මී හරක් සේනාවේ ඇස් රවටලා අපි අලි පැටියව ගාලෙන් එළියට ගත්තා.”“සඳපානාගලින් හමුවුණු නිසා එයාට නම දැම්මේ සඳමාලි කියලා. සඳමාලි ඇත් අතරු සෙවණට ගෙනාවාම කිරි ‍ෙබාන්න දෙන්න අප‍ට ලොකු කරදරයක් වුණේ නෑ, මොකද එයාට මී දෙනගේ බුරුල්ලට හුරුවක් තිබුණු නිසා. ටික කාලයක් යද්දී කෝමලී ට උදව්වට කිරිමව් තනතුර කරන්න ආවේ ‍මේ සඳමාලි තමයි.”“සඳමාලි කොයිතරම් උදව්වට ආවත් ඒ උදව් කොමලී ගත්තත් මගේ ආදරේ පොඩ්ඩක්වත් සඳමාලිට පෙන්නුවොත් ඉවරයි. කෝමලී හරි ඉරිසියාකාරි. වෙන මොනම අලි පැටියෙක් හරි මගේ ළඟට ආවොත් එක්කෝ තල්ලු කරනවා. නැත්නම් මගේ අත අරගෙන එයා ළඟට ඇද ගන්නවා.”පළමු මුරයේ පැටවුන් නිදහස් කිරීමට කොමලී සහ සඳමාලී ද නම් කෙරුණත් බිලිඳු පැටවුන් දෙදෙනකුට මේ කිරිමව් තනතුරු හොබවන්නට කෙනකු නැති වීම නිසා දෙදෙනාගේ නම් නිදහස් කිරීමේ ලැයිස්තුවෙන් කපා හැරිණි.“අපි දැන් අර අලි පැටවුන්ගේ අදහස් ගැළපෙන කල්ලි එහෙම සොයාගෙන හිටිය නිසා නිදහස් කිරීමේ කටයුතු සූදානම් කරන්න ගත්තා. දහසකුත් එකක් විරෝධතා මැද මේ වැඩේ කරන්න ගත්තේ ක්‍රමානුකූලවයි. මට ඕන වුණා මේ කටයුත්ත සාර්ථක වුණා කියන දේ විටින් විට ඔප්පු කර පෙන්වන්න යාන්ත්‍රණයක් හදා ගන්න. එහෙනම් ඒකට නිදහස් කළ අලි පැටවුන් හඳුනා ගැනීමට ක්‍රමයක් ඕනේ. ඒ සඳහා අපි රේඩියෝ කොලර් භාවිත කරන්න හිතා ගත්තා. ඒත් පැටවුන හතර දෙනාගෙන් තිදෙනෙකුට විතරයි මේ ඉති මිල අධික කරපටි ලැබුණේ.”“ඊට පස්සේ නිදහස් කරන්න ඉන්න අයව කාලයක් තිස්සේ කරපටියට හුරු වන්න ඇරියා. නැත්නම් එයාලා හො‍ඬෙන් ඇදලා ඒවා කඩා ගන්නවා. ඒකට හුරුවන අතර ටිකින් ටික කෑම වෙනස් කරන්න ගත්තා. දැන් මෙයාලා කිරි බොන්නේ නෑ. නමුත් අපි නිවුඩු හාල් සමඟ මිශ්‍ර කළ විටම්න් සහිත පොෂ්‍යදායි පානයක් මේ අයට දෙමින් හිටියා. එය මේ අය පුෂ්ටිමත්ව නිරෝගිව තියන්න හේතු වෙනවා. නිදහස් කරන අයගේ මේ පානය ටිකින් ටික අඩුකළා. ඒ‍ වෙනුවට රෑට කොටුව ඇතුළෙදි දෙන තණ‍කොල මිටිය දෙගුණ කළා. දවල්ට ටික ටික ඇවිදලා හොයාගෙන කන්න ඇරියා. මේ විදිහට කැලේ ස්වාධිනව ඉන්න පුළුවන් වෙන ආකාරයේ පුහුණුවක් මේ අයට දුන්නා.”මේ සියල්ල කළ ද වෛද්‍ය අතපත්තුගේ හදවතේ ගැස්මක් පැවතුණි. ඒ තමන් ගන්නා තීරණය හරිද වැරැදිද කියාය. කෙතරම් පුහුණු කළත් මේ නාම්බෝ පුරුද්දට ගමකට වැදුණොත් වෙඩි කා මිය යති. එසේ නොවී ආපසු පැමිණිය හොත් සියලු දේ වතුරේ යයි. ඒ සියල්ලටත් වඩා මේ දෙස ඇස ගසාගෙන ඉන්නන්ගෙන් විසුමක් නොවෙයි. ඒදහසකුත් එකක් අභියෝග ඇනුම් බැණුම් ගැරහුම් මැද මුරණ්ඩු ලෙස ගන්නා ලද තීරණය නිසා වෛද්‍ය අතපත්තු සියඅත්හදා බැලීම ක්‍රියාත්මක කළේය.”“මේ වැඩේ හොරෙන් කරන්න හොඳ නෑ. හරිගියත් වැරැදුණත් ප්‍රසිද්ධියේ කරන දේ හොඳයි. ඒ නිසා මම මාධ්‍යවේදින්ටයි, අනෙක් අයටයි ආරාධනා පත්‍ර බෙදුවා. හරියට මගේ මඟුල් කාඩ් බෙදනවා වගේ සතුටකින් මම ඒක කළේ. ගමේ මිනිස්සුන්ටත් මේක මහා මංගල්ලයක් වුණා. අපි කීවෙත් නැතුවම ඒ අය අලින් නිදහස් කරනවා කියූ දවසේ මහ පාරේ ඉඳන් ඇත් අතුරු සෙවණේ ගුරු පාර පවා සරසලා කොඩි දාලා තිබුණා.”“රත්නසිරි වික්‍රමනායක ඇමති තුමා ආවාම අපි පිළිගත්තා. ඒ දේවල් කොහොම වුණත් ඉර මුදුන් වෙන්න කලින් මේ හතර දෙනාව ගෙනියන්න ඕනේ. නැත්නම් ආයේ ලොකු ප්‍රශ්නයක් වෙනවා. අපි ට්‍රක් එක පොඩි කණ්ඩියකට තියලා අලි පැටවුන් ඒකට නංඟා ගන්න හැදුවා. අනේ දෙවියනේ මේ සත්තු ටික අඩියක් හොල්ලන්නේ නෑ. උන්ට සමහර විට මතක ඇති මිගාරව ගෙනිච්චේ මේ වගේ එකක කියලා. මොන විදිහකින්වත් වාහනේට ගොඩ කර ගන්න බැරි වුණාම අපි කල්පනා කළා වල් අලි ඇල්ලුවාම පස්සෙන් පස්සට වාහනේට දාගන්න හැටි. ඒ වගේ මේ හතර දෙනාත් පස්සට ඇදලා ට්‍රක් එකට පටවා ගත්තා.”වෛද්‍යවරයා පෙරමුණ ගත් අලි නිදහස් ගමන ගෝනවිද්දගල දක්වා ගමන් කෙරිණි.“ට්‍රක් එක කණ්ඩියක් ගාව නවත්තලා අලි බෙටි දිය කරලා මිනිස් ඉව නොඑන්න නාවලා එහෙම තිබ්බාම අපි හිතුවා මේ ගොල්ලන් බැහැලා යයි කියලා. කොහෙද අර වගේමයි බහින්නේ නෑ. පස්සේ මට සිද්ධ වුණා මෙයාලාට අධික පිපාසයක් දැනෙන ඖෂධයක් එන්නත් කරන්න. ඔන්න ටිකකින් දඩ බඩ ගාලා බැහැලා වැව පැත්තට හතර දෙනාම දුවන්න ගත්තා. රේඩියෝ කරපටි නිසා ඉන්න ඉසව්ව බැලුවාම වැව ගාවට ගිය බව සනාථ වුණා.”සියලු දෙනාගේ ජය ඝෝෂා මැද වෛද්‍ය අතපත්තු විජයග්‍රාහී ලීලාවෙන් වනජීවී බංගලාවේ ලක ලෑස්ති කර තිබූ මඟුල් මේසයක් බඳු උත්සව මේසය විවෘත කළේ හද පිරි සතුට සියලු දෙනා සමඟ බෙදා ගන්නටය. මොහොතක් ගත වන විට අධි වේගයෙන් ආ වෑන් රියක් බංගලාවේ දොරකට ක්‍රීස් ගා තිරිංග තද කරමින් නතර විය. කාපිරි ජාතිකයෙක් හා තවත් තිදෙනෙක් එයින් බැස්සෝය. සියල්ලන් මේ සිදුවන්නේ කුමක්දැයි බලා සිටියේ වික්ෂිප්තවය.“අප‍ට අලි පැටව් බලන්න ඕනා.” ඔවුහු කීහ.“ඒ අය නිදහස් කරලා ඉවරයි.” වෛද්‍ය අතපත්තු කීවේය.“නෑ අපට කොහොම හරි මේ සිදධිය බලන්න ඕනා.”වෛද්‍ය අතපත්තු ඉදිරියට ගොස් අලි පැටවුන් ගෙනා ට්‍රක් රථය හා උන් ගොඩ බැස්ස වූ කණ්ඩිය ඔවුන්ට පෙන්වීය.“එහෙම නෙවෙයි. අපි බීබීසී එකෙන් කරුණාකරලා අපට උදව් කරන්න.”ඒ ඉල්ලීමෙන් පසු වෛද්‍ය අතපත්තු මේ පිරිස ද මාධ්‍යවේදීන් බව හඳුනාගෙන කළ හැකි යමක් කල්පකා කළේය. රේඩියෝ කොලරයේ තරංග හසුවන යන්ත්‍රය අතට ගත් ඔහු ඒ පිරිස කැටුව තරංගවල ශබ්දය ඔස්සේ කෙමෙන් කෙමෙන් වනය තුළට ගියේ තමා අනුගමනය කරන ලෙස මේ පිරිසටද උපදෙස් දෙමිනි. ටිකෙන් ටික සංඥාවල ශබ්දය වැඩි වන්නට විය. අලි පැටවුන් තවමත් බිය වී වැව් පිටිය ළඟ සිටිනවා විය යුතුය. කුමක් සිදු වුවත් දැන් කළ යුතුව ඇත්තේ ඒ පැටවුන් පෙන්වීම පමණි. මෙසේ සිතූ වෛද්‍ය අතපත්තු පිරිසට ද නිෂ්ශබ්ද ව එන ලෙස දන්වා වැව් පිටිය දෙසට ගියේය.“පුදුමෙනුත් පුදුමයි! එතැන අලි එකොළොස්දෙනෙක් ඉන්නවා. අපේ හතර දෙනාව තව හත් දෙනෙකුගේ රංචුවක් පිළි අරගෙන. බී බී සී මාධ්‍යවේදීන්ටත් අදහා ගන්න බැරුව ගියා. මම හිතුවා තව ටිකක් ළඟට යන්න. මොකද අපේ හතර දෙනා අපට හුරුයිනේ. අනේ එහෙම හිතලා පේන්න ගියා විතරයි, අර හතේ රංචුව පණ කඩාගෙන කැලේට දිව්වා. අපේ හතර දෙනා මොහොතක් මා දිහා බලන් ඉඳලා අර රංචුව දිව්ව පැත්තටම දුවන්න ගත්තා. ඒ කියන්නේ ඒ ඩිංගට ඒ ගොල්ලනට පවුලකුත් ලැබිලා. මට සතුට කියා ගන්න බෑ. පෙර කරුමෙකට ආවාය කියලා හිතුව බීබීසී මාධ්‍යවේදීන් හතර දෙනා ආශිර්වාදයක් කියලා තේරුණේ ඒ වෙලාවෙයි.”අරුණි මුතුමලීarunni@silumina.lkකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>24</day>
    </date>
    <link>http://www.silumina.lk/2014/08/24/_art.asp?fn=aj1408241</link>
    <topic>ප්‍රෙස්ටීජ් ඔටෝමොබයිල් නවතම මිනි කූපර් රථය එළිදක්වයි</topic>
    <author/>
    <content>ප්‍රෙස්ටීජ් ඔටෝමොබයිල් නවතම මිනි කූපර් රථය එළිදක්වයිප්‍රෙස්ටීජ් ඔටෝමොබයිල් විසින් බ්‍රිතාන්‍ය මෝටර් රථයක් වන, ලොව වඩාත් ජනප්‍රියත්වයට පත්ව ඇති මිනි මෝටර් රථය නිල වශයෙන් එළි දක්වන ලදී.මිනි මෝටර් රථය ලොව ප්‍රථම වරට හඳුන්වා දී ඇත්තේ 1959 වසරේ බ්‍රිතාන්‍යයේ බ්‍රිටිෂ් මෝටර් කෝපරේෂන් විසින් කුඩා පිරිමැසුම්දායි මෝටර් රථයක් ලෙසිනි. එතැන් සිට මෙම නාමය විවිධ මෝටර් රථ නිෂ්පාදකයින් විසින් අයත් කරගෙන ඇති අතර එහි නවතම යුගයක් උදා කරවමින් 2000 වසරේදී BMW සමූහය විසින් එහි හිමිකම ලබා ගෙන ඇත. ඒ අනුව, ඉන් පසුව නිපදවූ මිනි නාමය විසින් ලොව වටා කුඩා මෝටර් රථවලට ඇති ඉල්ලුම වැඩි කරමින් විශිෂ්ට මෝටර් රථයන් හඳුන්වා දී ඇත.මිනි ඒෂියා සමඟ එක්ව මෙම නාමය ශ්‍රී ලංකාවේදී එළිදැක්වූ ප්‍රෙස්ටීජ් ඔටෝමොබයිල් දැන් ශ්‍රී ලාංකීය පාරිභෝගිකයින්ට මෙම මිනි මෝටර් රථයේ අත්දැකීම ලබා දීමට සැරසී සිටී. මේ යටතේ හඳුන්වා දෙන නවතම මිනි කූපර් මෝටර් රථය, වඩාත් හොඳ ධාවන පහසුකම් සහ නවතම තාක්ෂණික නවෝත්පාදයන් හා එක්ව නිපදවා ඇත්තේ කුඩා මෝටර් රථ අතර ප්‍රමුඛයා ලෙස මිනි නාමය තවදුරටත් ශක්තිමත් කරවමිනි. මෙම නවතම මිනි මෝටර් රථය ඉඩ පහසුකම්, ආරක්ෂාව, අමුද්‍රව්‍ය සහ නිමාව අතින් මෙන්ම රිය ධාවන පහසුකම් සහ රියදුරුගේ සුව පහසුව අතින් ද ඉහළ නැංවීම් සිදු කර ඇති වඩාත් උසස් තත්ත්වයේ මෝටර් රථයකි.“තෘප්තිමත් රිය ධාවනය, ඉහළ තත්ත්වයේ නිමාව සහ එයටම අනන්‍ය වූ සුවිශේෂිතාවන් සහිතව මෙම නවතම මිනි මෝටර් රථයේ ඉහළ නැංවීම් සිදු කර තිබෙනවා. මෙම සියලු ඉහළ නැංවීම් සහ නව අංගයන් BMW සමූහයේ මෝටර් රථ විශේෂඥයින්ගේ සෘජු දායකත්වයෙන් සිදු කර ඇති අතර මෙතෙක් කාලයකට මෙම නාමයේ සිදුවූ අනර්ඝතම හඳුන්වාදීම ලෙසින් මෙය දැක්විය හැකියි” යනුවෙන් අධ්‍යක්ෂ ගෙහාන් සිරිබද්දන මහතා පැවැසීය.රංජිත් ජයවර්ධන අලෙවි ප්‍රවර්ධන සාමාන්‍යාධිකාරී ප්‍රෙස්ටීජ් ඔටෝමොබයිල්, ගෙහාන් සිරිබද්දන අධ්‍යක්ෂ ප්‍රෙස්ටීජ් ඔටෝමොබයිල් ගීශාන් විජේනායක කළමනාකරු මිනි ප්‍රෙස්ටීජ් ඔටෝමොබයිල්, දේශාන් විජේසේකර අලෙවි උපදේශක ප්‍රෙස්ටීජ් ඔටෝමොබයිල්, ක්‍රිස්ටියන් රූටර්, ක්‍රිස්ටිනා හොනෙගර් මහත්ම මහත්මීහු.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>24</day>
    </date>
    <link>http://www.silumina.lk/2014/08/24/_art.asp?fn=aj1408242</link>
    <topic>ඔරියන්ට් ෆයිනෑන්ස් බිලියන දෙකක තැන්පතු සීමාව ඉක්මයි</topic>
    <author/>
    <content>ඔරියන්ට් ෆයිනෑන්ස් බිලියන දෙකක තැන්පතු සීමාව ඉක්මයිඔරියන්ට් ෆයිනෑන්ස් ආයතනය සිය තැන්පතුවල රුපියල් බිලියන දෙකේ සීමාව ඉක්මවා යාමට ජුලි මස පළමු සතියේදී සමත් විය. තැන්පතු ප්‍රමාණය රුපියල් බිලියනයේ සිට මාස 6 ක් වැනි ඉතා කෙටි කාලයකදී දෙගුණයකින් වර්ධනය වීම සුවිශේෂී වේ.ස්ථාවර තැන්පතු ඒකකය ආරම්භ කිරීමේ සිටම අරමුදල් කළමනාකරණය (Fund Mobilisation) සම්බන්ධ සහකාර සාමාන්‍යාධිකාරිනිය ලෙස කටයුතු කළ ගීතිකා වික්‍රමසිංහ මහත්මිය එහි සාර්ථකත්වයේ පදනම ලෙසින් සිය ඒකකයේ කැපවීම, කලාපීය මෙන්ම ශාඛා කළමනාකරුවන්ගේ සහාය සහ දශකයකට වැඩි කාලයක් පුරාවට සමාගම ගොඩනංවා ඇති ස්ථාවරත්වය දැක්වූවාය. එසේම සමාගමේ ස්ථාවරත්වය සම්බන්ධයෙන් තැන්පතුකරුවන් තබා ඇති විශ්වාසය ද මේ හරහා තහවුරු වන බව ඇය විශ්වාස කරයි.ඔරියන්ට් ෆයිනෑන්ස් සමාගම අම්පාර, අනුරාධපුර, අවිස්සාවේල්ල, කොළඹ, ගාල්ල, ගම්පහ, කළුතර, මහනුවර, කෑගල්ල, කොච්චිකඩේ, කුරුණෑගල, මාතර, වැලිසර, යාපනය, කිලිනොච්චිය, වවුනියාව, මඩකලපුව, හොරණ, රත්නපුර, මීගමුව, නුගේගොඩ සහ හලාවත යන නගරයන්හි සිය ප්‍රධාන ශාඛාවන් සහ පාරිභෝගික සේවා මධ්‍යස්ථාන ස්ථාපිත කර ඇත.ප්‍රධාන විධායක නිලධාරී ලෙස සුරේෂ් අමර‍සේකර මහතාගේ ප්‍රමුඛතාවයෙන් ක්‍රියාත්මක වන ඔරියන්ට් ෆයිනෑන්ස් සමාගමේ අධ්‍යක්ෂ මණ්ඩලය ආචාර්ය දයානාත් ජයසූරිය (ජනාධිපති නීතිඥ), සභාපති, ප්‍රකාශ් ශාෆ්ටර්, රමේෂ් ශාෆ්ටර්, ආනන්ද අතුකෝරාල, අනිල් තිත්තවෙල (ජනාධිපති නීතිඥ) සරත් වික්‍රමනායක යන මහත්වරුන්ගෙන් හා ලක්ෂ්මී ගුණතිලක මහත්මියගෙන් සමන්විත වේ.අරමුදල් කළමනාකරණය සම්බන්ධ සහකාර සාමාන්‍යාධිකාරිනිය ගීතිකා වික්‍රමසිංහ මහත්මිය විසින් රුපියල් බිලියන දෙකක සීමාව ඉක්මවූ තැන්පතුව හිමි ඒ. වී. ගමගේ මහතාට තැන්පතු සහතිකය පිරිනමමින්.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>24</day>
    </date>
    <link>http://www.silumina.lk/2014/08/24/_art.asp?fn=aj1408243</link>
    <topic>ප්‍රතිජීවක නිපැයුම් කම්හල මඩපාත දී ඇරේ</topic>
    <author/>
    <content>ප්‍රතිජීවක නිපැයුම් කම්හල මඩපාත දී ඇරේශ්‍රී ලංකාවේ අති නූතන නිෂ්පාදන පහසුකම් සහිත එකම සෙෆොලොස්පොරින් ප්‍රතිජීවක ඖෂධ නිපදවීමේ කර්මාන්ත ශාලාව පිළියන්දල මඩපාත දී ඉන්ටර්ෆාර්ම් සමාගමේ සභාපති / කළමනාකාර අධ්‍යක්ෂ, කලණ හේවා මල්ලිකා මහතාගේ ප්‍රධානත්වයෙන් පසුගිය දා විවෘත කෙරුණි.එහිදී කලණ හේවා මල්ලිකා මහතා පැවසුවේ, ‘1992 මැයි සත්වන දින මගේ දිවංගත පියා වන ගාමනි හේවා මල්ලිකා මහතා ඇරඹු ගැමා ෆාර්මසූටිකල්ස් සමාගම මේ වන විට අතු විහිදී අති නූතන යන්ත්‍ර සූත්‍ර සහිත ශ්‍රී ලංකාවේ එකම සෙෆොලොස්පොරින් ප්‍රතිජීවක කර්මාන්ත ශාලාව ඇරැඹීම දක්වා පැමිණීමට හැකිවීම විශාල සතුටක්. එය ඇරඹුණේ ඇමෙරිකාවේ බහුජාතික ඖෂධ සමාගමක වන වෝනර් ලැම්බර්ට් ඇන්ඩ් පාර්කේ ඩේවිස් සමාගමේ බලයලත් සමාගම වූ වෝනර් ලැම්බර්ට් ලංකා සමාගම මිලදී ගැනීමෙන් හා ඖෂධ එම වෙළෙඳ නාම යටතේ නිපදවීමෙනුයි.1995 දී අප ඖෂධ නිපදවීමේ කර්මාන්ත ශාලාවක් ඇරඹුවේ මෙරට සෞඛ්‍ය සේවා අධ්‍යක්ෂවරයාගේ ඖෂධ අවශ්‍යතා සඳහා රාජ්‍ය ඖෂධ නීතිගත සංස්ථාවේ ගෝලීය ටෙන්ඩර් සඳහා ඖෂධ සැපයීමේ අරමුණෙන්. එහෙයින් මෙම ප්‍රතිජීවක ඖෂධ නිපදවෙන ලංකාවේ එකම කර්මාන්ත ශාලාව දක්වා දිගු ගමනක් අප පැමිණියා. ශ්‍රී ලංකාවට අවශ්‍ය ප්‍රමිතියෙන් උසස් ඖෂධ මෙරට නිපදවීමෙන් අතිවිශාල විදේශ විනිමය ප්‍රමාණයක් මෙරටටම ඉතිරි කර දේශීය ආර්ථිකය සවිමත් කිරීමට අප සමාගම අසීමිත මෙහෙයක් සිදු කරන බව මෙම අවස්ථාවේ සිහිපත් කර දිය යුතුයි. කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>24</day>
    </date>
    <link>http://www.silumina.lk/2014/08/24/_art.asp?fn=aj1408244</link>
    <topic>හෂ්රා සමාගමෙන් විදුලිය සහ මුදල් ඉතිරි කරන උපකරණ</topic>
    <author/>
    <content>හෂ්රා සමාගමෙන් විදුලිය සහ මුදල් ඉතිරි කරන උපකරණහෂ්රා සමාගම, විදුලිබලය හා මුදල් ඉතිරි කරන විදුලි උපාංග පෙළක් පළමු වරට මෙරට වෙළෙඳ පොළට හඳුන්වා දෙයි. එම සමාගම මෙරට වෙළෙඳ පොළට හඳුන්වා දුන් විදුලි බලය හා මුදල් ඉතිරි කරන නිෂ්පාදන පෙළ බ්‍රිතාන්‍යයේ නිර්මාණය කළ ප්‍රකට විදුලි උපකරණ වෙළෙඳ නාමයක් වන ‘මැස්ඩා’ හි නිෂ්පාදන වන අතර ‘රැහැන් දිගු’ 3ක් හා විදුලි උපකරණ සඳහා වැය වන විදුලිබලය හා මුදල ගණනය කළ හැකි මාපකයක් එයට අයත් වේ. ලොව නවතම තාක්ෂණයෙන් නිපදවූ එම රැහැන් දිගු ජූල් 175 දක්වා වූ සර්ජන ආරක්ෂණයක් හා වෝල්ට් 3000 දක්වා වූ අධි විදුලි ධාරා ආරක්ෂණයක් අයත් වේ.මාදිලි 3කින් හා මීටර් 3ක් දිගු වයරයක් සහිතව හඳුන්වා දුන් මෙම රැහැන් දිගු රූපවාහිනී, පරිගණක හා මුද්‍රණ යන්ත්‍ර, රවුටර, ස්කෑනර් හා DVD යන්ත්‍ර සඳහා විදුලිබලය පිරිමසින්නක් ලෙසින් යෙදිය හැකි වන්නේ එමඟින් උපකරණවලට සැපයෙන විදුලිය විසන්ධි නොකර ස්ටෑන්ඩ්බයි තත්ත්වයෙන් තිබියදී එය ස්වයංක්‍රීයව විදුලිය විසන්ධි වීමෙනි.හෂ්රා සමාගම මෙරටට පළමුවරට හඳුන්වා දුන් මාපකය යම් විදුලි උපකරණයකට සම්බන්ධ කිරීමෙන් එහි විදුලි බලය, වැය වන මුදල, විදුලි ධාරාවේ වෝල්ටීයතාව, කිලෝවොට් පැය ප්‍රමාණය හා විදුලිබල කාර්යක්ෂමතාව ආදී බොහෝ දේ පහසුවෙන් මැනගත හැකිය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>24</day>
    </date>
    <link>http://www.silumina.lk/2014/08/24/_art.asp?fn=aj1408245</link>
    <topic>මිහිඳුපුර පයිල් ඉදිකිරීම් ඩී බී ජයසිංහ පයිලින් සමාගමට</topic>
    <author/>
    <content>මිහිඳුපුර පයිල් ඉදිකිරීම් ඩී බී ජයසිංහ පයිලින් සමාගමටජනසෙවණ ජාතික නිවාස සංවර්ධන ව්‍යාපෘතිය යටතේ ආරම්භ කරන ලද මිහිඳුපුර නිවාස යෝජනා ක්‍රමය සඳහා ප්‍රධානතම පයිලින් කොන්ත්‍රාත්කරු ලෙසින් සීමාසහිත ඩී ජී ජයසිංහ පයිලින් සමාගම තෝරා ගෙන ඇත.ඩොලර් මිලියන පහක ව්‍යාපෘතියක් වන මෙහි ඉදිකිරීම් කටයුතු කිරුළපන එඩ්මන්ටන් පාරේ පිහිටි බිම්කඩෙහි ආරම්භ කර ඇත.ජාතික නිවාස සංවර්ධන අධිකාරියේ අනුග්‍රහය යටතේ යටිතල පහසුකම් සංවර්ධන අංශයේ විශේෂඥ ඉන්දීය සමාගමක් වන CDC ඉන්ෆ්‍රා පුද්ගලික සමාගම විසින් මෙම ව්‍යාපෘතියේ වැඩ කටයුතු සම්පාදනය කරයි. මෙහි ඉදිකිරීම් පයිල් ඉදිකිරීමේ කටයුතු සහ අත්තිවාරමෙන් ඉහළ කොටස ලෙසින් අංශ දෙකක් යටතේ සිදු කිරීමට නියමිතය. මෙම තට්ටු ගොඩනැඟිලි ව්‍යාපෘතියේ පයිල් ඉදිකිරීම් කටයුතු සම්බන්ධ ප්‍රධාන කොන්ත්‍රාත්කරු ලෙසින් සීමාසහිත ඩී. පී. ජයසිංහ පයිලින් සමාගම නම් කර ඇත.ඩී පී ජයසිංහ පයිලින් සමාගමේ සභාපති උපාලි ජයසිංහ මහතා ප්‍රකාශ කර සිටියේ “අපේ උත්සාහය තවත් එක් පයිලින් සමාගමක් පමණක් වීම නොවෙයි. අපේ අරමුණ වන්නේ වගකීම් සහගත ආයතනයක් ලෙසින් අපගේ පාරිභෝගිකයන්ට සුවිශේෂී සේවාවක් සැපයීමයි” යනුවෙනි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>24</day>
    </date>
    <link>http://www.silumina.lk/2014/08/24/_art.asp?fn=aj1408246</link>
    <topic>පාවිච්චි කළ වාහන සඳහා DIMO Premier විශ්වසනීය සේවා</topic>
    <author/>
    <content>පාවිච්චි කළ වාහන සඳහා DIMO Premier විශ්වසනීය සේවාඩීසල් සහ මෝටර් ඉංජිනේරු පොදු සමාගම (ඩිමෝ) සිය සේවා වපසරිය තවදුරටත් පුළුල් කර ඇත. ඔවුන් සිය සේවාව පුළුල් කර ඇත්තේ ලියාපදිංචි කරන ලද Mercedes-Benz, Chrysler සහ Jeep රථ මිලදී ගැනීමේදී සහ විකිණීමේදී පාරිභෝගිකයින් හට සේවා සැපයීමට හැකි වන ලෙසිනි. මෙම සේවාව DIMO Premier යෙනුවෙන් නව සන්නාමයක් යටතේ ප්‍රතිනාම ගත කර ඇත.විශ්වසනීයත්වය, විශිෂ්ට පාරිභෝගික සේවාව මෙන්ම ගනුදෙනුවලට අදාළ ලිපිගොනු සැකසීමේ විනිවිද භාවය පිළිබඳව සැලකුවත්, අනෙක් ආයතනයන්ට වඩා ඩිමෝ ඉදිරියෙන් සිටියි. ලියාපදිංචි කළ රථ මිලදී ගැනීමේදී මෙන්ම විකිණීමේදී ද, පාරිභෝගිකයින් විසින් ඩීමෝ සේවාවම තෝරා ගත යුත්තේ ඇයිදැයි සිය අදහස් දක්වමින්, DIMO මගී මෝටර් රථ විකිණුම් කළමනාකාර නිරෝෂන ද සිල්වා මහතා පවසා සිටියේ “අප විසින් විකුණන ලද සියලුම වාහන පිළිබඳ සම්පූර්ණ විස්තර අප සතුව තිබෙනවා. නමුත් ඔබ, වෙනත් මෝටර් රථ අලෙවිකරුවකු වෙත ගියොත් ඔබ මිලදී ගන්නා මෝටර් රථයේ සැබෑ තත්ත්වය මෙන්ම එහි යම් යම් දෝෂ සහගත තත්ත්වයන් තිබෙනවාදැයි කියා දැනගැනීමට හැකිවෙන්නේ නැහැ.එය Mercedes රථයක් නම් සමහර විට එය එක්සත් රාජධානියෙන් සෘජුවම ආනයනය කරන ලද්දක් විය හැකි අතර එය ශ්‍රී ලංකාව වැනි නිවර්තන කලාපීය රටක මාර්ගයන්ට ගැළපෙන පරිදි අවශ්‍ය අලුත්වැඩියා නොකළ රථයක් වීමට ඉඩ තිබෙනවා. අප අනුමත කරන්නේ ඩිමෝ හරහා ආනයනය කරන ලද හෝ ඩිමෝ වෙතින් මිලදී ගත් රථ පමණයි. එවිට අපට ඒවායෙහි තත්ත්වය සහ ආරක්ෂිත බව පිළිබඳව නොපැකිළිව වගකීම් සහතිකයක් ලබාදීමට හැකියි. මේ හේතු නිසාවෙන් ඔබට අප වෙතින් කරදරවලින් තොරවූ අනර්ඝ තත්ත්වයේ පවතින රථයක් මිලදී ගැනීමට හැකියි” යනුවෙනි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>24</day>
    </date>
    <link>http://www.silumina.lk/2014/08/24/_art.asp?fn=aj1408247</link>
    <topic>පස් නිවුන් දරුවන්ට සෙලාන් ‘ටිකිරි ගිණුම්’</topic>
    <author/>
    <content>පස් නිවුන් දරුවන්ට සෙලාන් ‘ටිකිරි ගිණුම්’කෑගල්ල හෙට්ටිමුල්ලේ දිලිනි රසාංගි ශ්‍යාමිනී මහත්මිය පසුගිය දා පේරාදෙණිය ශික්ෂණ රෝහලේ දී නිවුන් දරුවන් පස්දෙනකු බිහි කළාය.ඒ දරු උපත සැලවීමත් සමඟම රුපියල් 50,000 ක් වටිනා සෙලාන් ටිකිරි ගිණුම් 5 ක්ද සමඟින් ඔවුන්ගේ සුව දුක් බැලීමට සෙලාන් බැංකුව යුහුසුලු විය. ඒ සෙලාන් බැංකුවේ මහනුවර ශාඛාවේ ජ්‍යෙෂ්ඨ කළමනාකාර මලිත් කුමාරගේ මහතා ඇතුළු පිරිසක් මෙම මව ඇතුළු බිළිඳුන් පස්දෙනා බැලීම සඳහා රෝහලට යාමෙනි. එහිදී මෙකී ටිකිරි ගිණුම් පහ කුමාරගේ මහතා විසින්, බිලිඳුන්ගේ පියා හට පිරිනමනු ලැබීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>24</day>
    </date>
    <link>http://www.silumina.lk/2014/08/24/_art.asp?fn=aj1408248</link>
    <topic>මහපොළ ලොටෝ සිය ප්‍රථම ජැක්පොට් ජයග්‍රාහකයා බිහි කරයි</topic>
    <author/>
    <content>මහපොළ ලොටෝ සිය ප්‍රථම ජැක්පොට් ජයග්‍රාහකයා බිහි කරයිමහපො‍ළ ලොටෝ ආරම්භ කර මාස 3 ක් ඇතුළත සිය ප්‍රථම මිලියනපතියා බිහි කිරීමට ඉකුත් දා සමත් විය.දේශීය ලොතරැයි ඉතිහාසයට හැරවුම් ලක්ෂ්‍යයක් සනිටුහන් කළ මෙම නව ලොතරැයිය අභිනවයෙන් වෙළෙඳපළට නිකුත් කරන ලද්දේ ඉකුත් අප්‍රේල් මස වූ අතර එතැන් සිට මේ දක්වා ගත වූ ප්‍රථම මාස කිහිපය තුළදීම ජයග්‍රාහකයන් රැසක් බිහි කර ඇත.මෙම ජයග්‍රහණය පිළිබඳ ඕෂනික් ගේම්ස් ආයතනයේ ආයතනික සන්නිවේදන කළමනාකාරිනී හර්ෂිනී සිරිනන්ද මහත්මිය සිය අදහස් පළ කර සිටියේ මෙලෙසිනි. ‘සංජය වැනි ජීවිතය ජය ගැනීම සඳහා අපමණ වෙහෙසෙන දිරිමත් තරුණයෙකු මහපොළ ලොටෝහි ප්‍රථම ජැක්පොට් ජයග්‍රාහකයා වීම ඉතා හෘදයාංගම සිදුවීමක්. විශේෂයෙන් ම ආරම්භ කර මාස ගණනක් වැනි ඉතා කෙටි කාලයක් ඇතුළත පාරිභෝගිකයන්ගේ ජීවිතවලට දැවැන්ත වෙනසක් එක් කිරීමට තරම් මහපොළ ලොටෝ විශිෂ්ට වුණා.මහපොළ ලොටෝ පාරිභෝගිකයන්ගේ ජීවිත නගා සිටුවීමෙන් පමණක් නොනැවතී දැයේ තාරුණ්‍යට වඩා යහපත් හෙටත් උදා කිරීමේ අරමුණින් මහපොළ උසස් අධ්‍යාපන අරමුදල ශක්තිමත් කිරීමටත් විශිෂ්ට දායකත්වයක් සපයනවා. එසේ ම ලොතරැයි වෙළෙඳපළේ සිදු කළ විප්ලවීය වෙනසින් ලොතරැයි ක්ෂේත්‍රයේ සෑම ආයතනයක් හටම සංවර්ධන වීමට මංපෙත් විවර කර තිබෙනවා.මහපොළ ලොටෝ විවිධ මට්ටම් වල සිටින බොහෝ පිරිසකට රැකියා අවස්ථා උදා කළා.සමූපකාර සහ අභ්‍යන්තර වෙළෙඳ අමාත්‍යාංශ ලේකම් ජී.කේ‍.ඩී. අමර‍වර්ධන මහතා M ලොටෝ හරහා මිලියන 4 ජයගනිමින් ප්‍රථම ජැක්පොට් ජයග්‍රාහකයා බවට පත් වූ ආර්.ඒ. සංජය සුරංග මහතාට අදාළ චෙක්පත් පිරිනැමූ ආකාරය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>24</day>
    </date>
    <link>http://www.silumina.lk/2014/08/24/_art.asp?fn=aj1408249</link>
    <topic>Subway දැන් ශ්‍රී ලංකාවේ</topic>
    <author/>
    <content>Subway දැන් ශ්‍රී ලංකාවේසබ්මැරින් සඳහා තමන්ගේම අනන්‍යතාවක් ගොඩනඟා ගත් ලොව පුරාම විහිදී ඇති අවන්හල් ජාලයක් වන Subway, ශ්‍රී ලාංකේය වෙළෙඳ පොළ වෙත ප්‍රවේශ වෙමින් මෙරට පළමු ශාඛාව කොල්ලුපිටිය ආර්. ඒ. ද මැල් මාවතේ පිහිටි අංක 347 දරන ස්ථානයේදී විවෘත කරන ලදී. අවන්හලෙහි සමාරම්භය සනිටුහන් කිරීමට ‘Split a Sub’ නමින් තරගයක් පැවැති අතර එහි ජයග්‍රාහකයින් හට නොමිලේ ආහාර රස විඳීමේ අවස්ථාව ද තිළිණ විය.තරගයට සහභාගි වූවන් හට මිතුරෙකු සමඟින් සබ්මැරීන් බෙදා හදා ගැනීමට හේතුව, නැවුම් මෙන්ම නිර්මාණාත්මක පිළිතුරක් ලෙසින් ලබාදෙන ලෙස දැන්වූ අතර එසේ පිළිතුරු ලබා දී ජයග්‍රහණය කළ ජයග්‍රාහකයින් හට ආහාර ලබාගත හැකි කූපන් පත් දෙක බැගින් පිරිනැමුවේ, ශ්‍රී ලංකාවේදී වෙනත් කිසිවකු රස විඳීමට පෙර Subway ආහාරයන්ගේ රස බැලීමේ අවස්ථාව ද ඔවුන්ට හිමි කරමිනි.ශ්‍රී ලංකා සබ්වේ ඩිවෙලොප්මන්ට් පුද්ගලික සමාගමේ ශාඛා හිමිකරු සහ සභාපති නේතන් විල්ස් විසින් ශනිල් වික්‍රමසිංහ මහතා සමඟ පළමු ගනුදෙනුව සිදු කරමින්.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>24</day>
    </date>
    <link>http://www.silumina.lk/2014/08/24/_art.asp?fn=aj14082410</link>
    <topic>කොමර්ෂල් දහවැනි වරටත් මෙරට ගෞරවාන්විතම බැංකුව වෙයි</topic>
    <author/>
    <content>කොමර්ෂල් දහවැනි වරටත් මෙරට ගෞරවාන්විතම බැංකුව වෙයිLMD සඟරාව විසින් වාර්ෂිකව පළ කරන ශ්‍රේණිගත කිරීමෙහි ශ්‍රී ලංකාවේ ‘ගෞරවාන්විතම බැංකුව’ ලෙස අඛණ්ඩව 10 වන වසරටත්, මෙරට ‘ගෞරවාන්විතම සමාගම්’ අතර දෙවන ස්ථානය අඛණ්ඩව සිව්වන වසරටත් හිමි කර ගැනීමට කොමර්ෂල් බැංකුව සමත් වී ඇත.මීට අමතරව ජයග්‍රාහී දෙවන වසරටත් මූල්‍ය සේවා අංශයේ ආයතන සඳහා බෙහෙවින් වැදගත් වන ආයතනික ‘අවංකභාවය’ උදෙසා කරන ලද ශ්‍රේණිගත කිරීමෙහි කොමර්ෂල් බැංකුව විසින් මෙරට ප්‍රථම ස්ථානය හිමිකර ගැනිණි.ශ්‍රී ලංකාවේ වඩාත් ම ගෞරවාන්විත සමාගම් ලැයිස්තුවේ මුල් සමාගම් පහ අතර සිටින එකම බැංකුව කොමර්ෂල් බැංකුව වන අතර මූල්‍ය ක්‍රියාකාරකම්, ගුණාත්මකභාවය පිළිබඳ සැලකිලිමත් බව, කළමනාකරණ ව්‍යුහය, ආයතනික සමාජ සත්කාර ක්‍රියාකාරකම් හා ආයතනික දැක්ම යන අංශයන්ගෙන් මුල් සමාගම් 3 අතරට ද බැංකුව නම් කෙරිණ. කොමර්ෂල් බැංකුව මෙම ලැයිස්තුවේ වඩාත් ම ගෞරවාන්විත බැංකුව ලෙස අඛණ්ඩව නම් කෙරෙන්නේ ශ්‍රේණිගත කිරීම ආරම්භ වූ 2005 වසරේ සිට ය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>24</day>
    </date>
    <link>http://www.silumina.lk/2014/08/24/_art.asp?fn=aj14082411</link>
    <topic>දත් රෝගවලින් ආරක්ෂා වන හැටි ක්ලෝගාඩ් කියා දෙයි</topic>
    <author/>
    <content>දත් රෝගවලින් ආරක්ෂා වන හැටි ක්ලෝගාඩ් කියා දෙයික්ලෝගාඩ් දත් කුහරවලින් තොර රටවැසියන් පිරිසක් බිහි කිරීමේ ජාතික වගකීම ඉටු කිරීම වෙනුවෙන් පෙරමුණගනී.ශ්‍රී ලංකාවේ ශීඝ්‍ර ව්‍යාප්තියක් ඇති මුඛ සෞඛ්‍ය ගැටලු අතර වැඩි වශයෙන් දක්නට ලැබෙන දත් කුහර සඳහා පිළියම් ලෙසින් යහපත් මුඛ සෞඛ්‍ය පුරුදු සමඟින් දන්ත රෝගවලින් ආරක්ෂා වීම සඳහා මහජනතාව දැනුවත් කිරීම ක්ලෝගාඩ් ආරම්භ කළ මෙම වැඩසටහනේ ප්‍රධානතම අරමුණයි.හේමාස් මැන්‍යුෆැක්චර්ස් පුද්ගලික සමාගමේ කළමනාකාර අධ්‍යක්ෂ රෝයි ජෝසප් මහතා සඳහන් කළේ ‘දන්ත කුහර රටේ බහුතරයකට පීඩා ගෙන දෙන මුඛ සෞඛ්‍ය ගැටලුවක් බවට පත්ව තිබෙන බවත්, ලා‍ංකේය ජනතාවගේ මුඛ සෞඛ්‍ය අවශ්‍යතා මනාව හඳුනාගත් ශ්‍රී ලාංකේය මුඛ සෞඛ්‍යාරක්ෂක නිෂ්පාදන සන්නාමයක් ලෙස ‘ක්ලෝගාඩ්’ මහජනතාව දැනුවත් කිරීම සහ මෙම තර්ජනයෙන් වැළකී සිටීමට ධෛර්යවත් කිරීම සඳහා වැඩපිළිවෙළක් අරඹනවා . එමෙන් ම ලාංකේය ජනතාවගේ මුඛ සෞඛ්‍ය නඟා සිටුවීමට සහය දීමට හැකි වීම ක්ලොගාඩ් ලද ගෞරවයක් බව පැවසිය හැකියි” යනුවෙනි.සෞඛ්‍ය අංශ පෙන්වා දෙන අන්දමට දත් කුහර මුල් අවදියේ දී හඳුනා ගනිමින් එයට පිළියම් යෙදීමෙන් එය ව්‍යාප්ත වීම වළක්වා ගැනීමටත්, දැනුවත් කිරීමෙන් දත් කුහර සෑදීම වැළැක්වීමට ද හැකියාව ලැබෙන බවයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>24</day>
    </date>
    <link>http://www.silumina.lk/2014/08/24/_art.asp?fn=aj14082412</link>
    <topic>ඒසියන් පේන්ට්ස් සන්නාම තානාපති සංගා</topic>
    <author/>
    <content>ඒසියන් පේන්ට්ස් සන්නාම තානාපති සංගාඒෂියන් පේන්ට්ස් සමාගම ශ්‍රී ලාංකේය ක්‍රිකට් තරුව කුමාර් සංගක්කාර සමඟ ශ්‍රී ලංකාව සඳහා සන්නාම සම්බන්ධතාවයකට එළඹෙයි.මෙම සම්බන්ධතාවයට අනුව කුමාර් සංගක්කාර ඒෂියන් පේන්ට්ස් සන්නාම තානාපතිවරයා වන අතර සමාගමේ ප්‍රචලිත සන්නාම මාලාවේ විශ්වසනීයත්වය පිළිබඳ ඔහු විසින් සහතික කිරීමක් කරනු ඇත. මෙම සන්නාමවලින් කිහිපයක් ම දේශීය වෙළෙඳපොළට සුවිශේෂී ඒවාවේ.ඒෂියන් පේන්ට්ස් සහ කුමාර් සංගක්කාර් අතර ඇති කරගත් තුන් අවුරුදු සන්නාම සම්බන්ධතාවය පිළිබඳව කොළඹ පැවැති මාධ්‍ය හමුවකදී අදහස් දක්වමින් ඒෂියන් පේන්ට්ස් සමාගමේ අධ්‍යක්ෂ සහ සාමාන්‍යාධිකාරි පේකබ් කුරුවිල මහතා පැවසුවේ සමාගමේ ශ්‍රී ලංකාවේ මෙහෙයුම් කටයුතු සම්බන්ධයෙන් සන්නාම තානාපතිවරයා ලෙස සංගක්කාර මහතා එක්කර ගැනීමට ලැබීම පිළිබඳව ප්‍රමෝදයට පත්වන බවයි.ඒෂියන් පේන්ට්ස් සමාගමේ අධ්‍යක්ෂ/ සාමාන්‍යාධිකාරි ජේකොබ් කුරුවිල, කුමාර් සංගක්කාර සහ ඒෂියන් පේන්ට්ස් සහකාර සාමාන්‍යාධිකාරි - අලෙවිකරණ චන්න හේවගේ මහත්වරු.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>24</day>
    </date>
    <link>http://www.silumina.lk/2014/08/24/_art.asp?fn=aj14082413</link>
    <topic>කැතේ පැසිෆික් කොළඹ-හොංකොං ඍජු ගුවන් සේවා</topic>
    <author/>
    <content>කැතේ පැසිෆික් කොළඹ-හොංකොං ඍජු ගුවන් සේවාකැතේ පැසිෆික් ගුවන් සමාගම අතරමැද නැවතුම් වලින් තොරවූ කොළඹ සිට හොංකොං දක්වා නව ඍජු ගුවන් ගමන් ආරම්භ කරයි. ඔක්තෝම්බර් මස 27 වැනිදා සිට සතියකට ගුවන් ගමන් වාර 4 ක් බැගින් එම නව ගුවන් සේවාව ක්‍රියාත්මක වේ. මෙය කොළඹ සිට හොංකොං දක්වා ක්‍රියාත්මක එකම ඍජු ගුවන් සේවාව ලෙස ද සැලකේ.මේ අතර කොළඹ සිට බැංකොක් නුවර හරහා හොංකොං දක්වා ගමනාන්තය වැටී ඇති සතියකට ගුවන් ගමන් වාර 3 බැගින් වූ සේවාව ද එලෙසින් ම ක්‍රියාත්මක කෙරෙන බව කැතේ පැසිෆික් ගුවන් සමාගම පවසයි.හොංකොං වෙත මෙන් ම සිය ජාත්‍යන්තර ජාලය සමඟින් ඕනෑම ගමනාන්තයක් දක්වා පහසුවෙන් ළඟාවීමට මඟීන්ට වඩාත් සුවපහසු සේවාවක් සැලසීම කැතේ පැසිෆික් ගුවන් සමාගමේ අපේක්ෂාවයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>24</day>
    </date>
    <link>http://www.silumina.lk/2014/08/24/_art.asp?fn=aj14082414</link>
    <topic>සති මැද සමාගම් 19ක කොටස් මිලියනය ඉක්මවා අලෙවි වෙයි</topic>
    <author>තාරක වික්‍රමසේකර</author>
    <content>සති මැද සමාගම් 19ක කොටස් මිලියනය ඉක්මවා අලෙවි වෙයිකොළඹ කොටස් වෙළෙඳ පොළ තුළ මේ දිනවල යම් පිබිදීමක් දක්නට ඇත. ස්ථාවර තැන්පතු සඳහා වන බැංකු පොළි අනුපාත අඩුවීම නිසාදෝ වැඩි වශයෙන් ආයෝජකයන් වෙළෙඳ පොළ කරා ඇදී ඒමක් දක්නට තිබේ.සතිය ආරම්භයේදී ගනුදෙනු සංඛ්‍යාවේ තරමක අඩුවක් පෙන්නුම් කරන ලදී. පෙර සතිය අවසන් සිකුරාදා ගනුදෙනු සංඛ්‍යාව දැක්වුණේ 11090 ක් ලෙසිනි. නමුත් සතිය ආරම්භක සඳුදා එම සංඛ්‍යාව දැක්වුණේ ගනුදෙනු 8678 ක් ලෙසිනි. එදින මිලියනය ඉක්මවා කොටස් අලෙවි වූ සමාගම් අතර බළන්ගොඩ (1236255), සිට්රස් ලෙෂර් - ඩබ්ලිව් සී 2015- (3261872), ජේ. කේ. එච්. (1033818), ලංකා සෙන්චුවරි (1600914), ලංකා සෙන්චුවරි - ඩබ්ලිව් සී 2015- (8952234), එම් ටී ඩී වෝකර්ස් (1325424), එස් එම් බී ලීසිං (6955722), එස් එම් බී ලීසිං (ඡන්ද බලය රහිත) -1133707, ටෙක්ස්ටර්ඩ් ජර්සි (1247827), බේරුවල රිසෝට්ස් (1172108), සී අයි එෆ් එල් (3950679), පී සී ෂර්මා (2024191) පී සී එච් හෝල්ඩින්ග්ස් (2328045), එසේ මිලියනය ඉක්මවා කොටස් මිලියනය ඉක්මවා අලෙවි වූ සමාගම් ය. දිනයේ මිල ඉහළ ගිය සමාගම් අතර සී එම් හෝල්ඩින්ග්ස් (6.80), සිලෝන් ටුබැකෝ (39.80), ඉන්දු මැලේ සමාගමේ කොටස් මිල රුපියල් 220 කින් ඉහළ ගියද අලෙවි වූයේ සමාගමේ එක් කොටසක් පමණි. සෙලිසින්ග් සමාගමේද එසේමය සමාගමේ කොටසක මිල රුපියල් 233 කින් ඉහළ ගියද අලෙවි වූයේ සමාගමේ කොටස් එකක් පමණි.දිනයේ මිල පහළ ගිය සමාගම් අතර සී ටී හෝල්ඩින්ග්ස් (8.10) සමාගම කැපී පෙනුණි. පසු දින එනම් 19 වැනිදා අඟහරුවාදා ගනුදෙනු සංඛ්‍යාව දැක්වුණේ 8792 ක් ලෙසිනි. කොටස් 100 ට වඩා අලෙවි වූ සමාගම් අතර මිල ඉහළ යාම් අතුරින් සමාගම් එතරම් කැපී නොපෙනුණු අතර මිල පහළ යාම් අතුරින් කැපී පෙනුණේ සෙලින්කෝ ඉන්ෂුරන්ස් - ඡන්ද බලය රහිත (10.00), මොරිසන්ස් (ඡන්ද බලය රහිත ) -31.80 සමාගම් වන අතර කළම්ෂෝ සමාගමේ කොටසක මිල රුපියල් 109.50 කින් ඉහළ ගියද අලෙවි වූයේ සමාගමේ කොටස් 3 ක් පමණි. දිනයේ මිලියනය ඉක්මවා කොටස් අලෙවි වූ සමාගම් අතර කැපී පෙනුණේ ජේ කේ එච් (30287303), එම් ටී ඩී වෝකර්ස් (1188887),  පී සී ෂර්මා (6808147), සී අයි එෆ් එල් (1649012), ලකී ලංකා (ඡන්ද බලය රහිත ) -2285168, එෆ් එල් සී හෝල්ඩින්ග්ස් (1823583), එස් එම් බී ලීසිං (21441641), ටෙක්ස්ටර්ඩ් ජර්සි (3310385), ඒසියා සියාකා (1098115), බ්‍රවුන්ස් ඉන්වෙස්ට්න්මන්ට් ( රයිට්ස් ) - 15913550 එසේ මිලියනය ඉක්මවා කොටස් අලෙවි වූ සමාගම් ය.පසු දින එනම් 20 වැනිදා බදාදා යළි ගනුදෙනු සංඛ්‍යාව සැලකිය යුතු ලෙසින් ඉහළ ගියේය. එදින ගනුදෙනු සංඛ්‍යාව දැක්වුණේ 11373 ක් ලෙසිනි. දිනයේ මිලියනය ඉක්මවා කොටස් අලෙවි වූ සමාගම් සංඛ්‍යාව 19 ක් ලෙසින් දැක්වුණි. එම සමාගම් අතර ඇක්සස් ඉංජිනියරින් (2525015), කොමර්ෂල් බෑන්ක් (1996319), ඩයලොග් ( 3275654), හේලීස් (1342624), ලංකා සෙන්චුවරි (12854441), රේණුකා ඇග්‍රි (1363882), එස් එම් බී ලීසිං (21975832), සම්පත් (1456202), සොෆ්ට්ලොජික් (1847710), ටෙක්ස්ටර්ඩ් ජර්සි (1603113), යුනියන් බැන්ක් (1967905),  බුවුන්ස් ඉන්වෙස්ට්මන්ට් (3089087), බුවුන්ස් ඉන්වෙස්ට්මන්ට් (රයිට්ස්) - 50036052), කොම් ක්‍රෙඩිට් (1594522), ලකී ලංකා (ඡන්ද බලය රහිත) -2068470, සී අයි එෆ් එල් (4179049),  පී සි හවුස් (1182513), පී සී ෂර්මා (11280905), පී සී එච් හෝල්ඩින්ග්ස් (1392200), ටෙස් ඇග්‍රෝ (1481705), සමාගම් විය.දිනයේ මිල ඉහළ ගිය සමාගම් අතර කළම්ඹු සිටි (20.00), ඩිමෝ (17.30) සමාගම් කැපී පෙනුණු අතර මිල පහළ ගිය සමාගම් අතුරින් කැපී පෙනුණේ ලයන් බෘෘවරි (14.00) සමාගමයි. අඟහරුවාදා සමස්ත කොටස් මිල දර්ශකය ඒකක 6981.46 ලෙස දැක්වුණු අතර එය බදාදා වන විට දැක්වුණේ ඒකක 6999.97 ක් ලෙසිනි. එස් ඇන්ඩ් පී එස් එල් 20 දර්ශකය අඟහරුවාදා ඒකක 3848.50 ක් ලෙසත් බදාදා එය 3862.61 ක් ලෙසත් දැක්වුණි.බ්‍රවුන්ස් සමාගම විසින් ලබා දුන් විශේෂ නිකුතු කොටස් (රයිට්ස්) ශත 10 හා ශත 20කට පමණ මිලකට අලෙවි වනු දක්නට ලැබුණි.තාරක වික්‍රමසේකරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>24</day>
    </date>
    <link>http://www.silumina.lk/2014/08/24/_art.asp?fn=aw1408241</link>
    <topic>මත්පැන් නොබොන මල්ලී මත්පැනට පෙලඹවූ මියගිය අයියා</topic>
    <author>මතුගම මහින්ද විජේතිලක</author>
    <content>“මට බොන්න ඕනැ. බොන්නෙ නැතුව මට ඉන්න බෑ. නොබිව්වොත් අමාරුයි. මහා වේදනාවක් දැනෙනවා. අනේ මට බොන්න දියල්ලා...” යි මිනිස් ශරීරයකට ආවිෂ්ට වූ ප්‍රේතයෙක් හඬා වැළපෙන්නට විය.“මොකට ද බොන්නෙ?”“මම ජීවත්ව ඉන්දැද්දි බිව්වා. නොබී හිටියොත් ඇඟට පණ නෑ. අප්‍රාණික ගතියක් දැනුණා. ඒ හින්දා මම හැමදාම බිව්වා. උදේටත් හවසටත් බිව්වා.”“බිව්වම මොකද වෙන්නෙ?”“පුදුම සතුටක්, ගතියක් දැනෙනවා. ඒක මට වචනයෙන් කියන්න බෑ. අමුතුම ගතියක් හිතට එනවා.”“මිනිහෙක් වෙලා ජීවත් වෙද්දි මොනව ද වෙන කළේ?”“මට මතක නෑ. බොන එකම තමයි මතක, වෙන කිසි දෙයක් මතකයට එන්නේ නෑ.”“තමුන් කොහොම ද බොන්නෙ?”“මල්ලිගෙ ඇඟට රිංගලා බොනවා.”“මත්පැන් බොන්න ඔබට ඝන ශරීරයක් තියෙනවා ද?”“නැහැ මට ඝන ශරීරයක් නෑ. ආහාරපානවල තන්මාත්‍ර (සියුම්) කොටස තමයි උරා ගත්තේ” යි භූතාත්මය කීවේය.කළුතර දිස්ත්‍රික්කයේ ප්‍රසිද්ධ නගරයක විසූ සුමින්ද හතළිස් පස් හැවිරිදි දෙදරු පියෙකි. කලින් තදබල මත්පැන් විරෝධියකු වූ සුමින්ද දැන් මත්පැනට වහල් වී සිටී, හමුදා සේවයේ යෙදුණු ඔහුගේ අධික මත්පැන් පානය නිසා ඔහු සේවයෙන් විශ්‍රාම ගන්වා ඇත. දැන් ඔහුට දිනකට අරක්කු බෝතල් තුන් කාලක් අවම වශයෙන් වුවමනා ය. ඔහුගේ ශරීරයට හිටි හැටියේ දැඩි වේදනාවක් දැනෙන අතර කිහිප වතාවක්ම සියදිවි හානි කැර ගැනීමට ද උත්සාහ කොට ඇත. කොයි තරම් මත්පැනට ඇබ්බැහි වුවද ඔහු හොඳ කෙනෙකි. මෑතක සිට උදාවී ඇති මේ තත්ත්වයෙන් ඔහු මුදාගන්නට ඔහුගේ බිරිය නොගත් උත්සාහයක් නැත. වෛද්‍ය ප්‍රතිකාර ද තොවිල් පවිල් ආරක්ෂාවක් ද සිදු කළත් කිසිඳු වෙනසක් දක්නට නොලැබුණි.ඇතුළුකෝට්ටේ ගුප්ත ගවේෂණ මධ්‍යස්ථානයේදී ආධ්‍යාත්මික උපදේශකවරයා ඔවුන් සමඟ සාකච්ඡා කිරීමෙන් පසු ආධ්‍යාත්මීය කිරණ ශක්ති එල්ල කරන විට සුමින්ද වෙව්ලන්නට විය. ඔහුගේ ශරීරයට රිංගා ගත් අමනුෂ්‍යයකුගේ බලපෑමත්, දැඩි සේ මත්පැනට ඇබ්බැහි වීම නිසා සිදුව ඇති ශාරීරික දුර්වලත්වයත් ඊට හේතු වී තිබුණි. පවතින තත්ත්වය පැහැදිලි කළ ගවේෂකවරයා දින විසි එකක් ගමේ පන්සලේ දී බෝධි පූජා පවත්වා නැවත පැමිණෙන ලෙස ද අනිවාර්යයෙන්ම මත්පැනින් වැළකී පන්සිල් ආරක්ෂා කරමින් බෝධි පූජා පවත්වන දින විසි එක පිරිසිදුව ඒ කටයුතු කරන ලෙස ද උපදෙස් දී ආරක්ෂක නූලක් ද ඔහුට දැම්මේය.බෝධි පූජා අවසන් කොට ඊළඟට පැමිණි දිනයේ ද සුමින්ද ප්‍රලය වූයේය. ගවේෂකවරයා ප්‍රශ්න කරන්නට විය.“කවුද මේ ශරීරයට රිංගාගෙන ඉන්නෙ?”“මම ජයන්ත” යැයි භූතාත්මය උත්තර දුන්නේය.“ජයන්ත කියන්නෙ කවුද?”“මේ සුමින්දගේ අයියා”“ඇයි මේ මල්ලිගේ ශරීරයට රිංගාගෙන කරදර කරන්නෙ?”“මම කරදර කරන්නෙ නෑ. මල්ලිගේ ඇඟට වෙලා ඉන්නවා.”“ඇඟට වෙලා ඉන්නෙ මොකට ද?”“අරක්කු ටිකක් බොන්න.”“ඒ කොහොම ද?”“මල්ලි අරක්කු බොනවා. මල්ලිගේ බඩේ ඉඳගෙන මල්ලි බොන අරක්කු මම බොනවා.”“අමනුෂ්‍යයෝ තමන්ට ඝන ශරීරයක් නැතුව කොහොම ද ඝන ආහාර දියර වර්ග ආහාරයට ගන්නෙ”“අපි ආහාරයට ගන්නේ ඒ අය කන බොන දේවල සියුම් කොටස. (තන්මාත්‍ර කොටස)“තමුන් මැරිච්ච කෙනෙක්. මොකට ද අරක්කු බොන්නෙ?”“මම ජීවත්ව ඉන්දැද්දි හොඳට බිව්වා. බිව්වාම හිතට පුදුම ගතියක් දැනෙනවා. ඒ නිසා මම දිගින් දිගට බිව්වා. ඒකට ඇබ්බැහි වුණා. මළාට පස්සෙත් ඒ පුරුද්ද අතහරින්න බැරුව ගියා, මට බොන්න ඕනැ වුණ නිසා මල්ලිගේ ශරීරයට රිංගුවා.”“මල්ලි මත්පැන්වලට විරුද්ධ කෙනෙක්. කොහොම ද එයා මත්පැනට පොලඹවා ගත්තෙ?”“මම දන්නේ නෑ. මට ඒවා මතක නෑ. මට මතක අරක්කුම විතරයි. දැන් මට මල්ලිව අතහැරලා යන්න බෑ. මම යන්නෙත් නෑ. ගිහිල්ලා කොහොම ද බොන්නෙ?” මොකද ඔය මහත්තයා මට බොන්න අරගෙන දෙනව ද? නැහැනෙ” යි භූතාත්මය කීවේය.සුමින්දට ප්‍රකෘති සිහිය ලබාදුන් ගවේෂකවරයා ඔවුන්ට තත්ත්වය පැහැදිලි කළේය.“අමනුෂ්‍යයන්ගේ කිරණ මිනිස් ශරීරයට වැදුණම ඉන්ද්‍රිය පද්ධතිය දුර්වල වෙනවා. ඉන්ද්‍රිය දුර්වල වුණාම මනස දුර්වල වෙනවා. මනස දුර්වල වුණාම කල්පනාව අඩු වෙනවා. කළ යුතු දේ අමතක වෙනවා. මඟ හැරෙනවා. කළ යුත්ත නොකළ යුත්ත, කිය යුත්ත නොකිය යුත්ත අමතක වෙනවා. එතකොට ව්‍යාපාර බිඳ වැටෙනවා. එහෙමයි ඒවා සිද්ධ වෙන්නේ. ඉතින් මේ ඔබේ සහෝදරයා ජයන්තගේ තත්ත්වය කොහොමදැයි සුමින්දගෙන් ඇසීය.සුමින්ද ජයන්තගේ වගතුග කීවේය. “මහත්තයා අයියා කිසිම රස්සාවක් කළේ නෑ. එදා ඉඳලම බොන එකම තමයි කළේ. අම්මාව රවටා ගෙන සල්ලි ගන්නවා. අන්තිමට ගෙදර තියෙන බඩු විකුණන්නත් පටන්ගත්තා. දවසක් මගේ මෝටර් සයිකල් එක අරගෙන ගිහින් වැටිලා බයිසිකලේටත් හානි වුණා. ඊට පස්සෙ මම අයියාට ගෙදරට එන්න එපා කියලා තහනම් කළා. ඒත් අපට හොරෙන් අම්මා අයියාව ගෙදරට ගෙන්න ගන්නවා. අන්තිමේ හොඳටම බීලා යාළුවෙක් එක්ක මෝටර් සයිකලේක යද්දි හැපිලා දෙන්නාම මළා. ඒ 2001 අවුරුද්දේ දැන් මටත් මොනවා වුණා ද කියලා මම ම දන්නේ නෑ. බීමට ඇබ්බැහි වුණා. මට රස්සාවෙන් විශ්‍රාම ගන්නත් සිද්ධ වුණා” යි සුමින්ද කීවේය.තවත් බෝධි පූජා දහ හතරක් පවත්වා නැවත පැමිණෙන ලෙස ගවේෂකවරයා සුමින්දටත් ඔහුගේ බිරියටත් උපදෙස් දුන්නේ ය. ඒ බෝධි පූජා අවසන් කොට නැවත පැමිණි දිනයේ ද සුමින්ද ආවේෂ වූවේය. ගවේෂකවරයා භූතාත්මය ඇමතුවේය.“දැන් ඉතින් මේ ශරීරයෙන් ඉවත් වෙලා යන්න ඕනැ.”“බෑ... බෑ... ඒක නම් කරන්න බෑ. එතකොට මම බොන්නෙ කොහොම ද?”“ඔබ වගේ මත්පැනට කෑදර වූ තවත් ප්‍රේතයෙක් ඉන්නවා ද?”“ඔව්... ඔව්... හරියට ඉන්නවා. රෙස්ට් හවුස්වල, බාර්වල, තැබෑරුම් ළඟ ඒ වගේ අය ඉන්නවා.”“ඒ අය කොහොම ද බොන්නෙ?”“මිනිස්සු අරක්කු බීපු වීදුරු ලෙව කනවා. ඒ අය කාලා ඉතුරු කරපු මස් මාළු කටු ලෙව කනවා. බීපු අය කාරලා කෙළ ගැහුවාම ඒවා බොනවා.”“ඉතින් ඔබටත් එහෙම කරන්න පුළුවන් නේද?”“බැහැ... එහෙම බීලා මට මදි. මල්ලි බොන කොට මට හිතේ හැටියට බොන්න පුළුවන්කම තියෙද්දි මම මොකටද වීදුරු ලෙව කන්න යන්නෙ? මට යන්න බැහැ”“එහෙම කියලා බැහැ, දැන් මේ ශරීරය අතහැරලා පිටවෙලා යන්න ඕනෑ.”“මේ... මම මෙච්චර වෙලා හොඳින් කතා කළා. උඹ කවුද මාව පන්නන්න. උඹ උඹේ වැඩක් බලා ගෙන හිටපන්.”“මමත් මෙච්චර වෙලා උඹට හොඳින් කිව්වා. හොඳින් බැරිනම් නරකින් බලමු” යි ගවේෂකවරයා කිරණ ශක්තියෙන් භූතාත්මය පිච්චුවේය.“පුච්චන්න එපා. පුච්චන්න එපා. බුදු මහත්තයෝ පිච්චෙනවා. ඉවසන්න බෑ” යි භූතයා විළාප දෙන්නට විය.ඊළඟට භූතාත්මයට මෛත්‍රී සුව කිරණ එල්ල කළේය.“සනීපයි, දැන් හරිම සනීපයි. පුදුම සිසිලසක් දැනෙනවා.”“ඒකට කැමැති ද?”“ඔව් පුදුම සුවයක් දැනෙනවා.”තවත් බෝධි පූජා දින හතක් පවත්වන ලෙස ද බෝධි පූජා අවසානයේ “බුදුගුණ අනන්තයි, බුදු ගුණ අනන්තයි, බුදු ගුණ අනන්තයි ඒ බුදු ගුණ බලයෙන් මම සුවපත් වෙම්වා. සියලු සත්ත්වයෝ සුවපත් වෙත්වා. දුකට පත් සත්ත්වයෝ සුවපත් වෙත්වා. දුකින් මිදෙත්වා යි මෛත්‍රී භාවනාවේ යෙදෙන ලෙස ද සුමින්දටත් බිරියටත් උපදෙස් දුන්නේය. දිනපතා නිවසේදීත් බුද්ධ වන්දනාවෙන් පසු පැයක්වත් එසේ මෛත්‍රී භාවනාවේ යෙදෙන්නැයි අවශ්‍ය උපදෙස් දුන්නේය.ඒ දින හතෙන් පසු සුමින්ද බොහෝ දුරට සුවපත් වූ අතර ඔහුගේ මුහුණ ද ප්‍රසන්න තත්ත්වයට පත්ව තිබුණි. ඔවුන් නැවත පැමිණි දිනයේ ගවේෂකවරයා සුමින්ද ආවිෂ්ට කොට කතා කළේය.“දැන් කොහොම ද?”“දැන් නම් අරක්කුවලට වඩා සුවයක් මෛත්‍රී කිරණවලින් මට දැනෙනවා මහත්තයා” යි භූතයා කීවේය.“නිතර ඒ සුවය ලබන්න අනුරාධපුරයට යන්න. ඒ සිද්ධස්ථානවල තැන් තැන්වල භාවනා කරන අය ඉන්නවා. ඒ අය ළඟට ගිහින් වැඳලා ඔයිටත් වඩා සුවයක් ලබන්න පුළුවන්. අනුරාධපුරයට යන්න කැමැති ද?”“කැමැතියි මහත්මයා”සුදු නෙළුම් මල් වට්ටියක් ගෙන්වා භූතාත්මය එයට සම්බන්ධ කොට අනුරාධපුරයට යැව්වේය.මතුගම මහින්ද විජේතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>31</day>
    </date>
    <link>http://www.silumina.lk/2014/08/31/_art.asp?fn=aa1408311</link>
    <topic>පොලීසිය නිහඬව සිටීමත් රාජකාරිය පැහැර හැරීමක්</topic>
    <author>කීර්ති මෙන්ඩිස්</author>
    <content>පොලිස්පතිකීර්ති මෙන්ඩිස්පොලිස් නිලධාරීන් හැම විටම අපරාධ ක්‍රියා හා මහජන පීඩා වැළැක්වීමට උපරීම උත්සාහයක් ගත යුතු බවත් එවැනි වගකීමකට බැඳී සිටින පොලිස් නිලධාරීන් තමන් ඉදිරිපිටදීම නීතිය කඩකිරීම සම්බන්ධව නිශ්ශබ්දව සිටීම රාජකාරිය පැහැර හැරීමක් බවත් පොලිස්පති එන්. කේ. ඉලංගකෝන් මහතා සියලු පොලිස් ස්ථානවල රාජකාරි කරන සියලුම නිලධාරීන්ට චක්‍රලේඛයක් නිකුත් කරමින් කියා සිටී.රටේ නීතිය සියලු ජන කොටස්වලට සමාන ලෙස ක්‍රියාත්මක කිරීමට ද පොලිස් නිලධාරීන් වගබලා ගත යුතු බව ද පොලිස්පතිවරයා එම නියෝගයෙන් පෙන්වා දෙයි.ආණ්ඩුක්‍රම ව්‍යවස්ථාවේ 12 වන වගන්තියේ මේ විධිවිධාන දක්වා ඇති බව ද එම තත්ත්වය සියලුම නිලධාරීන්ට පැහැදිලි කර දී නීතිය නිසි අයුරින් ක්‍රියාත්මක කරවීම කළ යුතු බව ද පොලිස්පතිවරයා මෙම චක්‍රලේඛයෙන් සියලුම ජ්‍යෙෂ්ඨ පොලිස් නිලධාරීන් ඇතුළු ස්ථානභාර නිලධාරීන්ට දන්වා ඇත.ශ්‍රී ලංකාවේ සියලුම ප්‍රදේශවලට බලපාන අයුරින් පනවා ඇති නීති හා රෙගුලාසි ක්‍රියාත්මක කිරීම ඇතැම් ප්‍රදේශ හා පොලිස් වසම් තුළ නියමාකාරයෙන් සිදු නොවන බව වාර්තා වීම මෙලෙස නියෝග නිකුත් කිරීමට හේතු වී ඇත.සියලු දෙනාටම පොදුවේ ක්‍රියාත්මක විය යුතු බව පිළිගත් නීති පද්ධතියක් තිබියදී එම නීති ක්‍රියාත්මක කිරීම නොසලකා හැරීම නිසා නීතිය හෑල්ලුවට ලක්වීමක් සිදුවන අතර නීතිය ක්‍රියාත්මක කරන නිලධාරීන්ගේ කාර්ය භාරය ද හෑල්ලුවට ලක්වන බව පොලිස්පතිවරයා පෙන්වා දෙයි.මෝටර් රථ ආඥා පනත යටතේ මෝටර් සයිකලයක නැගී යන හැම තැනැත්තෙක්ම අනුමත කරන ලද වර්ගයක ආරක්ෂක හිස්වැසුමක් සුරක්ෂිත ලෙස පැලඳ සිටිය යුතු බවට සඳහන් කර ඇතත් ඇතැම් පොලිස් බල ප්‍රදේශවල මේ නීතිය නිසි ලෙස ක්‍රියාත්මක කිරීම පැහැර හැර ඇති බවත් පොලිස් නිලධාරීන් සිටියදීත් මාර්ගවල ආරක්ෂක හිස්වැසුම් නොමැතිව යතුරුපැදි ධාවනය කරන බවත් වාර්තා වී තිබෙන බව කී පොලිස්පතිවරයා මෙයත් නීතිය හෑල්ලුවට ලක්කිරීමක් බව පෙන්වා දෙයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>31</day>
    </date>
    <link>http://www.silumina.lk/2014/08/31/_art.asp?fn=aa1408312</link>
    <topic>මාතර කතරගම දුම්රියේ වේගය පැ. කි.මී. 120යි</topic>
    <author>තාරක වික්‍රමසේකර</author>
    <content>තාරක වික්‍රමසේකරමාතර - කතරගම දුම්රිය මාර්ගය මෙරට ප්‍රථම අධිවේගී දුම්රිය මාර්ග ලෙස ඉදිවේ. 2016 වසර වන විට මාතර සිට බෙලිඅත්ත දක්වා දුම්රිය ධාවනය ආරම්භ කළ හැකි බව ද මාතර - කතරගම දුම්රිය මාර්ග ව්‍යාපෘති අධ්‍යක්ෂ වී.අමරතුංග මහතා සිළුමිණට කීය.මේ මාර්ගයේ දුම්රිය ධාවනය පැයට කිලෝමීටර් 120ක වේගයකින් සිදු කිරීමට කටයුතු යොදනු ඇත. දුම්රිය ගමනට බාධා වන දුම්රිය හරස් මාර්ග ඉතා අවම කර ඒවා දුම්රිය ධාවනයට බාධා නොවන පරිදි අධිවේගී මහාමාර්ගවල මෙන් දුම්රිය මාර්ගයට ඉහළින් හෝ යටින් ඉදි කරන බවත් ඒ මහතා කීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>31</day>
    </date>
    <link>http://www.silumina.lk/2014/08/31/_art.asp?fn=aa1408313</link>
    <topic>ඌවේ ඉගැනුමට කෝටි 650 ක්</topic>
    <author>නිහාල් පී. අබේසිංහ</author>
    <content>නිහාල් පී. අබේසිංහඌව පළාතේ දූ දරුවන්ගේ ඉදිරි ගමනට අත්වැලක් ලෙස ඌව පළාතේ අධ්‍යාපන සංවර්ධනයට පසුගිය වසර 5 ඇතුළත රුපියල් කෝටි 650 ක මුදලක් රජය ලබා දී ඇතැයි ඌව පළාත් අධ්‍යාපන අමාත්‍යාංශය පවසයි.පළාත පුරා මේ වන විට මහින්දෝදය තාක්ෂණික විද්‍යාගාර 88 ක් හා තාක්ෂණික විද්‍යා පීඨ 21 ක්ද ඉදිකරමින් පවතී.මෙම එක් මහින්දෝදය තාක්ෂණික විද්‍යාගාරයක් සඳහා පරිගණක 60 ක් භාෂාගාරයක්, විද්‍යාගාරයක්, ගණිතාගාරයක් අන්තර්ගත වේ. එක් මහින්දෝදය විද්‍යාගාරයක් සඳහා රුපියල් ලක්ෂ 180 ක් වැය වේ.මහින්දෝදය තාක්ෂණික පීඨයක් සඳහා රුපියල් කෝටි 8 ක් වැය වේ. මේ සියලු ඉදිකිරීම් මහින්ද රාජපක්ෂ ජනාධිපතිතුමාගේ උපදෙස් පරිදි අධ්‍යාපන අමාත්‍යාංශයේ මෙහෙයවීම මත සිදු කෙරේ.ඊට අමතරව මහින්දෝදය ද්විතියික පාසල් 8 ක් පරිපාලන සංකීර්ණය, උසස් පෙළ විද්‍යාගාරය, පුස්තකාලයක් යන අංගවලින් සමන්විතව ඌව පළාතේ ඉදි කෙරේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>31</day>
    </date>
    <link>http://www.silumina.lk/2014/08/31/_art.asp?fn=aa1408314</link>
    <topic>බෝගම්බර එල්ලුම් ගහ දුම්බරට යයි</topic>
    <author>ඉනෝකා සමරවික්‍රම</author>
    <content>ඉනෝකා සමරවික්‍රමවසර සියයකට වඩා පැරැණි බෝගම්බර බන්ධනාගාරයේ තිබෙන එල්ලුම් ගස දුම්බර ඉදිකැරෙන බන්ධනාගාර කෞතුකාගාරය වෙත රැගෙන යන බව බන්ධනාගාර ආරංචි මාර්ග පවසයි. බෝගම්බර බන්ධනාගාරයේ තිබූ ඓතිහාසික වටිනාකමක් ඇති භාණ්ඩ මේ වන විටත් දුම්බරට රැගෙන ගොස් ඇත.මේ අතර ඉදිරි වසරේදී වැලිකඩ බන්ධනාගාරය භූමිය ද රජයට භාරදීමට නියමිත අතර එහි සිටින රැඳවියන් වටරැකට ගෙන යනවාද නැතිනම් අලුත් බිමක බන්ධනාගාරය ඉදිකරනවා ද යන්න පිළිබඳව තවමත් සාකච්ඡා මට්ටමේ පවතින බව එම ආරංචි මාර්ග පවසයි.දැනට වැලිකඩ බන්ධනාගාරයේ රැඳවියන් හාරදහසකට වැඩි පිරිසක් සිටින අතර බන්ධනාගාර වල සිටින සමස්ත රැඳවියන් සංඛ්‍යාව විසිදහසකට අධිකය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>31</day>
    </date>
    <link>http://www.silumina.lk/2014/08/31/_art.asp?fn=aa1408315</link>
    <topic>බෙදුම් සංකල්පයෙන් ඉවත් නොවුණොත් ඉන්දීය මැදිහත් වීමක් නෑ</topic>
    <author>ටී. චන්ද්‍රසේකර</author>
    <content>ටී. චන්ද්‍රසේකරබෙදුම්වාදී සංකල්පයෙන් ඉවත් නොවන්නේ නම් උතුරේ දෙමළ ජනතාවගේ අර්බුදය සම්බන්ධයෙන් මැදිහත් වීමට නොහැකි බව ඉන්දියාව දෙමළ ජාතික සන්ධානයට දැනුම් දී ඇත.මේ දැනුම් දීම සිදුකර ඇත්තේ දෙමළ ජාතික සන්ධානයේ නියෝජිත කණ්ඩායම ඉකුත් සතියේ නවදිල්ලියේදී ඉන්දීය අගමැති නරේන්ද්‍ර මෝදි හමුවූ අවස්ථාවේදීය.එහිදී දෙමළ ජාතික සන්ධානය විසින් මින් මතුවට බෙදුම්වාදීන් ලෙස කටයුතු නොකරන බවට ඉන්දියාවට පොරොන්දු වී තිබේ.එම සාකච්ඡා අවසන් කර තමිල්නාඩුවට පැමිණි දෙමළ ජාතික සන්ධානයේ නායක ආර්. සම්බන්දන් බෙදුම්වාදී සංකල්පයෙන් මිදී එක්සත් ශ්‍රී ලංකාවක් තුළ දේශපාලන විසඳුමක් වෙනුවෙන් ආණ්ඩුවත් සමඟ සාකච්ඡා කිරීමට සූදානම් බව ප්‍රකාශ කළේය.ශ්‍රී ලංකා රජය සමඟ පැවැති සාකච්ඡා අසාර්ථක වීමට හේතු වී ඇත්තේ ද මේ බෙදුම්වාදී මතය බවත් ඉන්දිය මධ්‍යම රජය අවධාරණය කර තිබිණි.13 වන සංශෝධනය හරහා දෙමළ පාර්ශ්වයන් බෙදුම්වාදී සංකල්පය ක්‍රියාත්මක කිරීමට උත්සාහ කිරීම නිසාම පළාත් සභා ක්‍රමය ද අසාර්ථක වී ඇතැයි ද ඉන්දීය රජය පෙන්වා දී ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>31</day>
    </date>
    <link>http://www.silumina.lk/2014/08/31/_art.asp?fn=aa1408316</link>
    <topic>දෙසතියකට වරක් සහල් වාර්තාවක්</topic>
    <author/>
    <content>ඒ අනුව වී සහ සහල් තොග රැස් කරනු ලබන සියලු සහල් මෝල් හිමියන්, සහල් ආනයනකරුවන් සහ තොග රැස් කරන්නන් විසින් සියලු වී සහ සහල් තොග පිළිබඳ තොරතුරු පාරිභෝගික අධිකාරියට දැන්විය යුතු බව ඒ මහතා පෙන්වා දෙයි.යම් සහල් හිඟයක් ඉදිරියේදී ඇතිවීමට ඉඩ ඇතිනම් මේ වැඩපිළිවෙළ මඟින් කල් ඇතිව සහල් ආනයනය කිරීමට කටයුතු යෙදිය හැකිවන බව ද සඳහන් කරන ඒ මහතා තොරතුරු ලබා නොදෙන සහල් ව්‍යාපාරිකයන් ගේ සහල් තොග රාජ සන්තක කරන බව ද පෙන්වා දෙයි.සහල් හෝ වී හිඟයක් මවා පෙන්වමින් වෙළෙඳ පොළේ සහල් හෝ වී මිල හෝ වැඩි කිරීමට කටයුතු කරන අවස්ථා වැළැක්වීම ද මෙහි ප්‍රධාන අරමුණ වී තිබේ. මේ සම්බන්ධව සොයා බැලීමට දිසාපතිවරුන් යටතේ අධීක්ෂණ නිලධාරීන් පත් කර ඇති බවත් පාලන මිල කඩ කරමින් ඉහළ මිලකට සහල් විකුණන වෙළෙඳුන්ට එරෙහිව දැඩි පියවර ගනු ලැබේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>31</day>
    </date>
    <link>http://www.silumina.lk/2014/08/31/_art.asp?fn=aa1408317</link>
    <topic>ඌවේ මහින්දෝදය පාසල් විද්‍යාගාර 15 ක් ඇරේ</topic>
    <author>සුනිල් දයා අල්විස්</author>
    <content>සුනිල් දයා අල්විස්ඌව පළාතේ බිබිල - මොනරාගල - පස්සර සහ වැල්ලවාය යන මැතිවරණ කොට්ඨාසවල මහින්දෝදය පාසල් විද්‍යාගාර 15 ක් අද (31) සිට ලබන 5 වැනිදා දක්වා පැවැත්වෙන උත්සවවලදී මහින්ද රාජපක්ෂ ජනාධිපතිතුමා අතින් විවෘත කිරීමට නියමිතය.මීට අමතර ජනාධිපතිතුමා අද සිට 5 වැනිදා දක්වා මෙකී ප්‍රදේශවල විහාරස්ථාන කිහිපයකට යන අතර ජනහමු කිහිපයක් ඇමැතීමට ද නියමිතය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>31</day>
    </date>
    <link>http://www.silumina.lk/2014/08/31/_art.asp?fn=aa1408318</link>
    <topic>ශ්‍රීලනිප 63 සංවත්සරය බදුල්ලේ</topic>
    <author/>
    <content>ශ්‍රී ලංකා නිදහස් පක්ෂයේ 63 වන සංවත්සරය ලබන 2 වැනිදා සවස 3 ට බදුල්ලේ වින්සන්ට් ඩයස් ක්‍රීඩාංගණයේදී මහින්ද රාජපක්ෂ ජනාධිපතිතුමාගේ ප්‍රධානත්වයෙන් පැවැත්වේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>31</day>
    </date>
    <link>http://www.silumina.lk/2014/08/31/_art.asp?fn=aa1408319</link>
    <topic>නියං සායට පත්තර මහගෙදර උදාර සත්කාරයක්</topic>
    <author>නිලූකා තිලකරත්න</author>
    <content>නිලූකා තිලකරත්නඋතුරු මැද පළාත් ආණ්ඩු පක්ෂ ප්‍රධාන සංවිධායිකා, පළාත් සභා මන්ත්‍රීනී කල්‍යාණි කරල්ලියද්ද මහත්මිය හ‍ා ලේක්හවුස් ආයතනයේ මෙහෙයුම් කළමනාකරු මහේන්ද්‍ර රොඩ්‍රිගෝ මහතා අතින් කැබැතිගොල්ලෑව, විහාරහල්මිල්ලෑව සිරිසුළුගල් දඹුළු විහාරවාසී පුංචිට්ටුවේ පාලිත හිමි වෙත ප්‍රථම ජල පරිත්‍යාගය සිදු කළ මොහොත.පත්තර මහගෙදර ලේක්හවුස් ආයතනයේ තවත් උදාර සමාජ සත්කාරයක් පසුගියදා අනුරාධපුර කැබිතිගොල්ලෑව හා මැදවච්චිය ප්‍රදේශයන්හි දී සිදු කෙරිණි. නියං සායෙන් පීඩා විඳි ජනතාව උදෙසා ජලය ලීටර් පන්දහසක් ඇතුළු ආහාර සලාක පාර්සල් බෙදා දීම එහිදී සිදු කෙරුණේ අපේම මිනිසුන්ගේ දුක කඳුළ බෙදා ගනිමිනි.ඔවුනට දිරියක් වෙමිනි. කැබිතිගොල්ලෑව, විහාර හල්මිල්ලෑව ගම්වාසීන් වෙත එම සත්කාරය සිදුකිරීම උදෙසා උතුරුමැද පළාත් ආණ්ඩු පක්ෂ ප්‍රධාන සංවිධායිකා, පළාත් සභා මන්ත්‍රීනී කල්‍යාණි කරල්ලියද්ද මහත්මිය එම අවස්ථාවට සහභාගි වූ අතර සිරි සුළුගල් දඹුළු විහාරවාසී ළමා සංරක්ෂණ හා කාන්තා කටයුතු අමාත්‍යතුමාගේ පර්යේෂණ සහකාර පුංචිට්ටුවේ පාලිත හිමියෝ ද එම අවස්ථාවට සහභාගි වූහ.ලේක්හවුස් ආයතනය වෙනුවෙන් මෙහෙයුම් කළමනාකරු මහේන්ද්‍ර රොඩ්‍රිගෝ මහතා පැමිණ සිටි පිරිස ඇමැතූ මොහොත, දුක කඳුළ නිවාගන්නට පත්තර මහගෙදරත් කෙතරම් මානුෂීයව ජන හදවතට සමීපවන්නේ දැයි පෙන්වූ සංවේදී මො‍ෙහාතකි. එසේම තල්ගහවැව, පාඩික්කගම ගම්වාසීන් මෙම උතුම් සත්කාරයෙන් පිදුම් ලැබිණි.ඡායාරූප - ගයාන් රාජපක්ෂකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>31</day>
    </date>
    <link>http://www.silumina.lk/2014/08/31/_art.asp?fn=aa14083110</link>
    <topic>ඌවේ සන්ධාන ජයග්‍රහණයට අපේ පූර්ණ සහාය දෙනවා</topic>
    <author>ධනුෂ්කා ජයවීර</author>
    <content>කෘෂිකර්ම පර්යේෂණ හා නිෂ්පාදන සහකාර සංගමයධනුෂ්කා ජයවීරඌව පළාත් සභා මැතිවරණයේදී එක්සත් ජනතා නිදහස් සන්ධානයට විශිෂ්ට ජයක් අත්පත්කර දීමට ඌව වෙල්ලස්ස ජනතාවගේ මෙන් ම බදුල්ල හා මොණරාගල දිස්ත්‍රික්ක දෙකෙහි කෘෂිකර්ම පර්යේෂණ හා නිෂ්පාදන සහකාර නිලධාරීන්ගේ සහය නො අඩුව ලබාදෙන බව ශ්‍රී ලංකා නිදහස් කෘෂිකර්ම පර්යේෂණ හා නිෂ්පාදන සහකාර සංගමයේ ප්‍රධාන ලේකම් චින්තක සී. ගුණදාස මහතා ප්‍රකාශ කළේ ය.‍ගියවර අය වැයෙන් කෘෂිකර්මය හා වාරිමාර්ග වෙනුවෙන් රුපියල් මිලියන 44,611,000 ක ප්‍රතිපාදනවෙන් කරමින් ගොවියාගේ ගොවිතැන් සුරක්ෂිත කිරීමට පියවර ගෙන තිබෙන බවත් 2005 වසරේ අතිගරු ජනාධිපතිතුමා බලයට පත්වීමෙන් පසුව 1967 සිට පැවති උපාධිධාරීන්ගේ රැකියා හිඟය මුළුමනින් ම විසඳමින් නව ගුවන් තොටුපළවල්, වරායවල්, අධිවේගී මාර්ග වැනි සංවර්ධන ක්‍රියාදාමයන් ද විදේශ බලපෑම් හමුවේ යුද්ධය සාර්ථකව ජයග්‍රහණය කරමින් සංවර්ධන ක්‍රියාවලිය ඉදිරියට ගෙන යාමට හැකිවූයේ ද මහින්ද චින්තන ඉදිරි දැක්ම නිසාවෙන් බව ගුණදාස මහතා වැඩිදුරටත් පවසයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>31</day>
    </date>
    <link>http://www.silumina.lk/2014/08/31/_art.asp?fn=aa14083111</link>
    <topic>‘සොබා දහමට අනුගත වූ වෙල්ලස්සක් හදමු’</topic>
    <author/>
    <content>ඌව පළාත් ජනතා එකමුතුවමෙවර ඌව පළාත් සභාවෙන් ජයගන්න ඕනෑම කණ්ඩායමක් සොබා දහමට අනුගත වූ ඌව වෙල්ලස්සක් ඇති කිරීමට කටයුතු කිරීමට ක්‍රියා කළ යුතු බව ඌව පළාත් ජනතා එකමුතුව පවසයි.ඌව පළාතේ පාරිසරික කෘෂිකර්මය ප්‍රජා සෞඛ්‍ය හා සංහිදියාව පාදක කොට ගත් තිරසාර භාවය සහභාගි වූ ජනතා යෝජනාවලිය ලෙස මෙම අදහස් ඌව පළාත් ජනතා එකමුතුව විසින් සියලුම දේශපාලන පක්ෂවලට දන්වා ඇත.මේ පිළිබඳව කරුණු පැහැදිලි කරන පළාත් ජනතා එකමුතුවේ සම කැඳවුම්කරු වන ජී.ඒ. ප්‍රභාත් කුමාර හා ඒ.එම්.එස්. අත්තනායක යන මහත්වරුන් පවසන්නේ පරිසර හිතකාමී ගොවිතැන ව්‍යාප්ත කිරීම, කෘෂි නිපැයුම්වලට හිමි මිලක් ලබාදීම, කෘෂි ව්‍යාප්ති සේවාව නිසි පරිදි ක්‍රියාත්මක කිරීම, තරුණ පරපුර ගොවිතැනට ආකර්ෂණය කර ගැනීම, ඒකීය බෝග වගාව වෙනුවට විවිධාංගීකරණ බෝග වගාවක් හඳුන්වාදීම, දේශීය බීජ හා රෝපණ ද්‍රව්‍ය සංරක්ෂණය කිරීම, වකුගඩු ආසාදනය ඇතුළු බෝ නොවන රෝග ව්‍යාප්තිය වැළැක්වීම, ජල මූලාශ්‍ර සංරක්ෂණය හා පරිසර සංරක්ෂණය කිරීම ආදියට අලුතින් පත්වන පළාත් සභාව ද වැඩි අවධානය යොමු කළ යුතු බවයි. එසේ නොවුණහොත් ඌව පළාතේ පරිසරය සුරැකීම හා සොබා දහමට අනුගතවූ ජනතාවාදී ඌව වෙල්ලස්සක් ගොඩනැඟීම අපහසු වනු ඇති බවත් ඌව පළාත් ජනතා එකමුතුව පෙන්වා දී ඇත.මේ සඳහා අවශ්‍ය උපදෙස් ජාතික ඉඩම් ප්‍රතිසංස්කරණ හා කෘෂිකර්ම ව්‍යාපාරය විසින් සපයන ලදී.ඌව පළාත් ජනතා එකමුතුව යනු ඌව පළාතේ ජනතා හා පරිසර සංවිධාන 32 ක් එක්වූ සමාජ සංවිධාන ජාල එකමුතුවක ඒකාබද්ධ සංවිධානයකි.මේ ඌව පළා‍ත් ජනතා එකමුතුවේ සොබා දහමට අනුගත වූ ජනතාවාදී ඌව වෙල්ලස්ස නව යෝජනා පිළිබඳ විස්තර දුරකථන අංක 0773514153 මගින් විමසිය හැකි ය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>31</day>
    </date>
    <link>http://www.silumina.lk/2014/08/31/_art.asp?fn=aa14083112</link>
    <topic>මහනුවර ධර්මරාජ විදුහලේ බාලදක්ෂ කණ්ඩායම . . .</topic>
    <author/>
    <content>මහනුවර ධර්මරාජ විදුහලේ බාලදක්ෂ කණ්ඩායම තම කණ්ඩායමට ලැබූ සම්මානය මහින්ද රාජපක්ෂ ජනාධිපතිතුමාට පිරිනැමූ අයුරු. ඡායාරූපය - සුදත් සිල්වාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>31</day>
    </date>
    <link>http://www.silumina.lk/2014/08/31/_art.asp?fn=aa14083113</link>
    <topic>කොතලාවල ආරක්ෂක විශ්වවිද්‍යාලයේ එලිෂාගෙන් දේශනයක්</topic>
    <author/>
    <content>සර් ජෝන් කොතලාවල ආරක්ෂක විශ්වවිද්‍යාලය මගින් සංවිධානය කරන ලද අන්තර්ජාතික පර්යේෂණ සමුළුව පසුගියදා විශ්වවිද්‍යාලයේදී දේශීය මෙන් ම විදේශීය විද්වතුන් රැසකගේ සහභාගිත්වයෙන් පැවැත්විණි.සමුළුවට සහභාගි වූ විද්වතුන් අතරින් ළාබාලතම ඉදිරිපත් කරන්නාවූ ආරක්ෂක විශ්වවිද්‍යාලයේ දෙවන වසරේ නීතිය පිළිබඳ උපාධිය හදාරන එලිෂා ප්‍රනාන්දු ‍ෙමනෙවිය උද්ඝෝෂණ මැඬ පැවැත්වීමට බලය පාවිච්චි කිරීමේදී ශ්‍රී ලංකා පොලිසිය මුහුණදෙන අභියෝග පිළිබඳව නීතිමය විෂය ය‍ටතේ දේශනයක් ඉදිරිපත් කළ අයුරුයි මේ.‍කොළඹ ශාන්ත බ්‍රිජට් කන්‍යාරාමයේ මූලික අධ්‍යාපනය ලැබූ ඇය එම කන්‍යාරාමයේ මලල ක්‍රීඩා නායිකාව ලෙස ද කටයුතු කොට වැඩිදුර අධ්‍යාපනය සඳහා සර් ජෝන් කොතලාවල ආරක්ෂක පීඨයට ඇතුළත්වූ ශිෂ්‍යාවක් වූවා ය. ඇය ඌව දිසා බාර නියෝජ්‍ය පොලිස්පති රොෂාන් ප්‍රනාන්දු මහතාගේ දියණියයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>31</day>
    </date>
    <link>http://www.silumina.lk/2014/08/31/_art.asp?fn=aa14083114</link>
    <topic>විදුලි යෝජනා ක්‍රම 3ක්, පසුගියදා විදුලිබල හා බලශක්ති අමාත්‍ය . . .</topic>
    <author/>
    <content>රත්නපුර දිස්ත්‍රික්කයේ බළංගොඩ සහ ඉඹුල්පේ ප්‍රාදේශීය ලේකම් කොට්ඨාස ආවරණය වන පරිදි ඉදි කළ විදුලි යෝජනා ක්‍රම 3ක්, පසුගියදා විදුලිබල හා බලශක්ති අමාත්‍ය නීතිඥ පවිත්‍රා වන්නිආරච්චි මහත්මිය විසින් ජනතා අයිතියට පත්කරනලදී.ඡායාරූපයෙන් දැක්වෙන්නේ, අමාත්‍ය පවිත්‍රා වන්නිආරච්චි මහත්මිය විසින් එගොඩවලේගොඩ, කොවුල්කැටිය විදුලි ව්‍යාපෘතිය ජනතා අයිතියට පත්කරමින් සමරු ඵලකය නිරාවරණය කළ ආකාරයයි. සබරගමුව පළාත් සභා සභාපති කංචන ජයරත්න, සබරගමුව පළාත් අධ්‍යාපන, සංස්කෘතික සහ තොරතුරු තාක්ෂණික අමාත්‍ය භානු මුනිප්‍රිය, සබරගමුව පළාත් සභා මන්ත්‍රී සාලිය එල්ලාවල යන මහත්වරුන් ද මෙහි සිටිති.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>31</day>
    </date>
    <link>http://www.silumina.lk/2014/08/31/_art.asp?fn=aa14083115</link>
    <topic>දිවි නැඟුම යටතේ සහන පොලියට 50000 දක්වා ණය</topic>
    <author>සුනිල් දයා අල්විස්</author>
    <content>සුනිල් දයා අල්විස්දිවි නැඟුම සහන අරුණ වැඩසටහන ය‍ටතේ පවුල් 15 ලක්ෂයකට සෙත සලසමින් ප්‍රතිලාභීන් 27,10,000 සහන ණය ක්‍රමය යටතේ රුපියල් 5000 සිට රුපියල් 50000 දක්වා ණය ලබාදීම හෙට (1) සිට ක්‍රියාත්මක කිරීමට පියවර ගෙන ඇතැයි ආර්ථික සංවර්ධන ඇමැති බැසිල් රාජපක්ෂ මහතා පවසයි.බැංකු පහසුකම් නොලැබෙන ජනතාවක් වෙනුවෙන් අවශ්‍ය ම‍ූල්‍ය පහසුකම් ලබාදී ඔවුන්ට ආර්ථික ශක්තියක් ලබාදීමට මේ ණය සහන වැඩසටහන ක්‍රියාත්මක කරන බව ද කී ඇමැතිවරයා ණය සහන ලබා දෙන්නේ සියයට 4 බැගින් වූ අඩු පොලියකට යයි ද කීය.දිවි නැඟුම ප්‍රතිලාභීන්ගේ ජීවනෝපායට මේ සහන ණය වැඩසටහන විශාල අත්වැලක් වන බව පැවසූ ඇමැතිවරයා ලබාගත් ණය පියවීමට වසරක සහන කාලයක් හිමි වන බව ද කීය.මහින්ද චින්තන ඉදිරි දැක්ම යටතේ මහින්ද රාජපක්ෂ ජනාධිපතිතුමා උපදෙස් පරිදි දිවයින පුරා පිහිටි දිවි නැඟුම සංවර්ධන දෙපාර්තමේන්තුවේ දිවි නැඟුම ක්ෂුද්‍ර මූල්‍ය බැංකු 1073 මගින් මෙම වැඩසටහන සඳහා මෙකී ණය ලබාදීම සිදු කෙරෙන බව ද ඇමැතිවරයා අවධාරණය ‍ෙකළේ ය.ග්‍රාම සේවා වසම් 10422 පිහිටි ගම්මාන 35440 දිවි නැඟුම ප්‍රතිලාභීන් ට මේ ණය ලබාගත හැකි ය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>31</day>
    </date>
    <link>http://www.silumina.lk/2014/08/31/_art.asp?fn=aa14083116</link>
    <topic>වෛද්‍යශේඛර ත්‍යාගය සහිත රාජකීය පණ්ඩිත උපාධියෙන් . . .</topic>
    <author/>
    <content>සිංහල පාලි සංස්කෘත විෂයයන් ගෙන් දිවයිනේ වැඩිම ලකුණු ලබා ‘වෛද්‍යශේඛර ත්‍යාගය සහිත රාජකීය පණ්ඩිත උපාධියෙන් ශාස්ත්‍රපති වත්තේගම ආනන්ද හිමියන් පසුගියදා මහනුවර ජනාධිපති මන්දිරයේ පැවැති උත්සවයේදී මහින්ද රාජපක්ෂ ජනාධිපතිතුමන් අතින් .පිඳුම් ලැබූ අවස්ථාව.මීට සමගාමීව ගල්කිස්ස ශ්‍රී රම්‍ය විහාරස්ථානයේදී ශාස්ත්‍රපති වත්තේගම ආනන්ද හිමියන්ට උපහාර පිදීමේ උත්සවයක් සහ රුක් රෝපණ වැඩසටහනක් අධ්‍යාපන නියෝජ්‍ය අමාත්‍ය මොහාන් ලාල් ග්‍රේරූ, දෙහිවල ගල්කිස්ස නගරාධිපති ධනසිරි අමරතුංග, සූපවේදී පබ්ලිස් සිල්වා මහත්වරුන්ගේ හා විහාරස්ථ දායක කමිටුවේ ප්‍රධානත්වයෙන් පැවැතිණි. සේයාරුව - දුෂ්මන්ත මායාදුන්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>31</day>
    </date>
    <link>http://www.silumina.lk/2014/08/31/_art.asp?fn=aa14083117</link>
    <topic>සාහිත්‍ය කලා ප්‍රසාදිනි සම්මාන උලෙළ මහනුවර ගැටඹේ දී</topic>
    <author>මහානාම ගලහිටියාව - මහනුවර උතුර විශේෂ</author>
    <content>මහානාම ගලහිටියාව - මහනුවර උතුර විශේෂසංස්කෘතික හා කලා කටයුතු අමාත්‍යාංශය විසින් සංවිධානය කරනු ලබන “2014 ජාතික සාහිත්‍ය කලා ප්‍රසාදිනී” රාජ්‍ය උලෙළ සැප්තැම්බර් මස 06 වැනි දින සිට 11 වැනි දින දක්වා මහනුවර ගැටඹේ මහානාම මහා විදුහල් පරිශ්‍රයේදී පැවැත්වීමට කටයුතු යොදා ඇත.නිවහල් දැයක් නිවහල් මිනිසෙක් නිර්මාණය කිරීමෙන් භෞතික වශයෙන් පමණක් නොව, අධ්‍යාත්මික වශයෙන් ද පෝෂණය වූ සංවේදී හා සෞන්දර්යාත්මක සමාජයක් බිහි කිරීම අරමුණු කරගත් මෙම රාජ්‍ය උලෙළ මෙවර “කලා කෙතයි - අපේ කමයි” යන තේමාව යටතේ පැවැත්වෙන බව සංස්කෘතික හා කලා කටයුතු අමාත්‍යාංශය නිවේදනය කරයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>31</day>
    </date>
    <link>http://www.silumina.lk/2014/08/31/_art.asp?fn=aa14083118</link>
    <topic>මෙරට උම්බලකඩ, සැමන් නිපදවීම ඉහළ නංවයි</topic>
    <author>සුභද්‍රා දේශප්‍රිය</author>
    <content>සුභද්‍රා දේශප්‍රියඉදිරි ‍වසර වනවිට කරවල සහ උම්බලකඩ හා සැමන් මෙරටට ආනයනය කිරීම සම්පූර්ණයෙන් ම නතර කිරීමට කටයුතු කෙරෙන අතර නිෂ්පාදනය ද ඉහළ නැංවීමට අවශ්‍ය පියවර ගෙන ඇතැයි ධීවර හා ජලජ සම්පත් සංවර්ධන අමාත්‍ය දොස්තර රාජිත සේනාරත්න මහතා කියයි‍.ධීවර අමාත්‍යාංශයත් ආර්ථික සංවර්ධන අමාත්‍යාංශයත් මූල්‍යමය සහ පුහුණු ආධාර මගින් ක්‍රියාත්මක කෙරෙන දිවි නැඟුම යටතේත් පසුගිය වසර තුනක කාලයක් තුළ මත්ස්‍ය නිෂ්පාදන අපනයනය තුළින් වාර්තාගත ආදායමක් ලබා ඇතැයි අමාත්‍යවරයා පවසයි. මත්ස්‍ය නිෂ්පාදන අපනයනයෙන් ලැබූ ආදායම රුපියල් කෝටි තුන් දහස් එකසිය හැත්තෑවකි.එම ආදායම ඉදිරි වසර වනවිට මිලියන පනස්දහස දක්වා වර්ධනය කිරීමට සැලසුම් කර ඇතැයි ඇමැතිවරයා කීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>31</day>
    </date>
    <link>http://www.silumina.lk/2014/08/31/_art.asp?fn=aa14083119</link>
    <topic>කොතලාවල ආරක්ෂක විද්‍යා පීඨ වාර්ෂික සමුළුව</topic>
    <author/>
    <content>අන්තර්ජාතික මූල්‍ය ස‍හයෝගිතාව පිළිබඳ ජ්‍යෙෂ්ඨ අමාත්‍ය හා මුදල් හා ක්‍රමසම්පාදන නියෝජ්‍ය අමාත්‍ය ආචාර්ය සරත් අමුණුගම මහතාගේ ප්‍රධානත්වයෙන් කොතලාවල ආරක්ෂක විද්‍යා පීඨ වාර්ෂික සමුළුව රත්මලාන කොතලාවල ආරක්ෂක පීඨයේදී පැවැත්වුණු අතර සම්මන්ත්‍රණය ඇරඹීමට පෙර අමුණුගම මහතා පොල් තෙල් පහන දැල්වූ අයුරු යුද හමුදාපති දයා රත්නායක, උපකුලපති මේජර් ජනරාල් මිලින්ද පීරිස් මහත්වරු ද මෙහි වෙති.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>31</day>
    </date>
    <link>http://www.silumina.lk/2014/08/31/_art.asp?fn=aa14083120</link>
    <topic>බෙල්ලන්විල රජමහා විහාරයේ ඇසළ පෙරහරේ . . .</topic>
    <author/>
    <content>බෙල්ලන්විල රජමහා විහාරයේ ඇසළ පෙරහරේ පාවාඩ පෙරහර 28 බ්‍රහස්පතින්දා මැති ඇමැතිවරුන්ගේ සහභාගිත්වයෙන් විශාල බැතිමතුන් පිරිසක් මධ්‍යයේ උඩ පහත දෙරට නැටුම් වලින් සමන්විතව පැවැත්විණි. මෙම පාවාඩ පෙරහර ආරම්භ කරමින් කම්කරු ඇමැති ගාමිණී ලොකුගේ මහතා සධාතුක කරඬුව වඩමවාගෙන පෙරහරේ ගමන් කළ අයුරු ද බෙල්ලන්විල රජමහා විහාරාධිපති බෙල්ලන්විල ධම්මරතන නාහිමි සහ විහාරාධිකාරී මහාචාර්ය බෙල්ලන්විල විමලරතන අනු නාහිහියන් ද පසෙකින් සිටිතිී. (බොරලැස්ගමුව සමූහ - සෙනෙවිරත්න කහටපිටිය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>31</day>
    </date>
    <link>http://www.silumina.lk/2014/08/31/_art.asp?fn=aa14083121</link>
    <topic>නිර්දේශ ඇත්නම් ඔසු සලෙන් නොමිලේ ඔසු</topic>
    <author/>
    <content>සෞඛ්‍ය සේවක වර්ජනය නිසා අපහසුතාවට පත්ව සිටින මහජනයාගේ යහපත සඳහා දිවයිනේ පිහිටා ඇති රාජ්‍ය ඖෂධ සංස්ථාවේ ඔසුසල ශාඛා මඟින් රෝහල් අධ්‍යක්ෂවරුන්ගේ නිර්දේශය මත වර්ජනය පවතින කාල සීමාවේ දී රෝහල්වලට පැමිණෙන රෝගීන්ට නොමිලේ ඖෂධ ලබා දීමට කටයුතු සලස්වා ඇති බව රාජ්‍ය ඖෂධ සංස්ථාවේ කළමනාකාර අධ්‍යක්ෂ රොහාන් ධර්මතිලක මහතා සඳහන් කරයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>31</day>
    </date>
    <link>http://www.silumina.lk/2014/08/31/_art.asp?fn=ab1408311</link>
    <topic>56’ ජයග්‍රහණය නව යුගයකට දොරටු විවෘත කළා</topic>
    <author>සාකච්ඡා කෙ‍ෙළ් පීටර් කැනියුට් පෙරේරා ඡායාරූපය - විමල්කරුණාතිලක</author>
    <content>ශ්‍රී ලංකා නිදහස් පක්ෂයේ 63 වැනි සම්මේලනය අනිද්දා (2) බදුල්ල වින්සන්ට් ඩයස් ක්‍රීඩාංගණයේදී පැවැත්වෙයි. මේ ලිපිය ඒ වෙනුවෙනි.“මැරීගෙන යන ලොවකුත් , බිහිවෙන්නට දඟලන ලොවකුත් අතර අපි ජීවත් වෙමු. සංකේතාත්මකව බලන කල මම ද එක විදියකින් සාත්තු සේවිකාවක් හා වින්නඹු සේවිකාවක් වැනි යැයි මට සිතේ. නව ලෝකයහි මේ රටෙහි මා ඉටු කරන කාර්යය එය යැයි මම සිතමි.සෝමපාල ජයකොඩිමම මරණ මංචක‍ය අසල සිටින සාත්තු සේවිකාවක් මි. රෝගියා පණ අදින බව යටත් පිරිසෙයින් මට තේරෙයි. මරණ මංචකයක් අසල සිටින ඕනෑම කෙනකු මෙන් ම මම ද මරණය සාන්ත දාන්තවන සිදුවනු දකින්නට කැමැත්තෙමි. අභාවයට යමින් සිටින ප්‍රාණියා කිසිවකුඅ විසින් යළි පණ ගැන්වීමට තැත් කිරීම , පණ අදිමින් සිටින කෙනකුගේ බෙල්ල මිරිකීම වැනිම සංවේගදායක කරුණක් වනු ඇත.“සංකේතාත්මකව බලන විට මම නව යුගයක් බිහි කරවීමේ වින්නඹු මාතාවකැයි මට සිතේ. ‍එම උපත හැකි තරම් දුරට සුබ පලදායි වූද; වේදනා රහිත වූ ද, එකක් වනු දැකීමට මම කැමැත්තෙමි.. බඩ පළා සැත්කමක් කිරීමට මම නොඉවසිලිමත් නොවෙමි. නියමිත කාලයට පෙර ශල්‍ය උපකරණ යොදාගෙන ජීවියා ගර්භාෂයෙන් එළියට ගෙන අංග විකල වූ හාස්‍යෝත්පාදක දරුවකු බිහි කිරීමට මම නො ඉවසිලිමත් නොවෙමි. ගර්භාෂය තුළදී එම ජීවියාගේ බෙල්ල මිරිකා දැමීමට ද මම සූදානම් නොවෙමි.”සෝල්බරි ආණ්ඩුක්‍රම ව්‍යවස්ථාවෙන් ස්ථාපිත වූ ප්‍රථම පාර්ලිමේන්තුවේ ප්‍රථම සැසිවාරයේ රාජාසන කතා විවාදයේ දී සභානායක වශයෙන් පැවැත්වූ අවසාන දේශනයේ එම කථාව කළේ එස්.ඩබ්ලිව්. ආර්.ඩී. බණ්ඩාරනායක මහතා ය. ශ්‍රී ලංකා ඉතිහාසයේ අතිසුවිශේෂ සන්ධිස්ථානයක් වූ එදින 1947 නොවැම්බර් 28 දා ය.නව යුගයක් කරාඑස්.ඩබ්ලිව්. ආර්.ඩී. බණ්ඩාරනායක මහතා 1956 දී ශ්‍රී ලංකාවේ පෙර ‍නොවූ විරූ නවයුගයකට දොරටුව විවෘත කළ බවත්, පොදු ජනතාවගේ සුබසිද්ධිය සඳහා දේශයතුළ නව ආර්ථික සමාජික හා සංස්කෘතික පදනමක් ප්‍රතිෂ්ඨාපනය කළ බවත් ඉඳුර‍ාම පිළිගැනෙන සත්‍යයකි.ඔහු මේ සියල්ලම සිදුකළේ ශ්‍රී ලංකා නිදහස් පක්ෂය නැමැති සුවිශාල බල කේන්ද්‍රය ස්ථාපිත කරගෙන ය.ශ්‍රී ලංකා නිදහස් පක්ෂයේ ආරම්භය දුටු පුද්ගලයකු පසුගිය දිනක අපට මුණ ගැසුණි.ඔහු මහරගම වත්තේගෙදර පදිංචි අසූනව හැවිරිදි සෝමපාල ජයකොඩිය‍.“ඒ.පී‍. ජයසුරිය මහත්තයා හොරණ රාජ්‍ය මන්ත්‍රීවරයාව ඉන්න කාලයේ මම එතුමාගේ ලේකම්වරයකු වශයෙන් කටයුතු කළා.” සිංහල මහා සභාවට සහ ශ්‍රී ලංකා නිදහස් පක්ෂයේ මුල් ම යුගයේ සාමාජිකත්වය ලැබීමට පදනම බිහිවුණු අන්දම සෝමපාල ජයකොඩි හෙළි කළේ එසේ ය.සිංහල මහ සභාවසිංහල මහ සභාව පිහිටුවා ගත්තෙ සිංහලයන් එක්සත් කරලා අනික් ජනකොටස්වල විශ්වාසයත් සිංහල මහ සභාව වෙත යොමු කර ගැනීමේ අදහසින්”සෝමපාල ජයකොඩි විස්තර කරන්නේ සිංහල මහ සභාව ස්ථාපිත කිරීමට මූලික වූ සාධක පිළිබඳවය.සෝල්බරි කොමිසන් සභාවෙන් 1947 වර්ෂයේදී ලංකාවට පක්ෂ ආණ්ඩුක්‍රමය හෙවත් පාර්ලි‍ෙම්න්තු ආණ්ඩුක්‍රමය නිර්දේශ කරන අවස්ථාව වනවිට මේ රටේ දේශපාලන පක්ෂයක් වශයෙන් පැවතුණේ ලංකා සම සමාජ පක්ෂය පමණි. මේ නිසා ලංකාවේ අලුත් දේශපාලන පක්ෂයක් බිහි කිරීමේ අවශ්‍යතාව ඇති වී තිබුණි.මේ වනවිට ශ්‍රී ලංකාවේ සිංහල සංස්කෘතිය නඟා සිටුවීම සඳහා ප්‍රධාන සංවිධාන දෙකක් ස්ථාපිතව තිබුණි.‍ ඒ සිංහල මහ සභාව සහ ලංකා ජාතික සංගමය ය.සිංහල මහ සභාවේ සභාපතිවරයා වූයේ එස්.ඩබ්ලිව්.ආර්.ඩී. බණ්ඩාරනායක මහතා ය.ලේකම්වරයා වූයේ හොරණ රාජ්‍ය මන්ත්‍රී ඒ.පී.‍ ජයසූරිය මහතා ය. රාජ්‍ය මන්ත්‍රීවරුන් වන ඩී.ඒ. රාජපක්ෂ ඒ. රත්නායක,ජයවීර කුරුප්පු, සී.ඩබ්ලිව්.ඩබ්ලිව්. කන්නන්ගර මහත්වරු එහි ක්‍රියාකාරීහු වූහ.රාජ්‍ය භාෂාවලංකා ජාතික සංගමයේ සභාපති වූයේ ඩී.එස්. සේනානායක මහතා ය‍. ලේකම් ජේ.ආර්. ජයවර්ධන මහතා ය‍. සර් ජෝන් කොතලාවල, ඩඩ්ලි සේනානායක යන රාජ්‍ය මන්ත්‍රීවරුන් එහි සෙසු සාමාජිකයින් අතර විය‍.“එක්දහස් නවසිය හතළිස් අටේ පාර්ලිමේන්තු මැතිවරණයට මුහුණ දෙන්න සිංහල මහ සභාවත්, ලංකා ජාතික සංගමයත් එකතුව එක්සත් ජාතික පක්ෂය පිහිටුවා ගත්තා” සෝමපාල ජයකොඩි පවසන්නේ අපේ රටේ දේශපාලන‍ෙයහි අතීත කථාවක් පිළිබඳව ය.එක්සත් ජාතික පක්ෂ රජය පිහිටුවීමෙන් පසුව ද සිංහල මහ සභාව සහ ලංකා ජාතික සංගමය වෙන වෙනම රැස්වී එක්සත් ජාතික පක්ෂයේ ආණ්ඩුවට ක්‍රියාත්මක කිරීම සඳහා යෝජනා ඉදිරිපත් කෙරුණි.“ඒත් සිංහල මහ සභාව ඉදිරිපත් කළ ප්‍රගතිශීලි යෝජනා ඩී.එස්. සේනානායක අගමැතිවරයා නොසලකා හැරියා. ඔහු පවසන සිංහල මහා සභාව, එක්සත් ජාතික පක්ෂයෙන් වෙන්වීමට හේතුවූ කරුණු පිළිබඳව ය.1951 ජූනි මස අග භාගයේ හලාවත මාදම්පේ පවත්වන ලද සිංහල මහ සභා සංවත්සරයේදී ඒකච්ඡන්දයෙන් සම්මත කරන ලද සිංහල රාජ්‍ය භාෂාව විය යුතුය” යන යෝජනාව එක්සත් ජාතික පක්ෂ ආණ්ඩුවට ඉදිරිපත් කරන ලද අවස්ථාවේදී එය ප්‍රතික්ෂේප කරන ලදී.ඉන් පසුව සිංහල මහා සභාව, එවකට නිට්ටඹුව ගුරු විද්‍යාලයේ විදුහල්පතිව සිටි ඩී.එෆ්. අතුකෝරාල මහතාගේ ප්‍රධානත්වයෙන් ගිය නියෝජිත පිරිස සමඟ කතා කිරීමත් අගමැති ඩී.එස්. සේනානායක විසින් ප්‍රතික්ෂේප කරන ලදී.ඔය කාලෙම මම හේමපාල මුනිදාස මහත්මයාගෙ ‘සිංහලේ ‘ කියන ජාතික පත්තරේට කවි පෙළක් යැව්වා.‘ගරු බණ්ඩාරනායක ඇමැතිතුමනි’ යනුවෙන්. එම කවි පෙළ 1951 ජූලි පළමුවෙනි දින “සිංහලේ පත්තරේ මුල් පිටුවෙහි ම පළ කළා” එලෙස පළවූ කවි පංතියේ කවි දෙකක් සෝමපාල ජයකොඩිට තවමත් මතකය.සිංහල බසත් රජයත් කරලන්ට පොබේ ඉන්නා එකම ඔබමය මෙලක ගැබේ බණ්ඩර නා මැතිඳ මුලුනයු සිහල සබේ දැන් ඔබ පිබිදෙන්න කාලය එළඹ තිබේවිමසා බැලුවහොත් හෙල මහජන මතය හැම දෙන පැහැදෙමින් ඇත්තේ ඔබ වෙතය මා පමණක් ද නැහැ, මුලු රටමත් හිත ය නවසිය පනස් දෙක ලක් මව ඔබ අතය“මේ දවස්වලම එස්. ඩබ්ලිව්. ආර්. ඩී. බණ්ඩාරනායක මහතාගේ ප්‍රධානත්වයෙන් ඩී. ඒ. රාජපක්ෂ, ඒ. පී. ජයසූරිය, ඒ. රත්නායක, ජයවීර කුරුප්පු, ජෝර්ජ් ආර්. ද සිල්වා, එච්. ශ්‍රී නිශ්ශංක, ඩී. එස්. ගුණසේකර යන මහත්වරු තිඹිරිගස්යායේ එච්. ශ්‍රී නිශ්ශංක මහත්තයාගෙ යමුනා නිවෙසේදී රැස්වෙලා සිංහල මහජන සභාව එක්සත් ජාතික පක්ෂ ආණ්ඩුවෙන් ඉවත් වෙන්නත්, ශ්‍රී ලංකා නිදහස් පක්ෂය පිහිටුවන්නත් තීරණය කළා.” ඓතිහාසික දීර්ඝ ගමනක ඇරඹුම විස්තර කරන්නේ එසේ ය.මේ අනුව 1951 ජූලි 12 දින එස්. ඩබ්ලිව්. ආර්. ඩී. බණ්ඩාරනායක මහතා සෞඛ්‍යය හා පළාත් පාලන ඇමැති ධූරයෙන් ඉල්ලා අස්වී නියෝජිත මන්ත්‍රී මණ්ඩලයේ විරුද්ධ පාර්ශ්වයෙහි අසුන් ගත්තේය. එම අවස්ථාවේදී විරුද්ධ පක්ෂයේ සිට අත්තනගල්ලේ මන්ත්‍රීවරයා වශයෙන් එස්. ඩබ්ලිව්. ආර්. ඩී. බණ්ඩාරනායක මහතා විශිෂ්ට කතාවක් කළේය.“ඉදිරියට මට සැලකිය යුතු තරම් දුෂ්කරතා සහ කරදරවලට මුහුණ පාන්නට සිදුවන බව මම සම්පූර්ණයෙන් වටහාගෙන සිටිමි. එහෙත් මගේ හෘදය සාක්ෂියට අනුව මගේ රටවැසියා වෙනුවෙන් මගෙන් කෙරෙන්නට ඇති යුතුකම කරමැයි යන හැඟීම මට සැනසීමට තිබේ...මට විරුද්ධව පිළියෙල කළ හැකි බලවේගයන් ගැන මම ඉඳුරා දැන සිටිමි. මානය සහ බලය ආධිපත්‍යය, මුදල් පමණක් නොව කරුණු වරදවා පෙන්වීම හා විකෘති කිරීම මට විරුද්ධව යෙදිය හැකි ආයුධයි. මේවාට විරුද්ධව යෙදිය හැකි මා සතු ආයුධ නම් මගේ ජනතාවට සේවය කිරීම පිළිබඳ නිහතමානීත්වය සහ අවංක භාවයත්, මේ රටේ ජනතාවගේ විශ්වාසය ලබා ගැනීම සඳහා යටත් පහත් ලෙස මා අදහස් කරන සියලුම උසස් ප්‍රතිපත්තීහුන් ය.”“ඔය දවස්වල මම “හරි දැකීම” කියල කවි පංතියක් සිංහලේ පත්තරේ පළ කළා” සෝමපාල ජයකොඩි මහතාට එහි කවි කිහිපයක් තවමත් මතකය.සිටිමුත් මෙතෙක් දා රජයට සවන යොමා දැක හරි දැකුම් කළ හැම පසෙක දමා මහජන මතය විමසා නොම වෙමින් පමා ගත් මඟ හොඳයි බණ්ඩර නා ඇමති තුමානිදහස් දජය ලෙළදෙයි හෙළ අඹ රෝරේ ලක් මෑණියන් හට අද සිට කිරි බේරේ ඔබ හට දිරි දෙන්න ඉඩ ඇත හැම වාරේ අපි එන්නෙමුය මැති සඳ ඔබ යන පාරේශ්‍රී ලංකා නිදහස් පක්ෂය ආරම්භ කළේ 1951 සැප්තැම්බර් දෙවන දිනය. පක්ෂය ආරම්භ කිරීමේ ආරාධනා පත්‍රයේ මෙසේ සඳහන් විය.නිහතමානීත්වය“ශ්‍රී ලංකා නිදහස් පක්ෂය පිහිටුවීම සඳහා අනුකූලතාව දක්වන්නන්ගේ මහා සභා රැස්වීමක් 1951 සැප්තැම්බර් දෙවන ඉරිදා සවස 2 ට, පාර්ලිමේන්තු මන්ත්‍රී ඇස්. ඩබ්ලිව්. ආර්. ඩී. බණ්ඩාරනායක මහතාගේ ප්‍රධානත්වයෙන් කොළඹ නගර ශාලාවේ දී පවත්වනු ලැබේ. මීට සහයෝගය දක්වන සැමටම, මේ රැස්වීමට පැමිණෙන ලෙස කරුණාවෙන් ආරාධනා කරනු ලැබේ.”රැස්වීම කැඳවන්නන්ගේ හැටියට හතළිස් හතර දෙනකු අස්සන් තබා තිබුණි. එයින් හත් දෙනකු පාර්ලිමේන්තු මන්ත්‍රීවරුන්ය. එක් උත්තර මන්ත්‍රීවරයෙක්, මුස්ලිම් ජාතිකයෝ පස්දෙනකි, දෙමළ ජාතිකයෝ කීපදෙනෙකි.ශ්‍රී ලංකා නිදහස් පක්ෂය ආරම්භ කිරීමේ රැස්වීම දස දහසකට වැඩි පිරිසක් සහභාගි වූහ. එනිසා කොළඹ පරණ නගර ශාලාවේ ඉඩකඩ මඳි විය. ශාලාවෙන් පිටත ද ජනයාගෙන් පිරී තිබුණි.මහා සංඝයා වහන්සේ විශාල පිරිසක් වැඩමකොට සිටියහ. උන්වහන්සේලා සියලු දෙනාටම පනවා තිබූ අසුන් ප්‍රමාණවත් නොවූයෙන් ශාලාවෙන් පිටත ද සෑහෙන කොටසක් රැස්වීමට කන් දුන්නහ. මෙහිදී විශේෂ සිද්ධියක් වූයේ මෙහෙණින් වහන්සේලා පිරිසක් ප්‍රථම වතාවට දේශපාලන රැස්වීමට සහභාගි වීමය.අනුකූලතාවරැස්වීම පස්වරු දෙකට එස්. ඩබ්ලිව්. ආර්. ඩී. බණ්ඩාරනායක මහතාගේ ප්‍රධානත්වයෙන් ආරම්භ විය. බලංගොඩ පාර්ලිමේන්තු මන්ත්‍රී ජයවීර කුරුප්පු මහතා තාවකාලික ලේකම් පදවිය දැරීය.එවකට මහනුවර, සමාජවාදී පෙරමුණේ සභාපතිව සිටි පාර්ලිමේන්තු මන්ත්‍රී එච්. ශ්‍රී නිශ්ශංක මහතා පක්ෂය ආරම්භ කිරීමේ යෝජනාව ඉදිරිපත් කළේය.ශ්‍රී ලංකා නිදහස් පක්ෂයේ මූලික ප්‍රථම කාර්යය වන්නේ අධිරාජ්‍යවාදීන්ට හා ඔවුන්ගේ හවුල්කාරයන් වන දේශීය ධනපති පන්තියට විරුද්ධව සටන් මෙහෙයවීම යැයි නිශ්ශංක මහතා සිය කථාවේදී සඳහන් කළේය.පක්ෂය ආරම්භ කළ යෝජනාව ස්ථිර කළේ ගම්පොල සහිරා විද්‍යාලයේ විදුහල්පතිව සිටි අල්හාජ් බද්උද්දීන් මහමුද් මහතාය. නව පක්ෂයට ආසිරි පතමින් ඒ. සී. නඩරාජා ආයුර්වේද සංගමයේ සභාපති ඕවිටිගල ගුණසේකර, ස්වභාෂා ගුරු සංගමයේ සභාපති ඒ. ඩී. ජයසේකර, පාර්ලිමේන්තු මන්ත්‍රී ඩී. ඇස්. ගුණසේකර, ටී. බී. ඉලංගරත්න, ඩී. ඇම්. ප්‍රනාන්දු, බී. ඇස්. ගොඩමුන්නේ යන මහත්වරු ද රැස්වීම අමතා කතා කළහ.“මේ ශ්‍රී ලංකා නිදහස් පක්ෂය ආරම්භ කිරීමේ ප්‍රථම රැස්වීමේදී මගේ කවි පංති ඇතුළත් ‘සිංහලේ’ පත්තර දෙක බණ්ඩාරනායක මහත්තයාට පිළිගැන්නුවා.එදා සිට අද වනතුරු මම ශ්‍රී ලංකා නිදහස් පාක්ෂිකයකු හැටියට ක්‍රියාකාරී දේශපාලනයට සහභාගි වෙනවා ඒ විතරක් නොවෙයි ගරු බණ්ඩාරනායක අගමැති තුමා සහ බණ්ඩාරනායක මැතිණිය අපගෙන් වියෝවන තුරුම සෑම සිංහල අවුරුද්දකටම එතුමන්ලාගේ නිවසට ගොස් එම දෙපොළ අතින් කිරිබත් කෑල්ලක් කෑමේ වාසනාව මට හිමිවුණා” දීර්ඝ ඉතිහාසයක මතක සටහන් සෝමපාල ජයකොඩි වචන කීපයකට කැටිකළේ එසේය.පංචමහා බලවේගයඑක්දහස් නමසිය පනස් හය මැතිවරණයේදී බණ්ඩාරනායක මහතා සඟ, වෙද, ගුරු, ගොවි, කම්කරු පංච මහා බලවේගය එක්සේසත් කර විප්ලවකාරී සමසමාජ පක්ෂය, භාෂා පෙරමුණ ආදි සංවිධාන කීපයක් එකතු කොටගෙන මහජන එක්සත් පෙරමුණ ගොඩනැංවීය. එම මැතිවරණයේදී එක්සත් ජාතික පක්ෂය ආසන අටට බස්වා උදාර ජයග්‍රහණයක් ලබා ප්‍රබල ආණ්ඩුවක් පිහිටවීය.එම රජය යටතේ මැයි දිනය නිවාඩු දිනයක් කිරීම, අර්ථ සාධක අරමුදල් ඇති කිරීම, කම්කරු විනිශ්චය සභා පිහිටුවීම වැනි කම්කරු පන්තියට සුවිශාල මෙහෙයන් රාශියක් ඉටුකරන ලදී.බස් සේවය මහජන සන්තක කොට ජනසතු ව්‍යාපාරය ආරම්භ කරන ලදී. කටුනායක සහ ත්‍රිකුණාමලය යුද කඳවුරු ඉවත් කර ජාතික නිදහස සම්පූර්ණ කරන ලදී.මාර්ටින් වික්‍රමසිංහයන් මේ පරිවර්තනය හැඳින්වූයේ “බමුණු කුලය බිඳ වැටීම” ලෙසය.සාකච්ඡා කෙ‍ෙළ් පීටර් කැනියුට් පෙරේරා ඡායාරූපය - විමල්කරුණාතිලක කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>31</day>
    </date>
    <link>http://www.silumina.lk/2014/08/31/_art.asp?fn=ab1408312</link>
    <topic>ඌව ඡන්දයට පස්සේ විපක්ෂය කියන දේ මැවිලා පෙනෙනවා</topic>
    <author>චන්දන බණ්ඩාර    chandananewspolitic@gmail.COM</author>
    <content>හෙළයේ මහා ගාන්ධර්වයාණන් වන පණ්ඩිත් ඩබ්. ඞී. අමරදේවයන්ගේ සහ එම මහත්මියගේ 51 වන විවාහ සංවත්සරය පසුගිය 27 වැනිදාට යෙදී තිබිණි. මේ බව දැනගත් ජාතික නිදහස් පෙරමුණේ නායක, ඉදිකිරීම්, ඉංජිනේරු සේවා, නිවාස හා පොදු පහසුකම් අමාත්‍ය විමල් වීරවංශ එදින මහරගම පිහිටි අමරදේවයන්ගේ නිවස වෙත ගොස් එතුමන්ට සුවිශේෂ සමරු තිළිණයක් පිරිනැමීමට කටයුතු කළේය.එම සමරු තිළිණය මීට වසර 51කට පෙර නිකුත් කරන ලද අමරදේව යුවලගේ විවාහ සහතිකයේ මුල් පිටපත බහාලූ අපූරු වීදුරු සිහිවටන ඵලකයක් බව දැක ගත හැකි විය. ‘‘මේ මොකක්ද?’’ විමල් අමාත්‍යවරයා පිරිනැමූ ඒ අපූරු සිහිවටනය දෙස බලමින් අමරදේවයන් විමසා සිටියේය.‘‘මේ ඔබ දෙපළගේ විවාහ සහතිකයේ මුල් පිටපත.’’ විමල් වීරවංශ ඊට පිළිතුරු වශයෙන් පැවසීය. ‘‘මෙහෙම අපූරු සමරු තිළිණයක් මීට කලින් අපට ලැබිලා නැහැ.’’ අමරදේව මහත්මිය දෙසද බලමින්, සිනහවෙමින් අමරදේවයන් පවසා සිටියේය. එසේම එවැන්නක් සකසා පිරිනැමීම පිළිබඳව විමල් වීරවංශ ඇමැතිවරයාට ස්තූති කිරීමටද අමරදේව යුවළ අමතක නොකළේය.‘‘මහා ගාන්ධර්වයාණෙනි, 2014 අගෝස්තු 27 වැනිදාට යෙදෙන විවාහ සංවත්සරයට උණුසුම් සුබ පැතුම්! යන වැකියද අමරදේව යුවළගේ රුව සහිත සිත්තමක්ද එම වීදුරු සිහිවටනයෙහි අන්තර්ගතව තිබිණි. අමරදේවයන් වෙත එම අපූරු සිහිවටනය පිරිනැමූ විමල් වීරවංශ විමලා අමරදේව මහත්මිය වෙත මල් කළඹක්ද පිරිනැමුවේය. ඉන් අනතුරුව පණ්ඩිත් අමරදේවයන් තම දිවි මගෙහි මතක සටහන් රැසක් විමල් වීරවංශ ඇමතිවරයාට පවසන ආකාරයද මෙහිදී දැක ත හැකි විය.‘‘සිංහල සංගීත ක්ෂේත්‍රයට ඔබතුමන්ගෙන් අනුපමේය සේවයක් සිදු වුණා. ඔබතුමා ගායනයෙන් පමණක් නොවෙයි, වාදනයෙන්, තනු නිර්මාණයෙන් හා සංගීත අධ්‍යක්‍ෂණයෙන් ඉටු කළ මෙහෙය අපමණයි. චිරාත් කාලයක් යෙහෙන් තම සේවය සංගීත ක්ෂේත්‍රයට දායාද කිරීමට හැකි වේවා’යි පතනවා’’ අමරදේවයන්ගේ අතීතාවර්ජනය හමුවේ විමල් වීරවංශ ඉතාමත් හැගීම්බර ලෙස පැවසීය.‘‘අපේ ආදරය ආත්මීය බැඳීමක්. අපි වසර 51ක් ආදරයෙන්, දයාවෙන්, සෙනෙහසින් බැඳී සිටියා. මහත්තයාගේ සියලූ කටයුතු මගේ අත් දෙකින්ම සිදු වෙනවා. ඒක මට හරි සතුටක්. අදත් හෙටත් හැමදාමත් මම උත්සාහය කරන්නේ මහත්තයාව සතුටින් තියන්න. මහත්තයාගේ නිර්මාණ ශ්‍රී ලාංකීය ජාතියට දායාදකර තිබීම ඉතා වැදගත් වෙනවා. ඒ සඳහා ඉහළ මට්ටමේ පුහුණුව, උපදෙස් ලබා දීම හා නව නිර්මාණ බිහි කිරීම වෙනුවෙන් ‘සංගීත අසපුවක්’ බිහි කිරීමට කටයුතු යොදා තිබෙනවා.අමරදේවයන් අත නොගැසූ සංගීත ක්ෂේත්‍රය අහුමුළු නොමැති තරම්. සරල ගීත, ගුවන්විදුලි ගීත, නාට්‍ය ගීත, මුද්‍රානාට්‍ය සංගීතය, චිත්‍රපට සංගීතය හා සංගීත පර්යේෂණ යන හැම අංගයකම නිර්මාණ ඔහු බිහි කරලා තිබෙනවා. එමගින් මනා ප්‍රතිභාවක් අමරදේවයන් පෙන්වා දුන්නා’’ සිය විවාහ ජීවිතයේ ගෙවී ගිය අවුරුදු 51 තුළට නෙත් යොමා විමලා අමරදේව මහත්මිය දීර්ඝ ලෙස විමල් වීරවංශ අමාත්‍යවරයාට කරුණු දැක්වූවාය.‘‘මට විමල් ඇමතිතුමාගෙන් ඉල්ලීමක් කරන්න තියෙනවා. නුගේගොඩ කොළඹගේ පාරට මායිම්ව පර්චස් 30ක ඉඩමක් නාගරික සංවර්ධන අධිකාරියෙන් ලැබී තියෙනවා. නමුත් ඒ පරිසරය සංගීත අසපුවකට යෝග්‍ය නැහැ. ඒ නිසා ඒ වෙනුවට කලබලකාරී නොවන ස්ථානයක් ලබා දිය හැකි නම් හොඳයි’’ විමලා අමරදේව මහත්මිය එවැනි ඉල්ලීමක්ද ඇමතිවරයා වෙත ඉදිරිපත් කළාය.‘‘සංගීත අසපුවකට යෝග්‍ය පරිසරයක ඉඩමක් ලබාදීමට ආරක්‍ෂක ලේකම්තුමා සමග සාකච්ඡා කරන්නම්’’ ඊට පිළිතුරු වශයෙන් විමල් වීරවංශ අමාත්‍යවරයා පැවසීය.‘‘ඇමැතිතුමා කැමති ගීත කිහිපයක් කියන්න මම ගායනය කරන්නම්’’ අමරදේවයන් එම කතාබහ අවසානයේ පවසා සිටියේය. ‘‘ඒක බොහොම හොඳයි’’ කියමින් විමල් වීරවංශ අැමැතිවරයා , මහගමසේකරයන් විසින් රචිත, ‘පැලේ පැදුර හේනට අරගෙන යනවා - එළා පැදුර මැස්සේ එහි සැතපෙනවා’’ ගීතය ඇතුළු ගීත කිහිපයක් ගායනය කරන ලෙස අමරදේවයන්ගෙන් ඉල්ලා සිටියේය. ගීත ගායනය අවසානයේ අමරදේවයන් විසින් මෑතකදී එළිදැක්වූ ‘‘සොඳුරු මිනිසා’’ නව ගීත අඩංගු සංයුක්ත තැටියේ පිටපතක් විමල් වීරවංශ අමාත්‍යවරයාට තිළිණ කිරීමද සිදු විය.ජාතික නිදහස් පෙරමුණේ නායක ඇමැති විමල් වීරවංශ පසුගිය සතියේදී බදුල්ල හා මොනරාගල දිස්ත්‍රික්කවල මැතිවරණ ප්‍රචාරණ කටයුතු සඳහා දායක වූ බැවින් බෙහෙවින් කාර්යබහුල විය.දිවයිනේ සෑම දිස්ත්‍රික්කයක්ම ආවරණය වන පරිදි එක්සත් ජාතික පක්ෂයේ ප්‍රගති සමාලෝචන රැස්වීම් කීපයක් කරු ජයසූරිය සහ තිස්ස අත්තනායක ගේ සහභාගීත්වයෙන් ගෙවී ගිය සතියේ දී පැවැත්විනි. විවිධ අවස්ථාවල දී මේ රැස්වීම් සඳහා පක්ෂයේ ජාතික නායක රනිල් වික්‍රමසිංහ ද සහභාගී වීය. මෙහිදී පක්ෂයේ ශක්තිමත් ස්ථාන තව දුරටත් ශක්තිමත් කිරීම සහ දුර්වල ස්ථාන හදුනා ගෙන ඒවා සම්බන්ධව කඩිනම් ක්‍රියාමාර්ග ගැනීමට පියවර ගැණුනු අතර මේ වන විට බලාපොරොත්තු වන තරම් ප්‍රගතියක් දැක්වීමට අපොහොසත් වූ සංවිධායකයින් හඳුනාගෙන යම් යම් වෙනස්කම් කිරීමට ද තීරණය විය.ජාතික නායක රනිල් වික්‍රමසිංහ ගේ ප්‍රධානත්වයෙන් පැවැති නව සංවිධායකවරුන්ට පත්වීම් ලිපි භාර දීමේ උත්සවයේ දී ඔවුනට ශුභ පතමින් ඉදිරි දේශපාලන ගමනේ දී අනුගමනය කළ යුතු වැදගත් ප්‍රතිපත්තීන් ගැන ද කරු ජයසූරිය ඔවුන්ගේ අවධානය යොමු කළේය.මන්ත්‍රී කොට්ඨාශ අධීක්ෂණය සඳහා පත් කරන ලද විද්වත් කමිටුවේ සාමාජිකයින් ගෙවී ගිය සතියේ දී කරු ජයසූරිය හමු වූ අතර මේ අවස්ථාවට පක්ෂයේ මහලේකම් තිස්ස අත්තනායක සහ සභාපති කබීර් හෂීම් එක්ව සිටියහ.ඔවුන් පක්ෂයේ ඉදිරි කටයුතු සඳහා සමීපව වැඩ කිරීමේ අවශ්‍යතාව කරු ජයසූරිය විසින් මෙහිදී පෙන්වා දුන්නේය. පක්ෂය දේශපාලන වශයෙන් ජයග්‍රහණ ලබා ගැනීමට නම් පක්ෂ යාන්ත්‍රණය ශක්තිමත් කළ යුතු බවත්, එහි ලා එම විද්වත් කමිටුවේ දායකත්වය ඉතා වැදගත් බවත් කරු ජයසුරිය මෙහිදී ප්‍රකාශ කළේය.ගත වූ සතියේ දී මැතිවරණ කොමසාරිස්වරයා සමග පැවැති සාකච්ඡෘවකට ද කරු ජයසූරිය එක් වූ අතර , දැන් සිදු වන දේවල් අනුව ඌව පළාත් සභා මැතිවරණය ද නිදහස් හා සාධාරණ ලෙසින් පැවැත්වෙනු ඇතැයි විශ්වාසයක් තැබිය නොහැකි බව ඔහු මැතිවරණ කොමසාරිස්වරයා හමුවේ පැවසීය.මීරිගම මිණීඔළුව විද්‍යාවාස පිරිවෙන් විහාරස්ථානයේ අභිනවයෙන් ඉදිකරන ලද දානශාලාව විවෘත කිරීමට හා පුස්තකාලය සදහා මුල්ගල් තැබීමේ උත්සවය ඇතුළුව ආගමික උත්සව කිහිපයකට ද කරු ජයසූරිය ගෙවී ගිය සතියේ දී සහභාගී වුයේය.බස්නාහිර පළාත් සභා මන්ත්‍රිනී හිරුණිකා ප්‍රේමචන්ද්‍ර මෙනවිය පසුගිය සති අන්තයේ කෑගල්ලට පැමිණියේ ගලිගමුව හා රඹූක්කන යන මැතිවරණ කොට්ඨාශ දෙකේ කාන්තා සංවිධාන ඇමතීමටය.ඒ සබරගමු මහ ඇමති මහීපාල හේරත් සහ කෑගල්ල දිස්ත්‍රික් පාර්ලිමේන්තු මන්ත්‍රී කනක හේරත් සංවිධානය කර තිබූ රඹූක්කන කාන්තා සමුළුවට වෛද්‍ය සුදර්ශනී ප්‍රනාන්දු පුල්ලේ සහ පළාත් සභා මන්ත්‍රිනී මංජුලා දිසානායක ද එක්ව සිටියහ.හිරුණිකා ප්‍රේමචන්ද්‍ර මෙනවිය සභාවට හදුන්වා දෙමින් නිවේදකයා සදහන් කළේ මීළගට සභාව අමතනුයේ දේශපාලනයට කෝඩුකාරියක බවය. "මං දේශපාලනයට ඒ තරම් ම කෝඩුකාරියෙක් නම් නෙවෙයි. එසේ කී හිරුණිකා ප්‍රේමචන්ද්‍ර අනතුරුව පාර්ලිමේන්තු මන්ත්‍රී වෛද්‍ය සුදර්ශනී ප්‍රනාන්දු පුල්ලේ දෙස හැරෙමින් සදහන් කළේ ඔබතුමිය මට වැඩි වැඩියෙන් පොත පත කියවන්නැයි නිතර නිතර දෙන උපදෙස් වලට මම හැමදාම ගරු කරනවා" කියාය.බස්නාහිර පළාත් සභා මන්ත්‍රීනී හිරුණිකා ප්‍රේමචන්ද්‍ර සිය කථාව අවසානයේ කීවේ" ඔබ දෙපොළ කෑගල්ලේ මා ගත කළ කාලයේ පියෙක් සහෝදරයෙක් වගේ මා ආරක්ෂා කළා. රැකබලා ගත්තා.කොහොමටත් අපි අතර නෑකමකුත් තියෙනවා. මීළග පාර්ලිමේන්තු මැතිවරණයේ දී කනක අයියාගේ ජයග්‍රහණය තහවුරු කරන්න මම මොනතරම් වැඩකටයුතු තිබුණත් රඹුක්කනට එනවා. " පළාත් සභා මන්ත්‍රීනී හිරුණිකා එසේ කියමින් රඹූක්කනින් නික්ම ගියා ය.වෛද්‍ය සුදර්ශනී ප්‍රනාන්දු පුල්ලේ මහත්මිය සභාව ඇමතිමට සූදානම් වත්ම එක දිගට රතිඤ්ඤා හඩ ගිගුම් දුන්නේය. "සද්දේ හැටියටනම් මේවා අපේ ගමේ හදපුවා. අනතුරුව ඈ කීවාය. ගම්පහ කිඹුලාපිටිය අපේ ගම් ප්‍රදේශයේ තමයි ලංකාවේ හොදම රතිඤ්ඤා නිෂ්පාදනය කරන්නේ. රතිඤ්ඤා පිළිබදව පළමුව කළ ප්‍රකාශයෙන් අනතුරුව අසන්නන්ගේ කුතුහලය නිමා කරමින් සුදර්ශනී ප්‍රනාන්දු පුල්ලේ මහත්මිය කීය. රැස්විම අතරතුර පොල් කර්මාන්ත ඇමති වික්ටර් ඇන්තනී පැමිණ අතර කනක හේරත් මන්ත්‍රීතුමාගේ ඉල්ලීමට පිටුපෑමට නොහැකි නිසා අසනීපව සිටිද තමා රැස්වීමට සහභාගී වීමට තීරණය කළ බව සදහන් කළේ ය."තරුණ පාර්ලිමේන්තු මන්ත්‍රීවරු ඉතාමත් නිහඩ චරිතයක් වන කනක හේරත් වෘත්තීයෙන් නිතීඥවරයෙක්. වික්ටර් ඇන්තනී" පාර්ලිමේන්තු මන්ත්‍රීවරයා මේ රැස්වීම අමතද්දී කීවේය. . මෑතකදී ඕස්ට්‍රේලියාවේ සිඩ්නි නුවර නිව් සවුත් වේල්ස් සරසවියෙන් විද්‍යාපති උපාධිය ලබා ගත් කනක හේරත් වෘත්තියෙන් ගුවන් නියමුවෙකු වන අතර හෙතෙම තමන් නීතීඥයෙකු ලෙස සභාවට හදුන්වාදිම ඒ මොහොතේම නිවැරදි කළේ ය." මම නීතීඥවරයෙක් නෙමෙයි. මම මෑතක පාර්ලිමේන්තුවට සම්පූර්ණ යුරෝපීය ඇදුම් කට්ටලයකින් සැරසී ආවා. එදා වික්ටර් ඇන්තනී නියෝජ්‍ය ඇමතිතුමා මගෙන් ඇහුවා මල්ලි උසාවියේ ඉදලා එනගමන් ද කියලා. මාත් විහිළුවට වගේ ඔළුව වනාගෙන ගියා. කනක හේරත් මන්ත්‍රීවරයා කීය. කනක හේරත් මේ තානාන්තර පැටලිල්ල කාන්තා සම්ම්නත්‍රණයේදී රඹූක්කන වේදිකාවේ සිට සදහන් කළ අතර වේදිකාව පසෙක අසුන් ගෙන සිටි මහ ඇමති මහීපාල හේරත් සදහන් තම පුතුට කීවේ " ඒ නිවැරදි කිරිම හොදයි පුතා. නැත්නම් හෙට ඉදලා නීති උපදෙස් ගන්න එන අයෙගෙනුත් අඩුවක් නෑ" කියාය.මාතර හා කඹුරුපිටිය ශ්‍රීලනිප සම්මන්ත්‍රණ වල මුලසුන සබරගමු මහ ඇමති මහීපාල හේරත් මහතාට පැවරී තිබිණි. මාතර සම්මන්ත්‍රණය නිමා කර කඹුරුපිටිය බලා යාමට මත්තෙන් මාතර සංවිධායක නියෝජ්‍ය ඇමති සනත් ජයසූරිය දිවා භෝජනය සදහා මහ ඇමතිවරයාට ඇරයුම් කළේ ය."සනත් වගේ ජාත්‍යන්තර පිළිගැනීමක් සහිත නායකයෙක් ලැබිම මාතර ජනතාවගේ වාසනාවක්.මහීපාල හේරත් මහ ඇමැතිවරයා කීය. "අපි දෙන්නා එකට පින්තූරයක් ගමුද? " ඊට පිළිතුරු දෙමින් සනත් ජයසූරිය සදහන් කළ අතර රෝහිත අබේගුණවර්ධන සහ සාලින්ද දිසානායක යන ඇමතිවරුද අනතුරුව මහීපාල හේරත් සහ සනත් ජයසූරිය මැති ඇමතිවරුන්ට එක්විය.අනතුරුව කඹුරුපිටිය බලා නික්මගිය මහ ඇමතිවරයා නියෝජ්‍ය ඇමති හේමාල් ගුණසේකර සංවිධානය කර තිබූ එම මැතිවරණ කොට්ඨාශයේ සම්මන්ත්‍රණයේද මුලසුන හෙබවීය. මේ සම්මන්ත්‍රණ දෙක සදහා සාලින්ද දිසානායක, රෝහිත අබේගුණවර්ධන යන අමාත්‍යවරු දෙපළ පක්ෂයේ නම් කර තිබූ අතර ඔවුනට අමතරව කඹූරුපිටියේ සම්මන්ත්‍රණයට මහාචාර්යය ජී.එල් .පීරිස් සහ පාර්ලිමේන්තු මන්ත්‍රී ඒ .එච්. එම්. අස්වර් ද එක්ව සිටියහ."මහීපාල හේරත් මහ ඇමතිවරයාගේ පිය පාර්ශවයේ මුල්ගම මේ ආසන්නයේ වැලිගම. බොහෝ දෙනෙක් නොදත් පුවතක්ද හේමාල් ගුණසේකර නියෝජ්‍ය ඇමැතිවරයා එදින හෙළි කළේ ය. හේමාල්ට මං ඉස්සර කීවේ මල්ලි කියලා. ඒත් කනක පාර්ලිමේන්තුවට ආවාට පස්සේ දැන් කනකයි හේමාලුයි එකිනෙකා හදුන්වන්නේ අයියා මල්ලි කියලා. පුතා ,හේමාල්ට අයියා කියනකොට මම කොහොමද හේමාල්ට මල්ලි කියන්නේ ඒ නිසා මම මෑතක ඉදන් හේමාල් අමතන්නේ පුතා කියලා." මහීපාල හේරත් කීය."ඒ වගේම තමයි හේමාල් හිතේ යමක් හංගගන්නැතිව විවෘතව ඒ බව හෙළිකරන පුද්ගලයෙක්. එතුමාට උප ඇමති ධූරයක් ලැබෙන්න දින කිහිපයකට පෙර මට එතුමා පාර්මේන්තුවේදී කුමාරසිරි හෙට්ටිගේගේ කාර්යයාලයේදී මුණ ගැසුනා. ඇත්තද පුතා කිහිප දෙනෙකුට අලුතින් උප ඇමතිකම් ලැබෙනවා කියන්නේ? "මම හේමාල්ගෙන් ඇහුවා."හේමාල් ගත් කටටම කිව්වේ අනිත් අය ගැනනම් මම දන්නැ. මට නම් උප ඇමතිකමක් ලැබෙනවා කියලා." මහ ඇමැති මහීපාල හේරත් කීවේය.නැණසල ව්‍යාපෘතිය හරහා තොරතුරු තාක්ෂණයට අදාල පසුගිය වසරේ ජගත් සම්මානායට පාත්‍රව බිල්ගේට්ස් වෙතින් පසුගිය දා ඊට අදාළ තිළිණ හා සහතික ලද ඇමැති රංජිත් සියඹලාපිටිය පිළිගැනීමට එදින පෙරවරුවේ කෑගල්ල තැපැල් ශ්‍රවණාගාරයේ උත්සවයක් සංවිධානය කර තිබිණි.එහි පැමිණි මහ ඇමති මහීපාල හේරත් කීවේ " අපේ සහෝදර ඇමැති රංජිත් සියඹලාපිටියට මෙවන් සම්මානයක් ලැබිම ගැන කෑගලු පුත්‍රයෙකු වශයෙන් මාත් සේ සතුටට පත්වනවා. මහින්ද රාජපක්ෂ ජනාධිපතිතුමා තොරතුරු තාක්ෂණය මෙරට සාමාන්‍ය පන්තියේ දුවා දරුවන්ට ලබාදීමේ අරමුණින් නැණසල ව්‍යාපෘතිය ආරම්භ කර එය ඇමැති රංජිත් සියඹලාපිටියට පවරා දීමෙන් පස්සේ රංජිත් ඇමැතිතුමා ඒ වැඩපිළිවෙල හොඳින් කරගෙන යනවා" මහ ඇමැති මහීපාල හේරත් කියා සටියේය."රංජිත් සියඹලාපිටිය සහෝදර ඇමතිතුමා ලද මේ ගෞරවය අගය කළ නොහැක්කේ දේශපාලන කුහකයෙකුට විතරයි." මහ ඇමැතිවරයා එම රැස්වීමේදී තවදුරටත් කීවේය. ඉන් අනතුරුව මහ ඇමැතිවරයා ගියේ කෑගල්ල නාගරික ක්‍රීඩාංගනයටය. ඒ ගම්පොල සිට කෑගල්ල බලා ගුවනින් පැමිණෙමින් සිටි ආර්ථික සංවර්ධන ඇමැති බැසිල් රාජපක්ෂ මහතා පිලිගැනීමටය.බැසිල් රාජපක්ෂ සහ මහින්ද සමරසිංහ යන ඇමැතිවරු එදින කෑගල්ලට පැමිණියේ එම දිස්ත්‍රික්කයේ කුඩා තේවතු හිමියන්ට පාංශූ හා ජල සංරක්ෂණ සහනාධාර බෙදාදීමටය. කැගලු නගර සභාවේ පැවති එම උත්සවය අමතමින් වරෙක බැසිල් රාජපක්ෂ මහතා සදහන් කළේ ඇතැමුන්ගේ කියුම් කෙරුම් අසන විට තමන්ට පැරණි කියමනක් සිහිපත් වන බවය. " කතාවක් තියෙනවනේ කිඹුල කනවා ඉවසන්න පුවවන් කොහිල කටු ඇනෙන එක තමයි ඉවසන්න බැරි කියලා. සමහරු කියන කතා ඇහුවම මතක් වෙන්නේ අපේ පැරැන්ණන් කියපු ඒ කතාවයි." බැසිල් රාජපක්ෂ ඇමැතිවරයා කීය..අමාත්‍යවරයා ඇතුළු පිරිසට එදින දිවා ආහාරය මහ ඇමති මහීපාල හේරත් ගේ නිවසේ සූදානම් කර තිබිණි. ඒ අතරතුර වරින් වර මහ ඇමතිවරයාගේ ජංගම දුරකථනයට තෙරක් නැතිව ඇමතුම් ගලා ආවේය. ඒ ඒවන විටත් රඹූක්කන උත්සව ශාලාවක පැවති වෙනත් කටයුත්තකට අදාළව මහ ඇමතිවරයා සිහිපත්කරවමිනි.සමස්ත ඉන්දීය පුවත්පත් කලාවේදින්ගේ සංගමයේ නියෝජිතයින් 40ක් දිවයිනට පැමිණිමෙන් පසු ඔවුන්ට එදින දිවා භෝජනය රඹුක්කන එක් උත්සව ශාලාවකදී මහ ඇමති මහීපාල හේරත් විසින් සූදානම් කර තිබිණි. එකී ඉන්දීය මාධ්‍ය පිරිසට ඉන්දියාවේ බොහෝ ප්‍රාන්ත නියෝජනය කරන පුවත්පත් කලාවේදීන් රැසක් ඇතුළත් වූහ. එම සංගමයේ සභාපති වික්‍රම් රාඕ සහ එම සංගමයේ ලේකම් පරමානන්ද් පාණ්ඩේ දෙපළ පිළිගැනීමට මහනුවර ශ්‍රී ලංකාවේ නියෝජ්‍ය ඉන්දීය මහ කොමාසරිස් කාර්යයාලයේ නියෝජ්‍ය කොමසාරිස් ඒ. නඩරාජා ද පැමිණියේ ය.මෙයට වසර 03ට පෙර භාරතීය මහත්මා ගාන්ධි සාම සම්මානයෙන් පුදලද මහීපාල හේරත් ගැන එකී ඉන්දීය මාධ්‍යවේදීන් දැක්වූයේ දැඩි සුහදත්වයකි. සබරගමු පළාතේ වාර්ගික හෝ ආගමික බේදයකින් තොරව සම අධ්‍යාපනයක් උදෙසා මහ ඇමතිවරයාගේ කැපවීම ශ්‍රී ලංකාවේ නියෝජ්‍ය ඉන්දීය මහ කොමසාරිස් ඒ.නඩරාජා ඉන්දීය මාධ්‍යවේදීන්ට විස්තර කළේ ය.තරුණ පාර්ලිමේන්තු මන්ත්‍රී කනක හේරත් සමග අදහස් හුවමාරු කිරීමට ඉන්දිය පිරිස වැඩි කැමැත්තක් දැක්වූහ. දිවා භෝජනය සදහා රතු කැකුළු බත් ඇතුළු මුළුමනින්ම සිංහල ආහාර වේලක් පිළියෙල කර තිබූ අතර ඉන්දියානුවෝ එම ශ්‍රී ලාංකීය ආහාර වේලත් අතුරුපසට එක් කර තිබූ ශ්‍රි ලාංකීය පළතුරුත් රස වින්දේ මහත් සතුටිනි.ඔවුන් එදින රඹුක්කනින් නික්ම ගියේ මහ ඇමති මහීපාල හේරත් සහ පාර්ලිමේන්තු මන්ත්‍රී කනක හේරත් යන පියපුතු දෙනොටම අගනා සළුව බැගින් පොරවා භාරතීය සංස්කෘතිය අනුව ලබාදිය හැකි ඉහළ උපහාරය ද මේ දේශපාලන පියපුතු දෙනොට දැක්වීමෙන් අනතුරුවය.මහාචාර්ය පාතේගම ඥානිස්සර හිමියන් පසුගියදා පාර්ලිමේන්තුවට පැමිණියේ රාජකාරි කටයුත්තකටය.ඒ අතර ශාසනික ගැටලු කීපයක් ද ඥානිස්සර හිමියෝ ජනාධිපති පාර්ලිමේන්තු කටයුතු ලේකම් කුමාරසිරි හෙට්ටිගේට ඉදිරිපත් කළහ. “අපේ හාමුදුරුවනේ අපේ රටේ ගොඩක් තැන්වල ප්‍රශ්න ගැටලු ඇතිවෙලා තියෙන්නෙ එකතුවෙන්න ඕන අය එකතු නොවී කතා නොකිරීම නිසයි. බොරු ප්‍රචාර නිසා ගිහි පැවිදි දෙපැත්තෙම සමහර අය කලබල වෙනවා. ජනාධිපතිතුමා ශාසනික දියුණුව වෙනුවෙන් කොච්චර වැඩ කරනවද? සමහර අයට ඒකත් බලන් ඉන්න බැහැ” හෙට්ටිගේ කීවේ දීර්ඝ විස්තරයක් කරමිනි.“ඒක නං ඇත්ත. අපේ ශාසනයේ ඉහළ තැන්වල ඒකරාශී වී සාකච්ඡා කිරීමේ අඩුවක් නම් තියෙනව.. අපි ඒකට මොනව හරි කරන්න ඕනෑයි ඥානිස්ස හිමියන් කියද්දී එල්ලාවල මේධානන්ද හිමියෝ ද එතැනට වැඩම කළහ.“අපේ එල්ලාවල මේධානන්ද හාමුදුරුවො නම් ගොඩක් ප්‍රශ්න තේරුම් අරන් තියෙන්නෙ” හෙට්ටිගේ කියද්දී “අපේ තැන් හුඟක් වෙලාවට අපි විසින්මයි පහළට දාගන්නෙ. විනය කඩාවැටිලා. භික්ෂු අධ්‍යාපනයේ ලොකු වෙනසක් වෙන්න ඕන. භික්ෂූන්ට කොම්පියුටර් ඕනමද? භික්ෂුවකට අවශ්‍ය පූර්ණ අධ්‍යාපනය ලැබෙනවාද?ඒවා ගැන සාකච්ඡා කර අපේ අනාගතය වෙනුවෙන් තීන්දු ගන්න ඕන කාලය මේ ඇවිත් තියෙන්නෙ” මේධානන්ද හිමියන් කීවේ සංවේදීවය.එජාප මාධ්‍ය ප්‍රකාශක ගයන්ත කරුණාතිලක මන්ත්‍රීවරයා මේ දිනවල සිටින්නේ ආණ්ඩුවට එරෙහිව ජනතාව දැනුවත් කිරීමට කරුණු එකතු කරමිනි.“ඡන්දයක් එනව කියන්නෙ මාධ්‍ය ප්‍රකාශක හැටියට ඔබතුමාට වැඩ පෙන්නන්න පුළුවන් කාලයක්” නෙරංජන් වික්‍රමසිංහ මන්ත්‍රීවරයා ගයන්තට කීවේය.“අපි ඉතිං කවදත් වැඩ පෙන්නපු අයනේ. අපි හදන්නෙ ඌව ඡන්දෙන් වැඩක් පෙන්නන්න” කරුණාතිලක මන්ත්‍රීවරයා කියද්දී“ඔය උත්සාහය හුඟාක් හොඳයි. එහෙම නැත්නං විපක්ෂයක් තියෙන්නෙත් නෑනේ. ඌව ඡන්දයෙන් පස්සෙ ඔබතුමාල ප්‍රවෘත්ති සාකච්ඡාවක් තියල කියන දේවල් මට මැවිල පේනව. ඉස්සෙල්ලම කියන්නෙ ආණ්ඩුව සම්පූර්ණ බලය දාල පළාත් සභාව දිණුව කියලයි” හෙට්ටිගේ කීවේය.“හොඳයි! මේ ගමන බලන්නකො අපි දිනන හැටි” කරුණාතිලක මන්ත්‍රීවරයා කීවේය.“හැබෑට ගයන්ත ජනාධිපතිවරණයේ දී එන පොදු අපේක්ෂකයා විපක්ෂ නායක තුමාම ද? තවත් මන්ත්‍රීවරයෙක් ඇසීය.“කල්යල් බලා අපි වෙලාවට ඒ තීන්දුව ගන්නව. ඕව ගැන වැඩි විස්තර කතා හොඳ නෑ. මං යනවා යන්න” කියමින් ගයන්ත එතැනින් නික්ම ගියේය.ප්‍රජාතන්ත්‍රවාදී ජනතා පෙරමුණේ නායක බස්නාහිර පළාත් සභා මන්ත්‍රී මනෝ ගනේෂන් මහතාගේ පාමංකඩ පිහිටි නිවෙසට ගිය සතියේ එ.ජා.ප නායක රනිල් වික්‍රමසිංහ ගොඩ වුණේය. ඒ මනෝ ගනේෂන් මහතාගේ මෑණියන්ගේ දේහයට අවසන් ගෞරව දැක්වීමටය. එ.ජා.ප නායකයා සමග එ.ජා.ප මහ ලේකම් තිස්ස අත්තනායකද එහි ගොස් සිටියේය.එ.ජා.ප නායකයා මනෝ ගනේෂන්ගේ නිවෙසට ගොඩ වෙනවාත් සමගම එ.ජා.ප නායකයා දුටුවේ ජනතා විමුක්ති පෙරමුණේ හිටපු නායක සෝමවංශ අමරසිංහ මනෝ ගනේෂන්ගේ නිවෙසේ අසුන් ගෙන සිටින අයුරුය." කොහොමද නායකතුමා. ඔබතුමා නම් දැන් විවේකයෙන් ඉන්නවා නේද? " එ.ජා.ප නායකයා ජ.වි.පෙ හිටපු නායක සෝමවංශ අමරසිංහගෙන් විමසා සිටි‍යේය." මොන නිදහසක්ද නායකයා වෙලා හිටපු කාලයට වැඩිය දැන් වැඩ වැඩියි. පක්ෂයෙන් ජාත්‍යන්තර කටයුතු ලේකම් ධුරය ලබා දුන්නට පස්සේ දැන් වැඩි වැඩි වෙලා තියෙන්නේ" ජ.වි.පෙ හිටපු නායකයා කීවේ බැරෑරුම් ලෙසටය." ඒක නෙමෙයි නායකතුමා දන්නේම නැතිව ඌව ඡන්දයත් ළං වුණා නේද" රනිල් ජ.වි.පෙ හිටපු නායකයාගෙන් විමසා සිටියේය. මේ අතරතුර එ.ජා.ප නායකයා ජ.වි‍.පෙ හිටපු නායකයාට කියා සිටියේ " අපි බ්‍රහස්පතින්දාට ඌවේ පළාතේ තත්ත්වය ගැන මැතිවරණ කොමසාරිස්වරයා දැනුම්වත් කිරීමට ඔහුගේ කාර්යාලයට යනවා." එ.ජා.ප නායකයා ජ.වි.පෙ හිටපු නායකයාට කීවේය.චන්දන බණ්ඩාර    chandananewspolitic@gmail.COMකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>31</day>
    </date>
    <link>http://www.silumina.lk/2014/08/31/_art.asp?fn=ab1408313</link>
    <topic>මීළඟ ජනාධිපතිවරණයේදී රට බේරාගත්ත තැනැත්තාට ඡන්දය දෙනවද ? රට පාවා දුන් තැනැත්තාට ඡන්දය දෙනවද ?</topic>
    <author>සරත් පෙරේරා</author>
    <content>- මහාචාර්ය නලින් ද සිල්වා විමසයිමට පෙනෙන විදියට මේ වෙනකොට මේ රටේ විරුද්ධ පක්ෂය පිළිඅරන් තියනවා ඉදිරි ජනාධිපතිවරණයෙන් මහින්ද රාජපක්ෂ ජනාධිපතිතුමා පරදවන්න බැරිය කියලා. විරුද්ධ පක්ෂයට දිනන්න බැරිය කියලා. පොදු අපේක්ෂකයෙක් පිළිබඳ කතාව එවැනි අපේක්ෂකයෙක් හොයා ගන්න බැරිවීම නිසාම නිකම්ම කතාවක් බවට පත්වෙලා. අද වෙනකොට ඒ ගැන කතා කරන්නේ සෝභිත හිමියන් විතරමයි.‍සෝභිත හිමියන් පසුපස යන ටික දෙනකුත් මේ සිහින ලෝකයේ ජීවත් වෙනවා විය යුතුයි. සෝභිත හිමියන්ට පොදු අපේක්ෂකයා වෙන්න කොහොමත් රනිල් වික්‍රමසිංහ මහත්මය ඉඩ දෙන්නේ නැහැ. මේක සෝභිත හිමියන් නොදන්න වට රනිල් දන්නවා.සෝභිත හිමියන් විධායක ජනාධිපති ක්‍රමය අහෝසි කළ යුතුයි. යහපාලනය ඇති කළ යුතුයි වගේ කාරණා ගැන කියාගෙන යන්නේ. සෝභිත හිමියන් අමද්‍යප ව්‍යාපාරය වගේ සංවිධානවලත් හිටියා. නමුත් අද වෙනකොට මත්පැන් පානය අඩුවෙලා ද වැඩිවෙලා ද. මේක මම කියන්නේ කාටවත් අපහාස කරන්න නෙවෙයි. මෙහෙම වෙන්නේ ඇයි? අමද්‍යප ව්‍යාපාරයට කොයි තරම් ඉතිහාසයක් තියනවද? කළුකොදයාවේ පඤ්ඤසේකර නාහිමියන්ගේ කාලෙ ඉඳලා.අමද්‍යප ව්‍යාපාරය නිදහස් සටනෙත් එක අංගයක් වුණා. දැන් වෙන‍කොට මත්පැන් පානය අඩුවෙලා නැහැ. වැඩිවෙලා. දූෂණය අඩුකරන්නත් ඒ වගේ ඉල්ලීම් තියෙනවා. මේ සටන් පාඨ නැතිනම් කෑගැහිලි නිසා ඒ ව‍ෙග් දේවල් අඩු වෙනවද? සටන් පාඨ නැති වෙන්නේ නැහැ. තනි පුද්ගලයකුට කෑගහල මේව කරන්නත් බැහැ.මේ වගේ කාරණා ගැන හොඳ විෂ්ලේෂණයක් ඕන කරනවා.අපේ රටේ එක දහදෙනෙක් ගත්තොත් මතවාද 10 ක් නෙවෙයි විසිපහක් නැතිනම් 30 ක් තියෙන්න පුළුවන්. ඊටත් වැඩි වෙන්නත් පුළුවන්.එතකොට අන්තිමේ කියන්න වෙන්නේ සභාතොමෝ අසතුටින් විසිර ගියා කියල තමයි. ඊට පස්සේ වෙන්නේ තමන් තම තමන්ගේ වැඩක් බලා කියා ගන්න එක.මේව නිකම් කතා මණ්ඩප. නිශ්ශංකමල්ල රජුරුවන්ගේ කාලෙ ලතා මණ්ඩපය කියල එකක් තිබුණා කියනවා. දැන් ලතා මණ්ඩප නැහැ. තියෙන්නේ කතා මණ්ඩප. අවුරු දහසක් නැතිනම් ඊට අඩු කාලයකට පස්සේ පරිණාමය ඕක තමයි.ඉදිරි ජනාධිපතිවරණයකට රනිල් එනවා. ජවිපෙ එනවා. පොඩි පොඩි පක්ෂවල අයත් එනවා කියනවා. ජවිපෙත් පොඩි පක්ෂයක් තමයි. අදහසක් තියෙනවා පොදු අපේක්ෂකයෙක් නැති නිසා අපේක්ෂකයෝ පහ හයක් ජනාධිපතිවරණයට ඉදිරිපත් වෙයි කියලා.ජනාධිපතිවරණයක් ජයග්‍රහණය කරන්න වලංගු ඡන්ද සංඛ්‍යාවෙන් සියයට පනහකුත් තව එකකුත් ඕනා. එහෙම නැති වුණොත් දෙවැනි මනාපය ගනින්න වෙයි කියනවා. ඒ නිසා පස් දෙනෙක් අපේක්ෂකයෝ දාල සීයට පනහක් ගන්න බැරි තත්ත්වයක් ඇති කරමු කියනවා.එජාපය සන්ධානය හැරුණකොට අනික් පක්ෂ ඔක්කොටම ජවිපේ, දෙමළ සන්ධානය ඇතුළුව ඡණ්ද ලක්ෂ 10 ක් ගන්න බැහැ. ඒ ඡන්ද ලක්ෂ දහය නෙවෙයි ප්‍රශ්නය. එක්සත් ජාතික පක්ෂය ලබාගන්න ඡන්ද ප්‍රමාණය එකතු කළාම මහින්ද රාජපක්ෂ මහත්තය ලබාගන්න ඡන්ද ප්‍රමාණයට ඒ ඡන්ද ප්‍රමාණය වැඩිනම් ඔවුන් සාර්ථක වෙයි. නමුත් ‍එහෙම වෙන්නේ නැහැ. ඔවුන්ට අඩ‍ුවෙන් තමයි හම්බ වෙන්නේ.සරත් ෆොන්සේකා මහත්මය එක්තරා අන්දමක පොදු අපේක්ෂකයා කරලා දෙමළ සන්ධානයත් ඡන්ද ලබාදීල. එයාටත් බැරි වුණ එකේ මේ ඔක්කොම එකට එකතු වුණත් මහින්ද රාජපක්ෂ මහත්මයට වැඩිය ඡන්ද ලබාගන්න බැහැ.ඊළඟ ජනාධිපතිවරණයක තියෙන ප්‍රශ්නය තමයි අන්තිමේ රට බේර ගත්ත මිනිහට ඡන්දෙ දෙනවද රට පාවා දුන්න මිනිහට ඡන්දෙ දෙනවද කියන එක.දූෂණ භීෂණ ගැන කරන චෝදනා එජාප පාලන කාලෙත් තිබුණා. දෙපැත්තටම තියෙන දූෂණ, භීෂණ චෝදනා සමානයි කියල හිතමුකෝ. එ‍තකොට මතුවෙන ප්‍රශ්නෙ කවුද එල්ටීටීඊ ය පරාජය කළේ කවුද රට පාවා දුන්නේ කියන එකයි. එතකොට රට බේරගත්ත මිනිහ රට පාවා දුන්න මිනිහ පරද්දල දිනයි. රට පාවා දුන්න මිනිහයි දිනන්නේ කියන මිනිහෙක් ඉන්නව නම් ඒ මිනිහ මැටි මෝලෙක් නැතිනම් දවල් හීන දකින්නෙක් වෙන්න ඕනැ.විපක්ෂය තේරුම් අරන් තියනව මෙදා ජනාධිපතිවරණයටත් මොන විදියට තරග කළත් මහින්ද රාජපක්ෂ මහත්මය ඡන්දෙන් පරදවන්න බැහැ කියලා.ඒ නිසා ඡන්දෙන් පරදවන්න බැරි නිසා දැන් නීතියෙන් පරාජය කරන්න නීති තර්කත් ගේනවා.ජනාධිපතිවරණයක් ප්‍රකාශයට පත් කළ අවස්ථාවක ඊළඟ වතාවකට මහින්ද රාජපක්ෂ මහත්තයට ඉදිරිපත් වෙන්න බැහැ කියල ශ්‍රේෂ්ඨාධිකරණයට පෙත්සමක් ඉදිරිපත් කිරීමේ උත්සාහයක් පේන්න තියනවා. ඒක පරාද කළොත් ඒ කතාවත් නැති වෙනවා. හිටපු අගවිනිසුරු සරත් සිල්වා මහතා මේ තර්කය දැන් පුවත්පත් මගින් ගේනවා. එයාගේ කතන්දරේ කියනවා. ඒක එක කතන්දරයක් විතරයි.ව්‍යවස්ථාවේ එක වගන්තියක් මගින් දෙවරක් ජනාධිපති ධුරයට පත්වූ පුද්ගලයකු තැනැත්තකු නැවත ඡන්දයකින් පත්වීමට සුදුසුකම් ‍නොලබන්නේ ය කියනවා. මෙයාගේ පළමු තර්කයේ වගන්තිය 31 (2) ව්‍යවස්ථාවෙන් කියන්නේ සරත් සිල්වා මහතාගේ තර්කය වන්නේ මහින්ද රාජපක්ෂ මහතා දෙවැනි වතාවට පත්වුණ අවස්ථාවේ ම ඔහු තුන්වැනි වතාවට තරග කිරීමට නුසුදුස්සෙක් වන්නේය කියලයි.18 වැනි ව්‍යවස්ථා සංශෝධනයෙන් ධුරකාල දෙකකට තිබුණ සීමාව ඉවත් කළා. සරත් සිල්වා කියන්නේ දෙවැනි වතාවට පත්වුණ, ක්ෂණයේ ම එයා තුන්වැනි වතාවට ඡන්දෙන් පත්වීමට නුසුදුස්සෙක් වෙනවාය කියලයි.නීතිය ඉදිරියේ කාරණා තුනක් සලකා බලනවා. එකක් තමයි නීතියේ මූලධර්ම. අනෙක නීතිමය අර්ථ නිරූපණය, තුන්වැන්න පූර්ව විනිශ්චයන් මීට කලින් දී තිබෙන විනිශ්චයයි.නීතියේ මෙතන ප්‍රශ්නය වෙන්නේ එහෙම වෙන්නේ නැහැ කියල අර්ථ නිරූපණයක් දෙන්න පුළුවන්. සරත් එන්. සිල්වා කියන විදියට දෙවතාවක් ඡන්දෙන් ජනාධිපති ධුරයට පත්වුණ තැනැත්තාට තෙවැනි පාරත් තරග කරන්න නුසුදුස්සෙක් වෙන්නේ අනාගතයේ. ක්ෂණයකින් නෙමේ.සරත් එන්. සිල්වා හිටපු අගවිනිසුරු එක නීතිඥයෙක් විතරයි. ඒ වගේ හිටපු අගවිනිසුරුවරු තව ඉන්නවා. ඒ අයත් එක එක දේ කියන්න පුළුවන්. එක උසාවියක් දෙන තීන්දුව ඊළඟ ඉහළ උසාවියෙන් පිළිගන්නව. එසේම ප්‍රතික්ෂේප කරන්නත් පුළුවන්. අධිකරණය හරිද වැරැදිද කියල කතාවක් නැහැ. අන්තිමේ ශ්‍රේෂ්ඨාධිකරණය දෙන තීන්දුව පිළිගන්න වෙනවා. අභියෝග කරන්න ඊට ඉහළ උසාවියක් නැති නිසා.සරත් සිල්වා දැන් අගවිනිසුරු නෙමේනෙ. සරත් සිල්වා මහත්මය කියන දේ ගැනත් තීරණයකට එන්න ඕන දැන් තියන ශ්‍රේෂ්ඨාධිකරණය. ශ්‍රේෂ්ඨාධිකරණ තීන්දුව තුන පහ වගේ විනිශ්චය සභාවකින් ගන්න පුළුවන්. සරත් සිල්වා ගේන තර්ක වගේ ම අනිත් පැත්තටත් තර්ක කරන අය ඇති. අලුත් කඩේ ඕන තරම් නීතිඥවරු ඉන්නව නීති තර්ක ගේන්න.මම නම් නීතිඥයෙක්වත් විශාරදයෙක්වත් නෙවෙයි. මට තේරෙන නීතිය අනුව ශ්‍රේෂ්ඨාධිකරණයට නීතිඥයෙක් නොවුණත් පුරවැසියෙක් ලෙස මටත් කරුණු දක්වන්න ඉඩ ලැබෙන්න පුළුවන්.කොහොමත් ඔය කියන වගන්ති ඉවත් කරල. දැන් බලපාන්නේ නැහැ. ඉවත් කරපු වගන්තියකින් නුසුදුස්සෙක් වෙනව කියන්න බැහැ. 18 වැනි ව්‍යවස්ථා සංශෝධනය අනුව එතුමාට ඉදිරිපත් වෙන්න පුළුවන්.31 (3) වගන්තියට අනුව 18 වැනි සංශෝධනයට කළින් ජනාධිපතිවරයාට 1 වැනි වාරයේ අවුරුදු හතරක් ගියාම දෙවැනි වතාවටත් ඡන්දයකට යන්න මැතිවරණ කොමසාරිස්ට උපදෙස් දෙන්න පුළුවන්.18 වැනි ව්‍යවස්ථා සංශෝධනය අනුව 1 වැනි වාරය වෙනුවට දැනට ක්‍රියාත්මක වන වර්තමාන ධුර කාලය අනුව තුන්වැනි හතරවැනි වතාවටත් වයස තියනව නම් සෞඛ්‍ය හොඳ නම් ඡන්දෙන් පත්වෙන්න පුළුවන්. අවුරුදු 55 න් පළමු වතාවට ජනාධිපති ධුරයට පත්වන අයකුට අවුරුදු 80 වෙනකම් වගේ 4 වැනි 5 වැනි වතාවලට වුණත් යන්න පුළුවන්. සීමාවක් නැහැ.සරත් සිල්වා මහතා පිදුරුගහේ එල්ලිලා ගේන තර්ක ගැන කියන්න තියෙන්නේ ඔහු හිතන්න නරකයි මේ රටේ ඉන්නේ පිදුරුකන මිනිස්සු කියලා. ඇත්තටම ඔහුට එල්ලෙන්න පිදුරු ගහක්වත් නැහැ.සරත් සිල්වා මහතාගේ තර්කවල එක පැහැදිලි කාරණයක් තියනවා. ඒක තමයි සරත් සිල්වා මහින්ද රාජපක්ෂ ජනාධිපතිවරයා නැවත ජනාධිපතිවරණයකට තරග කිරීම වැළැක්වීමට උත්සාහයක් දරනවා.ඇයි ඒ උත්සාහය දරන්නේ. සමහරවිට එය පෞද්ගලික කෝන්තරයක් වෙන්න පුළුවන්. පෞද්ගලික කෝන්තර පැත්තකට දැම්මොත් දේශපාලනිකව සැලකුවොත් ජනාධිපතිවරණයකදි ඡන්දයෙන් මහින්ද රාජපක්ෂ ජනාධිපතිවරයාව පරාජය කළ නොහැකි නිසයි නීතියෙන් පරාජය කරන්න උත්සාහ කරන්නේ. දැන් ධුර කාල දෙකකට සීමා කළත් ඊට කළින් හතරවැනි වතාවටත් ජනාධිපති ධුරයට පත්වුණ අවස්ථා ඇමෙරිකාවෙත් තියනවා.මේ තර්ක සංකීර්ණ නෑ. වචන අර්ථ කථනය පිළිබඳ ප්‍රශ්නයක්.ඔක්කොම නීති යට වන තැනක් තියනවා. නීති හදන්නේ මිනිස්සු. නීති කියන්නේ දෙවියෝ දුන්න දෙයක් නෙවෙයි. මිනිස්සු හදන දෙයක්. මිනිස්සුන්ගේ දේශපාලන අන්තර්ඥානයට මේ සියල්ල යටත් වෙනවා. ඒ නිසා අපි තීන්දු ‍ගන්න විදිය බලා ඉඳිමු. පළමු තැන ඉල්ලීමක් ආවොත් ශ්‍රේෂ්ඨාධිකරණය තීන්දු කරයි. නැතිනම් දේශපාලනිකව ජනතාව තීන්දු ගන්න විවිධ ක්‍රම තියනවා. මට නම් කිසිම සැකයක් නැහැ. සරත් සිල්වා මහතාගේ තර්ක නිකම්ම කතා මණ්ඩපයක්ම වන බවට.සරත් පෙරේරාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>31</day>
    </date>
    <link>http://www.silumina.lk/2014/08/31/_art.asp?fn=ab1408314</link>
    <topic>‘සහන අරුණ’  ණය සේවය බැංකු ක්ෂේත්‍රයේ නව පෙරළියක්</topic>
    <author/>
    <content>ආචාර්ය විජිත නානායක්කාරඑක්සත් ජාතීන්ගේ නව සහශ්‍ර සංවර්ධන අරමුණු සකස්කර ඇත්තේ දිළිඳුකම පිටුදැකීමේ උපාය මාර්ගවලට ප්‍රමුඛතාව ලබාදෙමිනි. ශ්‍රී ලංකාව මේ වන විට දිළිඳුකම පිටුදැකීම අරබයා අත්කරගෙන ඇති ප්‍රගතිය ප්‍රශංසනීයය.දිවිනැඟුම ව්‍යාපාරය අද ශ්‍රී ලංකාවේ සමබර සංවර්ධනයක් ඇති කිරීම සඳහා වූ ප්‍රයත්නයෙහි දැවැන්ත වැඩ කොටසක් ඉටුකරමින් සිටී. දිවිනැඟුම දෙපාර්තමේන්තුව බිහිවීම සමඟ පිහිටුවනු ලැබූ දිවිනැඟුම ප්‍රජා මූල බැංකු පද්ධතිය අද ශක්තිමත්ම ක්ෂුද්‍ර මූල්‍ය බැංකු ක්‍රමය ලෙස තම ස්ථානය තහවුරු කරගෙන ඇත.එහි ඉදිරි පියවරක් තබමින් ආරම්භ කෙරෙන ‘දිවිනැඟුම සහන අරුණ’ ප්‍රජා ණය සේවාව ක්ෂුද්‍ර මූල්‍ය බැංකු ක්‍රමයේම මහත් පෙරළියක් ඇති කිරීමට සමත් ජනහිතකාමී සංවර්ධන උපාය මාර්ගයකි.සාර්ථක පියවරක්දිවිනැඟුම සහන අරුණ ණය සේවාව ශ්‍රී ලාංකික සමාජයේ උග්‍රතම සංවර්ධන ගැටලුවකට සාර්ථක පිළිතුරකි. දිවිනැඟුම ප්‍රතිලාභීන් ඉලක්ක කොට සකස් කර ඇති මෙම දිවිනැඟුම සහන අරුණ ප්‍රජා ණය සේවාව ශ්‍රී ලංකාවේ බැංකු ක්‍රමය මඟින් විවිධ වූ ක්ෂුද්‍ර මූල්‍ය බැංකු කටයුතු මඟින් නව පෙරළියක් ඇති කිරීමට සමත් වේ. එය ශ්‍රී ලංකාවට පමණක් නොව ලෝකයේම ක්ෂුද්‍ර මූල්‍ය බැංකු ක්‍රමයට නව අත්දැකීමක් වන ශ්‍රී ලාංකික ආකෘතියක් අනුව සකස් කර ඇත.දිළිඳු ජනතාව ඉන් මුදවා ගැනීමට නම් ඊට හේතු සාධක වී ඇති කරුණු අධ්‍යයනය කොට ඊට ප්‍රායෝගික විසඳුමක් සැපයිය යුතුය.දිළිදු ජනතාවගේ ආර්ථිකය නඟාසිටුවීම සඳහා ඇති ප්‍රධාන බාධක කීපයකි.i. ප්‍රාග්ධන හිඟය; ii. දැනුම හා නිපුණතාවය නොමැතිවීම; iii. නිෂ්පාදන අලවිකරණ ගැටලුව ; iv. අසංවිධානාත්මක බව; v. පරාධීන මානසිකත්වයමෙම ගැටලුවලට පිළිතුරු දීමට සමත් වැඩපිළිවෙළකින් තොරව කිසිදු සංවර්ධන ක්‍රියාවලියක් සාර්ථක ප්‍රතිඵල ගෙන දීමට සමත්වන්නේ නැත. ඉහත කරුණු සියල්ල දිවිනැඟුම දෙපාර්තමේන්තුව සමඟ සකස් කරන්නා වූ සංවර්ධන උපාය මාර්ගයන්හි සැලකිල්ලට ගෙන ඇත. මෙහිලා ප්‍රමුඛ පෙළේ ගැටලුවක් ප්‍රාග්ධන හිඟය හා සම්බන්ධ කරුණු පිළිබඳව නිසි අවබෝධයකින් යුක්තව ඊට සාර්ථක විසඳුමක් ලබාදීමට දිවිනැඟුම සහන අරුණ ප්‍රජා ණය සේවාවට හැකිව ඇත.අධික පොලියට විසඳුමක්වර්තමානයේ දිළිඳු ජනතාව මෙරට විධිමත් බැංකු ක්‍රමයෙන් බැහැර කොට ඇත. ඒ නිසාම දිළිඳු ජනතාව ස්වකීය මූල්‍යමය අවශ්‍යතා සපුරා ගැනීම සඳහා අවිධිමත් ණය අංශය කෙරෙහි යොමුවී ඇත. ඔවුන්ගේ හදිසි අවශ්‍යතාවකදී ණය ලබාගැනීමට ඇති මාර්ග වන්නේ අතමාරු, හෝ පොලී කරුවන්ගෙන් ණය ලබාගැනීමයි.ශ්‍රී ලංකාවේ පමණක් නොව සියලුම දුප්පත් රටවල මෙම අතරමැදි පොලීකරුවන්ගේ ග්‍රහණයට හසුවන දුප්පතුන්ට අධික පොලිය සමඟ ණය උගුලකට හසුවීමට සිදුවේ. මෙම පොලී ගෙවීම ඇතැම් විට මාසිකව ගණනය කරන අතර වාර්ෂිකව ගණන් බැලූ විට එය සියයට 360ක් පමණ වන අවස්ථා පවතින බව දීපක් නාරායන් 2002 දී සම්පාදනය කළ ලෝක බැංකුවේ දිළිඳුකම පිළිබඳ අධ්‍යයනයෙන් පෙන්වා දී ඇත. අප රටෙහි තත්ත්වය ද මේ හා සමානය.විධිමත් බැංකු අංශය මෙම දිළිඳු ණය කොටස බැහැර කරනුයේ ණය ආපසු අයකර ගැනීම පිළිබඳව පවතින අවිනිශ්චිත භාවය හේතුකොටගෙනය. දිළිඳු ජනතාව බැංකුවකින් ණය මුදලක් ලබා ගැනීමේදී ඊට අවශ්‍ය ණය සුරැකුම් ඉදිරිපත් කිරීමට අපොහොසත් වේ.එක් අතකින් විධිමත් බැංකුවක ක්‍රියා පටිපාටියට අනුගතවීමට දිළිඳු ජනතාවට හැකියාවක් නොමැතිවා මෙන්ම අනෙක් අතින් විධිමත් බැංකු ක්‍රමය තුළ දිළිඳු ජන කොටස් පිළිබඳ විශ්වාසයක් තබන්නේ ද නැත. දිවිනැඟුම ප්‍රජා මූල බැංකුව මීට සාර්ථක විසඳුමක් ලබා දී ඇත. මෙහිදී ණය ගනුදෙනුව සඳහා අන්‍යොන්‍ය විශ්වාසය හා සාමූහිකත්වය මත ගොඩනැඟුණු සංවිධාන ජාලය පිළිබඳව දිවිනැඟුම ප්‍රජා මූල බැංකුව විශ්වාසය තබනු ලැබේ. ඒ අනුව දිවිනැඟුම ප්‍රතිලාභියාට තම ආත්ම අභිමානයෙන් යුතුව තමන්ගේම බැංකුවක් සමඟ ගනුදෙනු කිරීමට අවස්ථාව සලසා දෙනු ලැබේ.දිවිනැඟුම සහන අරුණ ප්‍රජා ණය සේවාව යටතේ,i. පාරිභෝගික අවශ්‍යතාවන් සඳහා; ii. ප්‍රතිලාභීන් විසින් ආරම්භ කිරීමට අපේක්ෂිතජීවනෝපාය සංවර්ධන ව්‍යාපෘතිවල ද්‍රව්‍ය මිලදී ගැනීම, මූලික උපකරණ මිලදී ගැනීම හා ශ්‍රමය සඳහා වන ගෙවීම් වැනි කටයුතු;iii. ණය මුදලක් පියවීම සඳහා; සහiv. හදිසි අවශ්‍යතාවයක් සඳහා ණය මුදලක් ලබාගැනීමට දිවිනැඟුම ප්‍රතිලාභියාට හැකියාව ඇත. මේ අනුව පාරිභෝගික හෝ හදිසි අවශ්‍යතා සඳහා මෙන්ම දිගුකාලීනව ස්වකීය ජීවනෝපාය දියුණුකර ගැනීම හෝ ආරම්භ කිරීම සඳහා ණය සේවාව විවෘතය.මෙම ණය ලබාගැනීමේ දී දිවිනැඟුම ප්‍රතිලාභියාට ණය සංරක්ෂණය හෝ සාමූහික බැඳීම මත ණය ගැනීමේ සංරක්ෂණයක් අවශ්‍ය නොවීම විශේෂයෙන් සලකා බැලිය යුතු කරුණකි. මීට පෙර පැවැති සියලු ණය ලබාදීමේ පරිපාටිය තුළ පැවැති තමන් පවත්වාගෙන යනු ලබන ගිණුමේ ශේෂය ද සලකා බැලූව ද දිවිනැඟුම සහන අරුණ ප්‍රජා ණය ලබාගැනීමට ඒ කිසිවක් බාධා වන්නේ නැත. එබැවින් මෙම ණය ක්‍රමය මුළුමනින්ම පුද්ගලයා මත තබන විශ්වාසය අනුව සිදු කරන්නකි.මෙතෙක් කල් මේ රටේ දුප්පතා දෙස බැලූ අවිශ්වාසය මුසු දෘෂ්ටිය මෙහිදී මුළුමනින්ම ඉවත්කර ඇත. මෙබඳු බැරෑරුම් ණය ප්‍රවේශයකට යොමුවීම සැබැවින්ම විප්ලවීය පියවරකි. ආර්ථික සංවර්ධන අමාත්‍යතුමාගේ උපදෙස් මත ගනු ලැබූ මෙම ණය ප්‍රවේශය එතුමා දිවිනැඟුම ප්‍රතිලාභී ප්‍රජාව වෙත තැබූ විශ්වාස නිසාම සාර්ථක ප්‍රතිඵල අත්කර දෙනු නියතය. ශ්‍රී ලංකාවේ පමණක් නොව සමස්ත ලෝකයේම ක්ෂුද්‍ර මූල්‍ය බැංකු ක්‍රමයක් මෙබඳු ණය ප්‍රවේශයක් ක්‍රියාවට නඟන ප්‍රථම අවස්ථාව මෙය වන්නේය.ඉතිහාසගත කරුණක්මෙහි ඇති තවත් සුවිශේෂ කරුණක් නිසා මෙම ණය ප්‍රවේශය ඉතිහාසයට එක්වේ. එනම් ක්ෂුද්‍ර මූල්‍ය බැංකු ක්‍රමය තුළ එක් ණයක් තිබිය දී තවත් ණයක් ලබාගැනීමට දිවිනැඟුම සහන අරුණ ණය සේවාවෙන් අවස්ථාව සලසා දී තිබීමයි. පාරිභෝගික ණයක් ගත් අයෙකුට තවත් ජීවනෝපාය ණයක් ලබාගැනීමට හැකියාවක් ඇත.සාමාන්‍ය බැංකු ක්‍රමයට නම් මෙයට කිසිදු ඉඩක් නැත. එක් ණයක් තිබිය දී තවත් ණයක් ගැනීමට නම් පළමු ණය ගෙවීම හෝ දෙවන ණය මුදලින් පළමු ණය පියවීමේ කොන්දේසියකට හෝ යටත්වීමට සිදුවේ. නමුත් දුප්පත් ජනයා පිළිබඳ කිසිදු අවිශ්වාසයකින් තොරව ඉදිරිපත් කර ඇති මෙම ණය ක්‍රමය සත්‍ය වශයෙන්ම ක්ෂුද්‍ර මූල්‍ය ක්ෂේත්‍රයට නව අත්දැකීමකි. ප්‍රගතිශීලී පියවරකි.දිවිනැඟුම සහන අරුණ ණය සේවාවේ අය කරනු ලබන පොලිය වර්ෂයකට සියයට 4කි.දුප්පත් ජනතාවට මෙම පොලී අනුපාතය සිහිනයක් විය හැක. මසකට සියයට දහය විස්ස වැනි අධික පොළියට ණයගත් අයෙකුට මෙම පොලී අනුපාතය සැබෑම සහනයකි. මෙම ණය ක්‍රමයේ ඇති මානුෂික ස්වභාවය දිවිනැඟුම ප්‍රතිලාභියාට ගෙන දෙනුයේ විශාල වටිනාකමකි. ණය උගුලකට දිළින්දා ඇද දමා ඔහුව සිටි තැනින් තවත් පහළට වැටෙන ණය ක්‍රමයක් වෙනුවට මෙම ණය සේවාව සත්‍ය වශයෙන් ම තම කටුක දිවියෙන් ගොඩඒමට ඉදිරිපත් කළ අත්වැලකි.දිවිනැඟුම සහන අරුණ ණය සේවාව යටතේ ණය ලබාගන්නා අයෙකුට එම ණය ආපසු ගෙවීම සඳහා වසරක සහන කාලයක් ලැබේ. එම කාලය කුලී ණය ආපසු ගෙවීම අවශ්‍ය නොවේ. හදිසි ආපදාවකට ණයගත්විට පෙරළා එම ණය ගෙවීමට බලකිරීම ඇතැම්විට දිළිඳු ජනයාට ණය බරක් පැටවීමකි.කෘෂි සමාජයේ ආදායම් ඉපයී‍ෙම් දී දක්නට ලැබෙන කන්න ක්‍රමය නිසා වගා ප්‍රතිඵල ලැබීමට ගතවන කාලය අනුව ණයක් ගත් විගස ආපසු ගෙවීම ආරම්භ කිරීමට අපහසුවන අවස්ථා ඇත. මෙබඳු ප්‍රායෝගික තත්වයන් සැලකිල්ලට ගැනීම මෙම ණය සේවාවේ විශිෂ්ට ලක්ෂණයකි. ණය ගැනීම සමඟ තම හිසමතට ණය බරක් පැමිණීමේ මානසික ආතතියකින් තොරව තම ආපදා තත්වය මඟ හරවා ගැනීමට හෝ තම ජීවනෝපාය දියුණු කර ගැනීමට හෝ සහන කාලය භාවිත කිරීමට ණය ලාභියාට හැකියාව ඇත.දුප්පත්කම තුරන් කිරීමමෙම කරුණු සියල්ලටම වඩා මෙම ණය ක්‍රමයේ ඇති විශිෂ්ට ලක්ෂණයක් වන්නේ ණය මුදලක් ලබාගැනීමට ගතවන කාලය නිශ්චය කර තිබීමයි. සත්‍ය වශයෙන් ම වර්තමාන බැංකු ක්‍රමයෙන් ණයක් ලබා ගැනීමට යෑමේදී අත්විඳීමට සිදුවන ගැහැට ශ්‍රී ලාංකික අපට පැහැදිලි කළ යුතු නැත. හදිසි ණය අවශ්‍යතාවකට ණය මුදලක් ඉල්ලුම් කොට එය අප අතට පත්වන විට එම හදිසි අවශ්‍යතාවය ද පහව ගොස් ඇති අවස්ථා එමටයි.හදිසි ආපදාවකට ණය අවශ්‍ය වන්නේ එම ආපදාවෙන් මිදීමටය. මෙම තත්වය නිසිලෙස වටහාගෙන ඇති දිවිනැගුම සහන අරුණ ණය සේවාව පාරිභෝගික ණය ලබාදෙනුයේ එම ණය ඉල්ලුම්පත ඉදිරිපත් කළ දිනයේදීම වීම අගය කළ යුතුය. ඇත්තටම මෙය එක් දින සේවයකි. අනෙකුත් ඕනෑම ණයක් ණය ඉල්ලුම්පත ලැබී දින තුනක් ඇතුළත ගෙවිය යුතුය. එබැවින් ණය අවශ්‍යතාවක් ඇති දිවිනැගුම ප්‍රතිලාභියාට තමන්වෙත ණය මුදල ලැබීමේ ස්ථාවර දින නියමයක් ඇත.මෙම විශ්වාසය ණය ලබාදී‍ෙම් චක්‍රලේඛනය තුළ ඇතුළත් කිරීමෙන් ණය කළමණාකරණයේ නව පරිඡ්ඡේදය් අරඹයි. ශ්‍රී ලංකාවේ මෙතෙක් බිහිවූ කිසිදු බැංකු ක්‍රමයක ණය මුදල් නිදහස් කිරීමේ කාලවකවානුවක් දක්වා නැත. එබැවින් දිවිනැගුම සහන අරුණ ණය සේවාව බැංකු කටයුතුවලට නව අත්දැකීමක් එක් කරයි.ණය ආපසු ගෙවීමේදී ඇති සහන කාලයට අමතරව පාරිභෝගික ණය ආපසු ගෙවීම සඳහා වසර දෙකක කාලයක් ලබාදීම හා පොලී ප්‍රමාණය ඉතා අඩු අගයක් ගැනීම නිසා ණය ලාභියාට ණය බරකින් තොරව ණය ආපසු ගෙවී‍ෙම් පහසුව ඇති කරයි. එසේම ණය ගැනීමේ දී වයස බාධාවක් නොවේ. මේ නිසා සමාජයක රෝගාබාධවලට ගොදුරුවීමේ වැඩි අවදානමක් සහිත වයස්ගත අයෙකුට පවා ණය සහන සේවාව ලබාගත හැක.සාමාන්‍ය බැංකු ක්‍රමයෙහි මෙම ප්‍රතිපාදනය දක්නට නැත. ණය ඉල්ලුම් කරන්නන්ට සහය වීම සඳහා දිවිනැගුම සංවර්ධන නිලධාරීන් කටයුතු කරනු ලැබේ. මෙම සියලු කරුණු සලකා බැලූ විට දිවිනැගුම සහන අරුණ ණය සේවාව ශ්‍රී ලංකාවේ මෙතෙක් බිහිවූ අති ප්‍රායෝගික ණය සේවාව බවට පත්වනු ඇත. මෙම බැංකු ක්‍රමය සමඟ තරග කිරීමට නම් මීටත් වඩා සහන සලසන බැංකු ක්‍රමයක් ඉදිරිපත් විය යුතුය.එවිට එහි වාසිය ද මේ ර‍ෙට් මෙතෙක් විධිමත් බැංකු ක්‍රමයෙන් බැහැර කළ දිළිඳු ජනතාව වෙතම ලැබෙනු ඇත. ණය ලාභියා වෙත අප එම ණය නිකුත් කළ යුත්තේ අවංකවම එම තැනැත්තාට මුල්‍යමය අපහසුතාවකින් මුදා ගැනීමට හෝ ලබාගත් ණය මුදල යොදවා තම ජීවනෝපාය සකස්කර ගැනීමට පිටුවහලක්වන අයුරිනි. මේ සඳහා ණය පිළිබඳව පවතින ධනවාදී දැක්මෙන් එහා ගිය දර්ශනයක පිහිටා කටයුතු කළ යුතුය.ණය දීම යනු මුදල් යොදවා පොලී ලැබීම මඟින් අතිරික්තය ඉපැයීමයි. ලෝකයේ බැංකු ක්‍රමය නිර්මාණය වූයේ ධනය සමුච්චය කොට ප්‍රාග්ධනය ලෙස ආයෝජකයා අතට පත් කිරීමට හා එසේ ලබාදීම වෙනුවෙන් පොලී අයකර බැංකු ක්‍රමයද ලාභ ලැබීමටයි. මෙම දර්ශනය අනුව දිළින්දන්ට ණය ලබාදී ඔවුන්ව දිළිඳු බවින් මුදවා ගැනීම සඳහා කටයුතු කිරීමට බැංකුවකට අවශ්‍ය නැත.විධිමත් බැංකු ක්‍රමයෙන් හෝ ඒ දර්ශනය මත පිහිටා දුප්පතුන්ව තවත් ණය උගුලකින් පීඩාවට පත්කරන ක්ෂුද්‍ර මුල්‍ය සේවාවකින් දිළිඳුබව තුරන් කිරීමට නොහැක. එබැවින් දුප්පත්කම තුරන්කිරීම සඳහා සත්‍ය වශයෙන් ම කැපවන බැංකු සේවාවකට ජනහිතකාමී දර්ශනයක් මත කටයුතු කිරීම අවශ්‍ය වේ. සමාජ සාධාරණත්වය ඇති කිරීමේ උතුම් පරමාර්ථයෙන් කටයුතු කරන ක්ෂුද්‍ර මුල්‍ය බැංකුවක් ඇතිවන්නේ එවිටයි.මෙම අවශ්‍යතාව හා ඒ සඳහා වූ ප්‍රායෝගික වැඩපිළිවෙළ හඳුනාගත් ආර්ථික සංවර්ධන අමාත්‍ය බැසිල් රාජපක්ෂ මහතා මේ සඳහා නිවැරදිව ‘දිවිනැගුම සහන අරුණ’ ප්‍රජා ණය සේවය දියත් කිරීමට අවශ්‍ය නායකත්වය ලබාදී ඇත. මේ මගින් ක්ෂුද්‍ර මූල්‍ය බැංකු ක්ෂේත්‍රයට නව දර්ශනයක් මත පදනම් වූ ණය සේවාවක් ලබා දේ. ඒ අනුව බලන විට “දිවිනැගුම සහන අරුණ” ප්‍රජා ණය සේවාව හා දිවිනැගුම ප්‍රජා මූල බැංකුව ක්ෂුද්‍ර මූල්‍ය බැංකු සේවාවේ නව පිටුවක් පෙරළා බැංකු ඉතිහාසයේ නොමැකෙන සටහනක් තබා ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>31</day>
    </date>
    <link>http://www.silumina.lk/2014/08/31/_art.asp?fn=ab1408315</link>
    <topic>ජනාධිපතිවරණය ප්‍රකාශයට පත් කළාම අපේ අපේක්ෂකයා කවුදැයි කියන්නම්</topic>
    <author>සංවාද සටහනසරත් පෙරේරා</author>
    <content>එජාප පාර්ලිමේන්තු මන්ත්‍රී රන්ජන් රාමනායකඌව ඡන්දය එජාපය ජයග්‍රහණය කරන ඡන්දයක් බවත් පාර්ලිමේන්තුවෙන් ඉල්ලා අස්වී පෙරදි තරග කළ අපේක්ෂකයන් විශාල වැඩි ඡන්දයෙන් පත්වූ ආකාරයටම හරීන් ප්‍රනාන්දු මහතා ද ඌවේ මහ ඇමැති පුටුවේ වාඩි වනු ඇති බවත් එජාප පාර්ලිමේන්තු මන්ත්‍රී රන්ජන් රාමනායක මහතා කියයි.සිළුමිණ සමඟ සම්මුඛ සාකච්ඡාවකට එක්වෙමින් මේ ප්‍රකාශය කළ මන්ත්‍රීවරයා මේ රට අද අගාධයට වැටී ඇතැයි චෝදනා කළේය. එම සම්මුඛ සාකච්ඡාවේදී ඇසු ප්‍රශ්න කිහිපයක් හා ඒවාට රාමනායක මහතා දුන් පිළිතුරු මෙසේ ය.ඌවේ ඡන්ද සටන ගැන ඔබ කුමක් ද කියන්නෙ?ඌවේ ඡන්දය අපි දිනනවා. අපිට ඌව දිනන්න පුළුවන් සියලුම කාරණා අද ඉෂ්ට වී තිබෙනවා. ලොකු කැප කිරීමක් කරල අපේ පක්ෂයේ හා රටේ ජනප්‍රිය චරිතයක් වන හරීන් ප්‍රනාන්දු මහතා තම පාර්ලිමේන්තු මන්ත්‍රී ධුරයෙන් ඉල්ලා අස්වෙලා ඌව මහ ඇමැති අපේක්ෂකයා ලෙස අපේ පක්ෂයෙන් තරග කරනවා. මේ විදියට මීට පෙරත් පාර්ලිමේන්තුවෙන් ඉල්ලා අස්වී තරග කළ අය විශාල වැඩි ඡන්ද ප්‍රමාණයක් ගෙන ජයග්‍රහණය කර තිබෙනවා. මේ මැතිවරණය එජාපය ජයග්‍රහණය කර ඉතිහාසය වෙනස් කරන ඡන්දයක් වෙනවා.අනෙකුත් පළාත් සභා ඡන්ද උතුරෙන් පිට සියල්ල දිනුවේ ආණ්ඩුවයි. ඌව විතරක් එජාපය දිනයි ද කියන ප්‍රශ්න මතු වෙනවා...?බලන්න දකුණු බස්නාහිර පළාත් සභා ඡන්දවලදී ආණ්ඩුව වැඩියෙන්ම වැඩ කළා කියපු අධිවේග, යම් යම් සංවර්ධන ව්‍යාපෘති කළා කියමින් ආණ්ඩුවේ බලධාරීන් ඉහළම ආශිර්වාදය ලබමින් බලගතු ආරක්ෂක ලේකම්වරයා පවා ඡන්ද වේදිකාවට එද්දිත් එම පළාත් සභා දෙකේම ආණ්ඩුවට ලැබුණ ඡන්ද සංඛ්‍යාවත් අඩුවෙලා ආණ්ඩුවට තිබුණ මන්ත්‍රී ආසන සංඛ්‍යාව 17 කින් අඩුවුණා. ආණ්ඩුවට එහිදී අහිමි වුණ ඡන්ද සංඛ්‍යාව 249000 ක් පමණ වුණා.බිත්තර වී, බිත්තර, කුකුළු පැටව්, ජංගම දුරකථන, සාරි, බුරියානි, සෙවිලි තහඩු, ත්‍රීවිල්, වෑන්, ඉඩම් සබ්බ සකලමනාව බෙද්දියි ආණ්ඩුවේ ඡන්ද වැටුණේ. ඡන්ද අඩු වුණේ. දැන් එදාට වඩා තත්ත්වය නරක අතට හැරිලා මිනිස්සුන්ට ජීවත්වෙන්න බැරි තත්ත්වයක් තියෙන්නෙ.නමුත් ඒ පළාත් සභා දෙකත් දිනුවේ ආණ්ඩුවයි...?ආණ්ඩුවේ වැටිල්ල දකුණෙන් බස්නාහිරින් ආරම්භ වුණා කවුරුත් පිළිගන්න කතාවක්නේ. ඌව කියන්නේ රටේ දුප්පත්ම පළාත කියන්නේ ආණ්ඩුවේම සංඛ්‍යා ලේඛනවලින්. අධ්‍යාපනය, සෞඛ්‍යය පහළම තැන්වල ඌව තියෙන්නේ. රාජපක්ෂවරයකුට විරුද්ධව ඌවේ සටන තියෙන්නෙ. මේ ඡන්දය ඌව මහ ඇමැතිවරයාට එච්චර සුබවාදී නොවන බව ආණ්ඩු පක්ෂය ඇතුළතම කෙරෙන කුලල් කාගැනීම්වලින් හෙළි වෙනවා.කොහොමත් පරාජය වූ ඡන්ද ගණනාවකින් පසු මහ ඡන්දයකට කලින් එන අවසාන මැතිවරණය ලෙස සැලකෙන මේ ඡන්දය එජාපයට විශේෂයි...?දැන් පැහැදිලිව එක්සත් ජාතික පක්ෂයේ ඒරාෂ්ටකය ඉවරයි. ඉස්සරහට එන්නේ අපි ඡන්ද දිනන කාලය. ආණ්ඩුවේ වරදානවලට හසු නොවන ජනප්‍රිය තරුණ දේශපාලනඥයෙක් සමඟ දක්ෂ කණ්ඩායමක් අපේ පක්ෂයෙන් ඌවට ඉදිරිපත් කර තිබෙනවා. පාර්ලිමේන්තුවේ ඉල්ලා අස්වූ අපේක්ෂකයන් ඉදිරිපත් කළ අවස්ථාවල ඔහු වැඩිම ඡන්දයෙන් මහ ඇමැතිවරයා ලෙස පත්වෙලා තියෙනවා.බස්නාහිර, දකුණ ඡන්ද ප්‍රතිඵලයෙන් පස්සේ ආණ්ඩුවේම ප්‍රබල ඇමැතිවරයෙක් වන නිමල් සිරිපාල ද සිල්වා මහතා කිව්වා මේ ඡන්ද ප්‍රතිඵලය ආණ්ඩුවට රතු එළියක් දල්වලා තියෙනවා කියනවා, මා කියනවා ඌව ඡන්දයෙන් දකුණ බස්නාහිරට වඩා දරුණු පණිවුඩයක් ආණ්ඩුවට යැවීමට ඌවේ ජනතාව කටයුතු කරන බවට සැකයක් නැහැ.ඇයි ඔබ ආණ්ඩුවේ ශේෂ පත්‍රයේ වැඩිවන වත්කම් ගැන කතා නොකර බැරකම් ගැන විතරක් කතා කරන්නෙ?ආණ්ඩුව විශාල වැඩ කොටසක් කළා කියල හැමදාම කියනවා. විශාල වැඩ ආණ්ඩුව කරල තියනවා. මේ රටේ හැම පුරවැසියෙක් රුපියල් තුන්ලක්ෂතිස් එක්දහක ණයකාරයන් කරල තියනවා. අද ණය වාරික ගෙවන්න බැරි බංකලොත් තත්ත්වයකට රට ඇද දමා තිබෙනවා.දළ දේශීය නිෂ්පාදිතය ණය ගෙවා ගන්න ප්‍රමාණවත් නැහැ. මත්තල, හම්බන්තොට වරාය වැනි ප්‍රතිලාභ නොලැබෙන ව්‍යාපෘතිවලට ගත් ණය ගෙවන්න ණය පොලී ගෙවන්නවත් ඒ ව්‍යාපෘතිවලින් ලැබෙන ආදායම් ප්‍රමාණවත් නැහැ. මේ නිසා මහජනයාගෙන් පරිප්පු ටිකෙන් අල ගෙඩියෙන් කිරිපිටි ටිකෙන් ගන්න බදු මුදල්වලින් තමයි මේ ණය ගෙවන්න වෙන්නෙ.නොරොච්චෝලේ විසිඅට පාරක් කැඩුණා. ආණ්ඩුව කරපු විශාල ව්‍යාපෘති සියල්ලක්ම දූෂිතයි. කොමිස් ගැහිල්ලෙන් සීමිත පාලකයන් පිරිසක් පමණක් පොහොසතුන් වී සිටිනවා. ඇමැති බිරින්දෑවරුම කෝටිපතියන් වී සිටින ඇමැතිවරු ගැන කතා කරනවා. මේ ආණ්ඩුවෙන් හදපු ගෝඩ් පාදර්ල ගැන ආණ්ඩුවේම මැති ඇමැතිවරු විවේචන එල්ල කර ගන්නවා. ඩිලාන් ඇමැතිවරයා නිදන කාමරේ කරන දේවල් ඇමැති කාමරේ කරන ඇමැතිවරු ගැන කතා කරනවා.මේ විදියට දූෂණයට වංචාවට දොර ඇරල පාලක පැලැන්තියේ දෙතුන් දෙනකු කෝටි ප්‍රකෝටිපතියන් කෙරෙන විශාල වැඩ කොටසක් කෙරිල තියනවා. මේ කෙරුවාවේ ප්‍රතිඵල ලබන 21 වැනිදා එළිවන ජාමේ බලාගන්න පුළුවන් වේවි.ඔබ ඔය විදියට චෝදනා කෙරුවත් ඒක පුද්ගල ආදායම ඉහළ ගොස් ආර්ථික සංවර්ධන වේගය ඉහළටම ගිය විරැකියාව, දුප්පත්කම, උද්ධමනය තනි ඉලක්කමට පත් කෙරුණ යුගයක් අද උදාවෙලා තියනව නේද...?මං මේ ඉලක්කන් හරඹය ගැන පාර්ලිමේන්තුවේදී මුදල් නියෝජ්‍ය ඇමැති සරත් අමුණුගම මහතාගෙනුත් ප්‍රශ්න කළා. සංඛ්‍යා ලේඛන දෙපාර්තමේන්තුවේ නිලධාරියෙක් මේ සංඛ්‍යා ලේඛන විකෘති කරපු ඒවා බවට කළ ප්‍රකාශය වැරැදිනම් ඔහු අත්අඩංගුවට ගෙන නීතිය ක්‍රියාත්මක කරන ලෙස මා ඉල්ලා සිටියා. මොකක්ද නියෝජ්‍ය ඇමැතිවරයා කිව්වේ එහෙම අත්අඩංගුවට ගැනීමක් අවශ්‍ය නැති ය කිව්වා. කථානායකතුමා ගේත් අවධානය මා මේ පිළිබඳව යොමු කළා.මේ පෙන්නන චිත්‍රය සම්පූර්ණයෙන් බොරු. මේක අපේ ආචාර්ය හර්ෂ ද සිල්වා වගේ මන්ත්‍රීවරු දිගටම පෙන්වා දීල තියනවා. චීනයෙන් ගිනි පොලියට ණය අරන් මේව ඔක්කොම කරන්නේ. මේක හරියට ගමේ ලොකුම ඉඩම තියන මිනිහට ගිනි පොලිකාරයෝ ඉඩම අයිති කරගන්න බලාගෙන පුළුවන් තරම් ණය දෙනව වගේ වැඩක්. චීනය අද මේ රට ගිලගෙන යනවා.අද වෙනකොට රටේ විනිමය සංචිත පෙර නොවූ විරූ මට්ටමට ඉහළ ගිහිල්ල කියල මහ බැංකුව කියනවා...?මේක මතක් කරපු එක හොඳයි. අද මේ රට විනිමය එකතු කරගන්නේ මැදපෙරදිග වහල් සේවයට අපේ අම්මල, කාන්තාවන් වහල් සේවයට යවල. සෞදියේ විතරක් ලක්ෂ 6 ක් මේ වහල් සේවයේ යෙදෙනවා. මැදපෙරදිග මේ රටේ දහඅට ලක්ෂයක් විසිලක්ෂයක් අතර වහල් මෙහෙයේ යෙදෙනවා. මේ රටේ දෙකෝටි විසිලක්ෂය ජනගහනයෙන් සියයට දහයක් මේ රටේ හරිහමන් ආදායමක් හොයාගන්න බැරුව මැදපෙරදිග වහල් සේවයට ගිහිල්ල තියනවා. ඇත්ත කතාව මේකයි.රටක් දියුණු වෙන්න නම් ඒ රටේ ආයෝජන වැඩි කරල අලුත් කර්මාන්ත කෘෂිකර්මාන්ත පුළුවන් හැම අංශයක්ම සංවර්ධනය කරල රටේ ශ්‍රම වෙළෙඳපොළට එන ජනතාවට ඉහළ ආදායමක් ලබා දෙන්න සමත් වෙන්න ඕන. අද එහෙම සංවර්ධනයක් දකින්න නැහැ. කුඩු ජාවාරම්, එතනෝල් ගෙන්වීම, ගණිකා මඩම් මේව තමයි අපේ රටේ ආශ්චර්ය වෙලා තියෙන්නේ. මේ යන ආර්ථික රටාව තේරුම් ගන්න හොඳ පොතක් තියනව ආර්ථික ඝාතකයා (එකොනොමික් හිට්මෑන්) කියලා.ඒක කියවන්න කියල ඉල්ල හිටිනවා. ධනපති රටවල් දුප්පත් රටවලට ණය දීල ඒ රටවල බෙල්ල හිර කරන හැටි ඒ පොතේ තියෙනවා. මේක ග්‍රීසිය, ඉන්දුනීසියාව, ඉතියෝපියාව, සුඩානය මේ හුඟක් රටවලට අත්දකින්න වෙලා තියනවා.ඔබ ආණ්ඩුවට හිස නොනමන විපක්ෂයේ සටන්කාමී මන්ත්‍රීවරයෙක් ලෙසයි ප්‍රසිද්ධ. මේ අවුරුද්ද යූඇන්පීයටත් විශේෂ අවුරුද්දක්. මොකද මේ අවුරුද්දේ අර එජාප ආණ්ඩුවක් තිබුණ 2001 / 2002 අවුරුදු දෙක අත්හැර දැම්මොත් එජාප විපක්ෂයට වැටිල අවුරුදු විස්සක් පිරෙනවා. මේ ඌව ඡන්දෙ පැරදුණොත් තවත් අවුරුදු විස්සකට එජාපය විපක්ෂයට වැටෙන්න පුළුවන් නේද?අපි ආණ්ඩුව දෙශාබාන මුසාවාද මැද උගුර ලේ රහ වෙනකම් ජනතාවට ඇත්ත පහදල දෙන්න උත්සාහ කරනවා. පවුල්වාදය, සීමිත පිරිසක් රටේ සම්පත් ගසා කෑම, සුදුස්සාට සුදුසු තැන නොදීම, රටේ නීතිය ක්‍රියාත්මක නොකිරීම හරහා අද මේ රට විනාශ කරල තියෙන්නේ. ගමේ කතාවක් තියනවා කිව්වට නාහන ගුරු ඉහළ ගියත් එකයි පහළ ගියත් එකයි කියලා. ජනතාව රටේ තියන ඇත්ත තත්ත්වය තේරුම් අරන් මේ පාලනය පෙරළා දමන බවට සැකයක් නැහැ. මේ රජයේ ඇද වැටීම ඇමැතිවරුම එකිනෙකාට විරුද්ධව කරන දෝෂාරෝපණවලින් හොඳින්ම පැහැදිලියි.ඉදිරියේ එන ජනාධිපතිවරණයක එජාප අපේක්ෂකයා කවුද? රනිල් වික්‍රමසිංහ විපක්ෂ නායකවරයා ද?හත් ගව්වක් තියා අපේ අපේක්ෂකයා කියන්න ඕන නැහැ. ජනාධිපතිවරණය ප්‍රකාශ කළාම අපේ අපේක්ෂකයා පක්ෂය නම් කරනවා. රනිල් වික්‍රමසිංහ මහත්මයා මම දකින්නේ නිවැරැදි පිරිසුදු දේශපාලනයක් කරන පුද්ගලයෙක් විදියට. ඔහු පරිහානියට පත්කළ සෘණ ආර්ථිකයක් ධන පැත්තට හරවපු පරිණත දේශපාලනඥයෙක්. හොර නාමයක් කවදාවත් නොගෑවුණ රනිල් වික්‍රමසිංහ මහත්තයට මේ රටේ ජනාධිපති වෙන්න බාධාවක් තියෙනව කියල මා හිතන්නේ නැහැ.ඔහු බලය තියෙනකොට වාහන පර්මිට් දෙන්න ගියේ මේ රටේ ජනතාවට සංවර්ධිත පෝෂිත ආර්ථිකයක් උදාකර දීමට අවශ්‍ය කරන දර්ශනයත් ඒ ශක්තියත් ඔහුට තිබෙන බව මම විශ්වාස කරනවා.සංවාද සටහනසරත් පෙරේරාවිදුලි සන්දේශ හා තොරතුරු තාක්ෂණ ඇමැති රංජිත් සියඹලාපිටියනැණසල ව්‍යාපෘතියට ලැබුණු අන්තර්ජාතික සම්මානය ගැන ඔබට මොනවද කියන්ඩ තියෙන්නේ. ?නැණසල ව්‍යාපෘතිය ආරම්භ කෙරුණේ 2005 වසරේ දී ජනාධිපතිතුමා අගමැතිධූරයේ කටයුතු කළ කාලයේදීය මේ සතියේ මා විවෘත කළා 801 වෙනි නැණසල. 2011 දී නැණසල ව්‍යාපෘතිය තොරතුරු තාක්ෂණ ආයතනයට බාර දුන්නා.මේ සම්මානය බිල් ගේට් පදනම විසින් ලබා දුන්නේ ලෝකයේ රටවල් 110ක තොරතුරු තාක්ෂණ ආයතන 199ක් අධ්‍යයනය කිරිමෙන් පසුවයි. මේ සම්මානය නැණසලට ලැබුණේ මේ වසරේ. මීට පෙර මේ සම්මානය ලෝකයේ තොරතුරු තාක්ෂණය වර්ධනය කිරීම සඳහා කැපවු ආයතන පහක් සදහා පසුගිය වසර පහක කාලයේදී ලබා දී තිබෙනවා. හයවෙනි වතාවේ සම්මානය තමයි ණැනසලට ලැබුණේ.බිල් ගේට් පදනමේ ජුරි සභාවේ බහුතරය විසින් මේ සම්මානය සඳහා ලංකාවේ නැණසල තෝරා ගෙන තිබුණා. ඒ ජුරි සභාව ලංකාවට පැමිණීමෙන් පසුව ඒකමතිකව තීන්දු කොට තිබුණා මේ සම්මානය ලංකාවේ ණැනසලට ලබා දෙන්ඩ.පසුගියදා ප්‍රංශයේ ලියෝන් නගරයේදී ලැබුණ මේ සම්මානය සමඟ රුපියල් ලක්ෂ 1300 ක මුදලක් සහ රුපියල් ලක්ෂ 1400 වටිනා මෘදුකාංග අපට හිමි වුණා. මේ ආයතනය ලෝකයේ තිබෙන ඉතාම ස්වාධීන ආයතනයක්. බිල් ගේට් සහ ඔහුගේ බිරියගේ නමින් තමයි මේ ස්වාධීන ආයතනය පිහිටුවා තිබෙන්නේ. ස්වාධීන සමීක්ෂණ ආයතනයක් ලෙස මේ අයතනයෙන් ලැබුණ මේ සම්මානය අපේ රටට ලැබුණු විශිෂ්ට ජයග්‍රහණයක්.මේ රටේ සියලුම පුරවැසියන් තොරතුරු තාක්ෂණ දැනුමෙන් සන්නද්ධ කිරීමට ජනාධිපතිතුමා මේ කටයුත්ත ආරම්භ කළා. එතුමාගේ දුර දක්නා නුවණ නිසා තමයි අද අපේ රට තොරතුරු තාක්ෂණ දැනුමෙන් සන්නද්ධ වෙලා තියෙන්නේ. 2005 වසර වෙනකොට මේ ර‍ටේ කවුරුත් තොරතුරු තාක්ෂණ දැනුම ගැන කතා කළේ නෑ. එදා මේ රටේ තොරතුරු තාක්ෂණ දැනුම සියයට 4 යි. එයිනුත් සියයට තුනක් නාගරික ප්‍රජාව. සියයට එකයි ග්‍රාමීය පුද්ගලයන්ගේ තොරතුරු තාක්ෂණ දැනුම.එදා අපේ රටේ තොරතුරු තාක්ෂණ දැනුම ඉන්දියානු කලාපයේ පහළම මට්ටමක තිබුණේ. අපට අභියෝග තිබුණා. ඒ නිසා තමයි ජනාධිපතිතුමාගේ උපදෙස් මත නැණසල මධ්‍යස්ථාන පන්සල් , පල්ලි සහ කෝවිල්වල පටන්ගත්තේ. මහින්ද චින්තනයෙන් රටේ හැම අංශයක් ගැනම විශේෂ අවධානයක් යොමු කරලා සොයා බැලීමක් කරනවා.ඒ කියන්නේ මහින්ද චින්තනයේ තිබෙන එක් අංශයක් සැබෑවක් බවට පත්‍ වෙලා?පැහැදිලිවම ඔව්. මහින්ද චින්තනය කියන්නේ ප්‍රායෝගික වැඩපිළිවෙළක්. නිදහස ලැබු දා පටන් මේ රටේ මැතිවරණවලට ඉදිරිපත් වු නායකයන් මැතිවරණ ප්‍රතිපත්ති ප්‍රකාශන ඉදිරිපත් කළා. නමුත් මැතිවරණ ජයගත් පසුව ඒ ප්‍රතිපත්තිවලට වෙච්ච දෙයක් නෑ. ඒ නායකයන් අකමැතිම දේ බවට ඒ මැතිවරණ ප්‍රතිපත්ති පත් වුණා. නමුත් මහින්ද චින්තන 1 සහ 2 යන දෙකෙන්ම අර්ථ ගැන්වු වැඩපිළිවෙළක් වන මේ රටේ තොරතුරු තාක්ෂණ දැනුම ඉහළ නැංවීම ප්‍රා‍යෝගික ලෙස ක්‍රියාවට නංවා තිබෙනවා. ඒ නිසා මේ සම්මානය ලැබීම මා දකින්නේ මහින්ද චින්තනයේ එක් අංශයක් ලද විශේෂ ජයග්‍රහණයක් ලෙසයි.ඔබතුමා කියන විදියට මේ වන විට සාමාන්‍ය ජනතාව අතරට තොරතුරු තාක්ෂණ දැනුම ගලා ගෙන ගිහින් තිබෙනවා?අපේ රටේ අද වැඩියෙන්ම තොරතුරු තාක්ෂණ දැනුම ලැබෙන ස්ථාන බවට අපි පන්සල , පල්ලිය සහ කෝවිල පත් කරලා තියෙනවා. එවැනි ස්ථානවල අපි පිහිටුවා තිබෙන නැණසල මධ්‍යස්ථාන මඟින්. ඈත දුෂ්කර පළාත් ලෙස හඳුන්වන ගම්මානවල පවා අද නැණසල මධ්‍යස්ථාන පිහිටුවා තිබෙනවා. රටේ දකුණු ප්‍රදේශය වගේම රටේ උතුරු ප්‍රදේශවලත් නැණසල අද ජනප්‍රිය වෙලා තිබෙනවා.කොටින්ම කිව්වොත් ඩෙල්‍ෆ් දුපතේ සහ නාගදීපයේ පවා ණැනසල මධ්‍යස්ථාන පිහිටුවා තිබෙනවා. ඒ නිසා ණැනසල කියන්නේ මේ රටේ ජනතාවට ඉතාම සමීප ආයතනයක්.මේ වෙනකොට අපේ රටේ තොරතුරු තාක්ෂණයේ දියුණුව මොන ව‍ගේද?2005 වසර වෙන කොට මේ රටේ තොරතුරු තාක්ෂණ දැනුම තිබුණේ සියයට 4 මට්ටමේ. නමුත් අද වෙන කොට අපි රටේ තොරතුරු තාක්ෂණ දැනුම සියයට 50 දක්වා වැඩි කරලා තිබෙනවා. 2005 වෙනකොට මේ රටේ ග්‍රාමීය දරුවන්ගේ තොරතුරු තාක්ෂණ දැනුම නාගරික මට්ටමට වඩා සියයට 50 ක් 60 කින් පහළ මට්ටමක තිබුණේ. නමුත් අද නාගරික දරුවන්ගේ තොරතුරු තාක්ෂණ දැනුමට සමානව ග්‍රාමීය දරුවන්ගේ තොරතුරු තාක්ෂණ දැනුම වැඩි වෙලා තිබෙනවා. අපට බිල් ගේට්ස් මහතා කිව්වේ ලංකාවේ වසර 10 කාලයකදී රටේ තොරතුරු තාක්ෂණ දැනුම සියයට 50 මට්ටමට ගෙන ඒම අසමසම දෙයක් කියායි.ඒ කියන්නේ අපේ රටේ ජනතාව ඊ මේල් සහ ඉන්ටර්නෙට් මඟින් වැඩ කරන තැනට පත් වෙලා?පැහැදිලිවම. අපේ රටේ ග්‍රාමීය ජනතාවට තිබුණු ප්‍රධානම ප්‍රශ්නයක් තමයි තොරතුරු තාක්ෂණ දැනුම ලබා ගැනීමේ ගැටලුව‍. නමුත් අද ඒකට විවිධ ක්‍රම තිබෙනවා. දැන් බලන්ඩ පැසල් දරුවන්ට තොරතුරු තාක්ෂණ දැනුම ලබා දෙන්ඩ මිස්සක නැණ පියස , මහින්දෝදය විද්‍යාගාර මගින් අවස්ථාව ලැබිලා තියෙනවා. ඒ වගේම පැසල් හැර ගිය සහ සාමාන්‍ය ජනතාවගේ තොරතුරු තාක්ෂණ දැනුම වැඩි කිරීමට තමයි පන්සල් , පල්ලි සහ කෝවිල්වල නැණපියස මධ්‍යස්ථාන පිහිටුවා තිබෙන්නේ.ඒ වගේම තමයි පැසල් දරුවන් සහ සාමාන්‍ය ජනතාව පවා අද තොරතුරු තාක්ෂණ දැනුම උපයෝගී කරගෙන ප්‍රතිලාභ රැසක් ලබා ගන්නවා. විශේෂයෙන්ම ගොවි ජනතාවට තමන්ගේ නිෂ්පාදන සදහා එදිනෙදා වෙළෙඳ පොළේ මිල ගණන් ලබා ගන්ඩ මේ දැනුම භාවිතා කරනවා. ඒ ව‍ගේම ධීවරයන් මේ දැනුම යොදා ගෙන විශාල ප්‍රයෝජන ලබා ගන්නවා.මේ ආණ්ඩුව ඌව පළාත් මැතිවරණයේදී ප්‍රචණ්ඩත්වය වපුරනවා කියලා ‍චෝදනාවක් නැ‍ඟෙනවා?අපේ රටේ මෑත කාලයේ මැතිවරණ ප්‍රචණ්ඩ ක්‍රියා සිදු වෙනවා කියන කතාව මං අනුමත කරන්නේ නෑ. 1977 සිට 1989 වගේ කාලවල පැවැති මැතිවරණ දෙස අවධානය යොමු කළොත් පැහැදිලිවම මැතිවරණ ප්‍රචණ්ඩ ක්‍රියා අපිට දකින්ඩ ලැබුණා.ඒ අති බිහිසුණු මැතිවරණ ප්‍රචණ්ඩ ක්‍රියා එක්ක දැන් සිදුවෙන පොඩි රණ්ඩු මැතිවරණ ප්‍රචණ්ඩ ක්‍රියා විදියට හඳුන්වන්ඩ බැහැ. නමුත් අද කුඩා ප්‍රමාණයේ මැතිවරණයට අදාළ සිදු වීමක් වුණත් මාධ්‍ය ඉතා විශාල සිදු වීම් ලෙස හුවා දක්වනවා. ඒකට හේතුව තමයි අපේ ර‍ටේ පැවැති උතුරු නැ‍ඟෙනහිර යුද්ධයට පසුව අපේ ර‍ටේ විශාල තොරතුරු හිඟයක් තිබෙනවා. ඒ නිසා මාධ්‍ය ඌව පළාත් සභා මැතිවරණයේ කුඩා සිදු වීම් වුණත් වැඩි වටිනාකමක් දීලා උළුප්පා පෙන්වනවා.නමුත් දැන් අපේ රටේ මැතිවරණ ප්‍රචණ්ඩ ක්‍රියා කියලා දෙයක් සිදු නොවෙන තරම්. අපේ රටේ හිටපු ජනාධිපති අපේක්ෂකයෙක් වුණ කොබ්බෑකඩුව මහත්තයාගේ ඡන්දයත් හොරට දාපු රටක් මේක. පසුගිය පළාත් සභා මැතිවරණයේදී අගමැතිතුමාට හැදුනුම්පත ගේන්ඩ බැරි වෙලා ඡන්දය නොදා ටික වේලාවක් ඉන්ඩ වුණා. ඒ නිසා විපක්ෂය කියන තරමේ මැතිවරණ ප්‍රචණ්ඩ ක්‍රියා මේ ර‍ටේ සිදු වෙන්නේ නෑ.ඔබතුමා කිව්වා මේ රටේ තොරතුරු හිඟයක් තියෙනවා කියලා?ඇත්තටම මා කිව්වා වගේ අපේ රටේ යුද්ධය පැවැති කාලයේ මේ රටේ මාධ්‍යවලට ඕනෑ තරම් තොරතුරු තිබුණා. ඒ වගේම යුද්ධයට පස්සේ මේ රටේ දැවැන්ත ලෙස විද්‍යුත් සහ මුද්‍රිත මාධ්‍ය බිහි වුණා. ඒ වගේම රටේ සියයට පන්සියයකින් වෙබ් අඩවි බිහි වුණා. මේ හැම මාධ්‍ය ආයතනයක් අතරම තරගයක් තිබෙනවා. ඒ නිසා ඔවුන් හැම විටම උත්සාහ කරන්නේ වඩාත් විවාදයට ලක් වෙන උණුසුම් පුවත් වාර්තා කරන්ඩ. පසුගිය සතියේ නැණසලට බිල් ගේට් සම්මානය ලැබුණා. නමුත් ඒ ගැන අපේ රටේ ජනතාවගේ අවධානය අඩුවෙන් යෙමු වෙන්නේ.නමුත් ඌව පළාත් සභාවේ මැති ඇමැතිවරු දෙන්නෙක් වචන හුවමාරුවක් කර ගන්නවා නම් ඒක මාධ්‍යයෙන් දකින්ඩ මේ රටේ ජනතාව කැමැතියි. බදුල්ල දිස්ත්‍රික්කයේ කෝටි ගණනක මාර්ගයක් විවෘත කළොත් ඒක ජනතාව වැඩිය බලන්නේ නැති ප්‍රවෘත්තියක්. හැබැයි බදුල්ලේ පොස්ටර් ගහන්ඩ ගිහින් ආණ්ඩුවේ සහ විපක්ෂයේ දෙදෙනෙක් ගහ ගත්තොත් ඒක බලන්ඩ ජනතාව කැමැතියි.පසුගිය දවසක එ.ජා.ප යේ වෙබ් අඩවියක් විවෘත කෙරුණා. ඒ අවස්ථාවේ එ.ජා.ප නායකයා කිව්වා ඔවුන්ගේ ආණ්ඩුවකින් මේ රටේ තොරතුරු තාක්ෂණ දැනුම දියුණු කරනවා කියලා. ඒ කතාවට මාධ්‍ය විශාල ප්‍රචාරක් ලබා දුන්නා.නමුත් මේ ර‍ටේ වසර 10 කින් තොරතුරු තාක්ෂණ දැනුම සියයට 50 වැඩි වෙලා කියන ප්‍රවෘත්තියට මාධ්‍යයේ වැඩි ඉඩක් ලැබෙන්නේ නෑ. මේ ර‍ටේ වාණිජකරණයට ලක්වු මාධ්‍යත් ජනතාව ඉල්ලන දෙය තමයි ලබා දෙන්නේ. ඒකට අපට දොස් කියන්ඩ බෑ. ඒ නිසා මාධ්‍යවල කියවෙන තරම් ප්‍රචණ්ඩත්වයක් ඌව පළාත් සභා මැතිවරණයේ දකින්ඩ නැහැ. ඒක තමයි ඇත්ත.ඔබතුමා කියන්නේ ඌව පළාත් සභා මැතිවරණයේදී විපක්ෂයට ආණ්ඩුවෙන් හිරිහැර වෙන්නේ නෑ ?ඇත්තටම නෑ. හැබැයි දැන් ඔය කියන විදියේ මහා බිහිසුණු හිරිහැර වෙන්නේ නෑ. නමුත් ඔය ආණ්ඩුවේ සහ විපක්ෂයේ දෙන්නෙක් වචන හුවමාරුවක් වෙන්ඩ පුළුවන්. දෙපක්ෂයේ අය තම විරුද්ධ පක්ෂයේ අයගේ පෝස්ටර් ඉරන්ඩ පුළුවන්. ඒවා එදත් වුණා. අදත් වෙන්ඩ පුළුවන්. නමුත් ඒවා 1988 ,1989 කාලයේ වුණ ඡන්ද පෙට්ටි මංකොල්ල කෑම් වගේ මහා ප්‍රචණ්ඩ ක්‍රියා නෙමෙයි.පසුගිය සතියේ ඌව පළාතේ ජ.වි.පෙ කාර්යාල බුරුතු පිටින් කඩලා තිබුණා. චෝදනාව එල්ල වුණේ ආණ්ඩුවට ?මේ කාර්යාල කැඩුවේ ආණ්ඩුවේ පාර්ශ්වයෙන් කියලා ඔප්පු වෙලා නැහැ. ඒ නිසා මෙවැනි කාර්යාල කැඩීම් විපක්ෂයේ ඉන්න එ.ජා.ප යේ අයට වුණත් කරන්ඩ පුළුවන්. දේශපාලන වාසි ගන්ඩ ඒවා හොඳ උපක්‍රම. ඕනෑම කෙනෙකුට චෝදනා කරන්ඩ පුළුවන්. නමුත් ඒවා සිහිබුද්ධියෙන් විමසා බලන්ඩ ඕනෑබදුල්ල දිස්ත්‍රික්කය මේ පළාත් සභා මැතිවරණයේ දී ආණ්ඩුවට ජය ගන්ඩ අමාරු වේවි කියලා විපක්ෂය මතයක් ඉදිරිපත් කරනවා?ඔය අමාරු කතාව විපක්ෂය දැන් 29 වෙනි වතාවට කියන්නේ. මැතිවරණයක් එනකොට කියනවා මේ දිස්ත්‍රික්කය දිනා ගන්ඩ ආණ්ඩුවට අමාරුයි කියලා. හැබැයි ඡන්දය තිබ්බට පස්සේ ආණ්ඩුව මැතිවරණය දිනනවා. ඒකයි ඇත්ත. මේ රටේ ජනතාවගේ ප්‍රශ්නවලට විසඳුම් ලබා දුන් වෙනත් ආණ්ඩුවක් තියෙනවාද? නැහැ. මේ ආණ්ඩුව විතරයි ජනතාවගේ සැබෑ ප්‍රශ්නවලට විසදුම් ලබා දුන්නේ කියන දෙය ජනතාව දන්නවා. ඒ නිසා ආණ්ඩුවට මැතිවරණ දිනන එක ප්‍රශ්නයක් නෙමෙයි.අසරණ වෙලා ඉන්න විපක්ෂයට තමයි මැතිවරණ දිනන්ඩ අමාරු. අපි විපක්ෂයට ගියා නම් අපිට මුල් මාස 6 දී ආණ්ඩුව විවේචනය කරන්ඩ කරුණු ඕනෑ තරම් තිබ්බා. අද විපක්ෂයට එහෙම මේ ආණ්ඩුව විවේචනය කරන්ඩ දේවල් තියෙනවාද නෑ. විපක්ෂය බලයට පත් වුණොත් මෙන්න මේ දේ ලැබේවි කියලා කියන්ඩ මේ රටේ ජනතාවට හැගෙන්නේ නෑ. ඒ නිසා විපක්ෂයට බලය දෙන්ඩ මේ රටේ ජනතාව මෝඩ නෑඌව පළාත් සභා එ.ජා.ප මහ ඇමැති අපේක්ෂක හරීන් ප්‍රනාන්දු ආණ්ඩුවට අභියෝගයක්ද?කිසිම අභියෝගයක් නෑ. මං කියන්ඩ කැමැතියි ඔය විපක්ෂයේ ඉන්න සියලු දෙනාම පාර්ලිමේන්තුවෙන් අස් වෙලා ඌව පළාත් සභාවට තරග කළත් ඌව පළාතේ එකම මැතිවරණ ආසනයක්වත් ජයග්‍රහණය කරන්ඩ ඒ අයට බෑ. එහෙව් එකේ හරීන් ප්‍රනාන්දු ඌව පළාත් සභාවේ මොනවා කරන්ඩද? එතුමා නිකම්ම පළාත් සභා මන්ත්‍රි කෙනෙක් වේවි ඒක නම් ස්ථිරයි. හරීන්ට ඌව මහ ඇමැතිකම හීනයක්ම විතරයි. මැතිවරණයට පසු දිනයේ හරීන්ට මහා පසු තැවීමකට මුහුණ දෙන්ඩ වෙනවා. ඒක එයාට දරා ගන්ඩ බැරි වේවි.ඉදිරි පළාත් සභා මැතිවරණයේදී විපක්ෂය රටේ මහා පෙරළියක් කරන බව ප්‍රකාශ කරනවා?මං කලින් කිව්වා වගේම විපක්ෂය මෙවරත් 29 වෙනි වරටත් පරාජයට පත් වෙනවා. මා ශ්‍රි.ල.නි.ප යේ ඇමැතිවරයෙක් විදියට මේ කතාව කියනවා නෙමෙයි. මේක යු.ඇන්.පී අයත් හොදටම දන්නවා.ඌව පළාත් සභා මැතිවරණයට පෙර ආණ්ඩුවේ ඇමැතිවරු 3ක් විපක්ෂයට පනින්ඩ සුදානම් වෙන බවට මාධ්‍ය වාර්තා කර තිබුණා.?ආණ්ඩුවේ මැති ඇමැතිවරු මළගෙදරක ගියත් මඟුල් ගෙදරක ගියත් එක මේසයකට වෙලා කතා කළත් මේ වගේ කතා පැතිරෙනවා. මේ වගේ ප්‍රවෘත්ති මාධ්‍යත් නිර්මාණය කරනවා. ඒ නිසා මේවා ප්‍රවෘත්ති විතරයි කිසිම වැදගත්කමක් නෑ.මේ ආණ්ඩුව යටතේ ඌව පළාත රටේ දුප්පත්ම පළාත බවට පත් වෙලා කියන චෝදනාවට ඔබ මොනවද කියන්නේ?මේ රටට නිදහස ලැබු දවසේ ඉදලාම බස්නාහිර පළාතට සාපේක්ෂව ඌව පළාත දුප්පත් පළාතක් බව සත්‍යක්. නමුත් ඌව පළාතේ ජනතාව ගැන සොයා බැලු මේ රජය තරම් වෙනත් රජයක් මේ රටේ තියෙනවාද? ඌව පළාතේ මොනරාගල දිස්ත්‍රික්කය ත්‍රස්තවාදයෙන් බැට කෑවා.යුද්ධය නිම කරලා මොනරාගල දිසාවේ ජනතාවට නිදහස දුන්නේ මේ රජය නෙමෙයිද? ඌව පළාතේ ඉන්න ගොවියාට පොහොර සහනාධාරය දුන්නේ මේ රජය නෙමෙයිද? ඌව පළාතේ ආර්ථික සමාජමය වශයෙන් දියුණුවට පත් කළේ මේ රජය නෙමෙයිද? සංඛ්‍යාලේඛනවලින් ඌව පළාත දුප්පත් වුණාට ඒක සැබෑ යථාර්ථය නෙමෙයි. නමුත් ඉතිහාසයේ කුඩම්මාගේ සැලකිලි ලබපු ඌව පළාතට සම අයිතිවාසිකම් දුන්නේ මේ රජය . ඒ නිසා ඌව පළාතේ බුද්ධිමත් ජනතාව ඡන්දය දිනයට නිසි පිළිතුරු විපක්ෂයට ලබා දේවි. ඒගැන අපි කලබල විය යුතු නෑසංවාද සටහන චන්දන බණ්ඩාරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>31</day>
    </date>
    <link>http://www.silumina.lk/2014/08/31/_art.asp?fn=af14083111</link>
    <topic>රූප පෙට්ටියවත් අල්ලලා නැති ආදිවාසි දරුවන්ටත් ‘කොම්පියුටර්’</topic>
    <author>ඌවේ සංචාරයකින් පසු නිහාල් පී. අබේසිංහ</author>
    <content>එව බලව - ඌව පළාත දැනුමේ කේන්ද්‍රස්ථානයක් වන හැටි“සයිමන් අර බලහන්කෝ අපේ කොල්ලො කෙල්ලෝ ටික අර කොම්පියුටර් මැෂිමේ බොත්තම් ඔබන හැටි”“ඔව් පීටර් අයියේ මටත් හරි සතුටුයි. එදා ජනාධිපතිතුමා ඕක විවෘත කරන දවසේ මම ආවට පස්සේ අදයි ඕං මං ආවේ මෙතැනට.”“මේ රතුගලට ලයිට් නැතුව රූපවාහිනියක්වත් අතපත ගාන්න වාසනාවක් නැතිව හිටි අපේ කොල්ලො කුරුට්ටො ටික දැන් කොම්පියුටර් ජිල්මාට් දානවා. අපිට හරි සතුටුයිනෙ බං. අනේ අපේ කොල්ලන්ගේ කෙල්ලන්ගේ අනාගතය දැන් ඉතින් මල් හතයිනේ.”“ඔව් ඉතින් මේ අපේ ශාන්ත මුදලාලියි ආදිවාසි නායකතුමයි ජනාධිපතිතුමාට කියපු ගමන් එතුමා අපට ලයිට් දෙන්න උපදෙස් දීපු එකත්, එතුමාම ඇවිල්ලා රතුගල ලයිට් විවෘත කළ එකත් කොතරම් හොඳ දෙයක් ද? විශේෂයෙන් මහින්දෝදය තාක්ෂණික විද්‍යාගාරය විවෘත කරපු එක අපේ ලොකු වාසනාවක්නේ සයිමන්.”පීටර් අයියේ මේ රතුගල ගල්ගමුවේ විතරක් නෙවේ මුළු ඌව පළාතේම මේ වගේ මහින්දෝදය තාක්ෂණික විද්‍යාගාර 88 ක් හදනවා. ඒ හැම එකකම පරිගණක 60 ක් තියෙනවා. දැන් ගමේ දරුවන්ට දැනුම තාක්ෂණය ඉහළින්ම ලැබෙනවා.මේ රතුගල ගල්ගමුව මහින්දෝදය තාක්ෂණික විද්‍යාගාරය අසල දී අපට ඇසුණු දෙබසකි. ඔවුන්ගේ කථාව ඇත්තය. දැන් ඌව පළාත මහින්ද චින්තනයේ ඉදිරි දැක්මේ සඳහන් අයුරින්ම දැනුමේ කේන්ද්‍රස්ථානය බවට අප රට පත්කිරීමේ වැඩ පිළිවෙළේ ප්‍රධානම බලප්‍රදේශයක් බවට පත්ව තිබේ.ඒ අනුව මහින්ද රාජපක්ෂ ජනාධිපතිතුමාගේ උපදෙස් පරිදි ඌව පළාත පුරා මහින්දෝදය තාක්ෂණික විද්‍යාගාර 88 ක් පිහිටුවන බව අධ්‍යාපන ඇමැති බන්දුල ගුණවර්ධන මහතා පවසයි. මෙවැනි එක් මහින්දෝදය තාක්ෂණික විද්‍යාගාරයකට වැය වන මුදල රුපියල් ලක්ෂ 180 කි.මොනරාගල මහින්දෝදය තාක්ෂණික විද්‍යාගාරය විවෘත කිරීමෙන් පසු.මෙම විද්‍යාගාරයක පරිගණක 40 කින් යුත් පරිගණකාගාරයක්, පරිගණක 20 කින් සමන්විත භාෂාගාරය දුරස්ථ අධ්‍යාපනය සඳහා නැණස ඒකකය, විද්‍යාගාරය, ගණිතාගාරය යන අංගයන් ගෙන් සමන්විතය.මේ අතර ඌව පළාත පුරා මහින්දෝදය තාක්ෂණික විද්‍යා පීඨ 21 ක්ද මේ වන විට ඉදිවෙමින් පවතී. මහින්දෝදය තාක්ෂණික විද්‍යා පීඨයක් සඳහා රුපියල් දසලක්ෂ 80 වැය වේ. ඒ සඳහා තෙමහල් ගොඩනැඟිල්ලක් ඉදිකරන අතර එහි පළමු මහල ඉංජිනේරු තාක්ෂණවේදී විෂයේ ප්‍රායෝගික ක්‍රියාකාරකම් සඳහා වෙන්කර ඇතැයි ද ඇමැති බන්දුල ගුණවර්ධන මහතා පවසයි. මෙම ගොඩනැඟිල්ලේ දෙවැනි මහල ජෛව පද්ධති පිළිබඳ තාක්ෂණවේදී විෂය ධාරාවේ ප්‍රායෝගික ක්‍රියාකාරකම් හා තෙවන මහල තාක්ෂණවේදී විෂය ධාරාව හදාරන සිසු සිසුවියන්ගේ කාමරවලින් සමන්විත වන බව ද ඇමැතිවරයා කීය.මීට අමතරව මෙම පළාතේ ප්‍රධාන පාසල් 8 ක් මහින්දෝදය ද්විතියික පාසල් බවට පත්කෙරෙන අතර ඒවා හැම එකකම තෙමහල් ගොඩනැඟිල්ලක් අලුතින් ඉදිවේ. පරිපාලන සංකීර්ණය උසස් පෙළ විද්‍යාගාරය, පුස්තකාලය යන අංග එහි ප්‍රධාන ලෙස අන්තර්ගත කරනු ලැබේ. මේ මහින්දෝදය ද්විතියික පාසල්වල එක් තෙමහල් ගොඩනැඟිල්ලක් සඳහා රුපියල් කෝටි 4 ක් බැගින් වැය වේ. ඒ අනුව ඌව පළාතේ අලුතින් ඉදිවන නව පාසල් ගොඩනැඟිලි හා මහින්දෝදය විද්‍යාගාර සඳහා වැයවන මුදල රුපියල් කෝටි 360 කට වැඩි වේ.මීට අමතරව ඌවේ අධ්‍යාපන ක්ෂේත්‍රයේ දියුණුවට පසුගිය වසර ගණනාවක් තිස්සේ වැඩ කටයුතු රැසක් හිටපු ප්‍රධාන ඇමැති ශෂින්ද්‍ර රාජපක්ෂ මහතාගේ මෙහෙයවීමෙන් සිදුවිය. ඒ අනුව පසුගිය වසර 5 - 6 වකවානුවේ ඌවේ අධ්‍යාපන ක්ෂේත්‍රය ඉහළම ප්‍රගතියක් අත්කර ගත්තේය. ඉන් ලැබු ඉහළම ජයග්‍රහණය වන්නේ උසස් පෙළ විභාග සමත් වීමේ සංඛ්‍යාව අනුව දිවයිනේ දෙවන ස්ථානය ඌවට ලබා ගැනීමට හැකි වීමයි. ඊට අමතරව පසුගිය වසර 5 ඇතුළත බදුල්ල දිස්ත්‍රික්කයේ ශිෂ්‍යත්ව සමතුන් සංඛ්‍යාව ද දෙගුණ වී තිබේ. පසුගිය පළාත් සභා කාලය ඇතුළත ඌව පළාතේ අධ්‍යාපන සංවර්ධනය සඳහා වැය කරන ලද මුදල රුපියල් දසලක්ෂ 3191.8 කි. අලුතින් ඉදිකළ බිබිල විහාරමහා දේවි විද්‍යාලයමේ අතර බදුල්ල දිස්ත්‍රික්කය සඳහා ප්‍රථම තාක්ෂණික විශ්ව විද්‍යාලය පිහිටුවීම සඳහා යෞවන කටයුතු හා නිපුණතා සංවර්ධන අමාත්‍යාංශය ජනාධිපතිතුමාගේ උපදෙස් පරිදි කටයුතු කරමින් තිබේ. මීට අමතරව විවෘත විශ්ව විද්‍යාලයේ ප්‍රාදේශීය මධ්‍යස්ථානයක් හිගුරුගමුවේ පිහිටුවීම ද ඉදිරියේදී සිදු කෙරේ.ශ්‍රී ලංකාවේ සංවර්ධන ක්‍රමෝපාය අතර දැනුම කේන්ද්‍රය කරගත් සමාජයක ශ්‍රී ලාංකික පුරවැසියන් බවට පත්වීම අපි කාගේත් අපේක්ෂාව වෙමු. එමඟින් ආසියාවේ ආශ්චර්ය බවට පත්වීමට අධ්‍යාපනයේ මෑත ඉතිහාසයේ පෙර නොවූ විරූ දායකත්වයක් ඌවෙන් ඇරැඹීමට මේ සියලු කටයුතු හේතු වනු ඇත.මේ අතර හිටපු ප්‍රධාන ඇමැතිතුමාගේ අදහස් අනුව ඌවේ පාසල් වන නව පන්ති කාමර, පුස්තකාල හා විද්‍යාගාර සඳහා නව ගොඩනැඟිලි ඉදිකිරීම් 238 කට රුපියල් දසලක්ෂ 840 ලබා දී තිබේ. ඊට අමතරව ගොඩනැඟිලි අලුත්වැඩියාවට රුපියල් දස ලක්ෂ 414 ක් පානීය ජලය විදුලිය හා සනීපාරක්ෂක කටයුතු සඳහා රුපියල් දස ලක්ෂ 55 ක් ද ලබා දී තිබේ.ප්‍රධාන අමාත්‍යතුමාගේ සංකල්පයක් ලෙස පාසල් ගේට්ටු හා ජීව වැටවල් ඉදිකිරීමෙන් පාසල්වල ආරක්ෂාව සුරැකීමට පියවර ගත්තේය. ඊට අමතරව ද්විතියික පාසල් හා සම්බන්ධ පෝෂිත පාසල් සංවර්ධනය කිරීමේ ව්‍යාපෘතියේ දී ඌව පළාත් පාසල් 97 ක් සංවර්ධනය කිරීමේ කටයුතු සඳහා ලක්ෂ 507 ක් වැය කිරීමට කටයුතු කළේය.හිටපු ප්‍රධාන අමාත්‍ය ශෂින්ද්‍ර රාජපක්ෂ මහතාගේ අදහසක් අනුව වැසි යාමට ආසන්නව තිබූ පාසල් 155 ක් ඌව පළාතෙන් හඳුනාගෙන තිබේ. ඒවා කැපකරු විදුහල් ක්‍රමය යටතේ දියුණු කිරීමට කටයුතු කර ඇත. මේ සඳහා කැපකරු ආයතන කිහිපයක් රාජ්‍ය හා පෞද්ගලික වශයෙන් හඳුනාගෙන එම ආයතන හරහා පාසල්වල දියුණුව කඩිනම් කිරීමට කටයුතු කෙරිණි.මේ අතර ICTA ආයතනය විසින් ඌව පළාතේ බාල, තරුණ, මහලු ජනතාවගේ තොරතුරු තාක්ෂණික සන්නිවේදන දැනුම දියුණු කිරීම සඳහා ‘නැණසල’ 92 ක් ඌව පළාත පුරා පිහිටුවා තිබේ. ඉන් 45 ක් බදුල්ලේ ද 37 ක් මොනරාගල ද පිහිටුවනු ලැබීය. මේ එක් එක් නැණසල මධ්‍යස්ථාන මඟින් මසකට 5000 කට ආසන්න පිරිසක් ප්‍රතිලාභ ලබන බව ICTA ආයතනයේ ප්‍රධාන විධායක නිලධාරී රෙෂාන් දේවපුර මහතා පවසයි.මෙහිදී කැපකරු ආයතන ස්වේච්ඡාවෙන් සහභාගි වී ඉගැන්වීම් කටයුතු සිදුකරන අතර ශ්‍රමදානය හරහා ගමේ ජනතාව ද එකතු වී පාසලේ නඩත්තු සිදු කරයි.මීට අමතරව ප්‍රධාන ප්‍රසිද්ධ විභාග ත්‍රිත්වය වන ශිෂ්‍යත්වය සාපෙළ හා උසස් පෙළ විභාග සඳහා හිටපු ප්‍රධාන අමාත්‍ය තුමාගේ සංකල්පයක් මත ‘සිප්සර උදානය’ නමින් සිසු සම්මන්ත්‍රණ මාලාවක් ද පැවැත්වේ. ප්‍රවීණ විද්වත් මණ්ඩලයක් හා විශ්ව විද්‍යාල ආචාර්යවරු මෙහිදී දේශන පවත්වති. විශේෂයෙන් ප්‍රධාන විභාග ඉලක්ක කරගෙන ප්‍රශ්න උත්තර සාකච්ඡා කරනු ලැබේ.මේ සඳහා පළාත් ප්‍රධාන අමාත්‍යාංශය මේ වෙනුවෙන් වසරකට රුපියල් ලක්ෂ 50 ක් වැය කරනු ලැබේ. ඒ අනුව 2009 සිට 2013 දක්වා වසර 5 ක් සඳහා රුපියල් ලක්ෂ 250 ක් වැය කර තිබේ.මේ පිළිබඳව සිළුමිණට කරුණු දැක්වූ පුස්සැල්කන්න මහා විද්‍යාලයේ විදුහල්පති ආර්. එම්. රත්නපාල මහතා පැවසුවේ මෙම සිප්සර උදාන වැඩ පිළිවෙළ නිසා ජාතික විභාගවලින් උසස් ප්‍රතිඵල ගැනීමට ඌව පළාතේ සිසු දරුවන්ට අවස්ථාව ලැබී ඇති බවයි.මීට අමතරව ප්‍රසිද්ධ විභාග ඉහළින් සමත්වීම සඳහා තවත් වැඩ පිළිවෙළ රැසක් පසුගිය වසර 5 ඇතුළත ක්‍රියාත්මක විය.දුෂ්කර පාසල්වල ගුරු ඌණතා සම්පූර්ණ කිරීම, අඛණ්ඩ ගුරු සංවර්ධන කටයුතු සිදු කිරීම, විභාග පෙරහුරු පරීක්ෂණ පැවැත්වීම හා විදුහල්පතිවරුන් බලගැන්වීම හා දෙමවුපියන් බලගැන්වීම ආදිය මඟින් ඌව පළාතේ දූ දරුවන්ගේ ඇස් පෑදීමට පසුගිය වසර 5 ඇතුළත කටයුතු කර තිබේ.ඌව පළාතේ රැකියා විරහිත උපාධිධාරීන් සියලු දෙනාටම අද රැකියා ලබා දී ඇත. ඊට අමතරව ගුරු ගම්මාන වැඩ පිළිවෙළ, මුල් ළමාවිය සංවර්ධන වැඩ පිළිවෙළ ද ඌව පළාත පුරා ක්‍රියාත්මක කර තිබෙන බව ඌව පළාත් අධ්‍යාපන අමාත්‍යාංශය පවසයි.ජාතික අධ්‍යාපන නියමයට අනුව ගුරු සිසු අනුපාතය සිසුන් 17 කට ගුරුවරු එකක් වුවද ඌව පළාතේ එය සිසුන් 14 කට එක් ගුරුවරයකු දක්වා වර්ධනය කර ගැනීමට පළාත් අධ්‍යාපන ප්‍රතිපත්තියට අනුව හැකියාව ලැබී තිබීම සුවිශේෂී කටයුත්තකි.මේ අතර 2016 වන විට පළාතේ සියලුම පාසල්වල පාදක ගුරු සංවර්ධන ක්‍රියාවලිය ඌව පළාතේ සියලුම පාසල් ඇතුළත ක්‍රියාත්මක කිරීමට යෝජිතය. 2016 වන විට පළාතේ සියලුම පාසල් නඟා සිටුවීමේ වැඩ සටහනට ඇතුළත් කොට සැලසුම් කරන ක්‍රමවේදයක් අනුගමනය කරමින් පාසල් සංවර්ධනය කිරීමට ද සැලසුම් කර තිබේ.ඒ සමඟම 2016 වන විට පාසල් පාදක ගුරු සංවර්ධන ක්‍රියාවලිය ඌව පළාතේ සියලුම පාසල් ඇතුළත ක්‍රියාත්මක කිරීමට ද කටයුතු කරනු ලැබේ. මීට අමතරව ඌව පළාතේ කෘෂිකර්මය සංවර්ධනය කිරීමට නව තාක්ෂණික ක්‍රම වැඩි දියුණු කිරීමට පියවර ගෙන ඇත. ඒ අනුව ඌවේ 2009 දී අර්තාපල් අස්වැන්න වූයේ මෙට්‍රික් ටොන් 51600 කි. නමුත් ඒ ප්‍රමාණය 2011 වන විට මෙට්‍රික් ටොන් 59655 ක් දක්වා වැඩි වී තිබේ. ඒ නව තාක්ෂණික ක්‍රම නිසාය.ඒ සමඟම කිලෝ ලක්ෂ ගණනක් බීජ අර්තාපල් වැඩිපුර ලබා ගැනීම පිණිස වැලිමඩ පාලුගම සමූහ බීජ අර්තාපල් ගොවිපළ හා බොරලන්ද පිටපොළ බීජ අර්තාපල් ගොවිපළ නවීකරණය කිරීමට කටයුතු සිදු කරමින් පවතී. ඊට අමතරව වැඩි අස්වැන්නකින් යුත් පෙරමූලික බීජ යොදා ගැනීම හා පරිසර හිතකාමී අයුරින් කෘමිනාශක අවම කිරීම හා කාබනික පොහොර අවම ලෙස යෙදීම මඟින් ප්‍රදේශයේ පරිසරය සුරැකීමට ද පියවර ගෙන ඇත.උක් වගාවෙන් බදුල්ල දිස්ත්‍රික්කය ස්වයංපෝෂිත කිරීමට ද කටයුතු කෙරේ. කුඩා පරිමාණයේ වගාකරුවන් සඳහා හෙක්ටයාර් 250 බැගින් හෙක්ටයාර 3750 ක් වගා කිරීම, බදුල්ල දිස්ත්‍රික්කය පුරා අලුතින් උක් කර්මාන්ත ගාල 30 ක් ආරම්භ කිරීම හා එමඟින් අලුත් රැකියා අවස්ථා 600 ක් උත්පාදනය කිරීමට ද කටයුතු කෙරේ.ගොවීන් 5000 ක් පමණ ස්වයං රැකියා උත්පාදනය කිරීමට ද සාමාජිකයන් 30 දෙනා බැගින් යුත් කුඩා සීනි නිෂ්පාදන කර්මාන්ත ශාලා පිහිටුවීම හා එමඟින් බදුල්ල දිස්ත්‍රික්කය ඇතුළත සීනි මෙට්‍රික් ටොන් 20000 ක් නිපදවීමට ද කටයුතු කිරීමට සීනි කර්මාන්ත අමාත්‍යාංශය පියවර ගෙන ඇත.මේ සියලු කටයුතු මඟින් අපනයන වෙළෙඳ පොළට ද සීනි ලබා දී සීනි සඳහා පිටරට යැවුණු රුපියල් කෝටි 200 ක් පමණ වූ විදේශ විනිමය මේ රටේ ම ඉතිරි කර ගැනීමට ද කටයුතු කෙරේ.ඊට අමතරව ඇල්ල නගරය ආශ්‍රිතව සංචාරක කලාපයක් ස්ථාපිත කිරීමට හා බදුල්ල බණ්ඩාරවෙල හා මහියංගණය ප්‍රදේශ කේන්ද්‍ර කර ගනිමින් සංචාරක කලාපයක් ස්ථාපිත කිරීමට ද කටයුතු කෙරේ. ඌව පළාතේ ප්‍රධාන ප්‍රවේශ ආශ්‍රිතව සංචාරක පහසුකම් සපයන මධ්‍යස්ථාන පිහිටුවීමට ද හපුතලේ ප්‍රදේශයේ සංචාරක නැරැඹුම් මධ්‍යස්ථානයක් ඉදිකිරීමට ද කටයුතු කෙරේ.මේ අතර දොරින් දොරට ගමින් ගමට සංවර්ධනය සඳහා වූ ජාතික සැලැස්ම යටතේ ආර්ථික සංවර්ධන අමාත්‍යාංශය මඟින් ඌව පළාතේ මොනරාගල දිස්ත්‍රික්කය සඳහා රුපියල් කෝටි 173 ක් ලබා දී ඇත. මේ යටතේ මොනරාගල ග්‍රාම නිලධාරී වසම් 319 ක් යටතේ සංවර්ධන වැඩ සටහන් 319 ක් ඇතුළු වැඩ සටහන් රැසක් ක්‍රියාවට නංවා තිබේ.මේ සියලු කටයුතුවලින් දැන් ඌව පළාතේ සිසු පරපුරට පමණක් නොව තරුණ හා වැඩිහිටි පරපුරට ද අවශ්‍ය පරිගණක, තොරතුරු තාක්ෂණ, කෘෂිකාර්මික හා ව්‍යාපාරික දැනුම ලබාදීමට කටයුතු කර තිබේ.මහින්ද චින්තන ඉදිරි දැක්ම හා පසුගිය ඌව පළාත් සභාවේ විධිමත් වැඩ කටයුතු මඟින් ඌව පළාත අපේ රටේ දැනුමේ කේන්ද්‍රස්ථානයක් බවට පත්වනු ඇතැයි අපේ විශ්වාසයයි.මේ අතර ඌව පළාතේ විශේෂයෙන් බදුල්ල දිස්ත්‍රික්කයේ සෞඛ්‍ය ක්ෂේත්‍රයේ සංවර්ධනයට පසුගිය පළාත් සභා කාල‍යේ දී වැඩ කටයුතු රැසක් කෙරී ඇත. බදුල්ල රෝහල ඉහළම මට්ටමට සංවර්ධනය කර තිබේ. බදුල්ලේ පිළිකා රෝහලක් ඉදිකර ඇති අතර එහි බාහිර රෝගී අංශයට රුපියල් ලක්ෂ 4000 ක් වැය කර තිබේ. තැලසීමියා හා හෘද රෝග සැත්කම් ඒකකයක් ද මෙහි පිහිටුවා ඇත. ඊට අමතරව ගිරාඳුරුකෝට්ටේ රෝහලට වකුගඩු ඒකකයක් ද, මහියංගණ රෝහල නවීකරණය කිරීම ද බදුල්ල රෝහලට නවීනතම ස්නායු යන්ත්‍රයක් සවිකර ඇති අතර බදුල්ල ඔසුසල නවීකරණය කර තිබේ. ඊට අමතරව බදුල්ල දිස්ත්‍රික්කය පුරා ගිලන් රථ 10 ක් බෙදා දී තිබේ. ඒ සමඟම ආයුර්වේද ප්‍රතිකාර ක්‍රමය හා පරිසර හිතකාමී වගා කටයුතු ක්‍රියාවට නංවා ඌව පළාත ඇතුළත නිරෝගී පරපුරක් බිහි කිරීමට කටයුතු කර තිබේ.ඌවේ සංචාරයකින් පසු නිහාල් පී. අබේසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>31</day>
    </date>
    <link>http://www.silumina.lk/2014/08/31/_art.asp?fn=af1408311</link>
    <topic>සැලෝන්වල කෙරෙන වැඩ ගැන ශිල්පීන් කියන කතා</topic>
    <author>ඉනෝකා පෙරේරා බණ්ඩාර රූපාන්ති බුලත්සිංහල ධනුෂ්කා ජයවීර</author>
    <content>රූප සෝබාව වැඩි කර ගන්නට රූපලාවණ්‍යාගාරයකට ගිය වෛද්‍යවරියක මිය යාමත් සමඟ රූපලාවණ්‍යාගාර භීතිකාවක් ඇතිවී තිබෙන බව පෙනේ. මේ තත්ත්වය හමුවේ රූපලාවණ්‍යාගාර පවත්වාගෙන යන සුදුසුකම් ලත් ශිල්පීන්ට මුහුණදීමට ඇති ගැටලු මොනවාද? ආලේපන භාවිතය හා ඒවායේ ප්‍රමිතිය පිළිබඳව පැන නැඟී ඇති ප්‍රශ්න මොනවාද? රූපලාවණ්‍යයට සම්බන්ධ යැයි කියන වෛද්‍යවරයෙක් සිදු කළැයි කියන සිද්ධියක් නිසා සමස්ත රූපලාවණ්‍ය ශිල්පීන් දෙස ම වපර ඇසින් බැලීම යුක්ති සහගත ද? මේ ඒ පිළිබඳව රූපලාවණ්‍ය ශිල්පීන් දක්වන අදහස් සමහරෙකි.   රූපලාවණ්‍ය ශිල්පි ප්‍රේම් ශ්‍රී හේවාවසම්රට පුරා ඇති වී තිබෙන රූපලාවණ්‍ය භීතිකාවත් සමඟ බොහෝ දෙනා ඉන් ඈත්වී ඇති බවක් පෙනේ. එය ඍජුවම බලපා ඇත්තේ වෘත්තීය රූපලාවණ්‍යවේදීන්ට ය‍.මෙම වත්මන් තත්ත්වය හමුවේ වෘත්තීය රූපලාවණ්‍යවේදීන් මුහුණපා ඇති අසීරුතාව පිළිබඳ ක්ෂේත්‍රයේ ප්‍රවීණයකු වන ප්‍රේම් ශ්‍රී හේවාවසම් මහතා දැක්වූ අදහස් මේ.“රූපලාවණ්‍ය කලාවේ සිටින්නේ මේ රටට බරක් නොවූ රැකියා ඉල්ලමින් රජයට ද බරක් නොවූ දෙපයින් නැඟී සිටින පිරිසක්. එහෙම ‍බලද්දී සැලුන් සහ සැලෝන් ලක්ෂයකට වැඩි ප්‍රමාණයක් මේ ර‍ෙට් තිබෙනවා.‍ ඒවායේ සේවයේ යෙදෙන ප්‍රමාණය ලක්ෂ පහකට වැඩියි.”“මේ සැලෝන්වලට අයිති රාජකාරිය තමයි , කෙනෙකුගේ බාහිර රූපාලංකරණය ඇති කිරීම. මේ සඳහා අවශ්‍ය විෂය ධාරාව සම්පූර්ණ කරන්න නම් රජය විසින් අනුමත කළ විභාග තිබෙනවා. තෘතියික අධ්‍යාපන කොමිෂන් සභාවේ NVQ - 4 සහ City and Guilds ලන්ඩන් විභාග තිබෙනවා. සැලෝන්වල වැඩ කරන අයට අද මේ සුදුසුකම් අත්‍යවශ්‍යයයි. ක්ෂේත්‍රයේ තිබෙන තරගකාරිත්වය නිසා ම බොහෝ අය මේ සුදුසුකම් සපුරාගෙනයි ක්ෂේත්‍රයේ වැඩ කරන්නේ.”“වෛද්‍යවරිය මිය ගියේ කොණ්ඩෙ හදන්නවත් ෆේෂල් කරන්නවත් ගිහිල්ලා නෙවෙයි. ක්ලිනික් එකකදී වෛද්‍යවරයකු විසින් සිදු කළ සැත්කමකදී. ඒ වගේ ම මේ තැන ශල්‍යාගාරයක් හෝ ‘ක්ලිනික්’ එකක් මිස රූපලාවණ්‍යාගාරයකුත් නෙවෙයි. එහෙනම් ඇයි මේ රූපලාවණ්‍යාගාරවලට ඇඟිල්ල දිගු කරන්නේ. රූපලාවණ්‍යාගාරවල කිසිසේත් සැත්කම් කරන්න බැහැ. එහෙම කරන කිහිපදෙනෙක් හරි ඉන්නවා නම් ඒ ගැන සොයා බැලීම රජයේ වගකීමක්.”“වෘත්තීය සුදුසුකම් තිබෙන ආචාර ධර්ම සුරකින රූපලාවණ්‍යවේදීන් කිසිවිටෙකත් මේ අවදානම් සැත්කම්වලට යන්න හිතන්නේ නැහැ. මගේ වෘත්තීය රූපලාවණ්‍ය ජීවිතයට දැන් අවුරුදු 29 ක්. අපිට අයිති නැති මේ භයානක කිසිවක් කිසිදවසක අපි කර නැහැ. විශේෂම දේ තමයි, රූපලාවණ්‍යය හදාරද්දී ඉගෙන ගන්න ප්‍රධානම කාරණය එනම් මේ සියලු රූපලාවණ්‍ය සත්කාර කළ යුත්තේ සමේ පළමු ස්ථරයට පමණයි‍’ යන කාරණය. ඒ පිළිබඳ අවබෝධයක් ලැබීමට සමෙහි හරස්කඩ පිළිබඳ ඉගැන්වීම ද රූපලාවණ්‍ය පාඨමාලාවකට ඇතුළත් වෙනවා.” “එක්තරා පෞද්ගලික නාළිකාවක් මේ පිළිබඳ කරුණු දක්වමින් කියා සිටියේ කොණ්ඩ වර්ණ ගැන්වීම් ෆර්ම් කිරීම්, රී - බොන්ඩින් කිරීම් හෝ ෆේෂල් වැනි මුහුණට කරන සත්කාර කරන්නටවත් රූපලාවණ්‍යවේදීන්ට අවසර නැති බවයි. නමුත් රජයේ අනුමත පාඨමාලාවල විෂය නිර්දේශයට මේ කියන සියලු කාරණා අයත් බව ඔවුන් නොදන්නවා විය හැකියි.”“අනික තමයි රූපලාවණ්‍ය ක්‍රීම් හෝ ආලේපන පිළිබඳ භීතිකාව. පිළිගත් රටවල නිෂ්පාදිත මේ රූපලාවණ්‍ය අමුද්‍රව්‍ය නිකම්ම වෙළෙඳ පොළට දමන්න බැහැ. ඒ ඒ රටවල සෞඛ්‍ය නීති රීති යටතේ නියමිත ප්‍රමිතීන්ට නිපදවූ බවට විද්‍යාගාරවල සනාථ වූවාට පසුවයි මේවා මිනිසුන්ට අහිතකර නැති නිෂ්පාදන ලෙස පිළිගන්නේ.ස්වයං රැකියාවක නිරත ඔවුන්ගේ බඩට පහර නොගහ, ඉහළ ගුණාත්මක බවකින් කරගෙන යාමට අවශ්‍ය නීති රීති හැදීමයි හොඳම දේ.රූපලාවණ්‍ය ශිල්පිනී නයනා කරුණාරත්න“සුදු වෙන්න ආලේපනය කරන ක්‍රීම් ආලේපනය කළා කියලා කවුරුත් සුදු වෙන්නේ නැහැ. තමන්ට උප්පත්තියෙන් ලැබෙන වර්ණය හැර ක්‍රීම් ආලේපනය කරා කියලා වර්ණය වෙනස් වෙනවා කියන එක බොරු කතාවක්. නමුත් මෙහෙම දෙයක් වෙන්න පුළුවන්. අපි හිතමු උප්පත්තියෙන් සුදු කෙනෙක් අව්වට ගිහින් කළු වුණොත් එයාගේ සම යම් ආලේපනයක් ආලේප කරාම නැවතත් තිබුණ තත්ත්වයට පත් වෙන්න පුළුවන්. එතකොට වෙන්නේ සම ආරක්ෂා කරලා සම පැහැපත් වීම පමණයි. එහෙම නැතුව කිසිම ක්‍රීම් වර්ගයක් ආලේප කරා කියලා තමන්ගේ පැහැය වෙනස් වෙනවා කියන කතාව බොරු කතාවක්.”“මීට මාසයකට කලින් විතර සෑම අංශයකම රූපලාවණ්‍ය ශිල්පීන් එකතු වෙලා රූපලාවණ්‍යාගාර සඳහා ශ්‍රී ලංකා ප්‍රමිති කාරක තත්ව සහතිකයක් (SLSI සහතිකයක්) ලබා ගන්න කටයුතු සූදානම් කරලා තිබුණේ. නමුත් එහි අවසාන පියවර ලෙස එක කොටසක් ඉතුරු වෙලා තියෙනවා. ඒ තමයි පාර්ලිමේන්තුවෙන් සම්මත කර ගන්න ඕන. මෙය පාර්ලිමේන්තුවෙන් සම්මත වූ පසුව රූපලාවණ්‍යාගාර සඳහා එම සහතික පත්‍රය නිකුත් කිරීමට පුළුවන්. එහිදි රූපලාවණ්‍යගාරයේ කාර්යය, ස්වභාවය අනුව A B C D ලෙස කාණ්ඩ අංක නම් කරලා තමයි මෙම සහතිකය පත්‍රය නිකුත් කිරීමට සූදානම් කරලා තියෙන්නේ. ඒ නිසා ඉදිරියේදි කිසිම රූපලාවණ්‍යාගාරයකටවත් සේවාදායකයෙකුටවත් කිසිම ප්‍රශ්නයක් වෙන්නේ නැහැ.රූපලාවණ්‍ය ශිල්පිනී ශෙරින් ප්‍රනාන්දු“අපිත් ආලේපන වර්ග හදනවා. ඒවාට රසායනික ද්‍රව්‍යයන් ඇතුළත් කරන්නෙ නැහැ. සියයට සියයක්ම ස්වභාවික ද්‍රව්‍ය තමයි; අපි ආලේපන වර්ග සෑදීමේදී යොදාගන්නේ. අද කාන්තාවන් රුව ලස්සන කරගන්න විවිධ ක්‍රමවේද යොදා ගන්නවා. ඒ හැම එකක්ම නිවැරැදි නැහැ. ස්වභාවික දේවල් තමයි රුව ලස්සන කරගැනීමට වඩාත් යෝග්‍ය වන්නේ. මේ නිසා අපේ නිෂ්පාදන හැම දේටම අපි ස්වභාවික අමුද්‍රව්‍ය එකතු කරනවා.”සමහර නිෂ්පාදන පළතුරුවලින් නිෂ්පාදනය කරනවා. මේ නිසා ශරීරයට විස නැහැ. අපේ නිෂ්පාදනවල සත්ත්ව තෙල් නැහැ. ඒ වගේම සතුන් සඳහා යොදලා පරීක්ෂණ කරලත් නැහැ. මේ නිෂ්පාදන අපි කරන්නේ ආයුර්වේද දෙපාර්තමේන්තුවේ අවසරය පිට. ඔවුන්ගේ අනුමැතිය ඇති නිසා අපි කරන නිෂ්පාදන ගැන අනිසි බියක් ඇති කරගන්න අවශ්‍ය නැහැ.ඕනෑම පුද්ගලයකුට ගැළපෙන ආකාරයට නිෂ්පාදන කරලා තියෙන නිසා ශරීරයට අසාත්මික වෙන්නෙ නැහැ.ආයුර්වේද ආලේපන දුර අතීතයේ සිටම ශ්‍රී ලාංකික කාන්තාවන්ට පුරුදු ඒවා. ඒ නිසා ඒවායෙන් බලපෑම් ඇතිවෙයි කියලා කියන්න බැහැ. යම් රූපලාවණ්‍ය නිෂ්පාදනයක් රසායනික ක්‍රමයකට අනුව නිෂ්පාදනය කරනවානම් ඒ පිළිබඳ සැලකිලිමත් විය යුතුයි.අපේ නිෂ්පාදන අපි පිටරටවල පවා යවනවා. ඒ සඳහා අවශ්‍ය අනුමැතිය අපට ලැබිලා තියෙනවා. කෘත්‍රිම ආලේපවලට වඩා ස්වාභාවික ආලේප පාවිච්චි කිරීම වඩාත් යෝග්‍යයි. ඒ ගැන අවදානමක් තියෙනවා.රූපලාවණ්‍ය ශිල්පිනී දමයන්ති විමලවීරලංකාවේ සුදු වෙන්න ආලේප කරන නිෂ්පාදනයන් හදනවා. ඒක ඇත්ත. අපට දැනගන්න ලැබුණා ඉදිරි දිනවලදී ITI තාක්ෂණික ආයතන මඟින් සම්මන්ත්‍රණයන් පවත්වා එමඟින් සියලුම නිෂ්පාදනයන් නිෂ්පාදනය කරන ආකාරය කියලා දෙන්න සූදානම් කරලයි තියෙන්නෙ. විශේෂයෙන් සුදු වෙන්න ආලේප කරන ක්‍රීම් වර්ග එහිදී නිෂ්පාදනය කරන ආකාරය කියලා දෙනවා. නිෂ්පාදනය කරන සියලුම ආලේපන සඳහා යොදා ගන්නේ ස්වාභාවික අමුද්‍රව්‍ය නිසා සමට කිසිඳු හානියක් ඇතිවෙන්නේ නෑ.”සම ආරක්ෂා කරලා පැහැපත් කරනවා. ඒ නිසා බොහෝ නිෂ්පාදන රජයෙන් අනුමත කරලා තිබෙන්නේ. නමුත් යම් ආයතනයකට සහතික පත්‍රයක් තිබීම පමණක් වැදගත් වන්නේ නැහැ. එම රූපලාවණ්‍ය ශිල්පියාට හොඳ පළපුරුද්දක් තිබිය යුතුයි.එහෙම නැති වුණොත් තමයි ගැටලු ඇති වන්නේ. ඕනෑම කෙනෙකුට සහතික පත්‍රයක් ගන්න පුළුවන්නේ. ඒ වගේ තමයි සේවාදායකයාගේ පැත්තෙන් ද කළ යුතු කාර්යභාරයක් තිබෙනවා. ඒ තමයි තම ශරීර ස්වාභාවය පිළිබඳ සියලුම විස්තර රූපලාවණ්‍ය ශිල්පියාට දැනුම් දීම. එවිට පුළුවන් සේවාදායකයාගේ ශරීරය ගැන දැනුම්වත් වෙමින් ප්‍රතිකාර කරන්න. එතකොට සේවාදායකයාත් රූපලාවණ්‍ය ශිල්පියාත් දෙදෙනාම ආරක්ෂා වෙනවා. යම් රූපලාවණ්‍ය කටයුත්තකට යන සෑම මොහොතකදීම තවත් කෙනෙකු සමඟ යන්න මතක තියා ගන්න.”රූපලාවණ්‍ය ශිල්පිනී චාන්දනී බණ්ඩාර‘අපි නිෂ්පාදන හදන කොට පාවිච්චි කරන්නේ ස්වභාවික අමුද්‍රව්‍ය විතරයි. අපේ කිසිම නිෂ්පාදනයකට සත්ත්ව තෙල් යොදා ගන්නේ නැහැ. මේ නිසා ශරීරයට අහිතකර නැහැ කියන එක වගකීමෙන් යුතුව කියන්න පුළුවන්. ආලේප වර්ග සමේ ස්වභාවය අනුව වෙනස් වෙනවා. මේ නිසා ආලේපන තෝරා ගැනීමේදී සැලකිලිමත් විය යුතුයි.”“අපේ නිෂ්පාදන ආයතනය පිහිටා තියෙන්නේ ආයෝජන ප්‍රවර්ධන කලාපයේ තමයි. නිසි ප්‍රමිතියට අනුව අපි නිෂ්පාදන කටයුතු කරනවා. අපේ නිෂ්පාදන පිටරටවලට පවා යවනවා. ඒවා කිසිදු අහිතකර බවක් ඇති බවට මෙතෙක් අපට කවුරුත් කියලා නැහැ. අපේ නිෂ්පාදන බොහෝ දෙනා විශ්වාසයෙන් යුතුව පාවිච්චි කරනවා. මේ වෙන විට ISO 9000 - 2008 සහතිකයත්, GM,P සහතිකයත් ලබමින් ජාත්‍යන්තර ඇගයීමට ලක් වුණා.”“සමහරු ඉක්මනින් ප්‍රතිඵල ලබා ගැනීමට විවිධ ආලේපන වලට හුරු වෙනවා. සමහර ආලේපන තමන්ගේ හමට ගැළපෙනවාද කියලාවත් බලන්නේ නැහැ. අනිත් අය පාවිච්චි කරන්නන් වාලේ ආ‍ෙල්පන පාවිච්චි කරනවා. ඒවායේ අනිසි ප්‍රතිඵල තියෙනවා. මං නම් කියන්නේ ආලේපන පාව්චිචි කරන කොට හොඳට විමසලා බලලා පාවිච්චි කරන්න කියලා.”“අපේ ආලේපන නම් අපි හදන්නේ උසස් ප්‍රමිතියකට අනුව. ඒවායේ අසාත්මිකතාවයන් නම් සිදුවෙන්නේ නැහැ. අතීතයේ ඉඳලාම කාන්තාවන් පාවිච්චි කළේ, ගස්වල කොටස් තමයි. මේ නිසා අතුරු ආබාධ හැදුණෙ නැහැ. ඒ නිසා මට නම් කියන්න තියන එකම දේ දේශීය අමුද්‍රව්‍ය වලින් සෑදූ ආලේපවලට හුරුවෙන්න කියන එකයි. ලස්සන වෙන්න ඉක්මන් වෙන්න හොඳ නැහැ. ඒකේ ප්‍රතිඵලය භයානකයි.”ඉනෝකා පෙරේරා බණ්ඩාර රූපාන්ති බුලත්සිංහල ධනුෂ්කා ජයවීරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>31</day>
    </date>
    <link>http://www.silumina.lk/2014/08/31/_art.asp?fn=af1408312</link>
    <topic>ඒ අම්මලා සහ මේ අම්මලා</topic>
    <author>කසුරි</author>
    <content>“දවසක් පැල නැති හේනේ අකාල මහ වැසි වැස්සා තුරුලේ හංගාගෙන මා නුඹ තෙමුණා අම්මේ‍ පායන තුරු හිටි පියවර හිටියා නුඹ අම්මේ”රන්බණ්ඩා සෙනෙවිරත්නයන්ගේ පද වැලට පණ දෙමින් ඇසෙන කපුගේ ගේ හඬ කියා පාන්නේ අපරිමිත දරු සෙනෙහස පිළිබඳ කතාන්දරයයි.අම්මලා එහෙමය. දරුවන් වෙනුවෙන් මුරුගසං වරුසාවේ තෙමෙයි. ගිනි ගහන අව් කූටකේට පිච්චෙයි. හේනේ කාෂ්ටක පොළොව සමඟ හැප්පෙයි. දහඩිය වගුරුවයි. ස්ත්‍රී දෙකොපුල් සියුමැලි නැත. රැළි වැටිලා ය. ස්ත්‍රී දෙනයන නිල් පැහැ නැත. අඳුරුය. ඇස් කොන්වල එක්කෝ කඳුළුය. නැතිනම් කබ කැටිතිය. ඇඟිලි තුඩු සියුමැලි නැත. නියපොතු කළු ගැහිලාය. ඇඟිලි තුඩු කළු ගැහිලා ය. මැල්ලුම් ලියන්ඩ ගිහිල්ලා මන්නා තලයට කැපිලා ඇඟිලිතුඩුවල ඉරි ඇඳිලාය. ඒවායේ කුණු පිරිලා කළුපාට රටා මැවිලාය.හේන් කොටලා, දර පළලා, අල්ලේ කරගැටය, කිරි නැති තනගෙඩි වැහැරිලාය. කෙඳිරියක් පිටවෙනවා මිසක ගීයක් මිමිනෙන්නේ නැත.මේ අම්මලා හිරුට කලින් මුළුතැන්ගෙට වඩිනවාය. එතැන් පටන් පපු කැනැති පිච්චෙනකල් ගිනි කනවාය. දරුවන් රකින්නට කඩයප්පන් හදනවාය. කෙතරම් වෙහෙසුනත් අන්තිමේදී බත් ටික දරුවන්ට දී හැලියේ දංකුඩ හූරනවාය.අම්මා ළඟ කරෝල ගඳය. පොල් අතු වියූ දාට මඩ පොල්අතු ගඳය. හැමදාමත් දාඩිය ගඳය. පුසුඹක් කියා දෙයක් නැත. ඒ හොඳම හොඳ දරු සෙනෙහස උතුරා යන අම්මා කෙනෙකි. ජීවිතය පුරාම දරුවන් වෙනුවෙන් කඹුර කඹුරා අපාදුක් විඳින අම්මා කෙනෙකි. පරමාදර්ශී අම්මා කෙනෙකි. කොටින්ම නියම අම්මා කෙනෙකි. කලාවැවේ නිල් දියවර ඒ අම්මා ය.ඒත් ඇත්ත ඒකද?ම සිත මගෙන් අසයි. මේ ප්‍රශ්නය ම සිත මගෙන් පැහැදිලිව ම අසන්නට පටන් ගත්තේ උපුල් ශාන්න සන්නස්ගලගේ “අම්මා” කෘතිය එළිදැක්වීමේ උත්සවයට සහභාගි වූවාට පසුවය. එහිදී දිලීප අබේසේකර කළ ඉතාම කෙටි හරවත් දේශනය ඇසුවාට පසුවය.“තමන්ගේ දරුවා එනතෙක් මොන්ටිසෝරියේ පඩිපෙළ මත ඉඳගෙන සිටින අම්මලා, අම්මලා නෙමෙයි ද?ඔහු අපෙන් ඇසුවේය.ඉඳිකඩ ළඟ බලා සිටින කෙසඟ අම්මාත් මොන්ටිසෝරියේ පඩිපෙළ මත ඉඳගෙන සිටින පිරිපුන් අම්මාත් අතර දරු සෙනෙහස පිළිබඳව වෙනසක් තිබෙනවාද?මේ අම්මලා ළඟින් කරෝල ගඳ දුම් ගඳ හෝ පල් මඩ ගඳ එන්නේ නැතුවා විය හැකිය. පියරු සුවඳ හෝ සෙන්ට් සුවඳ එනවා විය හැකිය. ඒත් දරු සෙනෙහස අතින් වෙනසක් තිබෙනවා ද?චීත්ත හැට්ට ඇඳගත් අම්මලා මොන්ටිසෝරි ළඟ දැකිය ‍නොහැකිය. ඒ වෙනුවට සිටින්නේ ස්කර්ට්, බ්ලවුස්, ටී ෂර්ට්, ඩෙනිම් ඇඳ සිටින අම්මලාය. ඒත් දරු සෙනෙහසින් ඔවුන්ගේ පපු කැනැති පිරිලා නැද්ද?අග හිඟකම්, වත්පොහොසත් කම්, උගත් නූගත්කම්, ගැමිකම්, නාගරිකකම් එකකි. දරු සෙනෙහස මේ සීමා මායිම්වලට ඔබ්බෙන් නැතිනම් ඉහළින් තිබෙන එකක් නොවේදැයි ම සිත මගෙන් අසයි.හිරුට කලින් මුළුතැන්ගෙට වඩින්නේ පැලේ අම්මලා විතරද? තට්ටු නිවාසයේ අම්මලා ද හිරුට කලින් මුළුතැන්ගෙට වඩිති. හැබැයි ළිප ගිනි මෙලවීමක් නැත. ගෑස් ළිප පත්තු කරති. නෑඹිලියෙන් කොරහට හාල් ගරන්නේ නැත. සාස්පානේ හාල් සෝදා රයිස් කුකර් එකට දමනවා පමණි. ඒත් බත්ය. මේත් බත්ය. ඒ බත් දරුවන්ට සහ ස්වාමියාටය. මේ බත් ද දරුවන්ට හා ස්වාමියාටය. ඒත් දැන් දංකුඩ නැත. රයිස් කුකර්වල දංකුඩ හැදෙන්නේ නැත.ගෙදර ඔක්කොටම ඉස්සෙල්ලා කාබී බඩ පුරවාගන්නා අම්මලා එදා සිටියේත් නැත. අද ඇත්තේත් නැත. බොහෝවිට අම්මලා කන්නේ දරුවාට කවන ගමන් විය හැකිය. “හබුං කටයි - බත් දෙකටයි” කියා නොකිව්වාට “කන්ඩකො පැටියෝ” කියමින් බත් කවන අම්මලා හැමතැනම සිටිති. ඇතැම්විට එකම කෑම මේසයට මුළු පවුලම විත් කෑමකන ගෙවල් ද තිබේ. පවුලේ අනික් අය කාබී අවසන්ව ඉවත්ව ගිය පසු අදටත් කුස්සිය අස්පස් කරන්නේ අම්මාය.හිරුට හුඟාක් කලින් මුළුතැන් ගෙට වඩින මේ අම්මලා බත් උයා, බත් පාර්සල් බැඳ, ඉන්පසු ලක ලැහැස්ති වී කන්තෝරු යති. කෝච්චියේ බස් එකේ එල්ලී තෙරපී, අතපය මාරුවෙන තරමට හිරවී කන්තෝරු යති. වැඩ පොළට යති. හැන්දෑවට එනවිට ඉණට පලා නැතත් අතට වෙරළු නැතත් මාර්කට් එකෙන් අල ටිකක්, ගෝවා කෑල්ලක්, සාලයො ටිකක් සහ කෙසෙල් ගෙඩි තුන හතරක් සමහරවිට ටොපියක් දෙකක් රැගෙන එති.අතට වෙරළු ගෙනෙන අම්මලාගේත් ටොපියක් ගේන අම්මලාගේත් දරු සෙනෙහස අතර වෙනසක් තිබේ ද?ඒත් කව් ගී ලියැවෙන්නේ කඳුළු පෙරා නෑඹිලියට හාල් ගරන අම්මලා ගැන පමණි. දරුවා ශිෂ්‍යත්ව විභාගෙන් සමත් කර ගන්නට උන්ට යහපත් හෙට දවසක් උදා කර දෙන්නට පන්තියෙන් පන්තියට යමින් ටියුෂන් පන්තියෙන් පිටට වී බලා සිටින, ඇතැම්විට බඩගින්නට හිටගෙනම මාළුපාන් කෑල්ලකින් බඩගින්න රවට්ටන අම්මලා සිටින්නේ දරු සෙනෙහස අතින් පහළ තැනකද?මසිත, ම සිතටම වද දෙයි. අම්මලාගේ දරු සෙනෙහස කවදත් එකය. යුග යුග වෙනස් වුවද ඒ සෙනෙහස වෙනස් නොවේ. දරුවන් ගස් වල ගසා මරා දමන නරුම තාත්තලා ගැන කියමින් පීතෘත්වය හෑල්ලු නොකළ යුත්තාක් මෙන් ම පියයුරු කඩා වැටේය යන විකෘති හැඟීම් ඇති අම්මලා ගැන කියමින් මාතෘත්වය ද හෑල්ලු කළ යුතු නොවේ.කසුරිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>31</day>
    </date>
    <link>http://www.silumina.lk/2014/08/31/_art.asp?fn=af1408313</link>
    <topic>අපේ රටෙත් සමහරු නා ගත් අයිස් බකට්</topic>
    <author>ටිරෝනි වෑවලගේ</author>
    <content>පසුගිය දිනවල බොහෝ සෙයින් කතාබහට ලක් වූ අයිස් බකට් අභියෝගය දැන් ඇල්මැරුණු ස්වභාවයක් ගෙන ඇති බවක් පෙනේ. ඊට හේතුව එක් අතකින් උන්මාදයක් ලෙස ලොව පුරා පැතිර යමින් එයට ලැබුණු ප්‍රසිද්ධියයි. අනෙක් අතින් ඒ සමගම අයිස් බකට් වෙත එල්ල වූ විවේචනයි.අයිස් බකට් පටන් ගන්නේ ඇමෙරිකාවෙනි. ඒ පුණ්‍යාධාර ලබා ගැනීම අරමුණු කර ගනිමිනි. පුණ්‍යාධාර අවශ්‍ය වූයේ ඇමෙරිකාවේ ම පර්යේෂණ ආයතනයකට ය. මේ ආයතනයෙන් පර්යේෂණ කරන්නේ සුෂුම්නාව ආශ්‍රිත රෝගී තත්වයන්ට බෙහෙත් හොයා ගැනීම වෙනුවෙනි. පර්යේෂණ වෙනුවෙන් සැලකිය යුතු මුදලක් වාර්ෂිකව වැය වන බැවින් පර්යේෂණ දිගටම පවත්වා ගැනීම සඳහා මේ ආයතනයට පුණ්‍යාධාර අවශ්‍ය විය. එබැවින් ඔවුන් කළේ කිසියම් ආකර්ෂණීය ඉසව්වකට මහජන අවධානය යොමු කරවා ඉන් මුදල් උපයා ගැනීමය. අයිස් බකට් සමාජයට පිවිසෙන්නේ ඒ අයුරිනි.මේ අයිස් බකට් හෙවත් අයිස් වතුර නා ගැනීමේ අභියෝගයට අනුව නිකම්ම අයිස් වතුර නාන්නට බැරිය. ඒවෙනුවෙන් කිසියම් කෙනෙක් විසින් නම් කරනු ලැබිය යුතුය. නම් කරනු ලැබූ පුද්ගලයා අභියෝගය බාර ගත යුතුය. අභියෝගය වන්නේ කැමරාවක් ඉදිරිපිට සිටිමින් අයිස් වතුර බාල්දියක් ඔලුවේ හලා ගැනීමයි. අයිස් වතුර නා ගැනීම ලේසි නැත. අයිස් වතුර එක්වරම බොන්නට වුවද පහසු නැත. එය ඉන්ද්‍රියන් ක්ෂණීක තිගැස්මකට ලක් කිරීමට සමත් ය.එබැවින් අයිස් වතුර නාන්නට නම් අභියෝග කළ යුතුමය. කිසිවකු කැමැත්තෙන් අයිස් වතුර නානු ඇතැයි සිතිය නොහැකිය. අයිස් බකට් අභියෝගයට අනුව නම් කරනු ලැබූ මොහොතේ සිට පැය විසි හතරක් ඇතුළත අයිස් වතුරෙන් නෑවේ නැති නම් අභියෝගය පැහැර හැරියා සේ සලකනු ලැබේ. එසේ අභියෝගය පැහැර හැරි පුද්ගලයා ඒ එල් එස් නම් සෞඛ්‍ය පර්යේෂණ ආයතනයට ඩොලර් සීයක් ගෙවිය යුතුය. යම් කිසිවෙක් අභියෝගය බාර ගෙන අයිස් වතුරෙන් නෑවා වුවද ඩොලර් දහයක් ඒ එල් එස් ආයතනයට ලබා දිය යුතුය. මේ අනුව කොහෙන් ගියද සිදු වන්නේ ඒ එස් එල් පර්යේෂණ සඳහා ආධාර මුදල් ලැබීමය.පසුගිය ජූනි මාසයේදී අයිස් බකට් අභියෝගය ඇරඹි තැන් සිට ලෝකයේ ප්‍රසිද්ධ අප්‍රසිද්ධ බොහෝ දෙනා අයිස් වතුර නෑවෝ ය. ඒ අතර ක්‍රීඩකයෝ, නළු නිළියෝ මෙන් ම ලෝක ප්‍රසිද්ධ දේශපාලනඥයෝ ද වූහ. කිනම් හෝ ක්ෂේත්‍රයකින් තරු මට්ටමේ ප්‍රසිද්ධ චරිත අයිස් බකට් අභියෝගයට එක් වන තරමට මෙහි සමාරම්භකයෝ ප්‍රීති වූහ. ඒ ප්‍රසිද්ධ පුද්ගලයන් කරන කරන දේ කිරීමට සාමාන්‍ය මිනිසුන් ‍දැඩි කැමැත්තක් දක්වන බව හොඳින් දන්නා නිසා ය.අයිස් වතුරෙන් නා ගන්නා අන්දම රූප ගත කර එය අන්තර්ජාලයේ ෆේස් බුක් හෝ යූ ටියුබ් වැනි සමාජ මාධ්‍යයක් වෙත යොමු කරවීමෙන් තමන් අයිස් වතුර නා ගත් බව සනාථ කළ යුතු වීම අභියෝගයේ එක් කොන්දේසියක් විය. එහි යටි පෙළ වූයේ මෙම සමාජ මාධය පරිහරණය කරන බොහෝ දෙනා අතර වෛරසයක් මෙන් අයිස් වතුර නෑමේ අභියෝගය පැතිර යාමය. මෙහි දෙවන අවස්ථාව ලෙස මේ වන විටත් ඇමරිකාවේ ඒ එල් එස් ආයතනයට ඩොලර් මිලියන හතලිස් අටකට වැඩි පුණය්‍යාධාර ලැබී ඇති අතර එය පසුගිය වසරේදී එම ආයතනයට ලැබුණු පුණ්‍යාධාර ප්‍රමාණයට වඩා දෙගුණයකටත් වැඩිය.අභියෝගයේ සමාරම්භකයන් අයිස් වතුරෙන් නා ගත් පසු ඔවුන් තව තවත් ප්‍රසිද්ධ පුද්ගලයන්ට අභියෝග කළහ. ඒ අනුව ඔෆ්රා වින්ෆ්‍රී, ජස්ටින් බීබර්, ටයිලර් ස්විෆ්ට්, වැනි හොලිවුඩ් නළු නිළියන්, නිවේදකයන් ක්‍රීඩකයන් පසු කොට එය දේශපාලඥයන් වෙතද පැමිණීයේ ය. ඇමෙරිකාවේ හිටපු ජනාධිපති ජෝර්ජ් ඩබ්ලිව් බුෂ් අයිස් වතුර නා ගත් පසු බිල් ක්ලින්ටන්ට අභියෝග කළේය. එහෙත් ක්ලින්ටන් අභියෝගය බාර ගත් බවට සඳහනක් නැත.බටහිර ලෝකයේ සුප්‍රසිද්ධ ගායක ජස්ටින් බීබර් ඇතුළු කිහිප දෙනෙක්ම ඇමෙරිකානු ජනාධිපති බරක් ඔබාමාට අයිස් වතුර නාන ලෙස අභියෝග කළහ. ඒ අතරින් කෙනඩි පවුලේ ඥාතියකුගේ අභියෝගයට පිළිතුරු දුන් ඔබාමා තමා අභියෝගය බාර නොගන්නා බවත් එසේ වුවද පුණය්‍යාධාර ලබා දෙන බවත් පවසා සිටියේ ය. හැමදාම ඇමෙරිකාව කළ දේම එලෙසින් ම කිරීම උත්සාහ දරනා බ්‍රිතාන්‍යය අයිස් බකට් අභියෝගයේ දී ද මේ පිළිවෙතම අනුගමනය කළ බව පෙනුනේ එරට අගමැති ඩේවිඩි කැමරන් ද අභියෝගය ප්‍රතික්ෂේප කරන බව පැවසීමත් සමග ය.බටහිර රටවල පැතිර යන බොහෝ දේ අන්ධානුකරණය කිරීමට පෙළඹෙන ලෝකයේ බොහෝ රටවල ද අයිස් බකට් අභියෝගය පැතිර යන්නට ගත වූයේ දින කිහිපයක් පමණි. ඒ අනුව ලොව පුරා රටවල් බොහොමයක ජනතාව අයිස් වතුර ඔලුවේ හලා ගනිමින් එකිනෙකාට අභියෝග කරමින් ඒ එල් එස් අරමුදල තර කරන්නට ද දායක වූහ. අභියෝගයට කැමති වූ එහෙත් ඇමෙරිකාවේ නොදන්නා ආයතනයකට මුදල් ලබා දීමට පැකිලීමක් දැක්වූ ඇතැම් පිරිස් අයිස් බකට් අභියෝගය තම රටවලට උචිත ලෙස ගලපා ගන්නට ද වෙර දරණු පෙනිනි. ඒ අතරින් තායිලන්තයේ බැංකු ප්‍රධානියෙක් අයිස් වතුර නා ගනිමින් තම රටේ රෝගී ජනතාවට ප්‍රතිකාර ලබා දෙනු පිණිස මුදල් පරිත්‍යාග කළේ ය. ඉන්දියවේ කාන්තාවක් අයිස් බකට් වෙනුවට ඉන්දියාවට ගැලපෙන්නේ රයිස් බකට් යැයි කියමින් සහල් භාජන දුගී ජනතාවට ලබා දීමේ වැඩ පිළිවෙළක් ආරම්භ කළා ය.අයිස් බකට් අභියෝගය ලංකාවට ද පැමිණෙන්නේ මේ අතර ය. අපේ රටේ ද මහේල, සංගක්කාර, භාතිය ජයකොඩි, මල්ෂා කුමාරණතුංග, හිරුණිකා ප්‍රේමචන්ද්‍ර ඇතුළු ප්‍රසිද්ධ පුද්ගලයන් කිහිප දෙනෙකුට අයිස් වතුර ඔලුවේ හලා ගන්නට සිදු වූයේ නිකම්ම නොව ඇමෙරිකාවේ නොදන්නා අයාතනයකට මුදල් ද ලබා දෙමිනි. ඒ අතරින් ඇතැම් දෙනා ලංකාවේ රෝගී සහ ආබාධිත පුද්ගලයන් ගැනද අවධානය යොමු කළ යුතු යැයි පැවසුවද අයිස් වතුර නෑවේ ඇමෙරිකානු අභියෝගයේ නිතී රීති පිළිපදිමිනි. එහෙත් මේ අභියෝගය දේශපාලන ලෝකයේ ප්‍රබලයන්ට එල්ල වීමත් සමග ලංකාවේ දී නම් අයිස් බකට් ප්‍රතික්ෂේප වන ලකුණු දිස් වන්නට විය. ඒ සම්බන්ධයෙන් නම් පොදුවේ අපේ ප්‍රබල දේශපාලනඥයන් පැසසිය යුත්තේ ය. ඇත්තෙන්ම එය දුර්ලභ අවස්ථාවක් ය.අයිස් බකට් අභියෝගය වෙත විවේචන එල්ල වූයේ අපේ රටෙන් පමණක් නොවේ ය. නියඟයක් පවතින මෙවන් අවස්ථාවක වතුර අපතේ යැවීම ගැන අපේ රටෙන් මෙන්ම ඇමෙරිකාවේ කැලිෆෝර්නියාවෙන් ද විවේචන එල්ල වනු දක්නට ලැබිණි. බේ වොච් නාට්‍ය මාලාවෙන් ලෝක ප්‍රසිද්ධ වූ නිළි පැමලා ඇන්ඩර්සන් මෙම අභියෝගයට එක් වීම ප්‍රතික්ෂේප කරමින් ප්‍රකාශ කළේ ඒ එල් එස් ආයතනය පර්යේෂණ සඳහා සතුන් යොදා ගනිමින් ඔවුන්ට අප්‍රමාණ ලෙස හිංසා කරන බැවින් තමා එම ආයතන‍යට කිසිසේත් මුදල් ලබා නොදෙන බවයි.මේ අතර ඇමෙරිකාවේම වෛද්‍යවරයකු වන බ්‍රයන් ඔ'නීල් පැවසුවේ අයිස් වතුර නෑම ලොකු කුඩා කාගේත් සෞඛ්‍යයට අහිතකර බවයි. ස්නායු රෝගින්ට ආධාර එකතු කිරීම වෙනුවෙන් අයිස් වතුර නෑම සිදු කිරීමට එහි සමාරම්භකයන් ක්‍රියා කළේ ස්නායු රෝගවලට ගොදුරු වූවන් විඳින දුක් වේදනා කෙරෙහි සාමාන්‍ය ජනතාවගේ අවධානය ද යොමු කිරීමේ අදහසින් බව කියවේ. එහිදී ඔවුන් පවසා ඇත්තේ එක්වරම අයිස් වතුර භාජනයක් ඔලුවේ හලා ගැනීමේ දී ශරීර‍යට දැනෙන තිගැස්ම සහ වේදනාව ස්නායු රෝගීන් ගේ තත්ත්වය තේරුම් ගැනීමට හොඳම අවස්ථාවක් ලබා දෙන බවයි. එහෙත් වෛද්‍ය ඔ'නීල් පවසන්නේ නිරෝගී පුද්ලයන් මෙලෙස අයිස් වතුර හලා ගනිමින් ශරීරයට ලබා දෙන ක්ෂණික තිගැස්ම ඔවුන් ද ස්නායු රෝගීන් බවට පත් කිරීමට ඉඩ කඩ ඇති කරන බවයි. එපමණක් ද නොව මේ හේතුවෙන් සිහි මුර්ජා වීම් සහ හෘදයාබාධ වුවද ඇතිවිය හැකි බව වෛද්‍ය ඔ'නීල් පවසයි. ඒ අනුව පැවසිය යුතු වන්නේ ජනප්‍රිය සංස්කෘතිකාංගයක් බවට පත් වෙමින් යන මේ අයිස් වතුර නෑමට පෙර තමන්ගේ ශරීර සෞඛ්‍යය ගැනද සිතීම වැදගත් වන බවයි.ඇමෙරිකාවට ක්‍රමක්‍රමයෙන් විවිධ ආයතන වෙත ලබා දෙන පුණ්‍යාධාර ප්‍රමාණයද සිග්‍රයෙන් අඩුවෙමින් යන බව සංඛ්‍යා ලේඛන අනුව පෙනී ගොස් තිබේ. මේ තත්වය හමුවේ නිර්මාණශීලී ලෙස සිතු මිනිසුන් කිහිපදෙනෙක් තම ආයතනයට පුණ්‍යාධාර ලබා ගැනීමට නිර්මාණය කළ අභියෝගයක් මිනිසුන්ට විනෝදයක් ද ලබා දෙමින් පැතිර ගියේ ය. තම අරමුණ සාක්ෂාත් කර ගනිමින් අදාළ ආයතනය පුණ්‍යාධාර ලබා ගත්තේ ය. අභියෝගයට එක් වූ පුද්ගලයන් ඉන් විනෝදයක් ද ලැබීය. එමෙන්ම යමක් අන්ධානුකරණය කිරීම සහ නොකිරීම ගැන පාඩමක් ද අයිස් බකට් ලෝකයට ඉගැනුවූවා නොවේ ද?ටිරෝනි වෑවලගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>31</day>
    </date>
    <link>http://www.silumina.lk/2014/08/31/_art.asp?fn=af1408314</link>
    <topic>සුද්දන්ටත් 'කඩුවෙන්' කෙටූ ලෝකයේ දක්ෂතම ඉංග්‍රිසි කථිකයා අපේ ධනංජය</topic>
    <author>ඉනෝකා පෙරේරා බණ්ඩාර</author>
    <content>ධනංජය හෙට්ටිආරච්චි ගැන රටම කතා කරන මොහොතක්.ඒ, ටෝස්ට් මාස්ටර් (Toast masters) ලෝක කුසලානය හෙවත් ‘The World Champion of Public Speaking’ නම් ලෝකයේ හොඳම ඉංග්‍රිසි කථිකයාට හිමි සම්මානය ලංකාවට ගෙනා පළමු ශ්‍රී ලාංකිකයා ඔහු නිසා. ලංකාවේ විතරක් නෙවෙයි, ආසියා කලාපයටම පළමුවරට හිමි වූ ජයග්‍රහණයක්.සුවිශේෂීම දේ, ඉංගිරිසිය මවු භාෂාව නොවූ, ඉංගිරිසියම කතා නොකරන රටක් පළමු වතාවට මේ සම්මානය හිමි කර ගැනීම.ක්වාලාලාම්පූර් හි පැවැති අති උත්කර්ෂවත් උලෙළකදී මේ සම්මානය හිමිකර ගත් ධනංජය, ශ්‍රී ලංකාවට පා තැබුවේ, ගුවන් තොටුපළේ රතු පළස මතින්.වසර 75ක් පුරා බහුතර ඇමෙරිකානුවන් හා ඉංගිරිසිය මවු බස කරගත් සුද්දන්ගේ රටවලටම පමණක් ගිය ලෝක කුසලානය, ශ්‍රී ලංකාවට ගෙනා ධනංජය සුවිශේෂී චරිතයක් වන්නේත් ඒ නිසා.විනාඩි 7ක කතාවකට මොන තරම් දෙයක් කරන්න පුළුවන් වුණාද... හොඳම දේ ධනංජයගේ ජයග්‍රාහී කතාවට පසුබිම් වුණේ ඔහුගේම ජීවිත කතාව වීම. 30,000ක තරගකරුවන් පරදන්න සමත් වූ ඒ ජීවිත කතාවේ මොනවා තියෙන්න ඇතිද... ඔහු ඊට තේමාවකුත් එක් කරනවා. ඒ ඔහුගේ ජීවිතයට සමීපතම වදනක් වූ, “I see something''. ‘මා ඔබෙන් යම් දෙයක් දකිනවා...’ යන්න.ඇන්ටන් සමරසිංහ නම් කැනඩාවේ හිටපු ප්‍රවීණ ආර්ථික විද්‍යාඥයා දිනෙක ධනංජයට මෙහෙම කියන්නේ ඔහු ළඟ රස්සාවකට ගිය දවසේ.“ලංකාවේ පරණම ‘ඔඩිට් ෆර්ම්’ එක අයිති වුණේ ඇන්ටන්ට. මගේ තාත්තගේ යාළුවෙක් මඟින් මං ඔහු ළඟ සේවයට යද්දි ඔහු ‍ෙබාහොම මහලු වයසේ.මං වැඩ කරන අතරේ ඔහු මා එක්ක කතා කළේ ලෝකය ගැන. ලෝකයේ විවිධ රටවල් ගැන. ඒ විවිධ සමාජයන් ගැන. මිනිස්සු ගැන. ඇත්තටම ඒවා විටෙක රසවත් කතන්දර වගේ.මට ලෝකය ගැන කුතුහලයක් ඇතිවුණේ මේ කතාවලින්. මං පොත් කියැවීම පුරුද්දක් කරගත් කෙනෙක් නෙවෙයි. හැබැයි මේ තොරතුරු ඇහුවට පස්සේ මං පොත් හොය හොයා කියවන්න ගත්තා. ඔහු තමයි මට කිව්වේ, ‘පුතා! මං ඔයාගෙන් යමක් දකිනවා...’ කියලා.මං පාසල් ජීවිතයේ දී ශිෂ්‍ය භටයෙක්. ඉන් පස්සෙ කාලෙක හොඳ ‘ඩාන්සර්’ කෙනෙක්.මං ඩාන්සර් කෙනෙක් වුණෙත් අම්ම නිසා. අම්මා - තාත්තා- මල්ලි- මම බොහොම බැඳුණු පවුලක්. අම්මා දවසක් යෝජනාවක් ගෙනාවා.“අපි හතර දෙනා පවුලක් හැටියට මොනවා හරි දෙයක් කරමු..”එහෙම කියලා බෝල්රූම් හා ලතින් ඇමෙරිකානු නර්තනයේ දක්ෂ ගුරුවරියක් වන ශිරෝමි පෙරේරා ළඟට ගියා. ඒ තුන්දෙනාම ටික කලකින් නතර වුණා. හැබැයි මං දිගටම ප්‍රගුණ කළා. මං පළමු වතාවට කීයක් හරි හම්බ කළේ ශිරෝමිගේ ප්‍රසංගයක නටලා. ඒ, රුපියල් 1500ක්. ඊට පස්සෙ මට හිතුණෙ මං ඩාන්සර් කෙනෙක් විය යුතුයි කියලා. ඒත් ඇන්ටන් මහත්මාගේ මුණගැසීමත් සමඟ මට ඒ ජීවිතේ අතහැරෙනවා.ඊට පස්සෙ මට තියෙන්නේ ලෝකය පිළිබඳ සෙවීමේ ආසාවක්. ඒ එක්කම මගේ පාසලේ වෝඩ්න් නෙවිල්, මගේ හිත තුළ යළි යළිත් වැඩසිටිනවා.පාසල් ජීවිතයේ දී මං ශිෂ්‍ය භටයෙක්. එයින් මං මගේ පෞරුෂය ගොඩනඟා ගත්තා. නර්තන ශිල්පියෙක් වෙලා අංගචලනය හා ශරීර නම්‍යතාව හදා ගත්තා. පොත පත කියවලා දැනුම ලබා ගෙන හොඳ කථිකයකුට පසුබිමකුත් හදාගත්තා. මේ හැම දෙයක්ම සිදුවුණේ, ඒ ඒ කාලවල මගේ ජීවිතයේ ළඟින්ම හිටපු අ‍යගේ පෙළැඹවීම් මත.විශේෂයෙන් අම්මා - තාත්තා - ඇන්ටන් කියන චරිත.ජීවිතයේ මෙහෙම පසුබිමක් හැදි හැදී ඉදිරියට ගලා යද්දියි ‘ටෝස්ට් මාස්ටර්’ නම් සංගමයක් පිළිබඳ මං දැනගත්තේ. ඒ මගේ තාත්තගෙන්. ඇත්තටම ඒක අහම්බයක් ලෙස ජීවිතයට ආ පණිවුඩයක්.”“පුතා! මෙහෙම තැනක් තියෙනවා නිකම් ගිහින් බලන්න. එතැන මොනවද වෙන්නේ කියල...”තාත්තා කිව්වට ගියා මිස, එතැන මොනවද වෙන්නේ... කිසිවක් මං දැනගෙන හිටියේ නැහැ.ජාත්‍යන්තර වශයෙන් ප්‍රසිද්ධ කතා පැවැත්වීම (Public Speaking) කියන විෂයට විශේෂඥ දැනුමක් ඇති පිරිස බිහි කරන්නේ ලෝකය පුරා විහිදුණු ටෝස්ට් මාස්ටර් සංගමයෙන් බව දැන ගත්තම මට විශාල සතුටක් දැනුණා. ඒක මට අලුත් අත්දැකීමක්.‘Colombo Toastmaster Club. හරි පුදුම පරිසරයක් එතැන. අපිට වඩා වැඩිමහලු හා බොහෝ වැඩිමහලු අය මෙහි සාමාජිකයෝ. ඔවුන් ඉංග්‍රිසි කථිකයෝ. ඔවුන් කතා කරන දේ, කතා කරන විදිය හරි සරලයි. රසවත්. භාෂාව හොඳට දන්න කෙනා එය රසවත්ව ඉදිරිපත් කරනවා. සරලව කතා කරනවා.පළමු දවස් කිහිපයම මං කළේ එතැනට ගිහින් බලා ඉන්න එක. එතැන හිටපු තවත් එක් ජ්‍යෙෂ්ඨයෙක් තමයි, අරුණාසලම් බාල්රාජ් මහතා. ඔහු පිහිටුවූ ‘ස්මෙඩ්ලි ටෝස්ට් මාස්ටර් ක්ලබ්’ එකටයි මං බැඳුණේ.ඒ තමයි, ලංකාවේ පිහිටුවූ දෙවැනි ටෝස්ට් මාස්ටර් ක්ලබ් එක.මාසයකට දෙවතාවක් රැස්වන සියලු සාමාජිකයෝ සිය කථනයන් ඉදිරිපත් කරනවා. විවිධ මාතෘකා. ඒවා තුළ ජාත්‍යන්තර ප්‍රමිතිය තිබිය යුතු වුණා. ඒවායේ නිවැරැදි කිරීම් සිදුවුණා.අනික, සියලු සාමාජිකයන් ප්‍රතිචාර දැක්විය යුතු වුණේ කථිකයාට අවවාද දීමෙන්, උනන්දු කිරීමෙන්, යළි අවවාද උපදෙස් දීමෙන් හා යළි උනන්දු කිරීමෙන් කියන සුබවාදී පිළිවෙළට පමණයි. ඒක රීතියක්.ඒකෙන් හැම වෙලාවෙම කථිකයා සාර්ථකත්වය කරා රැගෙන යාමයි, අරමුණ වුණේ.මේ ලෝක කුසලානය සඳහා තරග පටන් ගැනුණේ පහුගිය පෙබරවාරියෙන්. රට තුළ සංගම් අතර, ඊළඟට කලාප අතර, ඊළඟට දිස්ත්‍රික්ක අතර. ඒ කාලය තුළ මං දෙස් විදෙස් තරග 7කට මුහුණ දුන්නා.එක දිස්ත්‍රික්කයකට ක්ලබ් 90-100ක් විතර තිබෙනවා. ලෝකෙ වටේ එහෙම දිස්ත්‍රික්කත් 90ක් තිබෙනවා. මං නියෝජනය කළේ දිස්ත්‍රික් 82. ඊට අයත් වුණේ ශ්‍රී ලංකාව සහ දකුණු ඉන්දියාව.මුදල් ත්‍යාගයක් නැති වුණත් මේ සම්මානයට තිබෙන ජාත්‍යන්තර පිළිගැනීම ඉතාම ඉහළයි. කථිකත්වය වෘත්තිය කරගත් “ටෝස්ට් මාස්ටර් ලෝක සූරයෝ පස් දෙනෙක් දැනට ඉන්නවා. ඔවුන් ප්‍රකෝටිපතියෝ. ඔවුන් පස්දෙනා ඇතුළු බොහෝ ලෝක සූරයන් එදා උලෙළට ඇවිත් මට සුබ පැතුවා”ක්‍රෙග් වැලන්ටයින්, ඩැරන් ලෙක්රෝයි, ජිමි ක්‍රිස්, මාක් බ්‍රවුන් සහ ජොක් එළියට්. ඇමෙරිකානුවන් වන මේ පස්දෙනා අතරට ආ හයවැනි වෘත්තීය කථිකයා ශ්‍රී ලංකාවේ ධනංජය හෙට්ටිආරච්චි. ඔහුත් අද ඔහුගේම සමාගමක් අරඹා තිබෙන්නේ වෘත්තීය කථිකයන් සහ ආයතනික ඉහළ කළමනාකරණය වෙනුවෙන්.ඇත්තටම ‘ටෝස්ට් මාස්ටර්’ ආගන්තුක වදනක් වුවත් පාසලේ සිංහල සමිතිය, ඉංග්‍රීසි සමිතිය මෙහි මුල් පදනම බවයි ධනංජය කියන්නේ.“ඇත්තටම මෙහි ඉංග්‍රිසි භාෂාව කියන්නේ හදාගත හැකි 10%ක කොටසක්. ළමයකුගේ පෞරුෂ වර්ධනය සහ අවශ්‍ය පසුබිමයි මේ සඳහා වැදගත්ම දේ. මගේ ජීවිතේ හැඩගැහුණෙත් ඒ විදිහට. ඒ නිසාම මේ සංගමයට බඳවා ගත්තේ අවුරුදු 18න් පසුවයි. ඒ වෙනකල් අවශ්‍ය පසුබිම හදාගන්න දරුවන්ට පාසල් කාලය හරි වැදගත්.ඒ වගේම මං පැරදුණු වාර ගණන වැඩියි. මං කථා වාර 60කට වැඩිය පැරදිලා තියෙනවා. හැබැයි ඒ අසාර්ථකත්වයම තමයි ම‍ෙග් පසුකාලීන සාර්ථකත්වයට සහ ජයග්‍රහණයට හේතු වුණේ.තමන්ගේ හැකියාව හොයාගන්න විටෙක පරාජය හරියට ප්‍රයෝජනවත් වනවා. අද ළමයින් මේ අත්දැකීමට කැමැති නැහැ.අවුරුදු 10ක් තිස්සේ මේ වෙනුවෙන් ඇත්තටම මං හොඳම ‘කට්ටක්’ කෑවා. ඒත් ඒ පැරදුණු වැටුණු තැන් ජීවිතේ මට හුඟක් දේ කියා දුන්නා.ආයතන කිහිපයක වැඩ කරලා අත්දැකීම් ගත්තා. ජයග්‍රහණය කියන්නේ මේ සියල්ලේ එකතුවයි. හැබැයි ඔබ පුදුම වේවි. මම ඉස්කෝලෙ යන කාලේ දක්ෂයෙක් නෙවෙයි. ඕ-ලෙවල්, ඒ-ලෙවල් විභාග දෙකම ‘ඇණගත්තා'.මං ලන්ඩන් A/Lවලින් ගොඩ ඇවිත් පුංචි රස්සාවකට ගියා. නමුත් එතැනින් එහාට මං මගේ උසස් අධ්‍යාපනය ඉතාම ශීඝ්‍රයෙන් ගොඩනඟාගත්තා. මට ඒකට තවත් අවුරුදු පහක් ගියා. වැඩ කරන ගමන් ඉගෙන ගැනීම, තරග කිරීම, පරාජය වීම, ජයග්‍රහණය ලැබීම මම විනෝදයෙන් බාර ගත්තා.මේ හැම දේම පිටුපස්සේ තිබුණු එක සිදුවීමක් ගැන නොකියාම බැහැ. ම‍‍ෙග් ජීවිතේ පළමු වතාවට වෙනස් වුණේ එතැනින්. ජීවිතේ පිළිබඳ බරක්පතළක් දැනුණේ ඒ සිදුවීමෙන්. ඒක මට කවදාවත් අමතක වෙන්නෑ.අලුත් ඉස්කෝලෙකට ගිය මගේ මල්ලි දවසක් ගෙදර ආවේ තරහින්. දුකින්. කොල්ලො රැග් කරලා. රැග් කතාව අහපු මට ඉවසුම් නැතිව ගියා. යාළුවෝ දහදොළොස් දෙනෙකුත් ලෑස්ති කරගෙන පහුවෙනිදම මල්ලිගේ ඉස්කෝලේ ළඟට ගිය මං, කල් යල් බලලා මුළු පන්තියටම ගැහුවා.දැන් ඉස්කෝ‍ල දෙකක ළමයි හිතේ හැටියට ගහගන්නවා. අන්තිමේ හැමෝටම නවතින්න වුණේ කුරුඳුවත්ත පොලිසියේ, පොලිස් කූඩුවේ.යාළුවන්ටත් නායකත්වය දීලා කරපු වැඩේ බරපතළකම ගැන මට දැනුණේ අම්මයි - තාත්තයි පොලිසියට ආ මොහොතේ.අම්මගේ මුහුණ ලැජ්ජාවෙන් පිරිලා. ඒ ලැජ්ජාවට ඇගේ ඇස්වලින් කඳුළු බේරෙනවා. සියල්ල හමාර වෙලා ගෙදර ගියත් මට ආපහු ආපහුත් මතක් වුණේ අම්මගේ කඳුළු.“පුතා! ඔයා මල්ලි වෙනුවෙන් ඉදිරිපත් වෙච්චි එක හොඳයි. ඒත් ජීවිතේ ප්‍රශ්න විසඳන්නේ මෙහෙම නෙවෙයි. අපි හොයාගමු හොඳ විදියක්...” තාත්තා එහෙම කිව්වත් අම්මා නිහඬයි. දවසක් දෙකක් නෙවෙයි, සති දෙකක්ම ඈ නිහඬයි.මේ නිහඬ බව තවදුරටත් දරාගන්න මට පුළුවන්කමක් තිබුණේ නැහැ. ඒ හින්දම මං තීරණයකට එනවා.“ඔව්! මං වෙනස් වෙනවා. වෝඩ්න් නෙවිල් ඩි අල්විස් වගේ හොඳ දක්ෂ මිනිහෙක් වෙනවා...”‍මොන චණ්ඩි වැඩේ කළත් වීරයෙක් වගේ මගේ හිතේ ඇඳිලා හිටියේ වෝඩ්න් නෙවිල්, එවකට ගල්කිස්ස ශාන්ත තෝමස් මගේ විදුහලේ විදුහල්පති.සතියකට වතාවක් එසෙම්බ්ලි වෙලාවෙදි ඉංග්‍රිසි බසින් කරන කතාව, මගේ හදවතේ ගැඹුරුම තැන නැවතුණා. හයේ පන්තියේ දී ඉංග්‍රිසි උගන්වපු බර්තොලමියුස් සර්නුත් එහෙම කෙනෙක්.ඉංග්‍රිසි භාෂාවේ සුන්දරත්වය ඔහු ළමයින් තුළ කුතුහලයක් බවට කළා. ඒ නිසාම ඉංග්‍රිසි ‘පීරියඩ්’ එක මා ඇතුළු හැම ළමයකුම ආසා කළා. ශාන්ත තෝමස් පරිසරය, අම්මා තාත්තා ගෙදරදි දරුවන්ට ඉංගිරිසියෙන් කතා කිරීමේ පුරුද්ද වගේම ලද සියලු අමිහිරි අත්දැකීමුත් මං හරවා ගත්තේ ජයග්‍රහණයට.අද මගේ බිරිය හිමාෂා මගේ ආයතනය වෙනුවෙන් ලොකු වැඩ කොටසක් කරනවා. ‘විබාහු’ මගේ පුංචි පුතා. එයාට මාස 16යි. අපි ලස්සන පවුලක්.”ඉනෝකා පෙරේරා බණ්ඩාරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>31</day>
    </date>
    <link>http://www.silumina.lk/2014/08/31/_art.asp?fn=af1408315</link>
    <topic>මාරාන්තික රෝගීන් දෙදෙනෙකුට ජීවිත දානය දුන් හම්බන්තොට රෝහලේ විශ්ව කර්ම ශල්‍ය කර්ම</topic>
    <author>සටහන හා ඡායාරූප ලුණම සමූහ වාර්තාකරු සනත් ගමගේ</author>
    <content>දකුණු උරහිසට පහළින් ශරීරය පසාරු කරගෙන පිට පැත්ත දක්වා ඇනි තිබුණ අඟල් හතරක් පමණ විෂ්කම්භයක් සහිත අඩි තුනක් පමණ දිග ඉඹුල් අත්තක ලීයක් සහ දෙපිරිසක් අතර ඇතිවූ ආරවුලකදී ගෙල ප්‍රදේශයේ ඇනි පසාරු වී ගොස් තිබුණ ගිනිසීරියා (වැටමාර) ලීයක් සැත්කම් මඟින් ඉවත් කොට හම්බන්තොට රෝහලේ වෛද්‍යවරුන් කණ්ඩායමක් ඉකුත් දා විස්මිත සැත්කම් දෙකක් සිදුකර එම රෝහල රටටම කීර්තියක් ගෙන දෙන රෝහලක් බවට කාගේත් අවධානයට ලක් කෙළේය.රෝගීන් දෙදෙනකුගේ ජීවිත බේරා ගනිමින් ශරීරයේ ඇනී තිබුණ ලී කොටස් ඉවත්කර මේ විස්මිත සැත්කම දෙකම සිදුකර තිබුණේ හම්බන්තොට රෝහලේ විශේෂඥ ශල්‍ය වෛද්‍ය මහින්ද මල්ලවතන්ත්‍රි මහතා ප්‍රමුඛ වෛද්‍ය කණ්ඩායමක් විසිනි.රෝහලට මෙවැනි බැරැරුම් සැත්කම් දෙකක් සිදු කිරීමට මූලික වශයෙන්ම පහසුකම් සැලසී ඇත්තේ සෞඛ්‍ය අමාත්‍යාංශයෙන් මෙම රෝහල වැඩිදියුණු කිරීමේ දී සී ටී ස්කෑන් යන්ත්‍රයක් ලබාදීමෙන් සහ අනිකුත් වෛද්‍ය උපකරණ රැසක් ලබාදීමෙන් සලසා තිබුණ පහසුකම් හේතුවෙනි.එකම සතියක දින දෙක තුනක කාලයක් ඇතුළත ලී කෝටු ඇනීමෙන්ම බරපතළ ලෙස තුවාල ලැබූ රෝගීන් දෙදෙනකුට ඔවුන්ගේ ජීවිත බේරා ගැනීමට මෙවැනි බැරැරුම් සැත්කම් දෙකක් සිදුකොට සාර්ථක ප්‍රතිඵල ලබා ගැනීමට හැකිවීම ලොකු සතුටක් මෙන්ම අප රෝහලට ඉමහත් ගෞරවයක් බව මෙම සැත්කම් දෙකටම මූලිකයා වී ක්‍රියා කළ විශේෂඥ ශල්‍ය වෛද්‍ය මහින්ද මල්ලවතන්ත්‍රි මහතා පැවැසීය.“සාමාන්‍ය සැත්කම් අපි මේ රෝහලේ සිදු කරනවා. නමුත් ලී කොටස් ශරීරයට ඇනී බරපතළ තුවාල සහිත එම ලී කොටස් ශරීරයට කාවැදී ගෙනෙන ලද රෝගීන් දෙදෙනකුගේ ශරීරයෙන් එම ලී කොටස් ඉවත් කිරීම අපිට අමුතුම හා අලුත් අත්දැකීමක් සමඟ සිදුකරන සැත්කම් බවට පත්වුණා. මේ සැත්කම් දෙකම සිදු කිරීමේදී වෛද්‍ය කණ්ඩායමක් සමඟ ශල්‍යාගාරයේ ජ්‍යෙෂ්ඨ හා කනිෂ්ඨ හෙද හා අනිකුත් සෞඛ්‍ය කාර්ය මණ්ඩලයේ නොමඳ සහාය ලැබුණා. ඒ නිසාම මේ සැත්කම් දෙකම ඉතා සාර්ථකව සිදු කරන්නට හැකිවුණා” යැයි විශේෂඥ ශල්‍ය වෛද්‍ය මහින්ද මල්ලවතන්ත්‍රි මහතා පැවැසීය. විශේෂඥ ශල්‍ය වෛද්‍ය මහින්ද මල්ලවතන්ත්‍රිපසුගිය 22 වැනිදා වැසි සහිත සුළං ද පැවැති දහවල් කාලයේ දී අම්බලන්තොට ලුණම පදිංචි 40 හැවිරිදි ඒ. වී. සංජීව තම යතුරුපැදිය පදවාගෙන ගියේ ගව ගාලට යාමේ බලාපොරොත්තුවෙනි. වැලිපටන්විල මාර්ගයේ ඔහු තම යතුරුපැදියෙන් ගමන් ගනිද්දී හමා ආ තද සුළඟක් සමඟ කඩා වැටුණ ඉඹුල් ගසක ඉත්තක් ඉදිරියට ඇදෙන යතුරුපැදිය වෙත වේගයෙන් කඩා වැටෙනවාත් සමඟ එහි ඉත්තක කොටසක් තම උරහිස් ප්‍රදේශයේ පහළින් ශරීරය පසාරු කරගෙන යන බව සංජීවට දැනුණි.අනපේක්ෂිත සිදුවීමෙන් ඔහුට ඉබේටම කෑගැසුණි. ඒ කෑගැසීම අසල්වැසියකුට ඇසීම ඔහුගේ වාසනාවට හේතු විය. අසල්වැසියා සංජීවගේ උරහිස් ප්‍රදේශයට ඇනී තිබුණ ඉඹුල් ඉත්තේ ගසට සම්බන්ධ කොටස ප්‍රවේශමෙන් ගසෙන් කපා වෙන් කර ගත්තේය. සංජීවගේ ශරීරයට ඇමිනී තිබුණු ඉඹුල් අත්තේ ලී කොටස ඉවත් නොකරම අසල්වැසියා විසින් අම්බලන්තොට රෝහලට ඔහු රැගෙන ආවේ අවදානම් තත්ත්වයේ තිබුණ රෝගියාගේ ජීවිතය බේරා ගත යුතු නිසාය.අම්බලන්තොට රෝහලේදී සංජීවට මූලිකව සිදුකළ යුතු ප්‍රතිකර්ම ලබා දී ඔහු ගිලන් රථයකින් වෛද්‍යවරයකු සමඟ හම්බන්තොට මහ රෝහලට වහා ගෙන එනු ලැබීය. හම්බන්තොට මහ රෝහලේදී විශේෂඥ ශල්‍ය වෛද්‍ය මල්ලවතන්ත්‍රි මහතා ප්‍රමුඛ වෛද්‍ය කණ්ඩායම සංජීව පරීක්ෂා කර ඔහුගේ ශරීරයේ උරහිස් ප්‍රදේශයත් පසාරු කරගෙන ශරීරයට ඇනී තිබුණ ඉඹුල් අත්තේ ලී කොටයේ තව කොටසක් යකඩ කපන කියතක ආධාරයෙන් ඉවත් කළේ රෝගියා සී ටී ස්කෑන් පරීක්ෂණයට යොමු කිරීමටය.සී ටී ස්කෑන් යන්ත්‍ර මෙහිදී රෝගියාගේ තුවාල වූ ශරීර ප්‍රදේශයේ ලබාදුන් සටහන් මෙම සැත්කම සාර්ථකව සිදු කිරීමට වෛද්‍ය කණ්ඩායමට පහසුවක් විය. ඉඹුල් ඉත්තේ ලී කොටස රෝගියාගේ ශරීරය පසාරු කරගෙන ඇනී ගොස් තිබුණේ බල නහර පිහිටි ස්ථානයකට ආසන්නව වුවද එයින් බල නහරයට හානියක් සිදු නොවී තිබීම ද රෝගියාගේ වාසනාවක් විය.මේ සැත්කම බැරැරුම් හා සංකීර්ණ වූ සැත්කමක් විය. හම්බන්තොට මහ රෝහලේ මෙවැනි සැත්කමක් මීට පෙර සිදු නොවීම නිසා රෝහල් වෛද්‍ය කණ්ඩායමට මෙය අලුත් අත්දැකීමක් ද ගෙන දුන්නේය. සැත්කමට පැය තුනහමාරක පමණ කාලයක් මිඩංගු කිරීමට වෛද්‍ය කණ්ඩායමට සිදුවිය.අම්බලන්තොට රෝහලේ දී රෝගියාට මූලික ප්‍රතිකාර නිසි ලෙස ලබා දෙමින් ඔහු වෛද්‍යවරයකු සමඟම කඩිනමින් හම්බන්තොට රජයේ මහ රෝහලට රැගෙන ඒමත් රෝගියා කලබල නොකර සිටීමත් රෝගියාට මෙය දරා ගැනීමේ ශක්තියක් තිබීමත් සැත්කම සාර්ථකව සිදුකර ගැනීමට පහසුවක් වූ බව වෛද්‍ය මහින්ද මල්ලවතන්ත්‍රි මහතා කීය. සැත්කමෙන් පසු රෝගියා ක්‍රමයෙන් සුව අතට පත්වෙමින් රෝහලේ පසුවන අතර දිනපතාම ඔහුගේ සෞඛ්‍ය තත්ත්වය පරීක්ෂාවට ලක්කරන බව ද ඔහු පැවැසීය.මේ සැත්කම අගෝස්තු 22 වැනිදා අපේ රෝහලේදී සිදුකළාට පසු ගිනිසීරියා (වැටමාර) ලීයක් ගෙල ප්‍රදේශයට ඇනී රැගෙන ආ රෝගියකුට ද සැත්කමක් සිදුකොට එම ලීය ඉවත් කිරීමට අප වෛද්‍ය කණ්ඩායම සමත්වූ බව වෛද්‍යවරයා වැඩිදුරටත් විස්තර කර සිටියේය.ගිනිසීරියා ලී කෝට්ටක් ඇනී තිබුණ රෝගියා සූරියවැව රෝහලෙන් හම්බන්තොට රෝහලට රැගෙන ආවේ අගෝස්තු 25 වැනිදා රාත්‍රීයේදීය. විහාරගල පදිංචි ඒ. පී. කරුණාරත්නට මේ ලීය ගෙල ප්‍රදේශයට ඇනී ගොස් තිබුණේ ගැටුමකදී එල්ල වූ පහරකිනි. මෙයින් ඔහුගේ ගෙල ප්‍රදේශයට ගිනිසීරියා ලීයේ අඟල් 4 - 5 ප්‍රමාණයක කොටසක් ඇමිණී ගොස් තිබුණි. සැත්කම අලුයම 2 දක්වා සිදුකර තිබේ.“එක ළඟ සිදුවූ මේ සැත්කම් දෙකම අපේ රෝහලට අලුත් දෙයක් වුණා. අපේ වෛද්‍ය කණ්ඩායමටත් අලුත් අත්දැකීමක් ගෙන දෙන්නටත් සමත් වුණා. ඒ නිසා අපි වෛද්‍ය කණ්ඩායම මේ සැත්කම් දෙකම දැඩි කැපවීමකින් අධිෂ්ඨානයකින් සිදු කරන්නට වග බලා ගත්තා. මෙවැනි අනතුරක් සිදුවූ විට ඇඟට ඇනී තිබෙන දේ ඉවත් නොකරම රෝගියා ප්‍රවේශමෙන් වහාම රෝහලට රැගෙන ඒම මූලිකවම සිදුකළ යුතු කාරණයයි.රෝගීන් දෙදෙනාම රෝහලට රැගෙනවිත් තිබුණේ ශරීරයට ඇමිණී තිබුණ ලී කොටස් සමඟය. රෝගීන් දෙදෙනා රෝහලට රැගෙන ආ පිරිස ඒ ගැන දැනුම්වත් වී සිටීම හොඳ දෙයක්. මේ රෝගීන් දෙදෙනාම සැත්කමෙන් පසු අපේ රෝහලේ 4 වැනි වාට්ටුවේ ප්‍රතිකාර ලබමින් පසු වෙනවා. ඔවුන් දැන් සුව අතට පත්වෙමින් සිටිනවා යැයි ද විශේෂඥ ශල්‍ය වෛද්‍ය මල්ලවතන්ත්‍රි මහතා කීවේ ජීවිත දෙකක් බේරා ගැනීමේ සතුට සිහිපත් කරමිනි.වෛද්‍යවරුන් දෙතුන් දෙනකුගෙන් ආරම්භ කළ හම්බන්තොට මහ රෝහලේ විශේෂඥ වෛද්‍යවරුන් ශල්‍ය වෛද්‍යවරුන් නිර්වින්දන වෛද්‍යවරුන් ඇතුළු සියයකට ආසන්න වෛද්‍ය පිරිසක් අද වන විට සේවය කරන බවත් ප්‍රදේශයේ ජනතාවට තම රෝහලෙන් විශාල සේවාවක් දෛනිකව ලබා දෙන බවත් හම්බන්තොට මහ රෝහලේ වෛද්‍ය අධිකාරි වෛද්‍ය එම්. මැදිවක මහත්මිය පැවසුවාය.රෝහල තවදුරටත් සංවර්ධනය කරමින් තවත් නවතම ශල්‍යාගාරයක් ද ඉදිකරමින් පවතින බව ද ඇය කීවාය.හම්බන්තොට රෝහලට ප්‍රතිකාර සඳහා හම්බන්තොට ජනතාව පමණක් නොව මොනරාගල සහ රත්නපුර යන දිස්ත්‍රික්කවල පදිංචි ජනතාව පැමිණෙන බව ද වෛද්‍ය උපකරණ හා භෞතික සම්පත් රැසක් සෞඛ්‍ය අමාත්‍යාංශය ලබා දී තිබෙන බව ද වෛද්‍ය මැදිවක මහත්මිය පැවසුවාය.අදාළ සැත්කම් දෙකම විශේෂඥ ශල්‍ය වෛද්‍ය මහින්ද මල්ලවතන්ත්‍රි මහතා ප්‍රධාන නිර්වින්දන විශේෂඥ වෛද්‍ය උදේෂ් පෙරේරා, විකිරණ විශේෂඥ වෛද්‍ය චානිකා කුලතුංග ජ්‍යෙෂ්ඨ හා කනිෂ්ඨ රෝහල් හෙද කාර්ය මණ්ඩලය සහ ශල්‍යාගාර සේවක පිරිසේ සහාය ඇතිව සිදුකළ බව වෛද්‍ය මැදිවක මහත්මිය සඳහන් කළාය.සටහන හා ඡායාරූප ලුණම සමූහ වාර්තාකරු සනත් ගමගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>31</day>
    </date>
    <link>http://www.silumina.lk/2014/08/31/_art.asp?fn=af1408316</link>
    <topic>වඩේ සුදා හිරේ ගියත්  තවත් මිනීමරුවන් නිදැල්ලේ</topic>
    <author>උපාලි සමරසිංහ ඡායා - විමල් කරුණාතිලක</author>
    <content>මීරිගම විල්වත්තේ කමතේ දී වඩේ සුදා මරා දැමු රූමතියගේ සිද්ධියමරා දැමු නිශාදිගේ අම්මා කියයිගන අඳුර තුනී වලාවන් එළමින් තිබුණු ඒ මොහොතේ වඩේ විකුණන්නාගේ උකුසු ඇස් තමන්ගේ අලුත්ම ගොදුර නව යොවුන් සමනළිය නිශාදි බුද්ධිකා වෙත එල්ල වී තිබුණේ කෑදර බැල්මෙනි. අකුණු ගසමින් වසින ඒ මහා මොර සූරන වර්ෂාව කොළොම්තොට දී ඇය දුම්රියට නඟින විටත් එසේම පැවතිණ. තම මව මීරිගම විල්වත්තේ දුම්රිය පළ අසබඩ තමා එන මඟ පෙර බලමින් සිටින බව දන්නා නිශාදි හිතේ ගුලිවන බිය මඳක් හෝ පහ කරගත්තේ පරිසරය කෙතරම් අයහපත් වුවත්, ඉක්මන් ගමනින් ගෙදරට යා යුතු බව සිතමිනි.එක් ඇස් මානයකින් පෙනුණු වඩේ විකුණන්නා ඊළඟ මොහොතේ ඇයට නොපෙනී ගියේය. ඒ එම අඳුරු දිනය වූ 2006 නොවැම්බර් 03 වැනි දා සවස් යාමයයි. තවත් මාස දෙකකින් දෙගුරුන්ගේ ආශිර්වාදයෙන් කුලගෙට පිවිසෙන ඇය ඒ සඳහා නොයෙක් සුබ සිහින මැව්වාය. කසුන් හා 2007 ජනවාරියේ යන මේ අලුත් දිවි ගමනට අවශ්‍ය සියලු කළමනා ඒ වන විටත් ඇය පිළියෙල කැර අවසන් වී තිබිණ. නෑ හිතවතුනට මංගල කාඩ්පත් පවා මුද්‍රණය කැර බෙදීමට සූදානම්ය.මංගල සාරිය, මුදුව, වෙනත් රන් බඩු හා මනාලයා වෙනුවෙන් වූ මුද්ද ඒ දිනය බලාපොරොත්තුව සිටියේය. ඇය අඳුරු කාලගුණය සහිත අහස් කුස දෙස බලමින් මේවා එකිනෙක නැවත ගළපමින් එහි අඩුවක් ඇද්දැයි සිතමින් ආවාය. කසුන් තම ආදරවන්තයා වෙනදා මෙන් ඇය මඟට ඇරලන්නවත් එදින ආවේ නැත. කොළඹදීම ඔහු වෙනත් වැඩක් ඇතැයි කියමින් ඇයට සමුදුන් මතකය ඇගේ හිතේ දුක්බර මතක සටහන් මවමින් තිබිණ. වැසි සහිත අඳුරු කාලගුණය නිසාදෝ ඇය වෙනදා එදා දුම්රියට පෙර දුම්රියේ නැඟී එදා ගෙදර ආවාය.මීරිගම විල්වත්තට ළඟා වන විට සවස 6.30 පමණ වන්නට ඇත. වැහි බර අහස තවමත් තුරල්ව නොමැත. හතරවට අඳුරේ ගිලෙමින් තිබිණ. විදුලිය විසන්ධි වී තිබිණ. කෑලි කපන ගනඳුර හතරවට රජ කරයි. මේ මගේ ගම. මට කවුරු අනතුරක් කරන්නදැයි සිතමින් ඇය අඳුරේම ඉක්මනින් ගෙදර යන්නට තම ගම කුරුඳුවත්තට යන කමත මැදින් පාරේ අඩි ඉක්මන් කළාය.එහෙත් මේ අවුරුදු 26 ක නව යොවුන් සමනළිය ඊට මොහොතකට පසු සාහසික කාමතුරයකුගේ සා පිපාසාවට ගොදුරු වී ඒ රාත්‍රියේ දොළ ළඟ කමතේ කරත්තය ළඟ නිර්වස්ත්‍රව උඩුබැලිව මියගොස් සිටියාය. මම එතැන් පටන් ඒ අතීත දුක්බර සිදුවීම නොලියමි. ඒ කතාවේ ලබාගත හැකි හැම අලුත් මූලාශ්‍රයක්ම ඔස්සේ ඔබට අලුත් කතාවක්ම කියමි.සුමිත්‍රා සේරසිංහ ඇගේ දයාබර මෑණියන්ය. ඇයට දරුවන් සිවුදෙනෙකි. නිශාදි දෙවැන්නීය. ගැහැනු ළමයින් තිදෙනකුට පසුව අවසානයේ පුතෙකි. සුමිත්‍රා දැන් මා අබිමුවය.මේ කාලකණ්ණි සිදුවීමෙන් පස්සෙ දැන් අවුරුදු 8 ක් ගතවෙලත් අපේ ගෙදර සතුට නෑ මහත්තයො. ළමයින් පුංචි කාලෙ මං බොහොම දුක් වින්දා. දැන් වුණත් අපට අලුත් අවුරුද්දක්, නෑ ගමනක්, ප්‍රීති සවාරියක් සමරන්න බෑ. මේ මද්දුමී මට නිතර සිහි වෙනවා. එයා මේ පළාතේ පුංචි දරුවන්ට නොමිලයේ පාඩම් වැඩ කියා දුන්නා. කැම්පස් යන්ඩ තරම් ලකුණු නැති හින්දා රස්සාවක් කරන්ඩ ගියේ. පුරාණ මීරිගම පන්සලේ දහම් පාසලෙත් ඇය ඉගැන්නුවා.තාත්තා එස්. කේ. ඩී. සෝමවීර හමුදාවේ අවුරුදු 25 ක් වැඩ කරලා ඒ දවස්වලත් විශ්‍රාමිකව හිටියෙ. ගෙදර අඩුපාඩු නිසා එයත් වෙනම තැනක රස්සාවක් කළා. මගෙ දුව බඳින්ඩ හිටපු ළමයා කසුන්. ගම්පහ උඩුගම්පළ කෝපියාවත්තෙ. දෙපාර්ශ්වයේම කැමැත්තෙන් මඟුල් කාඩ් ගහලා දින වෙන් කරගෙන 2007 ජනවාරි 16 දා බඳින්ඩ හිටපු ළමයා. මගෙ දුව හැමදාම විල්වත්තට එනකොට මං මඟ ඉන්නවා බලාගෙන එදා මහා වැස්ස.අකුණු ගහනවා හතරවටින්. කමත ළඟ පාරත් වතුර දෝරේ ගලා යනවා. මං හිටියා කමත ඉදිරිපිට පාරේ කඩය ළඟ. කෝච්චිය ආවත් දුව ආවෙ නෑ. මහ රාත්තිරිය වෙනකම් අපි සොයා බැලුවා. එහෙම කාටවත් නොකියා එක දවසක් ගෙදරින් පිට ඉන්න ළමයෙක් නෙවේ. දුව නැති බව දැනුම් දුන්නාම කසුන් ළමයත් අපේ ගෙදර ආවා. මගෙ පුතත් එක්ක එකතු වෙලා එයත් හැම තැනම ළමයව හෙව්වා. අපිත් අඳුරේම නිනව්වක් නැතිව එහෙ මෙහෙ හෙව්වා.වැස්ස නිසා විදුලියත් පළාතෙම තිබුණෙ නෑ. අනේ රාත්‍රි 10 ට විතර මගෙ පුතා අක්කාව දැකලා තියෙනවා කමත ළඟ නිර්වස්ත්‍රව වැටිලා ඉන්නවා. මගෙ දුවට ඒ වගේ අපරාධයක් කරන්ඩ කාට ද පුළුවන්. එයාගෙ ඇඳුම්, සෙරෙප්පු, බෑග් තැන තැන විසිරිලා පස්සෙ හොයා ගත්තෙ. මැරෙන්න කලින් කාමාතුරයා එක්ක එයා පොර බදලා තියෙනවා. අප දන්නා විදියට අපට හිතුණෙ නෑ. මේ සිද්ධියට පස්දෙදි පොලීසිය අත්අඩංගුවට ගත් වඩේ සුදා නමැති මිනිහා මං දැකලම නෑ.එදා රාත්තිරියෙ අප මීරිගම පොලීසියට ළමයා නැති වග කියන්ඩ ගියාම ඒ අය පැමිණිල්ලවත් ලියා ගත්තෙ නෑ. ළමයා හෙට උදේට ඒවි. කාත් එක්ක හරි යන්ඩ ඇති මේ වගේ දේ ඒ නිලධාරීන් කීවෙ. පස්සෙ දුවගෙ මිනිය කමතෙ තිබිලා හමුවුණාම කලබල වුණා. ඒ අය මට විටින් විට කීවා මේකට අත්අඩංගුවට ගත්ත වඩේ සුදා බලන්ඩ කියලා. මට ඒ මිනිහගෙ මූසල මුහුණ බලන්ඩ ඕනෑ වුණේ නෑ. අනෙක පොලීසිය කීවා දුවව ඒ විදියට මරලා තියෙන්නෙ ඔබේ වත්තෙ පොල් කඩන්ඩ ආපු මිනිසෙක් කියලා.අපේ වත්තේ පොල් ගස් නෑ. ඒ දවස්වල තිබුණු එකම ගහෙත් පොල් කැඩුවෙ අපේ මහත්තයා. අපි කා ලව්වාවත් පොල් කඩවගෙනත් නෑ. ඒ විදියට කඩවා ගන්ඩ අපට පොල් ගස් තිබුණෙත් නෑ. මේ පිළිබඳව ඉහළ නිලධාරීන් පරීක්ෂණයට එනකොට ඒ අය කලබල වෙලා මීට කලින් ස්ත්‍රී දූෂණ නඩුවලට අහුවෙච්ච මිනිහෙක් දාලා ප්‍රශ්නය විසදන්ඩ බැලුවා කියලයි මට හිතෙන්නෙ. ඇත්තටම මගේ දුව මරපු මිනීමරුවො තවම නිදැල්ලේ කියලා මට හිතෙනවා. මේ නඩුව අවසානේ නඩුකාර උන්නාන්සෙ “වඩේ සුදා” නමැති වැරැදිකරු හැටියට තීන්දු කළාම ඔය කියන මිනිහා හිනාවෙලා හිරේට ගියේ. එයාගේ හිතේ කිසිම කනගාටුවක් තිබුණෙ නෑ. අපේ මහත්තයාටයි මටයි උසාවිය කියලා හැඟුණේ නෑ. ඉබේටම කෑ ගැහුණා. මේ නඩුව අහන්ඩ රැස්වෙච්ච මිනිස්සුත් එදා ඇඬුවා.ඔය කියන මිනිහා අනුන්ගෙ නඩු සල්ලිවලට බාර ගන්ඩ කෙනෙක්. තවමත් මගේ දුවගෙ මිනීමරුවා අහුවුණා ද කියලා මට සැකයි. මගෙ මහත්තයා අලුගෝසු තනතුරට ඉල්ලුම්පතක් දැම්මෙ මේ වගේ අපරාධකාරයන්ව ගාස්තුවක් නොලබාම එල්ලන්ඩ. ඒත් ඒ අවස්ථාව එයාට ලැබුණේ නෑ.අද මහත්තයාවත් මගෙ පුතාවත් මේ ගැන කතා කරනවාටත් කැමැති නෑ. එදා රෑ අක්කා ඒ විදියට කමතෙ වැටිලා ඉන්නවා මුලින්ම දැක්කෙ එයාගේ මල්ලී. මගෙ පුතා. ඒ නිසා ඒ අමිහිරි මතකය නැවත මතක් කරන්ඩ එයා කැමැතිම නෑ. දැන් මට මුණුබුරො මිනිබිරියො තුන්දෙනෙක් ඉන්නවා. මගෙ පුතාගේ පුතා මගේ මුණුබුරා ඉපදිච්ච දවසෙ එයාව ගෙදර කාමරයට ගෙනෙන්ඩ එදා දුව හිටපු කාමරය අස්පස් කළා. දුවගෙ දේවල් කඩදාසි ලිපි වගේ බොහොමයක් ඊට දවස් දෙකකට ඉස්සෙල්ලා මිදුලෙ කොණේ කුණු ගොඩට විසි කළා. ඒ දවස්වලත් වැස්ස. වැස්සට අර කොළරොඩු පෙඟිලා දියබත් වුණා. ඒත් මහත්මයා පිළිගන්ඩ! මගෙ මුණුබුරා උපන් දවසෙ හරියටම එදාම.අර කුණුරොඩු අස්සෙන් මිහිරි සංගීත නාදයක් ඇසුණා. මේක දරුවා ගෙදරට ගෙනෙනතුරුම ඇහුණා. මෙච්චර කාලෙකට පස්සෙත් පෙඟිච්ච කුණු රොඩු අස්සෙන් එන ඒ මිහිරි සංගීත නාදයෙන් කියැවුණේ “හැපි බර්ත් ඩේ ටූ යූ” කියලයි. පස්සෙ බලනකොට මේක කසුන් ළමයා මැරුණු දුවගෙ උපන් දිනේට දීපු උපන් දින තෑග්ගක්. ඒ කාඩ් එකේ බැටරිය ගලවලා වීසි කරනකම් ඒ සංගීත නාදය ඇහුණා. මගෙ දුව හීනෙන්වත් අප දැක්කෙ නෑ.ඒත් දුවට අකල් මරණයක් සංසාරෙදි ආයිත් නොවෙන්ඩ කියලා අපි හැම අවුරුද්දෙම සාංඝික දාන දෙන්ඩ බැරි වුණත් ළමා නිවාසෙකට හරි ගිහින් පින්කම් කළා. මේ අවුරුද්දෙත් නොවැම්බර් ඒ පිංකමට අපි දැන් සූදානම් වෙනවා. මට වෙලාවකට හිතෙනවා මගෙ මුණුබුරා වෙලා මගෙ මද්දුමී ආයිත් ගෙදර ආව ද කියලා. ඒත් මගෙ අසරණ කෙල්ලට මේ පාහර වැඩේ කරලා මරලා දාපු උන් යහතින් තවමත් කියලා මට හිතෙනකොට මගෙ බඩ පපුව දනවා මහත්තයො...එදා මහ වැසි වැටී දණක් උසට වතුර පිරී දොළ උතුරා යද්දී මේ දැරිය තනිවම ඒ මඟ ආවා ද? ඒ මඟින් වෙනදාට කෝච්චියේ එන මඟීන් නොගියේ මන් ද? ඔවුන් වෙනත් මංපෙත් සොයා නිවෙස වෙත යද්දි නිශාදි මේ මඟ යන්නෙ ඇයි? මට එසේ සිතිණ. ඒ ගැන වැඩිමනත් සොයා බැලු මට මම ඒ කමත පිහිටි ඉසව්වට පැමිණියෙමි. ඒ කමත එළි පෙහෙළි වූවාට ඒ ළඟ පරිසරය තවමත් එසේමය. ඒ තවත් ස්ත්‍රී දූෂකයන්ට, මිනීමරුවන්ට තෝතැනි සාදා දීමට දැයි මට සිතේ. අප එහි යන විට ඒ අඳුරු සිද්ධිය වූ කමතේ වී වේලමින් සිටි යුවළකි. ඒ සැමියා ශාන්ත කුමාරය. කොළඹ අලුත්කඩේ උසාවියේ ඉංජිනේරු අංශයේ සේවය කරන හෙතෙම එදා තම කුඹුරේ කටයුතුවල නියැළෙමින් සිටියේය.මොර සූරන වැස්ස පළාතම යටවෙලා මේ කමත විතරයි උස් තැනකට මේ හරියෙ පිහිටලා තිබුණේ. විදුලියත් විසන්ධි වෙලා. මේ ළමයා මෙතැන තිබුණු කරත්තය යට වතුරින් පෙඟිලා නිර්වස්ත්‍රව වැටිලා ඉඳලා සොයාගෙන තිබෙන්නෙ. වඩේ සුදා කියන්නෙ මේ ගමේ මිනිහෙක් නොවේ. පාර පැත්තට පෙනෙන විදියට මේ දැරිවිය වැටිලා හිටියලු. මේ කමත ළඟ එහා පැත්තෙ පරිසරය තවමත් එහෙමයි කියලා මහත්මයා කියන දේට මං එකඟයි. බිහිසුණු අනතුරුවලට අත වනන ගතියක් එහි තියෙනවා. එහෙත් ඒ කුඹුරු කරන අය ඒ පැත්ත සුද්ධ කරන්නෙ නෑ. මේ වගේ විපතක් අපි අහල ගම් හතකවත් අහලා නෑ.නිලානි ඔහුගේ බිරියය. ඇය ද අපේ කතාවට එක්වෙයි.ඔය කියන නිශාදි ඒ පවුලෙන්ම අහිංසක ළමයා. කාත් එක්කත් හිනාවෙලා යන්නෙ. ගමේ අය කැමැතියි. එහෙත් මේ සිද්ධිය ගැන තවමත් මිනිසුන්ට සැක සංකා තියෙනවා. කාගේ වුණත් දරුවෙක්. මේ වගේ දෙයක් කළ අයට ශාප වෙනවා. මීරිගම වුණේ මිහිරිගම කියන එකයි. පිරිසුදු මිහිරි වතුර තිබෙන නිසා ගමට ඒ නම වැටුණා. මේ සිද්ධියෙන් ඒකට කළු පැල්ලමක් එකතු වුණා.මිනීඔළුව විද්‍යාසාර පිරිවෙන විල්වත්තට මඳක් නුදුරු කණ්ඩලමට කිලෝමීටර් භාගයක් පමණ ගිය තැන පිහිටියකි. නිශාදි දහම් පාසල් කටයුතු කළේ එහිය. ඇයගේ වග තුග සොයමින් අපි ඒ ගමට ද පිවිසියෙමු. එහි වැඩ වෙසෙන මකුලෑවේ වජිර හිමියන්ට මේ දැරිවිය මතකය.ඔය කියන ළමයා හොඳ අහිංසක ළමයෙක්. මෙහි දහම් පාසලේ ඉගැන්නුවා. කාටවත් හිරිහැරයක් වන විදියට නොවෙයි ජීවත්වුණේ. මේ වගේ අහිංසක දරුවෙක්ට වෙච්ච දේ ගැන කනගාටුයි. මේ සංසාර චක්‍රයේ එයා ගෙනාපු ආයුෂ. එහෙම කියලා බෑ. මිනීමරුවා අල්ලන්ඩ ඕනැ. අහුවුණයි කියන මිනිහා ජීවිතාන්තය දක්වා හිරේ ගියත් ඒ මාපියන්ගෙ දාරක ගින්න කවදා නිවන්න ද? ඒත් අප හිත සනසා ගන්ඩ ඕනැ.විල්වත්ත දුම්රියපළ ඉදිරිපිට මාළු විකුණන මාළු චූටි ගමේ ජනප්‍රිය කෙනෙකි. එදා නිශාදි දුම්රියෙන් පැමිණ සවස 6.30 ට පමණ අඳුරේම ගෙවල් පැත්තට ගිය බව මුලින්ම දුටුවේ මාළු චූටිය. ඒ වෙනුවෙන් නඩුව අවසන් වන තෙක් රස්සාව හැර දමා සාක්කි දීමට උසාවි ගානේ මිනිස්කම වෙනුවෙන් රස්තියාදු වන්නට මාළු චූටිට සිදුවිය. මාළු චූටි නමින් හැඳින්වෙන්නේ කුරුඳුවත්තේ නිවෙසන සුජාතා අලවත්ත නම් ගැහැනියකි. අපි ඇය සොයා එම ගම පීරමු.නඩුවක් වුණාම මිනිස්කම වෙනුවෙන් යමක් කියන්ඩ ගියාම ඒකෙන් දඬුවම් ලබන්නේ වැරැදිකාරයන් විතරක් නොවෙයි. අපි වගේ සාක්කිවලට කැඳවන අයත් ඒකෙන් දඬුවම් ලබනවා. ඔය පවුලේ මනුස්සකම තිබෙන කෙල්ල නිශාදි. එදා හවස 6.30 ට විතර කෝච්චිය ආවා. මං දැක්කා ඒ ළමයා එනවා. මාත් එක්ක හිනාවුණා. ගෙවල් පැත්තට ගියා. ඒ වෙලාවෙ වැස්සෙ තෙමි තෙමී හිඟන්නෙක් හිටියා. ඒ මනුස්සයාව වැස්සෙන් වහන් වෙන්ඩවත් නිනව්වක් නෑ. මං එයාවත් කඩ පිලකට ගොඩ කරලා මාළු ලෑල්ල වහලා 7.20 ට විතර ගෙදර යන්ඩ ආවා. ඒ වෙලාවෙත් නිශාදිගේ අම්මා කමත ළඟ හැරෙන තැන කඩේ ළඟ ඉන්නවා දුව බලාගෙන මං ඇහුවා ඇයි? දුව ගියා නේද? කියලා. එතකොටයි ඒ මනුස්සයා දන්නේ දුව ඇවිත් බව. අම්මා හිටපු තැනයි කෙල්ල මරා දමපු තැනයි අතර මීටර් 300 ක් නෑ. මහ රාත්තිරියෙ දැනගන්ඩ ලැබුණා නිශාදි ඒ ළඟ කමතෙ දූෂණය කැර මරා දමා ඇති බව.ඒ කමත පෙනෙන දුර නිවෙසක ගමේ වැඩිහිටි යෙක් නම හෙළි නොකැර බොහෝ වැදගත් දේ කීවේය.මහත්තයො, නිශාදිගෙ මල්ලී කෑ ගහන සද්දෙට අපිත් ගියා බලන්ඩ. ඒත් ඒ අය වැටිලා හිටි අයගෙ පැත්තට යන්ඩ දුන්නෙ නෑ. නිර්වස්ත්‍රව හිටිය නිසා වෙන්ඩ ඇති. මං කෑ ගැහුවා ඉතින් ඕයි, තමුසෙගෙ ෂර්ට් එකවත් දානවා ඇඟට කියලා. ඒ වෙලාවෙ තමයි නිශාදිගෙ මල්ලි කමිසය ගලවලා ඒ මනුස්සයාගෙ ඇඟට දැම්මෙ. ඔය කියන ඇයට කිට්ටුව සිටි සමහරු ගැන මට සැකයි. එදා කෙල්ල තනියෙන් ආවේ.. වඩේ සුදා පාහරයෙක්. එයා ස්ත්‍රී දූෂකයෙක්. ඒත් එයා ඊට දින දෙකකට උඩදී බන්ධනාගාරෙන් ඇවිත් තියෙන්නෙ. එහෙම වෙද්දි එයා කොහොම ද? මෙතරම් ඉක්මනින් ගොදුරක් ගන්නෙ. අනෙක දණක් වතුර. ඒ වගේ තැනකින් මේ කෙල්ල ගෙදර යාවි ද? මේකෙ මිනීමැරුමට තීන්දු දුන්නත් ඇත්ත කතාව ඕක නොවෙන්න හොඳටම ඉඩකඩ තියෙනවා.මධු හෙවත් සුනීතා වික්‍රමසිංහ ඒ කමත අසල නිවෙසක ඒ දිනවල ජීවත් වූවාය. දැන් ඇය ජීවත්වන්නේ කුරුඳුවත්තේය.එදා රෑ විලාප සද්දෙට මං දුවගෙන ආවා. රාත්‍රී 10.30 ට විතර ඇති. පොලීසියේ මහත්තයෙක් කිව්වා අක්කේ, ඔයත් ගෑනියෙක් නේද? බෙඩ් ෂීට් එකක්වත් ගෙනත් දෙන්න. ඒ ළමයා නිර්වස්ත්‍රව ඉන්නෙ කියලා. මං දුවලා ගිහින් ඩුබායිවලින් ගෙනාපු අලුත්ම බෙඩ් ෂීට් එක දුන්නා. ඒක තමයි මිනියට පෙරෙව්වෙ. ඒ වෙනුවෙන් මං අවුරුදු 5 ක් උසාවි ගානේ ගියා. පොලීසිය මේ ගමේ කොල්ලො හැමෝම වගේ ගෙනිහින් ප්‍රශ්න කළා. අන්තිමේ තමයි වඩේ සුදා ගැන කතාව ආවේ.පොලීසිය ගමේ ගැටවුන් ගෙන ගොස් බොහෝ ප්‍රශ්න කැර තිබුණු බව ඇත්තය. ඉන් ඇතැමෙකු හතර වැනි තට්ටුවට ද ගෙන ගොස් තිබේ. ධර්මලතාගේ සැමියා හා ඩිලාන් නමැත්තකු මෙසේ බොහෝ පීඩා විඳ ඇති අතර, ධර්මලතාගේ සැමියා අද අංශභාගයට වැටී ඇත්තේ පොලිස් ප්‍රතිඵල නිසා යැයි ඒ ගැමියෝ කියති.සංජීව මධු නමැත්තියගේ පුත්‍රයාය. ඔහු ඒ වන විට වැඩ කළේ පොලිස් අධිකාරි කාර්යාලයේය. එදින හවස හීන් අඩියක් ගසා ඔහු තම යතුරුපැදියෙන් මේ කමත ළඟින් කෝච්චිය එන්නට ආසන්න මොහොතේදී තම අම්මාගේ නිවෙසට ගියේය. ඔහු තම බිරිය හා ජීවත්වූ කුරුඳුවත්තට ලහි ලහියේ යද්දී අර කමත පහුකැර පාරට වැටෙද්දී කෝච්චිය පැමිණි හඬ ඇසුණේය. ඔහු තවත් මොහොතක් පමාවී මෙහි පැමිණියේ නම් නිශාදි හමු වනවා නිසැකය.නිශාදි උදේට මං හැමදාම දකිනවා වැඩට යද්දි. හිනාවෙලා යන්නෙ. එදා මහ වැසි දවසක්. මං අම්මලගෙ ගෙදර ගිහින් කමත ළගින් එද්දි කෝච්චිය ආවේ. මේ ඛේදවාචකය සිදුවෙලා තියෙන්නෙ මං එතැනින් පිටත්වෙලා වැඩි මොහොතකට පස්සෙ නොවෙයි. මේ අපරාධයට අත්අඩංගුවට ගත් පුද්ගලයා පොල් කඩන මිනිහෙක් නොවෙයි. සල්ලිවලට අපරාධ තමන්ගෙ ගිණුමට දා ගන්නවා කියලයි අහලා තියෙන්නෙ. ඒ කෙල්ලගෙ නියපොතුවල තිබුණ කාමතුරයාගෙ ලේ හා සම් වැදලි. එදා මරණ පරීක්ෂණ වාර්තාව ලැබිලා තියෙන්නෙත් වතුර පෙවිලා මැරිලා කියලයි. වැස්සට ශරීරය තදින් වතුරේ ගිලී තිබු නිසා දූෂණය කරලා ද කියලා කියන්ඩත් බෑලු. එදා නඩුව අහපු තීන්දුව දුන් දවසෙ ඒ අම්මයි තාත්තයි කෑ ගහලා අඬලා. නඩුකාර තුමියත් ඇඬුවයි කියලා අම්මා කියනවා. මේ අපරාධයට කෙනෙක් ජීවිතාන්තය දක්වා ඇතුළට ගියත් මේක අභිරහසක්...වඩේ සුදා නමැත්තාගේ යහළුවකු ලෙස කදිරා නමැත්තකු සිටි බවත් ඔහු කුලියක් මලියක් කැර ජීවත්ව‍ූ කෙනෙකු බවත් ඇසීමෙන් වඩේ සුදාගේ වඩේ යහළුවන් සොයා අපි මීරිගම දුම්රිය ස්ථානයේ කරක් ගසමු. දුම්රිය ස්ථානාධිපති කීර්ති මහතා අප සාදරයෙන් පිළිගත්තේය. එම්. ආර්. කීගල් වසර 40 ක් දුම්රිය පෙට්ටිවල වඩේ විකුණන තැනැත්තා හමුවූයේ දුම්රිය ස්ථානාධිපතිවරයාගේ කරුණාවෙනි.මං 1973 දී මේ රැකියාව ආරම්භ කළේ. ඒ කාලකණ්ණි සිද්ධිය නිසා මිනිස්සු අපේ දිහා බැලුවෙ, සමහර විට අදත් බලන්නෙ වපරැහින්. ඔය කියන මිනිහා සමන්ත (වඩේ සුදා) නමින් ප්‍රසිද්ධ වුණත් ඔය මිනිහා වඩේ විකුණන කෙනෙක් නොවේ. දුම්රිය මැදිරිවලට ගිහින් ගොළුවකු වගේ රඟපාමින්, බෝධි පූජා පොත් විකුණපු කෙනෙක්. බොහෝ අය මිනිහාට කීයක් හරි දෙනවා බෝධි පූජා පොත් ගන්නෙ නෑ. ඔය වගෙ කපටිකමින් ජීවත් වෙච්ච පාහරයෙක්. අපට වඩේ එකක්වත් විකුණගෙන ජීවත් වන්ඩ මේ වගේ පාහරයො ඉඩ තියන්නෙ නෑ. කදිරා කියලා මිනිහෙක් ගැන අපි දන්නෙ නෑ. හැබැයි! අතපය ආබාධයට පත් වෙච්ච මිනිහකුගෙ ගෑනියක් එක්ක යාළුකමක් පවත්වන කදිරා නම් මිනිහෙක් ගැන අපට ඇහිලා නම් තියෙනවා.බොහෝ කාලයක් දුම්රිය මැදිරි හා දුම්රිය ස්ථාන අතර ගැවසුණ ද කදිරා නමැත්තා සොයා ගැනීම අපහසු විය. සමහර වඩේකාරයෝ අප දැක සැඟවුණහ. දුරකථන ඇමතුම් ගියේය. කදිරා සැඟවිණිදැයි කිය නොහැකිය.නිශාදිගේ කතාව ඉවර නැත. තවත් නිශාදිලා මෙවන් ඉරණමකට ගොදුරු විය හැකිය. අඩුම තරමේ ඒ කමත පිහිටි බිම අවුරුදු 8 ක් ගතවීත් එළිපෙහෙළි කිරීමට කවුරුත් කටයුතු කැර නැත. මේ ගවේෂණයේදී නොලියු ඒත් ඇසු බොහෝ දේ අතරින් මම ඔබට කරුණු කීපයක් සිතා බලන්නට ඉදිරිපත් කරමි.නිශාදි එදා කසුන් සමග නොපැමිණියේ ඇයි? වෙනදා එන දුම්රියට පෙර එන දුම්රියේ ඇය පැමිණියේ ඇයි? ඇයගේ නිය අතර සැඟවුණු සම් වැදලි පරීක්ෂණයට භාජනය නොවී ඇත්තේ ඇයි? ඩී එන් ඒ පරීක්ෂණ නැත්තේ ඇයි? නිශාදිගේ මල්ලි කසුන් ගැන සැකයි කියා උසාවියෙන් ඉල්ලා සිටියදී ඒ ගැන නොතැකුණේ ඇයි? නිශාදිගේ අම්මාට අපරාධකරු ලෙස කෙනෙක් හඟවා එයා හඳුනාගන්න යැයි පොලීසිය කීවේ ඇයි? ඔහු නිශාදිගේ වත්තේ පොල් කඩන්නට ආවා යැයි මතයක් ආවේ ඇයි? දුම්රියෙන් පැමිණි සෙසු මඟීන් කමත හා ඇළ පිහිටි දණක් වතුරින් එබුණු මාර්ගය අතහැර වෙනත් මං සොයා යද්දී මේ තරුණිය මේ මඟින්ම ආවේ ඇයි? ඇයගේ කනේ තිබු කරාබු යුගල නොඉරා උදුරා නොගෙන ඒවා පරෙස්සමට ගලවා ගෙන තිබුණේ ඇයි?මේ කරුණු ගැන නම් මටත් සැක සංකා උපදී.උපාලි සමරසිංහ ඡායා - විමල් කරුණාතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>31</day>
    </date>
    <link>http://www.silumina.lk/2014/08/31/_art.asp?fn=af1408317</link>
    <topic>මගේ දූ විනාශ කළ එකා දැක්කාම මට ඉවසන්න බැරි වුණා</topic>
    <author>කීර්ති මෙන්ඩිස්</author>
    <content>ෆේස් බුක් සමාජ වෙබ් අඩවිය නිසා සිදු වූ විවිධ අක්‍රමිකතා සම්බන්ධ පැමිණිලි 250 ක් පමණ ලැබී ඇතැයි ශ්‍රී ලංකා පරිගණක හදිසි ප්‍රතිචාර සංසදය පැවසූ බව එක්තරා මාධ්‍යයක් මගින් පසුගියදා අනාවරණය කර තිබිණි. පුද්ගලයන්ගේ නම් සහ ඡායාරූප භාවිතා කරමින් ව්‍යාජ “ෆේස්බුක්” ගිනුම් පවත්වාගෙන යමින් පුද්ගලයන් රැවටීම සහ අපහාස කිරීම ආදි කරුණු සම්බන්ධයෙන් ලැබුණු පැමිණිලි ඒ අතර බොහෝ වෙයි.හේමන්ත ඕවිටිගමස්ථානාධිපතිකොටහේනෆේස් බුක් සිද්ධි මුල්කරගෙන කුරුණෑගල හා ඇල්පිටිය ප්‍රදේශවල පාසල් ශිෂ්‍යාවන් දෙදෙනෙක් ද දිවි අහිමි කර ගත්හ.ෆේස්බුක් මාර්ගයෙන් හඳුනාගත් තරුණියක රවටා ගෙන කාමරයකට ගෙන ගොස් ඇය අපහරණයකට ලක්කර ඇගේ නිරුවත් පිංතූර අන්තර්ජාලයට යවන බව කියමින් තර්ජනය කිරීම මෙහි මෑත කාලීන සිදුවීමක් ලෙස කොටහේන පොලිසියට වාර්තා විය.එහි අවසාන ප්‍රතිඵලය වූයේ මිනිමැරුමකි. මෙහිදි දිවි පුදා ඇත්තේ ෆේස් බුක් හරහා තරුණියක සමඟ ප්‍රේම සබඳතාවයක් ඇති කරගත් තරුණයාගේ පියාය. ඒ තම පුතුගේ ජීවිතය බේරා ගැනීමට දැරූ ප්‍රයත්නය නිසාය.කොළඹ මෝදර වෝල්ස් පටුමගේ පදිංචි තරුණිය කොළඹ ප්‍රධාන පෙළේ විද්‍යාලයක ඉගෙනුම ලැබුවාය. ඇය දහහත් හැවිරිදිය. ලබන වසරේ උසස් පෙළ විභාගයට මුහුණ දෙන්නට සූදානමින් සිටියාය. පරිගණකයක් පාවිච්චි කරමින් ඇය නිතර ෆේස් බුක් අඩවියේ සැරිසැරුවාය. එහිදි දැනහඳුනාගත් තරුණයකු නිසා ඇය මහත් සිත්තැවුලට පත්වූවාය. ඇය කොටහේන පොලිසියට පැමිණ තිබුණේ තමාට සිදුවූ ඒ අකරතැබ්බය පිළිබඳ පැමිණිල්ලක් කිරීමටය. ඒ සිය සොහොයුරිය ද සමඟිනි.සිද්ධිය විමසා බැලූ කොටහේන පොලිස් ස්ථානාධිපතිවරයා පැමිණිල්ලේ බරපතළකම අවබෝධ කරගෙන එය අපරාධ විමර්ශන අංශය වෙත යොමු කරනු ලැබීය. ඒ ඇගේ ප්‍රකාශයක් සටහන් කර ගැනීම සඳහාය. අපහරණයක් සිදුවී ඇති බවට ලැබුණු එම පැමිණිල්ලත් සමඟ ස්ථානාධිපතිවරයා නියෝග කරන්නේ වහා සිද්ධියට සම්බන්ධ තරුණයා අත්අඩංගුවට ගන්නා ලෙසය. ඒ අනුව පොලිස් නිලධාරින් කණ්ඩායමක් ඔහු පදිංචිව සිටින මොරටුව සොයිසා පුරට යන්නේය. ඒ සැකකාර නිරෝෂන්ව සොයා ගැනීමටය.ජේ.කේ.එස්.කේ. ජයනෙත්තිස්ථානාධිපති කෙසෙල්වත්තඇය නිරෝෂන් හඳුනාගෙන තිබුණේ ෆේස් බුක් හරහාය. ඒ ඉකුත් 17 වැනිදාය. නිරෝෂන් රැකියාවක් කළේය. ඒ ප්‍රධාන පෙළේ ජංගම දුරකථන සමාගමකය. ඔහුට වයස අවුරුදු විසිපහකි. ෆේස් බුක් හරහා කතාබස් කරමින් දෙදෙනා අදහස් හුවමාරු කර ගත්හ. ඇගේ සිත ඔහුට මෙන් ම ඔහුගේ සිත ඇයට ද ඇදී ගියේ ඉන් අනතුරුවය.“අපි හමුවෙමු”ඔහු ඇයට කීවේය. ඒ ඉකුත් 18 වනදාය. ඒද ෆේස් බුක් හරහාය. ඇය ඊට කැමැත්ත පළ කළාය.19 වැනිදාට උදාවිය. ඇය උපකාරක පන්තියට යන බවට නිවෙසට බොරුවක් කියා ඔහු දැක ගැනීමට කතා කර ගත් තැනට ගියාය. ඒ වන විටත් ඔහු ඇගේ පැමිණීම බලාපොරොත්තුවෙන් පැමිණ සිටියේ මෝටර් සයිකලයකින්ය. ඒ හිස් වැසුම් දෙකක් ද සමඟිනි.මෝටර් සයිකලේ පිටුපසට ඇය නංවාගත් ඔහු කෙළින් ම ගියේ ගල්කිස්ස මුහුදු වෙරළටය. ඇගේ රූසපුව දුටු නිරෝෂන්ගේ සිතේ ඇති වූයේ වෙනත් අදහසකි.මුහුදු වෙරළේ මඳ වෙලාවක් රැඳුණු ඔවුහු රැල්ල පාගන්නටද ගියහ. ඉන්පසු ඔහු ඇය රැගෙන ගියේ ගල්කිස්සේ හෝටල් කාමරයකටය.“මට අරක්කු බෝතලයක් වගේ එකක් බොන්න දුන්නා. එතැනින් එහාට මට මුකුත් මතක නැහැ. මට සිහිය එද්දි මගේ උඩ ඇඳුම් මුකුත් තිබුණේ නැහැ.”ඇය පොලිසියට කීවේ එවැන්නකි. එලෙසම ඇය කීවේ තමා බලහත්කාරයෙන් රැගෙන ගිය බවය.කෙසේ හෝ ඇය හෝටලය තුළදි අතවරයට ලක්ව ඇතැයි පොලිසිය කියයි. ඒ පෙම්වතාගෙන් ප්‍රශ්න කරද්දීය. ආරවුල ඇති වන්නේ මෙතැනදීය. කාමරයේදි ලබාගත් නිරුවත් ඡායාරූප තමා සතුව ඇති බවත් එය ෆේස් බුක් හරහා ප්‍රසිද්ධ කරන බවත් කියමින් ඔහු මුදල් ඉල්ලූ බවත් ඇය පොලිසියට පැවසුවාය. ඇය පොලිසියට පැමිණියේ ඒ සම්බන්ධයෙන් පැමිණිල්ලක් කිරීමටය.පැමිණිල්ලට අනුව මොරටුවට ගිය නිලධාරිහු සැකකාර නිරෝෂන් කොටහේන පොලිසියට රැගෙන ආහ. ස්ථානාධිපතිවරයා වෙත ඔහු ඉදිරිපත් කරන විටත් නිරෝෂන් සිටියේ හොඳ හැටි හෙම්බත්වය. තරුණිය එහිදී ඔහු හඳුනාගත්තාය. පසුව අපරාධ විමර්ශන අංශයට යොමු කිරීමෙන් පසු ඔහුගෙන් ප්‍රකාශයක් ලබා ගත්තේය. එහිදි ඔහු සිදුවූ සියල්ල පොලිසියට කීවේය.දෙදෙනාම වෛද්‍ය පරීක්ෂණයකට යොමු කරන ලෙස උපදෙස් දුන් ස්ථානාධිපතිවරයා සැකකාර තරුණයා සිද්ධියට සම්බන්ධ තරුණිය සමඟ අදහස් හුවමාරු කරගත් උපකරණ සියල්ල රැගෙන එන ලෙසත් ඔහුගේ කාමරය ද දැඩි සෝදිසියට ලක්කරන ලෙසත් නියෝග කළේය.පසුව සැකකාර තරුණයා අත්අඩංගුවට ගෙන අලුත්කඩේ අධිකරණයට ඉදිරිපත් කරන්නට ද පොලිසිය පියවර ගත්තේය. ඒ පැහැරගෙන යෑම හා අපහරණය යන චෝදනා යටතේය. අධිකරණය සැකකරු බන්ධනාගාරගත කළේ යළි 25 වන දින අධිකරණය ඉදිරියේ පෙනී සිටින ලෙසට නියෝග කරමින්ය.සැකකරු 25 වැනිදා බන්ධනාගාරය විසින් අධිකරණයට ඉදිරිපත් කළේය. නිරෝෂන්ට ඇප ඉල්ලීමට ඔහුගේ පියා නිරෝෂන්ගේ නැගණිය ද සමඟ අධිකරණයට පැමිණියේය. ඒ අතර අතවරයට ලක්වූ බව කියන තරුණියගේ පියා ද වන්නේ කුමක්දැයි දැක බලා ගන්නට අධිකරණයට පැමිණ සිටියේ නිරෝෂන් කෙරෙහි උපන් වෛ‍රයෙන් යුතුවය.අධිකරණය නිරෝෂන්ට ඇප නියම කළේය. මින් තරුණියගේ පියාගේ කෝපය තවත් දරුණු විය. ඔහු එසැණින් කෙළින්ම ගියේ සිය නිවෙස වෙතටය.ඇප ලැබූ නිරෝෂන් අධිකරණ භූමියෙන් පිටතට ඒමට පැයක පමණ කාලයක් ගත විය. මව හා සොහොයුරිය සමඟ අධිකරණ භූමියෙන් පිටතට පැමිණි ඔහුට අවශ්‍ය වූයේ නිවෙස වෙත යාමය. ඔවුහු පාරදිගේ ඇවිද ගියහ. නිවෙසට දිව ගිය තරුණියගේ පියා යළි අධිකරණ භූමිය වෙත දිව ආවේ ඒ අතරය. නිරෝෂන් පියා හා නැගණිය සමඟ ඈත යන අයුරු ඔහු දුටුවේය. ඔහු පිටුපසින් ගොස් නිරෝෂන්ට ඇන්නේය. කෑ ගසමින් නිරෝෂන් එතනම ඇද වැටෙද්දි නිරෝෂන්ගේ පියා පුතු බේරා ගැනීමට ඉදිරියට පැන්නේය. දෙවෙනි පහර එල්ල වූයේ පියාටය. පියා බේරන්නට ඉදිරිපත් වූ දියණියට ඊළඟ පහර එල්ල විය.මේ සිදුවීම දුටු ඒ අවට පිරිස් වහා එතැනට දිව ආහ. ආයුධයක් අතැතිව සිටින ඔහු අල්ලා ගැනීමට ඔවුනට එතරම් අපහසු වූයේ නැත. පහර දෙක තුනක් ද ඔහුට වැදුණේය.“මට ගහන්න එපා මගේ දුව දූෂණය කරපු නිසයි මම පිහියෙන් ඇන්නේ.”ඔහු කෑගසා කීවේය. එතැනට පැමිණි පොලිස් නිලධාරින් ඔහු අල්ලා ගත්තේ ඉන් පසුවය. ඒ වන විටත් තුවාල ලබා සිටි නිරෝෂන්, ඔහුගේ පියා හා නැගණිය රෝහලට යවන්නට එතැන සිටි පිරිස් වග බලා ගත්හ. එහෙත් රෝහලට ඇතුළත් කරන විටත් නිරෝෂන්ගේ පියා මිය ගොස්ය.කෙසෙල්වත්ත පොලිසියට රැගෙන ගිය තරුණියගේ පියාගෙන් පොලිසිය ප්‍රශ්න කරන්නට විය.“මගේ දුවට මේ වගේ අපරාධයක් වුණා ම තාත්තා කෙනෙක් හැටියට මට මේක දරා ගන්න බැරි වුණා සර්... මට මොනවා වුණත් කමක් නැහැ කියලා තමයි සර් මම ඒ දේ කළේ...” ඔහු කෙසෙල්වත්ත පොලිස් ස්ථානාධිපතිවරයා හමුවේ කියා සිටියේය.“කාට ඇන්නද කියලා මම දන්නේ නැහැ සර්. මේකා මගේ දුව විනාශ කළා. මට දරාගන්න බැරි කේන්තියක් ආවා. මම නියන වටේට ම කැරකැව්වා සර්...” ඔහු කීවේය.උල් ආයුධයකින් ඇන මනුෂ්‍ය ඝාතනයක් සිදු කර තවත් දෙදෙනකුට එම ආයුධයෙන් ම ඇන බරපතළ තුවාල සිදුකිරීඹ ගැන අධිකරණයට කරුණු වාර්තා කරමින් සැකකරු අධිකරණයට ඉදිරිපත් කිරීමට කෙසෙල්වත්ත පොලිස් ස්ථානාධිපති ජයනෙත්ති මහතා කටයුතු කළේය. ඒ අනුව ව්‍යාපාරිකයකු වූ සැකකාර සෙල්වරාජ් නමැත්තා කොළඹ ප්‍රධාන මහේස්ත්‍රාත් ගිහාන් පිලපිටිය මහතා විසින් ලබන මස 2 වනදා තෙක් රක්ෂිත බන්ධනාගාර ගත කරනු ලැබීය.සිද්ධියෙන් මිය ගියේ මොරටුව සොයිසාපුර මහල් නිවාස සංකීර්ණයේ පදිංචි හැට දෙහැවිරිදි විලියම් ඤානසිංහම් ජයසීලන් නමැත්තෙක්ය. ඔහු සැකකාර නිරෝෂන්ගේ පියාය. සිද්ධියෙන් තුවාල ලත් නිරෝෂන් හා ඔහුගේ සොහොයුරිය ප්‍රින්සි ඩිල්ෂා තවදුරටත් කොළඹ ජාතික රෝහලේ ප්‍රතිකාර ලබති.සැකකරු විසින් උල් ආයුධය සඟවා ගෙන පැමිණි රෙදිවලින් මසන ලද රඳවනය හා කාඩ්බෝඩ්වලින් සදන ලද පිහි කොපුව නඩු භාණ්ඩ වශයෙන් පොලිසිය අධිකරණයට ඉදිරිපත් කළේය. ඔහු එය සිය පාදයේ බැඳගෙන ආ බව පොලිසිය කියයි.මියගිය අයගේ සිරුර ආදහනය නොකර භූමදානය කිරීමට ද අධිකරණය නියෝග කළේය. රථවාහන මහේස්ත්‍රාත් අධිකරණයේ සී.සී.ටී.වී. කැමරාවේ සඳහන් අදාළ සිද්ධියේ දර්ශන කෙසෙල්වත්ත පොලිසිය වෙත බාරදෙන ලෙස ද නියෝග කර තිබිණ.කොළඹ නියෝජ්‍ය පොලිස්පති ගාමිණි මතුරට කොට්ඨාශ භාර ජ්‍යෙෂ්ඨ පොලිස් අධිකාරි පාලිත සිරිවර්ධන යන මහත්වරුන්ගේ උපදෙස් මත කොටහේන පොලිස් ස්ථානාධිපති හේමන්ත ඕවිටිගම හා කෙසෙල්වත්ත පොලිස් ස්ථානාධිපති ජේ.කේ.එස්.කේ. ජයනෙත්ති යන මහත්වරු පරීක්ෂණ මෙහෙයවූහ. කෙසෙල්වත්ත පොලිසියේ අධිකරණ අංශයේ කොස්තාපල් කුමාර (37262) හා විජේරත්න (22923) යන නිලධාරිහු සැකකරු අධිකරණයට ඉදිරිපත් කළහ.‍ෆේස් බුක් සමාජ වෙබ් අඩවියේ සිදුවීමක් මුල් කරගෙන මෙරට සිදුවූ මුල්ම මිනිස් ඝාතනය මෙය බවට පොලිස් පොතට එක්විය.දන්නා තරමට ලෝකයේ වඩාත් දියුණු රටවල ෆේස්බුක් පරිහරණය හේතුවෙන් මෙබඳු ව්‍යසනයන් ඇති නොවේ. අප රටේ මව් පියවරුන්ට ද ෆේස්බුක් ගැන එතරම් වැටහීමක් නැත. ඒ නිසා බොහොමයක් දරුවෝ අන්තර්ජාලයේ නිදැල්ලේ සැරිසරති. එමඟින් ජීවිත විනාශ කර ගනිති. මේ නිසා ෆේස්බුක් පරිහරණය පිළිබඳ තරුණ පරපුර දැනුම්වත් කිරීමේ පුළුල් වැඩපිළිවෙළක් ආරම්භ කිරීම තවත් ප්‍රමාද නොකළ යුතුය.කීර්ති මෙන්ඩිස්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>31</day>
    </date>
    <link>http://www.silumina.lk/2014/08/31/_art.asp?fn=af1408318</link>
    <topic>නරේන්ද්‍ර තිහාර් හිර ගෙට</topic>
    <author>සේමාලි කැල්ලපත</author>
    <content>නරේන්ද්‍ර අහමදාබාදයට සේන්දු වූ අවදිය ඉන්දියාව දැඩි කැලඹීම්වලට ලක්වී වෙනස්වීම්වලට භාජනය වෙමින් පැවැති කාල වකවානුවක් වූයේය. බංගලාදේශ විමුක්ති සටන පැවැති සමයේ දී ඉන්දියාව හා පකිස්ථානය එකිනෙකා හා යුද වැදීම මේ උණුසුම් වාතාවරණය ඇතිවීමට හේතු විය. 1971 දෙසැම්බර් 03 වැනිදා පකිස්ථානය ‘චෙන්ගිස් ඛාන් මෙහෙයුම’ නමින් මෙහෙයුමක් දියත් කරමින් ඉන්දියානු ගුවන් හමුදා කඳවුරු එකොළහකට හදිසි ප්‍රහාර එල්ල කිරීම මේ ඉන්දු - පකිස්ථාන යුද ගිනිදැල් ඇවිලීමට මූලිකම හේතුව ලෙස වාර්තා විය.ඒ සමඟම බංගලාදේශ විමුක්ති සටනට සහාය පළ කරමින් ඉන්දියාව සටනට පිවිසිණ. ඉන්දියාව හා පකිස්ථානය අතර දින 13 ක් තිස්සේ පැවැති මේ සටනේ අවසන් ප්‍රතිඵලය වූයේ පකිස්ථානයට නැගෙනහිර පකිස්ථානය අහිමි වී බංගලාදේශය නමින් නිදහස් රාජ්‍යයක් බිහිවීමය. දින දහතුනේ මේ ඉන්දු - පකිස්ථාන යුද්ධය ලොව කෙටිම යුද්ධ අතරින් එකක් ලෙස ඉතිහාස ගත වේ.මෙවන් උණුසුම් කාලවකවානුවකදී අහමදාබාද් කරා ළඟාවූ නරේන්ද්‍ර සිය මාමාගේ ආපන ශාලාවේ වැඩ කටයුතු බලාකියා ගන්නා අතරවාරයේ ආර්. එස්. එස්. සංගම් කාර්යාලයට ද යෑම් ඊම් කළේය. මෙලෙස කාලයක් යද්දී ඔහුට අලුත් අදහසක් පහළ විය.“බාබුභායි මාමේ, මටත් තේ කඩයක් දාන්න හිතුණා” දිනක් ඔහු සිය මාමාට පැවැසීය.“හොඳ අදහසක්. එහෙම තමයි දියුණු වෙන්න ඕනෑ. මාත් උදව් කරන්නම්. පටන් ගනින්”නරේන්ද්‍ර ඔහුගේ උදව් ඇතිව ඒ ආසන්න ප්‍රදේශයක කුඩා ආපන ශාලාවක් ආරම්භ කළේය. මේ ආපන ශාලාවේ උදව් පදව් සඳහා ඔහු සිය සහෝදරයා ද එක්කර ගත්තේය. නරේන්ද්‍රගේ ආපන ශාලාව වඩාත් ජනප්‍රිය වූයේ ආර්. එස්. එස්. සංගම් ක්‍රියාකාරීන් අතරය. සංගමයේ ඇතැම් දෙනා තේ පානය සඳහා නිතර එහි පැමිණියහ. මේ හේතුවෙන් නරේන්ද්‍රට ආර්. එස්. එස්. සංගම් සාමාජිකයන් බොහෝ දෙනකු හඳුනා ගැනීමට අවස්ථාව ලැබිණ.මේ අවදියේදී ආර්. එස්. එස්. සංගමය බංගලාදේශ නිදහස් සටනට සහාය පළ කළේ ඉන්දියාවේ සිට සත්‍යග්‍රහයේ යෙදෙමිනි. එකල මුළුමහත් ගුජරාටය පුරාම ආර්. එස්. එස්. සංගමයේ මෙහෙයුම් කටයුතු සිදු කෙරුණේ වකීල් ස‍ෙහබ්ගේ මූලිකත්වයෙනි. සංගමයේ පුචාරක කටයුතුවල යෙදෙමින් ක්‍රියාකාරීන්ගේ නියමුවා ලෙස ඔහු කටයුතු කළේය. මහත්මා ගාන්ධි තුමාගේ දැඩි අනුගාමිකයකු වූ වකීල් සාහෙබ් ගාන්ධි තුමාගේ අහිංසාවාදී පිළිවෙත අනුගමනය කළ අයෙකි. ඔහු බංගලාදේශ නිදහස් සටනට සහාය දුන්නේ රටපුරා අහිංසාවාදී සත්‍යග්‍රහ සංවිධානය කරමිනි. ඒ සඳහා ආර්. එස්. එස්. ක්‍රියකාරීහු මෙන්ම ජනතාව ද සහභාගි වූහ. ප්‍රධාන නගරවල බිම වාඩිවී සිදුකරන මේ සත්‍යග්‍රහ එකල ජනතාව අතර මහත්සේ ජනප්‍රිය විය.ආර්. එස්. එස්. සංවිධානය හා දැඩිව බැඳී කටයුතු නොකළ ද ඒ වකවානුවේ දිනක් නරේන්ද්‍රට දැනගන්නට ලැබුණේ එම සංගමය දිල්ලියේ අහිංසාවාදී සත්‍යග්‍රහයක් පැවැත්වීමට කටයුතු යොදා ඇති බවය. එදිනම ඔහු බාබුභායි මාමා හමුවිය.“ඇයි නරේන්ද්‍ර?”“මං දින කීපයකට අහමදාබාද්වලින් යනවා”“ඒ මොකට ද?”“දිල්ලි යන්න”“දිල්ලි යන්න. ඒ මොකට ද?” බාබුභායි විමසීය.“ආර්. එස්. එස්. සංගමයේ සත්‍යග්‍රහයට සහභාගි වෙන්න”“ඕවට ගිහින් කරදර ඇගට දාගන්න එපා” බාබුභායි සිය ඥාති පුත්‍රයාට අවවාද කළේය. එහෙත් පසුදාම නරේන්ද්‍ර දිල්ලි ගියේය. නගර මධ්‍යයේ තැනක බිම වාඩිවූ ආර්. එස්. එස්. ක්‍රියාකාරීහු සටන් පාඨ ලියූ පුවරු ද ප්‍රදර්ශනය කරමින් නිහඬ සත්‍යග්‍රහයක නිරත වූහ.“බංගලාදේශ සටනට සහාය දීමට. අපත් හමුදාවට” යනුවෙන් සඳහන් පුවරු ද ඔවුන් අත විය.එකල රටේ පාලනය ගෙන ගියේ කොංග්‍රස් රජයකි. ආර්. එස්. එස්. සාමාජිකයෝ තමන් ඉන්දීය හමුදාවට බඳවා ගන්නා ලෙස රජයෙන් ඉල්ලා සිටියහ. හමුදාවට බැඳී බංගලාදේශ නිදහස් සටන් ව්‍යාපාරයේ දී එරටට සහායට යැවෙන ඉන්දීය හමුදාවනට එක්වීම ආර්. එස්. එස්. හි අභිලාෂය වූයේය. එහෙත්, එකල පැවැති රජය ආර්. එස්. එස්. සාමාජිකයනට හමුදාවට බැඳීම තහනම් කර තිබිණ. දිල්ලියේ සත්‍යග්‍රහ කරමින් ආර්. එස්. එස්. ක්‍රියාකාරීන් ඉල්ලා සිටියේ තමන්ට හමුදාවට බැඳීමට ඉඩ දෙන ලෙසය. එනිසා ඔව්හු ඒ වෙනුවෙන් සාමකාමී උද්ඝෝෂණ දියත් කළහ. බිම වාඩිවී සත්‍යග්‍රහ කළ ක්‍රියාකාරීන් වටා පොලිස් නිලධාරීන් පවුරු බැඳ සිටියදී අවසානයේ ඔවුන්ට සිදු වූයේ පොලිස් කූඩුවේ ලැගීමටය. එතැනින් ඔව්හු තිහාර් හිරගෙදරට යැවිණි.දින දෙක තුනක් තිහාර් හිරගෙදර ගතකළ නරේන්ද්‍ර ඇතුළු පිරිස පසුව නිදහස් කෙරිණ. සත්‍යග්‍රහයක් සඳහා දිල්ලි ගිය නරේන්ද්‍ර කීප දිනක් යනතුරු අහමදාබාද් නොපැමිණි නිසා බාබුභායි ඔහු ගැන විමසිල්ලෙන් පසුවිය.“කොහෙද මෙච්චර දවසක් ගියේ?” දින කීපයකට පසු ආපසු පැමිණි නරේන්ද්‍රගෙන් බාබුභායි විමසීය.“උන් අපිව යුද පෙරමුණට යවන්නේ නැතිව හිරේට දැම්මා” නරේන්ද්‍රගේ පිළිතුර විය.“මොනවා, කොයි හිරගෙදරට ද?” විමතියට පත් බාබුභායි විමසීය.“තිහාර් හිරගෙට”“එහෙනම් තිහාරුත් ගියා” බාබුභායි පැවැසීය.ඉන්දියාවේ ඉතා දැඩි රැකවල් සහිත හිරගෙවල් අතරින් එකක් ලෙස සැලකෙන තිහාර් හිරගෙදර දකුණු ආසියාවේ පිහිටි විශාලතම හිරගෙදර ලෙස සැලැකේ. හිරගෙදර සංකීර්ණයක් ලෙස ද හැඳින්විය හැකි මෙයට මධ්‍යම හිරගෙවල් නවයක් අයත් වේ. ඉන් තුනක් දිල්ලියේ පිහිටා ඇත. මෙහි රැඳවියන් විසින් පවත්වාගෙන යනු ලබන ගුවන් විදුලි මධ්‍යස්ථානයක් ද වෙයි. බිත්තිවලින් වටවූ කර්මාන්තපුරයක් ලෙස ද සැලකෙන මෙහි සියලු නිෂ්පාදන එළියට එනුයේ ‘තිහාර්’ සංකේතය ඇතිවය. රැඳවියන් 6250 කට පමණක් ඉඩකඩ තිබුණ ද සැම විටම දසදහසකට අධික රැඳවියන් සංඛ්‍යාවක් රඳවනු ලැබේ.1972 වසර මුල වෙද්දී ඉන්දු - පකිස්ථාන යුද්ධය නිමා වූයෙන් වකීල් සාහෙබ් යළිත් ක්‍රියාකාරී වූයේය. සත්‍යග්‍රහයට සහාය දී යළිත් අහදාබාද් පැමිණි නරේන්ද්‍ර වෙත ඔහුගේ අවධානය යොමු විය. ආර්. එස්. එස්. සාමාජිකයකු ලෙස නරේන්ද්‍ර බඳවා ගත් වකීල් සාහෙබ් ඔහුට හෙජ්හෝභවන් හි වාසය සඳහා ආරාධනා කළේය. නරේන්ද්‍ර ඉතා සතුටින් ඒ ආරාධනය පිළිගත්තේය.තරුණ නරේන්ද්‍ර එකල දුටු ඉහළම වාසස්ථානය වූයේ හෙජ්හෝභවන් ය. එහි පෙනුම ඔහු වශී කළේය. ආර්. එස්. එස්. සංගමයේ නිර්මාතෘ කේ. බී. හෙ‍ජ්වෝර්ගේ ගන උඩු රැවුලකින් යුත් ප්‍රතාපවත් මුහුණේ සේයාරුවක් රාමු කර එහි බිම්මහලේ ශාලාවේ බිත්තියක එල්ලා තිබිණි. ඒ සමඟම අනෙක් පසින් හෙජ්වෝර්ගේ අනුප්‍රාප්තිකයා වූ‍ එම්. එස්. ගොල්බොකාර් ගේ රාමු කරන ලද සේයාරුවක් විය. නිදහසේ සිටින සෑම වෙලාවකම නරේන්ද්‍ර ඒ ප්‍රතාපවත් පුද්ගලයන්ගේ ඡායාරූප දෙස බලා සිටීමට ප්‍රිය කළේය.හෙජ්හෝභවන් හි ඒ වෙද්දී ක්‍රියාකාරිකයෝ විශාල සංඛ්‍යාවක් රැඳී සිටියහ. ඊට අමතරව දහසක් පමණ වූ ක්‍රියාකාරීහු වකීල් සාහෙබ්ගේ මඟපෙන්වීම යටතේ ක්‍රියාත්මක වූහ. ඇතැම් දිනවල රාත්‍රී කෑම මේසයේ දී වකීල් සාහෙබ් මේ සාමාජිකයන්ගේ පවුල්වල අය මුණ ගැසුණහ. වකීල් මේ සැමගේ ගුරුවරයා, උපදේශකයා මෙන්ම පියා ද වූයේය.හෙජ්හෝභවන්හි දී දින චර්යාව අරඹමින් ගෙබිම අමදන නරේන්ද්‍රනරේන්ද්‍ර මූලස්ථානයට පැමිණීමෙන් පසු දිනක් වකීල් ඔහු තමා හමුවට කැඳවීය.“භාලා මානාස්” (මගේ හොඳ මිනිසා යන අරුත් දෙන හින්දි වදනකි). වකීල් සාහෙබ් ඉතා මෘදු වදන් ඇත්තෙකි. ඔහු නරේන්ද්‍ර ඇමතුවේ එසේය.“පුතා, උඹේ කාමරය අංක තුන. ශාලාවේ කොරිඩෝවේ මගේ කාමරයට ඉස්සරහ කාමරය. උදෙන්ම නැගිටලා අනිත් අය එක්ක එකතුවෙලා වැඩ පුරුදු වෙන්න ඕනෑ.”එ‍තැන් පටන් නරේන්ද්‍රගේ රාජකාරි ඇරැඹිණි. සැබවින්ම ජීවිතයේ දුක යනු මෙයයැයි ඔහු වටහා ගත්තේ එතැනිනි. එහෙත්, නරේන්ද්‍ර හෙජ්හෝභවන් හි රාජකාරි ආරම්භ කළේ ඉතා සතුටිනි. වර්ග අඩි 100 ක් පමණ වූ එම ගොඩනැඟිල්ලේ බිම් මහලේ කාමර නවයක් පමණ විය. ඒවායේ සාමාජිකයෝ පදිංචිව සිටියහ.නරේන්ද්‍ර සිය ජීවිතයේ සෑම කටයුත්තක්ම ආරම්භ කළේ ඉතාම පහළ මට්ටමෙනි. බිමට එළිය වැටීමට පෙර අවදි වන නරේන්ද්‍ර මුළු හෙජ්හෝභවන් ගොඩනැඟිල්ලම පිරිසුදු කරන්නේය. තෘණ විශේෂයක් එක්කර සාදාගත් ඉළපතකින් බිම අතුගා හමාර වෙද්දී පොළොවට ඉර එළිය වැටී අවසන්ය. එසැණින් ඔහු දිව යන්නේ ක්‍රියාකාරින් සඳහා එළකිරි ගෙන ඒමටය. කිරි උණුකර සැමට පිළිගන්වන ඔහු උදෑසන ආහාර පිළියෙල කරයි. ආර්. එස්. එස්. හි ප්‍රචාරකයෝ මෙන්ම ජ්‍යෙෂ්ඨ සාමාජිකයෝ ද එකල හෙජ්හෝභවන් හි වාසය කළහ. නරේන්ද්‍ර ඒ සැමට උදෑසන හා දිවා ආහාරය මෙන්ම හවස තේ සඳහා කෙටි කෑම ද සූදානම් කළේය. මේ සියලු කටයුතුවල නිරත වන අතරතුර දී නරේන්ද්‍ර සිය ගුරුතුමා වන වකීල් සාහෙබ් පිළිබඳව ද අවධානය යොමු කරයි. ඔහුව දැඩි ලෙස අධ්‍යයනය කරමින් ඔහුගෙන් ගත යුතු දේ සිය ජීවිතයට එක්කර ගනී.ගුජරාටය පුරා ආර්. එස්. එස්. සංගමයේ මූලිකයා ලෙස කටයුතු කළ වකීල් සාහෙබ් සිය ප්‍රචාරක කටයුතු සඳහා නරේන්ද්‍ර ද සහභාගි කරගනී.මධ්‍යම ප්‍රමාණයේ උසකින් යුතු වකීල් නිතර සැරසුණේ සුදු දෝතියකින් හා කුර්තාවකිනි. නිතර පතපොත කියවූ ඔහු අනුව යමින් නරේන්ද්‍ර ද පතපොත කියවීමට හුරු විය.“නරේන්ද්‍රභායි” දෙදෙනා අතර ඇසුර වැඩිවෙද්දී වකීල් ඔහු ඇමතුවේ එසේය.“පුතා, මගේ මේ ඇඳුම් දෙකත් හෝදලා දාපන්”ඉන්පසු දිගමට නරේන්ද්‍ර තම ඇඳුම් සෝදා පිරිසුදු කරද්දී වකීල් සාහෙබ්ගේ ඇඳුම් ද සේදීමට පුරුදු විය. වකීල් සාහෙබ් පුරුද්දක් ලෙස ගුවන් විදුලියේ බී. බී. සී. ලෝක සේවයට සවන් දුන්නේය. ඔහු එමඟින් ලබා ගන්නා දැනුමින් තම ක්‍රියාකාරීන් ද පෝෂණය කරන්නේය. වකීල් සාහෙබ් යන යන තැන ගෙන යන කුඩා ට්‍රාන්ස්සිස්ටර් ගුවන් විදුලි යන්ත්‍රයෙන් නරේන්ද්‍ර ද ලෝක ප්‍රවෘත්තිවලට සවන් දෙන්නේය. ඉන් ලෝකයේ රටේ සිදුවීම් ගැන දැනුම්වත් වන්නේය.මේ අතර කාලයේ දී වකීල් සිය ගෝලයා ස්වේච්ඡා සේවකයකු ලෙස ආර්. එස්. එස්. සංගමයට බඳවා ගත්තේය. සැබැවින්ම නරේන්ද්‍රගේ දේශපාලන ගමනේ මුල් ගුරුවරයා වූයේ වකීල් ය. ස්වාමි විවේකානන්දයන් ගේ දර්ශනය නරේන්ද්‍රගේ ජීවිතය හැඩ ගැස්වූවා සේ නරේන්ද්‍රගේ දේශපාලන දෘෂ්ටිය මෙහෙයවීමට ගුරුහරුකම් දුන්නේ වකීල් සාහෙබ්ය.“ඔහු නිතරම අපට අනෙක් අයගේ ගුණ යහපත්කම් සහ ගතිගුණ අවබෝධ කරගන්නා අන්දම ගැන ගුරුහරුකම් දුන්නා. ඒ වගේම ජනතාවට සේවය කරන අන්දම ද ඉගැන්වූවා.” නරේන්ද්‍ර සිය ගුරුවරයා ගැන පැවසුවේ එසේය. ඔහු සිය මවට මෙන් බැතියෙන් හා ගෞරවයෙන් සැලකූ පුද්ගලයන් අතළොස්ස අතරින් කෙනකු වූයේ වකීල් සාහෙබ්ය.“කෙනකුගේ වැරැදිම එල්ල කරගන්න එපා. එක් එක් පුද්ගලයන් සතුව විවිධ දුර්වලතා තියෙනවා. එහෙත් ඔබ අවධාරණය කළ යුත්තේ ඔහුගේ යහ ගතිගුණ පමණයි. යනුවෙන් වකීල් සිය තරුණ ක්‍රියකාරීන්ට නිතර උපදෙස් දුන්නේය.නිවෙසින් මදින් මද ඈත්වූ නරේන්ද්‍රට පියකුගේ බැඳීම හා සෙනෙහසේ අඩුව පිරිමැසුණේ වකීල් සාහෙබ් වෙතිනි. ඔහුගේ ඇසුර ඔහුට දැඩි ශක්තියක් වූයේය. වකීල් නිතර නරේන්ද්‍ර ගැන සොයා බැලු අතර ගුරුහරුකම් ද දුන්නේය. ඒ සමඟම ආර්. එස්. එස්. හි රාජකාරී හා වගකීම් ද පැවැරීය. නරේන්ද්‍ර සතු වූ මනා කැපවීමත් සංවිධාන ශක්තියත් දුටු වකීල් සාහෙබ් සහ සංගමයේ ජ්‍යෙෂ්ඨයෝ දැඩි සතුටට පත්වූහ.“නරේන්ද්‍රභායි, උඹට දෙයියො දුන්න මොළයක් තියෙනවා. දෙවියො උඹට දස්සකම් දීලා තියෙනවා. ඇයි පුතා උඹ තවදුරටත් ඉගෙන ගන්නෙ නැත්තෙ?” දිනක් නරේන්ද්‍ර තමා වෙත කැඳවූ වකීල් විමසීය.නරේන්ද්‍ර නිහඬවම ඔහුට අනුකූලතාව දැක්වීය. වැඩි දිනක් ගතවීමට පෙර වකීල් මෙතෙක් තමා ළඟ සුරැකිව තිබු අධ්‍යයන පත්‍රිකා ගොන්නක් නරේන්ද්‍ර අත තැබීය.“මේ දිල්ලි විශ්ව විද්‍යාලයේ දේශපාලන විද්‍යා පාඨමාලාවේ නිබන්දන. දිල්ලි විශ්ව විද්‍යාලයේ බාහිර උපාධියට ලියාපදිංචි වෙලා ඉගෙන ගන්න”යළි ඉගෙනීමට පිවිසි නරේන්ද්‍ර 1973 වසරේ දී දිල්ලි විශ්ව විද්‍යාලයෙන් දේශපාලන විද්‍යාව පිළිබඳ ශාස්ත්‍රවේදී බාහිර උපාධිය ලබා ගත්තේය.සේමාලි කැල්ලපතකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>31</day>
    </date>
    <link>http://www.silumina.lk/2014/08/31/_art.asp?fn=af1408319</link>
    <topic>බලධාරීන්ගේ ඇස් වසා රටබීම මෙරටට එන්නේ කොහොම ද?</topic>
    <author>- සරත්</author>
    <content>සුරාව, සූදුව කොතරම් සමාජයේ විවේචනයට ලක්වුවත් මේ දුරචාරවල ඉතිහාසය ද මිනිසාගේ අතීතය තරම්ම පැරැණිය. සුරාමේරයට ආගමෙන් ද තහංචි පැනවෙන වුව ද එය ද සමාජයේ අත්හල නොහැකි වරදක් වී තිබෙන්නා සේය.අතමිට නැති අය කරිඤ්ඤා හෝ කසිප්පු වඩියෙන් සැනසෙද්දී ඊට වඩා අත ඇති අය සීල් අරක්කුවලින් ගල් පොල් දෙකෙන්ම තෘප්තියක් ලබා ගැනීමට උත්සාහ දරති. හොඳටම සරු අය සැනසෙන්නට උත්සාහ දරනුයේ ජැන්ඩියට බෝතලය සැරසුණ ස්කොච් විස්කිවලින් හෝ ප්‍රංශ බ්‍රැන්ඩිවලිනි. එම මිල අධික විස්කි බ්‍රැන්ඩි බෝතල් රත්තරන් හා රිදියෙන් ලේබල ගසාගෙන ජනයා රවටන්නට බලා සිටී.මත්පැන්වල තිබෙන විෂකුරු ගතිය නිසාම ආණ්ඩුවට බදු ගන්නට නීත්‍යනුකූල භාවයක් ලැබුව ද නිවෙස්වල බිරින්දෑවරුන්ගෙන් නම් ඒ සඳහා අනුමැතියක් කිසිදා ලැබෙන්නේ නැත.මෙවන් වටපිටාවක ලෝකයේ ඉස්තරම්ම විස්කි බ්‍රැන්ඩි ගබඩා කර තිබු මත්පැන් ගබඩාවක් පසුගිය අඟහරුවාදා පොලීසිය කොළඹ දී වැටලීය. මේ සුපිරි මත්පැන් ගබඩාවේ ලෝකයේ තිබෙන සියලුම ලේබල් සහිත මත්පැන් බෝතල ඒවා ගෙන්වූ පෙට්ටි පිටින්ම අසුරා තිබිණි. මේ මත්පැන් තොගය හොරෙන් ගෙන්වූ මත්පැන් තොගයක් බව ඉතා පැහැදිලිය. ඒ සමඟ අත්අඩංගුවට ගත් විදේශ සිගරට් තොගය ද රුපියල් ලක්ෂ පනහ ඉක්මවයි. විදේශ සිගරට් කාට්න් විශාල ප්‍රමාණයක් එහි තිබිණි.කොළඹ බොරැල්ලේ මෆීල්ඩ් පාරේ දෙමහල් නිවෙසක පවත්වාගෙන ගිය මෙම සුපිරි මත්පැන් ගබඩාව සඳහා එම නිවස නිවෙස් හිමියාගෙන් ලබාගෙන ඇත්තේ මාසිකව රුපියල් ලක්ෂ 2 ක් ගෙවීමේ පදනම මත වසර එකහමාරක කාලයක් සඳහාය.පොලිස්පති එන්. කේ. ඉලංගකෝන් මහතාට ලැබුණ තොරතුරු මත පොලිස් මූලස්ථානයේ සංවිධානාත්මක අපරාධ හා දූෂණ කොට්ඨාසයේ අධ්‍යක්ෂ ජ්‍යෙෂ්ඨ පොලිස් අධිකාරී ටී. ගනේෂනාදන් මහතාගේ අධීක්ෂණය යටතේ මෙම වැටලීම උපයා දූතයකු යවා කරනු ලැබිණි. උපාය දූතයා මංගල උත්සවයකට මත්පැන් මිලදී ගැනීමට පෙනී හිටිමින් කළ උපායට හොර මත්පැන් හිමියා හසුවිය.කොළඹ හා ඒ අවට රාත්‍රී සමාජ ශාලාවලට හා සුපිරි හෝටල්වලට මේ ගබඩාවෙන් නිරතුරුවම සුපිරි මත්පැන් තොග සැපයිණි. මෙහි තිබු මිල අධිකම විස්කි බෝතලය රුපියල් ලක්ෂයකට මිල කෙරුණ අතර එහි රු. 25000 මිල කෙරෙන බ්ලූ ලේබල් විස්කි බෝතල් දහසක් පමණ තිබිණි. විස්කි, බ්‍රැන්ඩි සමඟ වොඩ්කා බෝතල් ද එහි හරි හරියට තිබුණි.මත්පැන් හල් හිමියා සමඟ එහි සිගරට් බෙදා හැරීමේ කටයුතු සඳහා හවුල් වූ තවත් හත් දෙනකු ද අත්අඩංගුවට ගැනිණි.බලධාරීන්ට ඇස්වසා රටබීම මෙරටට හොරෙන් ගෙන්වන්නේ කෙසේදැයි එම අවස්ථාවේ රේගුවෙන් ගැලවුණේ කෙසේද යන්න දැන් විමසීමට ඇති ප්‍රශ්නයකි. මේ විදේශ මත්පැන් තොගය හා සිගරට් තොගය පොඩිපහේ තොගයක් නොව කන්ටේනර් දෙකක තරම් සෑහෙන ප්‍රමාණයකි.- සරත්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>31</day>
    </date>
    <link>http://www.silumina.lk/2014/08/31/_art.asp?fn=af14083110</link>
    <topic>වකුගඩු රෝග හැදෙන්නේ අපට ආවේණික ආහාරවලින් ඉවත් වීම නිසයි</topic>
    <author>ටෙක්ලා පද්මිණී කාරියවසම්</author>
    <content>නාවින්න ආයුර්වේද පර්යේෂණ ආයතනයේවෛද්‍ය නිලධාරී උත්පලා පෙරේරාකෘෂි කාර්මික රටක් වූ ශ්‍රී ලංකාවේ එකල වැඩි වශයෙන් සිටියේ ජවසම්පන්න නිරෝගී ගොවීන්ය. එහෙත් වර්තමානයේ අපේ ගොවි පරපුර වකුගඩු රෝගයකට ගොදුරු වී රෝගීව සිටිති. රෝගය උත්සන්න වන තෙක්ම බොහෝ විට රෝග ලක්ෂණ ප්‍රකට නොකරන වකුගඩු රෝගයේදී බටහිර වෛද්‍ය ක්‍රමය මඟින් නිශ්චිත ප්‍රතිකාරයක් හඳුනා ගැනීමට සමත් වී නැත. දේශීය වෛද්‍ය අමාත්‍යාංශය යටතේ වකුගඩු රෝගී තත්ත්වයට පිළියම් සොයා නාවින්න ආයුර්වේද පර්යේෂණ ආයතනය මඟින් පර්යේෂණ මට්ටමින් කටයුතු කෙරෙමින් තිබුණ ද එය ද අතරමඟ නැවතී ඇති බව පැවැසේ.පොල්පිතිගම සෞඛ්‍ය වෛද්‍ය නිලධාරීවරිය ලෙස 2008 වසරේ දී පත්වීම ලබා රාජකාරියට වාර්තා කළ උත්පලා පෙරේරා මහත්මිය පොල්පිතිගම ප්‍රදේශයේ දරුණු ලෙස පැතිර ගිය වකුගඩු රෝගී තත්ත්වයට පිළියම් සොයා ගියාය.රෝගීන්ගේ අපහසුතා සංකූලතා හා රෝග ලක්ෂණ සමනයට ප්‍රතිකාර කරමින් රෝගය පිළිබඳ හඳුනා ගත් ඇය දේශීය වෛද්‍ය ක්‍රමය යටතේ රට පුරා දරුණු ලෙස පැතිර යන වකුගඩු රෝගයට පිළියමක් ඉදිරිපත් කළාය.මේ වන විට නාවින්න ආයුර්වේද පර්යේෂණායතනය, කුරුණෑගල, හා මැදවච්චිය අනුරාධපුර යන ප්‍රදේශයන්හි වකුගඩු රෝගීන් සඳහා දේශීය වෛද්‍ය අමාත්‍යාංශය යටතේ දේශීය වෛද්‍යවරු සායන පවත්වති. මේ රෝග තත්ත්වය, රෝගය හඳුනා ගැනීම, වළක්වා ගැනීම පිළිබඳව ආයුර්වේද වෛද්‍ය උත්පලා පෙරේරා සමඟ ‘සිළුමිණ’ කරන ලද සාකච්ඡාවකි මේ.ඔබ වකුගඩු රෝගියකු හඳුන්වන්නේ කොහොම ද?වකුගඩු රෝගියකු යනු වකුගඩු පමණක් නරක් වූ රෝගියකු නොවේ. ආයුර්වේදයට අනුව වකුගඩු රෝගියකු යනු සම්පූර්ණයෙන් ශරීරය රෝගී අයෙක්. පුද්ගල සිරුරේ ප්‍රකෘතිය ආහාරපාන හේතු කොටගෙන වෙනස් වෙනවා. ප්‍රකෘතිය පුද්ගලයාගෙන් පුද්ගලයාට වෙනස්. වාපිත් සෙම් කෝපවීම සප්ත ධාතු ගතවීමෙන් පුද්ගලයා රෝගී කරනවා. එවිට මුළු සිරුරම රෝගී වෙනවා. වකුගඩු රෝගියකුගේ මානසික තත්ත්වයත් වර්ධනය වෙන්න ඕන. වර්තමානයේ වකුගඩු රෝගියකු වීම මරණය ළංකර ගැනීමක් ලෙස සැලැකීමටත් සමහරු පුරුදු වී සිටිනවා. ඒ නිසා එවැනි අයගේ මානසික තත්ත්වයත් රෝග නිවාරණය සම්බන්ධයෙන් වැදගත් වෙනවා. වකුගඩු රෝගියකු නිසි ආහාර රටාවක් පිළිපැදීම වැදගත්. වකුගඩු රෝගියකු නොවූ නිරෝගී පුද්ගලයන් නිසි ආහාර විහරණ පවත්වාගෙන යාමෙන් රෝග ඇතිවීම වළක්වා ගත හැකි වෙනවා.වකුගඩු රෝගියකු හඳුනා ගන්නේ කෙසේ ද?වකුගඩු රෝගියකුගේ රෝගී තත්ත්වය හඳුනා ගන්නා විට වකුගඩු 80% ක් අක්‍රිය වෙලා. රජරට වකුගඩු රෝගයේදී කිසිඳු රෝග ලක්ෂණයක් පෙන්වන්නේ නැහැ. ඒත් ඇතැම් පුද්ගලයන්ට කෑම අරුචිය, මහන්සිය (වැඩ කළත් නොකළත් වෙහෙස දැනීම) ඇඟ කැසීම, කොන්දෙ කැක්කුම, බඩ පිපීම, අතපය ඉදිමීම හා වැඩිපුර හෝ අඩුවෙන් මුත්‍රා පිටවීම වැනි රෝග ලක්ෂණ පෙන්වනවා. රෝගී තත්ත්වය මුල් අවස්ථාවේදී හඳුනා ගැනීමෙන් එය සුව කිරීමේ හැකියාව තිබෙනවා.වකුගඩු රෝගයේ දී රෝග ලක්ෂණ පැහැදිලි නැත්නම්, තමන් රෝගියකු බව හඳුනා ගෙන මුල් අවස්ථාවේදී ප්‍රතිකාර සඳහා යොමු වන්නේ කෙසේ ද?ඔබ සිටින්නේ රෝගය බහුලව පැතිර යන ප්‍රදේශයක නම් මාස 3 කට හෝ 6 කට වරක් සෞඛ්‍ය වෛද්‍ය නිලධාරී කාර්යාලය වෙත ගොස් ලේ හා මුත්‍රා පරීක්ෂා කරවාගන්න ඕන. ඉන් මුල් අවස්ථාවේ රෝගය හඳුනා ගැනීමෙන් ඉක්මනින් සුවකර ගැනීමේ හැකියාව ලැබෙනවා. රෝගය කාලයක් තිස්සේ ශරීරය තුළ තිබී සප්තධාතු ගතවීමෙන් පසු රෝගය සුව කිරීමට ගතවන කාලය වැඩියි.දේශගුණික තත්ත්වයත් මේ රෝගයට බලපෑම් කරනවා ද?ඔව්. අනුරාධපුර වැනි උෂ්ණය අධික පළාත්වල ලේ ධාතුව කෝප වෙන අවස්ථාවන් ගෙන් වැළැකි සිටිය යුතුයි. ශරීරයෙන් වැඩි ජල ප්‍රමාණයක් පිටවෙද්දී වැඩි ජලය ප්‍රමාණයක් පානය කිරීම, දියරමය ආහාර වැඩිපුර ගැනීම ජලය බහුල කොමඩු කැකිරි පිපිඤ්ඤා වැනි ආහාර ගන්න ඕන. කොහොම වුණත් මේ රෝගයට දේශගුණය මෙන්ම ආහාර රටාවත් බලපෑම් කරනවා.අද රටපුරා පැතිර යමින් පවත්නා වකුගඩු රෝගී තත්ත්වය ඔබ හඳුනාගෙන තිබෙන්නේ කොහොම ද?ශරීරයේ අපද්‍රව්‍ය ඉවත් කිරීමේ ඉන්ද්‍රිය වකුගඩුවයි. ශරීරයේ එකතු වන විෂ පදාර්ථ ශරීරයෙන් ඉවත් කරනු ලබන්නේ වකුගඩුව මඟින්. ශරීරයට විෂ පදාර්ථ එකතු වන ප්‍රමාණය වැඩිවීමත් සමඟ වකුගඩුවල ක්‍රියාකාරිත්වය වැඩි වෙනවා. අද මිනිස් සිරුරට ඇතුළු වන විෂ පදාර්ථ ප්‍රමාණය වැඩියි. ආහාරපාන හා ඖෂධ හරහා මිනිස් සිරුරට විෂ පදාර්ථ එක් වෙනවා. අතීතයේදී මේ විෂ පදාර්ථ ඉවත් කර ගැනීමට මිනිසුන් කටයුතු කළා. ඒ සඳහා මාස තුනකට හයකට වරක් විරේචන කර්ම සිදුකළා. එම විරේචන කර්මයේදී අපි නොදැනම අපගේ සිරුරෙහි ඇති විෂ පදාර්ථ ඉවත් වුණා. දැන් මිනිස් සිරුරෙහි අසීමිතව විෂ තැන්පත් වෙනවා. හේතුව විරේචන කර්ම ක්‍රමානුකූලව සිදු නොකිරීමයි.සතියකට දවසක්වත් තැම්බුම් හොද්දක් දැන් බොන්නෙ නෑ. අග්නිකාරක (කුසගින්න වඩවන) තැම්බුම් හොද්ද මඟින් ආහාර දිරවීම වර්ධනය කරනවා. එමෙන්ම ආහාර මාර්ගයේ ඇති අපද්‍රව්‍ය හා විෂ ද්‍රව්‍ය ඉවත් කරනවා. ඉස්සර අය ආහාර ගැනීමෙන් පසුව බුලත් විටක් හැපුවා. එයට බුලත් සාදික්කා ඉඟුරු පියළි, වසාවාසි, වළඟසාල් කරදමුංගු, කරාබුනැටි ආදි සුවඳ කාරක රස කාරක ඇතුළත් වුණා. එමඟින් ශරීරයේ උත්තේජනය වී ආහාර දිරවීමේ හැකියාව වර්ධනය වුණා. ඒත් අද බුලත්විට සැපීමත් අඩුවෙලා.”ආහාර දිරවීමේ කාර්යය පහසු කරන ද්‍රව්‍ය අතර තුනපහ හෙවත් සරක්කු ඉතා වැදගත්. නිවැරැදි ලෙස තුනපහ ආහාර සැකැසීමට එකතු කර ගැනීමෙන් කුසගින්න වඩවා ගැනීමට ආහාර රසවත් කර ගැනීමට, බෝ නොවන රෝග වලින් වැළැකී සිටීමට ඉඩකඩ සැලැසෙනවා. මිරිස් තුනපහ අඹරා ගැනීමේ දී හා කොටා ගැනීමේ දී එහි ගුණ වෙනස් වෙනවා. දැන් අපි බොහෝ දෙනෙක් කන්නේ වෙළෙඳපොළෙන් ගන්නා තුනපහ. ඒවායේ මොනවා තියෙනව ද කියලා කවුද දන්නෙ.අපේ පැරැන්නන් විරුද්ධ ආහාර එකට ගත්තේ නැහැ. ගොඩ දියමස් එකට අනුභව කළේ නැහැ. මස් සහ මුදවපු කිරි එකට ආහාරයට ගත්තේ නැහැ. ඒත් අපි මස්, මාළු, කිරි තුනම එකවර එකම ආහාරවේලට ගන්නවා. විරුද්ධ ආහාර නිතර නිතර එකට අනුභව කිරීමෙන් ශරීරය තුළ නිපදවෙන විෂ පදාර්ථ ප්‍රමාණ වැඩි වෙනවා. එම විෂ ඉවත් කිරීමට සිදු වන්නේ වකුගඩුවලටයි.ඉස්සර මිනිස්සු වෙහෙස මහන්සි වී වැඩ කළා. ශරීරයේ විෂ දහදිය මඟින් පිටවුණා. දැන් ඒ කාර්යය සිදුවන්නෙත් නැහැ. ශරීර ගතවන විෂ පදාර්ථ නිසි ලෙස ඉවත් නොවීම හා එසේ ඉවත් කර දැමීමට අනුගමනය කළ දේශීය සෞඛ්‍ය සංරක්ෂණ ක්‍රියාවලිය අඩපණ වීම වකුගඩු රෝගය පැතිර යාමට හේතු වී තිබෙනවා. අපගේ ආහාර විධි වෙනස් වීම හා ආහාර රටාව වෙනස් වීම ද රෝගී තත්ත්වය ඇතිවීමට හේතු වෙනවා.මොකක්ද මේ ආහාර රටාව වෙනස්වීම?ඉස්සර අය ආහාර ලෙස එළවළු පලතුරු පලා ධාන්‍ය හා අල වර්ග දෙසිය විස්සකටත් (220) වැඩි ප්‍රමාණයක් භාවිත කළා. ඒත් අද ආහාර රටාව හරිම සරලයි. මස් මාළු වර්ග කිහිපයකට උඩරට හා පහතරට එළවළු කිහිපයකට සීමා වී තියෙනවා. පුළුල් ආහාර සංස්කෘතියක සිටි අපේ අය ඉතා පටු ආහාර සංස්කෘතියක කොටුවීම මේ රෝගී තත්ත්වයට හේතු වී තියෙනවා.අද තේ කෝපි හෝ පැණි බීම භාවිත කරන අය ඉස්සර ඉරමුසු, පොල්පලා, බෙලිමල්, බෙලිකටු, නීර මුල්ලිය, රණවරා තැම්බු වතුර මෙන්ම පලතුරු යුෂ ද භාවිත කළා. අද ඒ රසවත් පානයන් ගෙන් ඈත්වීම නිසා කුසගින්න ඇතිවීම ශරීරයේ විෂ ඉවත්වීම හා ශරීරය උත්තේජනය වීම වැනි ඒවා නිසි ලෙස සිදුවන්නේ නැහැ.කැකිරි පිපිඤ්ඤා තියඹරා, කොවක්කා කොමඩු පොල්පලා නීරමුල්ලිය ආහාර වේලෙන් ඉවත් වෙලා. පොල්පලා නීරමුල්ලිය මුත්‍රා වැඩි ප්‍රමාණයක් ශරීරයෙන් ඉවත් කිරීමට සමත් වෙනවා. ඒ සමඟ ශරීරගත වූ විෂ පදාර්ථ ඉවත් වීම සිදු වෙනවා මේ ද්‍රව්‍ය ආහාර පාන ලෙස නොගැනීමෙන් ශරීරයේ පිරිසුදු වීමේ ක්‍රියාවලිය අඩපණ වෙලා. එය වකුගඩු රෝගය උත්සන්න වීමට උපකාර වුණා. ඒවා සතියකට වරක් හෝ දෙවරක් ආහාරපාන ලෙස ගැනීමෙන් රෝගී පුද්ගලයන් නිරෝගී වීමටත්, නිරෝගී පුද්ගලයන්ගේ සෞඛ්‍ය සංරක්ෂණයටත් උපකාරී වෙනවා.ආහාර සංරක්ෂණ විධි වෙනස් වීම ගැනත් ඔබ කිව්වා.ඔව්. ඉස්සර අපේ අම්මල කොස් තැම්බුවොත් අඹ හොද්දක් උයනවා. ඉන් ආහාර දිරවීම පහසු කළා. පැණි රස ආහාර අධිකව ගන්නා කාලයට කටුක හා තිත්ත රස ආහාරපාන ගත්තා. මේ නිසා පැණි රස ආහාරයේ බලය අඩු වුණා. කඩල ආහාරයට ගනිද්දී පොල් එකතු කළා. ඉන් කඩල දිරවීම පහසු කළා. අප ගන්නා ඇතැම් ආහාර මුත්‍රා පද්ධතිය පිරිසුදු කරනවා. ඒ අතර පොල්පලා කැකිරි පිපිඤ්ඤා රාබු මුරුංගා විශේෂයි. අප ඒ ආහාර අතහැර දැම්මා. උදාහරණයක් ගත්තොත් ඉස්සර කැකිරි උයද්දී කැකිරි ඇට පොල් සමඟ අඹරා වෑංජනයට එකතු කළා. ඉන් කැකිරි ඇටවල ඇති මුත්‍ර ව්‍යුහය (මෞත්‍ර පද්ධතිය) පිරිසිදු වීමේ රසායන ශරීරගත වුණා. ඒත් අපි දැන් කැකිරි ආහාරයට ගනිද්දී ඇට ටික විසිකර දමනවා. ඉතින් කැකිරි ආහාරයට ගැනීමේ අරමුණු ඉටුවන්නේ නැහැ. කැකිරි ඉතා හොඳින් වකුගඩු පිරිසුදු කරන ආහාරයක්.ඔබ ආහාර දිරවීමේ හැකියාව ගැන කතා කළා. එය රෝගයට බලපෑම් කරන්නේ කොහොම ද?ආහාර දිරවීමේ හැකියාව පුද්ගලයාගෙන් පුද්ගලයාට වෙනස්. ඒ නිසා තමන්ට ප්‍රමාණවත් ආහාර ගැනීම අවශ්‍ය වතුර ප්‍රමාණය පානය කිරීම වැදගත්. ආහාර දිරවීමෙන් පසු නැවත ආහාර ගැනීම මඟින් ආහාර දිරවීම හොඳින් පවත්වාගත හැකි වෙනවා. ආහාරවල ඇති පෝෂ්‍ය කොටස් නිසි ලෙස ශරීරයට උරා ගැනීමෙන් පසු පිටවන මළ ජලයේ පා වෙනවා. ඉන් ඔබගේ නිරෝගී භාවය පිළිබඳව ඔබටම අවබෝධයක් ලබාගන්න පුළුවන් වෙනවා.වකුගඩු රෝගයේදී ආහාර ගැන සැලකිලිමත් විය යුතුම ද?ඔව්. ආයුර්වේදයේ ඇති දේශාත්මය සංකල්පය අනුව පුද්ගලයා ජීවත්වන ප්‍රදේශයේ වැවෙන ආහාරපාන වර්ග භාවිත කිරීම ඉතාම වැදගත්. ප්‍රදේශයේ ඇති ආහාර ගැන නොසලකා රසකාරක යෙදූ කෘතිම හා ක්ෂණික ආහාරවලට යොමුවීමෙන් පුද්ගලයා රෝගී අයකු බවට පත් කරනවා. මෙය වකුගඩු රෝගීන්ට පමණක් බලපාන්නක් නොවේ.වකුගඩු රෝගීන් සඳහා කරනු ලබන ප්‍රතිකාර විධි ගැන කිව්වොත්?මේ වන විට ඖෂධ චිකිත්සාව සිදු කෙරෙනවා. එමඟින් ශරීරය ශෝධනය කර විෂ පදාර්ථ ඉවත් කරනු ලබනවා. ඉදිරියේ දී පංචකර්ම චිකිත්සාව හා රස ඖෂධ භාවිතය මඟින් රෝගය සමනය කිරීමට කටයුතු කරමින් සිටිනවා.ඔබ කියන ආකාරයට ආහාර විහරණයන්ම ද වකුගඩු රෝගයට හේතු වන්නෙ?නැහැ. ආහාර කල් තබා ගැනීමට භාවිත කරන විෂ ද්‍රව්‍ය, කෘෂි රසායන ද්‍රව්‍ය, කෘමිනාශක ඊට බලපානවා. මිනිසුන්ගේ ආධ්‍යාත්මික ගුණ වගාව හීනවීම හා ධර්මානුකූල ජීවිතයක් ගත නොකිරීම ද රෝගි වීමට හේතුවක්. රජරට වාරි පද්ධතිය හා පරිසර පද්ධතිය බිඳ වැටීම විශේෂයි. ඉස්සර වැව් ආශ්‍රිතව පැවැති ජල පිරිපහදු ක්‍රමවේදය වූ විෂ උරාගන්නා ශාක සිටුවීම හා “කට්ටකඩු වැව” (කුඩා වැව) වර්තමානයේ දකින්න නැහැ. එනිසා වැව් ජලය සමඟ මිශ්‍ර වූ විෂ ඉවත් වීමේ ක්‍රමවේදය අද නැවතිලා. විෂ සහිත ජලය පානය කිරීමෙන් එම විෂ ශරීරයේ තැන්පත් වී රෝගී ලක්ෂණ පහළ කරනවා.මිනිසා ස්වාභාවික ජීවන රටාවෙන් හා දේශීය සංස්කෘතියට ආවේණික ආහාරපාන භාවිතයෙන් ඈත්වීම අද මෝස්තරයක් බවට පත්ව තිබේ. කැලරි හා පෝෂණය පිළිබඳව කතා කළත් ආහාරයේ ඖෂධීය ගුණය අමතක කර දැමීමට අපි පුරුදු වීමු. විද්‍යාව හා පර්යේෂණ සමාජ ප්‍රගමනයට උපකාරී වුවද දේශීය ආහාර විහරණ හා රටාවන් පිළිබඳව නැවත අවධානය යොමු කළ යුතු කාලයට අපි එළඹ සිටිමු.ටෙක්ලා පද්මිණී කාරියවසම්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>31</day>
    </date>
    <link>http://www.silumina.lk/2014/08/31/_art.asp?fn=af14083112</link>
    <topic>ප්‍රේතයන්ට වඩා බලවත්  ඇස්වහ කටවහ</topic>
    <author>රමණී සුබසිංහ</author>
    <content>ශාස්ත්‍රපති දොඩම්පහළ ශ්‍රී රාහුල හිමිගසක බොහෝ‍ ගෙඩි සෑදී තිබේ. “අම්මෝ! මේ ගහේ තියෙන කොස්...” යැයි කෙනෙක් කියයි. මේ කියමන නිසා මින් මතුවට ඒ ගසෙහි කොස් සෑදීම නතර වේ. මෙසේ හොඳින් ඵල දැරූ ගස්වල ගෙඩි පොකුරු පිටින් කඩා වැටුණු අවස්ථා තිබේ. මේ වදන් ම තවත් කෙනෙකු ගේ මුවින් පිටවීමට පුළුවන. එහෙත් එහි කටවහක් නැත. කටවහක් වන්නේ ඇතැම් කාන්තාවක ගේ හෝ ඇතැම් පිරිමියකු ගේ මුවින් එසේ කීවේ නම් පමණක් බව මෙහිදී තේරුම් ‍ගත යුතුය.න සමාජයක ජීවත්වන මිනිසුන් ගේ මානසික තත්ත්වයන් විවිධාකාරය. එකිනෙකාගෙන් එකිනෙකාට වෙනස්ය. එහෙත් ඒ කවර ජන කොට්ඨාසයක වුවද, උගත් නූගත්, බලවත් දුබල, කුලීන කුලහීන, ගිහි පැවිදි ආදී කුමන කොටසකට බෙදී සිටින ජන සමූහයකට වුවද, කවර ආගමක් ධර්මයක් විශ්වාස කරන නොකරන අය වුවද විශ්වාස කරන එක හා සමාන දේ වේ. ඒ ඇස්වහ, කටවහ, හෝවහ, සිත්වහ ආදිය පිළිබඳව පවත්නා විශ්වාසයන්ය. පෙරදිග, අපරදිග ආදී බෙදීමකින් තොරව, ගෝත්‍රික ලෙස බෙදී සිටි ප්‍රාථමික සංස්කෘතික අවදිවල පවා ජීවත්වන කණ්ඩායම් දෙස බැලූවිට මෙම වහවීම් පිළිබඳව විශ්වාසයක් පැවැති බව පැහැදිලිය.බුදුරජාණන් වහන්සේ දේශනා කළ ධර්මය පිළිබඳව අවධානය යොමු කරමු. උන්වහන්සේ දහම් කරුණු ඉදිරිපත් කරන්නේ එක්තරා ආකාරයක පිළිවෙළක් ඇතිකිරීමෙනි. එනම් යම් රූපගත කිරීමක් වැනි අපූර්ව පිළිවෙළක් එහි තිබේ. සරලව පැහැදිලි කරනවා නම් උන්වහන්සේ ගේ දහම් කොට්ඨාස මාත්‍රා පහෙන් පහට බෙදා දැක්වේ. ඊට හේතුව රාගී නොවී වීතරාගී කොට දේශනා කිරීමය. ධම්මචක්ක වැනි දේශනාවන්‍හි දී වඩාත් ආශිර්වාද ලෙස දේශනා කරන්නේ මාත්‍රා දෙකෙන් දෙකටය. මෙසේ ඛණ්ඩනය කොට පිරිත් දේශනා කරන්නේ ‘කටවහ’ නැති කොට ‘ආශිර්වාද’ ගැන්වීමටය.වචනයෙන් මෙසේ කළ හැකි නම් එහි අනෙක් පැත්ත තේරුම් ගැනීම ද අපහසු නොවේ. එනම් ආශිර්වාදයක් නොමැති, අනිවාර්යයෙන්ම ව්‍යසනයට හේතුවන විපත්ති කාරක දේ මුවින් කිව ‍හැකිය. එවැනි දේ හඳුන්වන්නේ ‘කටවහ’ යනුවෙනි. එහෙත් සමහර විට කෙනෙක් එවැනි දෙයක් හොඳ හිතින් කීවා සේ අපට තේරේ.ගසක බොහෝ‍ ගෙඩි සෑදී තිබේ.“අම්මෝ! මේ ගහේ තියෙන කොස්...” යැයි කෙනෙක් කියයි. මේ කියමන නිසා මින් මතුවට ඒ ගසෙහි කොස් සෑදීම නතර වේ. මෙසේ හොඳින් ඵල දැරූ ගස්වල ගෙඩි පොකුරු පිටින් කඩා වැටුණු අවස්ථා තිබේ. මේ වදන් ම තවත් කෙනෙකු ගේ මුවින් පිටවීමට පුළුවන. එහෙත් එහි කටවහක් නැත. කටවහක් වන්නේ ඇතැම් කාන්තාවක ගේ හෝ ඇතැම් පිරිමියකු ගේ මුවින් එසේ කීවේ නම් පමණක් බව මෙහිදී තේරුම් ‍ගත යුතුය. ගසක ඵල දරා තිබෙනු දැක එහි සුන්දරත්වය, අසිරිය දැක ප්‍රසාද සිතින් යුතුව ‘ඔබ ගේ අත් ගුණේ හොඳයි. කොච්චර දෙයක් ද ඔය කොස් ගහේ ගෙඩි හැදී තිබීම. ඔබට හොඳ ආර්ථික ශක්තියක් ඇති කර ගන්න පුළුවන්. දරුවන්ටත් ඇතිතරම් කෑමට පුළුවන්...” ආදී ලෙස කියන්නට පුළුවන. එම ප්‍රකාශයෙහි කටවහක් නැත. ගස ද නිරුපද්‍රිතය. කටවහ ඇතිවන්නේ දූෂ්‍ය සිතින් යමක් ප්‍රකාශ කිරීම තුළය.“අපිටත් කොස් ගහක් තියෙනවා. එකම පනා පතුරක් නෑ. මේ ගහේ බැලුවොත් තුන්සිය හැටපස් දවසෙම කොස්ගෙඩි. පවුලට නොවෙයි ගමටම සෑහෙනවා. ඒ විතරක් ද මේ මිනිස්සු වරකා ගෙඩි ටිකත් විකුණනවා..” ආදී ලෙස දූෂ්‍ය සිතින් කරන ප්‍රකාශය නිසැකවම කටවහක් වේ. සිත දූෂ්‍ය වූ මවුපියන් ගේ මුවින් වුවද දරුවෙකුට විශේෂ අවස්ථාවක යමක් කියවුණේ නම් එය කටවහක් විය හැකිය. මෙය සිදුවන්නේ කෙසේද යන්න කෙනෙකුට සිතා ගැනීමට පවා නොහැකි වීමට පුළුවන.කලකට පෙර දකුණු පළාතේ එක්තරා ගම් පියසක නිවෙසක දුවණියක් වැඩිවියට පත්විය. දින කිහිපයකින් රෙදි නැන්දා විසින් නහවා ගෙට ගත් ඇය සළු පිළි අන්දා නෑදෑයන් ඉදිරියට ගෙන යන්නී ඉතා රූපශ්‍රී ඇතිව උන්නාය. මේ දියණිය ගේ පියා ‍ගමේ ප්‍රසිද්ධ වූයේ කටවහ ඇති පුද්ගලයෙක් ලෙසය. දින කිහිපයකින් නොදුටු දියණිය සාලයට ගොඩ වූ විට ඇය දුටු පියා කීවේ “අනේ! මගෙ දුව අද මොන තරම් ලස්සන ද” යනුවෙනි. කිසිම ලෙඩක් දුකක් නොවූ ඒ දැරිය ඒ මොහොතේම ඉණෙන් පහළ පණ නැති තත්ත්වයට පත්විය. අද ඇය වැඩිහිටි කාන්තාවකි. ඇය මුහුණ දී සිටින අසරණ තත්ත්වය, ඒ සිදුවීම ප්‍රායෝගිකවම සිදුවුණේ කෙසේද යන්න ඒ ගම් ප්‍රදේශයේ බොහෝ දෙනා දනිති. ‘කටවහ’ නිසා සිදුවන විපත්තීන් පිළිබඳ මෙවැනි කතා ඕනෑ ගමක, රටක සුලබය. මේවැනි සිදුවීම් ප්‍රතික්ෂේප කළ නොහැකි සමාජ සාධක ඕනෑ තරම් තිබේ.ඇස්වහ ද එලෙසය. බිලිඳු දරුවන්ට කළු සහ සුදු පාටින් පබළු අමුණා ගෙලෙහි, ඉණෙහි බැදීමෙන්, නළලත කළු පැහැති තිලකයක් තැබීමෙන් අපේක්ෂා කරන්නේ ඇස්වහ වැදීමෙන් වැළැක්වීමය. සමාජ පිළිගැනීම වන්නේ මවු කිරි ටික පවා කෙනෙක් බලා සිටිනා තැනක නොදිය යුතු බවටය. මනුෂ්‍යයෙක් තබා තිරිසන් සත්ත්වයෙක් බලා සිටින තැනක එසේ දරුවා පෝෂ්‍ය කිරීමෙන් වළකින්නේ ඇස්වහ වීමෙන් කිරි අපථ්‍ය වීමේ දෝෂ ඇතිවේ යැයි බියෙනි. මෙවැනි වහවීම් ඇති කාන්තාවන් මෙන්ම පුරුෂයන් අතර ද දැකිය හැකි සුවිශේෂී ලක්ෂණ වේ. ඔවුන් ගේ බැල්ම මඳක් වපරය. යම් කෙනකු දෙස හෝ යමක් දෙස සෘජුවම බලන ස්වභාවය පෙන්නුම් නොකරයි. ප්‍රශංසාත්මක නොවේ. තමන්ට මේ මේ දේ අහිමිය. එහෙත් අනුන්ට හිමිය යන සිතිවිල්ලෙන් නිරන්තරයෙන් තැවේ. එනම් තමන් ගේ හා අනුන්ගේ දේ සාපේක්ෂව බලයි. මනසින් ද වැටී ඇත. එවන් ඇසකින් කුඩා දරුවෙක් දෙස නෙත් හෙළුවේ නම් දරුවා ගේ සිරුරෙහි බිබිළි හටගනී. ක්ෂණයකින් අනතුරට ලක්වේ. එවැනි අවස්ථාවන්ට ද නිදසුන් සුලබය.ගිහි පිරිස් අතර පමණක් නොව ඉතා කලාතුරකින් වුවද සිවුරු දරාගත් අය කෙරෙහි පවා එවැනි අවස්ථා තිබේ. අප කුඩා කල විසූ විහාරස්ථානයෙහි සාමාන්‍ය පමණට වඩා සුවිසල් ගස්ලබු ගසක් තිබුණි. විශේෂත්වය එහි අතු බෙදී තිබීමය. බෙදුණු සෑම අත්තකම බොහෝ ඵලය. දිනක් අප, කුඩා සාමණේරවරු එක්ව උණ බටයකින් එහි පැසුණු ගෙඩි කඩමින් සිටියෙමු. එතැනට පැමිණි සිවුරු දරාගත් කෙනෙක්,“බලන්නකො පුතේ! මේ ගහේ තියෙන ගෙඩි”යි කියත්ම ක්ෂණයකින් ගහේ අතු දෙකක්ම කැඩී බිම වැටුණි. එහෙත් අතුවලට දරාගත නොහැකි තරම් ගෙඩි තිබුණේ ද නැත.මේ පුවත විහාරස්ථානයෙහි ‍ෙලාකු හාමුදුරුවන් වහන්සේට දැන්වීමෙන් පසු උන්වහන්සේ විමසුවේ අසවල් කෙනා එතැන සිටියා ද, කුමක් හෝ පැවසුවාද යනුවෙනි. අප ‘ඔව්'යැයි කී සැණින් උන්වහන්සේ පැවසුවේ ‘එහෙම නම් පුදුම වන්නට දෙයක් නෑ. ඔවැනි අය වත්ත මායිමකටවත් ගෙන යන්න හොඳ නෑ'යි මම කලින් කියා තිබුණේ ඒ නිසයි” යනුවෙනි.මෙවැනි නිදර්ශන ගෙන දක්වන්නේ කිසිවකු අපහාසයට උපහාසයට ලක් කරන අදහසකින් නොවේ. ජීවත් වීමේ දී මේ සියලු දේ පිළිබඳව දැනුම්වත් වීම අප ගේ යහපතට හේතු වන හෙයිනි. යමක් දුටු විට, කෙනෙක් දුටු විට තවත් කෙනෙක් සුසුම්ලයි. දෙනෙතින් සෘජුව නොබලයි. වදනින් යමක් නොකියයි. එහෙත් සුසුම් හෙළයි. ලොකු හුස්මක් හෙළා පපුව සැහැල්ලු කර ගනියි. මේ නිසා ඇතිවන වහ සිත්වහය.සිත්වහ, කටවහ, ඇස්වහ යන මේ කවර අවස්ථාවකට වුවද ප්‍රතිකර්ම තිබේ. වතුර කළයක් මතුරා ගැනීම ඉන් එක් ක්‍රියාවකි. මෙය ඔබට හොඳින් අත්හදා බැලීමට ද පුළුවන. කපු පුළුං ස්වල්පයක් දැමූ වතුර කළයකට මතුරා හොඳින් කොළ පැහැ ගැන්වුණු දෙහි කොළ අත්තක් ගෙන තුන්වරුවක් (අද දවසේ දහවල්, සවස සහ පසුදා උදෑසන) කළයට දමා කරකවන්න. මෙසේ ඇස්වහට කටවහට හෝ සිත් වහට මතුරන අවස්ථාවක දී දෙහිඅත්ත අරගෙන බැලූ විට පුල්ලි ගතිය ඇතිවී, තැම්බී කහ පැහැගැන්වී තිබෙනු ඔබට දැකගත හැකිය. සිතෙහි සැකයක් වේ නම් තවත් කළයකට (මැතිරීමක් නොමැති) දෙහි අත්තක් දමා එයට ද එසේ සිදුවී තිබේ දැයි විමසන්න. එය කිසිදු වෙනසකට ලක් නොවී තිබෙනු ඔබට දැක ගත හැකිය.ඇස්වහ, කටවහට, මතුරවා ගන්නා ගුරුන්නාන්සේ කෙනෙකුගෙන්, මෑණියකගෙන් හෝ ස්වාමීන් වහන්සේ නමකගෙන් එය ඉල්ලාගෙන ඔබට නිරීක්ෂණය කළ හැකිය. කිසිදු වහවීමක් නොවේ නම් දෙහි අත්තට වෙනසක් සිදු වන්නේ ද නැත. මේවා සමාජයේ ජීවත්වන විට ඉතා ප්‍රායෝගික දේ ය. භික්ෂූන් වහන්සේ ලෙස අපි ‘භාෂණය’ ප්‍රයෝජනයට ගනිමින් දහම් දේශනා පවත්වන විට ජනයා අතර ප්‍රියත්වයට පත්වෙමු. එසේම දහස් ගණන් ජනයාගේ ආශිර්වාද ලබමු. එහෙත් සැබෑවටම සිතෙහි පිරිසිදුකමක් නැති, මනස නිවැරැදිව පවිත්‍රත්වයට පත්කරගත්තේ නැති කෙනෙක් එවැනි තැනක හිඳ “අනේ! අපූරු බණ. දැක්කම හරිම සිරියාවයි” වැනි වදන් කියති. සැබැවින්ම එය උදම්ඇනීමක් විය හැකියි. බොහෝ දෙනෙක් මෙසේ ප්‍රකාශ කරන අතරේ සිත පවිත්‍ර නොවූ කෙනාගේ ප්‍රකාශය නිසා උගුර වණ වී, තොල කට පැලී බොහෝ අපහසුතාවට පත්වන හිමිවරු සිටිති. කොපමණ වෛද්‍ය ප්‍රතිකාර කළ ද එමඟින් සුවයක් ලැබෙන්නේ නැත. එහෙත් දෙහි ගෙඩියක් කපා, වතුර මතුරවා, පිරිත් කියවා ආශිර්වාද කළ පසු රෝග දුරු වී අපමණ ශාන්තියක් ලැබේ. උගුරෙහි වේදනා, දිවෙහි පැලීම්, තොල් පැලීම් ක්ෂණයකින් සුව ‍ෙව්. මෙසේ විවිධ දේ අප හමුවේ තිබේ. වැදගත් වන්නේ ඒ සඳහා නිවැරැදි ක්‍රමයකට, නිවැරැදි පුද්ගලයකුගෙන් නිවැරැදි ආශිර්වාදය ලබාගැනීමට අප දක්ෂවීමය.එමෙන්ම මෙවැනි දේ නැති බවට වාද විවාද පවත්වනවාට වඩා, එසේත් නැතිනම් එවැනි පුද්ගල චරිත සොයමින් අවමානයට ලක් කරනවාට වඩා මාස දෙකතුනකට වරක් හෝ ආශිර්වාදයක් ලබා ගැනීම වැදගත්ය. විශේෂයෙන් තමන් සමාජයේ වැඩ කරන කෙනෙක් නම්, ඉහළට යන කෙනෙක් නම්, කැපී පෙනෙන කෙනෙක් නම් ඔබ තුනුරුවන්ට වඩාත් සමීප විය යුතුය. දෙවියන්ගේ ආශිර්වාදයට සමීප විය යුතුය. මවුපියන් ඇසුරේ ජීවත් විය යුතුය. එවිට ඔබට සියලු දෝෂයන්ගෙන් මිදීමට ආශිර්වාද ලද හැකිය.ලබන සතියේඇස්වහ කටවහ පුළුස්සා දැමිය හැකිද?රමණී සුබසිංහramaniksu@yahoo.comකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>31</day>
    </date>
    <link>http://www.silumina.lk/2014/08/31/_art.asp?fn=af14083113</link>
    <topic>ඌව පළාත් සභා මැතිවරණයේ පරාජය හමුවේ ඇතැමුන් වියරු වැටිලා</topic>
    <author>ටී. චන්ද්‍රසේකර</author>
    <content>ඌව පළාත් සභා මැතිවරණයට ඇත්තේ තවත් දින විස්සක් පමණි. මැතිවරණය ළංවන විට එහි උණුසුම වැඩි වන්නට පටන්ගෙන තිබේ. මැතිවරණ උණුසුම උත්සන්න වීමත් සමඟ ප්‍රචණ්ඩ ක්‍රියා ද වැඩි වන්නට පටන්ගෙන ඇත.ඌව පළාත් සභා මැතිවරණය සඳහා බදුල්ල හා මොනරාගල දිස්ත්‍රික්කවලින් පිළිගත් දේශපාලන පක්ෂ 22 ක් හා ස්වාධීන කණ්ඩායම් 11 ක් තරග වදින අතර මන්ත්‍රී ධුර 34 ක් සඳහා තරග වදින අපේක්ෂකයින් සංඛ්‍යාව 617 දෙනෙකි.‍මෙයින් වැඩිම අපේක්ෂකයින් සංඛ්‍යාවක් තරග කරනු ලබන්නේ මොනරාගල දිස්ත්‍රික්කයටය. මොනරාගල දිස්ත්‍රික්කය සඳහා තෝරා පත්කර ගනු ලබන මන්ත්‍රී ධුර සංඛ්‍යාව 14 කි. එම මන්ත්‍රි ධුර 14 සඳහා දේශපාලන පක්ෂ 12 කින් හා ස්වාධීන කණ්ඩායම් හතකින් 323 දෙනකු තරග කරති. මේ අනුව දේශපාලන උණුසුම වැඩිම දිස්ත්‍රික්කය බවට පත්ව ඇත්තේ ද මොනරාගල දිස්ත්‍රික්කයයි.මොනරාගල දිස්ත්‍රික්කයෙන් එක්සත් ජනතා නිදහස් සන්ධානය යටතේ තරග කරන අපේක්ෂකයින් හයදෙනකුම දැනට දේශපාලන කටයුතුවල ක්‍රියාකාරීව යෙදුණු හා දැනට යෙදී සිටින ප්‍රබල දේශපාලනඥයන්ගේ දරුවන්ය. කථානායක චමල් රාජපක්ෂ මහතාගේ පුත් ශෂින්ද්‍ර රාජපක්ෂ ප්‍රධාන අමාත්‍ය අපේක්ෂකයා වේ.විජේමුණි උදාර සොයිසා වනජීවි හා වන සංරක්ෂණ අමාත්‍ය විජිත් විජයමුණි සොයිසා මහතාගේ පුතාය. ආර්. එම්. හරින්ද්‍ර ධර්මදාස බණ්ඩාර එක්සත් ජාතික පක්ෂ ආණ්ඩුවේ හිටපු ප්‍රබල අමාත්‍යවරයකු වූ ධර්මදාස බණ්ඩාගේ පුත්‍රයාය. බී සාලිය සුමේධ ද සිල්වා පාර්ලිමේන්තු කටයුතු ඇමැතිනි සුමේධා ජී. ජයසේනගේ පුතාය. දයාරත්න බණ්ඩාර ඇගේ සහෝදරියගේ පුතාය. ඒ. එම්. කිත්සිරි සෙනරත් බණ්ඩාර අත්තනායක හිටපු පාර්ලිමේන්තු මන්ත්‍රී ජයවර්ධන අත්තනායකගේ පුත්‍රයාය.එහෙත් එක්සත් ජාතික පක්ෂයේ මොනරාගල දිස්ත්‍රික් අපේක්ෂක ලැයිස්තුවේ දේශපාලන අත්දැකීම් සහිත පවුලකින් පැවත එන අපේක්ෂකයකු ලෙස තරග වදින්නේ ජේ. එම්. ආනන්ද කුමාරසිරි පමණි. ඔහු වැල්ලවාය හිටපු පාර්ලිමේන්තු මන්ත්‍රී ජේ. ඇම්. කුමාරදාසගේ පුත්‍රයාය.මේ අතින් මොනරාගල දිස්ත්‍රික්කය වෙනුවෙන් තරග කරන දේශපාලන පක්ෂ 12 න් හා ස්වාධීන කණ්ඩායම් 7 න් ප්‍රබලම කණ්ඩායමක් තරග කරන්නේ එක්සත් ජනතා නිදහස් සන්ධානය යටතේය. මේ නිසාම මොනරාගල දිස්ත්‍රික්කයේ මැතිවරණ උණුසුම දිනෙන් දින තියුණු වෙමින් පවතී. තරගකාරීත්වය තියුණු වීමත් සමඟ ගැටුම්කාරී තත්ත්වයත් උත්සන්න වීමට පටන්ගෙන තිබේ. එවැනි ගැටුම් පාලනය කර ගැනීම බොහෝ අවස්ථාවලදී පොලීසියට අපහසු වී තිබේ.පළාත් සභා මැතිවරණය නිරීක්ෂණය කරන කැෆේ සංවිධානය ප්‍රකාශ කර ඇත්තේ මොනරාගල, බඩල්කුඹුර හා බිබිල ප්‍රදේශවල පැය 72 ක් තුළ ප්‍රචණ්ඩ ක්‍රියා 25 ක් වාර්තා වී තිබුණු බවය. එහි ප්‍රබලම සිද්ධීන් වාර්තා වී ඇත්තේ බඩල්කුඹුර ප්‍රදේශයේය. එම සිදුවීම්වලදි පොලිස් නිලධාරීන් දෙදෙනකු ද තුවාල ලබා තිබිණි.බඩල්කුඹුරේ දී ජනතා විමුක්ති පෙරමුණේ සැරසිලි කරමින් සිටි පිරිසකට පහර දීමක් සිදුව ඇති අතර තවත් පැත්තකින් එක්සත් ජනතා නිදහස් සන්ධානයේ කාර්යාලයකට හා වාහන දෙකකට ප්‍රහාර එල්ල වී තිබේ. එක්සත් ජනතා නිදහස් සන්ධානයේ ප්‍රධාන අමාත්‍ය ධුර අපේක්ෂක ශෂින්ද්‍ර රාජපක්ෂ මහතාට අයත් බඩල්කුඹුර මෙහෙයුම් කාර්යාලයට හා එහි නවතා තිබු රථවාහන දෙකකට මෙසේ පහර දී අලාභහානි සිදුකර ඇති බව පොලීසිය පවසයි. ඉකුත් 26 වැනිදා රාත්‍රී 11.00 ට පමණ කඩු පොලු මුගුරු අතැතිව පැමිණි පිරිස අන්තර් විශ්ව විද්‍යාල බල මණ්ඩලයේ පිරිසක් බවට හඳුනාගෙන ඇතැයි ද පොලීසිය සඳහන් කර තිබිණි.ඌව පළාත් සභා මැතිවරණයේ දී ආණ්ඩුවට හිමිවන ජයග්‍රහණය වළක්වාලීමට විවිධ බලවේග විවිධාකාර ලෙස කටයුතු කරමින් සිටිති.බදුල්ල හා මොනරාගල දිස්ත්‍රික්කවලින් ඌව පළාත් සභාවට තරග කරන දේශපාලන පක්ෂ අතරින් එක්සත් ජනතා නිදහස් සන්ධානයට සිදුව ඇත්තේ සෙසු සියලුම පක්ෂ සමඟ තරග කිරීමටය. එක්සත් ජාතික පක්ෂය, ජනතා විමුක්ති පෙරමුණ ප්‍රමුඛ දේශපාලන පක්ෂවල එකම අරමුණ වී ඇත්තේ කෙසේ හෝ එක්සත් ජනතා නිදහස් සන්ධානය පරාජය කරවීමය.එහිදී එක්සත් ජනතා නිදහස් සන්ධානය මෙවර පළාත් සභා මැතිවරණයට මුහුණ දෙන්නේ කිසිඳු සංවර්ධනයක් වී නොතිබුණු පළාතක් ලංකාවේ සෙසු පළාත්වලට වඩා දියුණු පළාතක් බවට සංවර්ධනය කිරීමෙන් අනතුරුවය. අද එක්සත් ජනතා නිදහස් සන්ධානයේ අපේක්ෂකයන් වේදිකාවෙන් වේදිකාවට කියන්නේ තමන් සිදුකළ සංවර්ධනය ගැනය. කරත්තයක් හෝ ගෙනයන්න බැරිව තිබු පාරක් අද කාපට් කර තිබේ. විදුලියක් ගැන සිහිනයක් හෝ දකින්න බැරිව සිටි ජනතාවට විදුලිය ලබාදීමෙනි.එහෙත් එක්සත් ජාතික පක්ෂයට අද කියන්නට දෙයක් නැත. ඔවුන්ගේ පාලන සමයේදී පළාත තුළ කිසිඳු සංවර්ධනයක් සිදුව නැත. අපේ කාලයේ අපි මෙහෙම සංවර්ධනය කළා යැයි කියාගන්න බැරි තැන මේ උදවිය මැරකම් තුළින් හෝ ආණ්ඩුව පෙරළන්න උත්සාහ කරයි.ආණ්ඩුව මැරකම් කරනවා කියා චෝදනා කරන්න ඒ අය උත්සාහ කළත් ආණ්ඩුව බදුල්ල හා මොනරාගල දිස්ත්‍රික්ක තුළ සිදුකර ඇති සංවර්ධනය පවතින තාක් මැරකම් තුළින් ඡන්ද ගන්න අවශ්‍ය නැත.අද බදුල්ල මහ රෝහලට ප්‍රතිකාර ලබා ගැනීමට යන රෝගියකුට එදා බදුල්ල මහ රෝහල තිබුණු ආකාරය සිහියට නැ‍ඟෙති. නිමල් සිරිපාල ද සිල්වා සෞඛ්‍ය ඇමැතිව සිටියදී සිදුකළ මේ සංවර්ධනය කිසිවකුටත් ප්‍රතික්ෂේප කළ නොහැකිය. මීට අමතරව බදුල්ල දිස්ත්‍රික්කයේ 15,000 කට අධික තරුණ තරුණියන්ට රෝහල් ඇතුළු රජයේ රැකියා අවස්ථා ලබාදීමට ඇමැතිවරයා පියවර ගෙන තිබිණි.මීටත් වඩා නගරයේ පමණක් නොව ගම්මානවල මාර්ග ද කාපට් කර තිබේ. එදා වැසි දිනවල ගංවතුරට යට වී ගිය දෙයියන්නවෙල, පහළගම, කයිලගොඩ, සුමනතිස්ස ගම වැනි ගම්මාන අද යට නොවන්නේ විශාල වාරිමාර්ග ව්‍යාපෘතියන් තුළින් ගංගාවල් හාරා පළල් කිරීම හේතුවෙනි.මේ ජනතාව වසරින් වසර අවතැන් වී පාසල්වල ගතකළ අතීතය අමතක කරන්නේ නැත. අද එසේ අවතැන් නොවන ආකාරයේ ස්වභාව ධර්මයම වෙනස් කරන්නට මේ ආණ්ඩුව සමත් විය. මේ ප්‍රතිලාභ ලබන ජනතාවගේ මනස වෙනස් කරන්න එක්සත් ජාතික පක්ෂයේ හෝ ජනතා විමුක්ති පෙරමුණේ කථිකයින්ට නොහැකිය.මොනරාගල දිස්ත්‍රික්කයේ දියුණුවට මූලිකම අඩිතාලම දැමුවේ හිටපු මහ ඇමැතිවරුන් වන ශෂින්ද්‍ර රාජපක්ෂ හා ගාමිණි විජිත් විජයමුණි සොයිසා විසිනි. ඒ දෙදෙනාම මොනරාගල දිස්ත්‍රික්කය නියෝජනය කරමින් පළාත් සභාවට තේරී පත්වීම මූලිකම සිද්ධාන්තය විය. මෙහිදී විපක්ෂයට එක දෙයක් කිව යුතුය. මහ පර්වතයක් අලවංගුවෙන් පෙරළිය නොහැකිය.ටී. චන්ද්‍රසේකරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>31</day>
    </date>
    <link>http://www.silumina.lk/2014/08/31/_art.asp?fn=af14083114</link>
    <topic>යළි පණ ලබන ලංගම</topic>
    <author/>
    <content>රටේ ජනතාවගේ වටිනා කාලය බොහෝ දුරට නාස්ති වන්නේ මහ මඟට බව පසුගිය කාලයේ කරන ලද පර්යේෂණ කිහිපයකින්ම හෙළි වී තිබුණි. ප්‍රවාහන විශේෂඥයකු වන මොරටුව විශ්ව විද්‍යාලයේ මහාචාර්ය අමල් කුමාරගේ වරෙක ගාලු පාරේ වාහන ධාවන වේගය සම්බන්ධව පර්යේෂණයක් කළේ ය. එහිදී සොයා ගත හැකි වූයේ කොළඹට ආසන්නයේදී වාහනයක සාමාන්‍ය වේගය පැයට කිලෝමීටර් 7 කට ආසන්න වන බවයි.මේ තත්ත්වය තවත් උග්‍ර වන්නේ පොදු ප්‍රවාහන සේවයකින් ගමන් කරන්නේ නම් ය. අතර මඟ බස් නැවතුම් පොළවල බස් රථ නවතාගෙන සිටීමෙන් රටේ දේශීය විනිමය විදේශයන්ට ඇදී යාමට හේතු වන ඉන්ධන වැය වීමත් මිනිස් සම්පතේ කාලය විනාශ වීමත් මාර්ග තදබදය ඇතිවීමත් යන ව්‍යසනයන් තුනම සිදු වේ.මේ තත්ත්වය ඇති වීමට ප්‍රධාන හේතුවක් වී ඇත්තේ පෞද්ගලික බස් රථ සේවාව විසින් බස් කර්මාන්තයේ අණසක පතුරවාගෙන සිටීමත් එම සේවාව නියාමනය කිරීමට ඇති ආයතන මඟින් එම කාර්යය නිසි පරිදි සිදු නොවීමත්ය. එම ආයතන ඒ සම්බන්ධව කරුණු දක්වමින් නිරතුරුවම පවසන්නේ සේවක සංඛ්‍යාව මදි බව මෙන්ම පෞද්ගලික බස් රථ සඳහා පවත්නා නීති රීති හා ක්‍රමවේදයන් ප්‍රමාණවත් නොවන බවයි.කරුණු කෙසේ හෝ වේවා එදා සිට අද දක්වාම ජනතා හිත මිතුරකු වූ ලංගම බස් රථවලින් මේ ගැහැට කිසිවක් සිදු වූයේ නැත. සේවාව නිසි පරිදි ඉටු විය. සිදු වූ එකම දෙය නම් ලංගම විකුණාගෙන කෑමට විවිධ දේශපාලඥයන් විසින් කටයුතු කිරීමය.ලංගම සතුව තිබූ ප්‍රාදේශීය වැඩ පළ වු ඒකල වේරහැර කහගොල්ල, ගාල්ල (පෙට්ටිගල වත්ත) කුණු කොල්ලයට අලෙවි විය. බස් රථ නඩත්තු කිරීමට අලුත්වැඩියා කිරීමට තැනක් නැති විය. අබලන් වූ බස් රථ ඩිපෝවලම ගාල් විය. පසුව හිතවත් අයට කුණු කොල්ලයට එම බස් රථ වෙන්දේසි විය. ලංගම ඇද වැටීම සිදු වූයේ මේ අනුවය. එහෙත් මේ වන විට ලංගමට නව පණක් ලබා දීමට කටයුතු කර ඇත.විනාශ මුඛයට පත් වීමට ගොස් තිබූ ලංගමට නව පණක් ලබා දී ඇත. මෙරට ඉතිහාසයේ ප්‍රථම වරට බස් රථ 2200 ක් එක්වරම ලංගමට ආනයනය කරමින් පවතී. එයින් බස් රථ 203 ක් මේ වන විටත් මෙරටට ලැබී ඇත. ඒවා ඩිපෝවන්හි අවශ්‍යතා අනුව මෙ වන විටත් බෙදා හැර ධාවනයට එක් කර ඇත. ආනයනය කරනු ලබන බස් රථ අතුරින් 1400 ක් ආසන 54 කින් යුක්ත වන ඒවායි. එම බස් රථයක වටිනාකම රුපියල් ලක්ෂ 45 කි. ඉතිරි බස්රථ 800 ආසන 42 කින් යුක්ත ඒවාය. එම එක් බස් රථයක වටිනාක ම ලක්ෂ 42 කි.මේ අනුව සමස්ත බස් රථවල විනාකම කෝටි 1068 කි. මේ තරම් විශාල මුදලක් ජනතා ප්‍රවාහනයට එකවර වැය කර ඇත්තේ ඉතිහාසයේ ප්‍රථම වරටය. එසේම එය මහ හඩින් අඩ බෙර නොගසා සිදු කිරීමද විශේෂත්වයකි.බස් රථ සේවාව සම්බන්ධව වැඩි වශයෙන් කටයුතු කරන ප්‍රවාහන නියෝජ්‍ය අමාත්‍යරෝහණ දිසානායක මහතාගෙන් අපි ඒ පිළිබඳව විමසුවෙමු.‘රටේ සංවර්ධනය වේගයෙන් ඉදිරියට ඇදී යන වේලාවේ පාරට එන මඟියාට ඉක්මනින් තම මනාන්තයට ගෙන යාම අපේ වගකීමක්. ප්‍රවාහන අමාත්‍යාංශය විතරක් නෙමයි පළාත් ප්‍රවාහන අමාත්‍යාංශ වලටත් ඒ වගකීම තියෙනවා.ජනතාවට 100% ක බස් සේවාව සපයපු ලංගම බස් සේවය දැන් සලසන්නේ 24% ක ප්‍රවාහන සේවයක් විතරයි. මේ බස් රථ සේවාවේ ප්‍රධාන අරමුණ එම සංඛ්‍යාව 27% දක්වා වැඩි කර එය ස්ථාවරව තබා ගෙන යාමයි. එමඟින් කාර්යක්ෂම සේවාවක් ඇති කරන්න අපි කටයුතු කරනවා.තාමත් රටේ සියලු ග්‍රාමීය මාර්ගවල වගේම නගරයෙන් බැහැර සියලු මාර්ගවල පළමු බස් එක වගේම අන්තිම බස් එකත් දුවන්නේ ලංගමින්. ඒ වගේම නිදහස් අධ්‍යාපනයට අත දීමක් ලෙසින් වාර ප්‍රවේශ පත්‍ර ලබා දිමත් සිදු කරනවා. මේ සියල්ල මඟියා දන්නවා. ඒ වගේම විනය ගරුක සේවාවක් ලබා දෙන්නේ ලංගමින් එම නිසා අදටත් ලංගම පෞද්ගලික බස් දෙකක් ආවොත් මඟියා නගින්නේ ලංගම බස් එකට.මේ වන විට ලංගම සේවකයන් 35 000 ක් ඉන්නවා. ඒ අය නඩත්තු කරන්නෙ බස් 5000 කින්. රියැදුරු කොන්දොස්තරවරුන්ගේ අඩුපාඩු සපුරාලන්න මේ වනවිට සේවකයන් බඳවා ගන්නවා.මේ වන විට පෞද්ගලික වාහන භාවිතා කරන පිරිස වැඩිවෙමින් පවතින නිසා ලංගමට ඒඅභියෝගයටත් මුහුණ දෙන්න වෙලා. ත්‍රී රෝද රථ වගේම යතුරු පැදි භාවිතය නිසා ආදායම අහිමිවුණත් ලංගම සේවාව නිසි අයුරින් කාර්යක්ෂම ලෙසින් පවත්වා ගැනීමට කටයුතු කරනවා.කෙසේ වුවත් ආර්ථික වශයෙන් ඵලදායි වන නාරාහේන්පිට/ බොරුල්ල/ කොටුව මාර්ගවල ලංගම බස් රථ නොමැතිවිමටත් මේ බස් රථ මඟින් පිළියමක් ලබා දීමට කටයුතු කරනු ලබන අතර දුර ගමන් සේවා බස් රථ විධිමත් කර ධාවනය කිරීමද මේ බස් රථ ඇණියේ බලාපොරොත්තුවකි.එමෙන්ම අම්පාර ලංගම ටයර් කම්හල පණ ගැන්වීම මෙන්ම මාතලේ කලුදෑවල ලංගම වැඩපොළ පණ ගැන්වීම මඟින්ද ලංගමට නව පණක් ලබා දීමට කටයුතු කෙරේ.එසේම ඒකාබද්ධ කාලසටහන් මඟින් රාත්‍රී බස් රථ සේවාවද විධිමත් කිරීමට මේ බස් රථ සමඟ කටයුතු කෙරෙනු ඇත. ඒකාබද්ධ සේවාවට අනුව 3ට 2 අනුපාතයට බස් රථ ධාවනය කෙරෙනු ඇත. ඒ අනුව පෞද්ගලික බස් රථ 3 කට ලංගම බස් රථ 2 ක් බැගින් කාල සටහන් සැකසෙනු ඇත. එම ඒකාබද්ධ සේවාව සමඟින් සියලු බස් රථ අනිවාර්යයෙන්ම යම් දින කිහිපයක් රාත්‍රී සේවාවට යටත් වනු ඇත.ලංගම ඩිපෝ 113 න් 80ක පමණ සංඛ්‍යාවකට මේ වන විට ස්ථායි මට්ටමකට පැමිණි ඇති අතර ඉතිරි ඩිපෝ 35 ක පමණ ප්‍රමාණයද කඩිනමින් කාර්යක්ෂම තත්ත්වයට ගෙන ඒම ලංගම අපේක්ෂාව වී ඇත. විශේෂයෙන්ම අඩු මිල ප්‍රමිතියෙන් අඩු අමතර කොටස් ලංගම බස් රථ සඳහා යෙදවීම කලකට ඉහතදී සිදු වී ඇති නමුත් මේ වන විට ලංගම බස් රථ සඳහා ප්‍රමිතියෙන් උසස් ගුණාත්මක අමතර කොටස් යෙදීමට උපදෙස් ලබා දී ඇත. එසේම පරිපාලනය විධිමත් කර ධාවනය විධිමත් කිරීමටද පියවර ගෙන තිබීම තුළින් ලංගම ආදායම ඉහළ මට්ටමකට ගෙන ඒමට පියවර ගෙන ඇත.අධිවේගී මාර්ගයේ බස් රථ ධාවනයෙන් මේ වන විට පෞද්ගලික බස් සේවාව අභිභවා ලංගම බස් රථ පෙරට ඒම තුළින් පැහැදිලි වන්නේ ලංගම තරගකාරිත්වය අතින් තවමත් පෙරමුණේ ගමන් කරන්නට සමත් බවයි. අධිවේගී මාර්ගයේ බස් රථවලින් දිනකට ලක්ෂ තිස් තුනකට ආසන්න මුදලක් උපයා ගැනීමට ලංගම සමත්ව ඇත. බස් රථයක ගෙවා අවසන් වන විට වටිනාකම වනුයේ ලක්ෂ 120කි.අධිවේගී මඟේ සැප බසයක මාසික ආදායම ලක්ෂ 15 ඉක්මවයි. ඒ අනුව බස් රථයක් සම්පූර්ණවටිනාකම මාස 8 කදී ලංගමට ඉපැයිය හැකිය. රාජ්‍ය ප්‍රවාහන සේවය මේ අයුරින් ශක්තිමත් වුවහොත් එහි වාසිය සැම විටම සැලසෙන්නේ පොදු ජනතාවටයි.සමස්ත ලංගම සේවාවම ජාලගත කර තිබීම නිසා මේ වන විට සියලුම ඩිපෝ සම්බන්ධ විස්තර දිනපතා සිදුවන මෙහෙයුම් ක්‍රමවේදය ක්ෂණයකින් දැන ගැනීමට හැකිවීම තුළින් අඩුපාඩු සොයා ඒ සියල්ල නිරාකරණය කර ගැනීමට හැකි වනු ඇත. එසේ නොමැතිව බස් රථ පමණක්ම එක් කිරීමෙන් පමණක්ම ලංගම ගොඩ ගත නොහැකි වනු ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>31</day>
    </date>
    <link>http://www.silumina.lk/2014/08/31/_art.asp?fn=as1408311</link>
    <topic>ජාතික හැඳුනුම්පතේ නාඳුනන මුහුණුවර</topic>
    <author>කුමාර එදිරිසූරිය</author>
    <content>ජාතික හැඳුනුම්පතේ නාඳුනන මුහුණුවරපළමු වරට හැඳුනුම්පත නිකුත් කරනු ලැබූ වකවානුව ගැන අපට හොඳ මතකයක් ඇත්තේ, ඒ සඳහා ඡායාරූප ගැනීම පිළිබඳව දැක්වූ උනන්දුව හේතුවෙනි. පාසල් නිවාඩුවකට ගෙදර ගොස් සිටි අප ගෙදරදී අම්මා උයා දුන් දහවල් කෑම වේල මහත් අභිරුචියෙන් අනුභව කොට සැප නින්දක සිටියදී තාත්තා පැමිණි අපූර්ව වූ ආරංචියක් කියා අපගේ නින්දට බාධා කළේය. ඒ අන් කිසිදු කාර්යකට නොව රජයෙන් නිකුත් කරන අලුත් මාදිලියේ හැඳුනුම් පතක් සඳහා ඡායාරූප ගැනීමට සූදානම් වීමටයි.ඒ සඳහා අපි ග්‍රාම සේවක මහතා නැවතී සිටි නිවස වෙත ගියෙමු. ගමේ වැඩිහිටි‍යෝ පෝලිමේ සිටියහ. මුහුණ පුරා පවුඩර් උලා ගෙන ජංගි කොට මෙන්ම සරම් කෑලි ද හැඳ ග්‍රාමසේවක නිවසේ මිදුලේ කුඩා දරුවන් පොර කන්නට වූයේ කැමරා මහත්තයා කරන මේ විප්ලවය දැක ගැනීමටය. ඉඳහිට චිත්‍රාගාරයකට ගොස් අඳුරු කාමරයක තනිවී, හතර වටින් එල්ල වන ආලෝක ධාරාවන්ට අමාරුවෙන් මුහුණ දී, දැවැන්ත භූතයකු බඳුව රෙද්දකින් වසා දමා ඇති කැමරාවෙන් ඡායාරූප ගත් ආකාරය මැජික් වී සිටි ගැමි සමාජයට මෙන්ම කිසි දිනෙක ඡායාරූපයකට පෙනී නොසිටි කුඩා දරුවන්ට ද මෙම කාර්යය අපූරු අත්දැකීමක් වී තිබිණ.“වාඩි වෙන්න.”“නම මොකක්ද?”“ආ මෙහෙ බලන්න. මේ රෙද්ද දිහා බලන්න. හරි නැඟිටින්න.”“ඊළඟ.... එන්න.”අපට වචනයකුදු කතා කිරීමට කාලය නොවීය. හතර වටින් වැටෙන ආලෝකය ද නොමැත. රෙද්දකින් වැසූ දැවැන්ත භූතයා ඉතාමත් කුඩා වී පොටෝ මහත්තයාගේ අතේ ඇඟිලි දහය අතර හිරවී තිබිණි. “කෙලින් හිට ගන්න”, “මේ පැත්ත බලන්න”, ‘සන්තෝසෙන් ඉන්න”, “හෙල්ලෙන්න එපා”, “දැන් හරි.” යනාදී ඊට පෙර චිත්‍රාගාරයක කැමරාකරුවෙකුගෙන් ඇසුණු වදන් පෙළ වෙනුවට සරල වාක්‍ය තුනකින් කාර්යය නිමා වූයේය.රජයේ නියෝගයක් මත ජාතික හැඳුනුම්පතක් වෙනුවෙන් ඡායාරූපයකට පෙනී සිටීමට ශ්‍රී ලංකාවාසී ජනතාවට සිදුවී තිබිණ. ජාතික හැඳුනුම්පත වයස දහ අටට වැඩි හැමටම අනිවාර්ය වූයේය.මෙම ඡායාරූප දෙකෙහි පෙනෙන වෙනස අධ්‍යයනය කරන්න. දෙපාර්තමේන්තුවේ නීතිය කෙසේ වෙතත් මෙම දෙවන ඡායාරූපයේ ඇය අපට හඳුනා ගත නොහැකියි. ඇයගේ ස්වරූපය සම්පූර්ණයෙන් වෙනස් වී තිබුණි. මෙම ඡායාරූපයේ ඇයගේ ගැහැනු මුහුණ වෙනුවට අප දුටුවේ පිරිමි මුහුණකි. එහෙත් රාජනියෝගය පරිදි ඇය හඳුනා ගත නොහැකි ඇගේ හැඳුනුම්පත දැන් භාවිත කරන්නීය.කවුරුත් නොදන්නා වම් කනේ නීතියආදේශ වූයේ මෙලෙසිනි.මාස කිහිපයකට පසු නිමි හැඳුනුම් පත් අප ග්‍රාම සේවක මහතා විසින් තාත්තාට භාර දී තිබුණේය. අප නිවසේ සියලු දෙනාගේ ම හැඳුනුම්පත්වල ඡායාරූප මෙන්ම අප ඡායාරූප ගත් දිනයේදී ඡායාරූපයට පෙනී සිටි සියලු දෙනාගේ ද ඡායාරූප “හොඳ ය” යි කිව හැකි තලයක තිබුණි. සෑම ඡායාරූපයක්ම මෘදු සියලු විස්තර හොඳින් මතු වූ ඒවා වූයේය. එහෙත් අප අත්තම්මාගේ ගමේ සියලු දෙන ඔවුන්ගේ ඡායාරූප පිළිබඳව එතරම් සතුටු වී නොසිටියහ. එම ඡායාරූප කළු බව ඔවුන්ගේ මතය වී තිබිණ.කෙසේ වෙතත් එවකට හොඳ නැති උඩු කය ඡායාරූපයක් දුටු විගස ඒ පිළිබඳව පැහැදිලි සරල විනිශ්චයක් දීමට පසුකාලීනව ශ්‍රී ලාංකීය පුරවැසියෝ පුරුදු වී සිටියහ.“අපෝ මේක මගේ අයිඩින් කාට් එකේ පොටෝ එක වගේ.” එදා ඔවුන්ගේ සරල විනිශ්චයයි ඒ. කෙසේ වෙතත් කිසිදු ආලෝක මෙහෙයවීමකින් තොරව ස්වාභාවික දිවාලෝක තත්ත්වයෙන් හෝ සරල ආලෝක විධි භාවිතයෙන් ගනු ලැබූ මෙම ඡායාරූප දුටුවනම හඳුනාගැනීමට එම කාලවකවානුවේදී සෑම වැඩිහිටියෙකුටම එතරම් අපහසුතාවක් නොවිණ. වඩා හොඳ ආලෝක මෙහෙයුමක් යටතේ චිත්‍රාගාරයකදී නිදහසේ ගනු ලැබූ ඡායාරූප හැඳුනුම්පත් වෙනුවෙන් ප්‍රතික්ෂේප වූ අවස්ථා බහුල විය.එදත් අදත් ජාතික හැඳුනුම්පත් සඳහා වූ ඡායාරූප වෙනුවෙන් රජයේ එකම නිර්ණායකය වී තිබෙන්නේ ඡායාරූපයට පෙනී සිටින පුද්ගලයාගේ වම් කන පෙනෙන සේ ඡායාරූප ගත යුතු බවයි. මෙම නිර්ණායකය කුමන පදනමක් මත පැනවූ එකක් දැයි අදවත් කිසිවෙක් නොදනී. ඒ නිසාම මතු දැක්වෙන කථාන්දරය හුදු විනෝදය සඳහා පමණක් අප අප අතර යොදා ගැනිණ.ජාතික හැඳුනුම්පතක අවශ්‍යතාව මුලින්ම මතු කළේ සිරිමා බණ්ඩාරනායක මැතිනිය රාජ්‍ය නායිකාව ලෙස සිටියදීය. බණ්ඩාරනායක මහතාගේ හදිසි අභාවයෙන් නුහුරු වූ දේශපාලනයට පිවිසි එතුමියට දේශපාලන ගුරුහරුකම් දුන් පිරිස අනන්තයි. ඒ අතරම බණ්ඩාරනායක මහතාගේ මිනිමරුවා සොයන්නටත් තවත් පැත්තකින් ඇය වෙහෙස වූවාය. බණ්ඩාරනායක මහතාට වෙඩි තබා පලා යන මිනීමරුවා ප්‍රධාන දොරටුව පසුකරද්දී එතැන සිටි පොලිස් නිලධාරියා ඔහුට වෙඩි තැබූ බවයි අප දන්නේ. සාමාන්‍යයෙන් දොරටුවක මුරට ආරක්ෂාවට ආයුධයක් අතට දී රාජකාරි පවරා තියෙන්නේ හරියට ඉලක්කයට වෙඩි තියන්න පුළුවන් නිලධාරින්ටය. එදා මේ රාජකාරි කළ නිලධාරියාත් තම ස්වාමියාට පමණක් නොව ශ්‍රී ලාංකික වැසියන්ගේ ද නායකයාට වෙඩි තබා පලා යන මිනී මරුවාට ඉලක්කය බලා වෙඩි තබා ඇත. හිසට එල්ල කල වෙඩි පහර වැදී තිබෙන්නේ මිනීමරුවාගේ වම් කනට. කනේ කෑල්ලක් එතැනදීම කඩා වැටිලා.ඔන්න මේ ආරංචිය මිනී මරුවා සොයන්න අපූරු ඔත්තුවක්. ශ්‍රී ලංකාව තුළ වම් කන නැති හෝ වැඩි කොටසක් අහිමි වූ අයෙකු ඇත් නම් ඔහු හිටපු අගමැති බණ්ඩාරනායක මහතාට වෙඩි තැබූ අය බවට දැන් කිසිදු සැකයක් ‍නැහැ!මෙම තර්කය එදා අගමැති වුණු සිරිමාවෝ මැතිනියට ඉදිරිපත් කළාට පසුව වම් කන ඇති අය හොයන්න යොදා ගත් එක් පිළියමක් තමයි වම්කන පෙනෙන්නට වැඩිහිටි සැමගේම ඡායාරූප ගැනීම. බණ්ඩාරනායක ඝාතන නඩුවේ තීන්දුව ප්‍රකාශ කොට මිනීමරුවා සේ ඔප්පු වූ අයට දඬුවම් නියමවීත් වසර ගණනාවක් ගතවූ අද වන තෙක් වත් වම් කන හෝ ඉන් කැබැල්ලක් හෝ අහිමි වූ අයෙක් මුණගැසී නැතිලු!මේ ප්‍රබන්ධය කෙසේ වෙතත් “ඇයි වම් කන පෙනෙන්නට මෙම ඡායාරූපය ගන්නේ?” යන පැනයට විසඳුම සොයද්දී වරක් එක් පුද්ගලයෙක් වෛද්‍ය මතයක් ඉදිරිපත් කළේය. සාමාන්‍ය මිනිසෙකුගේ වම් කනේ වැඩීම ඉතාම සෙමින් සිදුවන නිසා උපන්දා සිටම වෙනසක් නොපෙනෙන එකම ඉන්ද්‍රිය වම් කන බවය, ඒ මතය. එහි වෛද්‍ය විද්‍යාත්මක තර්කය කෙසේ වෙතත් මෙය සත්‍ය නම් අපි හැමෝගේම වම් කන උපන් දා වගේ පොඩියට තියේවි. මේ හැරෙන්නට කිසිදු හේතුවක් හෝ තර්කයක් මේ වනතෙක් ඉදිරිපත් වී නැහැ.මේ සමඟ ඇති ඡායාරූප අධ්‍යයනය කළ මැනවි. මේ සියල්ලම වම් කන පෙනෙන ඡායාරූපයි. පුද්ගලයකුගේ වම් කන පෙනෙන සේ කී ආකාරයකින් ඡායාරූප ගත හැකියි.මෙම ඡායාරූප ගැනීම සඳහා ඡායාරූපශිල්පීන් දැනුම්වත් කිරීමට පුහුණු සැසි කිහිපයක් පවත්වා තිබිණ. අදාළ උපදෙස් අඩංගු රූප සටහන් සහිත පොත් පිංචක් ද නිකුත් කර තිබිණ. මෙම ව්‍යාපෘතිය සඳහා මූලිකයා වී තිබුණේ එවකට රජයේ චිත්‍රපට ඒකකයේ ප්‍රධානියා වූ ඩී.බී. නිහාල්සිංහ මහතායි. කීර්ති ශ්‍රී පෙරේරා මහතාට අදාළ උපදෙස් සහිත ග්‍රන්ථය සැකසීමේ කටයුතු පවරා තිබූ අතර ඊට අදාළ චිත්‍රසටහන් එවකට රජයේ චිත්‍රපට අංශයේ චිත්‍ර ශිල්පී ලෙස සේවය කළගස්පේ රත්නායක මහතා අතින් සැකසී තිබිණ.වම් කන පිළිබඳ නිර්ණායකය ඡායාරූප ගැනීමේ උපදෙස් සැපයූ නිහාල්සිංහ මහතාගේ යෝජනාවක් දැයි කීර්ති ශ්‍රී පෙරේරා මහතාගෙන් විමසූ විට එතුමා පවසා සිටියේ.“නැහැ, ඒ උපදෙස් අපට සපයා තිබුණේ අදාළ දෙපාර්තමේන්තුවෙන්. අපේ කාර්යය වුණේ වඩා උසස් තාක්ෂණික තලයේ ඡායාරූපයක් ලබා ගැනීම සඳහා උපදෙස් දීමයි. ඡායාරූපයේ පෙනීම එහෙම නැත්නම් ඡායාරූපයේ සිටින අයගේ වම් කන පෙනීම සම්බන්ධව මෙන්ම ඡායාරූපයේ ප්‍රමාණය පිළිබඳවත් අපට උපදෙස් ලබා දී තිබුණා. ඔවුන් ඉල්ලා සිටියේ මුද්දර ප්‍රමාණයේ ඡායාරූපයක්.”අප රටේ ගමන් බලපත්‍ර ඇතුළු අනෙකුත් සියලු හැඳුනුම් පත් සඳහා කිසියම් පුද්ගලයෙකු කෙළින් බලා සිටින කන් දෙකම පැහැදිලිව පෙනෙන මුහුණක ඡායාරූපයක් ඉල්ලා සිටියත් ශ්‍රී ලංකා රජයේ ජාතික හැඳුනුම්පත සඳහා පමණක් වම් කන පෙනෙන ඡායාරූපයක්ම ඉල්ලා සිටින්නේය.වම් කන නොපෙනෙන ඡායාරූප ඉහළ තැන්වලින් ප්‍රතික්ෂේප වෙයි. අප හමුවුණු එක්තරා කාන්තාවකට ඇය සතුටු වන අයුරින් ඇයගේ ජාතික හැඳුනුම් පත වෙනුවෙන් ඡායාරූපය ලබා දීමට අපට හැකියාවක් ලැබුණි. ඡායාරූපය ගැන මහත් ඉහළින් වර්ණනා කළ ඇය මහත් සතුටින් ඡායාරූපය ද රැගෙන නික්ම ගියාය. එහෙත් ඊට සති තුනකට පමණ පසු යළිත් ඇය අප වෙත පැමිණියේ එම ඡායාරූපයේ වම් කන නොපෙනෙන බව ග්‍රාම නිලධාරී කියූ බව පවසමිනි. එයට හේතුව ඇයගේ හිස පීරා තිබෙන්නේ වම් කන වැසෙන පරිදි වීම මිස අප ලබා දුන් ඡායාරූපයේ අඩුවකට නොවේ. ඉන් අනතුරුව ඇය නැවතත් ඡායාරූපයකට පෙනී සිටියේ වම් කන හොඳින් පෙනෙන සේ කෙස් සකස් කොට ගෙනයි.මෙම ඡායාරූප දෙකෙහි පෙනෙන වෙනස අධ්‍යයනය කරන්න. දෙපාර්තමේන්තුවේ නීතිය කෙසේ වෙතත් ඇයගේ මෙම දෙවන ඡායාරූපයේ ඇය අපට හඳුනා ගත නොහැකියි. ඇයගේ ස්වරූපය සම්පූර්ණයෙන් වෙනස් වී තිබුණි. මෙම ඡායාරූපයේ ඇයගේ ගැහැනු මුහුණක් වෙනුවට අප දුටුවේ පිරිමි මුහුණකි.එහෙත් රාජනියෝගය පරිදි ඇය හඳුනා ගත නොහැකි ඇගේ හැඳුනුම්පත දැන් ඇය භාවිත කරන්නීය. කවුරුත් නොදන්නා වම් කනේ නීතිය ආදේශ වූයේ මෙලෙසිනි.එහෙත් කටාන ඡන්ද කොට්ඨාසයේ ග්‍රාම නිලධාරි වසම් කිහිපයකම ‍වම් කන වෙනුවට දකුණු කන පෙනෙන සේ වූ ඡායාරූප ඇතුළත් අව්‍යාජ හැඳුනුම් පත් තවමත් භාවිත වන බව අපේ අත්දැකීමයි. අනුරාධපුර දිස්ත්‍රික්කයෙන් හා මාතර දිස්ත්‍රික්කයෙන් ද එසේ දකුණු කන පෙනෙන සේ වූ ඡායාරූප ඇතුළත් අව්‍යාජ හැඳුනුම් පත් කිහිපයක් අපට හමුවූයේය.මෙලෙසින් කවුරුත් නොදන්නා මෙම වම් කනේ නීතිය වෙනුවට නිවරද නිර්ණායකයක අවශ්‍යතාව හොඳින් මතු වී ඇත.අප හිතවතෙකු වෙනුවෙන් ලබා දුන් ඡායාරූපයක් ප්‍රතික්ෂේප වී තිබුණි. ඒ වම් කන පමණක් නොව දකුණු කනත් පෙනෙන හෙයිනි. ඔහුගේ ඡායාරූපය යළිත් අරගෙන දෙන්නට අපට සිදු වුණි. එහෙත් මේ පිළිබඳව තවත් ප්‍රායෝගික ගැටලු අපට මතු විය. ඒ වම් කන පමණක් සිටින සේ ඡායාරූප ගැනීමේදී මුහුණු හැරවිය යුතු දිශාව පිළිබඳවය. ශරීරය කෙලින් තබා මුහුණ පමණක් සම්පූර්ණයෙන්ම දකුණට හරවා ඡායාරූපය ගන්නවාද නැතහොත් මුහුණ සමඟ ශරීරයත් දකුණට හරවනවාද? මීළඟ ගැටලුව වන්නේ ඇස් පිහිටවිය යුතු දිශාවයි. මුහුණ හැරවූ දිශාවම බලා සිටිනවාද නැතහොත් මුහුණ හරවා ඇස් කැමරාව දෙසට හරවනවාද?මෙම හැරවීමේ ප්‍රමාණය මෙන්ම දිශාවද තීරණය කරන්නට සිදු වන්නේ ඡායාරූප ශිල්පියාටය. ඉහත නීතියට අනුව (දකුණු කන නොපෙනිය යුතුය) ක්‍රමයෙන් මුහුණ හරවා ගෙන යනවිට දකුණු කන නොපෙනෙන විට හැරවීම නතර කිරීමට උපදෙස් දෙන්නට සිදුවෙයි. එහෙත් පුද්ගලයන්ගේ කනේ ප්‍රමාණය අනුව මෙම හැරවීමේ ප්‍රමාණය ද වෙනස් වෙයි. ඉදිරියේ සිට අංශක කීයක් දකුණට මුහුණ හැරවිය යුතු ද කියා අපට හරියටම කිව නොහැකිය. එලෙසින්ම කන කුඩා අයෙකු මඳක් මුහුණ හැරවීමත්, කන විශාල අයෙකු විශාල ප්‍රමාණයක් හැරවීමත් සිදු කළ යුතු වෙයි. මෙහිදී පුද්ගලයන් හඳුනාගැනීම් අපහසුතා මතුවන්නට පිළිවන. ‍එහෙත් අපි මෙම තත්ත්වයෙන් මිදෙන්නට සියුම් උපක්‍රමයක් අද තාක්ෂණය අනුව යොදා ගන්නෙමු. පුද්ගලයා හඳුනාගත හැකි අයුරින් සහ ඡායාරූපයට සුදුසු ලෙස ඔහු හෝ ඇයගේ මුහුණ දකුණට හරවා එවිටත් දකුණු කන පෙනේ නම් එම කන මකා දමන්න පිළිවන. ඡායාරූප හා බැඳුණු තාක්ෂණය ඒ තරම් දියුණුයි. එසේ සකස් කරනු ලැබූ ඡායාරූපවලින් මේ වනවිට ඕනෑ තරම් ජාතික හැඳුනුම්පත් නිකුත් කර ඇත්තේය.‍වම් කන වෙනුවට දකුණු කන පෙනෙන සේ ඡායාරූපය ඇතුළත් හැඳුනුම් පතක්වම් කන පමණක් පෙනෙන සේ ගනු ලබන ඡායාරූපයේ පෙනිය යුත්තේ මුහුණු පමණක්ද? ඡායාරූප ගැනීමේදී එහි දැකුම්කලු බව මතු කරන්නට විවිධ ඉරියව් භාවිත කෙරේ. සමහරු මුහුණ ළඟට අත් ගෙන එති. සමහරු පෑනක් අතේ තබා ගනිති. සමහරු දුරකථනයක් අතේ තියා ගෙන කන ළඟට ගෙනෙති. මනාලියන්ගේ ඡායාරූපවල වම් කන අල්ලා ගෙන සිටින ඉරියව් බෙහෝමයකි. මුහුණ සමඟ ශරීරයෙන් කෙතරම් ප්‍රමාණයක් ඡායාරූපයට ඇතුළත් විය යුතුද තීරණය විය යුතුයි.කෙනකු නිතර භාවිත කරන උපැස් යුවළ සමඟ ඡායාරූපයට පෙනී සිටිය යුතුද? නැතහොත් ජාතික හැඳුනුම්පතේ ඡායාරූපය සඳහා උපැස් පලඳින අයෙකු වුවත් උපැස් රහිතව සිටිය යුතුද? උපැස් භාවිත කරන සමහරුන් ඡායාරූපයට උපැස් පලඳින්නට අකමැතියි. ඒ තමන් වයසයැයි පෙනෙන නිසාය. සමහරුන් අකැමැති වන්නේ පරාවර්තන ඡායාවන් උපැස් වීදුරු මත පතිත වන හෙයිනි. එලෙසම ඇතැම්හු “පොටෝ ග්‍රේ” කාණ්ඩයේ විශේෂ අව්කණ්ණාඩි භාවිත කරයි.ඡායාරූපය සඳහා ආලෝකය භාවිත කිරීමේදී එම ආලෝකය නිසා මෙම උපැස් අඳුරු පැහැගනු ලැබේ. මෙවිට සාමාන්‍ය අව් කණ්නාඩියක් පැලඳුවා සේ වනු ඇත. මේ නිසා ඡායාරූපයට පෙනී සිටින පුද්ගලයාගේ ඇස් දෙක වෙනුවට කළු වූ කණ්ණාඩිය ඡායාරූපයේ ඇත. මෙය හඳුනාගැනීම අපහසු තත්ත්වයකි. එහෙත් නූතන තාක්ෂණික ක්‍රම මඟින් එම ඡායාවන් අවම කිරීම හෝ ඉවත් කිරීම හෝ කළ හැකිය. මෙවන් අවස්ථාවල දී තාක්ෂණික උපක්‍රම වලංගු වන්නේ ද? මෙවන් විවිධ හේතූන් නිසා අප වඩාත් කැමති හැඳුනුම්පත් සඳහා ඡායාරූප ගැනීමේදී උපැස් පැලඳි යෙකු වුවත් උපැස් ඉවත් කොට ඡායාරූපයට පෙනී සිටින්නේ නම්ය. මේ පිළිබඳව රජයේ අවධානය අනිවාර්යයෙන් ම යොමු විය යුතු ය.ඡායාරූපය සඳහා නිල ඇඳුමින් පෙනී සිටිය යුතුද? නැතහොත් සිවිල් ඇඳුමින් පෙනී සිටිය යුතුද? ආයතනයක් ඇතුළත නැතහොත් රාජකාරි අවස්ථාවන්හි දී නිල ඇඳුමින් සැරසී සිටින සමහර අය සිවිල් සමාජයේ දී තමාගේ තරාතිරම පෙන්වීමට ජාතික හැඳුනුම්පතෙහි ඇති නිල ඇඳුම සහිත ඡායාරූපය ප්‍රයෝජනයට ගනු ලැබේ. එය එසේ වුවද පොදු සිවිල් සමාජයේ නිල ඇඳුමින් යෙදී සිටින අය ජාතික හැඳුනුම්පත සඳහා සිවිල් ඇඳුමින් ඡායාරූපයට පෙනී සිටීමට කැමතිය. ඒ තමා හැඳින්වීමට නිල ඇඳුම ප්‍රයෝජනවත් වන බැවිනි. මෙ කුලක දෙකම තම තත්ත්වය පෙන්වීමට කරන මෙම ක්‍රියාව සාමාන්‍ය පෘතග්ජන මිනිස් ගතියකි. එහෙත් නිල ඇඳුමට හිස්වැසුමක් ඇතුළත් වුවහොත් ඇතැම් විට ඒ හේතුවෙන් මුහුණේ කොටසක් හෝ වැසී යාමට පිළිවන. මෙම තත්ත්ව යටතේ ජාතික හැඳුනුම්පතේ ඡායාරූපය සඳහා නිල ඇඳුම, හිස්වැසුම, උපැස් ආදිය පිළිබඳවත් නර්ණායක ඉදිරිපත් කිරීම වඩාත් උචිත සේ සලකමු.අප දකින අනෙක් අඩුපාඩුව වන්නේ ඡායාරූපයට ආවරණය විය යුතු ශරීර ප්‍රදේශය පිළිබඳව පැහැදිලව කවර හෝ ස්ථානයක සඳහන් කර නොතිබීමයි. අර්ධාංශව උඩුකය ඡායාරූප ලෙස අප ගුරුවරයාණන් වූ විල්සන් හෑගොඩ මහතා සිංහලයට පෙරළූ “ප්‍රොෆයිල්” යන ඉංග්‍රීසි යෙදුම මලලසේකර ශබ්දකෝෂයේ විස්තර කර ඇත්තේ “මුහුණේ අඩක් පමණක් දැක්වෙන චිත්‍රය” වශයෙනි. “පෝර්ට්රේට්” යන්න ඊට වඩා වෙනස් වූවකි. එම වදන විස්තර කෙරෙනුයේ “දේහ ලක්ෂණ මතුවීමට, විශේෂයෙන් මුහුණ බලා අඳින ලද චිත්‍රය” වශයෙනි.ඇතැම් අවස්ථාවලදී මෙම ඡායාරූපයේ තේරීම භාරව කටයුතු කළේ ඡායාරූප ශිල්පය පිළිබඳව කිසිත් නොදත් ග්‍රාම නිලධාරිවරයා ය. මේ හා සමාන වන තවත් අපූරු අත්දැකීමකට මම පුද්ගලිකවමමුහුණ දුන්නෙමි. ඒ මාගේ ජාතික හැඳුනුම්පත දෙවන වර අලුත් කරවා ගැනීමට සිදුවූ අවස්ථාවේදී ය. අදාළ නිර්ණායකයන්ට අනුව මා විසින් ම ගනු ලැබූ මාගේ ඡායාරූප ද අදාළ අනෙකුත් ලියකියවිලි ද සමඟ කැප්පෙටිපොළ මාවතට ගියෙමි. බිම් මහලේදී මා විසින් ඉදිරිපත් කරන ලද අයැදුම් පත එහි සිටි නිලධාරිනිය ප්‍රතික්ෂේප කළාය. (මතු වූ අනෙකුත් බාධා ගැන කථා නොකරමි.) ඇය ඡායාරූප දෙස බලා කියා සිටියේ එම ඡායාරූපය ඔවුන්ගේ ඡායාරූප ශිල්පියෙකු ගත් එකක් නොවන නිසා බාරගත නොහැකි බවයි.එහි වෙනස මා විමසූ විට අසල තිබූ වෙනත් අයැදුම්පත්වලට යා කොට තිබූ ඡායාරූප කිහිපයක් මට පෙන්වූවාය. මම ඒවායේ තාක්ෂණික දුර්වලතා දුටුවෙමි. ඒවා ගැන පැහැදිලි කිරීම අර්ථවත් නොවන බැවින් ඇයට මගේ වෘත්තීය ගැන සඳහන් කොට එම ඡායරූපය මා විසින් ගත් එකක් බව පැවසුවෙමි. එය සිදුවිය නොහැකි බවත් ඒ නිසාම අයැදුම් පත ප්‍රතික්ෂේප කරන බවත් ඇය පැවසුවා ය.ඇය මගේ වෘත්තිය සනාථ කරන ලිපි සමඟ අයැදුම්පතට අදාළ සියලුම ලිපි ලේඛන ප්‍රතික්ෂේප කළා ය. ඒ වන විට එම ස්ථානයේ සිටි ඡායාරූප ශිල්පීන් ලවා ඡායාරූපය ගෙන ඉදිරිපත් කරන ලෙස අදාළ නිලධාරිනිය දැඩිලෙස දන්වා සිටියාය. ඒ හේතුවෙන් එම ලිපි ලේඛන සියල්ලම ගෙන ඉහළ මාලයේ සහකාර කොමසාරිස්වරියක් හමු වීමට සිදුවිය. ඒවා පරීක්ෂා කළ එතුමිය කිසිදු පැකිලීමකින් තොරව ඒ සියල්ල අනුමත කළාය. අනුමත කළ මගේ ඡායාරූපය ඇතුළු සියලුම අදාළ ලිපි ලේඛන යළිත් මා දෙස නොබලාම පෙර නිලධාරිනිය භාර ගත්තා ය. පැහැදිලි නීතියක් නොමැති තැන එකම ආයතනයක දෙදෙනෙකුගේ තීරණයක් ඡායාරූපය සඳහා බලපෑ සැටි මා පෞද්ගලිකවම අත්දුටු සත්‍යය එයයි.හැඳුනුම්පත් නිකුත් කරනු ලැබූ මුල් දිනවලදී ගෙන් ගෙට ගිය ඡායාරූප ශිල්පියාගේ ඡායාරූපය ගැන සෑහීමකට පත් නුවූ අප හිතවත් ඡායාරූප ශිල්පියෙක් හොඳ ඡායාරූපයක් ගනිමියි සිතා කොළඹ මරදානේ දැවැන්ත නමක් ඇති ඡායාරූප ශාලාවකින් ටයි කෝට් ඇඳ මනාව ආලෝකය මෙහෙයවූ ඡායාරූපයක් ගෙන තිබිණ. අවාසනාවකට එම ඡායාරූපය පුද්ගලයන් ලියාපදිංචි කිරීමේ දෙපාර්තමේන්තුව විසින් ප්‍රතික්ෂේප කර තිබිණ. මනාව ආලෝකය හසුරුවා ගනු ලැබූ ඡායාරූපයක් වීම නිසා එය සිදුවූ බව පසුව අපි අවබෝධ කර ගත්තෙමු. රජයේ සේවකයෙකුව සිටි අප මිතුරා සිය සේවයෙන් විශ්‍රාම යන තෙක් ම ජාතික හැඳුනුම්පතක් භාවිත කළේ නැත.හැඳුනුම්පත් ඡායාරූප වෙනුවෙන් ආලෝකය මෙහෙයවීම ගැන මුල් යුගයෙදී දෙනු ලැබූ උපදෙස් පිළිබඳව කීර්ති ශ්‍රී පෙරේරා මහතාගෙන් විමසූ විට එතුමා පවා පවසා සිටියේ, කෙටි කලක් තුළ වැඩි පිරිසකගේ ඡායාරූප ගෙන සම්පූර්ණ ලංකාවම ආවරණය කරන්නටත් සියලුම වැඩිහිටි පුරවැසියන්ට හැඳුනුම්පත් ලබා දීමටත් ඇති අවශ්‍යතාව මත චිත්‍රාගාර හෝ එළිමහන් හෝ ආලෝකකරණයන් ගැන සිතනවාට වඩා සරල මෘදු ආලෝක තත්ත්වයන් යටතේ ගනු ලැබූ ඡායාරූපයන්හි අවශ්‍යතාව පැනනැඟී තිබුණු බවයි. මේ අනුව අප විශ්වාස කරනුයේ තත්ත්වයට වඩා ප්‍රමාණය පිළිබඳව එවකට වැඩි අවධානය යොමු කළ බවයි.ජාතික හැඳුනුම්පත් නිකුත් කිරීම ආරම්භ කෙරුණු වකවානුවේ සිට දිගු කලක් යන තෙක්ම ඒ සඳහා යොදා ගනු ලැබුවේ කළු සුදු ඡායාරූපය යි. අදින් වසර කිහිපයකට පෙර මෙම නිර්ණායකය වෙනස් කරමින් ඒ සඳහා වර්ණ ඡායාරූපය වලංගු කරනු ලැබුවේ ය. කළු සුදු යුගයේදී ඡායාරූපයේ පසුබිම අළු පැහැයක් නැතහොත් කළු වර්ණයේ ප්‍රතිශතාත්මක අගයක් ගනු ලැබුවේ ය. මෙම වර්ණය ද විවිධ වූයේ ය. එයට හේතු වූයේ අළු පැහැය දෘශ්‍යමාන වුවත් ඡායාරූපය ගැනීමේ දී භාවිත කරනු ලැබූ පසුබිම් වර්ණය නිම කරනු ලැබූ නිශ්චිත අළු පැහැයකින් නොව විවිධ වර්ණයන්ගෙන් යුක්ත වීම ය. මෙම වර්ණයන් රතු, මෙරූන්, විවිධ නිල් පැහැයන්, ආදියෙන් යුක්ත වූයේ ය. කළු සුදු මාධ්‍යයේ දී මෙම වර්ණය සීනි බෝල නොවී තැන්පත් හැඟීමක් මතු කළ ද අද වර්ණ ඡායාරූප ඉල්ලා සිටින විට පසුබිම සඳහා නිශ්චිත වර්ණයක් තීරණය කොට නොමැති බැවින් විවිධ වර්ණයන් ඡායාරූප ශිල්පීන්ගේ මනාපය පරිදි යොදා ගැනීම හේතුවෙන් හැඳුනුම්පත් ඡායාරූපය ද සම්මතයකින් බැහැර ගොස් ඇති බවක් පෞද්ගලිකව විශ්වාස කරමි.ඇතැම් විදෙස් රටවල් වීසා බලපත් සඳහා ඉල්ලා සිටින ඡායාරූපය සඳහා නිශ්චිත වර්ණයක් ඉල්ලා ඇත. ඒ අතරම සමහර අවස්ථාවලදී ඡායාරූපයේ ප්‍රමාණය, මුහුණ, නාසය ආදියේ දිග ප්‍රමාණයන් සඳහා ද නිර්ණායකයන් ද නියම කර ඇත.ශ්‍රී ලංකාව තුළ පවා රාජකාරී හැඳුනුම්පත් සඳහා යොදා ගැනෙන ඡායාරූප වෙනුවෙන් විවිධ නිල සඳහා විවිධ පසුබිම් වර්ණයන් ආයතන ප්‍රධානියාගේ හෝ එම විෂයයට වගකියන නිලධාරියාගේ හෝ මනාපය පරිදි නියම වී තිබේ. එහෙත් ජාතික හැඳුනුම් පත එම රාමු වේලා ගිනිය නොහැකි බැවින් පසුබිම සඳහා නිශ්චිත වර්ණයක් යෝජනා කරන්නේ නම් ශ්‍රී ලංකාවේ අනන්‍යතාව තවදුරටත් තහවුරු වූ වැදගත්කමක් ලැබෙනු ඇතැයි ද විශ්වාස කරමි.ලැමිනේට් කරන ලද ලේඛනයක් වඩාත් සුරක්ෂිතව කල්තබා ගත හැකියි වෙළෙඳුන් පැවසුවත් රාජ්‍ය ලේඛනාරක්ෂක දෙපාර්තමේන්තුවේ අධ්‍යක්ෂිකා සරෝජා වෙත්තසිංහ මහත්මියගේ මතය අනුව නිදහස් ලේඛනයකට වඩා ලැමිනේට් කරන ලද ලේඛනයක් ඉක්මනින් අභාවයට යන්නේය. ඇය මේ සඳහා සාධක ඉදිරිපත් කරන්නීය.දැනට අප වෙත ලැබී ඇති තොරතුරු මත නිෂ්පාදනයෙන් මුළුමහත් ලෝකයෙන්ම බැහැර වෙමින් පවතින ලැමිනේටිං තාක්ෂණය තුළ තවදුරටත් ශ්‍රී ලාංකේය ජාතික හැඳුනුම් පත් රදවා ගැනීම සුදුසු නොවනු ඇත. එහෙත් කලකට පෙර හඳුන්වා දුන් නව රියදුරු බලපත් තාක්ෂණය ද සුදුසු නොවනු ඇත. එහෙයින් මේ සඳහා වෙනත් ආරක්ෂිත හා කල් තබා ගත හැකි තාක්ෂණයක් හෝ ක්‍රමවේදයක් හෝ හඳුන්වා දීමට බලධාරීන්ට සිදුවනු ඇත.කුමාර එදිරිසූරියකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>31</day>
    </date>
    <link>http://www.silumina.lk/2014/08/31/_art.asp?fn=as1408312</link>
    <topic>මාරක එබෝලා වසංගතයෙන් බේරුණු ඇමෙරිකානුවෝ දෙදෙනා</topic>
    <author>සේමාලි කැල්ලපත</author>
    <content>මාරක එබෝලා වසංගතයෙන් බේරුණු ඇමෙරිකානුවෝ දෙදෙනාවෛද්‍ය කෙන්ට් බ්රැන්ට්ලි ඇමෙරිකාවේ ටෙක්සාස් හි උපත ලැබුවෙකි. දැඩි ආගම් භක්තිකයකු වන 33 හැවිරිදි මේ වෛද්‍යවරයා උත්සාහ කළේ අසරණ ගිලනුන් සඳහා සිය උපරිම සේවය සැලසීමටය. ඒ පරමාර්ථයේ පිහිටා සිටි ඔහුට වෛද්‍ය සේවය සඳහා ආරාධනාවක් ලැබෙනුයේ බටහිර අප්‍රිකානු රටක් වන ලයිබීරියාවේ සමරිටාන්ස් පර්ස් නමැති මිෂනාරී වෛද්‍ය සේවා ආයතනයක් වෙතිනි.සිවිල් අරගල සහ දරිද්‍රතාවයෙන් හෙම්බත්ව සිටින ලයිබීරියානු පීඩිත ජනතාව වෙනුවෙන් සේවය සැලසීමට එක්වීම තමා ලද මහත් භාග්‍යයක් යැයි සලකන වෛද්‍ය කෙන්ට් පසුගිය ඔක්තෝබරයේ ලයිබීරියාව කරා පා නඟනුයේ සිය බිරිය සහ දරු දෙදෙනාද කැටිවය.ඒදෙවසරක වෛද්‍ය සේවය සඳහාය.මිෂනාරි ආයතනය මගින් වෛද්‍ය කෙන්ට් ලයිබීරියාවේ අගනුවර වන මොන්රෝවියා නගරයෙන් ඔබ්බෙහි පිහිටි වෛද්‍ය සායනයක සේවය සඳහා යෙදවේ. එහිදි සහායිකාව වන්නේ ඔහු මෙන්ම මිෂනාරි සේවය සඳහා කැපවූ 59 හැවිරිදි නැන්සිය. ඇයද ඇමෙරිකානු ජාතිකයෙකි.ලයිබීරියාවේ ගම්බද ජනතාවගේ සෞඛ්‍ය රැකීම සඳහා ඉමහත් කැපවීමෙන් සේවය සලසන ඔවුන් වෙත බටහිර අප්‍රිකාව පුරා වසංගතයක් ලෙසින් පැතිර යන එබෝලා වසංගතය පිළිබඳ ආරංචිය පළමුවෙන්ම ලැබෙනුයේ මේ වසරේ මාර්තු මාසයේදීය.‘‘මාගේ පවුලේ අයත් සමග ලයිබීරියාවේ වෛද්‍ය මිෂනාරි සේවය සඳහා පැමිණෙද්දී ‘එබෝලා‘ ගැන අපේ ‘රේඩාර්‘ තිරයේ කිසිම සඳහනක් තිබුණේ නැහැ. දේව නියමය අනුව ලයිබීරියානු ජනතාව වෙනුවෙන් සේවය සැලසීමට අප මෙහි පැමිණියා ‘‘ යැයි වෛද්‍ය කෙන්ට් පවසා තිබිණ.තවත් බටහිර අප්‍රිකානු රටක් වන ගිනියාව හරහා ලයිබීරියාව දක්වා එබෝලා වසංගතය පැතිරෙන බවට ලෝක සෞඛ්‍ය සංවිධානය ප්‍රථම වරට ඔවුනට අනතුරු ඇඟවූයේ මේ වසරේ මාර්තු මාසයේදීය.‘‘එබෝලා වසංගතය පැතිරෙන බවට ලෝක සෞඛ්‍ය සංවිධානය අපට අනතුරු ඇඟවූවත් ජූනි මාසය වනතුරුත් ලයිබීරියාවෙන් රෝගීන් වාර්තා වුණේ නැහැ. නමුත් අප සුදානමින් සිටියායැයි‘‘ වෛද්‍ය කෙන්ට් පැවසූවත් ජූලි මාසය වෙද්දී ඔවුන්ගේ ඒ සැනසීම හමාර කරමින් ලයිබීරියාවේ එබෝලා රෝගීන් වාර්තා වන්නට විය. ඒ සමගම වෛද්‍ය කෙන්ට් ඇතුළු වෛද්‍ය කාර්ය මණ්ඩලය සිය උපරිම ශක්තිය කැපකරමින් රෝගීන් සඳහා සිය අවධානය යොමු කළහ.‘‘ජූලි මාසය වෙද්දී වැඩි වැඩියෙන් රෝගීන් වාර්තා වෙද්දී එල්වා රෝහලේ කාර්ය මණ්ඩලය සෑම රෝගියකු කෙරෙහිම පෞද්ගලික අවධානය යොමු කරමින් ඔවුන් රැක බලා ගනිමින් ප්‍රතිකාර කළා‘‘ යැයි වෛද්‍යවරයා කීවේය. ඒ සමගම ඔව්හූ තමන්ද රෝගයෙන් බේරිම සඳහා අවශ්‍ය ආරක්ෂක ක්‍රමෝපාය අනුගමනය කළහ.වෛද්‍ය කෙන්ට් වහාම සිය බිරිය ඇම්බර් හා කුඩා දරුවන් දෙදෙනා ආපසු ඇමෙරිකාව බලා පිටත් කර හැරියේය. ඉන්පසු සිය පුර්ණ කාලය රෝගීන් වෙනුවෙන් කැපකිරීමට හැකිවෙතැයි ඔහු කල්පනා කළේය.‘‘ඇම්බර් සහ දරුවන් දෙදෙනා ජූලි 20 වැනිදා ගුවන් තොටුපොළට ඇරලා මං පෙරටත් වඩා වැඩ පටන් ගත්තා. ලෙඩුන්ට ප්‍රතිකාර කිරීම පමණක් නොවෙයි අප අලුතින් පිහිටුවනු ලැබූ හුදෙකලා ස්ථානයක පිහිටි රෝහල් වාට්ටුවට ලෙඩුන් මාරුකර ගැනීමත් සේවකයන් මදිවීම නිසා අලුතින් කාර්ය මණ්ඩල බඳවා ගැනීමත් සිදුකළා. මේ ඒබෝලා වසංගතයත් සමඟ මා කවදාවත් නොසිතූ ලෙසින් කාර්ය බහුල වුණා. ලයිබීරියානු ජනතාව මරණයෙන් මුදා ගැනීම සඳහා මං මගේ උපරිම ශක්තිය වැය කළා‘‘ ජූලි 23 වැනිදා එළඹිණි. වෛද්‍ය කෙන්ට් ට එදා ද කාර්ය බහුල දිනයකි. ඔහු නොසිතූ ලෙස රෝහලට තව තවත් රෝගීහූ පැමිණෙති. ඔහු ඔවුන් වෙනුවෙන්ද කැපවූයේය. තවත් දින නවයක් ගතවිය. ඒ වෙද්දී ඔහුට දැනුණේ සිය සිරුරේ වෙනසකි. උණත් සමඟ ඇතිවූ ශාරීරික අපහසුතා නිසා ඇඳට වී දින කීපයක් ගත කරද්දී තමාට ද එබෝලා වසංගතය වැළඳී ඇතැයි යන්න වෛද්‍ය කෙන්ට් ට පැහැදිලි විය.‘‘දිනෙන් දින මා දුර්වල වුණා. දවසින් දවස ඇඳෙන් නැගී සිටීමටත් බැරි ලෙස සිරුර අඩපණ වුණා. මා සමඟ වැඩ කළ නැන්සිටත් රෝගය වැළඳී ඇති බව මා දැනගත්තේ පසුවයි‘‘ වෛද්‍යවරයා පැවසීය.ඒ වෙද්දී සමරිටාන්ස් පර්ස් වෛද්‍ය මිෂනාරි කණ්ඩායම වෛද්‍යවරයා සහ වෛද්‍ය සහායිකාව මරණයෙන් බේරාගැනීම සදහා සිය උපරිම ශක්තිය කැපකරමින් සිටියේය. ඔවූහූ ඒ වෙද්දීත් පර්යේෂණ මට්ටමේ වූ ‍ඖෂධ මේ දෙදෙනා වෙනුවෙන් භාවිතා කරමින් ප්‍රතිකාර ආරම්භ කළහ.එහෙත් ඔවුන්ගේ තත්ත්වය එන්න එන්නම දරුණ වූයෙන් ජූලිමස 30 වැනිදා වහාම ඇමෙරිකාව බලා පිටත් කර හැරීමට කටයුතු යෙදිණි. සෞඛ්‍ය නිරෝධායන ක්‍රම අනුගමනය කරමින් රෝග බීජ ශරීරගතවීම වැළැක්වෙන සේ මුළුමනින්ම සිරුර ආවරණය කරගත් සෞඛ්‍ය සේවකයෝ ඉතා සීරුමාරුවෙන් ඔව්හූ ගුවන් යානයෙන් පිටතට ගෙන ආහ.ඇමෙරිකාවට ආ රෝගීන් දෙදෙනා ඇතුළත් කෙරුණේ ඇට්ලන්ටාහි එමරි විශ්ව විද්‍යාල රෝහලටය. එහි විශේඥ වෛද්‍යවරු වහාම ප්‍රතිකාර ආරම්භ කළහ.වෛද්‍ය කෙන්ට් ඇමෙරිකාවේ රෝහල් ගතවෙද්දී ලයිබීරියාවේ සිය ගණනින් රෝගීන් රෝහල්වලට ඇතුළත්වෙමින් සිටි බව ඔහු නොදත්තේය. ඒ වෙද්දී ලයිබීරියාවේ රෝගීන් මියයමින් පවුල්පිටින් අසරණ වෙමින් එබෝලා වසංගතය නාගරික ජනතාව පෙළමින් පැතිර යමින් තිබිණ.මධ්‍යම අප්‍රිකාවේ එබෝලා කලාපය ලෙසින් හැඳින්වෙන ගිනියා, සියරා ලියොන්, නයිජීරියාව සහ ලයිබීරියාව යන රටවලින් මේ වෙද්දී මරණ 1350 ක් වාර්තා කරමින් වසංගතය දැන් ඉතා දරුණු ලෙසින් ලයිබීරියාව හරහා පැතිර යමින් පවතී. මේ වෙද්දී මුළු රෝගීන් සංඛ්‍යාව 2470 කි. එබෝලා කලාපයේ අනෙක් රටවලට වඩා වැඩි වේගයෙන් රෝගය පැතිර යෑම නිසා ලයිබීරියාවේ රෝගය මැඩලීමට ක්ෂිණික නිරෝධායන ක්‍රමෝපාය ආරම්භ කර තිබේ. එරට සෞඛ්‍ය බලධාරීහූ පසුගියදා මුඩුක්කු 50000ක් වටකර කටුකම්බි වැටක් ගසා රෝගය පාලනය සඳහා නිරෝධායන කටයුතු සිදු කළහ. මින් කුපිත වූ ජනතාව සහ ලධාරීන් අතර මේ වෙද්දී දරුණු ගැටුම් ඇතිවීම හේතුවෙන් ඇඳිරිනීතිය ද පනවා තිබේ.ලයිබීරියාවේ එබෝලා මර්දනය සඳහා ගොස් සිටින් සීමා මායිම් නොමැති වෛද්‍යවරුන්ගේ සංගමය පවසන්නේ ලයිබීරියාවේ එබෝලා තත්ත්වය දරුණු බවයි. ‘‘මෙය යුද්ධයක් හා සමාන‘‘ යැයි එබෝලා කලාපයේ සිටින ඇමෙරිකානු වෛද්‍ය විශේෂඥයෝ පවසති. බටහිර අප්‍රිකාව හරහා තවමත් දරුණු ලෙස වසංගතය පැතිර යෑම නිසා ඇතැම් රටවල් ගුවන් ගමන් තහංචි ද පනවා තිබේ.ඇමෙරිකාවේ එමරි රෝහලේ ප්‍රතිකාර ලබන වෛද්‍ය කෙන්ට් හා හෙදි සහායිකා නැන්සිගේ ජීවිත බේරාගැනීම සඳහා ඇමෙරිකානු විශේෂඥ කණ්ඩායමේ ප්‍රධානියා ලෙස කටයුතු කළේ එමරි රෝහලේ බෝවන රෝග ඒකකයේ අධ්‍යක්ෂ වෛද්‍ය රිබ්නර්ය. ඔවුන්ට ප්‍රතිකාර සඳහා භාවිතා කරනු ලැබුවේ තවමත් පර්යේෂණ මට්ටමේ පවතින ZMapp නමැති බෙහෙතයි.ප්‍රතිදේහ සංයෝජනයක් මගින් ජනවාරි මාසයේදී නිපදවනු ලැබූ මේ බෙහෙත මෙතෙක් වදුරන් විෂයෙහි පමණක් පර්යේෂණය කරනු ලැබ තිබිණ. ලයිබීරියාවේ ප්‍රතිකාර ලබද්දී ඉතා අසාධ්‍ය තත්ත්වයට පත්වූ ඇමෙරිකානු රෝගීන් දෙදෙනාට මේ බෙහෙත ශරීර ගත කෙරුණේ ඔවුන් ගේ ජීව්ත බේරා ගැනීමේ අවසන් ප්‍රයත්නය ලෙසිනි. බෙහෙත ශරීරයේ ක්‍රියාත්මක වූයේ කෙසේද යන්න අපැහැදිලි වුවත් දෙදෛනාම ඉන් සුවය ලදහ. තවමත් ශාරීරික දුබලතාවෙන් පෙළෙන ඔවුන්ගේ සිරුරුවලින් එබෝලා වෛරසය තුරන්ව ඇති බව වෛද්‍යවරුන් ප්‍රකාශ කළේ පසුගියදාය.ඒ සමගම රෝගීහූ හා ඥාතීහූ සතුටින් ඉපිළ ගියහ.‘‘මරණයෙන් ගැලවුණා සැමටම ස්තුතියි‘‘ ඔවුහූ පැවසූහ.‘‘මෙය එබෝලා මර්දනය සදහා ලද හොද පෙරහුරුවක්. එබෝලා රෝගීන්ට ප්‍රතිකාර කිරීම් පිළිබදව අප මින් බොහෝ අත්දැකීම් ලැබුවා‘‘ යැයි ඇමෙරිකානු ප්‍රතිකාර කණ්ඩායමේ ප්‍රධානී වෛද්‍ය රිබිනර් පැවසීය.සේමාලි කැල්ලපතකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>31</day>
    </date>
    <link>http://www.silumina.lk/2014/08/31/_art.asp?fn=as1408313</link>
    <topic>රෝග රැසකට ගුණදෙන දිව ඔසුවක් හිමාලයා අඩවියෙන්</topic>
    <author>- දීපා</author>
    <content>රෝග රැසකට ගුණදෙන දිව ඔසුවක් හිමාලයා අඩවියෙන්ඉන්දියාවේ සුප්‍රසිද්ධ වාල්මිකී ඍෂිවරයා විසින් රචනා කරන ලදැයි පැවසෙන රාමායණයේ එන රාම රාවණා යුද්ධයේදී රාමයන්ගේ සොහොයුරු ලක්ෂ්මන් ඉතා දරුණු තුවාල ලැබීය. එහිදී ඔහු සුවපත් කෙරුණේ හිමාලයා අඩවියේ වැවෙන ‘සංජීවනී’ නමැති ඖෂධ පැළෑටියෙන් බව රාමායණයේ සඳහන්ය. ඉන්දීය පර්යේෂකයෝ කලක සිටම මේ ඔසුව සොයමින් හිමාල අඩවිය පීරූහ.ඉතා මෑතකදී ඉන්දීය විද්‍යාඥ පිරිසකට හිමාලයේ ඉහළ කඳු මුදුන්වල වැවෙන පුදුමාකාර ගුණදෙන දිව ඔසුවක් බඳු ඖෂධ පැළෑටියක් හමුවී තිබේ. ඔවුහූ මේ දිව ඔෂුව රාමායණයේ එන සංජීවනී ඔසුව බවට විශ්වාසය පළ කරති.රොඩියෝලා නම් වන මේ පැළෑටි විශේෂය ශරීරයේ ප්‍රතිශක්තිකරණ ශක්තිය වැඩි දියුණු කිරීමට විකිරණශීලි ද්‍රව්‍යයන්ගෙන් ආරක්ෂාවට මෙන් ම පරිසර වෙනස්කම්වලට ශරීරය හැඩ ගැස්වීමට ද මහඟු‍සේ උපකාරී වන බව එම විද්‍යාඥයෝ පවසති.මීට පෙර ඇමෙරිකාවෙන් සහ චීනයෙන් ද මෙවැනි වූ බෙහෙත් පැළෑටි විශේෂයක් සොයා ගෙන ඇති අතර චීනයේ සම්ප්‍රදායික ප්‍රතිකාර ක්‍රම සඳහා ද යොදා ගෙන තිබිණ. මොංගෝලියානු වෛද්‍යවරු මේ පැළෑටිය ආශ්‍රයෙන් තැනූ බෙහෙත් ක්ෂය රෝගය සහ පිළිකා රෝග සුව කිරීම සඳහා නියම කළහ. එමෙන් ම රුසියාවේ මේ පැළෑටිය ක්‍රීඩකයන් හා ගගනගාමීන් සඳහා කරන බලපෑම් පිළිබඳව පර්යේෂණ සිදු කෙරිණ.ඉන්දියාවේ ජම්මු කාශ්මීර ප්‍රාන්තයේ ලඩාක් නමැති උස්බිම් ප්‍රදේශයන්හි මේ පැළෑටිය හඳුන්වනුයේ සෝලෝ ලෙසිනි. ඒ වැසියෝ මෙහි පත්‍ර එළවළුවක් ලෙස ආහාරයට ගනිති.පර්යේෂකයන් පෙන්වා දෙන අන්දමට මේ පැළෑටිය බෙහෙවින් ප්‍රයෝජනවත් වී ඇත්තේ ඉතා උස් කඳු බිම්වල යුදමය කටයුතුවල යෙදී සිටින හමුදා සේනාංක සඳහාය. හිමාලයා කඳුවැටියේ කැරකෝමා උස් කඳු මුදුන්වල මීටර් 5,400 ක් පමණ උසින් යුතු සියාචෙන් ග්ලැසියර් වැනි ඉතා උස් කඳු බිම්වල සේවය කරන හමුදා සාමාජිකයන්ට උස්බිම්වලදී ඇතිවන දරුණු ශ්වසන ආබාධ ඇතුළු රෝග සුව කිරීම සඳහා මේ පැළෑටිය ඉතා හිතකර බව පැවසේ.ලෙහ් ප්‍රදේශය මූලස්ථාන කරගත් ඉන්දීය ආරක්ෂක පර්යේෂණ හා සංවර්ධන සංවිධානය මේ පැළෑටිය පිළිබඳව දශකයට අධික කාලයක් තිස්සේ පර්යේෂණ සිදු කරයි. මේ පැළෑටියේ ඇති තවත් විශේෂ ගුණයක් ලෙස එම පර්යේෂණ ආයතනය සඳහන් කරන්නේ විකිරණශීලී ද්‍රව්‍යයන්හි කෙරෙන බලපෑම් අවම කිරීමය. න්‍යෂ්ඨික බෝමබ මඟින් පිටකරන ගැමා කිරණවල බලපෑම් අවම කිරීමට මේ පැළෑටියට විශේෂ හැකියාවක් ඇතැයි ඉහත පර්යේෂණ සංවිධානයේ අධ්‍යක්ෂ ආර්.බී. ශ්‍රීවස්ථා පවසයි.ඊට අමතරව වයසට යෑම අඩු කිරීම, ශරීරයේ පටක වර්ධනය, ඥානය වර්ධනය සහ නියුරෝන ආරක්ෂාව සඳහා ද මේ පැළෑටිය ගුණදායක බව පර්යේෂණවලින් හෙළිවී තිබේ.- දීපාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>31</day>
    </date>
    <link>http://www.silumina.lk/2014/08/31/_art.asp?fn=as1408314</link>
    <topic>තරුණකම රැකගන්න කන්‍යාවියන්ගේ ලේ බිව් ‘රුධිර සිටුවරිය’</topic>
    <author>රෝහණ ආර්යරත්න</author>
    <content>තරුණකම රැකගන්න කන්‍යාවියන්ගේ ලේ බිව් ‘රුධිර සිටුවරිය’ස්ලෝවැකියාවේ කැච්ටිස් ගම්මානයේ කන්දක් මත පිහිටි ඒ මන්දිරය ගුප්තය. අඳුරුය. ජරාවාසය. දකින අයකුට භීතිය ගෙනෙන ඒ මන්දිරය අදත් ඇත්තේ මින් වසර 400 කට පෙර අගෝස්තුවේ එක් දිනයක තිබු පරිදිමය. ඒ අගෝස්තු 21 වැනිදාවකි. අතිබිහිසුණු මිනීමැරුම් ගණනාවක යෙදුණු කාන්තාවක ජීවත් වූ එම මන්දිරයට අගෝස්තු 21 වැනිදා සුවිශේෂ දිනයකි. එහි ජීවත්වූ ‘රුධිර සිටුවරිය’ යන නාමයෙන් හැඳින්වූ බිහිසුණු කාන්තාවගේ මරණය සිදු වූයේ එදින වීම එම විශේෂත්වයයි.රුධිරය පානය කිරීමට ඇති ආශාව නිසා ‘රුධිර සිටුවරිය’ යන අන්වර්ථ නාමයෙන් හැඳින්වුණු ඇය බැතෝරි ආදිපාදවරියයි. කන්‍යාවන්ගේ රුධිරය පානය කිරීමෙන් තරුණ භාවය ආරක්ෂා වෙතැයි ඇදහු ඇය ඉතා දරුණු කාන්තාවක් වූවාය. හංගේරියානු යුද වීරයකු හා විවාහ වීමට පෙර විවාහ කීපයක්ම කරගෙන සිටි ඇය පසුව කැච්ටිස් ප්‍රදේශයේ පදිංචියට පැමිණියාය.ඇය කැච්ටිස් ප්‍රදේශයේ පදිංචියට පැමිණීමත් සමඟ අවට ගම්වල පදිංචි තරුණ දැරියන් ක්‍රමයෙන් අතුරුදන් වීමට පටන් ගත්තේය. ගම්වල තරුණ ළඳුන් අවසන් වූ විට බැතෝරි සිටු දේවිය තමා ද අයත් රදළ පැළැන්තියේ තරුණ ළඳුන් වෙත සිය අවධානය යොමු කළාය. තරුණ ළඳුන් අතුරුදන් වීම හා බැතොරිගේ සබඳතාව පිළිබඳ තොරතුරු හංගේරියානු රජු වෙත ලැබීමත් සමඟ ඇය අත්අඩංගුවට ගැනුණු අතර ඇයට සහාය දුන් සේවිකාවන් තිදෙනකු ද ගිනිතබා මරා දමන ලදී. බැතොරි සිටු දේවිය ඉහත කී මාලිගාවේ බිත්තියකට තබා මැටි ගසනු ලැබු අතර ඇය 1614 අගෝස්තු 21 වැනිදා මෙලොව අත්හැර ගියාය.සිටුවරිය ජීවත්වූ කැච්ටිස් ගම්මානය විශාල ගොඩනැඟිලි, සැටලයිට් ඇන්ටෙනා සහ නවීන මෝටර් රථ දැකිය හැකි නගරයකි. බැතෝරි සිටු දේවිය ජීවත්වූ රාජකීය විලාශයක් උසුලන විශාල මන්දිරය සංරක්ෂණය කර 2014 ජුනි මාසයේ දී නැවත විවෘත කරන ලදී.එසේ වුවද අවට වෙසෙන ගම්වාසීහු බැතෝරි සිටු දේවිය ගැන එතරම් හොඳ ප්‍රතිචාරයක් නොදක්වති. මාලිගාවේ සේවය කරන අයකු වන 18 හැවිරිදි ඇඩම් පිස්කා පවසන්නේ “අපේ ගමේ ඉන්නා වැඩිහිටියන් බැතෝරි සිටු දේවියට දැඩි අකමැත්තක් පළ කරනවා. ඇගේ පිළිරුව එහි පිහිටුවීම ගැන ද ඔවුන් දැඩි විරෝධයක් දක්වනවා” යනුවෙනි.එළිසබත් බැතෝරි ගේ මළසිරුර වළලනු ලැබුවේ කැච්ටිස් ගම්මානයේ පිහිටි ශාන්ත ලැඩිස්ස්ලාව් දේවස්ථානයේය. පසුව එම සිරුර හංගේරියාවේ ඇයගේ පෙළපත හා සම්බන්ධ ස්ථානයකට ගෙන යනු ලැබු බව පැවැසේ.ඇය මියගිය දිනය එම ගම්මානයේ ජනයා තවමත් උත්සවාකාරයෙන් සමරති.රෝහණ ආර්යරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>31</day>
    </date>
    <link>http://www.silumina.lk/2014/08/31/_art.asp?fn=as1408315</link>
    <topic>හිසේ ගසා පොල් බිඳින මිනිස්සු</topic>
    <author/>
    <content>හිසේ ගසා පොල් බිඳින මිනිස්සුවසරකට වරක් ඉන්දියාවේ තමිල්නාඩුවේ ඈත ගම්මානයක පැවැත්වෙන අරුම පුදුම පූජාවකට සහභාගිවීමට වන්දනාකරුවෝ දහස් ගණනින් දුරුකතර ගෙවාගෙන පැමිණෙති. එහිදී සිදුවන පූජාව වන්නේ බැතිමතුන්ගේ හිස මත පොල් ගෙඩියක් ගසා එය බිඳ දැමීමයි. මෙලෙස හිසේ පොල් ගසා බිඳ දැමීමෙන් වාසනාව උදාවෙතැයි ඔවුහු විශ්වාස කරති.පිරිමි ගැහැනු මෙන්ම කුඩා දරුවෝ ද මේ භයානක පූජාවට ස්වකැමැත්තෙන්ම සහභාගි වෙති. පූජාව පැවැත්වීමට පෙර වන්දනාකරුවන් එරමිණිය ගොතා වාඩිවන අතර පූජකයෙක් පොල් ගෙඩියක් රැගෙන විත් වැරෙන් බැතිමතාගේ හිස මත ගසයි. එම දැඩි පහරින් වේදනාවක් දැනුණ ද තවත් අය කිසිවක් සිදු නොවූවා සේ ඉවසා සිටින අන්දම දැකිය හැකිය.කෙසේ වෙතත් හිස මත වැදී කැබලි වී ගිය ‍පොල් ගෙඩියේ කොටස් ඉතා භක්තියෙන් යුතුව අහුලාගෙන සුරක්ෂිතව තබා ගැනීම හා ආහාරයට ගැනීම එම බැතිමතුන් විසින් කරනු ලබති.මෙම දරුණු පහර නිසා බොහෝ විට හිස්කබලට තුවාල සිදුවී වෛද්‍ය සහාය ලබාගත් අවස්ථා ඇතත් ඉන් පූජාව සඳහා පැමිණෙන භක්තිමතුන්ගේ සංඛ්‍යාවේ අඩුවක් සිදුවූ බවක් නොපෙනේ.සියලු දෙනාගේම විශ්වාසය වන්නේ දෙවියන් ඔවුන් ආරක්ෂා කරමින් අනාගතය සරුසාරවත් කරන බවයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>31</day>
    </date>
    <link>http://www.silumina.lk/2014/08/31/_art.asp?fn=as1408316</link>
    <topic>තාත්තලා දුවලා ඕන එකක් කරගත්තදෙන්</topic>
    <author/>
    <content>තාත්තලා දුවලා ඕන එකක් කරගත්තදෙන්නිශ්ශබ්දතාවය බරැති කළු ගලක් මෙන් විමල් ලාලනී පමණක් නොව නදී ද තලා පෙළා දමන සුලු ය. සැමියාගේ කෝපය ද ශෝකය ද තුනී කළ හැක්කේ කාලයට පමණක් බව මාලනී සිතුවාය. තමාගේ වචනයකින් ඔහු කළඹාලන්නට ඇය පැකිළුණාය. සැනසුම් බසකින් පවා ඔහු කුපිත වීමට ඉඩ තිබේ.“තාත්තලා දුවලා ඕන එකක් කරගත්ත දෙන්. මම මගේ පාඩුවේ ඉන්නවා. ඕවට කට දාලා අන්තිමට මමයි නරක ගැනි වෙන්නෙ” යි ඇය උයන පිහින අතර තොල් මතුළා ය.මේ අයහපත් වාතාවරණය වෙනස් කරන්නට සමත් වන්නී චාපා ය. එහෙත් ඇයට ඒ සඳහා මිඩංගු කරන්නට කාලයක් නොතිබිණ. ඇය ආපහු විශ්ව විද්‍යාලයට ගියේ ද කණස්සල්ලෙනි.“එක්සෑම් හිංදා මට ගෝතමී පුංචිගෙ වෙඩින් එකටවත් එන්න වෙන්නෙ නෑ අක්කි”ඇය සොයුරිය ගෙන් සමුගන්නට පෙර සමාව අයදින බැල්මක් හෙළුවාය.“මටත් තාත්තා යන්න දෙයි ද දන්නෑ නංගි...”නදී සෝබර හඬින් කීවා ය.“තාත්තට පිස්සුනේ... බලන්න දැන් අපි දෙන්න ටුවින්ස්ලා වගේ”කැඩපත වෙත හැරෙමින් චාපා හිනැහුණා ය.“කොණ්ඩෙ කැපුවා කියලා මං ඔයා වගේ ලස්සන වෙනව ද නංගි? ඔයා සුදුයි. මං කළුයි...”ඒ සිනාවට හවුල් නොවූ නදී මුහුණ එල්ලා ගත්තා ය.“සුදු කියල ලස්සන වෙන්නෙවත් කළු කියලා කැත වෙන්නෙවත් නෑ අක්කෙ...”“හරි හරි... මගෙ පැහිච්ච ආච්චි... දැං යන්න” යි දඟකාර බැල්මක් හෙළු නදී සිය නැඟණිය තල්ලු කළා ය.“මට නං පේන්නෙ කළු පාට නෙමේ...”චාපා සිනාව මැඬ ගනිමින් ...... බැලුවා ය.“එහෙනං...”“පෙම් පාට...” යි කී යුවතිය කාමරයෙන් පිටතට දිව්වා ය. ඇගේ උස් සිනා හඬ ගෙතුළ රැව්පිළිරැව් දුන්නේ ය.“හරි නරකයි...”නදී ඇය පසුපස ලුහු බැන්දේ කුඩා දැරියක මෙනි.දියණියගේ ප්‍රමාදය පිළිබඳව විමල් තුළ හටගත් නොරිස්සුම පහවිය.“මොකද මේ පුංචි ළමයි වගේ...”ලාලනී දොස් පැවරුවේ ද කෝපයෙන් නොවේ. සිනාව මැඬගන්නට යත්න දරමිනි.“අනේ නංගි හිටියනං...” යි නදී ඒ ආවර්ජනය අතරතුරම සුසුම් හෙළුවා ය. ඇය සමඟ පවා ගීත් පිළිබඳව කතා කරන්නට නදී පසුබට වූවා ය.“එක අතකට ඉතිං මොනව කියල කියන්න ද? රෑ දැකපු හීනයක් වගේ...” යි සිතමින් නදී මහන මැසිමේ නූල් බෝලය මාරු කළා ය. ළතවෙමින් නොහිඳ වැඩපළෙහි නිරත වන්නට ඇය ඉමහත් ආයාසයක් දැරිය යුතු ය.“ගීත් මොනව කරනව ඇත්ද? ....... අඬ අඬා මා ගැන හිතනව ද? පව් දෙයියනේ” යි ඒ අවිහිංසක ගැමි තරුණයා සිහි කරමින් සුසුම් හෙළන අතරතුර පවා ඇය තැති ගත්තා ය.“මොනව වුණත් ගීත් හිතන විදිය හරි. එයයි මමයි ගැළපෙන්නේ නෑ. මට පුළුවන් ද ඈත එපිට පුංචි ගමක මැටියි පසුයි අත ගගා ඉන්න... කොහොම හරි ඒකටත් හිත හදාගන්න තිබ්බා ගීත් සමීප වෙනවනම් එක වචනයක්වත් කතා නොකරන කෙනෙක් එක්ක ජීවිත කාලෙම එක වහලක් යට ඉන්න එක? අනේ දෙයියනේ එහෙම දෙයක් කොහොම විඳ දරා ගන්න ද?”ප්‍රියන්ති දිග මේසය අස්පස් කරමින් නදී දෙස බැලුවා ය. කවදාවත් නැති කඩිසරකමක් මවා පෑව ද, මේ යුවතිය සිත් තැවුලින් පසුවන බව ඇයට වැටහේ. ලාලනී ළඟපාත නැති බව තහවුරු කරගත් ඇයි “නදී” යි පහත් හඬින් කතා කළාය. දෙතුන් වරක් උත්සාහ දැරීමෙන් පසු තැවුල් බර කෙල්ලගේ අවධානය ලබා ගන්නට ඇය සමත් වූවාය.“ඇයි?”“ඊයෙ හරි වැඩක් වුණා නෙ”“මොකද්ද?” යි නදී ඇසුවේ නොසැලකිල්ලෙනි, දෑස නටවමින් හිස සලිත කරමින් ප්‍රියන්ති ගෙන එන ඕපාදූපයන්ට සවන් දෙන්නට නදී ප්‍රිය නොකරයි. වැඩ කිරීමෙන් හෙම්බත් වන ලාලනී නම් මධ්‍යහ්නයේ දී සිය සේවිකාවගේ කට අවුස්සා ගන්න වග බලා ගනියි. අහවල් නිවෙසේ අහවල් මහත්තයාගේ ද අහවල් නෝනාගේ ද පලහිලව් දෑසින් දුටුවාක් මෙන් විස්තර කරන්නට ප්‍රියන්තිට පිළිවන.“අයියෝ ප්‍රියන්ති අපිට මොකට ද ඒ මහත්තයා මොන කෙනා එක්ක යාළු වුණත්...” යි විරෝධය පළ කරන්නේ ...........“ඊයෙ අපි ටවුන් ගියා. මායි පුංචි අම්මයි තේ බොන්න ප්‍රීන්ස් කැෆේ එකට ගියා ම සුජිත් හම්බ වුණා නෙ...”ක්ෂණිකව හටගත් කැලඹීම යටපත් කර ගනිමින් නදී කට කොනකින් හිනැහුණා ය.“ඉතිං? කතා කළා ද?”“නැතුව...”ප්‍රියන්ති ආඩම්බරයෙන් හිස සැළුවා ය.“එයත් එන්නැති තේ බොන්න”“නෑ... නෑ... ඒක එයාලගේ කඩයක්... මාර සෙනඟක්... බිස්නස් හරියට.”“ඉතිං හොඳයිනේ...” යි කී නදී මහන මැසිම අබියස හිඳ ගත්තා ය.“මොනවද කිව්වෙ කියලවත් ඇහුවෙ නෑ” යි තොල් මතුරමින් ප්‍රියන්ති රෙදි කැබලි පෙට්ටියකට දැමුවාය.“නදී... අපි ටවුන් ගිහින් එමු ද?” යි අසමින් ලාලනී සාප්පුවට එබුණා ය.“මං වැඩක් අම්මේ... ප්‍රියන්තිව එක්ක යන්න”නදී වර්ණවත් රෙදි කැබලි මූට්ටු කරන අයුරු දැකීමෙන් ලාලනී සතුටට පත් වූවා ය. කොට්ට උර සහ ඇඳ ඇතිරිලි මැසීමෙන් අමතර ආදායමක් ඉපයීමට පිළිවන.“නිර්මලා වගේම තමා... රෙදි කෑල්ලක්වත් අහක දාන්න කැමති නෑ...” යි යෙහෙළිය ද සිහිපත් කරමින් ඇය සාප්පුවට ඇතුළු වූවා ය.“ඔයා වෙන රස්සාවක් කරන්න කැමති නැති එකේ මේ රස්සාව ගැන තව හුඟක් දේවල් දැනගන්න තියෙනවා නදී...”මැසිම ක්‍රියා විරහිත කළ යුවතිය පුදුමයෙන් බලා සිටියා ය.“උදේ ඉඳන් රෑ වෙනකල් මැසින් එක ඉස්සරහ වාඩි වෙලා මහ මහ ඉන්න එක නෙමේ ළමයො හපන්කම.”නදීට උවමනා වූයේ ද මැහුම් ශිල්පිනියක ලෙස ලාලනී සතු හැකියාව මුළුමනින්ම උකහා ගන්නටය. එහෙත් පසුගිය කාලය මුළුල්ලෙහි නපුරු කුඩම්මාවකගේ භූමිකාව රඟ දැක්වූ ගැහැනිය ගුරු මුෂ්ටිය තමා වෙත තබා ගත්තාය.පුදුමයෙන් ද සොම්නසින් ද උතුරා යමින් නදී නැඟී සිටියාය.නදීත් ලාලනීත් අතර විරසකකමට හුරු පුරුදුව හුන් ප්‍රියන්ති මුහුණ හකුළා ගත්තාය.“ප්‍රියන්ති අර කර්ට්න්ස් ටික ඉවර කරල දාන්න. ඕඩර්ස් බාරගන්න. මහපුව ගෙනියන්න ආවොත් මට කෝල් එකක් දෙන්න”ඇය හිස සැලුවේ නොමනාපයෙනි. අඩදබර ද කඳුළු සැලීම් ද නැති දවස් කොපමණ ඒකාකාරි ද විඩාබරදැයි ඇයට මොහොතකට සිතිණ.නදී පටුමඟ ඇවිද ගියේ සොම්නසින් බබළන මුහුණේ නොවියැකෙන මඳ සිනාවක් ද සමඟිනි. ලාලනීගේ සෙනෙහස විඳින්නට ඇය කොපමණ කල් පෙරුම් පිරුවා ද? මේ ..... සවාරිය ද සිහිනයකි. සැබෑ වෙතැයි කිසි කලෙකත් නොපැතු සිහිනයකි.දිගු කලක් තිස්සේ ආ ගිය රෙදිපිළි සාප්පුවකට ගොඩ වූ ලාලනී එහි හිමිකරුට නදී හඳුන්වා දුන්නා ය.“මේ මගේ ලොකු දුව...”සැබැවින් ම ඒ වචන ඇගේ මුවින් පිට වී දැයි නදී විස්මයෙන් සිතුවා ය. හැමදාමත් අසන්නට පෙරුම් පිරූ ඒ වැකිය කන වැකෙත්ම යුවතියගේ දෑසට කඳුළු නැඟිණ. ඇය ලාලනී වෙතින් ඉවත් වූයේ හැඬුම් මැඩ ගැන්මේ උවමනාවෙනි. තමා පිවිසියේ පිරිමි ඇඳුම් සහිත කොටසට බව ඇයට වැටහුණේ මවිතයෙන් ඇරුණ ඇසින් බලා ඉන්නා පිරිමියා දැකීමෙනි. පෙර සේම උස් ව... පිරිපුන් ව... මනහර ව.“සුජිත්...?”“චාපා?”නදී නොමනාපයෙන් මුහුණ හකුළා ගත්තා ය. ඇගේ මනහර හසරැල්ල අපේක්ෂා කළ ඔහු වික්ෂිප්ත විය. සුජිත් සමඟ කතා කිරීමේ අදහස අත්හළ නදී ආපහු හැරුණේ නිහඬව ම ය.“චාපා” යි හඬ ගාමින් ඔහු ඇය ලුහුබැන්දේ ය. ඒ උස් හඬින් ලාලනී ද තිගැස්සුණා ය. බොත්තම් තෝරමින් හුන් ඇය හැරී බැලුවා ය.“සුජිත්...”සුජිත් සිනාවක් පාන්නට වෙහෙසුණේ ය.“ආන්ටි...” කිව යුත්තේ කුමක්දැයි නිශ්චය කොට ගත නුහුරුව හෙතෙම හිස කැසුවේ ය.“ඒ නදී... චාපා වගේමයි නේද...?” යි කී ලාලනී හිනැහුණා ය.නදීගේ දිගු වරළස සිහි කළ තරුණයා පුදුමයෙන් ගල් ගැසුණේ ය.“නදී? කොණ්ඩෙ කපලා?” හි ඔහු තොල් මතුළේ තමා ඇලුම් කළ ඒ මනහර වරලස පිළිබඳව ළතැවුලිනි.“ආන්ටි ෂොපින් ආව ද? මාත් ආවා ඇඳුම් ටිකක් ගන්න. අපි පොඩි ට්‍රිප් එකක් යන්න කියලා... යාළුවෝ සෙට් එක...”ඇඳුම් රාක්කයකට මුවා වූ නදී කලකට පසු දකින තරුණයාගේ රූසිරි මහත් උවමනාවෙන් නැරඹුවා ය.ලබන සතියටකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>31</day>
    </date>
    <link>http://www.silumina.lk/2014/08/31/_art.asp?fn=as1408317</link>
    <topic>සතෙන් සතේ එකතුකර අලිමංකඩ දුම්රියපොළ තැනූ  අපේ දූ දරුවෝ</topic>
    <author>සුභාෂිණි ජයරත්න</author>
    <content>සතෙන් සතේ එකතුකර අලිමංකඩ දුම්රියපොළ තැනූ  අපේ දූ දරුවෝදිනය 1990 ජූලි 04 දාය. යාල්දේවි දුම්රිය අවසන් වරට යාපනය දක්වා ධාවනය වූයේ එදා ය. කිසිවෙකුත් නොසිතූ පරිදි ‍කොන්ඩාවිල් දුම්රිය ස්ථානය ආසන්නයේදී යාල්දේවිය පුපුරා ගියේ ත්‍රස්තවාදීන් ඇටවූ අධිබලැති බෝම්බයක් නිසාය. මිනිස් ජීවිත රැසක් ස්වල්ප මොහොතකදී අහිමි වී ගියා පමණක් නොව දශක ගණනාවකට යාල්දේවිය මගීන් අතරින් ඈත් විය.ඒ අමිහිරි අතීතයට සමුදෙමින් උතුරත් දකුණත් යා කරමින් සහෝදරත්වයේ නෑගම් ගිය යාල්දේවිය තව නොබෝ දිනනික් යාපනයට යළිත් නෑගම් යනු ඇත. ඒ යන ගම‍නේදී විඩාව සංසිඳවූ නවාතැන් පොළ සියල්ල අද අලුත් වී ඇත. යාල්දේවියගේ නොපැමිණීමත් සමඟම එදා තිබූ දුම්රිය ස්ථාන අභාවයට ගියේ යුද්ධයේ ප්‍රතිවිපාක ද සමඟිනි.උතුරුකරයට යාල්දේවිය නැවතත් ගමන් අරඹන ගමනේදි දුම්රිය තොටුපළ නැවතත් ඉදිකිරීම් කර්තව්‍යයේ බර රජය විසින් ඉටු කෙරෙන අතරතුර දී එක් නවාතැන්පළක් ඉඳිවන්නට වූයේ අනාගතයේ රට බාර ගැනීමට සිටින පාසල් දරු දැරියන් අතිනි.උතුරත් දකුණත් යා කරමින් වව්නියා, තාණ්ඩිකුලම්, ඕමන්ත, පුලියන්කුලම, මාන්කුලම්, මුරුක්කණ්ඩි, කිලිනොච්චි පරන්තන් දුම්රිය ස්ථාන පසුකරමින් යන යාල්දේවියට ‘සෙනෙහසේ තොටුපළ’ නමින් වූ දරුවන්ගේ දුම්රිය තොටුපළ හමුවන්නේ අලිමංකඩදීය.අලිමංකඩ දුම්රිය තොටුපළ හැදීමේ ඉතිහාසය දිවයන්නේ 2009 ජූලි මාසයටයි. “උතුරු වසන්තය වැඩසටහනට සමගාමීව ක්‍රියාත්මක වූ උතුරු මිතුරු වැඩසටහන යටතේ අලිමංකඩ දුම්රිය තොටුපළ ගොඩනැගුණේ සම්පූර්ණයෙන්ම පාසල් දරු දැරියන්ගෙන් හා ගුරුවරුන්ගේ මුදලින්. මෙය සමස්ත පාසල් දරු දැරියන්ම ලද විශාල ජයග්‍රහණයක්. පාසල් දරුවෙකුගෙන් අපි රුපියල් 2 ක මුදලක් එකතු කළා. ගුරුවරයකුගෙන් රුපියල් 10 ක මුදලක් අය කළා. ඒ 2009 ජූලි මාසයේදීය. කිසිම දරුවෙකුට අනිවාර්ය කළෙත් නැහැ. බලපෑම් කළෙත් නැහැ. මුදල් එකතු කරන්න කලින් අපි පාසල් ශිෂ්‍ය ප්‍රජාවම දැනුම්වත් කළා. යාල්දේවි මඟ ගොඩනැගීමෙන් ගොඩනැගෙන උතුරු දකුණු සමගිය ගැන දරුවන්ට කියා දුන්නා.දරුවන් පාසල් එවන‍ෙකාට මවුපියන් දරුවන්ගේ අතට ‍ෙපාඩි මුදලක් ලබා දෙනවා. සමහරවිට කෑමට හෝ පොතක් පෑනක් මිලදී ගන්නට. අපි ඒ මුදලින් ඉතිරි කරගත් රුපියල් දෙකක් දරුවන්ට මේ සඳහා පරිත්‍යාග කරන්න කිව්වා. ගොඩාක් දරුවෝ මවුපියන් කෑමට දෙන මුදලින්, විවිධ කටයුතු සඳහා ගෙදරින් දෙන මුදලින් ඉතිරි කර ගත් රුපියල් 2 ක් අපේ කැටයට පරිත්‍යාග කළා.” එසේ පැවසුවේ ඒ.බී.ඒ. ඩබ්ලිව්. ආර්. පද්මශාන්ත මහතායි. විෂය සමගාමී මාර්ගෝපදේශන, උපදේශන, සාම අධ්‍යාපන ඒකකයේ සහකාර අධ්‍යාපන අධ්‍යක්ෂකවරයා වන ඔහු අලිමංකඩ තොටුපළ තැනීමේ ප්‍රධාන බර කරට ගත් පුද්ගලයා ද වෙයි.පාසල් දරුවන්ගේ සමාජ සත්කාරයක් වශයෙන් අලිමංකඩ ‍ෙතාටුපළ ගොඩනැගීමේ බාරධූර වගකීම අධ්‍යාපන අමාත්‍ය බන්දුල ගුණවර්ධන මහතා බාර ගත්තේ උපන් බිමට දරුවන්ගෙන් යමක් තිළිණ කළ යුතුවූ නිසාවෙනි. එදා උතුරේ යුද ගිනි දැල්වුණේ ජාතිවාදි පටු අදහස් නිසාවෙනි. මිනිස්කම් මිනිස් සිත් සතන් වලින් වියැකී ගිය නිසාවෙනි. නැවතත් එවැන්නක් සිදු නොවිය යුතුය. ඒ තත්ත්වය ඇති කළ යුත්තේ පටු අදහස් දරුවන්ගේ සිත් සතන් තුළින් ඉවත් කර පුළුල් පරමාර්ථ දරුවන්ගේ සිත් සතන්හි වගා කළහොත් පමණි. අලිමංකඩ තොටුපළ ගලින්ගල සෙනෙහසේ තොටුපළ නමින් ගොඩනැ‍ඟෙන්නේ දරුවන්ගේ සිත් සතන්තුළට ද ජාතියේ සමගි හැඟීම මුසු කරමිනි.‍“........ අපි සියලු දෙනාම මනුෂ්‍යයෝ. මේ මනුෂ්‍යත්වය නැති නිසා තමයි යුද ගිනි දැල් ඇවිළුණේ. දරුවන් තුළ අපි මනුෂ්‍යත්වයේ හැඟීම් වගා කළ යුතුයි. අධ්‍යාපනයේ කාර්ය භාරය ද විය යුත්තේ මිනිසත් කම හොඳින් හඳුනන දරු පිරිසක් බිහි කිරීම. දරුවන් තුළ පටු අදහස් නැතිකර පුළුල් පරමාර්ථ කරා ගෙනයා යුතුයි. චින්තනයක් තිබෙන දරුවන් බිහි කළ යුතුයි. අපි ගුරුවරු විදුහල්පතිවරු විදියට සිතන්න පුළුවන් දරුවෙකු බිහි කළ යුතුයි. මේ ගොඩනැ‍ඟෙන සෙනෙ‍හසේ තොටුපළ එයට හොඳම පසුබිමක්. ඒ වගේම දරුවන් මේ කළ දේ සමස්ත ලෝකයාටම ආදර්ශයක්. ගලින් ගල මේ තොටුපළ ගොඩනැ‍ඟෙන්නේ අපිට සිතන්නට බොහෝ දේ ඉතිරි කරමින්....” අපට එසේ පැවැසුයේ ගම්පහ බණ්ඩාරනායක‍යේ විදුහල්පති ලාල් දිසානායක මහතායි.දරුවන්ගේත් ගුරුවරුන්ගේත් සාමූහික එකතුවෙන් ඉදිවෙන මෙම සෙනෙහසේ තොටුපළට මුල්ගල් තැබුණේ 2014 ජූලි මස 26 දාය. අලිමංකඩ තොටුපළ හා සමගාමීව ඉඳිවෙන මේ ම‍‍ඟෙහි වූ අන් තොටුපළවලට වඩා මෙහි වූ සුවිශේෂීත්වය හේතු කරගෙන නවතම සංකලනයකට මේ ආකෘතිය ස්වේච්ඡාවෙන් ගොඩනඟා දුන්නේ ගෘහ නිර්මාණ ශිල්පි රවීන්ද්‍ර අතුකෝරල මහතාය.“...... අපිට අවශ්‍ය වුණේ දරුවන්ගේ දෙයක් නිසා අධ්‍යාපන ක්ෂේත්‍රයකට ගැළපෙන ආකෘතියකට මෙය නිර්මාණය කරන්න. මේක අධ්‍යාපන ඇමැතිතුමාගේත් අදහසක්. කුලියාපි‍ටිය, තෝලංගමුව මධ්‍ය මහා විද්‍යාලවල ඇති පරණ මධ්‍ය මහා විදුහල් ගෘහ නිර්මාණ ශිල්පයත්, පැරැණි දුම්රිය ගෘහ නිර්මාණ ශිල්පයත් අපි එක්තැන් කළා. ඒ අනුව අලිමංකඩ තොටුපළ ඉඳිවූයේ පැරණි මධ්‍ය මහා විද්‍යාල ආකෘතියටයි. එහි පැරැණි දුම්රිය තොටුපළක සියලුම දේ ඇතුළත්. එදා දුම්රිය තොටුපළක වේලාව බලා ගැනීමට ඔරලෝසු කුලුනක් තිබුණා. එයත් මෙහි ඇතුළත්. පරණ ක්‍රමයට දුම්රිය ස්ථානාධිපතිවරයාගේ බංගලාවත් මේ තුළ ඉඳිවෙනවා. සතියක් ඇතුළත මට හැකිවුණා මේ සියලු සංකලනයන්ගෙන් යුතු ත්‍රිමාන රූපයක් අධ්‍යාපන අමාත්‍යාංශයට බාර දෙන්නට. මෙය දරුවන්ගේම වැඩක් නිසා දරුවන්ටත් රටටත් ඉගෙනගන්නට බොහෝ දේ මේ තුළ පවතිනවා.” රවීන්ද්‍ර අතුකෝරල මහතා පවසයි.මාස දෙකක කාලයක් තුළ රුපියල් එක්කෝටි විසි හතර ලක්ෂයක් පාසල් දරුවන්ගෙන් හා ගුරුවරුන්ගෙන් එකතු වුයේ කැට ක්‍රමයටය. ඒ අතිවිශාල මුදල බැංකු ගත වූයේ තොටුපළ සෑදීමේ තරමක ප්‍රමාදය නිසාය. මුලදි දෙවනි පංතියේ දුම්රිය තොටුපළක් ලෙස සෑදීමට නියම වූ දුම්රිය තොටුපළ 2014 ඉදිවූයේ පළමු පංත‍ියේ දුම්රිය ස්ථානයක් වශයෙනි. මුදල් එකතු කළ 2010 වර්ෂයේ එහි ඇස්තමේන්තුව රුපියල් එක්කෝටි හැට නව ලක්ෂයක් විය. 2014 වසරේ වෙළෙඳ පොළ තත්ත්ව යටතේ මේ වියදම දෙකෝටි 18 ලක්ෂයක් ඇස්තමේන්තු විය. දැන් ටිකෙන් ටික සෙනෙ‍හසේ තොටුපළ ඉදිවෙමින් පවතියි. බොහෝමයක් වැඩ අවසන් වුවත් ඉදිකිරීම් වැඩ අවසන් කරන්නට තවත් රුපියල් ලක්ෂ 50.8 ක ප්‍රමාණයක අඩුවක් පවතියි. මේ සඳහා විකල්ප ක්‍රමවේදයන්ට යාහැකි වුවත් අධ්‍යාපන අමාත්‍යාංශයේ අරමුණ වන්නේ දරුවන්ගේ රුපියල් 2 සහභාගිත්වයෙන් ම ඉතුරු කටයුතු ද අවසන් කරන්නටය.“අපි කවමදාවත්ම යාපනයට යාල්දේවි දුම්රියෙන් ගිහින් නැහැ. එදා ඒක අපේ හිතේ හීනයක්ම වුණා. අද අපි හිතින් යාල් දේවිය හරහා අලිමංකඩට ගියා. හෙට දින යාල්දේවි දුම්රියෙන් යන එන උතුරේත් දකුණේත් ඕනෑම දරුවෙකුට අලිමංකඩ තොටුපළ දැක්කහම මහත් අභිමානයක් ගෙන දෙනවා....” ඒ අනුරාධපුරයේ පාසල් ශිෂ්‍ය අමිල හේෂාන් ය.උතුරු දකුණ යා කරමින් සෙනෙහසේ තොටුපළ හරහා ගමන් අරඹන විට මේ හැඟීම දැනෙන්නේ දකුණේ දරුවන්ට පමණක් නොවෙයි. උතුරේ දරුවන් ද මේ සත්කාර්යයට දායක වූයේ උතුම් මනුෂ්‍යත්වය හරහා තම උපන් බිමට දායක විය යුතු හෙයිනි.“අධ්‍යාපන අමාත්‍යාංශය ගෙන ගිය මේ වැඩසටහනට අපි දායක වුණේ හරිම ආසාවෙන්. සමහර අය කෑම වේලට ගෙදරින් දෙන මුදල පවා මේකට පරිත්‍යාග කළා. එහෙම දී ඒ අය අනිත් යාළුවන් එක්ක කෑම එක බෙදාගෙන කෑවා. ඒ තරම් හැඟීමකිනුයි අපේ යාළුවෝ මේකට දායක වුණේ. හැමෝගේම ආසාව තිබුණේ යාල්දේවියෙන් දකුණට යන්න. අපි කාලයක් යුද්ධයෙන් බැටකෑවා. ඒ පටු අපේක්ෂාවන් පස්සේ හැමෝම දුව ගිය නිසා. අද අපි හරිම සතුටින් කාලය ගත කරනවා. මින් ඉදිරියටවත් එවන් අමිහිරි අත්දැකීම් නොලබන්න පාසල් දරුවන් මේ හරහා රටට විශාල පාඩමක් කියා දුන්නා....” ඒ වව්නියාවේ රිස්නා සිසුවියයි.ගලින් ගල ගොඩනැ‍ඟෙන අලිමංකඩ ‍තොටුපළ රටට කියන්නේ අපූරු පාඩමකි. සිතන්නට බොහෝ දෙනාට බොහෝ දේ ඉතිරි කර ඇත. ශ්‍රී ලාංකීය පාසල් ශිෂ්‍ය ශිෂ්‍යාවන්ගේ හා ගුරුවරුන්ගේ මේ සාමූහික ප්‍රයත්නය මත ගොඩනැ‍ඟෙන අලිමංකඩ තොටුපළ හෙට දින ජාතියට තිළිණ කරන්නට පෙර යමක් ඉතිරිව ඇත. ඒ අඩුපාඩු මුදල පරිත්‍යාග කිරීමේ වගකීම ඇත්තේ දරුවනි ඔබටය. ගුරුවරුනි ඔබටය. හෙට දින ඔබට හැකි නම් රුපියල් දෙකක, රුපියල් දහයක සුළු මුදලක් මේ සඳහා නැවතත් ප්‍රදානය කරන්නට, ඔබේ කැපවීම තවත් විශිෂ්ටත්වයට පත්වන්නේ එවිටය.සුභාෂිණි ජයරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>31</day>
    </date>
    <link>http://www.silumina.lk/2014/08/31/_art.asp?fn=as1408318</link>
    <topic>නෙළුම්විල</topic>
    <author/>
    <content>නෙළුම්විලමම මාසික සායන පෝලිමේ සිටියෙමි.සවස තුන ද පසුවිය. අදාළ වෛද්‍ය මහාචාර්යවරයා සායනයට නාවේ ය.රෝග පරීක්ෂණ වාර්තා ඔහුටම පෙන්විය යුතු නිසාම මම තවදුරටත් එහි රැඳී සිටියෙමි.ටිකකින් රෝහලේ හිටපු හෙද අධිකාරිවරිය එහි පැමිණියා ය.මම ද විශ්‍රාමික රෝහල් සේවිකාවක්මි.“ඉතිං කොහොමද මැඩම්?” මම ඇගෙන් විමසීමි.“අද මේ හොස්පිටල් එක හරි දියුණුයි. අපි වැඩ කරන කාලෙ ඉතිං මෙච්චර පහසුකම් තිබුණෙ නෑනෙ. කොච්චර අමාරුකම් විඳගෙන ද අපි වැඩ කළේ? දැන් තියන මේ දියුණුව දැක්කම හිතට හරි සන්තෝසයි” ඇය කීවා ය.“ඒක තමයි මැඩම්ලගෙන් අපි කොච්චර දේවල් ඉගෙනගත්තද? මැඩම්ල එදා එඩිතර ව අවංක ව තීන්දු ගත්තනෙ. අපිත් ඒව බලල තමයි හැදුණෙ. ඒ අපේ උනන්දුව, කැපවීම යෙදුවෙ මේ ඉස්පිරිතාලෙ දියුණුවටනේ. ඉතිං මැඩම් අද මේව දියුණුවෙලා තියනව දකිද්දි අපිට ආඩම්බර නැද්ද?”අපි මොහොතක් අතීත සුවය වින්දෙමු.“ඇයි ඔයා ඉන්නෙ?”“ප්‍රොපෙසර්ට රිපෝට්ස් පෙන්නන්න”“තාම ආවෙ නැද්ද?”“දැන් හවස තුනත් පහුවෙලා තාම ආවෙ නෑ”ඇය මගෙන් සමුගෙන ගියා ය.ටිකකින් වෛද්‍ය මහාචාර්යවරයා සිය සිසුන් හා රෝගීන් සමඟ කතාකරනු ඇතුළින් ඇසිණ.ඉක්මනින් ඔහු හමුවීමට අවස්ථාව ලැබෙනු ඇතැයි සිතූ මම ඔහුට මුහුණ දෙනු පිණිස සූදානම් වීමි.එහෙත් මගේ වාරයේ දී ඇතුළු කරගන්නා ලද්දේ අලුත පැමිණි කතකි.මම පුදුමවීමි.“ඒ ඇයි?” මම සේවිකාවකගෙන් ඇසුවෙමි.“ප්‍රොපෙසගෙ නෑයෙක්ලු” ඇය කීවාය.මම ඉවසා සිටියෙමි.පැය බාගයකට පමණ පසු ඇය පිටතට ආවා ය.යළිත් මගේ වාරය ආවේ ය. සේවිකාව මා කැඳවන විටම මා නෙත ගැටුණේ කලින් කතාකරමින් සිට සමුගත් හෙද පාලකවරියය. ඇය සිටිය දී මා ඇතුළු වීම හොඳ නැතැයි මට සිතිණ.“මැඩම් ඇතුළට යන්න. මං ඊගාවට යන්නම්” මම කීමි.ඇය එහි ගියා ය. මම තවදුරටත් රැඳී සිටියෙමි.වේලාව හතරට කිට්ටු විය.ඇතුළින් උස් හඬක් නැඟෙන්නට විය.මම කන්දීමි.“..එනව මෙතන මට කරදර කරන්න! ඇයි අනිත් අය දොස්තරල නෙමෙයිද? ඒගොල්ල දන්නෙත් මං දන්න දේ තමයි. අනිත් එක මේක මහ අමාරු ලෙඩක්ද? වෙන කෙනෙකුට පෙන්නල ඔපරේෂන් කරගන්න! දැන් වෙලාව කීයද? මෙතන අපිටත් වැඩ තියනව..”හිටපු හෙද පාලිකාව පිටතට ආවාය. ඇය මදෙස බැලුවේ අසරණ දෑසිනි. ඇය අවංකව රාජකාරියට කැපවී වැඩ කළ හැටි මට මතක් විය. ඇගේ කාරුණික භාවය සිහිපත් විය.“මැඩම් ඕව ගණන් ගන්න එපා!” මම ඇය අස්වැසීමි.“ඉන්නකං වැඩ කරනකං විතරයි ඔක්කොම සැලකිලි” ඇයට කියැවිණි.මම ද අසරණව ඇය දෙස බලා සිටියෙමි.“මගෙ මේ කකුල්වල නහර ගැටගැහුණෙ මේ ඉස්පිරිතාලෙ ඇවිදල! වැඩ කරල!”එසේ කියමින්ම ඇය මගෙන් සමුගෙන හෙමි හෙමීට ඉවත්ව ගියා ය.මම පෙඟූ දෑස පිසදාගතිමි.තරුණ මහාචාර්යවරයා එසේ අවඥාවට ලක්කළේ රෝහලේ අතීත ගමන් මඟ බව මට සිතිණ.මහාචාර්යවරයා තදින් කී වචන කිහිපයත්, විශ්‍රාමික හෙද පාලිකාව දුකින් කී වචන දෙක තුනත් මා ඉදිරියේ නාද නින්නාද නැංවීය.“..මේක මහ අමාරු ලෙඩක් ද? වෙන කෙනෙකුට පෙන්නල ඔපරේෂන් කර ගන්න. මෙතන අපිටත් වැඩ තියනව...”“මගෙ කකුල්වල නහර ගැටගැහුණෙ මේ ඉස්පිරිතාලෙ ඇවිදල! වැඩ කරල!”  මත්තක, පෝද්දිවෙල, වයි.කේ.එස්.ප්‍රනාන්දු මහත්මිය විසින් යොමු කරන ලද ලිපියක් ඇසුරිනි.* * * * * * * * * * *‘ගයා, සෝමෙගෙ අම්ම අන්තරා වෙලා! අවසන් කටයුතු අද හවස’මගේ මිතුරෙක් දුර ඇමතුමකින් ආරංචිය දුන්නේ ය.හවස මම මළ ගෙදර ගියෙමි. මා යන විට ආගමික කටයුතු අවසන් වෙමින් තිබිණ.දේහයට ගෞරවය පුදන මොහොතේ මම ඒ මෑණියන්ගේ නිසල වත දෙස මොහොතක් බලා සිටියෙමි.දින කිහිපයකට පෙර ඇගේ පුතු මට කී දෙයක් මට සිහිපත් විය.ඒ මෙවැන්නකි.මේ මව මිය යාමට පෙර අවස්ථාවක රෝගී වී රජයේ රෝහලකට ඇතුළත් කෙරිණි.වහ වහා ඇය සොයා ආවේ ආගන්තුක තරුණ ‍ෙවෙද්‍යවරයෙකි. ඇය පිරික්සා බැලූ හේ දුරකථනයෙන් කිසිවකු ඇමතුවේ ය.ටිකකින් එහි පැමිණියේ වාට්ටුවේ ප්‍රධාන වෛද්‍යවරයා ය.රෝගී මව පිරික්සා බැලූ හෙතෙමේ පරීක්ෂණ කිහිපයක් කළ යුතුව ඇතැයි ආගන්තුක තරුණ වෛද්‍යවරයාට පැවසූ හේ ‘ඇයි මේ? ඔයාගෙ අම්මදැ'යි ඇසුවේය.“මගෙ අම්ම වගේ තමා සර්. මං වෛද්‍ය විද්‍යාලෙ ඉගෙනගන්නකොට මට උදවු කළේ මේ අම්ම තමා. හැම මාසෙකම මගෙ අධ්‍යාපන කටයුතුවලට වියදම් දුන්නෙත් මේ අම්ම. මේ අම්මව ඇඩ්මිට් කරපු බව දැනගත්තු ගමන්මයි මං මේ දුවගෙන ආවෙ. මෙහෙම හරි උදවු කරන්න ලැබීමත් සතුටක් සර්” තරුණ වෛද්‍යවරයා කීයේය.මෙබස අසාගෙන හුන් රෝගී මවගේ සැබෑ පුතු තුළ අම්මා කෙරෙහි ඇතිවූයේ මහත් ගෞරවාදරයකි.තම මව වෛද්‍ය ශිෂ්‍යයකුට මෙබඳු උපකාරයක් කළ බව ඔහු පවා දැන සිටියේ නැත.ඇය එතරම් ලොකු රැකියාවක් කළ අයෙක් ද නොවේ. වෛද්‍ය ශිෂ්‍යයකුට උපකාර කළ ද ඇය තම දරුවන්ගේ අධ්‍යාපනයට ද අඩුවක් නැතිව වියදම් කළාය. තම දරුවනට විශ්වවිද්‍යාල අධ්‍යාපනය ලබා දී පුතුට ආචාර්ය උපාධියක් ලබාගැනීම දක්වා ඉහළට වියදම් දැරීමට ඇයට ශක්තිය තිබිණ.තමන් සමාජය වෙනුවෙන් කළ යහපත දිවි හිමියෙන් රහසක් කොට තියාගන්නට තරම් ඇය නිහතමානී වූවා ය.මා ඇගේ දේහය පසුපස කනත්ත දක්වා ගියේ මහත් වූ ගෞරවයෙනි. කඩවත, බලදොළවත්තේ විසූ අයි.ඩී.සෝමාවතී මහත්මිය අපට කියා දී ඇත්තේ උතුම් පාඩමකි.  පන්නිපිටියේ, දෙපානම, ගයාදාස පරණවිතාන මහතා විසින් යොමු කරන ලද ලිපියක් ඇසුරිනි.* * * * * * * * *මා දරු දෙදෙනාත් සමඟ වෙසෙන්නේ ඕස්ට්‍රේලියාවේ ය.මා බිරිය මිය ගියේ විසි වසරකට පෙර ය. ලංකවේ සිටියා නම් ඇය වෙනුවෙන් දානයක් දී පින් පැමිණවීමට හැකියාව තිබිණි. නමුත් ඕස්ට්‍රේලියාවේ දී එවැන්නක් කළ නොහැකි ය. ඊට හිලව් විදියට ‘වැඩිහිටි ගම්මානයක'ට යමුයි අපි තීරණය කළෙමු.මා දරු දෙදෙන කල් තියා අදාළ ආයතනය අමතා වෙලාවක් වෙන් කර ගෙන තිබිණි. ඒ අනුව අප යා යුතු වූයේ එක්තරා සෙනසුරාදාවක පෙ.ව. 10.30 ට ය.නියමිත දින මල් පොකුරු තුනකුත්, කේක් පාර්සලයකුත් ගෙන නියමිත වේලාවට අපි එහි ගියෙමු.ඒ වැඩිහිටි ගම්මානයේ ශ්‍රී ලාංකිකයෝ සිව් දෙනෙක් ද වෙති. අප එහි එන බව ඒ අයට කල්තියා දැනුම් දී තිබිණ.සිව් දෙනාගෙන් දෙදෙනෙක් යහපත් තත්වයේ පසු වූහ. දෙදෙනා ම විශ්‍රාමික ගුරුවරියෝ ය.ඉන් කෙනෙක් ප්‍රේමාවතී ය. ඇය අප සුහද ව පිළිගෙන සිංහලෙන් කතා කළා ය. ටිකකින් ඇය අපෙන් සමු ගත්තේ කලින් යොදා ගෙන තිබූ පරිදි තව කෙනකුන් හා සාප්පු සවාරියක යෙදෙනු පිණිස ය.අනෙක් තැනැත්තිය සෝමාවතී ය. අනතුරු ව අපි ඇය සමඟ පිළිසඳරේ යෙදුණෙමු. ඇය ලංකාවේ ඉගැන්වීමෙහි යෙදුණු අයෙකි.ඇගේ වයස අවුරුදු 82 කි. ඇය බෙහෙවින් ප්‍රසන්න ය. ඇයට දරු දෙදෙනෙකි. ඔවුහු ඕස්ට්‍රේලියාවේ උසස් රැකියාවන්හි යෙදී සිටිති.වැඩිහිටි ගම්මානයේ ඇය වෙසෙන නිවෙස දැක බලා ගන්නට අපට ආසාවක් ඇති විය. ඒ බව දැනගත් ඇය අපි එහි කැටුව ගියා ය.තෙමහල් නිවෙසක වර්ග අඩි සියයක පමණ දැකුම්කලු කුටිය ඇගේ වාසස්ථානය විය. එහි ඇඳක්, මේසයක් සහ පුටු දෙකක්, කුඩා කබඩ් එකක්, රූපවාහිනියක්, කුඩා ශීතකරණයක් වැනි දේත්, කුටියට සම්බන්ධ වැසිකිළියකුත් තිබිණ. සතියේ වැඩපිළිවෙළ සඳහන් කාලසටහන ද ප්‍රදර්ශනය විය.‘මගෙ පුතයි, දූයි රස්සාවලට යන හින්ද මට ගෙදර ඉන්න වෙන්නෙ තනියමනේ. ඒකයි මං මෙහෙ ආවෙ’ වැඩිහිටි ගම්මානයට තමන් ආ හේතුව ඇය පැහැදිලි කළා ය.‘මං මේ ජීවිතේට කැමතියි. කරන්න දේවල් බොහොමයි.’ ඇය කීවේ තරමක ආඩම්බරයෙනි.උදේ 8 සිට රෑ 8 දක්වා කළ යුතු වැඩ කාලසටහනේ දක්වා තිබිණ. ඊට ඇතුළත් ක්‍රියාකාරී දේ අතර භාවනා කිරීම, යෝගී ව්‍යායාම්, එළිමහනේ ඇවිදීම, ගී ගැයීම, නැටීම, දේශනවලට සවන්දීම, චාරිකා යෑම, අත්වැඩ කිරීම ආදිය වේ. ඒවා ආයු කාලය දිගු කිරීමට හේතු වන බව පෙනේ.ඇයට ශ්‍රී ලංකාවෙන් විශ්‍රාම වැටුප වශයෙන් මාසික ව රුපියල් විසි දහසක් පමණ ලැබෙයි. එය ඕස්ට්‍රේලියානු ඩොලර් දෙසියයකට ආසන්න මුදලකි. ඇය වැඩිහිටි ගම්මානයට ගෙවිය යුතු මාසික ගාස්තුව ඩොලර් 1300 කි. දරුවෝ එය ගෙවති.ඇයට වැඩිහිටි ගම්මානය වෙනුවෙන් ගාස්තු ගෙවීමට සිදුව ඇත්තේ ඇය ඕස්ට්‍රේලියාවේ සේවය කර නැති බැවිනි. එරට දස වසරක පදිංචියක් ඇත්නම් රජය වියදම දරයි.ඕස්ට්‍රේලියාවේ වැඩිහිටි ගම්මාන වැඩපිළිවෙළ ලංකාවේ වැඩිහිටි නිවාස ක්‍රමයට වඩා සාර්ථක ය. ඒ කෙරෙහි මගේ හිත කෙතරම් තදින් බැඳී ගියේ ද යත් පුණ්‍ය කටයුත්තක් සේ සලකා ලංකාවේ ද මෙබඳු දෙයක් නිර්මාණය කිරීමේ ආසාවක් මසිත ඇති විය. ඊට සහයෝගය දීමට මෙහි ඇතැම්හු කැමැත්ත පළ කළහ. ඕස්ට්‍රේලියාවේ එක්තරා සමාගමක් වියදමින් 25% ක් දැරීමට කැමැති බව කීවේය. මා සතුව ද කිසියම් මුදලක් තිබේ.මේ සඳහා වයඹ පළාතේ හෝ බස්නාහිර පළාතේ අක්කර දෙක තුනක ඉඩමක් පරිත්‍යාග කිරීමට කැමැති පින්වතෙක් සිටී නම් මට දන්වන්න.ඕස්ට්‍රේලියාවේ වෙසෙන ඩබ්ලිව්.එල්.බී. ප්‍රනාන්දු මහතා විසින් යොමු කරන ලද ලිපියක් ඇසුරිනි. Mr. W.L.B. Fernando, wilson rd Acacia Gardens, 2763 NSW, Australia යන ලිපිනයත්, 061469858537 දරන දුරකථන අංකයත් සඳහන් කර ඇත.නෙළුම්විල, සිළුමිණ, ලේක්හවුස්, කොළඹ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>31</day>
    </date>
    <link>http://www.silumina.lk/2014/08/31/_art.asp?fn=as1408319</link>
    <topic>ගුරු සේවයේ රසකතා</topic>
    <author>සරත් විජයානන්ද</author>
    <content>ගුරු සේවයේ රසකතාඒගොල්ලෝ දාලා  මං කොයි යන්න ද?නිකුලස් ඉස්කෝලෙ මහතා වාරියපොල පැත්තේ පාසලක ඉගැන්වීමට වැටුණේ දේශපාලනය නිසාය. අද මෙන් යානවාහන හා දුරකථන පහසුකම් නොතිබූ ඒ පළාත දුෂ්කරය. ක්‍රිස්තියානි අයකු වුවද ඉස්කෝලෙ මහතා උදේට පන්සිල් දීමටත් බණ දේශනාවටත් දක්ෂයෙක් විය. ඔහු නිතරම පැවසුවේ ආගම්වලට අයිතිකාරයන් හිටියට ඒවායේ දර්ශනය කැටිකොට ගත් විට ආගම් කාටවත් අයිති නැති බවය. මේ නිසා සමහරු උන්නැහේ කොමිනිස් කාරයා ලෙස හංවඩු ගැසූහ.මේ පළාතට ඉඳහිට පැමිණෙන සභා පාලකයෙක්නිතරම සති අන්තයට විත් බයිබලයේ කතා පවසමින් නිකුලස් මහතා තම සභාවට ගැනීමට උත්සාහ කළ ද නොහැකි විය.දිනක් සවසක ඉස්කෝල මහතා හීන් රා වඩියක් සප්පායම් වී “සුභාෂිතය” කියවමින් සිටින අතර මේ පාස්ටර්වරයා පැමිණ මධු පානයේ ආදිනව කීමට පටන් ගත්තේය. එවිට නිකුලස් මහතා පිළිතුරු දෙමින් “අනේ සභා පාලක තුමෝ මගේ තාත්තයි, අඹුවගේ තාත්තයි කෑවා බීවා නෙමේ, බීවා කෑවා. ඉතින් මට ඒ දෙන්නා දාලා වෙන ලෝකයක් කොහොම පතන්න ද? ඒකයි මේ විදියට එයාල හොයාගෙන යන්නේ” යැයි පැවැසීය. ඉන්පසු මේ පාස්ටර්වරයා පාසල පැත්ත පළාතක නොආවේය.සරත් විජයානන්දරඹුක්කනකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>31</day>
    </date>
    <link>http://www.silumina.lk/2014/08/31/_art.asp?fn=av1408312</link>
    <topic>කොළඹ අන්තර් ජාතික චිත්‍රපට උලෙළ රටේ ආර්ථිකය ඉහළ නැංවීමට පිටිවහල් වෙනවා</topic>
    <author>අරුණි මුතුමලි</author>
    <content>කොළඹ අන්තර් ජාතික චිත්‍රපට උලෙළ රටේ ආර්ථිකය ඉහළ නැංවීමට පිටිවහල් වෙනවා- අශෝක හඳගමසිංහල චිත්‍රපටවලට ලොව පුරා විවිධ සිනමා උලෙළවලදී ඇගැයීම් මෙන්ම සම්මාන ද හිමි වුව ද, අපේ රටේ අන්තර්ජාතික සිනමා උලෙළක් නොපැවැත්වීම අඩුවක්ව පැවතුණි. ඒ අඩුව පුරවාලමින් ජපානයේ ඔකිනාවා ජාත්‍යන්තර සිනමා උලෙළේ සහයෝගය ද ඇතිව ශ්‍රී ලංකාවේ සත්කාරකත්වයෙන් අංග සම්පූර්ණ අන්තර්ජාතික සිනමා උලෙළක් පැවැත්වීමට ශ්‍රී ලංකා සිනමා අධ්‍යක්ෂවරුන්ගේ සංසදය පියවර ගෙන තිබේ. සැප්තැම්බර් 2 දා සිට 7 දා දක්වා කොළඹ ප්‍රධාන සිනමාහල් රැසක පැවැත්වෙන මෙම “කොළඹ ජාත්‍යන්තර සිනමා උලෙළ” පිළිබඳ එම උලෙළේ අධ්‍යක්ෂ ප්‍රවීණ සිනමාවේදී අශෝක හඳගම මහතාගෙන් විමසමු.මෙවැනි අන්තර්ජාතික සිනමා උලෙළක් පැවැත්වීමට තීරණය කළේ ඇයි?ශ්‍රී ලංකාවට ජාත්‍යන්තර සිනමා උලෙළක අවශ්‍යතාව විශාල වශයෙන් තිබුණා. ආචාර්ය ලෙස්ටර් ජේම්ස් පීරිස්ගේ ‘රේඛාව’ චිත්‍රපටය ප්‍රංශයේ කාන් සිනමා උලෙළ නියෝජනය කළා. එදා සිටම අපි අන්තර්ජාතික සිනමාව නියෝජනය කරනවා. නමුත් ලෝක සිනමාව හා සසඳද්දී අපේ රට ක්ෂේත්‍රයේ වැදගත් රටක් බවට පත්වන්නේ අපිත් එවැනි උලෙළක් පැවැත්වුවහොත් පමණයි. එසේ නොවන ‍තාක් අපේ රටට, සිනමාවට නිසි ඒ පිළිගැනීම ලැබෙන්නේ නෑ.මෙය පැවැත්වෙන්නෙ?රීගල්, මැජස්ටික්, නිදහස් චතුරස්‍ර ආකේඩ් හි එම්පයර් ශාලාව වගේම ජාතික චිත්‍රපට සංස්ථාවේ තරංගනි ශාලාවේත්, ඊට අමතරව ජර්මානු සංස්කෘතික මධ්‍යස්ථානයේ (ගොතේ ආයතනයේ).ඔබ එසේ කීවත් මීට ඉහත නීල් අයි. පෙරේරා වැනි අය මෙවැනි උලෙළ සංවිධානය කළා?ඔව් 70 දශකයේ විචාරක සංගමය මඟින් එහෙම කළාට අංග සම්පූර්ණ චිත්‍රපට උලෙළක් ලෙස ඒවා පැවැතුණේ නැහැ. චිත්‍රපට ප්‍රදර්ශනයෙන් පමණක් උලෙළක් සාර්ථක වන්නේ නැහැ. එයට තවත් අනුශාංගික අංග එක්විය යුතුයි.මේ උලෙළේ ඒ අංග ඇතුළත් වෙනවා ද?සැබැවින්ම. සිනමා උලෙළක ඉතා උත්කර්ෂවත්ම අංගය වන රතු පලස් මතින් ශිල්පීන් රැගෙන යෑම කොළඹ රීගල් සිනමා ශාලාවේ දී සිදු වෙනවා. රීගල් ශාලාව නවීකරණය කිරීමෙන් පසු පළමු වරට කලඑළි බසින්නේ ඒ උත්සවය සමඟයි. චිත්‍රපට උලෙළ හා සමගාමීව වැඩමුළු පැවැත්වෙනවා. එයට සහභාගි වන මැක්සිකෝවෙන් පැමිණෙන කාලෝස් රෙගදාස් අධ්‍යක්ෂවරයා මේ වනතුරු ආසියාවේ කිසිම රටක වැඩමුළු පවත්වා නැහැ. ඔහුගේ මේ වැඩමුළුව අපේ උලෙළ බරසාර කිරීමට හේතුවක්. ඒ වගේම නෙළුම් පොකුණ අසල ලක්සල ගොඩනැඟිල්ලේ අපේ සිනමාවේ විවිධ අවදි පිළිබඳ ප්‍රදර්ශනයක් පැවැත්වෙනවා. තවත් මහජන වැඩමුළු, සංවාද, විචාර ආදි බොහෝ අංග මෙයට ඇතුළත්.සිනමා උලෙළක ප්‍රධාන අංගයක් වන්නේ සම්මාන ප්‍රදානයයි?කොළඹ අන්තර්ජාතික සිනමා උලෙළ පළමුවැනි වතාවටයි අපි පවත්වන්නේ. ඒ නිසා මෙවර අපට සම්මානය ප්‍රදානය කරන්න වන්නේ නෑ. නමුත් ලබන වාරයේ සිට එය අනිවාර්ය අංගයක් ලෙස පවත්වනවා.අපට වඩා පහළ මට්ටමේ පවතින බංගලාදේශය වැනි රටවල පවා මෙවැනි සම්මාන උලෙළ පැවැත්වෙනවා.ඒ, ඒ රටවල් මෙවැනි උලෙළක වැදගත්කම අවබෝධ කරගෙන තිබෙන නිසා, ඩකා උලෙළ පැවැත්වූවා. හැබැයි ඊට වඩා කොළඹ ඇඟට දැනෙන සිනමා උලෙළක් පවත්වන්න පුළුවන් භූගෝලීය සෞන්දර්යය පිහිටා තිබෙනවා.එවැනි තත්ත්වයක් තිබියදී මෙවැනි සම්මාන උලෙළක් සිනමා අධ්‍යක්ෂවරුන් සංවිධානය කරන්නේ ඇයි? ඊට අදාළ වෙනත් පාර්ශ්ව නැද්ද?සාමාන්‍යයෙන් මෙය මීට වඩා සංවිධානාත්මකව ශක්තිමත්ව කළ යුත්තේ ව්‍යාපාරික ප්‍රජාවයි. නමුත් ඒ අයටත් මේ පිළිබඳ දැනුම, අවබෝධය වගේම උවමනාව අඩුයි. අපි අධ්‍යක්ෂවරුන් හැටියට හරිනම් මෙවැනි උලෙළකට පැමිණිය යුත්තේ ආරාධිතයන් ලෙසයි. මෙය ඇත්තෙන්ම හරි අවාසනාවන්ත තත්ත්වයක්.රාජ්‍ය අංශය මෙයට වගකිව යුතුයි ද?ඉන්දියාවේ දිල්ලි සිනමා උලෙළට රජයෙන් යම් මුදලක් දුන්නත් එය ක්‍රියාත්මක කළේ වෙනම ව්‍යුහයකින්. මොකද මෙවැනි දේවල් ස්වාධීන විය යුතුයි. රජය සහාය දෙනවා පමණයි. අනෙක මෙය රටක ආර්ථිකය, කර්මාන්ත ප්‍රතිරූපය ඉහළ නැංවීමට විශාල පිටිවහලක්.කොළඹ සිනමා උලෙළට සහාය දෙන්නේ කවුද?ජනමාධ්‍ය අමාත්‍යාංශය, රජයේ චිත්‍රපට අංශය, ජාතික චිත්‍රපට සංස්ථාව වගේම ලක්සල උදව් කරනවා. උලෙළේ Closing Night නැත්නම් ‘නිමාවේ රාත්‍රිය’ කෙරෙන්නේ ජාතික චිත්‍රපට සංස්ථාවේදියි. ජපානයේ ඔකිනාවා සිනමා උලෙළ මෙයට දායකත්වය දෙනවා.මෙවැනි උලෙළකට චිත්‍රපට තෝරා ගත් පදනම?2013, 14 වර්ෂවල නිපදවන ලද චිත්‍රපට තමයි නිල චිත්‍රපට හැටියට තෝරාගෙන තිබෙන්නෙ. ළමා චිත්‍රපටවල සිට අතිශය වැඩිහිටි දක්වා ගණනාවට අයත් චිත්‍රපට 90 ක් පමණ මෙහිදී තිරගත කෙරෙනවා.සමහර චිත්‍රපට පළමුවැනි වතාවට පෙන්වන්නේ මේ උලෙළේදියි. ජුලියට් බිනෝෂි, මයිකල් ඇන්ජලෝ අන්තෝනියෝ වැනි අය‍ගේ අලුත්ම චිත්‍රපට මෙයට ඇතුළත්. අපේ රටේ නිෂ්පාදිත අලුත්ම චිත්‍රපට 7 ක්, කෙටි චිත්‍රපට රැසක් තෝරාගෙන තිබෙනවා.ආරංචියක් තිබෙනවා, අපේ සමහර අධ්‍යක්ෂවරු මේ උලෙළට තමන්ගේ චිත්‍රපට දෙන්න මැලි වුණා ය කියලා?අපි තෝරාගත් සමහර දේශීය චිත්‍රපට ජාත්‍යන්තර උලෙළ නියෝජනය කළ ඒවා. තවත් සමහර නිර්මාණ මේ වනතුරු ලෝකේ කොහේවත් එක වරක්වත් නොපෙන්වූ ඒවා.ධර්මසේන පතිරාජගේ ‘ස්වරූප’ චිත්‍රපටය ඒ වගේ එකක්. සමහරු හිතනවා, එක උලෙළක ප්‍රදර්ශනය කළාම තවත් උලෙළක් නියෝජනය කරන්න බැරි වෙයි කියලා. නමුත් තමන්ගේ රටේ ප්‍රදර්ශනය කිරීම වෙන රටක උලෙළකට යාමේදී ප්‍රශ්නයක් වන්නේ නෑ.ඒ ගැන නොදැනීම නිසා වෙන්න ඕන ඔය වගේ දෙයක් වන්නේ.මේ උලෙළට ප්‍රේක්ෂකයන්ගේ සහභාගිත්වය පිළිබඳ ඔබට ඇති විශ්වාසය?සිනමාව පිළිබඳ ප්‍රබෝධයක්, අනුරාගයක් ඇති කිරීමේ අරමුණින් තමයි මෙය කෙරෙන්නේ. කලින් පවත්වන්න උත්සාහ කළ උලෙළ දිගටම කෙරුණනම් මෙයට වඩා පහසුවෙන් මෙය කරන්න තිබුණා. ඒත් ප්‍රශ්නය එවැනි උලෙළක් පැවැතුණේ නැතිකම.මේ උලෙළ සාර්ථක වීමේ ප්‍රධාන රහස තිබෙන්නේ ජනමාධ්‍ය කොයිතරම් මෙයට සහාය දෙනවා ද යන්න මතයි. මෙහි වැදගත්කම හරියට තේරුම් ගත්තොත් ජනයා එයි. එතකොට අනුග්‍රාහකයන්ගේ අවධානය යොමු වෙයි, උලෙළේ කීර්තිනාමය අනුව තමයි ලෝකයේ හොඳ චිත්‍රපට ලැබෙන්නේ. දැන් අපේ වැඩ ටික ඉවරයි. දැන් තිබෙන්නේ මාධ්‍යවල වගකීමයි.සිනමා උලෙළක් කියන්නේ සංචාරක ව්‍යාපාරයේත් කොටසක්?පැහැදිලිවම ඔව්. කාන් නගරය කියන්නේ මොකක්ද? නිකම්ම වෙ‍රළබඩ තීරුවක්. එයට කවුරුත් ගියේ නෑ. නමුත් කාන් උලෙළ නිසා නම හැදුණා. දැන් මේ මොන වගේ තැනක් ද කියලා බලන්න ලොව පුරා ජනතාව යනවා. අපේ කොළඹටත් අන්තර්ජාතික සිනමා උත්සවයක් පැවැත්වීමේ නරගයක ලක්ෂණ හොඳටම පිහිටා තිබෙනවා. එය නිසි ලෙස යොදා ගැනීමයි කළ යුත්තේ.අරුණි මුතුමලිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>31</day>
    </date>
    <link>http://www.silumina.lk/2014/08/31/_art.asp?fn=av1408313</link>
    <topic>මේකප්වලින් මුහුණ හානි කරගන්න මං කැමැති නැහැ</topic>
    <author>ටානියා මෝසස්</author>
    <content>මේකප්වලින් මුහුණ හානි කරගන්න මං කැමැති නැහැතිසුරි යුවනිකාතිසුරි යුවනිකා මේ දිනවල විවිධ චරිත කිහිපයකින්ම අපට දැක ගත හැකි දක්ෂ රංගන ශිල්පිනියකි. සිය මව සතු රංගන කුසලතාවෙන් ඇයද පූර්ණ බව ඇගේ රංගනයෙන් මනාව පිළිඹිබු වෙයි.තිසුරි එන්න එන්නම ටිකක් මහත් වෙන හැඩයි?ටී.වී එකේ මාව ගොඩක් ලොකුවට පේන්නේ. අනේ මම දන්නෑ ඒ ඇයි කියලා. කෙහොමත් මේ වයස හොඳට කාලා බීලා ඉන්න ඕනේ. ඒ නිසා කෑම පාලනය ගැන ඒ තරම් හිතන්නෑ හැබැයි ටිකක් මහත් වේගෙනයි එන්නේ කියලා දැනුනහම ඒකට පිළියම් කරනවා. නැතුව මම ඔය කියන තරම් මහත නැහැ. මාව හැබැහින් දකින අයත් කියලා තියෙනවා “තිසුරි ටී.වී. එකේ දකිනවට වඩා ඔයා හරිම පුංචීනේ” කියලා.දැන් එක දිගට වැඩ නිසා ගෙදර ඉන්න කාලෙත් අඩු ඇති?ඔව්. වැඩත් එක්ක අපිට අඩුවෙන්ම ලැබෙන්නේ විවේකයයි, හොඳ නින්දකුයි. ඒ නිසා විවේකයක් ලැබුණහම හොඳට නිදා ගන්නවා. ඇහැරුණු වෙලේ ඉඳන් අම්මටයි තාත්තටයි කරදර කරන එක තමයි ඉතින් වැඩිපුර වෙන්නේ.ඒ කියන්නේ ගෙදර වැඩවලට තිසුරි ගෙන් කිසිම උදව්වක් නැතුව ඇතියි?මම පොඩි කාලේ ඉඳලා කුස්සියේ වැඩ වලට උදව් කරනවා. කෑම හැදුවේ නැතත් අඩුම ගානේ අම්මා කෑම හදලා ඉවර වෙනකන් අම්මාට පොඩි පොඩි වැඩ ටිකක් හරි කරනවා. ගේ දොර අස්පස් කරන්නේ තාත්තා වුණත් මගේ කාමරේ අස්පස් කරන කටයුත්ත තාත්තා මටම බාර දීලා තියෙන්නේ මොකද මගේ කාමරේ අස් කරන්නේත් මමයි. හැඩි කරන්නේත් මමයි.ඒ කියන්නේ උයන්න පිහන්න තාමත් තිසුරිට බෑ නේද?අපොයි පුළුවන්. මට පරිප්පු, කරවල තෙම්පරාදුව, සම්බෝල හොඳට හදන්න පුළුවන්.තිසුරි විලාසිතා කරන්නේ සීමා පනවගෙනද?මට ගැළපෙන විලාසිතා කරනවා. මට පහසුම ඩෙනිමයි, ටීෂර්ට් එකයි, ෆ්ලැට් සෙරෙප්පු දෙකයි. කොහොමටත් ඕනෑවට වඩා කොටට අඳින්නේ නැහැ. මම හිතන්නේ ගැහැනු ළමයෙක් විදිහට කාගෙන්වත් වචනයක් අහන්නත් විහිළුවක් බවට පත්වෙන්නත් ඕනේ නැහැ.රංගන ශිල්පිනියක් වෙලත් රූපලාවණ්‍ය ගැන උනන්දුවකුත් නැහැනේ?මේකප් කියන්නේ අපි අපේ මූණටම කර ගන්න හානියක්. මම නම් කෙහොමත් කැමැති නැහැ මේකප් තවර ගෙන ඉන්න. අද වෙනතුරු මම ෆේෂල් එකක්වත් කරලා නැහැ. පොඩි කාලේ ඉඳන් අම්මා මට ස්වභාවික දේවල් හැර කෘත්‍රිම දේවල් මුකුත් පාවිච්චි කරන්න දුන්නෙත් නැහැ. අදටත් මම කරන්නේ ඒ වගේ ස්වාභාවික දේවල් විතරයි.ඉතින් ඔයාට පුළුවන්නේ ඔයාගේ සමකාලින යහළුවන්ටත් ඔය උපදෙස් දෙන්න?මම එහෙම කාටවත් කියන්න යන්නේ නැහැ. අනෙත් කෙනාගේ කැමැත්ත හා නිදහස අපි අගය කළ යුතුයි. මම කියන්නේ තමන්ට සුදුසුයි, ලස්සනයි කියලා හිතෙනවා නම් ඒ දේ කළාට ප්‍රශ්නයක් නැහැයි කියලයි.තිසුරි සුදු චරිතවලටම කොටු වෙලා කියලා හිතෙන්නේ නැද්ද?මම විවිධ චරිත කළත් තවම කළු චරිතයක් ලැබිලා නැහැ. සමහර අය කියනවා ඒ වගේ චරිත මට ගැළපෙන්නේ නැහැලු. තවත් අය අහයි ඇයි ඒ වගේ චරිතයක් කළේ කියලා. ඉතින් ඔය විදිහට හැමෝවම පිනවන්න බැහැනේ. චරිතේ සුදු වුණත් කළු වුණත් මගේ අරමුණ ඒ චරිතෙට උපරිම සාධාරණයක් ඉෂ්ට කරන්නයි.තිසුරි දැන් මෙගා නාට්‍ය භාර නොගන්නෙ ඇයි?කොටස් දෙසියේ තුන්සීයේ දිර්ඝ නාට්‍ය නම් බාර ගැනෙන්නේ නැහැ. කතාව දිර්ඝ වූණාහම මුල මැද අග මතක නැහැ. සමහර වෙලාවට බලන අයත් බනිනවා. ඉතින් මහන්සියෙන් රඟපාලා බැණුම් අහන්නේ මොකටද? කොටස් 100 සහ ඊට අඩු නාට්‍ය භාර ගන්නවා. ඒ චරිත තේරුම් අරගෙන හොඳට කරන්න පුළුවන් නැත්නම් දීර්ඝ වුණාම අපිටත් මුල මැද අග මතක නැහැනේ.ඔබේ සමකාලීන රංගන ශිල්පිනියන් රංගනයට අමතරව නිවේදනය නිරුපණය වැනි දේවල් වලටත් යොමු වෙනවා. ඔබට ‍එවැනි හැකියාවක් නැද්ද?එවැනි ආරාධනා නම් ලැබිලා තියෙනවා. ඒත් දොඩම් ගොඩ බදා ගත්තා වගේ වැඩ කරන්න කැමැති නැහැ.හැමැදාම අම්මා තාත්තාට කරදර කර ගෙන ඉන්නද තිසුරිගේ කල්පනාව?ජිවිත කාලෙම මම එයාලගේ දෝණි. නමුත් දැන්ම සබඳතාවක් ගොඩනගා ගන්න අදහසක් නැහැ. ඊට පස්සේ යාළු වුණාහම කෑවද, බිව්වද, කොහේද ඉන්නේ ඔව්ට උත්තර දෙන්න ගියහම හරිම කරදරයි නේ. පාසල් කාලය හා මේ ගත කරන නිදහස් කාලේ ආයිත් එන්නේ නැහැ. ඉතින් මේ නිදහස මං උපරිමයෙන් භුක්ති විඳිනවා.ටානියා මෝසස්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>31</day>
    </date>
    <link>http://www.silumina.lk/2014/08/31/_art.asp?fn=av1408314</link>
    <topic>යාළුවෝ කියලා ‘මාළුවෝ’ දාගත්තොත් හදන ටෙලිනාට්‍ය අසාර්ථක වෙනවා</topic>
    <author>තුෂාරි නේරංජා වික්‍රමසිංහ</author>
    <content>යාළුවෝ කියලා ‘මාළුවෝ’ දාගත්තොත් හදන ටෙලිනාට්‍ය අසාර්ථක වෙනවාවසන්ත කුමාරසිරිදශක දෙකකට වැඩි කාලයක සිට ඔහු සිය රංගන කුසලතාව ඔස්සේ තමන්ට ආවේණික වූ අනන්‍යතාවයක් ගොඩනඟා ගැන්මට සමත් වූවෙකි. ‘පබා’, ‘බොරළු පාර’, ‘ආශාවරී’ වැනි ටෙලිනාට්‍ය රංගන වෙතින් ඒ බව ප්‍රේක්ෂකයාගේ කතා බහට තව තවත් ලක්විය. මෙකී රංගන කුසලතාව නිසා ම පසුගියදා පැවැති රයිගම් ටෙලි සම්මාන උලෙළේ දී හොඳම නළුවා‍ ලෙස නිර්දේශිත වූ නාම අතර ඔහුගේ නාමය ද විය. මේ දිනවල ටෙලිනාට්‍ය කිහිපයක් ඔස්සේ අප නෙත ගැටෙන මේ අපූරු ප්‍රවීණ රංගන ශිල්පියා වසන්ත කුමාරසිරි ය. මේ ඔහු සමඟ යෙදුණු කතා බහකි.මේ දිනවල ඔබේ අලුත් ම කලා තොරතුරු මොනවාද?මහවැව ප්‍රදේශයේ රූගත වෙන ‘අමූලික බොරු’ කියලා අලුත් ම ටෙලිනාට්‍යයකට රොෂාන් පිලපිටිය ඇතුළු පිරිසක් සමඟ ‍දායක වෙනවා. ඒ වගේ ම කොටස් පනහකින් යුතුව ‘සිහිනයක පාවෙලා’ කියල ටෙලිනාට්‍යයක් නිර්මාණය කරන්න සැලසුම් කරගෙන තිබෙනවා. ඒ ඔස්සේ තරුණ පරපුරට ආදර්ශයක් දෙන්නට තමයි අපි උත්සාහ දරන්නේ.ඔබේ රංගන ගැන වඩාත් ප්‍රේක්ෂක අවධානයට යොමුවන්නේ ‘පබා’, ‘බොරළු පාර’ වැනි ටෙලිනාට්‍ය ඔස්සේ නේද?මෙහෙමයි. මම ජනප්‍රිය නළුවෙක් විදිහට හුඟ දෙනෙක් හඳුනාගත්තේ ‘කෝපි කඩේ’ ටෙලිනාට්‍යයෙන් අදටත් ‘කෝපි කඩේ’ රංගනය උදෙසා මට අඩුවක් නැතිව ප්‍රතිචාර ලැබෙනවා. මේ විදිහට ඇවිත් මම ටෙලිනාට්‍ය සියයකට වැඩි ප්‍රමාණයකට මේ වනවිට දායක වී තිබෙනවා. ඒ අතරින් මට ප්‍රබල චරිත නිරූපණ ‘පබා’, ‘බොරළු පාර’ ටෙලිනාට්‍ය ඔස්සේ ප්‍රේක්ෂකයා වෙත ගෙන එන්නට හැකිවුණා. ඒ චරිත මගේ රංගන ජීවිතයේ සන්ධිස්ථාන ලෙස ‍මම සලකනවා.මේ වනවිට ටෙලිනාට්‍යවල ප්‍රධාන චරිත 20 ක් පමණ මම රඟදක්වා තිබෙනවා. මට මතකයි මම රඟපෑ ‘ආශාවරී’ නාට්‍යයට කුසලතා සම්මාන 2 ක් හිමිවුණා. ‘පබා’ ටෙලිනාට්‍යයේ මා රඟපෑ චරිතය මා දුටුවේ මගේ රංගනයේ ‘නිල්මැණිකක්’ විදිහටයි. ඉන්පස්සේ ඊටත් වඩා ප්‍රබල රංගනයක් ‘බොරළු පාර’ ටෙලිනාට්‍ය ඔස්සේ මම සිදු කළ නිසා හොඳම නළුවාට හිමි සම්මානයට මගේ නම නිර්දේශ වුණා. ඒ ගැන ඉතාම සතුටුයි.සිනමාවටත් රංගන දායකත්වයක් ඔබෙන් ලැබී තිබෙනවා ද?‍මම මේ වනවිට චිත්‍රපට පහකට පමණ දායක වී තිබෙනවා.‍ ළඟදීම ‘සතියකට රට මට බාරදෙන්න’ කියන චිත්‍රපටය තිරගත වේවි. එහි මම ඇමැතිවරයකුගේ චරිතයක් රඟ දක්වනවා. ඔහුගේ චරිතය එතරම් යහපත් නැහැ. ඒ වගේ ම ‘අපේ වැඩ වෙඩි වගේ’ චිත්‍රපටයටත් මම දායක වුණා.වෘත්තියෙන් රංගන ශිල්පියෙක් වීම ගැන මොකද හිතෙන්නේ?ඒ ගැන හුඟාක් සතුටු වෙනවා. ඒත් රංගනයෙන් පමණක් මේ වෘත්තිය ගෙන යන්න අමාරුයි. ඒ නිසා මේ වනවිට නිෂ්පාදනය ‍උදෙසාත් මම දායකත්වය ලබාදෙනවා. මේ වනවිට මම ටෙලිනාට්‍ය පහකට වැඩි ප්‍රමාණයක් නිෂ්පාදනය කර තිබෙනවා. ‘පබළු’, ‘පෙම් පියවර’, ‘බිදෙන බැඳුම’, ‘ඔබ මගේ’ වැනි ටෙලිනාට්‍ය කිහිපයක් ම ප්‍රේක්ෂකයන් අතර ‍කතාබහට වගේ ම ජනප්‍රියත්වයට පත්වූ ටෙලිනාට්‍ය.බොහෝ පිරිසක් දීර්ඝ ටෙලිනාට්‍ය එපා යැයි කියනවා. තවත් පිරිසක් දීර්ඝ ටෙලිනාට්‍ය හොඳ බවත් කියනවා. මෙතැන දී ඔබ සිටින්නේ කොතැනද?මම නිෂ්පාදනය කළ ‘ඉසුරු භවන’ ජාතික රූපවාහිනියේ විකාශය වූ දීර්ඝ ටෙලිනාට්‍යයක්. එය සම්මාන දහයක් දිනාගත්තා. හොඳම නිළිය ලෙස දුලීකා මාරපන සම්මානයට පාත්‍ර වුණා. මේ දීර්ඝ ටෙලිනාට්‍ය සමහරු සල්ලි හොයන අරමුණින් ම දීර්ඝ කරන අවස්ථා තිබෙනවා. එය වැරැදියි. කවුරු මොනව කිව්වත් අද දවසේ ‍රූපවාහිනි නාළිකා පවත්වාගෙන යෑමට නම් දීර්ඝ ටෙලිනාට්‍ය අවශ්‍යයි. ඒ සඳහා ගුවන් කාලයක් ලබාදිය යුතුයි. දීර්ඝ නාට්‍ය කෙටි කිරීමෙන් හොඳ නාට්‍ය වලට අසාධාරණයක් වෙනවා. උදාහරණයක් කියන්නම් ‘පුංචි වලව්ව’ ටෙලිනාට්‍යය ඉක්මනින් අවසන් කළා. නමුත් එය තව කොටස් 150 ක් වත් ගියා නම් තමයි හොඳ. එය නාළිකාවට හොඳයි. අද එක නාළිකාවකින් පවුල් 1000 ක් 1500 ක් පමණ පිරිසක් ජීවත් වෙනවා‍. ටෙලිනාට්‍යයක් කොටස් 100 ක් පමණ යන විට තමයි ජනප්‍රිය වී එන්නේ. එතකොට ම නාට්‍යය නවතිනවා‍. එය නාළිකාවටත් එයින් ජීවත්වන පිරිසටත් හානි කරයි. නමුත් එය ප්‍රේක්ෂකයාගේ පැත්තෙන් හොඳ වෙන්න පුළුවන්. ඒකයි මගේ පෞද්ගලික මතය.ඔබ නිෂ්පාදකවරයෙක් විදිහට ටෙලිනාට්‍යයක් නිෂ්පාදනය කරත් දී සැලකිලිමත් වෙන කරුණු මොනවාද?විශේෂයෙන් ම ටෙලිනාට්‍යයේ පිටපත ගැන. පිටපත හොඳ නම් හොඳ අධ්‍යක්ෂකවරයෙක් ඉන්නවා නම් අවශ්‍ය කරන නළු නිළියන් සඳහා හරි කෙනා යොදවනවා නම් (යාළුවො කියල මාළුවො ගන්නැතිව) ටෙලිනාට්‍යයක් අසාර්ථක වෙන්න කිසිම හේතුවක් නැහැ. ටෙලිනාට්‍යයක් අසාර්ථක වෙන්නේ ප්‍රධාන හේතුව තමයි වියදම් අඩුවෙන් කරන්න යෑම, හරි පිටපතක් නොතිබීම, හොඳ අධ්‍යක්ෂකවරයෙක් නොසිටීම. මම කියන්නේ මේ දේවල් හරියාකාරව කළොත් අද ලංකාවේ ටෙලිනාට්‍ය කලාවට වෙළෙඳ පොළේ හොඳ තැනක් තිබෙනවා.ඔබ රංගනයේ දී චරිත තෝරා බේරා ගැනීමක් කරනවාද?ඉස්සර නම් චරිත තෝරා බේරා ගැනීමක් කළේ නැහැ. ඒත් දැන් නම් කරනවා. එයට හේතුව තමයි අපි වෙන මහන්සිය. දැන් මම රඟපාපු ‘බොරළු පාර’ ටෙලිනාට්‍යය වෙනුවෙන් රංගනයෙන් දායක වෙලා මම ගෙදර දවස් පහළොවක් 20 කින් ආපු වේලාවල් තිබෙනවා. ටෙලිනාට්‍යයක පිටපතක් දැක්කම අපිට තේරෙනවා මේ ටෙලිනාට්‍යයට දුක් වින්දට කමක් නැහැ. මේ ටෙලිනාට්‍යයේ විශාල වපසරියක් තිබෙනවා. රඟපාන්න යමක් තිබෙනවා කියන එක‍. සමහර චරිත තියෙනවා ආවට ගියාට ගාණක් කියනවා. චරිත රඟපානවා. මුදල් ලැබෙනවා. මම රඟපෑ ‘බොරළු පාර’, ‘පබා’ වගේ ටෙලිනාට්‍යවල චරිත බොහෝ නළුවන්ට හම්බවෙනවා විරලයි. ‘ආශාවරී’ ටෙලිනාට්‍යයේ මම සම්මාන ගත්තේ. ‘ජෙරාඩ්’ කියන මාළු මුදලාලි ගේ චරිතයට. ඒ වගේ චරිතයක් තමන්ගේ රූපෙට හරියන්නට හම්බ වෙනවා අඩුයි. අද එවැනි චරිත නොමැති වීම ක්ෂේත්‍රයේ ප්‍රවීණ නළු නිළියන්ට පවා තිබෙන ගැටලුවක්.ඔබ දශක දෙකකට වැඩි කාලයක් මේ ක්ෂේත්‍රයේ කටයුතු කරන රංගන ශිල්පියෙක්. ආපස්සට හැරී බලත් දී ඇති‍වන්නේ කුමන හැඟීමක් ද?ක්ෂේත්‍රයේ යම් තරමක දියුණුවක් තිබෙනවා. රංගන ශිල්පී ශිල්පිනියන් වැඩිවෙලා තිබෙනවා. ඔවුන්ට වැඩ තිබෙනවා. ටෙලිනාට්‍ය ගොඩක් හැදෙනවා. වෘත්තියමය වශයෙන් හොඳ ආදායමක් තිබෙනවා. එය ලෙඩක් නොවී තෝරා බේරාගෙන ගියොත් ඔවුන්ට හොඳ ගමනක් යන්න පුළුවන්. අද ක්ෂේත්‍රයේ නළු නිළියන්ට රුපියල් 1000 සිට 25000 දක්වා ගෙවීම් තියෙනවා. මේ තුළදී වැඩක් හරියට කරන, නිෂ්පාදකට ලෙඩක් නොවී ඉන්න. ගුණ ගරුකව හැසිරෙන ශිල්පීන්ට හොඳ ගමනක් යන්න පුළුවන්.‘කෝපි කඩේ’ ටෙලිනාට්‍යයේ ඔබේ චරිතය ගැන මොකද හිතෙන්නෙ?මම ‘කෝපි කඩේ’ ට ආදරෙයි. මම ‘කෝපි කඩේ’ තුළින් හැමදාමත් මගේ ප්‍රේක්ෂකයන් අතරට යනවා. එය මට හරියට වටිනවා. මම එහි රඟපාන්නේ හරිම ආසාවෙන්.ක්ෂේත්‍රයේ නළු නිළියන් අළලා විවිධ කටකතා හැදෙනවා නේද?තමුන් හොඳට ඉන්නව නම් කට කතා හැදෙන්නේ නැහැ. හොඳින් ඉඳලත් කට කතා හැදෙනවා නම් ඒ කතා තාවකාලිකයි කියන එකයි මගේ අදහස. මට නම් එහෙම කටකතා හැදිලා නැහැ. ඒ වගේ ම කටකතා වලට බයත් නැහැ.ඔබේ පවුලේ තොරතුරු දැනගන්න කැමැතියි?මට පුතාල දෙන්නෙක් ඉන්නවා. දියණිය දැන් විවාහකයි. ඇයට දරුවන් දෙදෙනෙක් ඉන්නවා. ඒ කියන්නේ මම සීයා කෙනෙක්. මගේ බිරිය ආදරබර ගෘහණියක්.ඔබේ අනාගත බලාපොරොත්තු?චිත්‍රපටයක් කිරීමේ බලාපොරොත්තුවක් තිබෙනවා. ඒ වගේ ම සිනමා නිර්මාණයකට ආරාධනාවක් ලැබුණොත් එය සතුටින් භාර ගන්නවා.තුෂාරි නේරංජා වික්‍රමසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>31</day>
    </date>
    <link>http://www.silumina.lk/2014/08/31/_art.asp?fn=av1408315</link>
    <topic>යාත්‍රා</topic>
    <author>තුෂාරි වික්‍රමසිංහ</author>
    <content>යාත්‍රාකලා ක්ෂේත්‍රයේත් රූපලාවණ්‍ය ක්ෂේත්‍රයේත් ජනප්‍රිය කලා පවුලක් තමයි විමලවීර පවුල. සුනිල් විමලවීරත් දමයන්ති විමලවීරත් ඔවුන්ගේ ආදරණීය දියණිය අභිෂේකා විමලවීරත් එකතු වෙලා ඔවුන් රචනා කළ කෘති ත්‍රිත්වයක් පසුගිය දා එළිදක්වනු ලැබුවා.ඒ වගේම පසුගිය දිනෙක යෙදුණු සුනිල් විමලවීරගේ උපන් දිනය දා ඔහු පුදුමයට පත් කරවන සුලු සිදුවීමක් ද සිදු වූ බව ඒ මොහොතේ අපට දැනගන්නට ලැබුණා. ඒ බිරියත් දියණියත් තමන්ගේ සැමියා - පියා වෙනුවෙන් දිය හැකි ඉහළම ත්‍යාගයක් සුනිල් විමලවීරයන්ට ලබා දීමයි. මේ ගැන දමයන්ති විමලවීරගෙන් අපි විමසා බැලුවා.“ඇත්තටම මේ කාර්යය සිදුකළේ අභිෂේකායි. ඒ තමයි මෙච්චර කාලෙකට සුනිල් රචනා කළ සියලුම ගීත එක් කෘතියක් විදිහට මුද්‍රණය කරලා (‘හුදෙකලා විරාමයක්’ නමින්) සුනිල් ගේ දෝතට පත් කිරීම. මේ කර්තව්‍යය අභිෂේකා ඉතාම ලස්සනට පිළිවෙළට සිදුකර තිබුණා. පොත මුද්‍රණයෙන් එළියට එනතුරුම සුනිල් මේ ගැන කිසිවක් දැන සිටියේ නැහැ.”එය සැබැවින්ම කෙතරම් විරල අපූරු සිදුවීමක් දැයි එය ඇසු කළ අපටත් සිතුණා.මෙරට ගීත ක්ෂේත්‍රයේ යුගයක් එකලු කළ ප්‍රවීණ ගායකයෙක් තමයි නාරද දිසාසේකර. ඔහු ගැයු ගීතවල මිහිර තවමත් රසිකයනට අමතක නැහැ. පසුගිය දා නාරද වියෝ වෙලා වසර හතරක් සපිරුණා. නාරදගේ ගුණ සමරනු වස් ඔහු වසර ගණනාවක් පුරා භාවිත කළ ඔහුගේ සංගීත කලාවේ අමරණීය සිහිවටනයක් වන සර්පිනාව සංගීතයට දක්ෂ එච්. කේ. ධනුලි වත්මලී දියණියට පරිත්‍යාග කරන්න නාරදගේ ආදරණීය බිරිය නිලාංගනී කටයුතු කර තිබුණා. මේ පිළිබඳ නිලාංගනීගෙන්ම විමසා බලන්නට අපි කටයුතු කළා.“නාරද වෙනුවෙන් මෙවන් පින්කමක් සිද්ධ කරන්න ලැබීම ගැන මම සතුටු වෙනවා. එම සර්පිනාව මම නාරදට ලබා දුන් ත්‍යාගයක් එය ඔහු මියෙනතුරුම පරිහරණය කළ සර්පිනාව නාරද ජීවත්ව ඉන්න අවදියේ අපේ ගෙදරට ආ ගිය දියණියක් හිටියා. ඇය සංගීතයට හුඟාක් දක්ෂයි.නාරද පවා ඇගේ දක්ෂතා අගය කළා. ගෙදර නිකන් තියනකොට ඒ සර්පිනාව දිරලා යනවා. ඒ නිසා ඒ සර්පිනාවෙන් මේ දියණියට ප්‍රයෝජනයක් ගත හැකි බව මට හිතුණා. මම එය අලුත්වැඩියා කරවා දියණියට පරිත්‍යාග කළා. ඒ වගේම ඇයව විශාරද නන්දා මාලනියගේ සංගීත ආශ්‍රමයට ‍යොමු කර සංගීතය හදාරන්න අවස්ථාව සලසා දීමටත් කටයුතු කළා. මේ හැමදේම නාරද වෙනුවෙන් තමයි මම සිදුකළේ.ප්‍රවීණ සංගීතවේදියකු වන ආචාර්ය වික්ටර් රත්නායකයන්ගේ වැඩිමහල් දියණිය චාන්දනී ගේ පුතණුවන් වන විනුජ තාරුෂ්ක ගුණසේකර ගේ නවතම ළමා ගී ඇතුළත් සංයුක්ත තැටියක් ‘පැණිමොර මල්’ නමින් දොරට වඩින ප්‍රසංගයක් පිළිබඳ පුවතක් අපට දැනගන්නට ලැබුණා. මේ ගැන විමසා බලන්නට විනුජ තාරුෂ්ක පුංචි පුතු සමඟ අපි කතාබහ කළා.“මම ගායනා කළ සංයුක්ත ගීත තැටියක් දොරට වැඩීම ලබන මස 2 වැනිදා සවස 6.00 ට මහරගම ජාතික තරුණ සේවා සභාවේ දී පැවැත්වෙනවා. එදිනට ‍මම මේ සංයුක්ත තැටියේ ඇති ළමා ගීත අටක් සජීවීව ගායනා කරනවා. එහි සංගීතය මෙහෙයවන්නේ මගේ මාමා වන ජයන්ත රත්නායක. මේ සංයුක්ත තැටියේ ගීත හයකටම සංගීතයෙන් දායකත්වය ලබා දෙන්නේ මගේ සීයා වික්ටර් රත්නායකයන්.ඓතිහාසික කතා පුවත් ඇසුරෙන් තැනෙන චිත්‍රපට බොහොමයක ප්‍රධාන චරිත නිරූපණය කරන්නට වාසනාව ලද්දියක් තමයි දුලානි අනුරාධා. සුගත් සමරකෝන් ගේ ‘කුවේණි’, ‘ඇහැළේපොළ කුමාරිහාමි’ චිත්‍රපට ද්විත්වයේම ප්‍රධාන චරිත. නිරූපණය කළ දුලානි මේ වන විට සුගත් ගේම ‘පටාචාරා’ චිත්‍රපටයේ ද ප්‍රධාන චරිතය වන ‘පටාචාරා’ නිරූපණය කිරීමට සූදානම් වන බව අපට දැනගන්නට ලැබුණා. ඇයත් සමඟ මේ චිත්‍රපටයේ රවීන්ද්‍ර රන්දෙනිය, සාරංග දිසාසේකර, අනුර ධර්මසිරිවර්ධන, සරත් දික්කුඹුර ප්‍රධාන චරිත නිරූපණයෙන් දායක වනවා. දුලානි මේ ගැන අප සමඟ කතාබහ කළේ මේ විදිහටයි.“ගොඩක් දුරට සුගත් සමරකෝන්ගේ චිත්‍රපටවල තමයි මට ප්‍රධාන චරිත නිරූපණයට අවස්ථාව හිමි වුණේ. විශේෂයෙන්ම මම හිතන්නේ ඒ අදාළ චරිතවලට මම සාධාරණයක් ඉටුකර ඇති බවයි. කොහොම නමුත් ‘පටාචාරා’ චිත්‍රපටයේත් ‘පටාචාරා’ ලෙස රංගනයට අවස්ථාව ලැබීම මට සතුටක්. ඒ වගේම කලකට ඉහත නිර්මාණ වූ ‘පටාචාරා’ චිත්‍රපටයේ තිර රචනයට වඩා වෙනස්ම අයුරින් තමයි මෙහි තිර රචනය ලියවී තිබෙන්නේ. මෙහි මා නිරුවතින් රඟපාන්නේ නැහැ. එහෙම දෙයක් තිරනාටකයේ ලියැවි නැහැ.තුෂාරි වික්‍රමසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>31</day>
    </date>
    <link>http://www.silumina.lk/2014/08/31/_art.asp?fn=av1408316</link>
    <topic>‘කිරි මුහුදු වෙරළේ’ ගීත කොල්ලයට වගකිව යුත්තා නුවන්</topic>
    <author>ජෝජ් රොබ්සන් ද සිල්වා</author>
    <content>‘කිරි මුහුදු වෙරළේ’ ගීත කොල්ලයට වගකිව යුත්තා නුවන් ආචාර්ය අජන්තා රණසිංහසංගීතඥ සරත් වික්‍රම විසින් අගෝ. 17 වැනිදා “රසඳුන” මඟින් නුවන් ගුණවර්ධන ගයන “කිරි මුහුදු වෙරළේ” ගීතයට නිර්මාණය කළ සිය තනුව මෙන්ම ආචාර්ය අජන්තා රණසිංහ විසින් රචිත ගී පදමාලාවක් කොල්ල කා ඇතැයි හෙළිදරව් කරන ලදි. එහිදී එම චෝදනාව තමන් වෙත එල්ල කෙරී ඇතැයි පවසමින් පසුගිය ඉරිදා “රසඳුන” මඟින් නුවන් හෙළිදරව් කර සිටියේ “පැහැදිලිවම මෙය අසාධාරණ ‍චෝදනාවක්. ‘කිරි මුහුදු වෙරළේ’ ගීතය ඇතුළත් ‘කඳුළින්ම ගැයූ පෙම් ගීතේ’ CD එක හොර එකක්” යන වග ය. තවදුරටත් මෙම ගීත කොල්ලය කර ඇති හොර ගී තැටි වෙළෙන්දාට එරෙහිව නුවන් නීතිමය පියවර ගන්නා බැව් ද පවසා සිටියත් මෙවර ප්‍රවීණ ගී පද රචක ආචාර්ය අජන්තා රණසිංහ මෙම සංවාදයට එක්වෙමින් පවසන්නේ තමා ලියූ ජනප්‍රියම ගීතයක් වන “කිරි මුහුදු වෙරළේ” ගීතය මෙලෙස කොල්ල කෑම පිළිබඳ වගකීම නුවන් ගුණවර්ධන දැරිය යුතු බවයි.“මේ ගීතය මම ලිව්වේ ‘අභියෝගය’ චිත්‍රපටයට යි. සරත් වික්‍රම මට පෙන්නුවා නුවන් ගුණවර්ධන ගායනා කළ ගීත 14 ක් අඩංගු කර ‘කඳුළින්ම ගැයූ පෙම් ගීතේ’ නමින් එළිදක්වා ඇති CD එකක්. එහි සඳහන් කරලා තියෙන්නේ සියලුම ගී තනු නුවන් ගුණවර්ධනගේ ලෙසයි. ඒ වගේම විශේෂ ස්තූතිය කියා හේමසිරි හල්පිටගේ නම සඳහන් කරලා තිබුණා. ඉන් පැහැදිලිවම ප්‍රකාශ වෙන්නේ මෙම CD එකේ ගී තනු සියල්ලම නුවන් නිර්මාණය කර ඇති බවත් ගී පද රචනා හේමසිරි හල්පිට රචනා කර ඇති බවත් ය. එය අමූලික බොරුවක්.”නුවන් පවසන්නේ ඔහුගේ අනුදැනුමකින් තොරව මෙය හොර රහසේ එළිදක්වා ඇති ගී තැටියක් බව නේද...?“නුවන්ගේ අනුදැනුම ඇතුව හෝ නැතුව හෝ මේ ගීත කොල්ලය දැන් සිදුවෙලානේ. ඉන් අසාධාරණය සිදුවෙලා තියෙන්නේ අපිටයි. නුවන් වග කියන්න ඕනේ මෙයට.”මෙම කොල්ලය සිදු කර ඇති ගී තැටි නිෂ්පාදකවරයාට විරුද්ධව නුවන් නීතිමය පියවර ගන්නා බවත් ප්‍රකාශ කළා.“මෙච්චර අසාධාරණයක් සිදුවෙලා, තමා ගායනා කළ ගීත 14 ක් කොල්ල කාලා හොර CD එකක් එළිදක්වා තිබෙද්දී නුවන් නීතිමය පියවර ගන්නා මේ දේ සරත් වික්‍රම කියන කල්ම බලා සිටියද? නුවන් මෙච්චර කාලයක් වනතුරුම මේ ගැන නොදැන ඉඳලා මේ දැන් තමයි දැනගෙන තියෙන්නේ. හරි පුදුම කතාවක්නේ ඒක.”සරත් වික්‍රම හෙළිදරව් කරන තුරු තමන් මෙම ගීත තැටිය පිළිබඳ නොදැන සිටි බව නුවන් සහතික ලෙස පවසනවා.සරත් වික්‍රම“එයා මේ ගීත තැටිය ගැන දැනගෙන උන්නේ නැහැ කියන එක නම් කොහෙත්ම පිළිගන්න බැහැ. නුවන් මේ රටේ ජනප්‍රිය ගායකයෙක්. ඔහුගේ ගීත තැටියක් හොරට එළිදැක්වුවා නම් ඒ ගැන ඔහුට ආරංචි නොවී තියෙන්නේ නැහැ. හැබැයි එයා නොදන්නවා නම් ඒකත් එයාගේ වදරක්. එයා දැනගන්න ඕනේ එයාට බාර දීලා තියෙන්නේ අපේ බුද්ධිමය දේපළ හරියාකාරව ආරක්ෂා කරන්න. මොකද හොර CD වෙළෙන්දෝ ඉන්න බව නුවනුත් නොදන්නවා නෙමේනේ.”මෙම ගීත තැටියේ එකම ගීතයක් වත් හේමසිරි හල්පිට රචනා කර නැති බව නුවන් පවසනවා.“නුවන් කියා තියෙන්නේ ඇත්ත. මමයි හින්දි තනුවකට ‘කඳුළින්ම ගැයූ පෙම් ගීතේ’ ලියුවේ. පසුව හල්පිටගේ නම දාගන්න දුන්නා. දැන් හල්පිට ජීවතුන් අතර නැහැ. ඒ නිසා ඒ ගී පද රචනයේ අයිතිය ආපහු මට ඕනෑ කියා කියනවා නෙමේ මේ. හල්පිටට විශේෂ ස්තූතිය කියා මේ CD එකේ සඳහන් වෙලත් තියෙනවානේ. දැන් අපි සොයා ගන්න ඕනේ කවුද මේ හොර CD එක කළේ කියන කාරණයයි. ඊට නුවන් මූලික වෙලා පියවර ගන්න ඕනේ. මොකද අපේ ගී පදමාලා, තනු ගායනා කරලා මුදල් උපයා ගන්නේ ගායක ගායිකාවන්. ඒ නිසා ඔවුන් මේවාට වග කියන්න ඕනේ.”ඔබ පවසන්නේ ගී පද රචකයාට සහ සංගීතඥයාට ගීතයක හිමිකම් නොලැබෙන බව ද...?“ඔව්. බලන්න මං එදා මෙදා ජනප්‍රිය හැම ගායකයෙකුටමත් ගායිකාවකටමත් ගීත ලියා තියෙනවා. ඒත් ඔය පිටරට ගීත ප්‍රසංග පවත්වලා අපේ ගීත ගායනා කරලා එන කොයි ගායකයා ද ගායිකාව ද අද වනතුරු මට එක පෑනක් වත් තරම් දෙයක් ගෙනත් දීලා තියෙන්නේ. එහෙම කවුරුත් නැහැ. අපේ බුද්ධිමය දේපළ භාවිතා කරලා ගායක ගායිකාවන් සල්ලි හම්බ කරනවා. මගේ ගීත ගායනා කරලා ඇතැම් අය වාහන අරගෙන තියෙනවා විදේශ සංචාර වලින්.ආචාර්ය වික්ටර් රත්නායකටත්, එඩ්වඩ් ජයකොඩිටත් එක් වතාවකට හරි අපිව මතක තිබුණා. කියන්නම ඕනේ, සෝමතිලක ජයමහට මම ‘අපි ආයෙත් හමු නොවුණා නම්’ ගීතය විතරයි ලියා තියෙන්නේ. ඒත් හැම අවුරුද්දක් අවසානේදීම ඒ ගීතය සංගීත ප්‍රසංග වලදී ගැයීමෙන් ලබන ආදායමෙන් මගේ කොටස ඔහු චෙක්පත් මඟින් මට එවනවා. එච්චරයි. ඒ ඇරෙන්න වෙන කවුරුත් අල්පෙනෙත්තක තරම් දෙයක් දීලා නැහැ. මේ ගායක ගායිකාවන්ට දොස් පවරනවා නෙමේ. ඉතින් එහෙම තියෙද්දී අපේ ගීතයක් අඩංගු තැටියකින් පවා අපේ අයිතිවාසිකම් වෙනත් අයගේ නම් වලට පවරා කොල්ල කන එක මොනතරම් අසාධාරණ ද..? මම නම් දන්නවා මෙහෙම කරන්නේ ඇයි කියලා.”ඔබ දන්නා එම කාරණය කුමක් ද...?නුවන් ගුණවර්ධන“මෙහෙම CD කරන්නේ අපේ බුද්ධිමය දේපළ වංචා කරන්නයි. අපේ ගී නිර්මාණ වලට හිමිකම් නොදී මගහැර ඉන්න පුළුවන් මෙහෙම වංචා කළාම. ලංකාවේ තියෙන ගුවන් විදුලි සහ රූපවාහිනී නාළිකා වලින් කරන්නෙත් ඔය දේමයි. දවස පුරාම ‍අපේ ගීත පාවිච්චි කරන ඔවුන් අපිට සත පහක්වත් දෙනවද? නැහැ. අඩුම වශයෙන් අපේ ගී නිර්මාණ ප්‍රචාරයේදී අපේ නමවත් සඳහන් කරන්නේ නැහැනේ. ඒ දේම තමයි නුවන්ගේ මේ හොර CD එකෙන් සිදුවෙලා තියෙන්නේ කියලයි මම හිතන්නේ. මෙතැනදී තමයි ‘ලූෂන් බුලත්සිංහලට වගේ කොන්දක් අපිට නැහැ’ කියලා දැනෙන්නේ.”“ලූෂන් බුලත්සිංහලගේ කොන්ද වැනි කොන්දක්” මෙතැනදී අදාල ‍ෙවන්නේ කෙසේ ද..?“‍මතකද ලූෂන් බුලත්සිංහල පද රචනය කළ ‘කන්‍යාවී’ ගීතය අමරසිරි පීරිස්ගේ ප්‍රසංගයකට ගායනා කරන්න එපා කිව්වා. ඒකයි ලූෂන්ගේ කොන්ද අපිට නැහැ කිව්වේ. නීතිය තියෙනවා. ඒත් ක්‍රියාත්මක කරන්න අපිට බැහැ. ශ්‍රී ලාංකීය ගීත නිබන්ධක සංසදය අද නැහැ. එහෙම එකමුතුවක් අපිට ඕනේ. (“සංසදය පංගු පේරුකම් නිසා විනාශ වුණා. මං ඒ ගැන දැන් කතා කරන්නේ නැහැ” යි සිහිපත් කරමින්...) මේ නුවන් ගයන ‘කිරි මුහුදු වෙරළේ’ විතරක් නෙමේ, බූඩි කීර්තිසේනගේ ‘මිල්ලෙ සොයා’ චිත්‍රපටයට මා රචනා කළ තේමා ගීතයත් මේ දිනවල කොල්ල කාලා. තව එච්.ආර්. ජෝතිපාල සමඟ මායා දමයන්ති ගයන මම ‘අරලිය මල්’ චිත්‍රපටයට ලියූ ‘ඉද්ද මල් කතාවේ’ ගීතයත් කොල්ල කාලා තියෙනවා. රිංගින්ටෝන් වලට යොදන්න කියලා මායා දමයන්ති ගායිකාව තමයි මගේ ගෙදරටම ඇවිල්ලා ‘ඉද්ද මල් කතාවේ’ ගීතයයි ‘කුරුල්ලෝ නුඹේ තාලෙන්’ ගීතයයි දෙකම ඉල්ලා ගත්තේ. දැන් අවුරුද්දකුත් පහුවුණා.Telephone කළාම කියනවා ‘අනේ අජන්තා, තාම මුකුත් කරගන්න බැරි වුණා’ කියලා. මොනවද මේ කතා? මගේ ගීත තව චිත්‍රපට දෙක තුනකම කෑලි කෑලි සහ මම ජෝතිට ලියූ ගීතත් අරගෙන තියෙනවා අනවසරෙන්. ඒ චිත්‍රපට නිෂ්පාදකවරුන්ගෙන් මේ වැරදි, වංචා සහගත වැඩ ගැන විමසුවාම ඔවුන් අපට කතා කරන්නේ පරුෂ වචන වලින්. මෙහෙම නීති විරෝධි වැඩ මේ රටේ කරන්නේ කොහොමද, අඩුම ගාණේ ම‍ගේ එක ගීතයකට රුපියල් 1000 ගණනේ ගෙව්වා නම් මෙලහට මම ලක්ෂපතියෙක්. අද ගී පද රචකයා ඉතා අගෞරව තත්වයකට පත්වෙලා ඉන්නේ. අපි ගී ලියනවා. ගායක ගායිකාවෝ අරන් යනවා. ජනප්‍රිය වුණාට පස්සේ ගායක ගායිකාවෝ අපේ ගීත වලින් මුදල් උපයනවා. අපිට අන්තිමට නුවන්ගේ මේ CD එකේ වගේ අපි ලියූ ගීතයේ අයිතියවත් නැහැ. මේවාට විරුද්ධව බුද්ධිමය දේපළ නීතිය ක්‍රියාවට නගන්න අපිටත් ලූෂන්ට වගේ කොන්දක් ඕනේ.”ජෝජ් රොබ්සන් ද සිල්වාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>31</day>
    </date>
    <link>http://www.silumina.lk/2014/08/31/_art.asp?fn=av1408317</link>
    <topic>මා කැමැතිම කාන්තාවෝ</topic>
    <author>තුෂාරි නේරංජා වික්‍රමසිංහ</author>
    <content>මා කැමැතිම කාන්තාවෝඅර්ජුන් කමලනාත්  සංඝමිත්තා තෙරණියබුදුන් වහන්සේ ගේ බුද්ධත්වයට උපකාර කළ ජය ශ්‍රී මහා බෝධින් වහන්සේ ගේ දක්ෂිණ ශාඛාවේ අංකුරයක් මෙරටට සඝමිත් තෙරණිය රැගෙන ආවේ බුද්ධධර්මය මේ ලක්බිමේ පැතිරවීමේ අරමුණෙන්. එවන් ධර්මයක් ලක්වැසියනට ලබා දෙමින් ජය ශ්‍රී මහා බෝධින් වහන්සේ ජීවමාන බුදුන් වහන්සේ මෙන් සුරැකීමට සඝමිත් තෙරණිය අපට අවස්ථාව හිමිකර දුන්නා.ඒ ගෞරවය සඝමිත් තෙරණියට අපි ලබාදිය යුතුමයි.හේමමාලා කුමරියදළදා වහන්සේ ලක්දිවට තම පණ මෙන් සුරැකගෙන ඇය පැමිණියා. ඒ උතුම් කාර්යයට හැමදාමත් ඇය පිදුම් ලැබිය යුතුයි.විහාරමහා දේවියතමන්ගේ පුතාට (දුටුගැමුණු රජුට) මේ රට එක්සේසත් කරන්නට අභීතව නිර්භයව ශක්තිය දුන් මාතාව ඇයයි. එනිසා ඇයට අප ජාතියේ ගෞරවය හැමදාමත් නොඅඩුව හිමිවිය යුතුයි.සිරිමාවෝ බණ්ඩාරනායක මැතිනියඑතුමිය ලෝකයේ ප්‍රථම අගමැතිනිය. ඒ වගේම ලංකාව වෙනුවෙන් විශාල දේශපාලන පෙරළියක් කළ කාන්තාවක්. 1972 දී ජනරජ ව්‍යවස්ථාව හදලා ජනතාව වෙනුවෙන් අපේ රටේ දේ අපේමයි කියන දේ ඇති කරන්න වෙර දරපු නායිකාවක්.තෙරේසා මවුතුමියඅසරණයන්ට සරණ වෙමින් ඇය ලොව පුරා ගෙන ගිය වැඩපිළිවෙළ කවුරුත් දන්නවා. ඇයව අදටත් කවුරුත් අගය කරනවා. ඇය පිළිබඳ මතකය අප තුළ සදානුස්මරණීයයි. ඇගේ මිනිසත් බවේ ගුණ සුවඳ හැමදාමත් අප තුළ රැ‍ඳෙනවා.ඩයනා කුමරියඩයනා කුමරිය රජ පෙළපතක සිටියත් ඇය පොළොවේ පය ගැසු කාන්තාවක්. ඇය තුළ ලොකුකම් තිබුණේ නැහැ. අසාධාරණය ගැන නොබියව කතා කළා. ඇගේ මරණය පවා ඉක්මන් වුණේ ඒ නිසා බවයි මගේ හැඟීම. දුප්පත් ජනතාව වෙනුවෙන් රෝගීන් වෙනුවෙන් විශාල වැඩ කොටසක් කළ කාන්තාවක් ඇය.ජුලියා රොබට්ස්ඇය රඟපෑ ‘ප්‍රිටි වුමන්’ චිත්‍රපටය බලලා මම හොල්මන් වුණා. ඒ දිහා ඇස් නොපියා මම බලා සිටියා. ඒ මගේ කුඩා අවදියේ. ඇගේ අති විශිෂ්ට රංගනයත් සුන්දර රුවත් තවමත් මා වසඟයට පත් කරනවා.බෙනාසීර් භූතෝඇය මුස්ලිම් සමාජයකින් ආ දේශපාලනයේ ඉදිරියටම ගිය කාන්තාවක්. ඇය පකිස්ථානයේ අගමැතිනියව සිටියා. ත්‍රස්තවාදී බෝම්බයකින් ඇය මියගියත් ඇය ඇගේ ජනතාව වෙනුවෙන් දැක්වූ ආදරය, කැපවීම ගැන මම සතුටු වෙනවා. ඒ වගේම ඇය ප්‍රියමනාප කාන්තාවක්.ඇන්ජලීන් ගුණතිලකඇගේ හඬට සමකළ හැකි හඬක් සිනමා කර්මාන්තයේ තවම බිහි වී නැහැ. එදා සිට අදටත් ඇයට තිබෙන රසික ප්‍රසාදය අඩුවී නැහැ. හැමදාමත් ඒ හඬට මම වශී වෙනවා. ඒතරම්ම ඒ හඬට මම කැමැතියි.ශ්‍රියානි කුලවංශඇය ක්‍රීඩිකාවක ලෙස ලංකාවට ගෙන ආ කීර්තිය අපි අගය කළ යුතුයි. අදටත් ඇය ක්‍රීඩාවෙන් සමුගෙන සිටියත් අපේ රටේ ක්‍රීඩා කරන දුවා දරුවන් වෙනුවෙන් කරන සේවය සුළුපටු නැහැ. එය මම හැමදාමත් අගය කරනවා.තුෂාරි නේරංජා වික්‍රමසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>31</day>
    </date>
    <link>http://www.silumina.lk/2014/08/31/_art.asp?fn=av1408318</link>
    <topic>කරුවලගස්වැව මිල්ටන් පෙරේරා සහ පුත්‍රයා</topic>
    <author>- ඉන්ද්‍රචාප</author>
    <content>කරුවලගස්වැව මිල්ටන් පෙරේරා සහ පුත්‍රයාඉන්ද්‍රචාපගේ ‘සමීප රූපය'ට පසුගිය සතියේ දිනපතා පුවත්පතක පළ වූ අපූරු ඡායාරූපයක් හසුවේ. ඡායාරූපය සමඟ වූ ප්‍රවෘත්තියෙන් කියවුණේ, ටෙස්ට් ක්‍රිකට් දිවියෙන් සමුගන්නා මහේල ජයවර්ධනට සුබපැතුම් එක්කළ ඈත දුර බැහැර කරුවලගස්වැව ප්‍රදේශයේ ක්‍රීඩාලෝලියකු තම නිවෙස ඉදිරිපිට මහේල වෙනුවෙන් ඔහුට සුබ පතමින් බැනරයක් තනවා ප්‍රදර්ශනය කිරීමේ පුවතයි. මේ ක්‍රීඩා ලෝලියාගේ නම මිල්ටන් පෙරේරායි. ක්‍රිකට් ක්‍රීඩාවේ මහත්වරුන්ට ආදරය කරන දහස් සංඛ්‍යාත ක්‍රීඩා ලෝලීන් නගරාශ්‍රිතව පමණක් නොව ඈත දුර බැහැර ගම්දනව්වල ද සිටින බවට අපූරු නිදසුනකි. කරුවලගස්වැව මිල්ටන් පෙරේරා, ඔහුගේ පුතු හා බිරිය.ඉදිකිරීමක් සඳහා අත්වැඩ කිරීමෙන් උපයාගත් රුපියල් දහසක පමණ මුදලක් මිල්ටන් තම ප්‍රියතම ක්‍රීඩකයා වෙනුවෙන් වැය කළේය. රුපියල් දහසක් ඔවුනට කෙතරම් විශාල මුදලක් ද? එහෙත් මහේල කෙරෙහි මේ අපූරු සාමාන්‍ය මිනිසා තුළ උපන් ආදරය රුපියල් දහසකින් අගය කරන්නට නොහැකි බව අපට කියාදුන්නේය. මේ සිදුවීමේ සුන්දරතම සිදුවීම පිළිබඳ ඉන්ද්‍රචාපට වාර්තා වන්නේ, පුවත්පත් වාර්තාවකින්ම ඡායාරූප ද සහිතව කියවන්නට ලැබුණු කතන්දරයකිනි. මිල්ටන් මහේල වෙනුවෙන් දැක්වූ කෘතවේදීත්වය පිළිබඳ පින්තූර කතාවෙන් හදවත සසල වූ කාන්තාවක් අගනුවර වූවාය. ඕ අන් කවරෙකුත් නොව, මහේලගේ ගමන් සගයා වූ කුමාර් සංගක්කාරගේ බිරිය යෙහාලිය. කරුවලගස්වැව මිල්ටන් පෙරේරාට තම සැමියාගේ අතිජාත මිත්‍රයා වෙනුවෙන් කළ හැකි ලොකුම උපකාරයක් කිරීමට ඈ මැදිහත් වූවාය. ඈ මහේල සමුගත් ඉනිම ක්‍රීඩා කළ දිනයේ දී මිල්ටන්, ඔහු‍ පුතු හා බිරිය කරුවලගස්වැව සිට කොළඹ සිංහල ක්‍රීඩා සමාජ පිටියට ගෙන්වාගෙන තරගය නරඹන්නට පමණක් නොව, ඔවුනට මහේල සමඟ මෙන්ම සංගා සමඟ ද කතාබහ කරන්නට වාසනාව උදාකර දුන්නාය. සංගක්කාර මාමාගෙන් මිල්ටන්ගේ කුඩා පුතුට ක්‍රිකට් ආම්පන්න කට්ටලයක් ද තෑගි ලැබුණු බව සමීප රූපයට හසුවිය.ක්‍රිකට් ක්‍රීඩාව සුපිරි ක්‍රීඩාවක් යයි හැඳින්වූවත්, ක්‍රීඩා කරන්නේ මිනිසත්කම හඳුනන මිනිසුන් බවත්, ඔවුන් වෙනුවෙන් ඔවුනගේ ළබැඳියන්ට තරාතිරම නොතකා පෙරළා ආදරය කිරීමට ක්‍රීඩකයන් වෙනුවෙන් ඔවුන්ගේ බිරින්දෑවරුන් ඉදිරිපත් වීම ද සංවේදී හදැතියන් අප අතර සිටින බවට කදිම නිදසුනක් යයි ඉන්ද්‍රචාපට සිතේ. සංගා, මහේල යෙහාලි මෙන්ම කරුවලගස්වැව, මිල්ටන්, ඔහු බිරිය හා පුතු ද සැබෑ මිනිසත්බව ප්‍රදර්ශනය කළ චරිත කිහිපයක් යයි පවසමි.අම්මාවරුන් තරම් අපි හැමෝගෙම ජීවිත එක්ක බැඳුණු අවියෝජනීය ආදරයෙන්, සෙනෙහසින් වෙළුණු වෙනත් චරිතයක් පිළිබඳ අපට සිතාගැනීමටත් අපහසුයි. ඕනෑම දරුණු හිත් ඇති අපරාධකාරයෙකුගෙ වුවත් ප්‍රාර්ථනය වන්නේ අම්මා බුදුවේවා, අම්මා නිවන් දකිත්වා යන පැතුමයි. ‘වෙස්සන්තර ජාතකයේ කවි ලියූ ජනකවියා වුවත් අවසන දරුවන් ලවා ප්‍රාර්ථනා කරවන්නේ සතර අපාවල නොඉපිද නිවන් දකින් අම්මා යනුවෙනුයි.ඉන්ද්‍රචාපගේ සමීප රූපයට මේ දිනවල අම්මා පිළිබඳවම නිර්මාණය වූ කලා කෘති ද්වයක් පිළිබඳ අසන්නට, දකින්නට ලැබිණ. පළමු අම්මා හමු වූයේ කොළඹ කමතේදීය.'අම්මා එනතුරු’ පද්‍ය කාව්‍ය සංග්‍රහය සමඟ බණ්ඩාරනායක අනුස්මරණ ජාත්‍යන්තර සම්මන්ත්‍රණ ශාලා පරිශ්‍රයේ පිහිටි කමතට පැමිණියේ බණ්ඩාර ඇහැලියගොඩ නිර්මාණකරුවායි. මහරගම යූත් ශාලාවේදී පසුගිය ඉරිදා සැඳෑ යාම‍ෙය් දී ඉන්ද්‍රචාපට දෙවන අම්මා හමුවන්නේ උපුල් සාන්ත සන්නස්ගල පුතු ජනගත කරනු ලැබූ අම්මා නම් නවකතාව එළිදැක්වූ සන්ධ්‍යාවේදීයි. ගමට කලින් හිරු මුළුතැන්ගෙට වඩිනා යනුවෙන් සුනිල් දයානන්ද කෝනාර ‍ෙග්ය පද රචකයා ගේ අර්ථාන්විත වදන් පෙළ ගායක දිවුල්ගනේ ගයනු ලැබූ මවුගුණය උතුරා ගිය ස්වරය සිහිපත් කරමින් බණ්ඩාරගේ ‘අම්මා එනතුරු’ මෙන්ම උපුල් සාන්ත සන්නස්ගලගේ ‘අම්මා’ ද එම ජනගත කිරීම්වලට සහභාගී වූ විශාල ප්‍රේක්ෂක පිරිස් හමුවේ කළ කෙටි අර්ථ විවරණ ද රසවිඳීම් ද ඉන්ද්‍රචාපගේ හදවත ද මවු ගුණයෙන් පුරවා ලූ බව කිවයුතුම වේ.පද්‍යයෙන් කීවද කතාවකින් කීවද, අවසාන ප්‍රතිඵලය වන්නේ මවු සෙනෙහස, මවු ගුණය පිළිබඳ හිත අද්දරක රැඳී ඇති අපරිමිත භක්තිමත් හැඟීම් තුළින් අප සැම අපගේ ළමා අවධියට රැගෙන යාමයි. උපුල් ගේ ‘අම්මා’ ජනගත වූ හවස්යාමයේ හමුවූ පූරකවරුන් ගේ භූමිකා ඔවුන් විසින් අපූරුවට රඟදක්වන ලද අතර, කෙටි දෙසුම්කරුවෝ ද තම කාර්යභාරයේ වගකීමකින් හා අපගේ හදවත්වලට ද දැනෙන ආකාරයට ඉටු කළ බව ඉන්ද්‍රචාපගේ හැඟීමයි.අම්මාවරුන් සමඟ හෝරා දෙකක් තුනක් හෝ නොව දින, සති, මාස ගණනක් වුව ගත කළ හැකි බව ඉන්ද්‍රචාපගේ කල්පනාවයි. ආදරයේ උල්පත වූ අම්මා ද දරුවන් වෙනුවෙන් හිඟා නොකා හිඟාකන අම්මලා ද බණ්ඩාරගේ මෙන්ම සන්නස්ගලගේ ද කවි අතර කතාව තුළ ජීවත් වන බව දනිමි.- ඉන්ද්‍රචාපකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>31</day>
    </date>
    <link>http://www.silumina.lk/2014/08/31/_art.asp?fn=av1408319</link>
    <topic>ගර්හිත කලාවක් නෙවේ...</topic>
    <author>සංවාදය - අසංක දේවමිත්‍ර පෙරේරා</author>
    <content>ගර්හිත කලාවක් නෙවේ...මහාචාර්ය සුනිල් ආරියරත්න‘විරුද සහ විරිදු’ සැප්තැම්බර් 2දා එළිදකී’විරිදු’ යන වදන ඇසූ විගසින් අප මතකයට නැඟෙන්නේ ඉතා රමණීය වූත්, මධුර වූත් ගායන විශේෂයකි. කලින් කල විවිධ සමාජ ප්‍රවණතා හමුවේ නොයෙක් හැලහැප්පීම්වලට බඳුන් වූ විරිදු කලාව අද වන විට පවතින්නේ අභාවයට යමිනි. වත්මන් පරපුරට විරිදු යන වදන පවා ආගන්තුකය.මහාචාර්ය සුනිල් ආරියරත්නයන් ‘විරුද සහ විරිදු’ නමැති සිය නවතම පර්යේෂණාත්මක කෘතිය පාඨකයා වෙත ඉදිරිපත් කරන්නේ මෙබඳු වටපිටාවකය. ඒ නිමිත්තෙන් ‘විරිදු සැඳෑව’ නම් විරිදු සන්ධ්‍යාවක් සැප්තැම්බර් 02 වැනිදා පස්වරු 4.00 සිට 6.00 දක්වා කොළඹ මහජන පුස්තකාල ශාලාවේ දී පැවැත්වේ.සුනිල් ආරියරත්නයන් සමඟින් අප මෙම සංවාදයට එළඹෙන්නේ එකී කාර්යය මුල් කරගනිමිනි.* ඔබේ නවතම ශාස්ත්‍රීය ග්‍රන්ථය නම් කොට තිබෙන්නේ ‘විරුද සහ විරිදු’ නමින්. ‘විරිදු’ ගැන අප අසා තිබුණත් ‘විරුද’ අපට නුහුරු ආගන්තුක වදනක්. මේ පිළිබඳ හැඳින්වීමක් කරමින්ම මේ කතාබහ අරඹමු..?විරුද කියන්නේ ප්‍රශස්ති කාව්‍යවලට කියන තවත් නමක්. එතකොට විරිදු කියන්නෙත් ගීත විශේෂයක්. මෙතැනදි වඩාත් වැදගත් වෙන්නේ විරිදු කියන දේ. නමුත් විරිදු පිළිබඳ ශාස්ත්‍රීය ලිපියක් හෝ අඩුම තරමින් පේළි පහක කෙටි සටහනක් හෝ කොහෙවත් ලියැවිලා නැහැ. මම මේ පොත පටන් ගන්නෙම අතීතයක් නැති වර්තමානයකුත් නැති, අනාගතයකුත් නැති ගායන වර්ගයක් කියලා.* එබඳු නිර්ණායකයක් දෙන්නට හේතුව...?ඉතිහාසයක් නෑ කියන්නේ මේකෙ සුලමුල කවුරුත් දන්නේ නැහැ. වර්තමානයක් නෑ කියන්නේ අද ඇත්තටම ‘විරිදු’ භාවිතයේ නැහැ. ඊළඟ කාරණය, බයිලා ගායකයකු වෙන්න, ජන ගී ගායකයකු වෙන්න පෙරුම්පුරන රටේ විරිදු ගායකයකු හෝ ගායිකාවක වෙන්න සිහින මවන අය පස් හය දෙනකුට වඩා නැතිව ඇති. ඒකයි මම කිව්වේ මේකට අනාගතයක් නැහැ කියලා. එතකොට මේ කාලත්‍රයේම විරිදු පිළිබඳ තියෙන්නේ අවිනිශ්චිත ස්වභාවයක්. එහෙත් එහෙම ගී විශේෂයක් තියෙනවා.* ‘විරුද’ පිළිබඳ දත්තයනුත් ඔබ මේ කෘතියට ඇතුළත් කොට තිබෙනවා..?විරුද හෙවත් ප්‍රශස්ති ගී ගැන කතා නොකර අපට විරිදු ගැන කතා කරන්න බැහැ. ඇත්තටම විරිදු යන පදය හැදෙන්නෙත් විරුද කියන වචනයෙන්. අපේ රටේ රජවරු තමන්ගේ ගුණ ගායනා කරවාගන්න යොදා ගත් ගායන ක්‍රමයක් තමයි විරුද නැතිනම් ප්‍රශස්ති කියන්නේ. ඒ ප්‍රශස්ති ගායනා කළ අයට කිව්වේ වන්දි භට්ටයෝ කියලා. රජ්ජුරුවන්ගෙන් වැටුප් ලබපු, රජ්ජුරුවන් වෙනුවෙන් ගීත ගයපු අය.* අද කාලේ අර කඩේ යනවා කියන්නේ..?හරියට හරි. එදත් එහෙම පිරිසක් හිටියා. අදත් ඉන්නවා. මේ සම්බන්ධයෙන් ලියැවුණ පළමුවැනි ග්‍රන්ථය තමයි ‘පැරකුම්බා සිරිත’ කියන්නේ. ඒක කෝට්ටේ යුගයේ හයවැනි පරාක්‍රමබාහු රජ්ජුරුවන් වෙනුවෙන් රචනා කරපු පොතක්. අපට අවුරුදු දෙදහස් ගණනක කවි ඉතිහාසයක් තියෙනවා. ඒ කාව්‍ය ඉතිහාසයේ තිබෙන අති විශේෂ කෘතියක් තමයි මේ 16 වැනි ශත වර්ෂයේ රචනා වන ‘පැරකුම්බා සිරිත’ කියලා කියන්නේ. මම මගේ පර්යේෂණ කෘතියේ දී තර්ක කරනවා මේක කවි පොතක් නෙවේ කියලා. මේක ගීත පොතක්. මෙය තමයි ‍අපේ ඉතිහාසයේ ලියැවෙච්ච පළමු ගීත පොත.* ඇයි ‍ඔබ එවැනි තර්කයක් ගොඩනඟන්නේ?ඒ තාක් ලියවුණ කවි පොත් වගේ නෙවෙයි, මේ කවි පොත ලියන්නේ ගායනා කරන්නමයි. ගේය කාව්‍යය. ඒක තමයි හරි වචනය. ඒ කියන්නේ ගයන්නම රචනා කරන ලද පළමුවැනි පොත.* සංගීතය, ගායනය පිළිබඳ ඔබට තිබෙන දැනුමත් එක්කද මේ හඳුනාගැනීම සිදුකරන්නේ..?ඔව්.. සංගීතය පිළිබඳ දැනුමයි, සාහිත්‍ය පිළිබඳ දැනුමයි. සැලළිහිණි සංදේශය, මයුර සංදේශය, පරෙවි සංදේශය ගායනා කරන්නට ඇති. නමුත් “පැරකුම්බා සිරිත” කියවීම සඳහා නෙමෙයි හයවැනි පරාක්‍රමබාහු රජතුමා ඉදිරියේ ගායනා කරන්නට ලියැවෙච්ච බවට සාක්ෂි තියෙනවා. එතකොට මේක ගද්‍ය රචනයක් නොව අපේ රටේ මුල්ම ගේය කාව්‍යය කෘතිය කියන එකයි මගේ තර්කය වන්නේ. අපේ රටේ හයවැනි පරාක්‍රමබාහු රජු‍ෙග් ඉඳලා ශ්‍රී වික්‍රම රාජසිංහ රජු දක්වා රජවරු ගණනාවක් වෙනුවෙන් විරුද කාව්‍යය රචනා වුණා. ගේය කාව්‍ය රචනා වුණා.* රාජ සභාවේ මේ වන්දි භට්ටයන් වෙනුවෙන් විශේෂිත ආයතනයක් පවා තිබුණා..?ඔව්. එය හැඳින්වූවේ කවිකාර මඩුව කියායි. දැන් අදටත් නුවර තියෙනවා කවිකාර වීදිය කියලා පාරක්. ඒ පාරේ තමයි මේ කවිකාරයෝ පදිංචි වෙලා හිටියේ.* සිංහලේ අවසන් රාජධානි‍ෙය් බිඳ වැටීමත් එක්ක රාජ සභාවත් අහෝසි වෙනවා..?ඔව්. මේ රාජ පරම්පරාව ශ්‍රී වික්‍රම රාජසිංහ රජුගෙන් අවසන් වෙනවා. ඉංග්‍රීසින් මේ රට අල්ලාගන්නවා. එතකොට අර විරුද ගායනා කරපු, ප්‍රශස්ති ගායනා කරපු කවිකාරයන්ට යන එන මං නැතිවෙනවා. විරිදු බිහිවෙන්නේ අන්න එතැනින් තමයි. මේ විරිදු කියන වචනය හැදෙන්නේ අර විරුද කියන එකේ ඉස්පිලි, පාපිලි එහෙ‍ට මෙහෙට වෙලා. ඒක නිසා තමයි මම මේ පොත ‘විරුද සහ විරිදු’ කියා නම් කළේ.* එතකොට විරිදු කියන්නෙත් ප්‍රශස්ති ගායනාව තමයි..?විරුද ගී කියපු කණ්ඩායම්වලට යන එන මං නැතිවුණාට පස්සේ ඒ ගොල්ල පටන් ගන්නවා ප්‍රභූවරු, මුදල් තිබෙන අය ගාවට ගිහින් ගී ගයන්න. මුලින් විරුද ගායනා කළේ උඩැක්කි, පන්තේරු වගේ ඒවා වාදනය කරමින්. නමුත් ඔවුන් විරිදු ගායකයන් බවට පත්වෙන කොට ඒ අයගේ වාද්‍ය භාණ්ඩය වුණේ රබාන, රාජසභාවේ විරුද ගායනා කළ අය එය කළේ බොහොම සම්භාවනීය විදිහට. නමුත් තවදුරටත් ඒ සම්භාවනීයත්වය රැඳී සිටින්නේ නැහැ. මේ රබානත් අරගෙන ධනවතුන්ගේ ගෙවල් ඉස්සරහට ගිහිල්ලා, රබාන වාදනය කරලා කීයක් හරි ඉල්ල ගන්න ඔවුන් පෙලඹුණා. ඇත්තටම යාචකයන් බවට පත්වුණා. විරුදකාරයා විරිදුකාරයා බවට පත්වෙන කොට ඊට එක් ‍ෙවනවා යාචක ස්වරූපයක්.* විරිදුව හැඳින්වෙන්නේ චූල සම්ප්‍රදායක් ලෙසද, නැතිනම් ගර්හිත කලාවක් ලෙස ද..?දැන් බයිලාව ගර්හිත කලාවක් වුණා. විරිදුව ගර්හිත කලාවක් වුණේ නෑ. නමුත් ප්‍රබුද්ධ කවීන් විරිදුව සේවනය කළේ නෑ. විරිදුව ගණන් ගත්තේ නෑ. ඒකයි. විරිදුවේ තියෙනවා අනන්‍යතාවයක්. ඒ අනන්‍යතාව තමයි රබාන. නාඩගම් ගීතයක් කවදාවත් ගායනා කරන්න බෑ මද්දලයක් ගහන්නේ නැතිව. ඒවගේ තමයි විරිදුවක් ගායනා කරන්නේත් නෑ කවුරුවත් රබානක් නැතිව. ඇත්තටම මගේ පොතේ මේ රබාන ගැනත් ටිකක් දීර්ඝව කරුණු ගෙන හැර දක්වලා තියෙනවා.* ඒකට හේතුව...?අපේ රටට බොහෝ සංගීත භාණ්ඩ ආවේ ඉන්දියාවෙන්. එහෙම නැති සංගීත භාණ්ඩ තිබෙන්නේ කීපයයි. එයින් එකක් තමයි රබාන. රබාන කියන්නේ මැලේසියානු වචනයක්. 13, 14 වැනි ශතවර්ෂවල නිමැවුණ අපේ පැරැණි බිතුසිතුවම්, ලී කැටයම්වල තමයි මුලින්ම අපට රබාන දකින්න ලැබෙන්නේ. ඒ අත් රබාන. රබන් වර්ග දෙකයි නේ අත් රබාන හා බංකු රබාන කියලා. විරිදු කියන්නේ අත් රබාන වයමින්. අපේ චිත්‍රවල තියෙන්නේ අත් රබාන. රබන් උපන් කතා වැනි ජනප්‍රවාදවලින් තමයි කියැවෙන්නේ මැලේසියාවේ තිබුණ අත් රබාන අපට ආවා කියලා. විජයබාහු රජ්ජුරුවන්ගේ විවාහ මංගල්‍යයේ දී තමයි මුලින්ම රබාන වාදනය කළා කියලා ජනප්‍රවාදයේ කියන්නේ.* එය පිළිගත හැකිද..?ජනප්‍රවාදයක් වුවත් අපට එය පිළිගන්නට සිදු වෙනවා. මොකද විජයබාහු රජ්ජුරුවෝ කසාද බැඳලා තියෙන්නේ තිලෝකසුන්දරී කියලා මැලේසියානු කුමාරිකාවක්. ඒ නිසා අපට හිතන්න පුළුවන් මුල් වතාවට මේ රබාන වාදනය කරන්න ඇත්තේ ඒ මඟුල් ගෙදරයි කියලා. එතැනින් එහාට තමයි මේ රබාන භාවිතයට ඇවිත් තියෙන්නේ. හැබැයි පුදුමයකට වගේ පරංගි රබාන වාදනය කරලා තියෙනවා. බයිලා ගීතවලට ඉලෙක්ට්‍රොනික් වාද්‍ය භාණ්ඩ යොදා ගන්නේ දැන්නේ. නමුත් ආරම්භයේ බයිලා ගීවලට වාදනය කළේ රබාන. එතකොට 13, 14 වැනි ශතවර්ෂවල විජයබාහු රජ්ජුරුවන්ගේ කාලයේ රබාන ලංකාවට ආ බවට ඓතිහාසික සාධක තිබෙනවා ඇම්බැක්කේ ලී කැටයම්වල. යාපහුවේ තියෙනවා රබාන.* ගීත පමණක්ම නොවේ එකල ග්‍රැමෆෝන් තැටිවලට නැඟුණේ. මේ ඊට හොඳ නිදසුනක්..?ඔව්.. තුන් සූත්‍රය, කරණීය මෙත්ත සූත්‍රය, එතකොට අනගාරික ධර්මපාල තුමාගේ කතා, වලිසිංහ හරිශ්චන්ද්‍රයන්ගේ කතා, විකට ජවනිකා, නාට්‍ය, වන්නම් මේ ඔක්කොම ග්‍රැමෆෝන් තැටිවල තියෙනවා. මේවා අතරට විරිදුත් ගායනා කළා. එච්.එම්.වී. සහ කොලොම්බියා තැටි යටතේ. අපේ ප්‍රථම ග්‍රැමෆෝන් විරිදු ගායිකාව තමයි රුක්මණී දේවී. ඇය “සිරිබුද්ධ ගයා විහාරේ” කියලා ජනප්‍රිය වෙනකොට මේ විරිදුත් ජනප්‍රිය වුණා. “ලොවේ දසත පූජිත ගරු” කියන විරිදුව තමයි රුක්මණී එලෙස මුලින්ම ගැයුවේ.* විරිදුව ජනතාව අතරට ගෙන යාම උදෙසා ගුවන්විදුලියත් දායකත්වය සැපයූවා නේද..?1930 දශකයේ ගුවන්විදුලියෙන් ආරම්භ කරනවා ජන ගී එක්රැස් කිරීමේ වැඩසටහනක්. ඒ අතරේ ජන ගී වැඩසටහනත් ප්‍රචාරය කිරීමට පටන් ගන්නවා. ඒ ජන ගී අතරේ විරිදුත් ප්‍රචාරය කරනවා. ඒවා රෙකෝඩින් නෙවෙයි සජීවීව. ඒ අනුව ආදිතම විරිදු ගී ගායකයා තමයි සිරි අයියා නොහොත් යූ.ඒ.ඇස්.පෙරේරා. එයා තමයි බණ සහ අවවාදාත්මක විරිදු ගායනා කළේ. ඒ වගේම ඔහු තමා ගැමි කතා මුල් වරට විරිදුවෙන් කියන්න පටන් ගත්තේ. ඇත්තටම සිරි අයියව ගුවන්විදුලියට බඳවාගෙන තියෙන්නෙත් ආනන්ද විදුහලේ විරිදු කියනවා අහලා. ගුවන්විදුලියේ ප්‍රථම විරිදු ගායිකාව ශ්‍රීමතී පෙරේරා. ඔවුන් දෙදෙනාගේ ඩුවට්ස් පවා තියෙනවා.* “කපටි ආරක්ෂකයා” චිත්‍රපටයේ “ආදි කාලේ අ‍ෙප් සීයලා'’ කියන විරිදු ගීතයත් සමඟින් විරිදුව සිනමාවටත් සේන්දු වෙනවා...?ඔව්.. ඊට පස්සේ ‘සුජාතා’ චිත්‍රපටයේ “මෙන්න මැණිකේ”, “දෙයියන්නේ රටේ”, “හිමේ සමන් දෙවි පිහිටෙන්”, “රේඛාව” චිත්‍රපටයේ “අනුරාපුර පො‍ෙලාන්නරුව” වැනි විරිදු ගීත ඉතා ජනප්‍රිය වුණා. පරණ කාලේ අපේ සීයලා තබ්ලා එකක් වාදනය කරලා තමයි ගායනා කර තිබෙන්නේ. ඊළඟට සුජාතා චිත්‍රපටයෙත් එහෙමයි. රේඛාව චිත්‍රපටයේ සියලුම ගීත පටිගතකළේ මදුරාසියේ වුණාට “අනුරාධපුර පොලොන්නරුව” ගීතය පටිගත කළේ රජයේ චිත්‍රපට අංශයේ දී. ඒ විරිදු වාදනය කරලා තියෙන්නේ ජී.ඇම්.පියදාස. අයිවර් ඩෙනිස් ගයපු එම ගීතය තමයි මෙරට සිනමාවේ හොඳම විරිදු වාදනය සේ සැලකෙන්නේ.* ඔබේ විග්‍රහයට අනුව විරිදු කලාවට දිගු ඉතිහාසයක් තිබෙනවා. එහි ස්වර්ණමය යුගය කුමක්ද..?1950 දශකය. අන් බොහෝ කලාංග අබිබවමින් ජනාදරයට පත්වූයේ විරිදු. එහි පුරෝගාමින් වුණේ ජී.ඇම්.පියදාස, සහ ආනන්ද කවිරත්න යන දෙන්නා. එයිනුත් වඩා සුවිශේෂයි ජී.ඇම්.පියදාස. මොකද ඔහු 1954 දි මුල්වතාවට විරිදු මාසික සඟරාවක් පටන් ගන්නවා විතරක් නෙවෙයි ඒක අඛණ්ඩව ඔහු මියයන තුරුම පවත්වාගෙන යනවා. කතුවැකිය, කර්තෘට ලියුම්, පැන පිළිතුරු විතරක් නෙවේ දැන්වීම් පවා ලියලා තියෙන්නේ විරිදුවෙන්. එතකොට ජී.ඇම්.පියදාස සහ ආනන්ද කවිරත්න විරිදු තාරකා බවට පත්වෙනවා. මේ යාචකයා අතේ තිබුණ විරිදුව ගුණසේන සමාගමේ ලිහිණි පොතක් හැටියට එළිදකිනවා ‘විරිදු සුරල්’ නමින්. එය සම්පාදනය කරන්නේ ආනන්ද කවිරත්න.* මම හිතන්නේ කොළඹ යුගයේ ප්‍රකට කවියන් කීප දෙනකු පවා ඔය කාලේ විරිදු ගී රචනයට පිවිසෙනවා...?ගාල්ලේ ජෝන් රාජදාස, මාකඳුරේ ගුණවර්ධන, කරුණාරත්න අ‍බේසේකර, චිත්‍රානන්ද අබේසේකර වැනි කොළඹ යුගයේ කවීන් විරිදු ලියන්න පටන් ගන්නවා. අදටත් විරිදුව ගැන කියන්න තියෙන්නේ එහි පොහොසත්ම කාලය 50 දශකය කියලයි. ආනන්ද කවිරත්න සහ ජී.ඇම්.අජිත් පොලීසියට, මහා භාණ්ඩාගාරයට, ලේක්හවුසියට ගිහින් හිටිවන විරිදු ගී ගායනා කළ බවට වාර්තා තිබෙනවා. ඒ දෙන්නා ආයතනයකට ගිහින් විරිදු සංදර්ශනයක් පවත්වන එක අද සුපර් ස්ටාර් ‍කෙනෙක් ඇවිත් සින්දු කියනවා වගේ තමයි. නමුත් ඔවුන් දෙදෙනාගේ අභාවයත් සමඟ ඒ තත්ත්වය නැතිවී ගියා.* දයා නෙල්ලම්පිටිය සහ සේන ෆොන්සේකා නූතන විරිදු කලාවට නව ප්‍රාණ වායුවක් පිඹි ශිල්පීන් දෙපළක්..?බොහෝ විට විරිදු ගායකයන් විසින්ම තමයි තමන් ගායනා කළ විරිදු රචනා කරගත්තේ සහ රබාන වාදනය කළේ. නමුත් සේන සහ දයා කවදාවත් රබන් වාදනය කළේ නෑ. කවදාවත් විරිදු රචනා කළේත් නෑ. ඒ අය වෙන අයගෙන් තමයි විරිදු රචනා කරවා ගත්තේ. හැබැයි විරිදුවේ තිබුණ සාම්ප්‍රදායික තනු වෙනුවට ඔවුන් අලුත් තනු නිර්මාණය කරගත්තා. ප්‍රකට කවියකු වන මර්වින් සේනාරත්නත් විරිදු තනු හදලා, විරිදු ලියලා තියෙනවා. ඒ වගේම සමහර විරිදුවල අප දකිනවා ස්ථායි සහ අන්තරා කොටස්. දැන් අතුල රන්සිරිලාල් ලියූ විරිදුවක් තියනවා “බුද්ධ සරණේ සරණින්” කියලා එහි තුළ ඒ ලක්ෂණ දකින්නට ලැබෙනවා.* ජාතික ගුවන්විදුලියෙන් විරිදු කලාවට හොඳ තල්ලුවක් දුන්නා වගේම විරිදු ගී ශිල්පීන් පරම්පරාවකුත් බිහි කළා. ඒත් අද එය අතීත මතකයක් පමණයි..?විරිදු ගායක, ගායිකාවන් දෙතුන් සීයක් කැඳවලා ඔඩිෂන් තියලා එයින් සමත් වූ පිරිසට විනාඩි 15ක වැඩසටහනක් ඉස්සර දුන්නා. මෑත කාලයේ විරිදුව ඉතිරි වෙලා තිබුණේ ඒ ගුවන් විදුලියේ විනාඩි 15ක කාල පරාසය තුළ. ඒත් මෙරට පෞද්ගලික ගුවන්විදුලි නාළිකා ආරම්භ කළාට පස්සේ ඒ සියලු වැඩසටහන් නැවතුණා. කොටින්ම එෆ්.එම්. නාළිකාවල ආගමනයෙන් පසුව විරිදුව අභාවයට ගියා කිව්වොත් නිවැරැදියි. මේ අතරේ විරුදුවට ක්ෂණික ප්‍රබෝධයක් ඇතිකරමින් ඇම්.වී.ගුණදාසයන්ගේ විරිදු බණ ආවා. ඒක අහම්බයක්. සිරිලක් ෆැන්සි හවුස් එකෙන් තමයි ඒ කාර්ය ආරම්භ වුණේ.* නැවතත් විරිදුවට යහපත් කාලයක් උදා වුණා...?ඔව්. ඊට පස්සේ ශ්‍රීමාලි ලේබලයෙන්, රන්සිළු ලේබලයෙන් කවි බණ කැසට් හය හත්සීයක් නිකුත් වෙනවා. ඒවා අමරදේව නන්දා මාලනී ඇතුළු, එච්.ආර්.ජෝතිපාල, මිල්ටන් පෙරේරා ඇතුළු සියලුම ගායක, ගායිකාවන්ගේ ආදායම් වාර්තා බිඳ හෙළමින් අලෙවි වෙනවා. ඒ තමයි විරිදුවේ ඇතිවූ අවසාන ප්‍රවණතාව. මේ කැසට් සඳහා ගී ගැයූ එකම ගායකයා වුණේ ඇම්.වී.ගුණදාස. ඔහු සකස් කර ගත්තා ඔහුටම ආවේණික ක්‍රමයක්. ඒ තමයි විරිදුව මැද්දෙන් ගද්‍යමය කොටසක් ගායනා කිරීම. ඊළඟට ආයෙත් විරිදුව. එය ඔහුටම ආවේණික වූ දෙයක්. මිනිස්සුන්ට ඒක දැනුණා.සංවාදය - අසංක දේවමිත්‍ර පෙරේරාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>31</day>
    </date>
    <link>http://www.silumina.lk/2014/08/31/_art.asp?fn=av14083110</link>
    <topic>සියලු දෙනා සමඟින් Step up; All In</topic>
    <author>කුමාර සිරිවර්ධන</author>
    <content>සියලු දෙනා සමඟින් Step up; All In2006 වසරේ ලොව පුරා තිරගත වූ ‘ස්ටෙප් අප්’ චිත්‍රපටය සමඟින් ඇරැඹි එම නමැති චිත්‍රපට පෙළේ පස්වැන්න. ‘ස්ටෙප් අප් - ඕල් ඉන්’ දැන් ලොව පුරා ප්‍රදර්ශනය වෙමින් තිබේ. 2006 වසරේදී තිරගත වූ ‘ස්ටෙප් අප’ චිත්‍රපට පෙළේ ‍පළමු වැන්නේ අධ්‍යක්ෂවරිය වූයේ ඈන් ෆ්ලෙචර් ය. ආදායම් වාර්තා තබමින් ප්‍රදර්ශනය වූ එම චිත්‍රපට පෙළේ දෙවැන්න. ජෝන් එම්. චු ගේ අධ්‍යක්ෂණයක් ලෙස 2008 වසරේදී තිරගත වූයේ ය.නර්තනයේ නියැළෙන තරුණ පිරිස් අතර ඇතිවන ප්‍රේමය සහ විවිධාකාර ගැටුම් තේමා කරගත් මෙම චිත්‍රපට පෙළේ තෙවැන්න ‘ස්ටෙ‍‍ෆ් අප් 3 ඩී’ 2010 වසරේදී තිරගත විය. එම චිත්‍රපට පෙළේ පළමු ත්‍රිමාන චිත්‍රපටය වූ එය ද අධ්‍යක්ෂණය කෙළේ එම්. චු ය. පළමු චිත්‍රපට දෙකටම වඩා සාර්ථක වූ මෙම චිත්‍රපටය රුසියාවේ තරුණ ප්‍රේක්ෂකයන්ගේ ද මහත් ආකර්ෂණයක් ලබාගත්තේ ය.‘ස්ටෙෆ් අප් 4; මියාමි හීට්’ ත්‍රිමාන චිත්‍රපටය 2012 ජූලි 27 දා ප්‍රදර්ශනය ඇරඹිණි. ස්කොට් ස්පියර්ගේ අධ්‍යක්ෂණයක් වූ එය ද ආදායම් වාර්තා පිහිටුවමින් ප්‍රදර්ශනය වූයේ ය.ලොව පුරා තරුණ පිරිස් ‘‍ස්ටෙෆ් අප්’ චිත්‍රපට පෙළ කෙරේ බෙහෙවින් ආකර්ෂණය වූයේ ඒවායේ අඩංගු වූ ප්‍රවේගකාරී නූතන නර්තන රටා නිසාම ය. දැන් එම චිත්‍රපට පෙළේ පස්වැන්න ‘ස්ටෙෆ් අප්; ඕල් ඉන්’ ඇමෙරිකාවේ ද ලොව අනෙකුත් රටවල ද සාර්ථකව ප්‍රදර්ශනය වෙමින් තිබේ.පසුගිය අගෝස්තු අට වනදා ප්‍රදර්ශනය ඇරඹූ මෙහි මුල් චිත්‍රපට හතරේ ම රඟපෑ ප්‍රධාන නළු නිළියන් එක්ව රංගනයෙන් දායක වීම කැපී පෙනෙයි. තම තමන්ගේ සිහින සැබෑකර ගනිමින් ජයග්‍රහණය අත්පත් කරගනු පිණිස ඔවුහු මෙහිදී එක් එක් කණ්ඩායම්වලට එරෙහිව තරග වඳිති.එහෙත් අමෙරිකාවේ පොප් සංස්කෘතිය හා චිත්‍රපට පිළිබඳ විචාරකයකු වූ සුල්තාන් ෂානා එලෙජෝ පවසා ඇත්තේ තරුණ පිරිස් මෙම චිත්‍රපටය කෙරේ යම් ගෞරවයක් දක්වනු ඇත කියායි. විචාරකයන් කුමක් පැවසුවත් සෑම විටෙකම ලොව සෑම රටකම ඔවුන් සහ ප්‍රේක්ෂකයන් සිටියේ එකම අදහසක නොවේ. එහෙයින් ම ඉතා හොඳ ආදායම් සහ‍ ප්‍රේක්ෂක ආකර්ෂණය ලබමින් ප්‍රදර්ශනය වන ‘ස්ටෙෆ් අප්’ චිත්‍රපට පෙළේ පස්වැන්න මේ වනවිට උතුරු ඇමෙරිකාවේ පමණක් ප්‍රදර්ශනය වෙමින් උපයා ඇති ආදායම ඩොලර් ලක්ෂ 65 කි. එය මේ වනවිට ‍බොක්ස් ඔෆිස් ලැයිස්තුවල පස් වැනි තැන රැඳී සිටියි.කෙසේ වෙතත් බටහිර සංගීතය හා නර්තනය ප්‍රිය කරන තරුණ පිරිසට ‘ස්ටෙෆ් අප්'; ඕල් ඉන්’ නවමු අත්දැකීමක් වන බව නිසැකය.කුමාර සිරිවර්ධනකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>31</day>
    </date>
    <link>http://www.silumina.lk/2014/08/31/_art.asp?fn=av14083112</link>
    <topic>ගර්හිත කලාවක් නෙවේ...</topic>
    <author>සංවාදය - අසංක දේවමිත්‍ර පෙරේරා</author>
    <content>ගර්හිත කලාවක් නෙවේ...මහාචාර්ය සුනිල් ආරියරත්න* ඔබේ නවතම ශාස්ත්‍රීය ග්‍රන්ථය නම් කොට තිබෙන්නේ ‘විරුද සහ විරිදු’ නමින්. ‘විරිදු’ ගැන අප අසා තිබුණත් ‘විරුද’ අපට නුහුරු ආගන්තුක වදනක්. මේ පිළිබඳ හැඳින්වීමක් කරමින්ම මේ කතාබහ අරඹමු..?විරුද කියන්නේ ප්‍රශස්ති කාව්‍යවලට කියන තවත් නමක්. එතකොට විරිදු කියන්නෙත් ගීත විශේෂයක්. මෙතැනදි වඩාත් වැදගත් වෙන්නේ විරිදු කියන දේ. නමුත් විරිදු පිළිබඳ ශාස්ත්‍රීය ලිපියක් හෝ අඩුම තරමින් පේළි පහක කෙටි සටහනක් හෝ කොහෙවත් ලියැවිලා නැහැ. මම මේ පොත පටන් ගන්නෙම අතීතයක් නැති වර්තමානයකුත් නැති, අනාගතයකුත් නැති ගායන වර්ගයක් කියලා.* එබඳු නිර්ණායකයක් දෙන්නට හේතුව...?ඉතිහාසයක් නෑ කියන්නේ මේකෙ සුලමුල කවුරුත් දන්නේ නැහැ. වර්තමානයක් නෑ කියන්නේ අද ඇත්තටම ‘විරිදු’ භාවිතයේ නැහැ. ඊළඟ කාරණය, බයිලා ගායකයකු වෙන්න, ජන ගී ගායකයකු වෙන්න පෙරුම්පුරන රටේ විරිදු ගායකයකු හෝ ගායිකාවක වෙන්න සිහින මවන අය පස් හය දෙනකුට වඩා නැතිව ඇති. ඒකයි මම කිව්වේ මේකට අනාගතයක් නැහැ කියලා. එතකොට මේ කාලත්‍රයේම විරිදු පිළිබඳ තියෙන්නේ අවිනිශ්චිත ස්වභාවයක්. එහෙත් එහෙම ගී විශේෂයක් තියෙනවා.* ‘විරුද’ පිළිබඳ දත්තයනුත් ඔබ මේ කෘතියට ඇතුළත් කොට තිබෙනවා..?විරුද හෙවත් ප්‍රශස්ති ගී ගැන කතා නොකර අපට විරිදු ගැන කතා කරන්න බැහැ. ඇත්තටම විරිදු යන පදය හැදෙන්නෙත් විරුද කියන වචනයෙන්. අපේ රටේ රජවරු තමන්ගේ ගුණ ගායනා කරවාගන්න යොදා ගත් ගායන ක්‍රමයක් තමයි විරුද නැතිනම් ප්‍රශස්ති කියන්නේ. ඒ ප්‍රශස්ති ගායනා කළ අයට කිව්වේ වන්දි භට්ටයෝ කියලා. රජ්ජුරුවන්ගෙන් වැටුප් ලබපු, රජ්ජුරුවන් වෙනුවෙන් ගීත ගයපු අය.* අද කාලේ අර කඩේ යනවා කියන්නේ..?හරියට හරි. එදත් එහෙම පිරිසක් හිටියා. අදත් ඉන්නවා. මේ සම්බන්ධයෙන් ලියැවුණ පළමුවැනි ග්‍රන්ථය තමයි ‘පැරකුම්බා සිරිත’ කියන්නේ. ඒක කෝට්ටේ යුගයේ හයවැනි පරාක්‍රමබාහු රජ්ජුරුවන් වෙනුවෙන් රචනා කරපු පොතක්. අපට අවුරුදු දෙදහස් ගණනක කවි ඉතිහාසයක් තියෙනවා. ඒ කාව්‍ය ඉතිහාසයේ තිබෙන අති විශේෂ කෘතියක් තමයි මේ 16 වැනි ශත වර්ෂයේ රචනා වන ‘පැරකුම්බා සිරිත’ කියලා කියන්නේ. මම මගේ පර්යේෂණ කෘතියේ දී තර්ක කරනවා මේක කවි පොතක් නෙවේ කියලා. මේක ගීත පොතක්. මෙය තමයි ‍අපේ ඉතිහාසයේ ලියැවෙච්ච පළමු ගීත පොත.* ඇයි ‍ඔබ එවැනි තර්කයක් ගොඩනඟන්නේ?ඒ තාක් ලියවුණ කවි පොත් වගේ නෙවෙයි, මේ කවි පොත ලියන්නේ ගායනා කරන්නමයි. ගේය කාව්‍යය. ඒක තමයි හරි වචනය. ඒ කියන්නේ ගයන්නම රචනා කරන ලද පළමුවැනි පොත.* සංගීතය, ගායනය පිළිබඳ ඔබට තිබෙන දැනුමත් එක්කද මේ හඳුනාගැනීම සිදුකරන්නේ..?ඔව්.. සංගීතය පිළිබඳ දැනුමයි, සාහිත්‍ය පිළිබඳ දැනුමයි. සැලළිහිණි සංදේශය, මයුර සංදේශය, පරෙවි සංදේශය ගායනා කරන්නට ඇති. නමුත් “පැරකුම්බා සිරිත” කියවීම සඳහා නෙමෙයි හයවැනි පරාක්‍රමබාහු රජතුමා ඉදිරියේ ගායනා කරන්නට ලියැවෙච්ච බවට සාක්ෂි තියෙනවා. එතකොට මේක ගද්‍ය රචනයක් නොව අපේ රටේ මුල්ම ගේය කාව්‍යය කෘතිය කියන එකයි මගේ තර්කය වන්නේ. අපේ රටේ හයවැනි පරාක්‍රමබාහු රජු‍ෙග් ඉඳලා ශ්‍රී වික්‍රම රාජසිංහ රජු දක්වා රජවරු ගණනාවක් වෙනුවෙන් විරුද කාව්‍යය රචනා වුණා. ගේය කාව්‍ය රචනා වුණා.* රාජ සභාවේ මේ වන්දි භට්ටයන් වෙනුවෙන් විශේෂිත ආයතනයක් පවා තිබුණා..?ඔව්. එය හැඳින්වූවේ කවිකාර මඩුව කියායි. දැන් අදටත් නුවර තියෙනවා කවිකාර වීදිය කියලා පාරක්. ඒ පාරේ තමයි මේ කවිකාරයෝ පදිංචි වෙලා හිටියේ.* සිංහලේ අවසන් රාජධානි‍ෙය් බිඳ වැටීමත් එක්ක රාජ සභාවත් අහෝසි වෙනවා..?ඔව්. මේ රාජ පරම්පරාව ශ්‍රී වික්‍රම රාජසිංහ රජුගෙන් අවසන් වෙනවා. ඉංග්‍රීසින් මේ රට අල්ලාගන්නවා. එතකොට අර විරුද ගායනා කරපු, ප්‍රශස්ති ගායනා කරපු කවිකාරයන්ට යන එන මං නැතිවෙනවා. විරිදු බිහිවෙන්නේ අන්න එතැනින් තමයි. මේ විරිදු කියන වචනය හැදෙන්නේ අර විරුද කියන එකේ ඉස්පිලි, පාපිලි එහෙ‍ට මෙහෙට වෙලා. ඒක නිසා තමයි මම මේ පොත ‘විරුද සහ විරිදු’ කියා නම් කළේ.* එතකොට විරිදු කියන්නෙත් ප්‍රශස්ති ගායනාව තමයි..?විරුද ගී කියපු කණ්ඩායම්වලට යන එන මං නැතිවුණාට පස්සේ ඒ ගොල්ල පටන් ගන්නවා ප්‍රභූවරු, මුදල් තිබෙන අය ගාවට ගිහින් ගී ගයන්න. මුලින් විරුද ගායනා කළේ උඩැක්කි, පන්තේරු වගේ ඒවා වාදනය කරමින්. නමුත් ඔවුන් විරිදු ගායකයන් බවට පත්වෙන කොට ඒ අයගේ වාද්‍ය භාණ්ඩය වුණේ රබාන, රාජසභාවේ විරුද ගායනා කළ අය එය කළේ බොහොම සම්භාවනීය විදිහට. නමුත් තවදුරටත් ඒ සම්භාවනීයත්වය රැඳී සිටින්නේ නැහැ. මේ රබානත් අරගෙන ධනවතුන්ගේ ගෙවල් ඉස්සරහට ගිහිල්ලා, රබාන වාදනය කරලා කීයක් හරි ඉල්ල ගන්න ඔවුන් පෙලඹුණා. ඇත්තටම යාචකයන් බවට පත්වුණා. විරුදකාරයා විරිදුකාරයා බවට පත්වෙන කොට ඊට එක් ‍ෙවනවා යාචක ස්වරූපයක්.* විරිදුව හැඳින්වෙන්නේ චූල සම්ප්‍රදායක් ලෙසද, නැතිනම් ගර්හිත කලාවක් ලෙස ද..?දැන් බයිලාව ගර්හිත කලාවක් වුණා. විරිදුව ගර්හිත කලාවක් වුණේ නෑ. නමුත් ප්‍රබුද්ධ කවීන් විරිදුව සේවනය කළේ නෑ. විරිදුව ගණන් ගත්තේ නෑ. ඒකයි. විරිදුවේ තියෙනවා අනන්‍යතාවයක්. ඒ අනන්‍යතාව තමයි රබාන. නාඩගම් ගීතයක් කවදාවත් ගායනා කරන්න බෑ මද්දලයක් ගහන්නේ නැතිව. ඒවගේ තමයි විරිදුවක් ගායනා කරන්නේත් නෑ කවුරුවත් රබානක් නැතිව. ඇත්තටම මගේ පොතේ මේ රබාන ගැනත් ටිකක් දීර්ඝව කරුණු ගෙන හැර දක්වලා තියෙනවා.* ඒකට හේතුව...?අපේ රටට බොහෝ සංගීත භාණ්ඩ ආවේ ඉන්දියාවෙන්. එහෙම නැති සංගීත භාණ්ඩ තිබෙන්නේ කීපයයි. එයින් එකක් තමයි රබාන. රබාන කියන්නේ මැලේසියානු වචනයක්. 13, 14 වැනි ශතවර්ෂවල නිමැවුණ අපේ පැරැණි බිතුසිතුවම්, ලී කැටයම්වල තමයි මුලින්ම අපට රබාන දකින්න ලැබෙන්නේ. ඒ අත් රබාන. රබන් වර්ග දෙකයි නේ අත් රබාන හා බංකු රබාන කියලා. විරිදු කියන්නේ අත් රබාන වයමින්. අපේ චිත්‍රවල තියෙන්නේ අත් රබාන. රබන් උපන් කතා වැනි ජනප්‍රවාදවලින් තමයි කියැවෙන්නේ මැලේසියාවේ තිබුණ අත් රබාන අපට ආවා කියලා. විජයබාහු රජ්ජුරුවන්ගේ විවාහ මංගල්‍යයේ දී තමයි මුලින්ම රබාන වාදනය කළා කියලා ජනප්‍රවාදයේ කියන්නේ.* එය පිළිගත හැකිද..?ජනප්‍රවාදයක් වුවත් අපට එය පිළිගන්නට සිදු වෙනවා. මොකද විජයබාහු රජ්ජුරුවෝ කසාද බැඳලා තියෙන්නේ තිලෝකසුන්දරී කියලා මැලේසියානු කුමාරිකාවක්. ඒ නිසා අපට හිතන්න පුළුවන් මුල් වතාවට මේ රබාන වාදනය කරන්න ඇත්තේ ඒ මඟුල් ගෙදරයි කියලා. එතැනින් එහාට තමයි මේ රබාන භාවිතයට ඇවිත් තියෙන්නේ. හැබැයි පුදුමයකට වගේ පරංගි රබාන වාදනය කරලා තියෙනවා. බයිලා ගීතවලට ඉලෙක්ට්‍රොනික් වාද්‍ය භාණ්ඩ යොදා ගන්නේ දැන්නේ. නමුත් ආරම්භයේ බයිලා ගීවලට වාදනය කළේ රබාන. එතකොට 13, 14 වැනි ශතවර්ෂවල විජයබාහු රජ්ජුරුවන්ගේ කාලයේ රබාන ලංකාවට ආ බවට ඓතිහාසික සාධක තිබෙනවා ඇම්බැක්කේ ලී කැටයම්වල. යාපහුවේ තියෙනවා රබාන.ගීත පමණක්ම නොවේ එකල ග්‍රැමෆෝන් තැටිවලට නැඟුණේ. මේ ඊට හොඳ නිදසුනක්..?ඔව්.. තුන් සූත්‍රය, කරණීය මෙත්ත සූත්‍රය, එතකොට අනගාරික ධර්මපාල තුමාගේ කතා, වලිසිංහ හරිශ්චන්ද්‍රයන්ගේ කතා, විකට ජවනිකා, නාට්‍ය, වන්නම් මේ ඔක්කොම ග්‍රැමෆෝන් තැටිවල තියෙනවා. මේවා අතරට විරිදුත් ගායනා කළා. එච්.එම්.වී. සහ කොලොම්බියා තැටි යටතේ. අපේ ප්‍රථම ග්‍රැමෆෝන් විරිදු ගායිකාව තමයි රුක්මණී දේවී. ඇය “සිරිබුද්ධ ගයා විහාරේ” කියලා ජනප්‍රිය වෙනකොට මේ විරිදුත් ජනප්‍රිය වුණා. “ලොවේ දසත පූජිත ගරු” කියන විරිදුව තමයි රුක්මණී එලෙස මුලින්ම ගැයුවේ.* විරිදුව ජනතාව අතරට ගෙන යාම උදෙසා ගුවන්විදුලියත් දායකත්වය සැපයූවා නේද..?1930 දශකයේ ගුවන්විදුලියෙන් ආරම්භ කරනවා ජන ගී එක්රැස් කිරීමේ වැඩසටහනක්. ඒ අතරේ ජන ගී වැඩසටහනත් ප්‍රචාරය කිරීමට පටන් ගන්නවා. ඒ ජන ගී අතරේ විරිදුත් ප්‍රචාරය කරනවා. ඒවා රෙකෝඩින් නෙවෙයි සජීවීව. ඒ අනුව ආදිතම විරිදු ගී ගායකයා තමයි සිරි අයියා නොහොත් යූ.ඒ.ඇස්.පෙරේරා. එයා තමයි බණ සහ අවවාදාත්මක විරිදු ගායනා කළේ. ඒ වගේම ඔහු තමා ගැමි කතා මුල් වරට විරිදුවෙන් කියන්න පටන් ගත්තේ. ඇත්තටම සිරි අයියව ගුවන්විදුලියට බඳවාගෙන තියෙන්නෙත් ආනන්ද විදුහලේ විරිදු කියනවා අහලා. ගුවන්විදුලියේ ප්‍රථම විරිදු ගායිකාව ශ්‍රීමතී පෙරේරා. ඔවුන් දෙදෙනාගේ ඩුවට්ස් පවා තියෙනවා.* “කපටි ආරක්ෂකයා” චිත්‍රපටයේ “ආදි කාලේ අ‍ෙප් සීයලා'’ කියන විරිදු ගීතයත් සමඟින් විරිදුව සිනමාවටත් සේන්දු වෙනවා...?ඔව්.. ඊට පස්සේ ‘සුජාතා’ චිත්‍රපටයේ “මෙන්න මැණිකේ”, “දෙයියන්නේ රටේ”, “හිමේ සමන් දෙවි පිහිටෙන්”, “රේඛාව” චිත්‍රපටයේ “අනුරාපුර පො‍ෙලාන්නරුව” වැනි විරිදු ගීත ඉතා ජනප්‍රිය වුණා. පරණ කාලේ අපේ සීයලා තබ්ලා එකක් වාදනය කරලා තමයි ගායනා කර තිබෙන්නේ. ඊළඟට සුජාතා චිත්‍රපටයෙත් එහෙමයි. රේඛාව චිත්‍රපටයේ සියලුම ගීත පටිගතකළේ මදුරාසියේ වුණාට “අනුරාධපුර පොලොන්නරුව” ගීතය පටිගත කළේ රජයේ චිත්‍රපට අංශයේ දී. ඒ විරිදු වාදනය කරලා තියෙන්නේ ජී.ඇම්.පියදාස. අයිවර් ඩෙනිස් ගයපු එම ගීතය තමයි මෙරට සිනමාවේ හොඳම විරිදු වාදනය සේ සැලකෙන්නේ.* ඔබේ විග්‍රහයට අනුව විරිදු කලාවට දිගු ඉතිහාසයක් තිබෙනවා. එහි ස්වර්ණමය යුගය කුමක්ද..?1950 දශකය. අන් බොහෝ කලාංග අබිබවමින් ජනාදරයට පත්වූයේ විරිදු. එහි පුරෝගාමින් වුණේ ජී.ඇම්.පියදාස, සහ ආනන්ද කවිරත්න යන දෙන්නා. එයිනුත් වඩා සුවිශේෂයි ජී.ඇම්.පියදාස. මොකද ඔහු 1954 දි මුල්වතාවට විරිදු මාසික සඟරාවක් පටන් ගන්නවා විතරක් නෙවෙයි ඒක අඛණ්ඩව ඔහු මියයන තුරුම පවත්වාගෙන යනවා. කතුවැකිය, කර්තෘට ලියුම්, පැන පිළිතුරු විතරක් නෙවේ දැන්වීම් පවා ලියලා තියෙන්නේ විරිදුවෙන්. එතකොට ජී.ඇම්.පියදාස සහ ආනන්ද කවිරත්න විරිදු තාරකා බවට පත්වෙනවා. මේ යාචකයා අතේ තිබුණ විරිදුව ගුණසේන සමාගමේ ලිහිණි පොතක් හැටියට එළිදකිනවා ‘විරිදු සුරල්’ නමින්. එය සම්පාදනය කරන්නේ ආනන්ද කවිරත්න.* මම හිතන්නේ කොළඹ යුගයේ ප්‍රකට කවියන් කීප දෙනකු පවා ඔය කාලේ විරිදු ගී රචනයට පිවිසෙනවා...?ගාල්ලේ ජෝන් රාජදාස, මාකඳුරේ ගුණවර්ධන, කරුණාරත්න අ‍බේසේකර, චිත්‍රානන්ද අබේසේකර වැනි කොළඹ යුගයේ කවීන් විරිදු ලියන්න පටන් ගන්නවා. අදටත් විරිදුව ගැන කියන්න තියෙන්නේ එහි පොහොසත්ම කාලය 50 දශකය කියලයි. ආනන්ද කවිරත්න සහ ජී.ඇම්.අජිත් පොලීසියට, මහා භාණ්ඩාගාරයට, ලේක්හවුසියට ගිහින් හිටිවන විරිදු ගී ගායනා කළ බවට වාර්තා තිබෙනවා. ඒ දෙන්නා ආයතනයකට ගිහින් විරිදු සංදර්ශනයක් පවත්වන එක අද සුපර් ස්ටාර් ‍කෙනෙක් ඇවිත් සින්දු කියනවා වගේ තමයි. නමුත් ඔවුන් දෙදෙනාගේ අභාවයත් සමඟ ඒ තත්ත්වය නැතිවී ගියා.* දයා නෙල්ලම්පිටිය සහ සේන ෆොන්සේකා නූතන විරිදු කලාවට නව ප්‍රාණ වායුවක් පිඹි ශිල්පීන් දෙපළක්..?බොහෝ විට විරිදු ගායකයන් විසින්ම තමයි තමන් ගායනා කළ විරිදු රචනා කරගත්තේ සහ රබාන වාදනය කළේ. නමුත් සේන සහ දයා කවදාවත් රබන් වාදනය කළේ නෑ. කවදාවත් විරිදු රචනා කළේත් නෑ. ඒ අය වෙන අයගෙන් තමයි විරිදු රචනා කරවා ගත්තේ. හැබැයි විරිදුවේ තිබුණ සාම්ප්‍රදායික තනු වෙනුවට ඔවුන් අලුත් තනු නිර්මාණය කරගත්තා. ප්‍රකට කවියකු වන මර්වින් සේනාරත්නත් විරිදු තනු හදලා, විරිදු ලියලා තියෙනවා. ඒ වගේම සමහර විරිදුවල අප දකිනවා ස්ථායි සහ අන්තරා කොටස්. දැන් අතුල රන්සිරිලාල් ලියූ විරිදුවක් තියනවා “බුද්ධ සරණේ සරණින්” කියලා එහි තුළ ඒ ලක්ෂණ දකින්නට ලැබෙනවා.* ජාතික ගුවන්විදුලියෙන් විරිදු කලාවට හොඳ තල්ලුවක් දුන්නා වගේම විරිදු ගී ශිල්පීන් පරම්පරාවකුත් බිහි කළා. ඒත් අද එය අතීත මතකයක් පමණයි..?විරිදු ගායක, ගායිකාවන් දෙතුන් සීයක් කැඳවලා ඔඩිෂන් තියලා එයින් සමත් වූ පිරිසට විනාඩි 15ක වැඩසටහනක් ඉස්සර දුන්නා. මෑත කාලයේ විරිදුව ඉතිරි වෙලා තිබුණේ ඒ ගුවන් විදුලියේ විනාඩි 15ක කාල පරාසය තුළ. ඒත් මෙරට පෞද්ගලික ගුවන්විදුලි නාළිකා ආරම්භ කළාට පස්සේ ඒ සියලු වැඩසටහන් නැවතුණා. කොටින්ම එෆ්.එම්. නාළිකාවල ආගමනයෙන් පසුව විරිදුව අභාවයට ගියා කිව්වොත් නිවැරැදියි. මේ අතරේ විරුදුවට ක්ෂණික ප්‍රබෝධයක් ඇතිකරමින් ඇම්.වී.ගුණදාසයන්ගේ විරිදු බණ ආවා. ඒක අහම්බයක්. සිරිලක් ෆැන්සි හවුස් එකෙන් තමයි ඒ කාර්ය ආරම්භ වුණේ.* නැවතත් විරිදුවට යහපත් කාලයක් උදා වුණා...?ඔව්. ඊට පස්සේ ශ්‍රීමාලි ලේබලයෙන්, රන්සිළු ලේබලයෙන් කවි බණ කැසට් හය හත්සීයක් නිකුත් වෙනවා. ඒවා අමරදේව නන්දා මාලනී ඇතුළු, එච්.ආර්.ජෝතිපාල, මිල්ටන් පෙරේරා ඇතුළු සියලුම ගායක, ගායිකාවන්ගේ ආදායම් වාර්තා බිඳ හෙළමින් අලෙවි වෙනවා. ඒ තමයි විරිදුවේ ඇතිවූ අවසාන ප්‍රවණතාව. මේ කැසට් සඳහා ගී ගැයූ එකම ගායකයා වුණේ ඇම්.වී.ගුණදාස. ඔහු සකස් කර ගත්තා ඔහුටම ආවේණික ක්‍රමයක්. ඒ තමයි විරිදුව මැද්දෙන් ගද්‍යමය කොටසක් ගායනා කිරීම. ඊළඟට ආයෙත් විරිදුව. එය ඔහුටම ආවේණික වූ දෙයක්. මිනිස්සුන්ට ඒක දැනුණා.සංවාදය - අසංක දේවමිත්‍ර පෙරේරාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>31</day>
    </date>
    <link>http://www.silumina.lk/2014/08/31/_art.asp?fn=av14083113</link>
    <topic>දේශපාලනඥයන් නිරූපිකාවන් විනිශ්චයට දැම්මම සුදුස්සන්ට සුදුසු තැන නැතිවෙනවා</topic>
    <author>ටානියා මෝසස්</author>
    <content>දේශපාලනඥයන් නිරූපිකාවන් විනිශ්චයට දැම්මම සුදුස්සන්ට සුදුසු තැන නැතිවෙනවා- දුෂ්‍යන්ත් වීරමන්දුෂ්‍යන්ත්, දිගු නිහැඬියාවකින් පසුවයි ඔබේ හඬ නැවත අහන්න ලැබුණේ ?ඔව්. පසු ගිය කාලේ වෙනත් ව්‍යාපාර කටයුතු වලට නියැළි සිටි නිසා අලුත් නිර්මාණයක් ගැන කොන්සන්ට්‍රෙට් කරන්න වෙලා මදි වුණා.කොහොමද 'ඔබ මට හිමි නෑ' ගීතයට ලැබෙන ප්‍රතිචාර?හොඳ ප්‍රතිචාර ලැබෙනවා.ඔබේ අනෙක් ගීත හා සංසන්දනය කිරීමේදී මේ ගීය ටිකක් වෙනස් වගෙයි?මේ ගීතය විතරක් නෙවෙයි. මගේ සියලුම ගීත අනෙක් අයට වඩා වෙනස්. එකිනෙකට වෙනස් වෙමින් වෙනසක් කරන එක තමයි මගේ පුරුද්ද. මම මගේ කිසිම සින්දුවක් රැල්ලට කරලා නැහැ. ඒ නිසාම අනෙක් අයට වඩා වෙනස් කලර් එකක් මට තියෙනවා.මේ ගීතයෙන් කියැවෙන්නේ ඔබේ පෞද්ගලික අත්දැකීමක්ද?මා ගායනා කරන නිර්මාණ මගේ පෞද්ගලික අත්දැකීම් විය යුතුම නැහැනේ. මේ ගීතය ලිව්වේ ආරාධනා ඒකනායක. ඒ නිසා මෙය ආරාධනාගේ පෞද්ගලික අත්දැකීමක්ද කියන්න නම් මම දන්නේ නැහැ.දුෂ්‍යන්ත් කියන නර්තන ශිල්පියා ගැන කාලෙකින් තොරතුරක් ලැබුණෙත් නැහැ?ඊට හේතුව ඔහු නර්තන ශිල්පියෙකු පමණක්ම නොවීමයි. දුෂ්‍යන්ත් කියන්නේ ගායකයෙක් සහ ඊට එහා ගිය රංගන ශිල්පියෙක්.නර්තනය, ගායනය සහ රංගනය. මින් ඔබ වඩාත් දක්ෂ කුමන අංශයටද?රංගනයට. බොහෝ දෙනා මට කියනවා ඔබ දක්ෂ රංගන ශිල්පියෙක් කියලා ඒ වගේම මං හදාරලා තියෙන්නෙත් රංගනය ගැනයි. නමුත් මේ සියල්ල තිබුණත් ඒ සඳහා අවස්ථා සහ ආරාධනා ලැබෙන්නේ නැහැ.ඊට හේතු නම් බොහෝ තියෙනවා. නමුත් ගායනය පැත්තෙන් මට මගේ සින්දුවක් හදාගෙන තනියම කරන්න පුළුවන් හැකියාවක් තියෙනවා.ඔබේ සහෝදරයා ගායකයකු ලෙස ඔබට වඩා ජනප්‍රිය මෙන්ම ඔහුගේම අනන්‍යතාවක් තිබෙනවා.?අනිවාර්යයෙන්ම පිළිගන්නවා. නැත්නම් මම පිස්සෙක්නේ.ඔබේ සහෝදරයා ඔබට අභියෝගයක් නොවෙයිද?මගේ සහෝදරයා හා තරග කළ යුතුයි කියන තැන මම නැහැ. සියලු දෙනා අබිබවා යාමේ දැක්මයි මට තිබෙන්නේ. ලංකාවෙන් බිහි වුණු හොඳම කලා කරුවා වීමයි මගේ අරමුණ.ඔබ කිසියම් කලකිරීමකින් කතා කරන හැඩයි ?'ඩාන්සින් ස්ටාර් 'ට පසු මම මගේම නිෂ්පාදනයක් කළා. ඉන් එහාට දෙයක් කෙරුණේ නැහැ. දේශපාලඥයන් , නිරූපිකාවන් විනිශ්චය මණ්ඩල කටයුතු කිරිමෙන් සිදුවන්නේ සුදුස්සාට සුදුසු තැන නොලැබීමයි. හොඳ කලා කරුවෙක් හැටියට ගොඩ නැ‍ෙඟන්න සිස්ටම් එකක් මේ රටේ නැහැ. මේ රට හරිම දුෂිතයි. මම ෆ්‍රෙඩි සිල්වා වගේ නටන්න ගයන්න රඟපාන්න හැකියාවක් තියෙන කලා කරුවෙක්. හැබැයි එහෙම කියලා කිසිම ඇගයිමක් නැති කලා කරුවෙක් වෙලා වැඩකුත් නැහැ. ඔය වගේ හේතු නිසයි මං කලකිරිමෙන් ඉන්නේ.බොහෝ දෙනා රැල්ලට කොපි කරනවා යැයි චෝදනා කරන ඔබත් එලෙස කෙනෙකුව කොපි කරනවා?මම කරන්නේ ෙජ්්‍යෂ්ඨ කට්ටියව අනුගමනය කිරීම මිස අනු කරණය නොවෙයි. නමුත් මම කරන දේ පටු විදිහට බලන අයටත් දකින අයටත් එය අනුකරණයක් කියලා කියන්න පුළුවන්.නමුත් ලොව බිහි වු ශ්‍රේෂ්ටයින් පවා කියලා තියෙනවා ඔවුන් ඒ තැනට පත් වුණේ ඔවුන්ට වඩා ජ්‍යෙෂ්ඨ පිරිසව අනුගමනය කිරීමෙන් කියලා.නර්තනයේදී ,රංගනයේදී මෙන්ම ඔබේ ගීත වලට පවා සහාය දැක්වූ සහකාරියක් සිටියා. ඇයට මොකද වුණේ?බාහිර පිරිසගේ බලපැම් සහ පෞද්ගලික හේතූ මත අපි තව දුරටත් ඒ විදිහට වැඩ කරන්නේ නැහැ.හොඳයි දැන් රෝසයි, ආකර්ෂායි එන්නේ කොයි කාලෙද?ඉදිරි මාස දෙකක් ඇතුළත රෝසා එයි. ආකර්ෂා එන කාලේ නම් නිශ්චිතව කියන්න අමාරුයි.ටානියා මෝසස්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>31</day>
    </date>
    <link>http://www.silumina.lk/2014/08/31/_art.asp?fn=av14083114</link>
    <topic>දහසක් බාධක මැඬ ඔලිම්පික් සිහිනය සැබෑ කරගත් බැඩ්මින්ටන් ශූරයා</topic>
    <author>ඉඳුනිල් වීරරත්න</author>
    <content>දහසක් බාධක මැඬ ඔලිම්පික් සිහිනය සැබෑ කරගත් බැඩ්මින්ටන් ශූරයාසචින් ඩයස්එක රැයින් ලොව පුරා ජනප්‍රිය වී ක්‍රීඩා ලොවේ වීරයකු වූයේ ලක් මවගේ නාමය ජාත්‍යන්තරයේ ඉහළටම ඔසවා තබමින්.2000 වසරේ දී සුසන්තිකා ජයසිංහ දිනාගත් ඔලිම්පික් රිදී පදක්කමට පමණක් දෙවැනි වන මෙම ජයග්‍රහණය වඩාත් වැදගත් වන්නේ ඔහු තවමත් 18 හැවිරිදි නිසාය.පසුගිය 16 වැනිදා සිට 28 වැනිදා දක්වා චීනයේ නැන්ජින් නුවර පැවැත්වුණු යොවුන් ඔලිම්පික් උලෙළේදී බැඩ්මින්ටන් මිශ්‍ර යුගළ අංශයේ ලෝකඩ පදක්කම දිනා ගනිමින් සචින් මෙම දස්කම දක්වා තිබුණා.22 වැනිදා පැවැත්වුණු තරගවලදී චීනයේ හේ බිංජියාවෝ සමඟ එක්ව තරග වැදුණු සචින් එහිදී චීනයේ ජින් ජින් කුයින් සහ තායිලන්තයේ මෙක් නැරොන්ග්‍රිට් පරාජය කරමින් මෙම පදක්කම දිනාගනු ලැබුවා.මොරටුව ශාන්ත සෙබස්තියන් විදුහලේ 13 වසරේ වාණිජ අංශයෙන් අධ්‍යාපනය හදාරන සචින් 2012 වසරේදී ශ්‍රී ලංකා බැඩ්මින්ටන් සංගමය සංවිධානය කළ 19 න් පහළ තරගාවලියේදී සුවිශේෂී දස්කම් දක්වමින් ශ්‍රී ලංකාවේ අංක 01 ක්‍රීඩකයා බවට පත් වනවා.හෙට දිනයේ අපේ රටට ඔලිම්පික් පදක්කමක් පිළිබඳව බලාපොරොත්තු දල්වන සචින් ඩයස්ගේ මේ ජයග්‍රහණ පිටුපස සිටින යෝධ සෙවණැල්ල වන්නේ ඔහුගේ මවයි.මෙවැනි දක්ෂයකු දැයට තිළිණ කළ ඇය ප්‍රින්සි පෙරේරා.සිය පුතුගේ ජයග්‍රහණයේ සතුට ඇය ‘රසඳුන'ට පැවසුවේ මෙලෙසින්.‘පුතා මේ තරගාවලියට යන්න පෙර කියල ගියේ මම කොහොමහරි පදක්කමක් ගන්නවා කියලා. ඒ වගේම එයා පදක්කමක් දිනුවා.ඒ වෙලාවෙම මට කතා කළා. අම්මෙ මම දිනුවා කියලා කිව්වා. මට දරාගන්න බැරි සතුටක් ඇතිවුණේ ඒ වෙලාවෙ.’පුතා යන්න කලින් අප්‍රේල් මාසයේ පත්තරයකට කියලා තිබුණා මගේ සිහිනය ඔලිම්පික් පදක්කමක් රටට ගේන එකයි කියලා.ඒ සිහිනය තමයි පුතා මේ සැබෑ කර ගත්තේ. අම්මයි තාත්තයි හැටියට අපි මේ තරම් සතුටු වුණු දවසක් ජීවිතේ නෑ.ඒත් මම දන්නවා පුතාගේ හිතේ ලොකු බලාපොරොත්තුවක් තියෙන්නේ අපේ රටට බැඩ්මින්ටන් වලින් ඔලිම්පික් පදක්කමක් ගේන එකයි. ඒ සඳහා පුතාට හැකියාව, ශක්තිය වගේම දක්ෂතාව තිබෙනවා. පුංචි කාලෙ ඉඳලම පුතාගේ දක්ෂකම් දන්නා නිසා ඉදිරියේදී ඒ ජයග්‍රහණයත් පුතා රට වෙනුවෙන් ලබා ගනී කියලා මට විශ්වාසයි’සචින් බැඩ්මින්ටන් ක්‍රීඩාවට යොමු වී තිබෙන්නේ ඉතාමත් කුඩා වියේදී.“ඔව්. පුතා 3 වසරේදී තමයි මේකට යොමු වුණේ. බැඩ්මින්ටන්වලට කැමැති අය එන්න කිව්වම ගිහින් එතැනදී එයා තෝරාගෙන තිබුණා. කොහොමටත් පුතා ක්‍රීඩාවලට ආසයි. පුංචි කාලෙ ඉඳලම දස්කම් දැක්වූවා. 10 න් පහළ පාසල් ජාතික බැඩ්මින්ටන් තරගාවලියේදී ඩී කාණ්ඩයේ චැම්පියන් වුණා.සමස්ත ලංකා කේවල, යුගළ අංශ දෙකෙන්ම 11 න් පහළ ඉඳල 19 න් පහළ දක්වාම 3 වැනි ස්ථානය හෝ 2 වැනි ස්ථානය අරගෙන තිබෙනවා.2013 වසරේදී ජාතික මහා ක්‍රීඩා උලෙළේ දක්ෂතම ක්‍රීඩකයා වුණා.ඒ වගේම 2013 අගෝස්තු 04 වැනිදා ඔස්ට්‍රේලියාවේ පැවැත්වුණු ජාත්‍යන්තර කනිෂ්ඨ බැඩ්මින්ටන් ශූරතාවලියේදී ගාල්ල රිච්මන්ඩ් විදුහලේ බුවනෙක ගුණතිලක සමඟ රන් පදක්කම දිනුවා.එය අපේ රටේ බැඩ්මින්ටන් ක්‍රීඩා ඉතිහාසයේ ලබාගත් පළමු රන් පදක්කම.”සචින් මේ ජයග්‍රහණ ලබා ගන්නේ ඉතාමත් දුෂ්කරතා මැද.“ඔව්! සචින්ගේ තාත්තා ප්‍රිමාල් ඩයස්. එයා වඩු වැඩ කරන්නේ. අපිට දරුවෝ තුන්දෙනයි. සචින් දෙවැනි දරුවා. පවුලේ එකම පුතා. එයාගෙ අක්කා සචිනි. නංගි දිල්මි. ප්‍රිමාල් වැඩ කරන්නේ දවසේ පඩියට. ඉතින් ඒකෙන් පවුලේ කටයුතු කරන ගමන් දරුවො තුන්දෙනාට හොඳට උගන්වන්න අපි දෙන්නාට ඕන වුණේ. පුතා පුංචි කාලයේ ඉඳලම ක්‍රීඩාවට ආසාවක් දැක්වූවා. බැඩ්මින්ටන්වලට අමතරව දුර පැනීම, දුර දිවීම කළා. 13 න් පහල 15 න් පහළ ජයග්‍රහණ පවා කරල තියෙනවා.කොහොමහරි බැඩ්මින්ටන්වලට ගොඩක් දක්ෂතා පෙන්නුව නිසා එයා ඒ පැත්තෙන් ඉදිරියට ගෙනියන්න තීරණය කළා.පාසලේ මුල්ම පුහුණුකරු වුණේ දිනේෂ් සර්. ඉන් පස්සෙ හිමාලි ප්‍රනාන්දු ගුරුතුමිය යටතේ පුහුණු වුණා. පස්සෙ අපි සීමාල් අපොන්සු මහත්මයා යටතේ පෞද්ගලිකව පුතාට පුහුණුව ලබා දුන්නා. දැන් පුතා පුහුණුව ලබන්නේ සංකර් අන්නමලේ කියන මැලේෂියන් ජාතික පුහුණුකරුවා යටතේයි.පුතා පුංචි කාලයේ එයාට පිටරට තරග සංචාරවලට යන්න ආවාම අවශ්‍ය මුදල් හොයලා දුන්නේ පාසලේ මවුපියන් එකතු වෙලා. ඒ විදිහට පාසලේ ගුරුවරුන් සහ මාපියන්ගේ ආධාර මත නිසා තමයි පුතා මේ ගමන යන්න පටන් ගත්තෙ.ඇලියොන්ස් ෆිනෑන්ස් සමාගමේ කුමාර් ද සිල්වා මහත්මා මොරටුවේ ශාන්ත සෙබස්තියන් විදුහලේ ආදි ශිෂ්‍යයෙක්. ඉතින් එතුමාට පුතාගේ දක්ෂකම් ගැන දැනගන්නට ලැබිලා 2012 වසරේදී පුතාට අනුග්‍රහය දැක්වීමට ඉදිරිපත් වුණා.ඒ අනුව පුතාගෙ කෑම බීම, ඉගෙන ගන්නට අවශ්‍ය වියදම වගේම තරගවලට යන විදෙස් සංචාර යන දේ සඳහා යන සියලුම වියදම් සඳහා ඇලියොන්ස් ෆිනෑන්ස් සමාගම අනුග්‍රහය දක්වනවා.ඒ වගේම බැඩ්මින්ටන් සංගමයේ වත්මන් සභාපති සුරාජ් දන්දෙනිය මහතා විශාල සහයෝගයක් ලබා දෙනවා පුතාගේ දක්ෂතාවලින් ඉදිරියට යන්න.2012 වසර වන තෙක්ම එහි සභාපති ලෙස කටයුතු කළ පරාක්‍රම බස්නායක මහතාවත් මෙහිදී සිහිපත් කළ යුතුයි.ඒ මහතා තමයි මේ ගොල්ලන්ගෙ දක්ෂතා දැකල කෙළින්ම ජාතික සංචිතයට තෝරා ගත්තෙ.ඒ නිසා පුතා රට වෙනුවෙන් මේ ලබාගත් ජයග්‍රහණය තාත්තගෙත් මගෙත් වගේම මේ හැම කෙනාගේම ශක්තියෙන් සහ ආශිර්වාදයෙන් ලැබුණු දෙයක්. ඒ නිසා ඒ හැම දෙනාටම පුතා වෙනුවෙන් මම ස්තූති කරනවා.”යොවුන් ඔලිම්පික් උලෙළේ බැඩ්මින්ටන් පදක්කමක් දිනා මවුබිමට ගෞරවය අත්කර දුන් සචින් ඔබට ඔලිම්පික් පදක්කමක් දිනාගන්නට අවශ්‍ය ශක්තිය ධෛර්යය ලැබේවායි සමස්ත ක්‍රීඩා ලෝලී රසඳුන පාඨකයින් වෙනුවෙන් අපි ප්‍රාර්ථනා කරන්නෙමු.ඉඳුනිල් වීරරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>31</day>
    </date>
    <link>http://www.silumina.lk/2014/08/31/_art.asp?fn=av14083115</link>
    <topic>සිනා කතා</topic>
    <author>එඩ්වඩ් චන්ද්‍රසිරි</author>
    <content>සිනා කතාජනප්‍රිය නිළියක් එක් සිනමා පුවත්පතක විශේෂාංග කර්තෘවරයකු සමඟ සම්මුඛ සාකච්ඡාවක යෙදී සිටියාය.‘ඔබ ජනප්‍රිය නිළියක්. ඔබට ආදරය කරන සිනමා ලෝලීන්, රසික රසිකාවියන් රට පුරාම විසිරී සිටිනවා. දැන් ඔබේ කලවයසත් හරි වගේ නේද? මටනං හිතෙන්නෙ දැන් ඔබ යුග දිවියට ඇතුළත් විය යුතුයි කියලා. ඒ ගැන මොකුත් වැඩ පිළිවෙළක් තවම නැද්ද?’‘මට ඕනැ තරං විවාහ යෝජනා නං ලැබෙනවා. ඒත් තවම මට පෙම්වතෙක් නං නෑ. මම පතන ස්වාමිපුරුෂයා මට ගොඩාක් ආදරය කරන කෙනෙක් වෙන්ඩ ඕනෙ. මගෙ වෘත්තියට ගරු කරන කෙනෙක් වෙන්ඩ ඕනෙ. ඒ වගේම මගෙ දරුවෝ දෙන්නට හොඳ තාත්තා කෙනෙක් වෙන්ඩ ඕනෙ.’ නිළිය තොදොල් වෙමින් කීවාය.‘මං නං හිතෙන්නෙ මිස්ටර් ප්‍රේමසිරි මේ සැරේ අපේ සම්මාන උලෙළේදී වසරේ ජනප්‍රියම පොතටත් සම්මානයක් දුන්නොත් හොඳයි.’ රැස්වීම ඇරැඹීමට පෙර ආගිය තොරතුරු කථාබහ කරමින් සිටියදී ප්‍රේම්, ප්‍රේමසිරි සමඟ කීවේය.‘මොකද ප්‍රේම්, හදිසියෙම ඔයාට එහෙම හිතුණෙ?’ ප්‍රේමසිරි තරමක විමතියෙන් විමසුවේය.‘ඇත්තම කියනවා නං, ඒ වගෙ සම්මානයක් මේ අවුරුද්දෙ දෙන්ඩ තීරණය කළොත්, අනිවාර්යයෙන්ම පන්සිය පනස් ජාතක පොතටයි, මහාවංශෙටයි ඒ ජනප්‍රිය සම්මානෙ දෙකට බෙදලා දෙන්ඩ වෙනවා.’ ප්‍රේම් කීවේ බැරෑරුම් ස්වරයකිනි.‘ඒ මොකද?’ ප්‍රේමසිරි වැඩී එන කුතුහලයෙන් යුතුව ඇසුවේය.‘ඔයාට කියන්ඩ, මේ දවස්වල අපෙ චිත්‍රපට කාරයන් ගෙන් ඔය පොත් දෙකට පුදුම ඉල්ලුමක් නෙ තියෙන්නෙ.’ ප්‍රේම් සිනාසෙමින් කීවේය.‘රොෂාන් මට උඹෙන් ලොකු උදව්වක් ඕනෙ. අර හන්දියෙ බෝගහ ගාව තියෙනවා නේද බියුටි සැලූන් එකක්. අන්න ඒකට අල්ලපු ගොඩනැඟිල්ල ඊයෙ හිස්වුණා. ඒක අයිතිකාරයා උඹෙ යාළුවෙක් නේද? මචං කොහොමහරි ඒක මට බද්දට අරගෙන දෙනව ද?’ හදිසියේම රොෂාන්ගේ ව්‍යාපාරික ස්ථානයට ගොඩවූ චමිල කීවේ නොඉවසිලිමත් බවක් පළ කරමිනි.‘උඹට මොකද ඒ ගොඩනැඟිල්ලම ඕනෑ කරන්නෙ?’ රොෂාන් ඇසුවේ බාගෙට සිනාසෙමිනි.‘ඇයි බං, ඊට අල්ලපු බිල්ඩිං එකේනෙ අර දොස්තරයා රූපලාවණ්‍යාගාරයක් දාලා තියෙන්නෙ. ඒ ළඟම මිනිපෙට්ටි සාප්පුවක් දාගත්තම නරක ද?’ චමිල ඇසුවේ කපටි සිනාවක් නඟමිනි.අබේනායක පැනඩෝල් පෙති අහුරක් ගිල දැමුවේ ඔහු විසින් ලියන ලද නාට්‍යය වේදිකා ගත කිරීම සඳහා කැමැත්ත පළකර සිටි ව්‍යාපාරික බොතේජු තම සතුරකුගේ කේලාම් බහකට අවනතව තම නාට්‍යය අත්හැර දැමීමෙන් ඇතිවූ වේදනාව ඉවසා දරාගත නොහැකි වීමේ හේතුවෙනි.ඔහු රෝහලට රැගෙන යාම සඳහා වාහනයක් පැමිණෙන තෙක් බලා සිටියදී දොස්තර පියදාස, වැතිර සිටි අබේනායකගේ නාඩි අල්ලා බැලීය.‘මේ මනුස්සයට සහලවලා උණනෙ.’ යයි පැවසූ දොස්තර පියදාස, අබේනායක මඳක් ඔසවා ඔහුට පැනඩෝල් පෙති දෙකක් පෙව්වේය.‘ඇත්ත ද බං ඔය කුවේණි මිනී මස් කෑවේ නෑ කියල අර සමරකෝන් කිය කියා ඇවිදින්නෙ?’ බාර් එකේ වාඩිවී අඩියක් ගහමින් සිටි අජිත්, වීරකෝන් දෙස බලා ඇසීය.‘කෑවේ නෑ නේන්නං.’ වීරකෝන් කට ඇද කරමින් කීවේය.‘හොඳයි, උඹ කොහොමද එහෙම කියන්නෙ?’ අජිත් ඇසුවේ වඩේ කෑල්ලක් හපමිනි.‘ඇයි බං උඹට තේරෙන්නෙ නැද්ද? දැන් බලපං අපේ ගෑනු, අපේ රීරිමාංශ කන්නෙ අපි උන්ට අහුවුණු හින්දනෙ. ඒත් කුවේණිට, විජය කුමාරයා අහුවුණේ නැහැනෙ. ඒ හින්දා කුවේණිට මිනී මස් කන්ඩ බැරිවුණා. ඉතින් කුවේණි මිනී මස් කෑවේ නැහැ කියන එක හරි නේද?’ වීරකෝන් තම තර්කය සනාථ කරමින් කීවේය.එඩ්වඩ් චන්ද්‍රසිරිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>31</day>
    </date>
    <link>http://www.silumina.lk/2014/08/31/_art.asp?fn=av14083116</link>
    <topic>ප්‍රේමයේ සිත්තම්</topic>
    <author>නුවන්ති උදටියාවල</author>
    <content>ප්‍රේමයේ සිත්තම්ලේඛිකාවන් පස් දෙනෙකුගේ එකතුවෙන් ලියැවුණු 'ප්‍රේමයේ සිත්තම්' නම් වූ කෙටි කතා සංග්‍රහය පසු ගිය දා එළි දැක්විණි. එම ලේඛිකාවන් මෙම කෙටි කතා සංග්‍රහය පිළිබඳ දක්වන අදහස් වලින් මේ ලිපිය සැකසෙයි.සමන්මලී පද්මකුමාරමේ කෙටි කතා සංග්‍රහය බිහිකිරීම ක්‍රියාත්මක වුණේ බොහොමත් ක්ෂණිකව. එහිදී මගේ හදවතේ ඇඳුණු කරුණු තුනක් තිබුණා. සමාජයේ උස් පහත්කම් ගැන චෝදනා කරමින් ඉන්නවාට වඩා යමක් වැඩිපුර ලෝකයට දීම යනුවෙන් හැමදා මත් මා විශ්වාස කළ දෙය. මෙහිදී පුරුෂාධිපත්‍යට චෝදනා කරනවාට වඩා කාන්තාවක් මවක් පෙම්වතියක් බිරියක් ලෙස සිදු කරන කටයුත්තට එහා තවත් වටිනා දේ ලොවට පිදිය යුතු යන හැඟිම මට තිබුණා. එහි පළමු පියවර ලෙස සාහිත්‍ය ලෝකයට එළඹ ඇති ඒ නිසාම ‍මා හඳුනන කාන්තාවන් කිහිප දෙනෙක් සමඟ කෙටිකතා සංග්‍රහයක් බිහි කිරීම මැනවයි මට සිතුණු අතර මා ද එයට ලිවීමෙන් දායක වුණා. මේ කෙටිකතා සංග්‍රහය බිහි වුණේ එලෙසයි. මගේ ආරාධනයෙන් කිසිඳු කරුණක් නොවිමසා කොන්දේසි විරහිතව මේ නිර්මාණ එළිදැක්වීමට ඔවුන් මට ඉඩ සැලැස්සුවා. මෙහිදී සම්මානලාභී කරුණා පෙරේරා, සුමිත්‍රා රාහුබද්ධ, යමුනා මාලනී සේම නිර්මාණවලට එළැබ නොහිටියත් 1960 ගණන්වල සිට පුවත්පත්වලට කෙටිකතා සැපයූ ( මේ බව මා දැන ගත්තේ ඇගේ කතා මට දුන්නාට පසුවයි) විජය ලක්ෂ්මී මෙන්ඩිස් මහත්මියත්, මෙසේ එක් වීම සාහිත්‍යයට සේම සමාජයට ද ආශිර්වාදයක්.සුමිත්‍රා රාහුබද්ධලාභයක් බලාපොරොත්තු නොවිය හැකි අඩුම තරමින් පොත් සාප්පුවකටවත් ගන්න මැලිකමක් දක්වන තත්ත්වයක් තමයි අද කෙටිකතා කලාවට තියෙන්නේ. මම එය දැක තිබෙන දෙයක්. එවන් කලෙක තමන්ගේමත් නොවී කිහිපදෙනෙක් ලියූ කෙටිකතා සංස්කරණයක් තමන්ගේ වියදමෙන් එළිදැක්වීමට සමන්මලී පද්මකුමාර ගත් උත්සාහය ඉතාම අගය කර සලකනවා. විශේෂයෙන් ම අද සමාජයේ විශිෂ්ට ගණයේ කෙටිකතා කරුවෙක්ගෙන් පවා පොත් සාප්පු හිමියන් විමසන්නේ නවකතාවක් ලියන්න බැරිද කියායි. එවන් පසුබිමක් ඇති වර්තමානයේ එළිදුටු ‘ප්‍රේමයේ සිත්තම්’ කෙටිකතා එකතුව හොඳ හිතින් කරපු හොඳ ප්‍රයත්නයක් බව මම හිතනවා. මේ කෙටිකතා සංග්‍රහයට කෙටිකතා ලියල පුරුදු තුන්දෙනෙක් සහ සමන්මලී පද්මකුමාර හා විජය ලක්ෂ්මිත් ලියූ කෙටිකතා ඇතුළත්. එවන් පස් දෙනෙක් එකතු කිරීම අභියෝගයක්.යමුනා මාලනී පෙරේරාමම දකින විදියට මේ ලෝකෙ කොයි කවුරුත් වැඩියෙන්ම ඉල්ලන දේ තමයි ආදරය. ප්‍රේමය. ‘ප්‍රේමයේ සිත්තම්’ කෘතිය පුරාවට ම ප්‍රේමය නිසා ඇලීම නිසා දුකට පත්වන චරිත ඇතුළත් වී තිබෙනවා.විජය ලක්ෂ්මි මෙන්ඩිස්මම සමන්මලී පද්මකුමාර දැන හඳුනා ගත්තෙ අමරපුර නිකායේ ආදි කර්තෘ මහකරාවේ ඥානවිමල තිස්ස හිමිපාණන් වෙනුවෙන් උන්වහන්සේට උපහාර වශයෙන් ලියූ ගීතයක් නිසා. පස්සෙ තමයි මට දැනගන්නට ලැබුණේ ඇය මගේ සරසවියේ ම ඉගෙනගත් මට වැඩිමහල් සහෝදරියක් කියලා.ඉතින් ඇය මට යෝජනා කළා කෙටිකතා දෙකක් නිර්මාණය කරන්න කියලා. පස්සෙ තමයි මම දන්නෙ මේ කෙටිකතා සංග්‍රහයකට කියලා. එවේලේ මම ඇයට කිව්වා “රුපියල් අස්සෙ අලුක්කාල් ගහන්න එපා” කියලත්. නමුත් අද ඇත්තටම ඇයට ස්තූතිවන්ත වෙනවා වගේම සතුටු වෙනවා ක්ෂේත්‍රයේ ප්‍රවීණයන් සමඟ එකට එකතු වී මෙවැනි කර්තව්‍යයකට දායක වෙන්නට අවස්ථාව ලැබීම පිළිබඳ. මගේ කෙටිකතා දෙකක් මෙහි ඇතුළත්.කරුණා පෙරේරාසමන්මලී පද්මකුමාර කියන්නෙ මගේ හොඳම මිතුරියක්. ඉතින් ඇයගේ ඉල්ලීමට තමයි මම මෙහි එන කෙටිකතා නිර්මාණය කළේ. විශේෂයෙන්ම කියන්න ඕනෑ ‘ප්‍රේමයේ සිත්තම්’ අපට පෙන්වන්නේ අප නොදුටු මාර්ගයක්. කෙටිකතා තුනෙන් සමාජයේ ඇති බැඳිම් විවිධ ලෙස අර්ථකථනය කරමින් පාඨක ජනතාවට අලුත් ආකාරයේ රසවින්දනයක් ලබා දෙන්න තමයි උත්සාහ කළේ.නුවන්ති උදටියාවලකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>31</day>
    </date>
    <link>http://www.silumina.lk/2014/08/31/_art.asp?fn=av14083117</link>
    <topic>‍වේදිකාවක සින්දුවක් නොකිව්වොත් ජනතාවගේ හිත හොඳ නැති වෙනවා</topic>
    <author>අරුණි මුතුමලි</author>
    <content>‍වේදිකාවක සින්දුවක් නොකිව්වොත් ජනතාවගේ හිත හොඳ නැති වෙනවාවිමල් වීරවංශකලාව සහ මිනිසා අතර බැඳීම අවියෝජනියයි. දේශපාලනඥයන්ට ද එය පොදුය. සෞන්දර්යය ප්‍රගුණ කළ දේශපාලනඥයකුට ජනතාවගේ හද ගැස්ම පහසුවෙන් හඳුනාගත හැකිය. ඉදිකිරීම් ඉංජිනේරු සේවා, නිවාස සහ පොදු පහසුකම් ඇමැති විමල් වීරවංශ මහතා ඒ පිළිබඳ දක්වන්නේ මේබඳු මතයකි.ඔබ කලාකරුවකු ලෙස හඳුන්වන්නේ කෙබඳු අය ද?යථාර්ථය එකිනෙකා අර්ථකථනය කරන ආකාරය වෙනස්. විද්‍යාඥයකු එය දකින්නේ ඔහුගේ මතයට අනුව වෛද්‍යවරයකු, නීතිඥයකු තවත් විදිහකට. ඒ වගේම කලාකරුවකු එය දකින්නේ ඔහුට ආවේණික වූ ආකාරයකින්. සෞන්දර්යාත්මක ඇසින් යමක් දෙස බලන විට ඒ දේහි අනෙක් අය නොදකින තැන් දකින්න ලැබෙනවා. ඒ විදිහට වෙනස් ආකාරයෙන් යමක් දකින්න කලාකරුවකුට පුළුවන්.ඔබ යම් සෞන්දර්ය විෂයයක් හදාරා තිබෙනවා ද?කෙටි කාලයක් සංගීතය කළා. නමුත් එයට උචිත පරිසරයක් ගොඩ නැඟුණේ නැති නිසා චිත්‍ර තෝරා ගත්තා. පාසල් යන කාලේ චිත්‍ර තරගවලින් දිනලත් තිබෙනවා. හොරණ ශ්‍රීපාලියේ වෙනම චිත්‍ර පන්තියකටත් ගිහින් ඉගෙන ගත්තා.ඒ හැර?ඊට අමතරව පාසල් වේදිකා නාට්‍යවල රඟපාලා තිබෙනවා. ලෝක පරිසර දිනයට අප කළ නාට්‍යය සමස්ත ලංකා තරගයෙනුත් ජය ගත්තා. එය ගුවන් විදුලි නාට්‍යයක් ලෙසත් ප්‍රචාරය වුණා. ශාරිකා ගුරුතුමිය තමයි නාට්‍යය නිර්මාණය කළේ.කලක් ඔබ මාධ්‍යවේදියකු වුණා?ඔව්. පුවත්පත් කලාවේදියකු ලෙස ලේඛන කලාවේ යෙදුණා. ‘ලක්මිණ’ පුවත්පතට කවි, නිසඳැස් ආදියත් ලිව්වා.ඔබ උගත් චිත්‍ර කලාව ජීවිතයට ප්‍රයෝජනවත් වුණේ කොහොම ද?මගේ දේශපාලන කටයුතුවලදී එය ප්‍රයෝජනවත් වුණා. ජනතා විමුක්ති පෙරමුණේ සිටියදී මම තමයි ඒ පෝස්ටර ආදි දේවල හැඩතල, සංකල්පය හදලා දුන්නේ. දැනටත් ඒ දේ මගේ වැඩවලදී කරනවා. ඒත් ඒ හැරෙන්න මේසෙක වාඩිවෙලා ඉද්දි පෑනෙන් කුරුටු ගාන දෙයක් හැර චිත්‍ර ඇඳීමක් හැටියට විවේකීව යමක් කෙරෙන්නේ නෑ.ඔබ සංගීතය අතහැරියා කීවට දේශපාලන වේදිකාවල ගීත කියනවා?සමහරවිට දේශපාලන වේදිකාවේ කොයිතරම් හොඳට කතා පැවැත්වුවත් ජනතාව ගීතයක් ගයන්න කියා ඉල්ලනවා. එය නොකළොත් ඔවුන්ගේ හිත හොඳ නෑ. ඉතින් බැරි වුණත් කියනවා.අනෙක පොඩි කාලේ මම බොහෝ දිනවල හවසට අපි කුලියට හිටිය ගෙදර බිත්ති කණ්ඩියක් උඩට වෙලා ටින් එකකට ගහ ගහ ගමටම ඇහෙන්න කෑගහල සින්දු කීවා. ඒ පුරුද්දට තමයි වේදිකාවෙත් ගීතයක් කියා ගන්නේ.ඔබ කැමැතිම ගායකයා? ගායිකාව? ගීතය?අලුත් ගායකයන්ගේ නම් පිරිමි කටහඬවල් අඩුයි. අතරමැදි හඬවල් තමයි බොහෝ අයට තිබෙන්නේ. සිංහල ගායකයකුගේ හ‍ඬේ තිබිය යුතු බර බොහෝ දෙනකුට නෑ. මම කැමැතිම ගායකයා ගුණදාස කපුගේ. වේරලියැද්දටත් මම කැමැතියි.එකපාරටම කැමැති ගීතය කීවාම හිතට එන්නේ ‘පිළිම නෙළා නැති විරුවන් පිරිසක්’ ගීතයයි. ඒ වගේම යම් යම් සුවිශේෂ ජනවර්ගවලට, උපභාෂා සංස්කෘතිවලට අයත් වැදි ගීත වැනි ඒවාටත් මම කැමැතියි.කරුණාරත්න දිවුල්ගනේත් සංවේදී ගීත කීපයක් ගායනා කර තිබෙනවා. නිරෝෂා විරාජිනිත් එහෙමයි.ඔබ ගීත රචනා කර තිබෙනවා?ඔව්. දේශපාලන වශයෙන් වන වුවමනා මත තමයි ඒවා ලීවේ. 2005 ජනාධිපතිවරණ ඡන්ද ව්‍යාපාරයේ දී ඒ හැඟීම මතුවන ආකාරයෙන් ගීතයක් මම ලීවා. ඒත් මම එහි නම සඳහන් කරන්න මැළි වුණා. ඊට කලිනුත් දේශ හිතෛෂි ජාතික ව්‍යාපාරය වෙනුවෙන් ගීත කීපයක්ම ලියා තිබෙනවා. ජන සෙවණ නිවාස වැඩසටහනේ තේමා ගීතයත් ලීවේ මම. ඒ වගේම ඒ ගීතයේ තනුවත් මගේ. මට හිතෙන රිද්මයට කීවාම එහි සංගීතඥයා එය අවශ්‍ය විදිහට කර දුන්නා.ඔය තරම් ගීතය පිළිබඳ උනන්දු ඔබ අද ගීත කලාව පිළිබඳ හිතන්නේ කොහොම ද?මම මගේ රස වින්දනය හිර කර ගන්නේ නෑ. ඒ නිසා මට ඕනෑම ගීතයක් අහගෙන ඉන්න පුළුවන් වී තිබෙනවා. ඒ වගේම ඒ ඒ අවස්ථාව අනුව රසය වෙනස් වෙනවා. ගීතය විතරක් නොවේ ඕනෑම කලා නිර්මාණයක් ගැන මම දරන්නේ ඒ මතයයි.ඔබ රංගනයේ යෙදුණු කෙනෙක් හැටියට වඩාත් කැමැති නළු නිළියන්?පුංචි කාලේ ගාමිණි, මාලනී, විජය ඒ වගේම ජෝ අබේවික්‍රම කියන්නෙත් අංග සම්පූර්ණ නළුවෙක්. ජැක්සන් ඇන්තනීටත් මම කැමැතියි. හැබැයි 80 දශකයේ රූපවාහිනිය ආවට පස්සේ දැක්ක නළු නිළියන් කවුරුවත් මතකයේ රැඳුණේ නැහැ. ඒ අය වේදිකා නාට්‍යයක රඟපාන්න ගියොත් නම් තේරෙනවා බහුතරයකට රඟපාන්න බෑ කියලා.ඔබ ටෙලි නාට්‍ය බලනවා ද?හරිම අඩුයි. ඒවායේ කිසිම රහක් නෑ. මැද සාලෙයි, ප්‍රේම සබඳතායි ඔය වට්ටෝරුව බලලා අන්තිමට රෑට නින්ද යන්නෙත් නෑ. ඒත් කවුරුහරි හොඳ එකක් ගැන කීවොත් බලනවා.චිත්‍රපට? ඒවාත් කඩා වැටිලා ද?චිත්‍රපට කලාව කඩා වැටිලා නෑ. හැත්තෑව දශකයේ එක්තරා වර්ගයක නිර්මාණශීලි සිනමාවක් තිබුණා. රූපවාහිනිය ආවට පස්සේ කලබගෑනියක් ඇති වුණා. දශක තුනක් හොල්මන් කළ ත්‍රස්තවාදයෙන් සාමය උදා වූවාට පස්සේ ආපසු ජනතාව සිනමාවට ඇදෙන ලකුණු පේනවා. මොන තරම් වාද විවාද මැද වුණත් අදත් හොඳ චිත්‍රපට හැදෙනවා.ඔබ අදත් චිත්‍රපට බලනවා ද?‘ඇහැළේපොළ කුමාරිහාමි’ ළඟදීම බැලුවේ. ජීවිතයට යමක් ඕනෑ නම් අපි ඒ දේ සඳහා කෙසේ හෝ වේලාවක් සොයා ගන්නවානේ. මම පිටරටක යද්දි වුණත් ගුවන් යාන‍යේදී චිත්‍රපට බලනවා.පොත්?ළඟදී කියෙව්වේ ‘සෙංකොට්ටං.’ එය යම් මට්ටමකට දියුණු නවකතාවක්. අද කලාව, සාහිත්‍යය, සංගීතය ආදි සියල්ල අන්තර්ගතය ගැන නොවේ ආකෘතිය ගැනයි බලන්නේ. එහෙම වුණාම අපේ ජන සමාජයේ පැළ නොවන නිර්මාණ බිහි වනවා. සංස්කෘතික වශයෙන් අපි ස්ථානගත වෙලා ඉන්නේ කොහේද කියන දේ තේරුම් ගෙන නිර්මාණය නොකිරීමයි මෙයට මුල. එයින් කියන්නේ අප සම්ප්‍රදාය කරගහගෙන යා යුතුයි කියා නොවේ. අපට ගැළපෙන දේ කළ යුතුයි කියන දෙයයි.දේශපාලකයින් කලාවටත්, කලාකරුවන් දේශපාලනයටත් යාම අපට ගැළපෙනව ද?ගැළපෙනවා ද කියනවාට වඩා ප්‍රශ්නේ ඒ දේ ඔවුන්ට සාර්ථකව ඉදිරියට කරගෙන යන්න පුළුවන් ද පොදුජන න්‍යාය පත්‍රයට පදනම් වන්න පුළුවන් ද කියන එකයි. රංගන ප්‍රතිරූපය ආයෝජනය කරලා එක පාරක් මන්ත්‍රී වන එක නොවෙයි එහි දිගටම රඳා පවතින්න පුළුවන් වීමයි අවශ්‍ය.ඔබේ දරුවන් හා බිරිය කලාවට සම්බන්ධ ද?බිරිය නම් ටෙලි නාට්‍යයක් නිෂ්පාදනය කළා. දුව එහි රඟපෑවා.ඔබ දේශපාලනඥයෙක් නොවුණානම්?අනිවාර්යයෙන්ම මාධ්‍යවේදියෙක්.කලාව හැම මිනිසකුටම අවශ්‍ය ද?මිනිසා සංස්කෘතික සත්ත්වයෙක්. ඒ සීමා අබිබවා යන්න සංවේදී බව අවශ්‍යයි. එසේ නොවන මිනිසා අසංස්කෘතිකයි.අරුණි මුතුමලිඡායාරූප - සුදම් ගුණසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>31</day>
    </date>
    <link>http://www.silumina.lk/2014/08/31/_art.asp?fn=av14083118</link>
    <topic>'ගාන්ධි' හැදූ රිචඩ් ඇටෙන්බර්ග් ජීවිත සිනමාවෙන් සමුගනී</topic>
    <author>ටිරෝනි වෑවලගේ</author>
    <content>'ගාන්ධි' හැදූ රිචඩ් ඇටෙන්බර්ග් ජීවිත සිනමාවෙන් සමුගනීඔහු ගේ නම බොහෝ දෙනා නොදන්නවා විය හැකි හැකිය. එහෙත් ඔහුගේ රුව මෙන්ම ඔහුගේ නිර්මාණ කාර්යයන් ද ලෝක ප්‍රසිද්ධය. රිචඩ් ඇටෙන්බර්ග් ගැන නොදන්නවා වුව ද ලෝකයම මවිත කළ ‘ගාන්ධි’ සිනමා පටයේ අධ්‍යක්ෂවරයා ලොවම හඳුනන්නේ ය. ඔහු සිනමාකරණයේ නිරත වූයේ වාණීජ පරමාර්ථයෙන් නොවේ. සිනමාව ඔහුට වචනයේ පරිසමාප්තාර්ථයෙන්ම කලාවක් විය. එ‍බැවින් ඔහු අතින් නිමැවුණු සිනමා පට ලෙසින් ඉතිහාසයට එක් වී ඇත්තේ නිර්මාණ අතලොස්සකි. එහෙත් ඒ සියල්ල ලෝක පූජිත, සම්මානිත නිර්මාණ ය.රිචඩ් ඇටෙන්බර්ග් නම් වූ මේ අති දක්ෂ සිනමාවේදියා පසුගිය 24වැනිදා තම අවසන් සුසුම් පොද වා තලයට මුසු කළේය. මිය යන විට ඔහුගේ 91වැනි උපන් දිනය තිබුණේ තවත් දින පහක් පසුපසිනි.එහෙත් නිර්මාණ කාර්යයේදී කිසිඳු කලබලයක් නොදැක් වූ ඔහු තම ජීවිතය සම්බන්ධයෙන් ද එවැනිම පදනමක සිටිමින් තම නෑසිය දූ දරුවන් පිරිවරා ගනිමින් වාසනාවන්ත සමුගැනීමක නිරත වූයේ ය.මේ මහා සිනමාවේදියා උපත ලබන්නේ 1923 අගොස්තු මස 29වැනිදා බ්‍රිතාන්‍යයේ කේම්බ්‍රිජ් හිදී ය. ‍කුඩා කල විධිමත් සහ අවිධිමත් අධ්‍යාපනයේ සම්මිශ්‍රණයකින් දැනුම ලබා ගත් ඔහු ලෝක යුද්ධ දෙකකට මැදිව යුරෝපයේ තම තරුණ විය ගෙවා දමමින් අත්දැකීම් රාශියකට උරුමකම් කියන්නේ ය.ඒ වන විටත් ඔහු සිනමාවට අත්පොත් තබන්නේ තම ජීවිත උරුමය ගැන අනාවැකි ලොවට හුවා දක්වමිනි.අධ්‍යක්ෂවරයකු විමට පෙර නළුවකු ලෙස තම රංගන දායකත්වය සිනමා පට කිහිපයකට ලබා දුන් ඔහු ඒ සියල්ලේ තම අනන්‍යතාව සඟවා තැබිමට කටයුතු කළේ ය. ‘ග්‍රේට් එස්කේප්’, ‘මිරැකල් ඔෆ් 34ත් ස්ට්‍රීට්’ මෙන්ම ලොවම වසඟයට ගත් ස්පිල්බර්ගේ ‘ජුරාසික් පාර්ක්’ යන චිත්‍රපට ඒ සඳහා උදාහරණ සපයන්නේ ය‍. එහෙත් රංගනයට වඩා ඔහු ලෝක පූජිත කරන්නේ අධ්‍යක්ෂණයයි. ඔහුගේ අද්විතීය නිර්මාණය ‘ගාන්ධි’ ඒ සඳහා හොඳම උදාහරණයයි.1962 වසරේදී දිනක් ඔහු එවකට ලන්ඩනයේ ඉන්දීය මහකොමසාරිස් මෝතිලාල් කොතාරිගෙන් දුරකථන ඇමතුමක් ලබන්නේ ය. එ මගින් කියවෙන්නේ ඉන්දීය රජයේ ආශිර්වාදය ලබමින් අවිහිංසාවාදයේ පියා ගැන සිනමා පටයක් කිරීමට ඔහුට අවස්ථාව ලැබී ඇත යන්නයි. මින් අහ්ලාදයට පත් රිචඩ් ඇටෙන්බර්ග් ලත් අවසථාව සතුටින් බාර ගෙන වහාම ඉන්දියාවට පැමිණෙන්නේ ය.එතැන් සිට ඔහු වසර 18ක්ම ගත කරන්නේ ‘ගාන්ධි’ චිත්‍රපයට සඳහා මුලාශ්‍ර සපයා ගනිමිනි. ඒ අතරතුර ඉන්දියාවේ දේශපාලනික අවුල් වියවුල් කිහිපයකම අත්දැකීම් ලබන ඔහු අවසන 1980 දී චිත්‍රපටයේ රූ ගත කිරීම් අරඹන්නේ ය. ලුවී ෆ්‍රීෂර්ගේ ගාන්ධි චරිතාපදානය පාදක කර ගනිමින් ජෝන් බර්ලි ලියූ තිර රචනයට අනුව ‘ගාන්ධි’ සිනමාපටය ඔහු ඉතා ඉවසිල්ලෙන් ගෙත්තමක් මෙන් ගෙතුවේ ය. එපමණක් ද නොව මේ දැවැන්ත සිනමාපටයට මූල්‍ය දායකත්වය ද සපයමින් චිත්‍රපටයේ නිෂ්පාදකයා ලෙසින් ද කටයුතු කළේ ය.ඉන්දිය මහා සංගීතඥ රවි ශංකර් මෙහි සම සංගීත අධ්‍යක්ෂවරයා ලෙසින් දායක කර ගැනීමට තරම් ඉන්දියාව ගැන දැනුමක් ඒ වට විට රිචඩ් ඇටෙන්බර්ග් සතු විය. 1980 නොවැම්බර් 26වැනිදා චිත්‍රපටයේ රූ ගත කිරීම් ඇරඹූ ඔහු 1981 මැයි මස එහි වැඩ නිම කළේ ය.ඔහුගේ මේ මහා නිර්මාණය ලොවම මවිත කිරීමට සමත් විය. 1982 වසරේ තිරගතවූ එම සිනමාපටය සමකාලීන සෙසු සියලු සිනමා පට ඉක්මවන බවට කිසිඳු වාදයක් නොවීය. එපරිද්දෙන් රිචඩ් ඇටෙන්බර්ග් ගේ සිහින නිර්මාණය වූ’ ගාන්ධි’ ඔහුට ඇකඩමි සම්මාන ද හිමි කර දීමට සමත් විය. 1982 වසරේ දී හොඳම චිත්‍රපටය, හොඳම අධ්‍යක්ෂණය සහ හොඳම නළුවාට හිමි සම්මාන ත්‍රිත්වය ඇටෙන්බර්ග් ගේ ගාන්ධිට හිමි විය. ගාන්ධී ඔහුගේ ජීවිතය විය. තම සිහිනය ඔස්සේ ගාන්ධි නිර්මාණය කළ ඔහු තම සිනමා ජීවිතය ද එයින්ම පුරවාලූවේ ය.ඔහුගේ පෞද්ගලික ජීවිතය ද නිර්මාණ දිවිය මෙන්ම සුන්දර විය. වසර 70ක් වූ විවාහ දිවිය ඔහු මිය යන තෙක්ම සතුටෙන් ගෙවා දැමුවේ ය. මිය යන විට ඔහු ලෝක පූජිත සිනමාකරුවන් අතර තම නාමය ද අවිවාදිතව සඳහන් කර තැබීමට සමත්ව සිටියේ ය.ටිරෝනි වෑවලගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>31</day>
    </date>
    <link>http://www.silumina.lk/2014/08/31/_art.asp?fn=av14083119</link>
    <topic>දයා - බන්දුල ඇඳපු චිත්‍රකතා කපලා පොත්වල අලවලා එකතු කළා</topic>
    <author>ගාමිණී සුසන්ත</author>
    <content>දයා - බන්දුල ඇඳපු චිත්‍රකතා කපලා පොත්වල අලවලා එකතු කළාඒ වන විට පුංචි වසන්තට යන්තම් අවුරුදු 5 ක් පමණ වන්නට ඇත. වසන්තගේ පියා වසන්තවත් කාරයේ නංවාගෙන කොළඹ සොයිසා කාන්තා රෝහලට ගියේ දරුවකු ලැබීමට රෝහලේ නවතා සිටි වසන්තයේ මව‍ෙග් සුවදුක් බැලීමටය. වසන්තට කාරයේ සිටින්නට යැයි පැවසූ පියා රෝහලට ගියේ “පුතේ පොඩි ළමයින්ට ඉස්පිරිතාලෙ ඇතුළට යන්න දෙන්නෙ නෑ” යනුවෙන් පවසමිනි. එවිට පුංචි වසන්තගේ පුංචි සිතට ඇති වූයේ දුකකි. අම්මා දැකීමට නොලැබීම ගැන කනගාටුවකි.රෝහලට ඇතුළුවන රෝහලෙන් පිටවන සුදු ඇඳගත් වෛද්‍යවරු කාරයේ සිටි වසන්තට දැක ගත හැකි විය. “මමත් දොස්තර කෙනෙක් වුණා නම් ඕන වෙලාවක මටත් රෝහලට යන්න පුලුවනිනේ.” වසන්තට සිතෙන්නට විය. වෛද්‍යවරයෙක් වුණා නම් කෙතරම් අගනේදැයි වසන්තට මුලින්ම සිතුණේ එදාය. දැන් ඒ සිහිනය සැබෑවි ඇත. අද ඔහු රටම හඳුනන විශේෂඥ වෛද්‍යවරයෙකි; එසේම ඔහු මහරගම ජාතික පිළිකායතනයේ නියෝජ්‍ය අධ්‍යක්ෂවරයාය. එහෙත් රටම ඔහුව හඳුනන්නේ “පුංචි පහේ මං” තරගය ජයග්‍රහණය කළ වෛද්‍යවරයා ලෙසය. අද 'ඉසිවර වරුණ' විශේෂාංගයෙන් දිග හැරෙන්නේ විශේෂඥ වෛද්‍ය වසන්ත දිසානායක මහතාගේ ජීවිතය හා බැඳුණු කලා ඉසව් පිළිබඳවය.“මගේ ගම පන්නිපිටිය. තාත්තා හිටපු කම්කරු කොමසාරිස්වරයෙක්. අම්මා කොළඹ ආනන්දයේ ඉගැන්වූ ගුරුවරියක්. අපේ පවුලේ දරුවන් පස් දෙනයි. අයියයි, අක්කයි, නංගියි, මල්ලියි. මම පවුලේ තුන්වැනි දරුවා. මගෙ තාත්තා රටේ කම්කරු කොමසාරිස්වරයා නිසා ඒ දවස්වල අලුතින් නිර්මාණය වන චිත්‍රපටවල මංගල දර්ශනය නැරඹීමට තාත්තට ආරාධනා පත්‍රයක් ලැබෙනවා. ඉතින් තාත්තා ඒ චිත්‍රපට නරඹන්න යන්නෙ අපිවත් එක්කගෙන. මට මතක හැටියට මම මුලින්ම තාත්ත එක්ක ගිහිං නැරඹුවේ මහාචාර්ය සිරිගුනසිංහයන්ගේ “සත්සමුදුර” චිත්‍රපටය. ඊට පසුව ලෙස්ටර් ජේම්ස් පීරිස් ගේ “දෙලොවක් අතර” චිත්‍රපටයත් නැරඹුවා මට මතකයි. පුංචි කාලෙ ඉඳලම චිත්‍රපට නරඹන්න මම හුරුවුණේ ඒ විදියට. අපේ තාත්තා හොඳ කලා රසිකයෙක්. සංගීතය සිනමාව රසවිඳීමේ ආශාවක් වගේ ම හැකියාවකුත් තාත්තට තිබුණා. ඒ නිසා අපිත් පුංචි කාලෙ ඉඳලම කලාවට ළැදි වුණා.”“මම පාසල් ගියේ ආනන්දයට. ආනන්දයේ කලාවට තිබුණු පරිසරය පෙලඹවීම නිසා මම තවතවත් කලා කටයුතුවලට කලා නිර්මාණවලට ආශා කරන්න පටන් ගත්තා. පාසලේ තිබුණු සෑම කලා සංගමයකම මම සාමාජිකත්වය දැරුවා. උසස් පෙළට කළේ විද්‍යා විෂයන් වුණත් සැම විටම කලා කටයුතුවලට සම්බන්ධ වුණා. සාමාන්‍ය පෙළ දක්වා මම සංගීතය විෂයක් හැටියට හැදෑරුවා. පාසලේදි අපිට සංගීතය ඉගැන්නුවේ ප්‍රේමචන්ද්‍ර සර්. එතුමාගෙන් මම තබ්ලාව, වයලීනය වැනි වාදන භාණ්ඩ වයන්නත් පුරුදු වුණා. සාමාන්‍යපෙළ විභාගයෙදි මට සංගීතය විෂයට “A” සාමාර්ථයක් ලැබුණා. ගීත ගයන්න මට විශේෂ හැකියාවක් නැති වුණත් යන්තමින් ජාමෙ බේරා ගැනීමේ හැකියාව මට තියෙනවා.පුංචි කාලෙ ඉඳලම හොඳ චිත්‍රපට නරඹන්න යොමුවුණු නිසා ජීවිතය දිහා පුළුල්ව බලන්න මට හැකියාව ලැබුණා කියල මම විශ්වාස කරනවා. උසස් පෙළ කරන කාලේ ඉඩක් ලැබුණු සෑම වෙලාවටම මරදාන අවට තිබුණු සිනමා ශාලාවකින් චිත්‍රපටයක් නරඹන්න අපි පුරුදුවෙලා හිටියා. අපි කියල කිව්වෙ මමත් මගේ පාසලේ යාළුවො කීපදෙනෙකුත්. හැබැයි ඒ විදියට චිත්‍රපට බැලුවේ පාසල්, පන්ති කට් කරල එහෙම නෙමෙයි. ගෙදරට ‍හොරෙන් එහෙම නෙමෙයි. අධ්‍යාපන කටයුතුවලට තමයි මූලික තැන දුන්නේ. ඒ වැඩවලින් විවේකයක් ගන්න තමයි චිත්‍රපට බැලුවේ; සින්දු ඇහුවේ. චිත්‍රපට බලන්න සල්ලි ඉල්ලගන්නේ අම්මාගෙන්. පාසල් යන කාලෙ ඉඳල මම රාත්‍රී 9 ට 10 විතර නිදාගන්නවා.පාන්දර 3.00 ට විතර ඇහැරෙනවා. පාන්දර 3 ඉඳල උදේ හය වනතෙක් මම පාඩම් කරනවා. මට පාඩම් කරන්න කාලය ඒ ඇති. උසස් පෙළ කරන කාලෙ තමයි “වසන්තයේ දවසක්” චිත්‍රපටය තිරගත වුණේ. අපි කට්ටිය එක දවසක් “වසන්තේ දවසක්” චිත්‍රපටයේ උදේ 10.30 ෂෝ එක බලල එදාම ආයෙම 2.30 ෂෝ එකත් බැලුවා මට මතකයි. “ආරාධනා” චිත්‍රපටයත් අපි එහෙම බැලුවා. අපි කට්ටිය චිත්‍රපට බලල ඒකෙ සංගීතය, කතාව, රඟපෑම් ගැන සාකච්ඡා කරනවා. ඒ විදියට තමයි අපි ඒ දවස්වල චිත්‍රපට රස වින්ඳේ.”“පුංචි දවස්වල ඉඳල කියවන්නත් මම හරිම කැමැත්තක් දැක්වුවා. අතට අහුවෙන හැම දෙයක් ම කියෙව්වා. එදත් අදත් මම හරිම කැමැතියි පත්තර බලන්න. “සිළුමිණ” ඉතාම ආශාවෙන් කියෙව්වා. මම පාසල් යන කාලෙ සිළුමිණේ සෑම ලිපියක් ම කියවනවා. විශේෂයෙන් ම චිත්‍ර කතා බලනවා. දයා රාජපක්ෂ, බන්දුල හරිස්චන්ද්‍ර වැනි ප්‍රවීණ ශිල්පීන් ඒ දවස්වල ඇන්ද චිත්‍රකතා කපල පොත්වල අලවල එකතු කරලත් තියෙනවා. ඒ විදියට පොත්පත් කියවීමෙන් තමයි මගේ සාමාන්‍ය දැනුම දියුණු වුණේ. ලෝකය පිළිබඳව පුළුල්ව සිතන්න මම පෙලඹුණේ. එදා ආනන්දයේ මාත් එක්ක චිත්‍රපට බලපු මගෙ යාළුවො සේරම වගේ සමාජයේ උසස් තැන්වල රැකියා කරනවා. ඉන් බොහෝමයක් විශේෂඥ වෛද්‍යවරු. ඒ ගැන මට හරිම සතුටුයි.”“පොඩි කාලෙ ඉඳලම මම අමර‍දේවයන්, වික්ටර් රත්නායක, සුනිල් එදිරිසිංහ, නන්දා මාලිනිය වැනි ගායක ගායිකාවන්ගේ ගීත අහන්න විශාල කැමැත්තක් දැක්වුවා. ඒ වගේ ම එච්.ආර්. ජෝතිපාල මහතාගේ ගීතවලටත් මම ගොඩක් ආදරය කළා. මම ආනන්දයේ ඉගෙන ගන්න කාලෙ මගෙ පාසල් මිතුරෙක් හිටියා ජෝතිපාල මහතාගේ ගෙවල් ළඟ ජීවත් වුණු. මට මගෙ පාසල් මිතුරා කිව්ව අපේ ගෙදර ආවොත් ජෝතිපාලව දැකගන්න පුළුවන් කියලා.මම මගේ මිතුරාගේ ගෙදර ගියා. නමුත් එදා ජෝතිපාල හිටියේ නැහැ. ඊට අවුරුදු ගණනාවකට පසුව මම වෛද්‍යවරයෙක් හැටියට කොළඹ ජාතික රෝහලේ පුහුණු වන විට ජෝතිපාල මහතා අසනීප වෙලා රෝහලට ගෙනාවා. ඔහුට ප්‍රතිකාර කරන්නත් මට අවස්ථාව ලැබුණා. ඒ වෙලාවේ මම ජෝතිට කතා කරල කිව්වා “මම ඔබගේ ගීතවලට ගොඩක් ප්‍රිය කරන ‍ඔබේ රසිකයෙක්” කියලා. ඒක අහලා ජෝති ගොඩක් සතුටු වුණා මට මතකයි. ඒ වගේම සිදුවීමක් මීට සති කීපයකට ඉහතදීත් වුණා. රෙබෙකා නිර්මලී පිළිකා රෝහලේ නැවතිලා ප්‍රතිකාර ගනිමින් සිටියා. ඒ වෙලාවෙ මට හැකි උපරිම විදියට ඇය පිළිබඳ සොයා බැලුවා. ඇයට අවශ්‍ය ප්‍රතිකාර ලබා දුන්නා. ඇය ලඟට ගිහිං මම කිව්වා “වෙදහාමිනේ ටෙලිනාට්‍යයේ ඉඳල ඔබේ සෑම රංගනයක්ම නැරඹුව රසිකයෙක් මම” කියලා. ඒක අහල රෙබෙකාත් ගොඩක් සතුටු වුණා. මම කලාවට වගේ ම කලාකරුවන්ටත් ගොඩක් ආදරය කරන කෙනෙක්.”ගාමිණී සුසන්තඡායාරූප - සුදම් ගුණසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>31</day>
    </date>
    <link>http://www.silumina.lk/2014/08/31/_art.asp?fn=av14083120</link>
    <topic>Bollywood News</topic>
    <author/>
    <content>Bollywood Newsඉන්දියාවේ 68 වැනි නිදහස් දිනය නිමිත්තෙන් ඉන්දීය සංවිධාන පිළිබඳ ඒකාබද්ධ සංවිධානයේ මෙහෙයවීමෙන් විශේෂ රාත්‍රී භෝජන සංග්‍රහයක් පැවැත්වුණා. ඉන්දීය නිදහස් දින පැවැති මේ සංග්‍රහයට එරටෙහි ඉහළ පෙළේ දේශපාලනඥයන් සහ වෙනත් ප්‍රභූවරුන් රැසක්ම එක්වී සිටියා. ඒ අතරට එක්වී සිටි බොලිවුඩ් පුරවරයේ ජනප්‍රිය තරුවක් වෙතට බොහෝ දෙනෙකුගේ අවධානය යොමු වී තිබුණා. මේ ජනප්‍රිය තරුව, රාහුල් රෝයි.1990 දී තිරගත වූ ‘ආශික්වි’ නම් වූ ආදර කතාවක් රැගත් සංගීතමය චිත්‍රපටයේ ප්‍රධාන චරිතයක් රඟමින් බොලිවුඩයට එක්වූ රාහුල් එක රැයින්ම ජනප්‍රිය වූ නළුවෙක්. විශේෂයෙන්ම ඔහු එවක යොවුන් පරපුරේ ආකර්ෂණය දිනාගත් දිදුලන චරිතයක් බවට පත්ව සිටියා. ඒත් ඔහුට දිගු කාලයක් එම ජනප්‍රියත්වය රඳවා ගන්නට හැකි වුණේ නැහැ. මීට වසර 7 කට කලින් ඔහු බොලිවුඩ් සිනමාවෙන් ඉවත්ව විදේශ ගත වුණා. රාහුල්, ඔස්ට්‍රේලියාවේ සිඩ්නි නුවර ස්ථිර පදිංචියට ගියා. ඒ, තම බිරිය වූ රාජ්ලක්ෂ්මී සමඟයි. ඔස්ට්‍රේලියාවේ ස්ථිර පදිංචියට ගිය මුල්ම බොලිවුඩ් නළුවා රාහුල්. ඔහු පවසන්නේ තමන් නැවතත් බොලිවුඩ් සිනමා රංගනයට එක්වන බවයි.“මම රඟපාපු ‘ටුබී ඕ නොට් ටුබී’ කියන චිත්‍රපටය ලබන මාසෙ 26 දා ඉඳල තිරගත වෙනවා. ‘හන්ඩ්‍රඩ් ක්‍රෝර්ස්’ චිත්‍රපටයේ මේ දවස්වල රඟපානවා. ප්‍රවීණ ලේඛක කේටන් භාගාට් ගේ කතාවක් ඇසුරින් නිර්මාණය වන ‘ඩේසි කැන්ගරු’ චිත්‍රපටයේ රංගනයටත් ආරාධනා ලැබිල තියෙනවා. මේ චිත්‍රපට කතාවට පදනම් වෙන්නෙ ඉන්දියාවෙන් ඔස්ට්‍රේලියාවට ගිය මිනිස්සු ගැනයි. ඒ නිසා මං හිතනව, මට ලැබෙන චරිතය හොඳින් රඟපාන්න හැකි වේවි කියලා. චිත්‍රපටයේ රූගත කිරීම් ලබන දෙසැම්බරයේදී පටන් ගන්නවා. රූගත කිරීම් දවස් 30 කින් සම්පූර්ණ කරන්නයි බලාපොරොත්තුව.”රාහුල් මේ තොරතුරු කීවේ භෝජන සංග්‍රහය අතරතුරදී. රසික ඔබට රාහුල්ගේ ආගමනය සතුටක් වේවි. ඒත් කනගාටුදායක කාරණයකුත් තියෙනවා. මේ වන විට 45 වැනි වියෙහි පසුවන රාහුල් වසර 14 ක විවාහ දිවිය නිම කරමින් තම බිරියගෙන් වෙන්වී සිටින බවයි ආරංචි.ජීවිතයේ නොයෙකුත් හැල හැප්පීම්වලට ගොදුරු වූ සුපිරි නළු රිතික් රෝෂන්, ඒ කිසිඳු බාධකයක් අබියස දුර්මුඛ වුණේ නැහැ. වසර ගණනක් තමන් සමඟ ජීවිතයේ දුක සැප බෙදා ගත් බිරිය සුසෑන්, දැන් ඔහුගෙන් වෙන් වෙලා. ඇය රිතික් ගෙන් වෙන්වූ මුල් කාලයේදීම ඔහු දැඩි ලෙස රෝගාතුර වුණා. ඒ, චිත්‍රපට රූගත කිරීමකදී සිදුවූ අනතුරක් හේතුවෙන් ඔහුගේ හිස ආබාධයකට ලක්වීමෙන්. මේ නිසා ඔහුගේ හිසෙහි ශල්‍යකර්මයක් පවා සිදු කෙරුණා. එයින් සුවය ලද රිතික් නැවතත් සිනමා රංගනයට එක් වී සිටිනවා.අතරමඟ වැඩ නතර කළ ‘බෑන් බෑන්’ චිත්‍රපට‍යේ රූගත කිරීම්වලට රිතික් යළිත් පැමිණ සිටිනවා. මේ චිත්‍රපටයේ දර්ශනයක් රූගත කෙරෙද්දී රිතික්ගේ හිසට තදබල පහරක් වැදීමෙන් තමයි ඔහු රෝගාතුර වුණේ. ශල්‍ය කර්මයෙන් පසුව වෛද්‍යවරු රිතික්ට අවවාද කර ඇත්තේ කිසිම අවස්ථාවක අධික ශබ්දය ඇති තැන්වල නොරැඳී සිටින ලෙසයි. මේ නිසා චිත්‍රපට රූගත කිරීමකදී අධික ශබ්දයෙන් වැළකී සිටින්න රිතික්ට සිදුවෙලා.“මට දැන් අධික ශබ්ද දරාගන්න අමාරුයි. ‘බෑන් බෑන්’ චිත්‍රපටයේ සටන් ජවනිකා එහෙම රූගත වෙනවා. ඒ වගේ අවස්ථාවලදී කන්වලට දරන්න බැරි ශබ්ද වළක්වා ගන්නෙ කොහොම ද කියල මට හිතෙනවා.” රිතික් එලෙස දෙගිඩියාවෙන් සිටියත් මේ චිත්‍රපටයේ අධ්‍යක්ෂවරයා ඇතුළු සියලුම ශිල්පීන්, රිතික් දර්ශන තලයෙහි සිටිනා අවස්ථාවල කිසිඳු ඝෝෂාකාරී ශබ්ද භාවිත නොකරන්නට වග බලාගෙන සිටිනවා. ගීතමය ජවනිකා රූගත කිරීමකදී පවා පසුබිමෙන් ගීත වාදනය වීමේ දී දැඩි සැලකිල්ලක් දක්වන්නට අධ්‍යක්ෂවරයා තීරණය කර තිබෙනවා.එම ගීතවල ශබ්දය හැකිතාක් අඩුකර වාදනය කරන්නැයි ඔහු කාර්මික ශිල්පීන්ට දන්වා තිබෙනවා. එපමණක් නොවෙයි, රිතික් රැඳී සිටින තැන්වලදී භාවිත කෙරෙන වෝකි - ටෝකි යන්ත්‍රවල ශබ්දය ද අවම මට්ටමක තබා ගන්නටත් ‘බෑන් බෑන්’ චිත්‍රපට කණ්ඩායම වග බලාගෙන ඇති බවයි පැවසෙන්නේ. රිතික් රඟපාන අවස්ථාවල සෙසු නළු නිළියන් හඬ නඟා දෙබස් උච්චාරණය කිරීමේදීත් දැඩි සැලකිල්ලක් දක්වන්නට එකඟ වෙලා.තමන් නිසා මේ අයුරින් රූගත කිරීම් සිදු කිරීම ගැන රිතික් ‘බෑන් බෑන්’ චිත්‍රපටයේ අධ්‍යක්ෂවරයා ඇතුළු සියලුම දෙනාට ස්තුතිය පුද කර සිටියා. “අසනීපයෙන් හිටියත් රිතික් කිසිම දාක රූගත කිරීම්වලට නෑවිත් හිටියෙ නැහැ. අපිට කිසිම කරදරයක් කළේත් නැහැ. බරපතළ ශල්‍යකර්මයකට මුහුණ දීල හිටියත් දර්ශන තලයට ආවාම කිසිම වෙනසක් නැතුව රඟපෑවා.” රිතික්ව අගය කරමින් ‘බෑන් බෑන්’ චිත්‍රපටයේ කාර්මික ශිල්පියකු එලෙස කීවා.ලන්ඩන් නුවර තිබෙන සුප්‍රකට ‘මැඩම් තුසේඩ්’ කෞතුකාගාරයේ ලොව ප්‍රකට පුද්ගලයන්ගේ ඉටි පිළිරූ රැසක් තැන්පත් කර තිබෙනවා. ඒවා අතර බොලිවුඩ් පුරයේ අමිතාබ් භච්චන්, ශාරුක් ඛාන්, ඓයිශ්වර්යා රායි, රිතික් රෝෂන් සහ කරීනා කපූර්ගේ ජීවමාන ස්වරූපයේ පිළිරූ තිබෙන බව කවුරුත් දන්නවා.පසුගිය දා මේ කෞතුකාගාරයට කරීනා කපූර් පැමිණියේ තම සැමියා සායිෆ් අලි ඛාන් එක්කයි. එදින ඔහුගේ 44 වැනි උපන් දිනය යෙදී තිබීමත් විශේෂත්වයක්. 2011 දී පවුම් 1,50,000 ක් වැය කර නිර්මාණය කෙරුණු කරීනාගේ පිළිරුව මෙතෙක් සැරසී තිබුණේ ජබ් වී මෙට්’ චිත්‍රපටයේ ගීතමය රංගනයක් නිරූපණය කරද්දී කරීනා හැඳ සිටි කළු පැහැති ඇඳුමකින්. සායිෆ්ගේ උපන් දිනයේදී ‘මැඩම් තුසේඩ්’ වෙත සායිෆ් සහ කරීනා පිවිසුණේ මේ පිළිරුවට වෙනත් ඇඳුමක් අන්දවන්නයි. ඔවුන් දෙදෙනා රැගෙන ආවේ ‘රා-වන්’ චිත්‍රපටයේ ඇතුළත් වූ ගීතමය ජවනිකාවක් නිරූපණය කරද්දී කරීනා හැඳ සිටි රතු පැහැති සාරියයි. එය තමන්ගේ පිළිරුවට ඇන්දවූ කරීනා ඒ සමඟ ඡයාරූප කිහිපයක් ද ගත්තා.“මේ සාරිය හරිම ලස්සනයි. මේ පිළිරුව මම වගේමයි. මේ රතු සාරිය ඒකට ඇන්දුවේ විශේෂ හේතුවක් නිසා. මේ සාරිය ඇඳගෙන තමයි, මම ‘රා-වන්’ චිත්‍රපටයේ ‘චමත් චලෝ’ කියන ජනප්‍රිය ගීතය ඇතුළත් වූ දර්ශනයේ රඟපෑවේ. ඔය ගීතමය දර්ශනය අපේ රසික රසිකාවියන් අතර ගොඩක් ජනප්‍රියයි.” කරීනා අලුත් සාරිය ඇන්දවීමට හේතුව පැහැදිලි කළා.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>31</day>
    </date>
    <link>http://www.silumina.lk/2014/08/31/_art.asp?fn=am1408311</link>
    <topic>ලේ හිඟ අයට විටමින් දීලම හරියන්නේ නෑ</topic>
    <author>සාකච්ඡා කළේ,</author>
    <content>ලේ හිඟ අයට විටමින් දීලම හරියන්නේ නෑ විශේෂඥ වෛද්‍යආරියසේන යූ. ගමගේරක්තහීනතාව ඇති දරුවෙකු කායිකව මෙන්ම මානසිකව ද පිරිහෙනවා. නිතර ශාරීරික අපහසුවකින් පෙළෙන අතර සිරුර දුර්වල වී විඩාවට පත්වෙනවා. රුධිරයේ හිමොග්ලොබින් අඩුවීමෙන් පෙණහලුවල සිට සිරුරේ නොයෙක් පටක කරා ගෙන යන ඔක්සිජන් ප්‍රමාණය අඩුවීම නිසා පටකවලට අවශ්‍ය ශක්තිය නිසි අයුරින් නොලැබීම ඊට හේතුවයි. එම තත්ත්වය මඟහරවා ගැනීම සඳහා හිමොග්ලොබින් අඩු තුනී රුධිරය සිරුර පුරා වේගයෙන් ගෙන යාම සඳහා හෘදය වස්තුවට වේගයෙන් ගැහෙන්නට සිදුවෙනවා. පෙණහලුවලට වේගයෙන් ශ්වසනය කිරීමට සිදුවෙනවා. ඒ නිසා සුළු වැඩක් කළ ද හතිය සහ මහන්සිය ඇතිවෙනවා. මේ නිසා විශේෂයෙන් අධ්‍යාපනය ලබන දරුවන් ගේ ආහාරයෙහි යකඩ, විටමින් බී12, පෝලික් අම්ලය අන්තර්ගත විය යුතුයි.* අපගේ ශරීරයෙහි රතු රුධිරාණුවලින් කෙරෙන කාර්යය කුමක්ද?අප ආශ්වාස කරන විට පෙණහලු කරා ඇදී එන වාතයෙහි අඩංගු ඔක්සිජන් වායුව රතු රුධිරාණුවල පිහිටි හිමොග්ලොබින් වර්ණකය මඟින් උරාගනු ලබනවා. ඉන්පසු නැවත හෘදය වස්තුවට ගොස් එහි සිට ශරීරය පුරා පිහිටි පටකවල සෑම සෛලයක් කරාම බෙදා හරිනු ලැබෙනවා.* එසේ නම් නීරක්තිය හෙවත් රක්ත හීනතාවය ලෙස හැඳින්වෙන්නේ කුමක්ද?යම් පුද්ගලයකු ගේ සිරුරෙහි අවශ්‍ය තරමට රතු රුධිරාණු හෝ හිමොග්ලොබින් වර්ණකය නොවේ නම්, ඒ තත්ත්වයට කියන්නේ නීරක්තිය කියලයි. හිමොග්ලොබින් වර්ණකය අඩුවීම නිසා ශරීරයේ රතු පැහැය අඩු වී සුදුමැලි ස්වභාවයක් ගන්නවා. ඒ වගේම ඉක්මනින් මහන්සි ගතියක් දැනෙනවා. මලානික ස්වභාවයක් පෙන්නුම් කරන අතර කරකැවිල්ල, හිසරදය ඇතිවෙනවා. එවැනි තත්ත්වයකදී සමහර කෙනකුට පපුවේ වේදනාවක් හටගත හැකියි.හෘදය වස්තුව වේගයෙන් වැඩ කිරීමට පටන් ගන්නා නිසා යම් වැඩක් කරන විට පපුව ගැහෙන්නට පටන් ගනී. එවැනි පුද්ගලයකුගේ අත්ල හා යටිපතුල් පරීක්ෂා කළ විට සුදු පැහැයක් ගන්නා බව පෙනේ. ඒ වගේම හිස, දිව සහ ඇසිපියෙහි ඇතුළු පැත්ත කහවන් සුදුපැහැයක්, එසේත් නැතිනම් පාණ්ඩු පැහැයක් ගනී.ඒ වගේම රක්තහීනතාවයෙන් පෙළෙන අයගේ නිය ලෙහෙසියෙන් කැඩෙනසුළු ස්වභාවයකට පත්විය හැකි අතර නියමැදින් වක ගැසී තුනීවීමට ද පුළුවන්. සමහර විට කකුල් ඉදිමී හිරි වැටෙන්නට ද පුළුවන්.* රක්ත හීනතාවට බලපාන හේතු සාධක මොනවාද?රක්තහීනතාවට හේතු කිහිපයක්ම තිබිය හැකියි. ප්‍රධානතම හේතුව නම් රතු රුධිරාණු වර්ධනයට අවශ්‍ය වන යකඩ, විටමින් බී සහ ෆෝලික් අම්ලය වැනි ශුද්‍ර පෝෂක ආහාර මඟින් නිසි ප්‍රමාණයට නොලැබීමයි. යම් හෙයකින් රතු රුධිරාණු නිපදවන ඇටමිදුළු රෝගී වූයේ නම්, ලියුකේමියා රෝගය තිබේ නම්, වකුගඩු ක්‍රියා විරහිත වූයේ නම් සහ පිළිකා රෝගී තත්ත්වයක් ඇතිවූයේ නම් රක්ත හීනතාවය ඇතිවිය හැකියි.* අර්ශස් රෝගීන් රක්තහීනතාවයට ගොදුරු වනවාද?අර්ශස් රෝගය නිසා ගුදයෙන් අධික ලෙස රුධිරය වහනය සිදුවන්නේ නම් රක්තහීනතාවය ඇතිවිය හැකියි. ඒවගේම සිරුරේ ඇතිවූ යම් තුවාලයකින් අධික ලෙස රුධිරය ගලයි නම්, කොකුපණුවන් බඩවැලෙහි එල්ලී ලේ උරා බොන්නේ නම් එය ද රක්තහීනතාවට හේතු විය හැකියි. සමහර කාන්තාවන්ට මාස් ශුද්ධිය හෙවත් ආර්තව රුධිර වහනය වැඩිපුර සිදුවෙනවා. එය ද රක්තහීනතාවට තුඩු දිය හැකියි.* රක්තහීනතාවට බලපාන වෙනත් හේතු මොනවාද?අපගේ සිරුරෙහි රුධිරාණු නිපදවීම සහ කලක් ගිය පසු ඒවා විනාශ වී යාම නිරතුරුවම සිදුවේ. රතු රුධිරාණු නිෂ්පාදනය අඩු වූ විට මෙන් ම ඒවා විනාශවීම අධික ලෙස සිදුවන්නේ නම් ද රක්තහීනතාව ඇතිවිය හැකියි. ඒ වගේම හැඩය වෙනස් වූ රතු රුධිරාණු ඇතිවීම (උදා: Sickle cell Anaemia, Thalasaemia) සහ ප්ලීහාව ඉදිමුණු විට ද එම තත්ත්වය ඇතිවිය හැකියි.* ඇඟ සුදුමැලි වී ඇති, ඈලිමෑලි දුබලගතිය දැනෙන රෝගියකුට විටමින් ලබා දීමෙන් එම තත්ත්වය මඟහරවා ගත හැකිද?වෛද්‍ය නිර්දේශයකින් තොරව එසේ විටමින් ලබා ගැනීම සුදුසු වන්නේ නෑ. ඊට හේතුව රක්තහීනතාව ඇතිවීමට හේතු වන සාධක රාශියක්ම තිබීමයි. එමනිසා රක්තහීනතාවෙන් පෙළෙන රෝගීන් වෛද්‍යවරයකු ලවා පරීක්ෂා කරවා ගැනීම අත්‍යවශ්‍යයයි.රෝගියාට රක්තහීනතා මට්ටම හා එවැනි තත්ත්වයක් තිබේද නැද්ද යන්න හඳුනාගැනීමට රුධිරයේ ඇති හිමොග්ලොබින් ප්‍රමාණය මැන බැලිය යුතුයි. ඒ වගේම රක්තහීනතා වර්ගය හඳුනාගැනීමට රුධිර සෛල අන්වීක්ෂයෙන් පරීක්ෂා කර බැලිය යුතුයි. එමෙන්ම මෙහිදී රෝග නිධානය සොයා ගැනීම සඳහා රෝගියා ගේ ආහාරපානවල ස්වභාවය, කාන්තාවක නම් ආර්තව රුධිර වහනයේ ස්වභාවය, අර්ශස් රෝගය තිබේද නැද්ද යනාදිය ද විමසා බැලේ.මීට අමතරව ආමාශයේ හෝ බඩවැලෙන් රුධිර වහනයක් සිදුවේදැයි දැනගැනීමට රෝගියා භාවිතා කරන ඖෂධ පිළිබඳව ද විමසා බැලෙන අතර කොකුපණු රෝගය තිබේදැයි පරීක්ෂා කිරීමට මලපහ සාම්පලයක් පරීක්ෂා කිරීම ද කළ හැකිය. ප්‍රතිකාර ඇරඹෙන්නේ රෝග විනිශ්චයට අනුව නිසා හිතුමතයේ විටමින් ලබා ගැනීම සුදුසු නොවේ.* යම් රෝගියෙක් අධික රක්තහීනතාවෙන් පෙළේ නම් ලබා දෙන ප්‍රතිකාර කෙබඳුද?අධික රක්තහීනතාවෙන් පෙලේ නම් එම රෝගියාට වහාම රුධිරය ලබාදිය යුතුවේ. පෝෂක ඌණතාවයක් නම් (යකඩ, ෆෝලික් අම්ලය, විටමින් බී12 වැනි) එම පෝෂක නික්ෂේපණ පෙති හෝ සිරප් මඟින් ලබා දේ. රුධිර වහනයක්, ලියුකේමියා හෝ පිළිකාමය තත්ත්වයක් රෝගයට හේතු වූයේ නම් ඒ රෝග සඳහා පිළියම් යෙදිය යුතුවේ.* සමහර රෝග සඳහා නිර්දේශ කරන ඖෂධ හා රක්තහීනතාව අතර සම්බන්ධයක් තිබෙනවාද?ඔව්. විශේෂයෙන් හන්දිපත් රුදාවට ලබාදෙන ඇස්ප්‍රීන්, හා තවත් ඖෂධ වර්ග නිසා ආමාශයේ හා ආහාර මාර්ගයේ තුවාල ඇතිවී රුධිරය වහනය විය හැකියි. එවැනි තත්ත්වයක් කල්යාමේදී ලෙඩා නොදැනුවත්වම ඇඟ සුදුමැලි වී රක්තහීනතාව ඇතිවිය හැකිය. හන්දිපත් රුදාවට දිගින් දිගටම ඖෂධ ලබා ගන්නා රෝගීන් සුදුමැලි වන ස්වභාවයක් පෙන්නුම් කරයි නම් වෛද්‍යවරු විසින් ඇස්ප්‍රින් ඖෂධය නවතා දමන ලෙස උපදෙස් ලබා දෙන්නේ මේ නිසයි.* කුඩා දරුවන්ටත් රක්තහීනතාව ඇතිවෙනවාද?ඔව්. කුඩා දරුවන්ට රක්තහීනතාව ඇතිවීමට ප්‍රධානම හේතුව ආහාරයේ ඇති යකඩ සහ විටමින් ඌණතාවයයි. බඩවැලෙහි කොකුපණුවන් ඇතිවීම නිසා ඒ තත්ත්වය තවත් උග්‍ර අතට හැරෙන්නට පුළුවන්.* යකඩ සහ විටමින් ඌණතාව නිසා රක්තහීනතාවෙන් පෙළෙන දරුවකුට වෛද්‍ය ප්‍රතිකාර පමණක් ලබාදීම ප්‍රමාණවත්ද?වෛද්‍ය ප්‍රතිකාරවලට අමතරව එවැනි දරුවකුට කරවල, මාළු, මස්, සෝයා, පලාවර්ග, මුංඇට, උළුඳු වැනි මාංශ බෝග සහ තම්බපු නිවුඩු සහලින් පිසූ බත් ආහාරයට දිය යුතුයි. ඒ වගේම ආහාරයෙන් පසු ඉදුණු අලුත් පලතුරු කෑමට දීමෙන් ආහාරයෙහි ඇති යකඩ පහසුවෙන් ශරීරයට උරා ගනී. ඒ ඉදුණු පලතුරුවල විටමින් සී ඇති නිසයි. යකඩ පෙති සමඟ විටමින් සී පෙති ලබා දෙන්නේ ද බඩවැලේ දී යකඩ උරා ගැනීම පහසු කරවීමටයි.* කොකුපණු රෝගය නිසා ශරීරයේ ලේ හිඟ වූයේ නම් කළ යුත්තේ කුමක්ද?කොකුපණු රෝගය නිසා ඇතිවන ලේ හිඟකම වැළැක්වීම සඳහා දරුවා ඇතුළු පවුලේ සියලු දෙනාම සෞඛ්‍යාරක්ෂිත වැසිකිළි භාවිතයට පුරුදුවිය යුතුයි. කොකුපණුවන් යටි පතුල් හරහා ශරීරයට ඇතුළු වීම වැළැක්වීමට නිතර පාවහන් පැලඳිය යුතු අතර පවුලේ සියලු දෙනාටම එකවර කොකු පණු ප්‍රතිකාරය ලබා දීම ද වැදගත් වේ.* රක්තහීනතාව දරුවකුගේ කායික හා මානසික ශක්තියට බලපාන්නේ කෙසේද?රක්තහීනතාව ඇති දරුවෙකු කායිකව මෙන්ම මානසිකව ද පිරිහෙනවා. නිතර ශාරීරික අපහසුවකින් පෙළෙන අතර සිරුර දුර්වල වී විඩාවට පත්වෙනවා. රුධිරයේ හිමොග්ලොබින් අඩුවීමෙන් පෙණහලුවල සිට සිරුරේ නොයෙක් පටක කරා ගෙන යන ඔක්සිජන් ප්‍රමාණය අඩුවීම නිසා පටකවලට අවශ්‍ය ශක්තිය නිසි අයුරින් නොලැබීම ඊට හේතුවයි. එම තත්ත්වය මඟහරවා ගැනීම සඳහා හිමොග්ලොබින් අඩු තුනී රුධිරය සිරුර පුරා වේගයෙන් ගෙන යාම සඳහා හෘදය වස්තුවට වේගයෙන් ගැහෙන්නට සිදුවෙනවා. පෙණහලුවලට වේගයෙන් ශ්වසනය කිරීමට සිදුවෙනවා. ඒ නිසා සුළු වැඩක් කළ ද හතිය සහ මහන්සිය ඇතිවෙනවා. මේ නිසා විශේෂයෙන් අධ්‍යාපනය ලබන දරුවන් ගේ ආහාරයෙහි යකඩ, විටමින් බී12, පෝලික් අම්ලය අන්තර්ගත විය යුතුයි.* විටමින් අඩුකම නිසා රක්තහීනතාව ඇතිවූයේ නම්, විටමින් පෙති ලබා දී කොපමණ කාලයකින් ප්‍රතිඵල ලබාගත හැකිද?රතු රුධිරාණුවක ජීවිත කාලය දින 120 යි. ඉන්පසු එය මැරී යනවා. ඒ වගේම සිරුරේ තවත් රුධිරානු නිපදවෙනවා. විටමින් අඩුකම නිසා රක්ත හීනතාව ඇතිවූ රෝගියකුට විටමින් ලබා දෙනවා නම් එම ප්‍රතිකාර ආරම්භ කළ දිනයේ සිටම ප්‍රතිඵල ලැබිය හැකියි.* විටමින් අඩුකම නිසා ඇතිවන රක්තහීනතාවෙන් වැළකීමට ගත යුතු ආහාර වර්ග මොනවාද?සතුන්ගේ ශරීරයෙහි යකඩ තැන්පත් වන්නේ හීම් ලෙසයි. ඒ නිසා මස්,මාළු, පීකුදු, බිත්තර කහමදය වැනි ආහාර ලබාදීම වඩාත් සුදුසුයි. මීට අමතරව ධාන්‍ය වර්ග, තද කොළ පැහැති එළවළු සහ පලා වර්ග නිතර ආහාරයට ගත යුතු අතර එම ආහාර සමඟ දෙහි යුෂ, විටමින් සී සහිත පලතුරක් ආහාරයට ගැනීමෙන් ඒවායෙහි ඇති යකඩ පහසුවෙන් ශරීරයට උරාගත හැකියි.සාකච්ඡා කළේ,රමණී සුබසිංහramaniksu@yahoo.comකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>31</day>
    </date>
    <link>http://www.silumina.lk/2014/08/31/_art.asp?fn=am1408312</link>
    <topic>සමහර ආහාර සඳහා දරුවන්ගේ අකැමැත්තත් සමබල පෝෂණයක් නොලැබීමට හේතුවක්</topic>
    <author>පෝෂණවේදිනී තිළිණි ජයසිංහ</author>
    <content>සමහර ආහාර සඳහා දරුවන්ගේ අකැමැත්තත් සමබල පෝෂණයක් නොලැබීමට හේතුවක්‍ඔබේ දරුවා ආහාර අරුචිය, ඉක්මනින් වෙහෙසට පත්වීම හා ක්‍රියාශීලී නොවීම වැනි ලක්ෂණවලින් යුක්තද? එය ඔබේ දරුවා ක්ෂුද්‍ර පෝෂක ඌනතාවයෙන් පෙළීමේ ලකුණක් විය හැකියි. ක්ෂුද්‍ර පෝෂක දරුවන්ගේ සිරුරේ පරිවෘත්තිය ක්‍රියාකාරිත්වය වෙනුවෙන් සුවිශේෂී කර්තව්‍යයක් ඉටු කරයි. දරුවන්ගේ නිරෝගිමත් කායික සහ මානසික වර්ධනයට බෙහෙවින් වැදගත් වන විටමින හා ඛණිජ ලවණ නියමිත ප්‍රමාණයෙන් නොලැබී යාමෙන් එසේ ක්ෂුද්‍ර පෝෂක ඌනතාව ඇති විය හැකි ය.දරුවන්ගේ සිරුරේ පද්ධතිවල ක්‍රියාකාරිත්වය ගොඩනැඟීමට විශාල වශයෙන් දායක වන විටමින් හා ඛණිජ ලවණ සමබල පෝෂණයෙන් යුත් ආහාර වේලකින් ලබා ගැනීමේ හැකියාව පවතී. නමුත් කාර්යබහුල ජීවන රටාව හා ඇතැම් ආහාර සඳහා දරුවන් දක්වන නොකැමැත්ත යන කරුණු මුල් කරගනිමින් ඔවුන්ට අවශ්‍ය පෝෂණය නිසි ලෙස නොලැබීමත් හේතුවෙන් පෝෂණ ඌනතාවයන්ට ලක්විය හැකි ය.මෙම ඌනතාවයන් මුල් අවදියේදීම ඉස්මතු වී නොපෙනෙන හෙයින් හඳුනාගැනීම අපහසු ය. නමුත් කල්ගත වීමේදී දරුවන් දිගින් දිගටම එම ඌනතාවයෙන් පෙළීම හේතුවෙන් සෞඛ්‍ය ‍පරිහානියට පත්වන අතර ඌනතාවයෙන් මතුවන ලක්ෂණ දරුවන් වෙතින් පෙන්නුම් කෙරෙනු ඇත. එම නිසා දරුවන් පිළිබඳ නිරතුරු අවධානයෙන් පසුවන මවුවරුන්, ක්ෂුද්‍රපෝෂක ඌනතා පිළිබඳ නිසි ලෙස දැනුවත්ව සිටීම තුළින් දරුවන් ඊට ගොදුරු වීම වළක්වා ගැනීමේ හැකියාව පවතී. යකඩ, විටමින් හා සින්ක් ශ්‍රී ලංකාවේ දරුවන් අතර වැඩි වශයෙන් දක්නට ලැබෙන ඌනතාවේ.යකඩ ඌනතාවය වැඩි වශයෙන් දක්නට ලැබෙන ‍ක්ෂුද්‍ර පෝෂක ඌනතාවයි. එය යොවුන් වයසේ දරුවන් අතර දක්නට ලැබෙන දැවැන්ත මහජන සෞඛ්‍ය ගැටලුවක් බවට මේ වනවිට පත්ව ඇත. විශේෂයෙන් ම සිරුරේ පටක හා සෛල වෙත ඔක්සිජන් ප්‍රවාහනය කරනු ලබන රතු රුධිරාණුවල අඩංගු හීමොග්ලොබින් සඳහා යකඩ ඉතා වැදගත් සාධකයකි. රක්ත හීනතාවය යනු යකඩ ඌනතාවය දීර්ඝ කාලයක් පුරා පැවතීමෙන් ඇති වන තත්ත්වයකි.විටමින් ‘ඒ’ පෙනීම සහ ප්‍රතිශක්තිකරණ පද්ධතියේ නිරෝගිමත් ක්‍රියාකාරිත්වය සඳහා හේතු‍වන අතර එය ප්‍රමාණවත් පරිදි සිරුරට නොලැබී යාමෙන් දරුවන්ට වැඩි වශයෙන් ආසාත්මිකතා හා රෝගාබාධවලට මුහුණපෑමට සිදුවනු ඇත. විටමින් ‘ඒ’ ඌනතාවය උග්‍ර අතට පත්වීම රාත්‍රි අන්ධභාවය සඳහා ද ප්‍රධානතම හේතුවකි.ප්‍රමාණවත් පරිදි සින්ක් නොලැබීම දරුවන්ගේ කායික හා මානසික වර්ධනය අඩාල වීම හා ලිංගික පරිණත භාවය කල්ගතවීම කෙරෙහි ද බලපෑම් එල්ල කරනු ලබයි. ආහාර අරුචිය, ප්‍රතිශක්තිකරණ පද්ධතියේ ක්‍රියාකාරිත්වය අඩාල වීම, හිසකෙස් ගිලිහී යාම, පාචනය, බර අඩුවීම, තුවාල සුවවීමට කල් ගතවීම වැනි ලක්ෂණ තුළින් සින්ක් ඌනතාවය පෙන්නුම් කෙරේ.ෆෝලික් අම්ලය කළල අවස්ථාවේ සිටම දරුවන්ගේ ශීඝ්‍ර වර්ධනය සඳහා අත්‍යවශ්‍ය සාධකයකි. ෆෝලික් ඌනතාව තනිව මතුවන්නක් නොවන අතර එය අනෙකුත් පෝෂණ ඌනතා සමඟින් ඉස්මතුවේ‍. ෆෝලික් ඌනතාවය දිව ආශ්‍රිත රෝගී තත්ත්වයන් ඇති කරන අතර සිරුරේ, හිසකෙස් හා නියපොතු හි වර්ණය වෙනස්වීම ඇති කරයි.පෝෂණවේදිනී තිළිණි ජයසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>31</day>
    </date>
    <link>http://www.silumina.lk/2014/08/31/_art.asp?fn=cr1408311</link>
    <topic>ස්වර්ණ පුස්තක අවසන් වටයට නිර්දේශ වූ නවකතා</topic>
    <author> </author>
    <content>ස්වර්ණ පුස්තක අවසන් වටයට නිර්දේශ වූ නවකතා          අවසන් වටයට නිර්දේශ නොවූ කතුවරු මෙසේ කියතිදෙදහස් දහතුන වර්ෂයේ ප්‍රකාශයට පත්වූ නවකථා එකසිය හතක් අතරින් ස්වර්ණ පුස්තක සම්මාන උලෙළේ දෙවන වටය සඳහා ලියනගේ අමරකීර්තිගේ කුරුලු හදවත, නිශ්ශංක විජේමාන්නගේ තාරා මගේ දෙව්දුව, පී.බී.ජයසේකරගේ මරියා සිලෝනිකා වස්තුව, නෝබට් අයගමගේ ‍ෙග් කාල නදී ගලා බසී, එරික් ඉලයප්ආරච්චිගේ පාද යාත්‍රා, සුනේත්‍රා රාජකරුණානායකගේ සෞම්‍යා ‍ලෝකය, මොහාන් රාජ් මඩවලගේ ලොවීනා, මංජුල වෙඩිවර්ධනගේ මගේ ආදරණීය යක්ෂණී සහ ජයතිලක කම්මැල්ලවීරගේ ප්‍රින්ස්, ටෙනිසන් පෙරේරාගේ දණ්ඩ භූමි නවකථා තේරුණි.නමුත් ස්වර්ණ පුස්තක සම්මානය පිරිනැමීම සඳහා තෝරාගැනෙන අවසාන නවකථා පහ අතරට කාල නදී ගලා බසී, දණ්ඩ භූමි, සෞම්‍යා ලෝකය, ලොවීනා සහ ප්‍රින්ස් ඇතුළත් නොවීය. එම නවකථා නිර්මාපකයින් තමන්ගේ නිර්මාණ ගැන මෙන්ම ස්වර්ණ පුස්තක සම්මාන විනිශ්චය පිළිබඳව ද දැක්වූ අදහස් පහත දැක්වේ‍.ටෙනිසන් පෙරේරා දණ්ඩ භූමිමගේ දණ්ඩ භූමි නවකථාවෙන් සාකච්ඡා වෙන්නේ දේශපාලකයින්ගෙ සූරාකෑම් ගැන. සමහර නිලධාරීන්ගේ වංචා සහගත ක්‍රියා ගැන. පුරාවිද්‍යාවට සම්බන්ධ නිලධාරීන් බුද්ධ රූප කෝවක උණු කරල නාඩාර්ලට විකුණනව. දේශපාලකයින් ගස් කපල කැලෑ විනාශ කරනවා. පස් විකුණනවා. අල්ලස් දීල රේගුවෙන් බඩු පන්නනවා. ජාතික අපරාධ සිදුවෙන අන්දමයි “දණ්ඩ භූමි” නවකථාවෙන් විස්තර වෙන්නෙ. ස්වර්ණ පුස්තක විනිශ්චය මණ්ඩලයේ ඉන්න සමහර එන්ජීඕ කාරයින්ට ඒව අල්ලන්නෙ නැහැ.ඔවුන් මතයක් ඇතිකරන්න යනවා සාර්ථක නවකථාවක් වෙන්න නම් සුළු ජාතිකයින්ට පීඩා කරනවා කියල ලියන්න ඕන. මුස්ලිම් කඩ කඩනවාය කියල ලියන්න ඕනෙ. දෙමළ මිනිස්සුන්ට සිංහලයන් නිරන්තරයෙන් හිරිහැර කරනවාය කියල ලියන්න ඕන.මගේ නවකථාවෙ ඒවා නැහැ. මගේ දණ්ඩ භූමි නවකථාවෙ එහෙම ‍දේවල් ගැන ලිව්ව නම්; සිංහලයන්ගේ උත්පත්තිය ද්‍රවිඩ උත්පත්තියකින් කියල කිව්වා නම් මගේ නවකථාවටත් ස්වර්ණ පුස්තක තිළිණය දේවි.දෙවන වටයට තේරුණ පොත් දහයම මම කියෙව්වා. මංජුල වෙඩිවර්ධනගේ “මගේ ආදරණීය යක්ෂණී” කියවන්න මාස තුනක් ගියා. මෙලෝ මිනිහෙකුට ඒක කියවලා තේරුම් ගන්න අමාරුයි. ඒක පුද්ගලවාදී කෘතියක්. තමන්ගේ පුද්ගල අත්දැකීම් ගූඪ විදියට ලියලා; අපේ ජන පුරාණයට සම්බන්ධ කරල ප්‍රතිගාමී ස්වරූපයට ලියපු එකක්.දෙදහස් දහතුන වර්ෂයේ ප්‍රකාශයට පත්වූ නවකථා 107 අතරින් ස්වර්ණ පුස්තක සම්මාන ප්‍රදානයේ දෙවැනි වටයට තේරුණ කෘතීන් අතරින් මංජුල වෙඩිවර්ධනගේ නවකථාවට ලකුණු ලැබුණෙ දහයටත් අඩුවෙන්. “මගේ ආදරණීය යක්ෂණී” ප්‍රතිගාමී නවකථාවක් නිසා ඒක අවසාන පොත් පහට උඩට ගත්තා. ස්වර්ණ පුස්තක සම්මානයත් එයටම දේවි.ලියනගේ අමරකීර්තිගේ “කුරුලු හදවත” විනිශ්චය මණ්ඩලයේ විසිදෙනාගෙන් දහනම දෙනෙකුගේම ඡන්දය ලැබුණත් එය විශිෂ්ට නවකථාවක් නොවෙයි. එය උත්කර්ෂවත් නැහැ. කුල භේදය ගැනයි කතා කරන්නෙ. කුල ප්‍රශ්නය ගැන අභ්‍යන්තරයට ගිහිල්ල නැහැ. උඩ මට්ටමින් කතා කරන්නෙ.නිශ්ශංක විජේමාන්නගේ “තාරා මගේ දෙව්දුව” සිංහල මිනිස්සු දෙමළ මිනිස්සුන්ට සුළු ජාතිකයන්ට හිරිහැර ගැන කියන නවකථාවක්. දෙමළ ඩයස් පෝරාව කියන්නෙත්, නිශ්ශංක විජේමාන්න “තාරා මගේ දෙව්දුව” නවකථාවෙන් කියන දෙයම තමයි.පොත් ප්‍රකාශකයින්ගේ සංගමයේ සමහර දෙනාට සාහිත්‍ය ගැන දැනුමක් නැහැ. ඒක නිසා සමහර ප්‍රකාශකයො ගේම් දෙනවා. විදර්ශන ප්‍රකාශකයින් පොත් දෙකක් පී.බී.ජයසේකරගේ “මරිය සිලෝනිකා වස්තුව”, නිශ්ශංක විජේමාන්නගේ “තාරා මගේ දෙව්දුව” උඩට ගන්න ජනක ඉනිමංකඩට ඕන වුණා.විනිශ්චය මණ්ඩලය පත්කරන්න මුල්වෙන්නෙ ජනක ඉනිමංකඩ. ඔහුගෙ හිතවතුන් තමයි එතැනට එන්නෙ. ඒ විතරක් නොවෙයි ෆේස් බුක් හරහාත් ඔහු තම පොත් දෙකට ලොකු තල්ලුවක් දෙනවා. ඔහුට ඕන ස්වර්ණ පුස්තක සම්මානයෙ රශ්මියෙන් ඔහුගේ පොත් දෙකට ඉහළම ‍අලෙවියක් ලබාගැනීම. ජනක මේ සඳහා කැන්වසින් ගියා.ස්වර්ණ පුස්තක නව විනිශ්චය ක්‍රමවේදයත් වැරදියි. එකම පුද්ගලයා විසිදෙනෙක් ආරම්භයේ පටන් අවසානය දක්වා විනිශ්චයේ යෙදෙද්දි එකම රසයේ පොත් ගැනමයි අවධානය යොමු වෙන්නෙ. විවිධත්වයක් නැහැ. රසිකත්වය විවිධ වෙන්න ඕනෙ. එතකොටයි අලුත් දෙයක් ඇතිවෙන්න පුළුවන්.මෙතැන තව ගේමක් යනවා. ඒ සිංහල නවකථාව නැති කිරීම. පාඨකයින් ප්‍රිය නැති නවකථා විනිශ්චය මණ්ඩලය ‍තේරීමෙන් පාඨකයාට නවකථාව එපා වෙනවා. මේ අවුරුද්දෙ නිර්දේශිත පොත් ගන්න අය ලබන අවුරුද්දෙ පොත් ගැනීම සම්පූර්ණයෙන් අත්හැර දානවා.* මොහාන් රාජ් මඩවල - ලොවීනාස්වර්ණ පුස්තක විනිශ්චය මණ්ඩලයේ විනිශ්චය ගැන මගෙ කිසිම විවාදයක් නැහැ. මොකද ඒක පුද්ගලයින් විසිදෙනෙකුගේ පුද්ගලික විනිශ්චයක්. හොඳයි කියන එක වගේම නරකයි කියන එකත් සාපේක්ෂයි. ඒ අනුව මේ විසිදෙනාගේ විනිශ්චයත් සාපේක්ෂයි.මොකද එම විසිදෙනාගේ පෞද්ගලික රුචි අරුචිකම්, මතවාද, සම්බන්ධතා අනුවයි විනිශ්චය ලබාදෙන්නෙ. එය ඒ විසි දෙනාගේ පුද්ගලික දෙයක්. ඔය විනිශ්චය මණ්ඩලය මේ අවස්ථාවෙ ඔය විනිශ්චය දුන්නත් පසු අවස්ථාවක ඔය විනිශ්චය මණ්ඩලයම වෙනත් විනිශ්චයක් දෙන්න පුළුවන්.ඒ වගේම වෙනත් පුද්ගලයින් විසිදෙනෙකුගේ විනිශ්චය මණ්ඩලයකදී මෙම විනිශ්චයන් සම්පූර්ණයෙන් වෙනස් වෙන්න පුළුවන්. මොකද සියලු දෙයම සාපේක්ෂයි. මොකද ඒ විනිශ්චය මණ්ඩලයේ දැනුම මට්ටම අදහස් අනුවයි තීරණයකට එළඹෙන්නෙ.පරිබාහිර පුද්ගලයකු විදියට විනිශ්චය මණ්ඩලයේ තීරණයන් ගැන යමක් පැවසීම අසීරුයි. මොකද මම නිර්මාණකරුවකු විතරයි.එනිසා මා ගැන මට හිතන්න වෙන්නෙ මගේ ලොවීනා අසාර්ථක පොතක් කියලයි.නෝබට් අයගමගේ කාල නදී ගලා බසීසාදිරිස් කියන පුද්ගල චරිතයත් එක්ක පාරු සංස්කෘතියත් සමඟ ගඟ දෙපස ජීවත්වන මිනිස්සුන්ගේ ජීවිත ගැන මම කාල නදී ගලා බසී නවකථාවෙන් කියනවා. කතාව පටන් ගන්නෙ එක්දහස්නවසිය අනූහත කාලයේ. මගෙ පළමුවැනි නවකථාව මේක.පොතක් ලියන්නෙ සම්මාන බලාගෙනම නොවෙයි. නමුත් කිසියම් විනිශ්චයකදී අපිට අසාධාරණයක් වෙනවා නම් අපිට ඒක ඉවසන්න බැහැ. ස්වර්ණ පුස්තක සම්මාන උලෙළේ දී දෙවැනි වටයට මගෙ පොත තේරුණේ ඡන්ද දාහතක් ලබාගෙන.නමුත් අවසාන පොත් පහ තෝරද්දි ඡන්ද දහහතක් ලැබුණ මගේ පොත යට ගිහිල්ල ඊට අඩු ලකුණු ලැබුණු පොතක් උඩට ආවා. එකම විනිසුරුවන් විසිදෙනෙක්‍ නේද ඔතන ඉන්නෙ? දෙවැනි වටයට පොත් දහය තෝරල අවසාන වටයට පොත් පහ තෝරන්න අමුතු විනිශ්චයකාරයො ආවෙ නැහැනේ. හොඳටම තේරෙනවා ගේමක් තමයි ගියේ කියලා.අපේ රටේ තියෙන පාරම්පරික චින්තනය සාම්ප්‍රදායී හැදියාව නැති කරන්න කණ්ඩායමකට ඕන වෙලා තියෙනවා. ඒකට පසුබිම හදල දෙන නවකථාවලට තමයි සම්මාන දෙන්නෙ.ගිය පාරත් ඕක වුණා. ගිය පාර සෙංකොට්ටන් නවකථාවට නොදී කාල සර්ප නවකථාවට සම්මාන හම්බවුණේ එහෙමයි. මගෙ කාල නදී ගලා බසී නවකථාවෙත් තාත්ත දුවව දූෂණය කරනවා වගේ කථාවක් තිබුණා නම් සම්මාන ලැබෙන්න තිබුණා.දැන් මේ සිදුවේගෙන යන රටාව දිහා බැලුවාම සිද්ධවෙන්නෙ අපි හිතන විදියේ විනිශ්චයක්වත් ඇගැයීමක්වත් නොවෙයි. තම තමන් අතර තමන්ගෙ හිතවතුන් අතර සම්මාන බෙදා දීමක්. කියවන්න කම්මැලිම කම්මැලි නවකථාවකට ගියවර සම්මාන දීමෙන් ඒක යස රඟට ඔප්පුවුණා.මේකෙ වැරැද්ද සංවිධායකයින්ගෙ නොවෙයි. විනිශ්චය මණ්ඩලයට එන පුද්ගලයන්ගෙ. පටු පරමාර්ථවලින් මේ මිනිස්සු එන්නෙ තම ගජ මිතුරු සමාජයට සේවයක් කරන්න.මේ අය මෙතැනට එන්නෙ වෙනම සන්ධානගතවෙලා. ගිය පාර ස්වර්ණ පුස්තක සම්මාන විනිශ්චය මණ්ඩලයට තමන්ව ඇතුළත් නොකළ නිසා ඒකට පට්ට යන්න බැන්න සමන් වික්‍රමආරච්චි මෙන්න අපූරුවට මෙදා පාර විනිශ්චය මණ්ඩලයට ඇවිල්ලා. ස්වාර්ථය සඳහා වෙනස්වන ඒ මිනිස්සුන්ගෙ විනිශ්චය අපි කොහොමද පිළිගන්නෙ?මේ අය මෙතනට එන්නෙ වෙනම සන්ධානගතවෙලා පශ්චාත් නූතනවාදය කියල කුණුහබ්බ කතාන්දර උඩට ගන්නයි මේ‍ෙක ඉන්න එන්ජීඕ කාරයො උත්සාහ කරන්නෙ. ඔවුන්ට ඕන වෙනම සංස්කෘතියක් වෙනම ගන්ධබ්බ සාහිත්‍යයක් ලංකාවෙ ඇතිකරන්නයි.”පොත් ප්‍රකාශකයින් රාශියක් ඉද්දි එක පොත් ප්‍රකාශකයෙක් තමයි විනිශ්චය මණ්ඩලය තෝරන්නෙ. විශ්වවිද්‍යාලයෙන් පිටවුණ ගැටවු කට්ටියක් අල්ලගෙන පොත් ගහන ඔය ප්‍රකාශකයාගෙ එක පොතක් කියවන්න පුළුවන්ද?මට ‍ෙලාකු යාලුවො නැහැ. ඒක නිසා මම කාටවත් කියල නැහැ මගෙ පොත ගැන විශේෂත්වයක් දක්වන්න කියලා. මම ඔය මී පොරේට එන්න කැමැතිත් නැහැ. නමුත් කියවපු බොහෝ දෙනා මගෙ පොත පැසසුවා. විනිශ්චය මණ්ඩලයේ කීපදෙනෙකු‍ෙග් පටු ආත්මාර්ථකාමී අදහස් නිසා සමස්ත සමීක්ෂණ මණ්ඩලයම අවමන් ලබනවා.මහ ගිනි දවාලක උගත් වියත් දාමරික සුළුතරයක් විසින් නිර්ලජ්ජිතව කළ මංකොල්ලයක් ලෙසයි මම ඔය ක්‍රියාදාමය දකින්නෙ.සුනේත්‍රා රාජකරුණානායක සෞම්‍යාලෝකයඑක දෙයක් කියන්න ඕන මීට කලිනුත් මම (අවසාන පොත් පහට තේරී සිටින) ලියනගේ අමරකීර්තිගේ මේ පොතම ඉහළින් තබා කතා කර තිබෙනවා. අවසාන වටයට තේරුණු ඒ අයට සුබපතලා විනිශ්චය මණ්ඩලයේ තීරණය ගෞරවාන්විතව පිළිගන්නවා හැරෙන්න වෙන මොනවා කියන්නද? අන්තිමට මට ස්වර්ණ පුස්තකය ලැබිච්ච අවස්ථාවෙත් මම ඒ ගැන අදහස් පළකිරීම ප්‍රතික්ෂේප කරා වගේ ම ඒ ගැන පැවැත්වුණු සාකච්ඡාවලට සහභාගි වුණෙත් නෑ.සම්මාන ලැබුණත් නැතත් ලේඛකයො ඒව ගැන අදහස් පළකිරීමෙන් වැළකෙන්න ඕනෑ. අපිට ජූරියේ තීරණය පිළිඅරගෙන කටපියාගෙන ඉන්න බැරි ඇයි? මම කවදාවත් කිසිම ජූරියකට විරුද්ධව කතා කරලා නෑ. මේක ලේ හලාගෙන කරන මාරාන්තික ක්‍රීඩාවක් නෙවෙයිනෙ.ජයතිලක කම්මැල්ලවීර ප්‍රින්ස්ලේඛකයා විදේශගතව සිටින බැවින් ඔහුගේ අදහස් ලබාගැනීමට නොහැකි විය.      පීටර් කැනියුට් පෙරේරාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>31</day>
    </date>
    <link>http://www.silumina.lk/2014/08/31/_art.asp?fn=cr1408312</link>
    <topic>ඉදිරියට ගමන් කරනුයේ සම්ප්‍රදාය ප්‍රතික්ෂේප කිරීමෙන් ද?</topic>
    <author>දිලිනි ආරියවංශ</author>
    <content>ඉදිරියට ගමන් කරනුයේ සම්ප්‍රදාය ප්‍රතික්ෂේප කිරීමෙන් ද?අජිත් තිලකසේනට පිළිතුරක්2014 ජූනි මස 27 වැනි දා සිළුමිණ ශාස්ත්‍රීය අතිරේකයෙහි, ‘බස ඉස්සරහට ද? වළ පල්ලට ද?’ යන මැයෙන් පළ වූ ලිපිය සම්බන්ධයෙන් අප ගේ අදහස් ගෙන හැර දැක්වීම මෙයින් සිදු වෙයි. එය පළ ව තිබුණේ, ‘අජිත් තිලකසේන සිහින භාෂා රාජ්‍යයක් හිර වෙලා!’ යනුවෙන් අප විසින් ඔහුට යොමු කරන ලද ප්‍රතිචාරයක් සම්බන්ධ ව අදහස් දැක්වීමක් වශයෙනි.තිලකසේනයන් ගේ වදනින් ම පවසන්නේ නම්, එම ලිපියට පෙර ලිපිවලින් ඔහු අරමුණු කර ඇත්තේ “පාසැල් පෙල පොත් සම්පාදනයේදී වියාකරනය සම්බන්ධයෙන් අනුගමනය කල යුතු ප්‍රතිපත්තිය මොකද්ද යන්න යලි සලකා බලන්න අධ්‍යාපනඥයින්ගේ අවධානය යොමු කරවන්න” ය.එහෙත් මේ අරමුණු ඉටු වී තිබේ ද යන්න ගැටලුවකි. ‘බස් වහර හා අකුරු සැකසුම’ යනුවෙන් තිලකසේනයන් පුවත්පත් ලිපියක් මගින් මෙම කරුණු ම අවධාරණය කර තිබුණේ අප පාසලෙහි සාමාන්‍ය පෙළ හෝ හදාරා නොමැති අවධියක බව අපට මතක ය.එම ලිපිය පළ වූයේ ද සිළුමිණෙහි, එවකට ශාස්ත්‍රීය අතිරේකය වූ ‘සියපතෙහි’ ය. එහෙත් එයින් පසු සිදු වූ කිසිදු විෂය නිර්දේශ සංස්කරණයක දී තිලකසේනයන් ගේ අදහස් ප්‍රායෝගිකත්වයට නැංවුණු බවක් නම් නො පෙනේ. ‘අදට ඔබින බස’ පළමු වරට මුද්‍රණය වූයේ ද 1997 වසරේ දී ය. වසර 20 කට ආසන්න වුව ද එම අදහස් භාෂාවෙහි ස්ථාවර මට්ටමට තබා පිළිගැනීමකට හෝ ලක් ව ඇති බවක් නො පෙනේ.දැන්, ලිපියෙහි අන්තර්ගත වූ අදහස් වෙත අවධානය යොමු කරමු. ‘පිල්ලම් සමරූපීකරණය’ පිළිබඳ ව කිසිවක් ලිපියෙහි සඳහන් නොවූ බවත් එහෙත් අප ගේ වැඩි අවධානය ඒ කෙරෙහි යොමු වී තිබූ බවත් තිලකසේනයන් සඳහන් කර ඇත. කිසිවක් වචනයෙන් සඳහන් කර නොතිබුණ ද, ලිපිය පළ ව තිබුණේ එම රටාවෙනි. අප ගේ අවධානයට ලක් වූයේ එය යි. අනෙක් අතට, ‘එතුමා ගේ සෙසු බොහෝ ලේඛන කෙරෙන් අවධාරිත මතවාදයන් පිළිබඳ ව අපි කියවා ඇත්තෙමු’ යනුවෙන් ද ලිපිය ආරම්භයේ දී ම අපි සඳහන් කළෙමු.කෙසේ වෙතත්, අපට මුහුණ පාන්නට සිදු වූ අද්දැකීමක් පිළිබඳ ව මෙහි දී සඳහන් කරනු වටී. පුවත්පතෙහි පළ ව තිබූ එතුමා ගේ ලිපිය අප කියවමින් සිටින විට එය ඇස ගැසුණු, වෙනත් අධ්‍යයන අංශයක සේවය කරන යෙහෙළියක අප ගෙන් වහා ම විමසූ පැනය නම්, “මේ මොකද මෙහෙම ලියන්නෙ?” යන්න යි. තිලකසේනයන් ගේ මතවාදය, රීතිය පිළිබඳ ව මුල සිට පහදා දුන් පසු ඇය පැවසුවේ වචන සතරක් පමණි. “ඒත් ඒක හරි කැතයි.”එම අදහස ඉතා සරල සේ පෙනුණ ද, එය ඉදිරිපත් වූයේ සිංහල භාෂාව මාධ්‍යය වශයෙන් යොදා ගන්නා, එසේ වෙතත් ඒ පිළිබඳ ව විශේෂ හැදෑරීමක් නොකරන්නකු ගේ මුවෙනි. පොදු සමාජය දෙස බැලුව ද බහුතරය අයත් වනුයේ මෙම කුලකයට යි.“ඒත් ඒක හරි කැතයි” යන වචන සතරෙහි ඇත්තේ, සිංහල අකුරු රටාවට ආවේණික දෘශ්‍ය සුන්දරත්වය අහිමි වීම පිළිබඳ කනගාටුවකි. “දැන් ඔවුන් හැම පුවත්පතකටම රිංගවා ඇති දැනුම්වත්, තරග ආදිය ගැන මම මගේ ලිපියේ සඳහන් කලත්...” ඈ විසින් තිලකසේනයන් කරන ප්‍රකාශයෙන් විද්‍යමාන වන්නේ ම, එසේ රිංගවූ පිරිස ගේ මතවාදය, තිලකසේනයන් ගේ මතවාදයට වඩා ඉදිරියෙන් සිටින බව නො වේ ද?‘මුද්‍රිත භාෂාව’ යනුවෙන් තිලකසේනයන් අදහස් කළේ කුමක් ද’ යන්න ද ගැටලුවකි. වර්තමානයේ මුද්‍රිත මාධ්‍යයෙන් නිකුත් වන සැම පුවත්පතක් ම පාහේ විද්‍යුත් මාධ්‍ය ඔස්සේ ද අප හමුවට එයි. මුද්‍රණ ද්වාරයෙන් නිකුත් වන පුවත්පතකට, සඟරාවකට වුව ලේඛනයක් සැපයෙන්නේ විද්‍යුත් මාධ්‍යය ඉවහල් කොට ගනිමිනි. එහි දී සිංහල යුනිකේත මගින් ඉටු වන මෙහෙය අවප්‍රමාණ කළ නොහැකි ය. අප විසින් අවධාරණය කරන ලද්දේ, තිලකසේනයන් ගේ ක්‍රමවේදය නිසා යුනිකේත භාවිතයට පවා ගැටලු මතු වන ආකාරය යි.‘ද’ කාරය පිළිබඳ ව ද තිලකසේනයෝ අලුත් අදහසක් ඉදිරිපත් කරති. දා, දැ, ද්‍ය වැනි අක්ෂර රටාවල දී සිදු වූයේ සමරූපීකරණයක් නොව, පිල්ලම පිහිටුවන ලද ස්ථානය වෙනස් වීමක් බව ඕනෑ ම අයකුට වටහා ගත හැකි ය. එහෙත් අවශ්‍ය නම් පෙර භාවිත කරන ලද අක්ෂර නැවත භාවිත කරන්නට විද්‍යුත් මාධ්‍යයේ දී ද හැකියාව ඇත්තේ, එම අක්ෂර යතුරු පුවරුවෙන් ඉවත් කිරීමක් සිදු කර නොමැති බැවිනි. දා, දැ, ද්‍ය පිළිබඳ ව කතා කරන එතුමා, දු, දූ, ද්‍ර අක්ෂරය පිළිබඳ ව කිසිවක් පවසා නැත.සමරූපීකරණයක් සිදු වූවා නම් ඒවා ද වෙනස් විය යුතු ව තිබුණේ නො වේ ද? එ‍සේ වෙනස් නොවන්නට හේතුව අන් කිසිවක් නොව, අක්ෂරවල දෘශ්‍ය සුන්දරත්වය ආරක්ෂා කර ගැනීම යි. සමස්ත අක්ෂරවලට පිලි යෙදීමෙන් ඒවායෙහි උස ප්‍රමාණය වැඩි වෙයි. වම් පසින් අවසන් වන අක්ෂර සඳහා කොඩිය වෙනුවට රැහැන යෙදීමෙන් සුරැකෙන්නේ ද එවැනි සුන්දරත්වයකි. ද්‍රවිඩ භාෂාවෙහි ඇලපිල්ල වියුක්ත වීම ද එතුමා දකින්නේ සමරූපීකරණයක් වශයෙනි. එසේ නම් එය ද්‍රවිඩ ‘අ’ කාරයට බලනොපෑවේ මන් ද?එමෙන් ම මෙහි දී තවත් කරුණක් අවධාරණය කළ යුතු ය. එනම්, තාරුණ්‍යය යනු තිබෙන සියල්ල ප්‍රතික්ෂේප කොට නව යමක් ඇති කිරීම වෙනුවෙන් වෙහෙස වීම නොවන බව යි. තිලකසේනයන් අදහස් කර ඇත්තේ භාෂාවට තාරුණ්‍යය උදා විය යුතු බවකි. එය කළ හැක්කේ භාෂා විප්ලවයක් කිරීමෙන් හෝ සම්ප්‍රදායට පහර දීමෙන් හෝ නොවන බව ද පැවසිය යුතු ය.වර්තමානයේ ‘සම්ප්‍රදායට පහර දීම’ යනු කැපී පෙනීමේ මාවතකි. එහෙත් එයින් භාෂාවට වන සෙතක් නැත. සමරූපීකරණය භාෂාවෙහි ස්ථාවර වීමට නම් එය හඳුන්වා දිය යුත්තේ දරුවකු ගේ භාෂා උපාර්ජන අවධියේ දී ම ය. විෂය ක්ෂේත්‍රයක් නොව, ලිඛිත මාධ්‍යයක් වශයෙන් සිංහල භාෂාව භාවිත කරන්නන් බහුතරයක ගෙන් සැදුම් ලත් සමාජයක එය සිදු කළ හැකි ද යන පැනයට අමුතුවෙන් පිළිතුරු දීම අවශ්‍ය නො වේ.එක්තරා ආකාරයකට, භාෂාව යනු ශික්ෂණයකි. එය අවශ්‍යතා ඉටු කර ගැනීමේ අතකොලුවක් නොව, මාධ්‍යයකි. පිල්ලම්හි විෂමරූපත්වය, ද්වීරූපතාව වැනි කරුණු සිංහලයට උරුම අනන්‍යතා ලක්ෂණ විනා භාෂාව වළ පල්ලට යවන අදහසින් කිසියම් අදෘශ්‍යමාන බලවේගයක් විසින් මවන ලද දෑ නො වේ. කියන දෙය තේරුම් ගැනීම වැනි පටු අවශ්‍යතා වෙනුවෙන් නිර්මාණය වන භාෂා ද තිබේ. ඒවා හැඳින්වෙනුයේ ‘පිජින් භාෂා’ යනුවෙනි. තිලකසේනයන් ගේ අදහස, ‘සිංහලයන් පිජින් භාෂාවක් විය යුතු ය’ යන්න ද අපි නො දනිමු.මුනිදාස කුමාරතුංගයන් ගේ මුල් කාලීන කෘති සහ සටහන් මගින් හෙළිදරව් වන්නේ සැබෑ ශාබ්දිකයකු ගේ ස්වරූපය යි. එතුමා අතින් සිදු වූයේ තිලකසේනයන් පවසන පරිදි ‘වදන් මවාපෑමක්’ නොව, අවශ්‍ය තැන දී සිංහලයට උචිත පරිදි වාග් මාලාව පෝෂණයට රුකුල් දීමකි.කුමාරතුංගයන් ගේ මුල් කාලීන භාෂා ව්‍යාපාරයෙන් සිය කටයුතු ආරම්භ කළ යුතු ව තිබූ වර්තමාන හෙළ හවුල, එතුමා ගේ පශ්චාත්කාලීන ව්‍යාපාරය අනුමෝදන් විය. ව්‍යාකරණ විවරණයේ දී කුමාරතුංගයන් ම දැක්වූ ‘ඉංජිනේරු’ යන පදය ප්‍රතික්ෂේප කරන වර්තමාන හෙළ හවුල, ඒ වෙනුවට ‘මැවිසුරු’ යනුවෙන් වෙන ම වදනක් නිර්මාණය කර ඇත. තිලකසේනයන් පවසන ‘වදන් මවාපෑම’ ඇත්තේ එතැන ය.සිංහල භාෂාවෙහි ගැටලු නැතුවා නො වේ. අක්ෂර මාලාවෙහි ද සංශෝධනය විය යුතු තැන් තිබේ. තාක්ෂණය සම්බන්ධ වදන්වල දැඩි ඌනතාවක් පවතින බැවින් විකෘති සහගත පද නිර්මාණය වනු පෙනේ. මේවා විසඳා ගත යුතු ගැටලු ය. එබඳු ගැටලු තිබිය දී පිල්ලම් සමරූපීකරණයක්, භාෂා ද්විරූපතාව අහෝසි කිරීමක් ගැන කතා බස් කිරීම උපමා කළ යුත්තේ කුමකටදැයි අපි නො දනිමු.කෙසේ වෙතත් අප ගේ ලිපියෙන් ඉදිරිපත් කරන ලද ගැටලුවලට සාර්ථක පිළිතුරු ලැබී නොමැති බැවින් අපි තිලකසේනයන් ගෙන් මෙසේ විමසමු.* සිංහල ව්‍යාකරණය නූගැන්විය යුතු දරුවනට ඉංග්‍රීසි ව්‍යාකරණය මර - මරා උගන්වන්නේ ඇයි?* No Smoking යන්නෙන් කියැවෙන දේ වැටහෙන නමුත් එයට සිනාසෙන්නේ ඇයි?* භාෂා උපාර්ජන අවධියේ පටන් දරුවනට සමරූපීකරණය ඉගැන්වීමට ඇති ප්‍රායෝගික වැඩපිළිවෙළ කුමක් ද?* එෆ්. එම්. තිලක අක්ෂර මාලාවෙන් පවතින ලේඛන, සම්මත යුනිකේත ක්‍රමයට නඟන්නේ කෙසේ ද?දිලිනි ආරියවංශකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>31</day>
    </date>
    <link>http://www.silumina.lk/2014/08/31/_art.asp?fn=cr1408313</link>
    <topic>අතීත කාමය</topic>
    <author>සුනන්ද එරංග ‍ෙප‍ෙර්රා</author>
    <content>අතීත කාමය“සර් නොකිව්වට අදට සර්ගෙ වයස අවුරුදු හැටපහක් නේද?”නිවසේ පන්තියේ සියලුම ළමයි පිටවී ගිය පසු විමලධීර පසු පස හාන්සි පුටුවේ දිගෑද්දුණේය. හිටි ගමන් ඔහුට හැගුණේ මහා නිශ්ශබ්දතාවයකි. ඒ නිශ්ශබ්දතාවයට ඔහු ප්‍රිය කරන්නේ ය.ඒ නිහඬ බව සමීප දිගැති පුළුලැති පුරන් වෙල්යාය පුරාත් පැතිරිලාය. ගොම්මනට පෙර නැගෙන මන්දශ්මිතයෙන් එළිය වුණු වෙල්යාය මැදින් දිවෙන අධි බලැති විදුලි රැහැන් මත කොහේ හෝ සිට පැමිණි වී කුරුල්ලෝ නිහඬව ගිමන් නිවා ගනිති.හැම සෝවියට් කතාවකම ඇති මහා සයිබීරියන් දුම්රිය මග දෙපස වූ ස්ටෙප්ස් තණ බිම සිහිපත් වන වෙල් යායේ එක් කෙළවරක් දුර ඈත රබර් හේඩාවකට සීමා වේ. එහි අනෙක් කෙළවර හවස් ජාමයේ කාංසියක් උපදවන බොල්ගොඩ ගඟින් නිමා වෙයි.මතක ඇති කාලයේ අස් නොවැද්දූ වෙල් යායේ බොරුපන් අතර ඉඳහිට නැගුණු වෙල් ආත්ත පඳුරු ඉක්මවූ තැන දූපතක් වැනි විසල් කඩොලානකි. ඉඳි, කිරල සහ කදුරු ගස් බහුලව ඇති කඩොලාන විමලධීරට සිහිපත් කළේ හයවසරේදී දෙතුන් වතාවක් කියවූ මඩොල් දූවයි. මෙහි කොතැනක හෝ උපාලි සහ ජින්නා වගා කරනවා ඇත. ගිනි කබලකින් මිනිසුන් බියපත් කළ මිනීමරුවා සොයා ඔහුගේ බිරිය ගඟ දිගේ රැයේ යාත්‍රා කරයි.පිරිවෙන් ගුරු සේවයෙන් සහ උපකාරක පන්තිවලින් ද විශ්‍රාම ‍ෙගාස් සිටි විමලධීරට අදට වයස අවුරුදු හැටපහකි. උපන් දිනය පමණක් දැන සිටි සිසු දරුවන් සූදානම් කළ ප්‍රිය සාදය ඔහු තුළ ඇති කළේ විස්මයකි.“මං මේ උපන් දිනේට කේක් ගෙඩියක් කපන පළමුවෙනි අවස්ථාව.” විමලධීර දරුවන්ට කීවේය. එය ඔහුගේ නම ගැයූ මිල අධික කේක් ගෙඩියකි.විමලධීර කැමැති සම්භාව්‍ය ගීත දෙක තුනක් ගායනා කළ දරුවන් පිට වී යෑමට පෙර එක් සිසුවියක විමලධීරගෙන් මෙසේ ඇසුවාය.“ඇත්තටම සර්ට අදට අවුරුදු හැටපහක් නේද?”සුන්දර වතක් සහ හුරුබුහුටි කයක් ද ළෙන්ගතු සිතක් ද ඇති සිසුවිය දෙස විමලධීර බැළුවේ සිනාසෙමින්ය.“කොහොමද හරියට ම දන්නෙ?”“අපේ ලොකු අම්ම අවුරුදු විසිපහකට ඉස්සර ඒ ලෙවල්වලට සර්ගෙන් හිස්ට්රි ඉගෙන ගෙන තියෙනව.”සඟවාගත් සිනහවකින් සැහැල්ලුවෙන් බලා සිටින විමලධීරට සිසුවිය යළිත් මෙසේ කීවාය.“හැබැයි සර් ලියන හැටියටයි කතා කරන හැටියටයි එච්චර වයසයි කියල හිතන්නවත් බෑ.”“වයස තියෙන්නෙ ඇගේ නෙවෙයි හිතේ දුවේ.” විමලධීර කීවේය.ඉතිහාසයත් ශිෂ්ටාචාරයත් විමලධීර ගේ විෂයයන් වුවත් ඔහු වඩාත් ප්‍රකට සාහිත්‍යකරුවෙකු විදිහටයි. පොදු දේශකයෙක් හැටියටයි.“අපේ සුනිල් සර් කිව්ව සර් මේ යුගයෙ විශිෂ්ට කෙටිකතා කරුවෙකු වෙනව කියල.” විටෙක දරුවෙකු කියයි.“ලාල් සර් කෙටිකතාව පටන් ගත්තෙ සර්ගෙන්.” ඒ තවත් දරුවෙකු විමලධීරට ගරු කරන ආකාරයයි.විමලධීරගේ බිරිය සමීප හිතවතියකගේ මෑණියන්ගේ අවුරුද්දේ බණට පොඩි දියණිය සමඟ ගෙහුංය. නොබෝ දිනකින් ඉංජිනේරු තාක්ෂණික රැකියා සඳහා විදේශ ගතවීමට සිටින ‍ලොකු දුවත් බෑණාත් ගෙදර එන්නේ රෑ හත හමාරට පමණය. උදෑසනම මේ හැම දෙනාගේ තෑගි සංග්‍රහ මැද විදේශ ගතව සිටින පුතාත් ඔහුගේ බිරියත් ස්කයිෆ් හරහා විමලධීරට සුබ පැතුවෝය.හුදකලා වන හැම විටම විමලධීර තමාගේ අතීතයට ගමන් කරන්නේ අතිමහත් රුචියෙනි. එය සංකීර්ණය. විචිත්‍රය. ඒකතානමය නොවූ අනන්ත අත්දැකීමෙන් යුතුය.යාම්තමින් විද්‍යා සාමාන්‍ය පෙළ සමත් වී අප්‍රසන්න හැඟීමෙන් ජීව විද්‍යා අංශයෙන් අවුරුද්දක් උසස් පෙළ කළ ඔහු එය අත් හැර දමා හත් අවුරුද්දක් දඩාවතේ ඇවිද ගියේය. ඒ කාලයේ ඔහු රැකියා දහ අටක් කළේය. මුළුමනින්ම අළුගුත්තේරු පාදඩ එහෙත් යහපත් අවංක මිනිසුන් සමඟ ගත කළ ඒ කාලයේ විමලධීර තුන් මාසයක් මිනී එම්බාම් කරුවෙකුගේ සහායකයකු වී සිටියේ ය.හදිසි ආවේගයකින් ඒ සියල්ල අත්හැර දැමූ විමලධීර ඉගෙන ගත් පිරිවෙණට යළි පැමිණ අවුරුදු විසි පහේ දී කලා අංශයෙන් උසස් පෙළ කර අවුරුදු තිහවන විට ප්‍රථම උපාධිය ලබා එහිම ගුරුවරයෙකු විය. යළි දෑවුරුද්දකින් සිංගප්පූරුව බලා ගිය විමලධීර එහි ඉදිකිරීම් සමාගමක පස් අවුරුද්දක් සේවය කර යළි ආපසු පැමිණ ගුරු වෘත්තියම තෝරා ගත්තේය. හැම රාත්‍රියකම දෙක වනතෙක් ඔහු කියවීමත් ලිවීමත් සිදු කළේය.“මං මඩෙන් උපන් පියුමක්.” විටෙක ඔහු නිහතමානී ආඩම්බරයෙන් තමාගෙන් ඉගෙන ගැනීමට පැමිණි දරුවන්ට කියයි. ඔහු තමාගේ අතීතය වඩා සමීපස්ථ වූවන්ට කීමට ප්‍රිය කරයි. පාසල් වියේ සගයන් පවා ඔහුට දැන් කතා කරන්නේ ගෞරවයෙනි. එහෙත් විමලධීර කැමැති සැහැල්ලුවටය. සරල බවටය.“විමලධීරගෙ කෙටිකතාවල තියෙන්නෙ කුණුහරුප. මිනිහ අප්‍රමාණව ගෑනු ආශ්‍රය කරල තියෙනව.” කිසිවෙකු විමලධීර ගැන කියා තිබුණේ ඒ විදිහටයි.ඒ කිසිවක් පිළිබඳව විමලධීර තුළ කෝපයක් නූපදියි. විභාග සඳහා පමණක් අධ්‍යයන කටයුතු කළ ඔවුන්ගේ සිතුවිලි පටුය. අලුත් නිර්මාණයක රසයක් විඳීමට තරම් ඔවුන්ගේ සිතිවිලි යාවත්කාලීන වී නොමැත.සැබැවින් ම විමලධීර ශෘංගාරාත්මකය. විටෙක ඔහු තමා හමුවීමට පැමිණි සමීපස්ථයකුට මෙසේ කියයි.“ගැහැනියකගේ සුන්දරත්වය දකින්න බැරි මනුස්සය නිර්මාණ කාරයෙකු වෙන්නෙ නෑ.”“ඒක සදාචාරයට පටහැනි නැද්ද?Ó‍‍“විකාර. සීගිරි අප්සරාවියන්ගේ ලැම වර්ණනා කළ අය අතරෙ කී දෙනෙක් පවුල් කාරයො ඉන්න ඇද්ද?”“ඒ කියන්නෙ ශෘංගාරය නැත්නම් නිර්මාණය බෑ කියලද?”“ඔව්. මිනිහෙක් මහල්ලෙක් වෙන්නෙ එයින් පස්සෙ.”“එහෙනම් විමලධීර ලියන්නෙත් අත්දැකීම් ද?”විමලධීර නැගිට තම මිතුරා ගේ කරවටා අත දමා ගත්තේය.“තොටගමුවෙ හාමුදුරුවො වෙසඟනන්ගේ ලැමේ ගාපු කොකුමගරවල සුවඳ දැනගෙන හිටිය.”විමලධීරට ආදරය නුහුරු නැත. නිමේෂයක ආදරය වුවත් රමණීය බව ඔහු දුටුවේය. එහෙත් ඔහු කිසිම යුවතියක අනාථ නොකළේය. හැකියාව තිබුණත් ඔහු කිසිම විවාහක ජීවිතයකට ඇතුළු නොවීය. ඔහු යහපත් සැමියෙකු විය. දයාබර පියෙකු විය.මෘදු සහ ප්‍රිය මනාප ලෙස කතා කරන විමලධීර පෝය දිනක පන්සලක ධර්ම සාකච්ඡාවකදී යථා භූත ඤාණ දස්සනයේ දී කාමය හරසුන් වන බව බුද්ධ දේශනාවන් ඇසුරෙන් ඉදිරිපත් කළේය. එහෙත් පෘථග්ජන සිතේ කාමය සෞන්දර්යාත්මකව උපදින බව කීවේය. සිල්ගත් සුන්දර යුවතියකගේ දෙනෙත් ඇතිවන කාන්තිය එවිට ඔහු දුටුවේය.විමලධීර ගේ පෙනීම සියයට විස්සකින් අඩු වූයේ පසුගිය වසරේදීය. සකල රෝග සඳහා ඔහු දිනකට පෙති තුන හතරක් ගිල දමයි. එහෙත් ඔහු සුවඳට ප්‍රියමනාපව ඉන්නට කැමැතිය. ඔහු කතා කරන ලියන හැටියට ඉරිසියා නොකරන හැම දෙනාම ඔහුට කැමැතිය.ජීවිතය හරසුන් තිරශ්චීන ප්‍රපංචයකැයි සිතන්න විමලධීර අකැමැතිය. එහෙත් භෞතික වාදයේ නරුම ඉම ඔහු ප්‍රිය නොකළේය.අවුරුදු දාසැයේදී තමාට ළංවූ යුවතියක කැටුව විමලධීර නගරයේ අවන්හලකට ගියේය.“මිනිස්සු අපි දිහෑ බලනව.” ඇය කීවාය.“අදට විතරයි.” ඔහු කීවේය.නෙක්ටෝ බෝතලයක් පමණක් මිලදී ගන්න මුදල් තිබූ ඔහු මෙසේ කීවේය.“අපි හරි දුරස්. ඒ හින්ද මාව අමතක කරන්න.”ඇය හඬන විට ඔහුට තවත් ඇයව එපා විය. බිරිය යන හැඟීමෙන් වියුක්තව එක් ගැහැනියකට පමණක් ආදරය කරන්නා නරුමයෙක් විය නොහැකිද?අවුරුදු විසි දෙකකට පසු එක් දරු වැන්දඹුවක්ව ඒ නගරයේදීම ඇය යළි හමුව ඒ අවන්හලට ම ගොඩ වැදුණු විමලධීර ඇගෙන් මෙසේ ඇසුවේය.“පුතා අයිස්ක්‍රීම් කනව නේද?”“මට තේකක් හොඳයි” ඇය කීවාය.යෞවනය මුළුමනින්ම තුරන් වූ ඇය මෙතරම් වැහැරී ගියේ කෙසේ ද?“ඒ කාලෙ ඔයා නීටා වගේ.” විමලධීර කීවේය.ඇය ගේ දෙනෙතේ උපන්නේ විස්මයකි.“ඔයා තවමත් එදා වගේමයි” ඇගේ දෙනෙතට කඳුළු නැගිණි.විමලධීර ඇයව යළිත් හමුවීමට වෑයම් නොකළේය.පසුගිය දවසක සංගීතය හදාරන සිසුවියක මේසය මත තිබූ විමලධීරගේ ජංගම දුරකථනය ගත්තාය.“සර් කැමතිම සිංදුවක් මං පෝන් එකට දාන්නද?”හොඳට ගීත ගායනා කළ හැකි ඇය ගීතය වාදනය කළාය.“අමරදේවයන් එක්ක උමාරියා” ඇය කීවාය.“අවුරුදු අසූව පහුවෙලත් මිය නොගිය ස්නේහය.” විමලධීර කීවේය. දුර ඈත සිහිනයක් දකින්න දෙනෙත් විවර කළ ඇය ගේ දෙතොලට නැගුනේ මඳ සිනහවකි.“සර් ඒ සිංදුවෙ මේ හරියෙ තේරුම කියන්නකො.”බිසෝ හැර ගිය - ළසෝ රඟහලඅමාවක අඳුරේනොයනු මැන ළඳුනේ”ස්ටෙප්ස් පුරන් වෙල් යාය වසා අඳුර පැතිරෙයි. අධි බලැති විදුලි රැහැන් මත සිටි වී කුරුල්ලන් දැන් නැත. නිහඬ ගිමන අවසානයේ උන්ට නිදිමත ඇති වූවා විය හැකිය. කඩොලාන මඩොල් දූව හුදකලාවේය.උපාලි ජින්නාත් සමඟ මඩොල් දූවට ගියේ අලුතින් ජීවිතය ආරම්භ කරන්නටය. මයියොක්කා කෙසෙල් සහ මිරිස් පඳුරු යස අපූරුවට වැඩුණු එහි ඇති ඔවුන්ගේ ගෙපැල සුවදායකය. එහි පිල්කඩ උඩ වාඩි වී මැටි කෝප්පයක දමා කොච්චි මිරිස් ලුණු මිරිසක් සමඟ මයියොක්කා කෑල්ලක් බුදින්නට ඇත්නම්...හැටපස් හැවිරිදි විමලධීර‍ හෙට අනිද්දා දිනයක ඔරුවක නැගී උපාලි සහ ජින්නා සොයා මේ මඩොල් දූවට යාත්‍රා කළ යුතු යැයි සිතුවේය.සුනන්ද එරංග ‍ෙප‍ෙර්රාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>31</day>
    </date>
    <link>http://www.silumina.lk/2014/08/31/_art.asp?fn=cr1408314</link>
    <topic>සරච්චන්ද්‍ර දේශීය විදග්ධ නාට්‍ය කලාවක් පමණක් නොව සුභාවිත ගීත කලාවක්ද ගොඩනැගුවා</topic>
    <author>විශාරද ජයන්ත අරවින්ද</author>
    <content>සරච්චන්ද්‍ර දේශීය විදග්ධ නාට්‍ය කලාවක් පමණක් නොව සුභාවිත ගීත කලාවක්ද ගොඩනැගුවාමහාචාර්ය සරච්චන්ද්‍රයින්ගේ ජන්ම ශත සංවරත්සරය යෙදී ඇති මෙම 2014 වර්ෂය තුළ එතුමාගේ නාට්‍ය හා ‘පේමතෝ ජායතී සෝකෝ’ වැනි ඔපෙරා (opera) තුළින් ගොඩනැඟණු, එහෙත් ප්‍රමාණවත් සාකච්ඡාවට හා අගැයීමට භාජනය නො වූ සුභාවිත ‘ගීත කලාව’ පිළිබඳ විමසුමක් කිරීම අතිශයින් වැදගත්ය.සරච්චන්ද්‍රයින් මෙරටට ආවේණික දේශීය විදග්ධ නාට්‍ය කලාවක් ගොඩනැඟුවා පමණක් නොව, එතුමාගේ නාට්‍ය තුළින්, ප්‍රවීණ දේශීය සංගීතඥයින් කාව්‍ය සංගීතමය ගුණයෙන් පිරිපුන් සුභාවිත ගීත කලාවක් ගොඩනැඟූ බව විමසීමේ දී පෙනේ.ඉහත කී ගීත කලාව සරච්චන්ද්‍ර නාට්‍ය තුළ, එම කථා වස්තූන්, සංවාද, රංගන, චරිත නිරූපණ ආදී අංග සමඟ ප්‍රසම්බන්ධ ව පවත්නා බැවින්, ඒකකයක් ලෙස වෙන ම ගෙන විචාරවත් අගැයීමකට ලක් වුණේ නැති තරම්ය. නාට්‍ය නිෂ්පාදනය සමඟ එහි අතුරු ඵලයක් ලෙස ගීත කලාවක් ගොඩනැඟුණු ආකාරයක් පෙනෙන්නේ ඒ නිසාය.සරච්චන්ද්‍ර නාට්‍ය ගීතවල පද රචනය කෙරෙහි වුව සාහිත්‍ය විචාරකයින් ගේ අවධානය යොමු වූයේ මඳ වශයෙනි. සරච්චන්ද්‍රයින් කවියෙකු බව ප්‍රකාශ වේ. එහෙත් ගීත රචකයෙකු බව ප්‍රකාශ නො වේ. ගීතයන්ට සංගීතඥයින් යෙදූ තනු රචනා කෙසේවත් අගැයීමට හා විචාරයට ලක්වී නැත. කාව්‍ය සංගීත කලාවන් පිළිබඳ දැනුම් කුසලතා එක් රැස් වූ විචාරකයින්ගේ දුර්ලභත්වය නිසා විය යුතුය.නාට්‍ය තුළින් එම නරඹන්නන් වෙත ඉදිරිපත් වුව ද, සරච්චන්ද්‍ර නාට්‍ය ගීත, නාට්‍ය තුළින් ම රස විඳිය යුතු යැයි නියමයක් නැත. චිත්‍රපට ගීතයක් චිත්‍රපටය තුළින්ම රස විඳීම අනිවාර්ය නො වන්නා සේ ය. සිංහබාහු නාට්‍යයට අයත් ‘ගල් ලෙන බිඳලා - ලෙන් දොර හැරලා’ වැනි ගීත අප බොහෝ දෙනා අසා රස විඳින්නේ ගුවන් විදුලිය මඟිනි.නූර්ති නාඩගම් ගීත පවා අපි ගුවන් විදුලිය, සී.ඩී.පට වැනි මාධ්‍ය තුළින් අසා රස විඳිමු. ‘නල දමයන්ති’ මුද්‍රා නාට්‍යයේ එන, ‘ඈත කඳුකර හිමව් අරණේ’ ගීය අප ගුවන් විදුලිය තුළින් අසා රස විඳින්නේ එය මුද්‍රා නාට්‍ය ගීයක් බව වත් නොදැනය. මෙබඳු ගීත ගුවන් විදුලිය, විද්‍යුත් මාධ්‍ය ආදිය මඟින් නිතර ප්‍රචාරය වේ නම් රසික ජනතාව අතර සරල ගී, චිත්‍රපට ගී ආදිය මෙන් ජනප්‍රිය වෙනවා පමණක් නොව, ජනතාව තුළ සුභාවිත ගීත රසිකත්වය වර්ධනය වනවාට සැකයක් නැත.සාමාන්‍ය ගීතයක් ගැයීමේ දී පාදයක් දෙවරක් ගැයීම, ගීයේ මැදට සහ අවසානයට මුල් පාදය ගැයීම වැනි සම්මතයන්, නාට්‍යයේ සිදුවීම් හා අවස්ථාවන් අනුව බැහැර කිරීමට සිදුවෙයි. එහෙත් නාට්‍යයෙන් බැහැරව, ගීත සම්මතයන් අනුව ගීයක් ගයා අසා රසවිඳීමට බාධාවක් නැත.මනමේ සිංහබාහු වැනි නාට්‍යවල බොහෝ ගීත පූර්ව වාද්‍ය ඛණ්ඩයන්ගෙන් (introductions) ඇරඹේ. සමහර ගීතවල වැදගත් කාව්‍යමය ගීත ඛණ්ඩ විවිධ තනුවලින් පුනර්ගායනය කෙරෙමින්, කිසියම් සංගීතමය ප්‍රතිසංධ්වනිත (Counterpoint) ගුණයක් ගෙන දෙයි. නාට්‍යයේ දී ගායනය හා අනුගත වන සහාය වාද්‍ය භාණ්ඩ සීමිත වුව ද, නාට්‍යයෙන් පරිබාහිර ව ඕනෑම ආකාරයකින් සහාය වාදනය සැලසුම් කරගත හැකිය.සරච්චන්ද්‍ර නාට්‍ය ගීතවල පදරචනා කවි බසින් රචනා වූ ද, කාව්‍යෝක්තීන් මාධ්‍ය කොට ගත්තා වූ ද, කාව්‍යාලංකාර, ශබ්දානුප්‍රාසවලින් සුසැදුණා වූ ද, සුභාවිත සාහිත්‍ය ප්‍රබන්ධ විශේෂයකි. එහි ස්වර සංකලනය නොහොත් තනුව, ගීතාර්ථය උද්දීපනය කරන්නා වූ ද, විචිත්‍ර කරන්නා වූ ද, අර්ථය හා කාව්‍ය ධ්වනියට ජීවය දෙන්නා වූ ද, සංගීත කලාංගයකි.මෙම කරුණ තවදුරටත් පැහැදිලි කරනවා නම් සරච්චන්ද්‍රයින් නාට්‍ය පිටපත රචනා කිරීමෙන් අනතුරු ව එහි ගැබ්වන්නේ හුදෙක් කාව්‍ය ප්‍රබන්ධ ය. රසිකයාට ඒවා හුදෙකලාව, නිශ්ශබ්ද ව කියවා, රස විඳිය හැකි ය. සංගීතඥයින් ඒ එකිනෙකාට තනු රචනා කිරීමෙන් අනතුරුව ඒවා ‘ගේය’ (ගැයිය යුතු - ගැයිය හැකි) කාව්‍ය බවට පත් වේ. නාට්‍ය ලෙස නිෂ්පාදනය වීමෙන් අනතුරුව ‘ගීත’ බවට පත්වේ. මේ සාමාන්‍ය ගීත නිර්මාණ ක්‍රියාදාමය තුළ වුවද ක්‍රියාත්මක පොදු නියාම ධර්මයකි.සරච්චන්ද්‍රයින්ගේ ‘හුදෙකලාව, නිශ්ශබ්දව’ කියැවිය යුතු ‘ගේය’ කාව්‍යමය රචනාවලට ප්‍රාණය ගෙන දුන්නෝ මෙරට ප්‍රකට විදග්ධ සංගීතඥයෝය. කාව්‍ය රචනයක් ශබ්ද නඟා ‘කියවිය’ හැකි වුවත්, ඉන් ලැබෙන විශේෂ වෙනසක් නැත. සංගීතඥයෝ පැරණි දේශීය ගීත සම්ප්‍රදායන්, රාග තාල, ආදිය පදනම් කර ගෙන සරච්චන්ද්‍ර කාව්‍ය ‘සුභාවිත’ ගීත බවට පත් කලාහු ය. මෙසේ සංගීතඥයින් සංගීත ස්වර මාධ්‍යයෙන් සිදු කර ඇත්තේ ද සරච්චන්ද්‍රයින් වචන මාධ්‍යයෙන් සිදු කොට ඇති නිර්මාණ කාර්යයට නො දෙවෙනි ප්‍රශස්ත නිර්මාණ කාර්යයකි.වසර හැටකට අධික ඉතිහාසයක් ඇති සරච්චන්ද්‍ර නාට්‍ය ගීත කලාවේ ආරම්භය 1952 ‘පබාවතී’ නාට්‍යය දක්වා ඈතට දිව යයි; 1992 දී පමණ නිෂ්පාදිත වූ ‘භවකඩතුරාව’ නාට්‍යයෙන් අවසන් වෙයි. ‘පබාවතී’, ‘කදාවළලු’, ‘භවකඩතුරාව’ වැනි නාට්‍යවල රසවත් ගීත කිහිපය බැගින් ඇතුළත් වූ අතර ‘මනමේ’, ‘සිංහබාහු’, ‘මහාසාර’, ‘වෙස්සන්තර’, ‘ලෝමහංස’ වැනි නාට්‍ය අධික ගීත සංඛ්‍යාවෙන් යුත් සංගීතමය (Musical plays) නාට්‍ය ය. 1969, 72, 91 වර්ෂවල නැවත නැවතත් නිෂ්පාදිත ‘පේමතෝ ජායතී සෝකෝ’ නාට්‍යයක් නොව, වචනයේ පරිසමාප්ත අර්ථයෙන් ‘ඔපෙරා'වකි.‘ඔපෙරා’ යනු නාට්‍ය ක්ෂේත්‍රයට නො ව සංගීත ක්ෂේත්‍රයට අයත් කෘතියකි. පැරණි කථා වස්තුවක් ඇසුරින්, ශාස්ත්‍රීය රාග තාල අනුව, නිර්මිත බැවින් ‘ග්‍රෑන්ඩ්’ (Grand) ඔපෙරාවකි. සරච්චන්ද්‍රයන්ගේ එකම පරිපූර්ණ ඔපෙරාව වන මෙය කාව්‍යමය හා දාර්ශනික කෘතියක්.මනමේ සිංහබාහු නාට්‍ය නිෂ්පාදනයේ දී සරච්චන්ද්‍රයින් කළේ අම්පෙ චාර්ලිස් සිල්වා වැනි පැරණි නාඩගම් ගීත ගායකයින් ලවා ‘ඉයුජින්’, ‘බ්‍රම්පෝඩ්’ වැනි නාඩගම් වල ගීත ගායනා කරවා, එම ගී තනු අනුව පද රචනා කිරීමය. පවත්නා ගී තනුවක් අනුව පද රචනා කිරීම ද ගීත නිර්මාණ ක්‍රියාදාමය තුළ ක්‍රියාත්මක එක් පිළිවෙතකි.සරච්චන්ද්‍රයින් විසින් එමඟින් තෝරාගන්නා ලද ගී තනු නාට්‍යෝචිත මෙන්ම ඉතා කර්ණ රසායන ගී තනු විය. එතුමා අතින් ඒවාට රචිත වූ ගී පද රචනා ද බොහෝ විට එළිවැට ශබ්ද අනුප්‍රාස සහිත, කාව්‍යාලංකාරයෙන් හෙබි රචනා විය.පිපි තඹරන - නද බඹරන - පිය රැව් දෙන - ලිය කිඳුරන (මනමේ නාට්‍යය)ලොල්ලා වදන නිති - දුල්ලා ම රතලියතුල්ලා නයන මිණි - ඉඳුනිල්ලා (සිංහබාහු නාටකය)නාඩගම් සම්ප්‍රදායෙන් බැහැරව නාට්‍ය නිෂ්පාදනය කළ අවස්ථාවල දී සරච්චන්ද්‍රයින් කළේ ප්‍රවීණ සංගීතඥයින්ගේ ගී තනු නිර්මාණ අපේක්ෂාවෙන්, වඩා ස්වතන්ත්‍ර කාර්යයක් ලෙස ගී පද රචනා කිරීමය. එම ගී පද රචනා ද කවි බස් වහරින් හා කාව්‍යමය ගුණයෙන් උපලක්ෂිත වූ අතර, මනමේ සිංහබාහු ගී පද රචනයේ දී මෙන් ම විවිධ තාල රිද්මයන් හා අනුගත විය.සහෘද ගීත ශ්‍රාවකයාගේ හා නාට්‍ය ප්‍රේක්ෂකයාගේ හදවත් තුළට අරක් ගෙන කාව්‍ය සංගීත රසිකයාගේ කාල්පනික ලෝකයෙහි රැව් දෙන ගී ඛණ්ඩ රාශියක් සරච්චන්ද්‍ර නාට්‍ය ගීත තුළින් හමුවේ.නැත ලොවේ අන් රසඳුනා - ආදරේ ‍සේ සුවදෙනා/ අසිරිමත් වූ දේකි මෙලොව - ප්‍රේමය නමිනා වැණූ පොරණ කිවිඳුන් සොඳ - රස මුසු බසිනා/ (සිංහබාහු නාටකය)ඉහත කී අමරණීය ගීත ඛණ්ඩවල කාව්‍ය සංගීතමය චමත්කාරය සපුරා විඳ ගැනීමට නම් ඒවාට ප්‍රවීණ සංගීතඥයින් නිර්මාණය කොට ඇති ගී තනු තුළින් ඒවා ශ්‍රවණය කළ යුතු වේ. වචන මාධ්‍යයෙන් උපදනා කාව්‍යමය ධ්වනියත් ස්වර තාල මාධ්‍යයෙන් උපදනා සංගීතමය ධ්වනියත් සුසංගත වී ද්විත්ව ධ්වනියෙන් පැන නැ‍ෙඟන, කාව්‍ය සංගීතමය අධිචමත්කාරය වඩාත් තීව්‍ර ලෙස විඳ ගත හැක්කේ නාට්‍ය නරඹනවාට වඩා ගීත ශ්‍රවණයෙනි. ගීත ශ්‍රාවකයා කාව්‍ය රසය හා ස්වර, තාල, රාග ඥානය වඩවා ගත් සුපිරි රසිකයකු ‍විය යුතු බව කිව යුතු නැත.මෙසේ ගීත කිහිපයකින් යුත් නාට්‍යයේ සිට කාව්‍යමය දාර්ශනික ‘ඔපෙරාවක්’ දක්වා සරච්චන්ද්‍ර නිෂ්පාදනවලට ගී තනු සපයමින්, නිර්මාණය කරමින්, පවත්නා ගීතනු නවීකරණය කරමින් සරච්චන්ද්‍ර ගීත, ලිඛිත මුද්‍රිත පිටපත් තුළින් බැහැර කොට, වේදිකාව, ප්‍රේක්ෂකයා හා ශ්‍රාවකයා දක්වා ගෙන ගියෝ, මෙරට ප්‍රකට සංගීතඥයෝය. ඔවුන් අතර, අම්පෙ චාර්ලිස් සිල්වා ගුරුන්නාන්සේ (පබාවතී, මනමේ), සෝමදාස ඇල්විටිගල (පබාවතී, කදාවළලු), එඩ්වින් සමරදිවාකර (කදා වළලු, පේමතෝ (ගුවන් විදුලි ගීත නාටකය), දයාරත්න සිල්වා (හස්තිකාන්ත මන්තරේ), එච්.එච්.බණ්ඩාර (සිංහබාහු, මහාසාර) හා මෙම ලේඛකයා (මනමේ, සිංහබාහු, පබාවතී, කදා වළලු, මහාසාර, පේමතෝ) ද යන සංගීතඥයෝය.කාව්‍ය හා ගීත කලාවන් සමඟ සරච්චන්ද්‍ර නාමය ඉතා සමීප ලෙස සම්බන්ධ කෙරෙන නාට්‍යයක් නම් ‘රත්නාවලී’ නාට්‍යය ය.කිවිසුරු පියදාස නිශ්ශංකයින් විසින් ‘රත්නාවලී’ පැරණි සංස්කෘත කාව්‍යමය නාට්‍යයට සරච්චන්ද්‍රයින්ගේ සංස්කාරකත්වයෙන් කරන ලද සිංහල පරිවර්තනය 1959 දී පේරාදෙණි සරසවි සිසුන්, ඔවුන්ට නියමිත පැවරුමක් ලෙස, සරච්චන්ද්‍රයින්ගේ සහායෙන් නිෂ්පාදනය කළ අවස්ථාවේ, එහි ගී තනු නිර්මාණය කළේ, එවක එම සරසවි සිසුවෙකු වූ මෙම ලේඛකයා විසිනි.රාග තාල අනුව නිර්මිත කාව්‍යමය ගීත විසිගණනකින් යුත්, නූර්ති ගීත ශෛලියට අයත් ‘රත්නාවලිය’ පසුගිය 2000 වර්ෂය පමණ දක්වා, පී.වැලිකල වැනි ප්‍රකට නාට්‍ය නිෂ්පාදකයින් අතින් කීපවරක් ම නිෂ්පාදනය විය. එහි එක් ගීතයක් සරච්චන්ද්‍රයින් අතින් නවීකරණය වීම වැදගත් කරුණකි.සමුදුරු පත්ලෙන් - හෝ දුරු රටෙකින් සක්වල කෙළවර - සිට හෝ ගෙනැවිත් රිසි වූ විට දෛවය යම් දෙදෙනෙකු මුනගස්වා, එක් - කරවයි සැණෙකින්/ (‘රත්නාවලී’ වැලිකල නිෂ්පාදනය - 1960)නමසිය අසූව දශකය තුළ සරච්චන්ද්‍රයින් නිෂ්පාදනය කළ වෙස්සන්තර (1981) ‘ලෝමහංස’ (1985) යන නාට්‍ය දෙකම සංගීතමය නාට්‍ය වූ අතර ගී තනු නිර්මාණය කළේ පණ්ඩිත් අමරදේවයෝ ය. රාගධාරී සංගීතය අනුව නිර්මාණය වූ එම ගීතනු ඉතා රසවත් වූ අතර කිසියම් ගැඹුරු බවක් ද පිළිබිඹු ‍කෙළේය.සරච්චන්ද්‍ර නාට්‍ය තුළින් ගොඩනැඟුණු කාව්‍ය සංගීතමය ගීත කලාව, එතුමාගේ සංගීතමය නාට්‍ය හා එකම ඔපෙරාව තුළින්, සජීවි ලෙස පවත්වාගෙන යාමේ දුෂ්කරතාවන්ට මුහුණ පා සිටී. මනමේ සිංහබාහු නාට්‍ය වේදිකා ගත වුවද, ගීතවල මුල් ප්‍රශස්ත හා නිවැරැදි ස්වරූපය සමඟ කලින් පැවති මෘදු මොළොක් කලාත්මක ලක්ෂණ ගිලිහී, පැරැණි නාඩගම් ශෛලිය කරා ළඟා වෙමින් පවත්නා බවක් පෙනේ. වේදිකාවේ දැනට රඟ නොදැක්වෙන සරච්චන්ද්‍ර සංගීතමය නාට්‍ය හා එකම ඔපෙරාව (පේමතෝ), පරිණත වියත් බුද්ධිමත් නාට්‍ය නිෂ්පාදකයෙකු අතින් ප්‍රතිනිෂ්පාදනයට ලක් නොවී, එම කාව්‍ය - සංගීතමය ගීත කලාව පවා සංරක්ෂණය නො වී, සපුරා අභාවික තත්ත්වයට පත් වෙමින් පවතී.මෙම නාට්‍යවල හා ගීත කලාවේ වර්තමාන අයිතිකරුවෝ පේරාදෙණි සරසවිය, එවක ශිෂ්‍යයින්ගේ නාට්‍ය සංගීත සංගම් හා එම ශිෂ්‍ය ශිෂ්‍යාවෝය. විශේෂයෙන් එම නාට්‍යවල රඟපෑ, ගායන වාදනය කළ, සංගීතය නිර්මාණය කළ ශිෂ්‍ය ශිෂ්‍යාවෝය.මොවුන් මෙම අවස්ථාවේ ඉදිරිපත් වී, සරච්චන්ද්‍ර නාට්‍යවල පැවති කාව්‍ය - සංගීතමය ගීත කලාව වත් සංරක්ෂණය කරගැනීමට පියවරක් නොගත හොත්, තමාට අයත් ඉතා වැදගත් සංස්කෘතික උරුමයක් අහිමි කර ගත්තවුන් බවට පත්විය හැකිය. සරච්චන්ද්‍රයින් ද දේශීය නාට්‍ය කලාවක් හා ගීත කලාවක් ගොඩනැඟීම වෙනුවට, පැරණි නාඩගමක් දෙකක් නැවත නිෂ්පාදනය කර පෙන්නූ සාමාන්‍ය කලාකරුවෙකුගේ තත්ත්වයට පත් වන්නට පුළුවන.විශාරද ජයන්ත අරවින්ද(මෙහි ලේඛකයා මහාචාර්ය සරච්චන්ද්‍රගේ නිර්මාණ රැසකට සංගීතය සැපයූ හා ඔහුව ඉතා කිට්ටුවෙන් ඇසුරු කළ අයෙකි.)විශාරද ජයන්ත අරවින්දකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>31</day>
    </date>
    <link>http://www.silumina.lk/2014/08/31/_art.asp?fn=cr1408315</link>
    <topic>දොස් නිදොස්</topic>
    <author/>
    <content>දොස් නිදොස්ඩී. එ‍ෆ්. කාරියකරවනහිතුවක්කාරහිතුණු දෙයක් නො විමසා කරන, හිතුමතේ කටයුතු කරන යනු හිතුවක්කාර නම් වේ. නො විමසා හිතුවක් කරන පුද්ගලයා හිතුවක්කාරයා නම් වේ. අකීකරු තැනැත්තා ද හිතුවක්කාරයා නම් වේ.මේ හිතුවක්කාර යන්න කුමාරතුංග මුනිදාස පඬිතුමා සම්බන්ධයෙන් කිසිසේත් ම උචිත වන්නේ නැත. කුමාරතුංග මහතා හිතුවක්කාර අන්දමින් වචන හැදී යැයි කීම සාධාරණ නොවේ. කුමාරතුංග පඬිතුමන් විසින් සිංහල භාෂාවට වදන් මහ රැසක් එක් කැරිණි. ඒ හැමෙකක් ම පාහේ මුලින් යෝජනා කැරුණු විට විරුද්ධවාදීහු ඒවාට ගැර වූහ.ආණ්ඩුව රජය යැයි කී විට විශ්ව විද්‍යාලයය සරසවිය යැයි කී විට විරුද්ධවාදීහු සිනාසුණෝ ය. එහෙත් අද රජය, සරසවිය යන ආදිය රජ වී ඇත.ලිපිගොනුව‘ජනපතිට ෆයිල් ගොන්නක්’ යන්න ගිය සතියේ පුවත්ප‍ෙතක දකින්නට ලැබිණි.‘ෆයිල්’ යන්න වෙනුවට දැන් සිංහල භාෂාවේ ව්‍යවහාරවන වචනය ‘ලිපිගොනු’ යන්න ය. ඒකවචනය ‘ලිපි ගොනුව’ ය. ‘ෆයිල් ගොන්නක්’ වෙනුවට ‘ලිපිගොනු ගොන්නක්’ යනුවෙන් යෙදිණි නම් කොතරම් අපූරු ද? ‘ලිපිගොනු’ යන්න ‘ගොන්නක්’ යන්නට ද කොතරම් අප‍ූරුවට ගැළැපෙනු නොවේ ද?ඔසුසල්“ෆාමසි වලින් ලබාගත හැකි ය” යන්න පුංචි තිරයේ දකින්නට ලැබිණි. එහි ‘ෆාමසි වලින්’ යන්න ඉතා පැහැදිලි ලෙස දෙකට බෙදා තිබිණි.1. ‘ෆාමසි’ යන ඉංගිරිසි වචනය ඔසු සල ( හා ඔසුසල්) යනුවෙන් වහරට වැටී දැන් සෑහෙන කාලයක් වේ. එතරම් ලස්සන දෙවදනක් තිබියදී ඇයි ‘ෆාමසි - ෆාමසීස්'?2. දෙවැනි වරද නම් ‘වලින්’ යන්න වෙන් කැර තිබීමයි‍. ‘වල - වලට - වලින්’ වෙන් කිරීම වැරැදියි.යකා ඇවිස්සීම‘මගෙ යකා අවුස්සන්න එපා’ යි මිනිසෙක් තව මිනිසකුට කියයි. එසේ කියන්නකු තුළ යකෙක් නිදා ගෙන ඉන්නවාද? අවුස්සන්නට එපා යැයි කියන්නේ ඒ යකා නිදාගෙන හෝ නිදි කිරමින් ඉන්න නිසා ද?අනෙක් ප්‍රශ්නය වන්නේ මිනිස් සිරුර ඇතුළත යකකු ඉන්නේ කොයි හරියේ ද යන්නයි. මිනිස් සිරුර තුළ මොන යකකුටවත් ඉන්නට බැරි ය. ඔය යකා ඉන්නවා ඇත්තේ මිනිසාගේ සිරුර‍ට පිටින් ඒ ළඟ ම විය හැකි ය. නොපෙනී සිටීමේ හැකියාව යකුන්ට ඇතැයි සිතිය හැකි ය.මේ කතාව අනුව මනුෂ්‍ය ලෝකයේ ඉන්නා කෝටි සංඛ්‍යාත ජනතාව හා සමඟ එපමණක් ම යකුන් සංඛ්‍යාවක් ද වෙසෙනු ඇති.රැකවල් දූතයාකතෝලික ආගමෙහි උගන්වන්නේ හැම මිනිසකුම බලා කියා ගෙන ආරක්ෂා කිරීමට දේව දූතයකුන් බැගින් මවා ඇති බව ය. ඒ දේවදූතයා හැඳින්වෙන්නේ ‘රැකවල් දූතයා’ (Gardian Angel) යනුවෙනි.ආරක්ෂකයකු නිසා ඒ දේව දූතයා අතේ කඩුවක් ද ඇති සැටියටය ඉස්සර පින්තූරවල දැක්වුණි. කඩුව ඔසොවා ගත් දේවදූතයකු යකකු පයින් පාගාගෙන ඉන්නා පින්තූර ද ඉස්සර දකින්නට ලැබිණි.පොඩි ප්‍රශ්නයක් වන්නේ කඩුවකුත් අතින් ගත් මහා තටු දෙකක් ද ඇති රැකවල් දේව දූතයකුට මිනිස් සිරුරේ ඉන්නට හැකි ද යන්නයි. මා හිතන්නේ මේ දූතයා ඇත්තේ ද මිනිසාගේ සිරුර ළඟ ම බවයි. මිනිසා ගේ එක පැත්තකින් සුර දූතයෙකි. අනෙක් පැත්තෙන් යක්ෂයෙකි. මේ දෙන්නා ගහ මරා ගන්නේ නැතිව ඉන්නා එකයි පුදුම ය. බාහිර ලෝකයා ගේ වාසනාවකට ඒ දෙන්නා ම අදෘශ්‍යමාන ඇත්තෝ ය.ගැබිනිය“සිසුවිය ගැබිණියක් කළ ටයිල් බාස්” යන්නක් ගිය සතියේ පත්‍රයෙක දකින්නට ලැබිණි.‘ගැබිණිය’ යන්න වැරැදි ය. එය ‘ගැබිනිය’ යනුවෙන් විය යුතු ය. උක්ත නො වන හෙයින් ‘ගැබිණියක්’ යන්න ද වැරැදි ය. එය ‘ගැබිනියක’ යනුවෙන් නිදොස් විය යුතු ය. ‘ගර්භණී’ යන්නට නම් අගට මූර්ධජ යෙදේ. එහෙත් ගැබිනියට එසේ නො වේ.අධිවේග‘හයිස්පීඩ් අල්ලන මැෂින් ඩිකියට යයි” යන මෙය ද නො සුදුසු යෙදුමෙකි. මේ ‘හයි ස්පීඩ්’ කියන්නේ අධිවේගයට ය. වාහන අධික වේගයෙන් යන විට ඒවා අල්ලන යන්ත්‍ර ගැන ය මේ කියන්නේ. අධි වේගය හා අධික වේගය යන සිංහල වදන් තිබියදී ‘හයි ස්පීඩ්’ ය කියන්නේ ඇයි? එසේ ම ‘යන්ත්‍ර’ වෙනුවට ‘මැෂින්’ ය කියන්නේ ඇයි?‘ඩිකිය’ යන්න නම් දැන් සිංහල භාෂාවට ඇතුළු වී ඇති වචනයකි. මෝටර් රථයක බඩු බාහිරාදිය ගෙන යන dickie නම් වූ කොටසය ‘ඩිකිය’ වන්නේ.හැම දිනකම‘සෑම සතියේ දිනකම’ යන්නක් පුංචි තිරයේ දකින්නට ලැබිණි. මෙය නිවැරැදි විය යුත්තේ ‘සතියේ හැම දිනෙක ම’ යනුවෙනි.රූපලාවණ්‍යඇතැම් පත්‍රයෙක ‘රූපලාවණ්‍ය’ යනුවෙන් දැක්වෙන අතර තව පත්‍රයෙක දැක්වෙන්නේ ‘රූපලාවන්‍ය’ යනුවෙනි. නිවැරැදි වන්නේ ‘රූපලාවණ්‍ය’ යිරූපයේ පවත්නා සෞන්දර්යාත්මක ගතිය රූපය පිළිබඳව සිත්කලු බව රූපලාවණ්‍ය නම් වේ.පුරවරුණආත්ම වර්ණනාව - පුරාජේරුව පුරවරුණ නම් වේ.දහංගැට - කපටි කම - උපාය දහං ගැට නම් වේ.‍දහම් ගැට1. ධර්මය පිළිබඳ දුරවබෝධ තැන් 2. ප්‍රහේලිකාවක් හෝ තේරවිල්ලක් වශයෙන් ඇති බුදු දහමේ එන කරුණක් අළලා කළ රචනය 3. එවැනි දහම් ගැට අන්තර්ගත කවි පොතක නම.කට ගැස්මසුරා පානයේදී ගන්නා කෙටි කෑම ඉංගිරිසියෙන් ‘බයිට්’ යනුවෙන් හඳුන්වනු ලබන බවත් එයට සිංහලෙන් කියනු හැක්කේ ‘කටගැස්ම’ හෝ ‘කඩචෝරු’ යන්න බවත් අපි මින් පෙර කීවෙමු.මේ කියන්නේ ඒ හා සම්බන්ධ වෙනත් දෙයකි.පසුගිය දිනවල පුංචි තිරයේ දකින්නට ලැබුණු ‘කට ගැස්ම’ ට යනුවෙන් අදහස් කැරුණේ ‘බඩගින්න’ වැනි දෙයකි. එය සාවද්‍යයි. ‘කටගැස්ම’ යනු බඩගින්න වැහි දෙයක් නොව ද්‍රව්‍ය නාමයෙකි.මහේලටෙස්ට් ක්‍රිකට් ක්‍රීඩාවෙන් සමු ගත් මහේල ජයවර්ධන පිළිබඳ පුවත් නොයෙක් අන්දමින් දකින්නට ලැබිණි.ඒ අතර එක් පත්‍රයෙක තුබුණේ Goodbye Mahela යන ඉංගිරිසි වදන්වලින් සිරස යෙදූ පුවතෙකි.‍ඒ පත්‍රයේ ඉංගිරිසි වදන් තව අපමණ ය. අපට තේරුම් ගත නොහැක්කේ දිගටම කරගෙන යන මේ සිංහල භාෂා සංහාරය වගකිව යුත්තන්ට නො පෙනෙන එක ය.භාෂාප්‍රේමීන් හා භාෂා ප්‍රේමී ආයතන දැන්වත් වහ වහා ක්‍රියාත්මක විය යුතු ය. මේවා දැක දැක නිහඬ වී සිටිතොත් භාෂා විනාශය අත ළඟ ය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>31</day>
    </date>
    <link>http://www.silumina.lk/2014/08/31/_art.asp?fn=cr1408316</link>
    <topic>සාහිත්‍ය ප්‍රශ්න පත්තරය</topic>
    <author>ඉනෝකා පෙරේරා බණ්ඩාර</author>
    <content>සාහිත්‍ය ප්‍රශ්න පත්තරයපොත් කියැවීමේ පුරුද්ද විමසන මෙම ප්‍රශ්න මාලාව ඇරැඹෙන්නේ, පාඨක ඔබටත් ගත හැකි යමක් එහි ඇති බැවිනි.ඔබේ ප්‍රියතම ප්‍රබන්ධ කෘතිය....නිශ්ශංක විජේමාන්නමහාචාර්ය එදිරිවීර සරච්චන්ද්‍රයන්ගේ ‘මළවුන්ගේ අවුරුදු දා'. එහි භාවිත කර ඇති ආඛ්‍යාන රටාව මට ඉතාමත් ප්‍රියයි.ප්‍රබන්ධ නොවන කෘතිය...ප්‍රංශුවා ශිලෝගේ ‘Life with Picaso’ කෘතියෙන් මාලනී ගොවින්න ගේ පරිවර්තනය කළ ‘මගේ පිකාසෝ’ කෘතිය.මාත් වෘත්තිය චිත්‍ර ශිල්පියෙක්, චිත්‍ර ගුරුවරයෙක් නිසාදෝ, පිකාසෝ ගේ වෘත්තිය කැපවීම සහ කාර්යදාමය මගේ හිත් ගත්තා.මේ දිනවල ඔබ කියවන්නේ...සුභා රණවීර පරිවර්තනය කළ ‘වින්සන්ට් වැන්ගෝ'. යමක් කිරීමට අප්‍රතිහත ධෛර්යයක් හා මනුෂ්‍ය ආත්මයක් වෙනුවෙන් කොපමණ දුක් විඳිය යුතුද යන්න මේ කෘතියෙන් ඈ හරිම අපූරුවට කියනවා. ඇත්තෙන් ම ඇයට ස්තූතියි!කෙනකුට කියවන්න යැයි ඔබ නිර්දේශ කරන කෘතීන් තුනක්...වානේ පන්නරය ලැබූ හැටි - ජීවිතයේ මුණගැහෙන බාධක කම්කටොළු අතික්‍රමණය කළ යුතුයි කියන පණිවුඩය මේ පොතෙන් දෙන නිසා.රන් රෝස - ආරියවංශ රණවීරගේ මේ කෘතියෙන්, ප්‍රබන්ධයට වඩා යථාලෝකයේ සිදුවීම් අපූර්වත්වයෙන් යුක්ත බව අපිට පෙන්වා දෙනවා.තරුණ නවකතාකරුවෙක් වෙන ‘වර්ගායා යෝෂා'ගේ මුල් කෘතියෙන් ලියනගේ අමරකීර්ති පරිවර්තනය කළ මේ කෘතිය, ලිවීමට කැමැත්තක් දක්වන කොල්ලෝ - කෙල්ලෝ කියැවිය යුතුමයි.පොතක ඔබ වඩා වැදගත් කොට සලකන්නේ රචනා ශෛලියද.. අන්තර්ගතයද නැතිනම් අවසානයද...ඒකට මට තියෙන්නේ මෙහෙම උත්තරයක්. ආකෘතිය, අන්තර්ගතය සහ දැක්ම යන කාරණා සම සමවම විය යුතුයි. තව විදියකට කිව්වොත් තුන්දොස් නසා සාර්ථක පොතක් වන්න නම් මේ කාරණා තුනම තිබිය යුතුයි.ඔබ ළමා කාලයේ කියැවූ හොඳම පොත...ටී.බී. ඉලංගරත්නයන්ගේ ‘විලම්බීත'. එතකොට මං පස්සර සෙන්ට්‍රල් එකේ හයේ පන්තියේ. හිටියෙ ඉස්කෝලෙ හෝස්ටල් එකේ. විලම්බීතෙ ‘තිලක'ත් හොස්ටල් දරුවෙක්. ඒ නිසා, ඒ දවස්වල විලම්බීත මට පෙනුණෙ දැනුණේ මගේම කතාව විදියට.ඔබ කියැවීමට කැමැති විශේෂ වර්ගයක පොත් තිබෙනවාද...ලැබෙන ඕනෑම පොතක් කියැවීම මගේ පුරුද්දයි. හැබැයි නිෂ්ප්‍රයෝජන දේ නෙවෙයි. දැනුම, ආකල්ප හා කුසලතා වර්ධනය වන ඕනෑම වර්ගයක, ඕනෑම විෂයක පොතක් මා කියවනවා.මෙතෙක් කියැවූ පොත්වලින් ජීවිතයට ලැබුණු දේ...වැඩ කිරීමට ඇති ධෛර්යය, ඉවසීම විමර්ශනාත්මකව යමක් දැකීමට පර්යේෂණශීලී වීම, ජීවිතය සහ ඕනෑම කාරණයක් දෙස මැදිහත් සිතින් බැලීමට පුරුදු වීම.ඔබට අනුව පොතකින් තැනුණු හොඳම චිත්‍රපටය...මහගම සේකරයන්ගේ ‘තුංමං හන්දිය’ කෘතියෙන් ඔහුම නිර්මාණය කළ තුංමං හන්දිය චිත්‍රපටය.ඔබ ඉහළින්ම අගයන කතුවරයා...මාර්ටින් වික්‍රමසිංහයන්. ඔහුට බොහෝ විෂයන් පිළිබඳ දැනුමක් තිබෙනවා. ඔහුගේ කෘතිවලින් බොහෝ විෂයන් කතා කෙරෙනවා.ඔබේ ප්‍රියතම සම්භාව්‍ය කෘතිය...තවමත් මට කියවා ඉවර කරන්නට නොහැකි වූ ජාතක කතා පොත.ඔබේ ප්‍රියතම පරිවර්තන කෘතිය...ප්‍රියතම පොත් කිහිපයක් ම තිබෙනවා. ගාර්ෂියා මාකේස්ගේ chronical of a death foretold’ කෘතියෙන් ගාමිණි වියන්ගොඩ පරිවර්තනය කළ ‘කරුමක්කාර කතාවක්’, චින්තා ලක්ෂ්මි සිංහාරච්චි පරිවර්තනය කළ පාතර් පංචලී සහ ඉසබෙල් අයියන්දේගේ House of spirit කෘතියෙන් ගාමිණි වියන්ගොඩ පරිවර්තනය කළ ‘මායා වාස'.ඉනෝකා පෙරේරා බණ්ඩාරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>31</day>
    </date>
    <link>http://www.silumina.lk/2014/08/31/_art.asp?fn=cr1408318</link>
    <topic>පොත් පුවත්</topic>
    <author/>
    <content>පොත් පුවත් කර්තෘ - සුමුදු චතුරානි ජයවර්ධන මිල - රු. 100 ප්‍රකාශනය - සී/ස (පෞද්) විසිදුනු ප්‍රකාශකයෝජාතිකත්වය පිළිබඳව සංවාදය අන් කවර කලෙකටවත් වඩා බෙහෙවින් සාකච්ඡාවට බඳුන් විය යුතු අවධියකි මේ. එහෙත් එය දාර්ශනික මට්ටමින් පැවැතියේ නැත. මේ රට බුද්ධිමතුන් බහුතරයක් හිතන්නේ ලිබරල්වාදය හා මාක්ස්වාදය හැර වෙනත් චින්තනයක් මේ රටේ නොමැති බවය.මේ සංකථන පෙළ ගොඩ නැ‍ඟෙන්නේ ඒ අඩුපාඩුව සපුරා දීමට මෙන්ම අපව පමණක් නොව තෙවැනි ලොව බුද්ධිමතුන්ට පවා ජාතිකත්වය පිළිබඳ නිසි මඟ පෙන්වීමක් හා ගැඹුරු අවබෝධයක් ලබාදීමටයි.මේ ඒ පිළිබඳව කතුවරිය ගුණදාස අමරසේකරයන් හා කළ සංකථන ඇසුරින් කළ කෘතියක් මෙන්ම ජාතික අවශ්‍යතාවයක් සපුරාලීමකි.  ශාස්ත්‍රවේදී ගුණදාස කුරුප්පු ආරච්චි විසින් රචිත නිදහස් පද්‍යාවලී කාව්‍ය ග්‍රන්ථය අද (31 දා) පස්වරු 2 ට ගලගෙදර සංස්කෘතික මධ්‍යස්ථානයේ දී කොළඹ ආනන්ද විද්‍යාලයේ හිටපු විදුහල්පති ටී.බී. දමුණුපොල මහතාගේ ප්‍රධානත්වයෙන් එළිදැක්වේ.  ගුණසේන මහතන්තිලගේ විසින් රචිත දහම් පාසල් ගුරුවරුන්ගේ පරිශීලනය සඳහා අතිශයින් ප්‍රයෝජනවත් දහම් ගුරු අධ්‍යාපන ප්‍රවේශය ලබන මස 7 වැනි ඉරිදා පෙරවරු 9.30 ට යක්කල විශ්ව පොත් මැදුර සහ ප්‍රකාශකයෝ ආයතනයේදී එළිදැක්වෙයි.නවකතා කතුවර ජයකොඩි සෙනෙවිරත්න සූරීන් වෙත විශ්ව ප්‍රසාදිනි උපහාර ප්‍රණාම සම්මානය පුද කිරීම ද සාහිත්‍ය මාසය වෙනුවෙන් විශ්ව පොත් දැක්ම හා සල්පිල ඇරඹීම ද මීට සමගාමීව සිදුකෙරේ. මාධ්‍යවේදී ප්‍රේමකීර්ති රණතුංග ලියූමාලිගයේ සිරකාරිය අද දොරට වඩීමාධ්‍යවේදී ප්‍රේමකීර්ති රණතුංග ලියූ “මාලිගයේ සිරකාරිය” ග්‍රන්ථය දොරට වැඩීමේ උලෙළ විජේරාම (ශ්‍රී ජයවර්ධනපුර විශ්වවිද්‍යාල) හන්දියේ ‘සාහිත පොත් පියස’ නව පොත් ප්‍රදර්ශනාගාරයේ දී උදේ 10.00 ට පැවැත්වේ.ලක්දිව එක්සේසත් කොට “කව්සිළුමිණ” සහ “විශුද්ධිමාර්ග සන්නස” ආදී මහානර්ඝ ග්‍රන්ථ රැසක් දැයට දායාද කළ දෙවැනි පණ්ඩිත පරාක්‍රමබාහු රජ දවස හා බැඳුණු ඓතිහාසික කතා සන්දර්භයක් ඔස්සේ “මාලිගයේ සිරකාරිය” රචනා කර තිබේ.කර්තෘ - හංසමාලා රිටිගහපොළමිල - රු. 375ප්‍රකාශනය - සරසවි ප්‍රකාශකයෝසිංහල පද්‍ය සාහිත්‍යයේ දෘෂ්ටි ගෝචර කාව්‍ය වර්ග දෙකක් ප්‍රධාන ලෙසම හඳුනාගත හැකිය. ඒ දුෂ්කර බන්ධන, චිත්‍ර බන්ධන ලෙස හඳුන්වන කාව්‍ය විශේෂය හා සංයුක්ත කවි ලෙස හඳුන්වන කාව්‍ය විශේෂයයි. මෙකී කාව්‍ය වර්ග දෙකෙහිම මූලික ලක්ෂණය ඒ දෘෂ්ටි ගෝචර ආකෘතියයි.මේ කාව්‍ය විශේෂය හඳුනාගත හැක්කේ එමඟිනි. මේ විරල කාව්‍ය විශේෂ දෙක පිළිබඳව කරන ලද විමර්ශනයක් මේ කෘතියෙන් සිදු කර ඇත.සංස්කරණය - විජයරත්න හපුආරච්චිප්‍රකාශනය - විජය කලා පදනම එරත්න කුරුවිටප්‍රකට කවියෙකු වන පී.ඩී. ඇත්ඔය හා විජයරත්න හපුආරච්චි කිවිදුන් අතර හුවමාරු වූ කවි ලිපි ගණනාවක එකතුවකි. මේ ලිපි මඟින් විවිධ සමාජ සංසිද්ධීන් ද සාකච්ඡාවට භාජනය කෙරෙන අතර ආවේග බහුල කවි ද වෙයි.කවි ලිපි රචනය වාර්තාකරණයෙන් එහා ගිය නිර්මාණශීලීත්වයත් ඒ කෘතියෙන් පෙනේ.පරිවර්තනය - සුනේත්‍රා කංකානම්ගේමිල - රු. 400ප්‍රකාශනය - ෆාස්ට් පබ්ලිෂන් (ප්‍රයිවට්) ලිමිටඩ්ජී.පී. දේශ්පාණ්ඩේ ගේ නාට්‍ය තුනක පරිවර්තන මෙහි ගැබ්වී ඇත. ජවහර් ලාල් නේරු විශ්වවිද්‍යාලයේ අන්තර්ජාතික සබඳතා අංශයේ හිටපු මහාචාර්යවරයා වූ ඔහුගේ නාට්‍ය වලට පාදක වූයේ දේශපාලනයයි. දේශපාලන කරළියේ විවිධ සිදුවීම් අළලා ලියා ඇති මේ නාට්‍ය අපට ආගන්තුක වන්නට පුළුවන.      කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>31</day>
    </date>
    <link>http://www.silumina.lk/2014/08/31/_art.asp?fn=cr1408319</link>
    <topic>යුද බිමේදී රණවිරුවන් දිරිගන්වන්න ලංකා විත්ති පුවත්පතත් එදා දායක වුණා</topic>
    <author>සංලාපය දයා ඩී. ෆොන්සේකා</author>
    <content>යුද බිමේදී රණවිරුවන් දිරිගන්වන්න ලංකා විත්ති පුවත්පතත් එදා දායක වුණාශ්‍රී ලංකාවෙන් පිටත පළ කරන ලද පළමු වන සිංහල පුවත්පත එංගලන්තයේ මුද්‍රණය කළ ලංකා විත්ති පුවත්පතයි. පුරා වසර 16 න් එය පළ කළ කවියා සංස්කාරකයා හා ප්‍රකාශකයා වන දයා ආනන්ද රණසිංහ ඒ පුවත්පතේ ඡායාරූප හා කවි එකට එකතු කොට සංස්කරණය කළ ‘රූප කාව්‍ය’ නම් කෘතිය ලබන මස 4 දා සවස 3 ට කොළඹ 7 මහවැලි කේන්ද්‍රයේ දී එළිදකියි. ඒ සඳහා ම වසර 5 කට පසුව ශ්‍රී ලංකාවට පැමිණි දයා ආනන්ද රණසිංහ සිළුමිණ සමඟ කළ සාකච්ඡාවකි මේ.ඔබ එංගලන්තයේ දැන් වසර 36 ක් පුරා ජීවත්වෙනවා. එහි සම්ප්‍රාප්තිය හා ලංකා විත්ති පුවත්පත ඇරඹීම දක්වා ඔබේ කතාව කෙටියෙන් කිව්වොත්.මම බ්‍රිතාන්‍යයට යන්නේ 1979 අවුරුද්දේ. එහේ දුම්රිය දෙපාර්තමේන්තුවේ පරීක්ෂකවරයෙක් වශයෙන් වසර 20 ක් රාජකාරි කළා. දැන් විශ්‍රාමිකයි. මට එංගලන්තෙ ඕනෑම තැනක එහෙ දුම්රියෙන් යන්න ගමන් බලපත්‍රයක් පවා ලබාදීලයි තියෙන්නේ.ඔබේ ලේඛන කලාව ගැන යමක් කිව්වොත්?පාසල් යන අවධියේ ඉඳලම පුවත්පත් වලට කවි හා ලිපි ලිව්වා. සෑම පුවත්පතකම මගේ කවි හා ලිපි පළ වුණා. ඊට පසුව ගුවන් විදුලියට ලිව්වා. ආයෙත් චිත්‍රපට තිර රචනා කළා. චිත්‍රපටවලට හා ගායක ගායිකාවන්ට ගීත ලිව්වා. මා ලියූ අධිෂ්ඨාන චිත්‍රපට තිරකතාව හොඳම තිර රචනයට 1983 ඕ.සී.අයි.සී. සම්මානයත් ලැබුණා.ඇන්ඩෲ ජයමාන්න සමඟ කෙටි චිත්‍රපටයකුත් කළා.මම එංගලන්තයට ගියේ මේ බොහෝ කලාවන් පිළිබඳ දැනුමක් ඇතුව. එහෙදි ජනමාධ්‍ය පිළිබඳ පාඨමාලාවක් හැදෑරුවා.එංගලන්තයට ගියා කියලා මගේ කලා ජීවිතය නැවතුණේ නැහැ. දිවයින පත්තරේ ලන්ඩන් වාර්තාකරු ඒ කාලෙ. ඒ වගේ ම තමා ශ්‍රී ලංකා එංගලන්ත පළමුවැනි ටෙස්ට් තරගයත් දිවයිනට වාර්තා කළේ.මේ සියල්ල කරමින් එංගලන්තයේ ඉන්න අතරේ ඔබට විෙද්ශයන්හි සිංහලයන්ට කියවන්න පුවත්පතක් කිරීමට අදහස ආවේ කොහොමද?ඒක මෙහෙමයි වුණේ‍. ඒකාලෙ ලංකාවේ යුද්ධය දරුණුම අවධිය. තිබුණා. ඉතින් එංගලන්තය වගේම හැම පිටරටකම දෙමළ කොටි සංවිධානයේ ක්‍රියාකාරකම් තිබුණා. ඔවුන් තමන්ගේ අදහස් ඔවුන් එළි දැක්වූ දෙමළ හා ඉංග්‍රීසි පුවත්පත් වලින් පළ කළා ප්‍රසිද්ධිෙයම. අපි අසරණ වෙලා වගේ හිටියෙ.එහි හිටිය සිංහල අපි රැස්වුණා ම මේ ගැන කතා කළා. පිටරටවල ඉන්න ශ්‍රී ලාංකිකයන්ට විශේෂයෙන් සිංහලයන්ට සිංහලෙන් පුවත්පතක් කිරීමේ අදහස මගේ හිතෙත් තිබුණා.එහෙ හිටිය අ‍න් මිත්‍රයන් ගෙන් මට ඊට අවශ්‍ය උත්තේජනය ලැබුණා. ඒ වගේ ම පුවත්පතක් කිරීමේ දැනුමත් නවීන තාක්ෂණය ගැන දැනීමත් මට තිබුණා. පුවත්පතට ‘ලංකා විත්ති’ නම දැම්මේ විජය රාමනායක. ඒ අනුව 1997 අවුරුද්දේ අප්‍රේල් මාසෙ මුල් ම ලංකා විත්ති පුවත්පත මං නිකුත් කළා.එහි මුල් පිටු ඡායාරූපයට මං මෙහෙම කවියක් ලිව්වා.“මට මෙන් ඔබහටත් සිහි වී අවුරුද්ද හැකි නම් ගෙදර යන්නට ආසා නැද්ද? නැතිනම් අප රටේ පවතින යම යුද්ද කොතරම් ලස්සන ද සිංහල අවුරුද්ද?”මෙහෙම පටන්ගත්තු ලංකා විත්ති පුවත්පත මාසයකට වරක් නිකුත් වුණා. හැම කලාපයකටම මං බොහොම මහන්සිවෙලා විරල පින්තූරයක් තෝර‍ා ගත්තා‍. ඒවාට ගැළ‍ෙපන්න කවියක් දෙකක් ලීවා. ඒ කවිවල සිංහල පරිවර්තනයත් පළ කළා.මේ පත්තරයෙ පළ කළේ විදේශ ගතව ඉන්නා සිංහල ලේඛකයන්ගෙ කවි කතා හා ලිපි.පුවත්පත පිටපත් කීයක් විතර මුද්‍රණය කළා ද මුලින්.මුලින් පිටපත් දාහකින් පටන් ගත්ත පත්තරේ අන්තිමේ වෙනවිට පිටපත් හාරදාහ දක්වා වැඩි වුණා‍.පුවත්පත යුරෝපයේ පමණක් නොවෙයි ලොව බොහෝ රටවලට බෙදා හැරිය. ඇමෙරිකාව, කැන‍ඩාව , නවසීලන්තය, සයිප්‍රස් , ස්වීඩන් වගේ රටවල් සෑහෙන ගාණකට පත්තරේ බෙදා හැරියා. ශ්‍රී ලංකාවටත් එව්වා. දයාවංශ ජයකොඩි, ගොඩගේ සාප්පුව වගේ තැන්වලටත් ලංකාවේ පුවත්පත් කතුවරුන්ටත් මං මේ පත්තරේ එව්වා.ලංකා විත්ති වෙනුවෙන් ඔබ විශාල කැප කිරීමක් කරන්න ඇති.ඔව්. මෙය මුළුමනින් ම නොමිලේ බෙදා හැරපු පුවත්පතක්නෙ. එංගලන්තය බොහෝ පුවත්පත් දෙන්නේ නොමිලේ. ඒ වගේ ලංකා විත්ති ලෝකය පුරා බෙදා හැරියා. මුද්‍රණ වියදම්, ප්‍රවාහනය, බෙදා හැරීම මේ සියල්ලටම මගේ මුදල් මගේ වැටුප ශ්‍රමය වියදම් වුණා.හැබැයි මගේ බොහෝ මිත්‍රයෝ මේකට උදව් වුණා. බෙදාහරින්න ඔවුන්ගේ මෝටර් රථ දුන්නා. ඒ ඒ රටවලට යද්දී පත්තර ගෙන ගොස් බෙදා හැරිය. ලන්ඩනයේ සිංහල ආයතන විශේෂයෙන් ම මගේ මිත්‍රයො ඔවුන්ගෙ කාලය හා ශ්‍රමයත් කැප කළා.විශේෂයෙන් ම අපිට අවශ්‍ය වුණා යුද්ධය පැවති කාලයේ අපේ රණවිරුවන්ගේ චිත්ත ධෛර්යය වැඩි කරන්න. මං ඒ කාලේ පත්තර පිටු දෙකක් වෙන් කළා. රණවිරුවන් සඳහා පණිවිඩ කෙටි ලිපි එවන්න. ලෝකය පුරා විසිරී සිටින සිංහල තරුණ තරුණියන් ලේඛකයන් රණ විරුවන්ට කවි හා පණිවිඩ ලිව්වා. ඒවා පළ කළ පුවත්පත් මං යුද්ධ හමුදාවට එව්වා. ඔවුන් ඒ පත්තර කැලේ සටන් කරන රණවිරුවන්ට යැව්වා. මං හිතන්නෙ යුද්ධයෙ ජයග්‍රහණයට රණවිරුවන්ගේ චිත්ත ධෛර්ය වැඩි කරන්න ලංකා විත්ති පුවත්පතක් සුළු වශයෙන් හරි දායක වෙන්න ඇති.මගේ තේමා පාඨය වුණේ “මවත් මව් බිමත් මට ස්වර්ගයක්’ යන්නයි. මං පුවත්පත මුද්‍රණය කළ “ලොව කොතැනකහෝ වෙසෙනක සිංහලයන් සඳහා” යන්නය.ඇත්තටම ලංකා විත්ති පුවත්පත ලොව පුරා සිටින සිංහලයන් එකට එක් කළ රැහැනක් වුණා. පත්තරේ හැම අකුරක් ම මං පළ කළේ මව්බිම පිළිබඳ උදාර හැඟීමක්. වසර දාසයක් පුරා පුවත්පත මං නොකඩවා ගෙන ගියා. මගේ ශ්‍රමය විතරක් නෙවේ කවියේ නිර්මාණ දායකත්වයත් පුවත් පත වෙනුවෙන් වැය කළා. මගේ අරමුණ වුණේ යුද්ධය දින‍ීමයි. එයත් හිතුවට වඩා හොඳින් ඉෂ්ට වුණා.ඔබ පුවත්පත නැවැත්වීමට හේතුව.“මට හිතුණ දැන් මගේ අරමුණ ඉටුවී ඉවරයි. මට මහන්සියි. දැන් විවේක ගන්න ඕනෑ කියලා. ලංකා විත්ති පුවත්පත නිසා මට සමාජ ජීවිතයක් තිබුණෙ නැහැ. හිතවතකුගේ නෑදෑයෙකුගේ උත්සවයකට මළ ගෙදරකට යන්න ලැබු‍ණෙ නැහැ. මං ලියන්න ගත්තු නවකතා තුනක් පරිවර්තනය කෘතියත් සම්පූර්ණ කරගන්න බැරි වුණා. ඒ නිසා පසුගිය වසරෙ 2013 සිංහල අවුරුදු පත්තරෙන් මං ‘ලංකා විත්ති’ පුවත්පත නැවැත්තුවා. නිකම් නෙවි සමුගැනීමේ උත්සවයකුත් තියල. ඒ උත්සවය තිබ්බෙ ලන්ඩන් නුවර. එයට 350 ක් විතර සෙනඟ ආවා. ඒ බොහෝ දෙනා පත්තරය නවත්තපු එක ගැන කැමැති නැහැ.ඔබේ මේ ‘රූප කාව්‍ය’ ග්‍රන්ථය මා දුටු මේ වර්ගයේ ප්‍රථම කෘතිය. ඇයි මෙහෙම දෙයක් කරන්න හිතුනෙ.මේ කෘතියෙන් කියන්නෙ වසර 16 ක් පුරා මා කළ ‘ලංකා විත්ති’ පත්තරේ ඉතිහාසය. මුල් පත්තරේ සිට අවසන් කලාපය දක්වා පළවූ බොහෝ කලාපවල ඡායාරූප හා ඒවාට මා ලියූ කවි මෙහි තියෙනවා. බොහෝ දෙනෙක් ලංකා විත්ති පුවත්පතේ ඡායාරූපය හා කවිය අගය කළා. පත්තරේ ගත්තු ගමන් අපි බලන්නෙ පින්තූරෙයි කවියයි රට රටවල බොහෝ දෙනෙක් මට කිව්වා. මේ හැම පින්තූරයකටම කවියක් ලියද්දී මං හිතුවෙ කිසියම් වතාවතක් කරනවා කියායි.මුලින් මං මේ කවිය ලිව්වේ සිංහලෙන් විතරයි. ඒ ඒ මාසයට උචිත පින්තූරයක් තෝරාගෙන ඊට කවියක් ලියන එකත් භාවනාවක් වගේ‍. දවසක් මගේ මිත්‍රයෙකුත් ගෙදරට ගිය විට ඔහුගේ සත් හැවිරිදි සිංහල නොදත් දරුවා පින්තූරයට යටින් සිංහලෙන් ලියා ඇත්තේ කුමක් දැයි ඇසුවා. එහිදී ඇති වූ කතා බහේදී ඒ දරුවා ඉල්ලීමක් කළා මෙය ඉංග්‍රීසියෙනුත් ලියන්න කියා. මගේ හිතේ ඒ කියමන තදින් කා වැදුණා. කවිය ඉංග්‍රීසියෙනුත් ලියන්න පෙලඹුණේ ඒකයි.ඡායාරූපයත් කවියත් එකට පළවන බැවින් හා ඡායාරූපයත් කවියක් වන බැවින් මෙයට රූප කාව්‍ය කියා මා නම් කළා.මෙහි පළවන ඡායාරූප බොහොම පරිස්සමින් තෝරා බේරා ගත් ඒවා විශේෂ අවස්ථාවන්ට වෙසක් නත්තල් අවුරුදු කලාපවලට පවා ගත්තේ විශේෂ ඡායාරූප මේ කාව්‍ය රූප හා රූප කාව්‍ය වලට ලියූ කාව්‍ය ‍එකතුව මට වගේම ලංකා විත්ති පුවත්පතට ආදරය කළ සැමදෙනාගේම සිහිවටනයක්.සංලාපය දයා ඩී. ෆොන්සේකාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>31</day>
    </date>
    <link>http://www.silumina.lk/2014/08/31/_art.asp?fn=cr14083110</link>
    <topic>ඉන්දීය දිළිඳු ගර්භාෂය සොයා ධනවත් ජාතීන් පැමිණීෙම් කතාව</topic>
    <author/>
    <content>ඉන්දීය දිළිඳු ගර්භාෂය සොයා ධනවත් ජාතීන් පැමිණීෙම් කතාවවෙනත් කාන්තාවක වෙනුවෙන් ගර්භාෂය කුලියට දීමේ සංකල්පය බොහෝ ඉන්දියානුවන්ට අප්‍රිය වූවත් කාලය එය වෙනස් කරමින් පවතී. අද එරට විවාහක මෙන්ම අවිවාහක බොහෝ කාන්තාවෝ ද ගර්භාෂ කුලියට දීමට කැමැත්තෙන් සිටිති. එම ප්‍රවණතාවය වඩාත් වැඩි වූයේ බොලිවුඩ් නළුවකු වන අමීර් ඛාන් සහ ඔහුගේ බිරිය කිරාන් රාවෝ ගර්භාෂයක් කුලියට ගෙන තමන්ගේ දරුවෙකු ජනිත කර ගැනීමට තීරණය කිරීමත් සමඟය.එක්දහස් නවසිය හැත්තෑහය කාලයේ ඇමෙරිකා එක්සත් ජනපදයේ විවාහක යුවළක් තමන්ගේ දරුවෙකු වෙනත් කාන්තාවකගේ ගර්භාෂයේ වැඩෙන්නට සැලැස්වීමෙන් ආරම්භ වූ මේ ක්‍රියාදාමය වඩාත් ව්‍යාප්තව ඇත්තේ ඉන්දියාවේය.ජීව විද්‍යාත්මක හේතු නිසා තමන්ගේ ගර්භාෂයෙහි දරුවෙකු වර්ධනය කර ගැනීමට නොහැකි බැවින් ධනවත් විදේශිකයෝ දරුවෙකු ලබාගැනීමට නීත්‍යානුකූල නොවූ ඉන්දියානු “ළදරු තවාන්” වෙත ඇදී එති. එනිසා එරට කාන්තාවන්ට තම ගර්භාෂ කුලියට දීමට හැකියාව ලැබී ඇත.ඉන්දියානු කාන්තාවන් එසේ තවකෙකුගේ දරුවෙකු තම කුස තුළ දරාගෙන, එම ගර්භණී භාවය උදෙසා ඩොලර් 8,000ක් පමණ උපයා ගනී. සමහර රටවල මෙය නීත්‍යානුකූල නොවූවද, ඉන්දියාව තුළ එය මැඬපවත්වන නීතියක් නැත. සමහර රටවල එය නීත්‍යානුකූලය. නමුත් ඉන්දියාවේදී තරම් අඩු මුදලකට වෙනත් රටකදී එය සිදුකරගත නොහැක.මෙම ළදරු තවාන් මවාපාන්නේ ඔවුන් හොඳම දෙය දරුවන් නැති යුවළ උදෙසා ලබා දෙන බවය. ගනුදෙනුකරුවන් මිල ගෙවූ විට මේ ආයතන, ඔවුන්ගේ කළලය දරාගැනීමට සුදුසු කාන්තාවක සොයා දෙයි. පසුව මාස නමයක් පුරා ඩොලර් දහස් ගණනක් විසි කළ පසු “සිනහ දෝතක්” ගෙන නිවෙස් බලා යති.මෙම ආයතන වෙත එන කාන්තාවෝ සාමාන්‍යයෙන් ඉන්දියාවේ දුගී බවේ පත්ලේම පසුවන්නෝ වෙති. මෙම කටයුත්තෙන් ඔවුන් ලබන මුදල ඔවුන්ගේ ජීවිතයේ විශාල පෙරළියක් ඇති කරයි.අකන්ක්ෂා මඳසරු සායනය ඉන්දියාවේ ප්‍රකට ළදරු තවානක්. පසුගිය අවුරුදු දහය පුරාවට ඔවුන් විදේශිකයින් උදෙසා ඉන්දීය කාන්තාවන් හත්සියයකගේ පමණ ගර්භාෂ කුලියට ලබාදී ඇත. මෙම කාර්යයෙන් ඔවුන් ලබන මුදල ඔවුනට කොතරම් වටිනේදැයි කිවහොත් මෙවන් එක් මවක් 2009 දී සහ 2012දී තම ගර්භාෂය කුලියට දීමෙන් ලද මුදලින් තම දිළිඳු පැල්පත වෙනුවට දෙමහල් නිවසක් සාදාගෙන ඇති අතර තම සැමියාට කිරීමට සිදුවූ බරපතළ සැත්කමකට යන වියදම ද දරාගෙන ඇත.මෙම මුදල් නොලැබුණේ නම් ඒ සියල්ල ඔවුනට සිහිනයකි. එම කාන්තාව පවසන පරිදි ඔවුනට තවමත් හරිහැටි ආදායම් මාර්ගයක් නැති අතර තවමත් එදා වේල සරිකරගන්නේ ඒ ඉපැයූ ඩොලර්වලිනි.මෙයින් ලබන ආර්ථික ප්‍රතිලාභ කෙසේ වුවත් මෙයින් මානුෂික හා සදාචාරාත්මක ප්‍රශ්න ගණනාවක් පැන නැඟී ඇත.සත්‍ය වශයෙන්ම කිවහොත් අකන්ක්ෂා මඳසරු සායනය ඉන්දියාවේ සංචාරක ව්‍යාපාරයේ අතුරු ඵලයක් ලෙස හදිසියේ දියුණු වූ ව්‍යාපාරයකි. නිසරු බව නැතිකර ගැනීම සඳහා මෙන්ම තමන්ගේ කළලයක් වෙනත් කාන්තාවකගේ ගර්භාෂයෙහි වර්ධනය කරගැනීම සඳහා සංචාරකයෝ ඉන්දියාවට පැමිණෙති.ඖෂධ, ශල්‍ය වෛද්‍යවරයාගේ ගාස්තුව ද සමඟ එවැනි එක් දරු ගැබක් වර්ධනය කර ගැනීම සඳහා ඉන්දියාවේ දී ඩොලර් 12,000ක් වැයවෙයි. ඇමෙරිකාවේ දී මෙවැන්නක්ම සඳහා ‍ෙඩාලර් 70,000ක් වැයවෙයි.මෙය බටහිර රටවල් තුන්වැනි ලෝකය තම ආත්මාර්ථය උදෙසා උපයෝගී කරගන්නා තවත් අවස්ථාවක් ලෙස සමහරු හඳුන්වති. බටහිර ලෝකයේ අධික වෛද්‍ය අයකිරීම් ගෙවීමට අකමැති හෝ ගෙවීමට නොහැකි විදේශීය කාන්තාවෝ දුප්පත් ඉන්දියානු කාන්තාවන්, තමන්ගේ ප්‍රයෝජනය සඳහා නොනිසි සේ භාවිතා කරමින් තමන්ගේ රටේ වැය කළ යුතු මුදලින් දහයෙන් කොටසක් ගෙවා ආපසු යති.ආකන්ක්ෂා මඳ සරු සායනය පිහිටි බටහිර ගුජරාටියේ කිරි ව්‍යාපාරික පවුල් 15,000ක් අතර මෙම ගර්භාෂ කුලියට දීම ඉතාමත් ජනප්‍රියව ඇත. එහි වෛද්‍යවරියක වන හතළිස් හත් හැවිරිදි නයනා පටෙල් පවසන්නේ ගර්භාෂ කුලියට දීමට එකඟ වූ කාන්තාවන් රාශියක් පිළිබඳ විස්තර තමන්ගේ ලේඛනවල ඇතුළත් බවය. ඔවුන් බොහෝ දෙනා අවට දුප්පත් ගම්මානවල අයය. ඔවුන්ගෙන් සමහ‍ෙරක් දැනටමත් ගර්භනීයව ඇත. ඔවුනට ඩොලර් 5000-8000ක මුදලක් ගෙවනු ලැබේ.එය ග්‍රාමීය ඉන්දියානුවෙකු වසර දහයකදී උපයන මුදලට වඩා වැඩිය. ඇයගේ අධීක්ෂණය යටතේ පමණක් එවැනි බිලිඳුන් පනහකට වැඩි ප්‍රමාණයක් උපත ලබා ඇත. එයින් වැඩිදෙනා බටහිර හෝ විදේශයන්හි පදිංචි ඉන්දියානුවන්ගේය.ජීව විද්‍යාත්මක හේතු නිසා සම්පූර්ණ ගර්භණී කාලය ගත කළ නොහැකි කාන්තාවන් සඳහා වෙනත් කාන්තාවක් නිශ්චිත කාලයක් කළලය තම කුස තුළ දරාගෙන දරුවෙකු ලබාදීම මුල්ම කාලයේ සිදුවූයේ සමීප ඥාතීන් අතරය.නමුත් ප්‍රකට ස්ත්‍රී රෝග විශේෂඥවරයකු වන කමලා සෙල්වරාජ් පවසන්නේ දැන් එය ඉන්දියාවේ “නිරන්තර වෘත්තියක්” බවට පත්ව ඇති බවය. මුදලක් ලබාගෙන වෙනත් අයෙකුගේ දරුවෙකු කුසයෙහි දරාගැනීමට ඉන්දියානු කාන්තාවෝ වඩ වඩාත් බලාපොරොත්තු වෙති.දරුවෙකු ගර්භාෂයෙහි දරා සිටින කාන්තාවකට ගෙවන මුදල සේම, කෘත්‍රිම සංසේචන ප්‍රතිකාර සඳහා ද ඉන්දියාවේ දී වැය වන මුදල යුරෝපය හෝ ඇමෙරිකාවට වඩා ඉතා අඩුය.ඇමෙරිකාවේ දී යුවළක්, ගර්භාෂයක් කුලියට දෙන කාන්තාවකට සහ එම සම්බන්ධතාව ඇති කරදෙන නියෝජිත ආයතනයට ඩොලර් දස දහසකට වැඩි මුදලක් ගෙවයි. ඉන්දියාවේ දී සමහර විටක එය ඩොලර් 5,000 ඉටු කර ගැනීමට හැක. ඖෂධ සහ නේවාසික ගාස්තු ඊට අමතරවය.අකන්ක්ෂා මඳ සරු සායනයෙහි; ගර්භාෂ කුලියට දීම පිළිබඳව නීති කටයුතු සිදුකරන නීතිඥ එන්.පටෙල් පවසන්නේ ඔවුන් පවත්වාගෙන යන්නේ ධනාත්මක සේවාවක් බවය. “දරු උපත් සඳහා නිසරුබව ගෝලීය ගැටලුවක්. අපි ඒ ගෝලීය ගැටලුවට විසඳුම් සපයනවා.”ඔහු වැඩිදුරටත් පවසන්නේ සේවාලාභියා තමන්ට ගාස්තුව ගෙවීමෙන් පසුව, දරු ගැබ දරන කාන්තාව උනන්දුවෙන් රැකබලාගන්නා බවය. ඇයව සැප පහසු නිවසක වෛද්‍ය අධීක්ෂණය යටතේ තබාගන්නා බවය. ඒ ඔවුන්ගේ ගනුදෙනුකරුවාට සනීපවත් දරුවෙකු ලබා දෙනු සඳහාය.නමුත් ගර්භාෂය කුලියට දී වෙනත් අයෙකුගේ දරුවෙකු දරා සිටින ගර්භණී කාන්තාවක විසින් දරන ශාරීරික හා මානසික වෙහෙස ඔවුන් කවුරුවත් සිහිපත් කරන්නේ නැත.ජායිපූර්හි, වෛද්‍ය විද්‍යාව පිළිබඳ මහත්මා ගාන්ධි ආයතනයේ වෛද්‍ය මෝහන්ලාල් ස්වර්ණකාර්, වෙනත් අයෙකුගේ දරුවෙකු කුසයෙහි දරා සිටීම සඳහා වෛද්‍ය පහසුකම් ලබාදීම පිළිබඳව බලවත් සේ විරුද්ධය.“ගර්භාෂ කුලියට දීම සමස්ත සදාචාර පද්ධතියටම අහිතකර ලෙස බලපානවා. එයින් මතුවන ආචරාවිද්‍යාත්මකව සහ මානසිකව ඇතිවන උග්‍ර ප්‍රශ්නවලට පහසු උත්තර නැහැ” ඔහු පවසයි.තම රටේ කාන්තාවන්ට නිතරම යටත්වීමට භාජනය වීම පිළිබඳව ඔහු කනගාටුවෙයි. “කාටද කියන්න පුළුවන්, කාන්තාවක මුදල් සඳහා වෙන කෙනෙකුගේ දරුවෙකු කුසයෙහි දරා සිටීමට බල නොකළාය කියලා?”මේ අතර තරුණ සෞඛ්‍ය සම්පන්න විවාහක කාන්තාවන් අතර වර්ධනය වන ව්‍යසනයන් ගැන ද ඔහු කියයි. “සමහර තරුණ විවාහක කාන්තාවන් තමන්ගේ රැකියාව අනුව තමන්ගේ කුසෙහි දරුවෙකු දරාගෙන සිටීමට අකැමැතියි. එනිසා ඔවුන් වෙනකෙකුට මුදලක් ගෙවා තම අවශ්‍යතාවය ඉටුකර ගන්නවා.”2008 දී ආරම්භ කළ එම “ඉන්දීය මඳසරු සායනයෙහි 2012 දී බිලිඳන් 291 උපත ලබා ඇත. ඔවුන් දැන් කැනඩාව, ජපානය, නෝර්වේ, බ්‍රසීලය ආදී රටවල් පහළොවක ජීවත් වෙති.නවදිල්ලිය හා ඉන්දියාව පුරා මෙවැනි සායන අති විශාල සංඛ්‍යාවක් ඇත. නමුත් ඉන් බොහෝමයක් මාධ්‍යයට විවෘත වීමට අකමැතිය.ඉන්දීය දරු ගැබ් කුලියට ඉල්ලන රටවල් අතරින් ඕස්ට්‍රේලියාව ප්‍රධාන තැන ගනී. 2011 දී අසූහයක්, 2011 දී එකසිය හැත්තෑනමයක් 2012 දී දෙසීයක් ඉන්දීය දරු ගැබ් ඕස්ට්‍රේලියාව කුලියට ගෙන ඇත.මේ අතරම එවැනි දරුවන්ගේ හිමිකාරිත්වය පිළිබඳව ඉන්දීය අධිකරණයේ නඩු ගොනුවී ඇත. බොහෝවිට එහිදී වැඩි වාසිදායක තත්ත්වය හිමිවන්නේ දරු ගැබ දරා සිටින මවටය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>31</day>
    </date>
    <link>http://www.silumina.lk/2014/08/31/_art.asp?fn=cr14083111</link>
    <topic>කිෂ්වාර් දේශායිගේ ජීවන රටාව මගේ ජීවන රටාවට සමීපයි</topic>
    <author>පීටර් කැනියුට් පෙරේරා</author>
    <content>කිෂ්වාර් දේශායිගේ ජීවන රටාව මගේ ජීවන රටාවට සමීපයිසමන් ආතාවුද හෙට්ටිගේ ප්‍රථම පරිවර්තන කෘතිය 01 වැනිදා එළි දකී.මම ඉන්දියාවට යන අතරතුර ඉන්දීය සාහිත්‍යයේ අලුත් පරපුරේ කෘති ඇසුරු කරන්න මට නිතරම ලැබෙනවා. චේතන් බකට්ගෙ පොත් ලංකාවෙ ඉස්සරවෙලාම කියෙව්වෙ මම. ඒත් ඒවා පරිවර්තනය කරන්න ඕනය කියලා මට හිතුණේ නැහැ” 2014 සැප්තැම්බර් පළමුවන දින සවස 4.00ට කොළඹ බණ්ඩාරනායක සම්මන්ත්‍රණ ශාලාවේ B කමිටු ශාලාවේ දී එළිදැක්වීමට නියමිත සමන් අතාවුදහෙට්ටිගේ පළමු පරිවර්තන කෘතිය වූ “ආදර අංකුර” නවකථාව පිළිබඳ සමන් අතාවුදහෙට්ටි සිළුමිණ හා කතාබහ ආරම්භ කළේ එසේය.“ආදර අංකුර” ජනප්‍රසාදිත ඉන්දීය ලේඛිකා කිෂ්වාර් දේසායිගේ Origins of Love නවකථාවේ අසංක්ෂිප්ත සිංහල පරිවර්තනය වෙයි. 2012 පෙබරවාරි මාසයේ ඉන්දියාවේ චෙන්නායි නගරයේ දී ප්‍රකාශයට පත්වුණ “ඔර්ජින්ස් ඔෆ් ලව්” කිෂ්වාර් දේසායිගේ දෙවන නවකථාවය. දෙදහස් දහයේ දී සිය නිර්මාණ කෘතිය එළිදක්වමින් සාහිත්‍ය නිර්මාණයට එකතු වූ කිෂ්වාර් දේශායි ඉංග්‍රිසි භාෂාවෙන්ම ලියන නිසා ඇය ඉන්දියාව සේම ජාත්‍යන්තරව ද ප්‍රසිද්ධියක් දරයි.සමන් පවසන පරිදි ‘ඔර්ජින්ස් ඔෆ් ලව්’ සිංහලට පරිවර්තනය කිරීමට හේතු තුනක් පාදක විය.“කිෂ්වාර් දේශායිගෙ ජීවිත රටාවන් මගෙ ජීවිත රටාවට සමීපයි. ඇය තම නිර්මාණ ජීවිතය පටන් ගත්තෙ පුවත්පත් කලාවේදිනියක් විදියට. පසුව ඇය රූපවාහිනී වැඩසටහන් ඉදිරිපත් කරන්නියක් සහ රූපවාහිනී වැඩසටහන් නිෂ්පාදිකාවක් විදියට කටයුතු කළා. ඇය පුවත්පත් ලිපි හා තීරු ලිපි රචිකාවියක් විදියට කටයුතු කළා” සමන් පැහැදිලි කරන්නේ ‘ඔර්ජින්ස් ඔෆ් ලව්’ පරිවර්තනය කිරීමට ඔහු පෙලඹවූ එක් හේතුවක් පිළිබඳවය.කිෂ්වාර්ගේ නවකථාවෙහි නගර හතරක් පිළිබඳ පසුබිම් විස්තර සඳහන් වෙයි. ඒ දිල්ලිය, මුම්බායි, ගුරුගවුන් සහ ලන්ඩනයය.“ඔය නගර හතරටම මම ගිහිල්ලා තියෙනවා. එනිසා එහි පරිසරය මම දන්නවා. ඒ නගර මට බොහෝම සමීපයි. පරිවර්තන කෘතියකදී නොදන්නා ප්‍රදේශ ගැන ලියනවාට වඩා දන්න පරිසර හතරක සිදුවන සිද්ධීන් පරිවර්තනය කිරීම හොඳට ඒ වගේම හෘදයාංගමව කරන්න පුළුවන්” ඒ සමන් අතාවුදහෙට්ටිගේ දෙවන පැහැදිලි කිරීමය.කිෂ්වාර් දේසායිගේ ඔර්ජින්ස් ඔෆ් ලව් නවකථාවට පදනම් වී ඇත්තේ වර්තමානයේ ඉන්දියාව පුරා මහ පරිමාණයෙන්සිදුවන ගර්භාෂ කුලියට දීම පිළිබඳවය.“මෙය ඉන්දියාවෙ වෛද්‍ය විද්‍යාත්මකව වගේම සදාචාරාත්මකවත් සංකීර්ණ ගැටලුවක් බවට පත්වෙලා. අපේ රටේ තවමත් මේ ගර්භාෂ කුලියට දීම ව්‍යාප්ත වෙලා නැහැ. නමුත් හොර රහසේ නොකෙරෙනවාම නොවෙයි.ඒක නිසා මට අවශ්‍ය වුණා අනාගතයේ දී කිසියම් ලෙසකින් ඇතිවිය හැකි තත්ත්වය පිළිබඳව කලින්ම අවධානය යොමු කරන්න” ඔර්ජින්ස් ඔෆ් ලව් පරිවර්තනය කිරීමට මූලික වූ ප්‍රධානම හේතුව ඔහු දක්වන්නේ එලෙසය.ගර්භාෂ කුලියට දීම අද ඉන්දියාවේ ඩොලර් බිලියන ගණන් මුදල් හුවමාරු වන ව්‍යාපාරයක් බවට පත්ව ඇත. සංචාරක ව්‍යාපාරය හා බද්ධව ඇති මෙම ගර්භාෂ කුලියට දීම තුළින් ඉන්දියාවට විශාල විදේශ විනිමය ප්‍රමාණයක් ඇදී එයි.“කිෂ්වාර් දේශායි තම නවකථාවෙන් ගර්භාෂ කුලියට දීම නිසා වෛද්‍ය විද්‍යාව වාණිජකරණය වෙමින් පවතින අන්දම කථාකරනවා. විශාල මුදලක් ආදායම් ලැබෙන වෛද්‍ය ව්‍යාපාරයක් නිසා සායන අතර තියෙන තරගය කතා කරනවා. දුප්පත් නූගත් අම්මලාව එක විදියකට සූරාකන අන්දම කිෂ්වාර් කථා කරනවා”, සමන් අතාවුදහෙට්ටි ඔර්ජින්ස් ඔෆ් ලව් කෘතියේ අන්තර්ගතය එසේ විස්තර කරයි.ඔහු පවසන ලෙස ගර්භාෂ කුලියට දීම පිළිබඳව රෙගුලාසි පනවා ඇතත් වෙළඳ ව්‍යාපාර ස්වරූපයෙන් ක්‍රියාත්මක වන නිසා ඒවා උල්ලංඝනය වන අවස්ථා ඇත.“තමන්ගෙ පවුලෙ සාමාජිකයින් සංඛ්‍යාව සම්පූර්ණ වුණාම තමයි කාන්තාවකට තමන්ගෙ ගර්භාෂය කුලියට දෙන්න පුළුවන්. ඒත් ඉන්දියාවෙ අවිවාහක තරුණියන් ද ගර්භාෂ කුලියට දෙනවා” සමන් පවසන්නේ ඔහුගේ පරිවර්තන නවකථාව වූ “ආදර අංකුර” කෘතියෙන් විස්තර වන ඉන්දියාවේ ගර්භාෂ කුලියට දීමේ ශෝචනීය තත්ත්වය පිළිබඳවය.පීටර් කැනියුට් පෙරේරාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>31</day>
    </date>
    <link>http://www.silumina.lk/2014/08/31/_art.asp?fn=ay1408311</link>
    <topic>අවුරුදු විසිදහසක් පැරැණි ගස්වැල් මුතුරාජවෙලදි දැක්කා</topic>
    <author>අරුණි මුතුමලී</author>
    <content>පරාක්‍රම නිරිඇල්ල පිළිබඳ අමුතුවෙන් අටුවා ටීකා කීම අවශ්‍ය නැත. රත්නපුර නිරිඇල්ලේ ඉපිද 70 දශකයේ වේදිකා නාට්‍යකරුවකු ලෙස රාජ්‍ය සම්මානයට පාත්‍ර වූ ඔහු ඉන් පසු සිරිමැදුර, අයෝමා වැනි චිත්‍රපට නිමවමින් පුළුල් තිරය ද යශෝරාවය වැනි අතිශය ජනප්‍රිය ටෙලි නාට්‍ය ඔස්සේ පුංචි තිරයද ජය ගත් බව රටම දන්නා කරුණකි. පරිසර සංවිධානවල ක්‍රියාකාරී සාමාජිකයකු ලෙස කටයුතු කළ ඔහු මෙරට ජනමාධ්‍ය ඔස්සේ මිහිමඬල ගිනි වදී වැනි නිර්මාණ මඟින් පරිසරය රැක ගැනීමේ වැදගත්කම පිළිබඳව ජනතාව නිර්මාණශිලී අයුරින් දැනුම්වත් කිරීමට කටයුතු කළේය. වේදිකා නාට්‍ය ‍ක්ෂේත්‍රයේ නව මං සොයමින් ජන කරළිය නිර්මාතෘ ලෙස ඔහු පරිසරය හා ප්‍රේක්ෂකයා සම්බන්ධ වන අයුරින් වේදිකාව සකසා ගන්නා ආකාරය පිළිබඳ මෙරට නාට්‍ය කලාවට හඳුන්වා දීමේ පුරෝගාමියාද වෙයි. දශක හතරකට අධික කාලයක් තම නිර­්මාණයන් සමඟින් රට පුරා සැරි සරා ඇති ඔහු දුටු ලස්සනම තැන පිළිබඳ මතකය අවදි කළේ මෙසේය.“අපේ ගමේ වගේම රටේ ගම්දනව් බොහොමයක මම ඇවිදලා තිබෙනවා. ඒ වගේම පරිසරය පිළිබඳ වාර්තා වැඩසටහන් ආදිය රැසක් අධ්‍යක්ෂණය කරලත් තිබෙනවා. ඒ සෑම පරිසරයක්ම එක එක ආකාරයෙන් ආකර්ශණීයයි. මේ රටේ කොතැන ගියත් යම් හැඟීමක් බැඳීමක් ඇතිවන දර්ශන වගේම ඉතිහාස කතා සමඟ බැඳුණු ස්ථානයි තිබෙන්නේ. අපි ටෙලි නාට්‍ය සදහා දර්ශන ඉසව් සෙව්වත් ඒ වෙනුවෙන් අපට ලස්සන තැන් සොයන්න සිදුවෙන අවස්ථා තිබෙනවා. ඒ සියල්ල තිබියදී මගේ සිතට කා වැදුණු ඉතිහාසයක් වගේම අනාගතයක් ඇති තැනක් තමයි මුතුරාජවෙල.”මුතුරාජවෙල පිළිබඳ ඔහුට ඇත්තේ එහි අද තිබෙන පෙනුමට වඩා බොහො ඈතට ගිය මතකයකි.“වන ජීවී හා පරිසර ආරක්ෂණ සංගමය මඟින් 1992දී රූපවාහිනී වැඩසටහනක් කළා මුතුරාජවෙල ගැන. ඒ වෙලාවේ අපට එහි පාරිසරික වැදගත්කම වගේම ඓතිහාසික තොරතුරු පිළිබඳව විශාල වශයෙන් හැදෑරීමක් කරන්න සිදු වුණා. ඒ අධ්‍යනයෙන් පස්සේ මුතුරාජවෙලට ගිහින් රූපගත කිරීම් කරද්දි තමයි අපට මෙහි වටිනාකම දැනේන ගත්තේ. මම මෙතැනදි ලස්සන කියන දෙය අර්ථවත් කර ගන්නේ අප දකින අපේ ඇසට පෙනෙන දර්ශනයේ ලස්සන කියන තේරුමින විතරක් නෙවෙයි. මෙය අපේ රටේ පාරිසරික වශයෙන් පැවැත්මට කොයි තරම් ලස්සනට දායක වෙනවාද කියන දෙයත් සමඟයි.”ඔහු දුටු ලස්සනම තැන පිළිබඳ පාරිසරික වශයෙන් මෙන්ම ඓතිහාසික වශයෙන් සොයාගත් කරුණු බොහෝය. ඒවා කාලයත් සමඟ වැළලී ගියා යැයි අප සිතුව ද තවමත් නටබුන් ලෙස හෝ සිය අනන්‍යතාව කියන්නට උත්සහයක නිරත වන බව පටිගත කිරීම්වලදී පරාක්‍රම නිරිඇල්ල මහතා ඇතුළු පිරිස දුටුවෝය.“මුතුරාජවෙල ඉතිහාසය ගැන බොහෝ දෙනෙක් දන්න කරුණ තමයි එය අස්වද්දලා තිබෙන්නේ අටවැනි වීර පරාක්‍රමබාහු රජතුමාගේ යුගයේ කියන දෙය. මුතු වැනි සහල් තිබුණ නිසා මුතු රාජවෙල කිව්වාලු. කොළඹට සමීප නිසා යටත් විජිත යුගයේ පෘතුගීසින් එහෙම සහල් නිපදවාගන්න යොදාගෙන තිබෙන්නේත් මේ වෙල්යායයි.”“ඒ කාලේ පාරුවෙන් ගියාට පස්සේ මීගමුවේ කොටුවට පැයෙන් යන්න මුහුද අයිනෙන් පාරක් තිබිලා තිබෙනවා. ඒ වගේ සමහර දේවල් අද දකින්න ලැබෙන්නේ නැති වුණාට තාම ත් ඉතිරි වුණු දේවලුත් තිබෙනවා.”“මුතුරාජවෙල මුහුදු මට්ටමට වඩා පහතින් පිහිටන්නේ. ඒ නිසා කැලණි ගඟ පිටාර ගැලුවාම ලුණු වතුර උරාගන්නේ මෙතැනින්. අවුරුද්දක් පාසා පිටාර ගලන කැලණි ගඟ මීගමු කලපුවෙන් මුහුදට වැටුණාම මුතුරාජවෙල අස්වද්දන්න කාලේ එනවා. ඒ සඳහා ඉස්සර වෙනම හාල් වරගයකුත් තිබිලා තිබෙනවා ‘පොක්කාලි කියලා.’ ”“පෘතුගීසි ලන්දේසි යුගවල මුතුරාජවෙලට සමීප නගරවන කඳාන , ජා ඇල පහු කළාම හමුවෙනවා ‘පොතුවිල’ කියලා විලක්. එයින් තමයි මුතුරාජවෙල අස්වද්දන්න මිරිදිය සපයලා තිබෙන්නේ. පස්සේ මේ හරහා තමයි ලන්දේසිකාරයෝ පරණ ඕලන්ද ඇළ කපලා තිබෙන්නේ. එයින් ඔරු පාරු මීගමු කලපුවට ගියා. ඒ විතරක් නෙවෙයි හලාවත පුත්තලම ට පවා බඩු බාහිරාදිය තොග ගෙන ගිහින් තිබෙන්නේ ඒ ඇළ දිගේ. 1860 ගණන්වල ඒ සුද්දෝ අලුතෙන් කපපු ඇලට ඒ පැත්තෙ අය මෝඩ ඇළ කියලා නම දැම්මා. පරණ ඕලන්ද ඇළ තාම තිබෙනවා. කොහොමහරි මේ ඇළ නිසා මුතුරාජවෙලට ලුණු වතුර උරා ගැනීම තවත් වැඩි වුණා.‍ 1952 වගේ ඩී.ඇස් සේනානායක අගමැති කාලේ මේ ප්‍රදේශය සංවර්ධනය කරන්න කියලා තවත් ඇළවල් තිස් ගණනක් හදලා අස්වද්දන්න හැදුවට පසු කාලීනව ඒ වාන් දොරටු හරියට පාලනය නොවිම නිසා සංවර්ධනයේ නාමයෙන් මේ වෙල්යාය තවත් අවුලෙන් අවුලට පත්වුණා.”ඒ ඉතිහාසය පිළිබඳ ඔහු පැවසුවේ කනගාටුවෙනි.“අපි 1992 කාලේ වාර්තා වැඩසටහන හදන්න යද්දි මහාචාර්ය ජෙරාල්ඩ් කුරේ, සහ මහාචාර්ය සමන් තෙන්නකෝන් කියන භූ විද්‍යාඥයින දෙදෙනා අප සමඟ එක් වුණා. ඔවුන් සිංගප්පූරුවේ හා මැලේසියාවේ විශ්ව විද්‍යාලවල පවා කටුයුතු කරන විශේෂඥයන්. ඔවුන් කීවේ අපේ රටේ භූ විද්‍යාත්මක වශයෙන් සිහිවටන තුනක් තිබෙනවා කියලයි. එකක් තබ්බෝවේ ඉල්මනයිට් තිබෙන ප්‍රදේශය. දෙවැන්න කුරුණෑගල ප්‍රදේශයේ පිහිටි ඇතුගල, හඳගල ව‍‍ගේ ගල්පරවල සුවිශේෂ පාෂාණමය ස්වභාවය. තුන්වැන්න තමයි මුතුරාජවෙල”“මුතුරාජවෙල විශේෂත්වය හැටියට ඔවුන් කියන්නේ කාලාන්තරයක් තිස්සේ රොන්මඩ එකතුවෙලා හැදුණු පීට් කියන ස්ථරයයි. එය මෝරලා නැති කාබනික ද්‍රව්‍ය එකතුවක්. මහාචාර්ය තෙන්නකෝන් කියන විදිහට මේ බිම අවුරුදු විසි දහසකට පමණ කලින් විශාල වනාන්තරයක් හැටියට තිබිලා පසුව ගිලා බැසීමකට ලක්වෙලා තමයි විලක් වගේ හැදිලා තිබෙන්නේ. තවත් අවුරුදු දසදහසකට විතර පස්සේ ආයෙමත් ඒ වගේ ගිලා බැසීමකට මේ ප්‍රදේශය ලක්වෙලා තිබෙනවා. කරවටක් ගිලීගෙන අපි මේ ප්‍රදේශයේ රූපගත කිරීම් කරන්න මුතුරාජවෙලේ බැහැගෙන කැමරා ඔසවාගෙන ගියා. එ‍් වෙලාවේ වුණත් තරමක් යටට හාරද්දී අපට කොටන් හමු වුණා. ඒ අර කැලෑව ගිලා බැහැපු අවස්ථාවේ ගිලුණු ගස්වැල්වල කඳන්වල ශේෂ. පසු කාලීනව ගල් අඟුරු හැදෙන්නේ මේවගේ දේවලින් කියලයි මහාචාර්යවරුන් කීවේ. ඒ වගේම මේ වෙල ජල පෙරණයක් හැටියට ක්‍රියා කරලා විශාල පිරිසුදු ජලස්කන්ධයක් අපේ පොළොවට එකතු කරනවා. මේ දේවල් සටහන් කරගෙන අපි 1920ගණන්වල වගේම 1940 ගණන්වල මිනින්දොරු සිතියම් පාදක කගෙන තමයි, රූපගත කිරීම්වලට එරිඑරී අසීරු ගමනක් ගියේ.”“පරණ ඕලන්ද ඇළ හරහා දඬුගම පාලමට සමීපයෙන් මීගමුව කලපුවේ බටහිර පැත්තට වෙන්න විශාල අමුණකුත් අපට හමු වුණා. ඒවා ගැන අපි දැන ගත්තේ ඒ කාලේ කුඹුරු කරපු පැරණි ගම්මුලාදෑනීන් වගේ වයසක අය හමුවෙලා. ඒ කතා අහගෙන වෙල දිගේ යද්දී අපි දැක්කා පැරණි කුඔුරේ කමත්වල ගස් වැවිලා දූපත් වගේ ඉතිරිවෙලා තිබෙන හැටි.”“ඒ වගේම මේ පරිසර පද්ධතිය සුවිශේෂි ජෛව විවිධත්වයකින් යුතු ප්‍රදේශයක්. දැන් වගුරු බිමක් හැටියට එවැනි පරිසරයක වෙසෙන්න සුදුසු සත්ත්ව වගේම ශාක ප්‍රජාවක් මේ පරිසරයේ වැඩෙනවා. ඒ ජීවීන්ටත් මේ පරිසරය රැක දීම අපේ යුතුකමක්.”ඔහු එසේ කීවේ අප දෙසවනින් පමණක් අසන ඉතිහාසය මොන අයුරකින් හෝ සජීවීව තමන්ගේ දෑස් ඉදිරියේ මැවෙන විට එයින් ඇතිවන අසිරිය විඳීමෙන් ලද සතුට වචනයට මුසු කරවමිනි. ඒ සමඟම ඔහු ඉල්ලීමක් ද කළේය.“පරිසරවේදීන්, භූ විද්‍යාඥයින් වගේම මේ පරිසර පද්ධතියේ අගය දන්නා අය කියන්නේ භූගත ජලයට පිරිසුදු වතුර එක්වන ක්‍රියාවලිය මුතුරාජ වෙලේ බිම් ප්‍රමාණය අඩු වම නිසා ව්‍යාකූල වනවා කියලයි. ඒ නිසා අපේ භූගත ජලයට අපිරිසුදු ජලය මුසු වන්න ඉඩ වැඩියි. ඒ වගේම මේ ආශ්‍රිකව තිබුණු පන් කර්මාන්ත‍ය වැනි ඉපැරැණි අපේ දේවල් ක්‍රමයෙන් අභාවයට යන්න මෙය විනාශ වීම බලපානවා. මේ වෙල ආශ්‍රිත වෙනමම ධීවර කර්මාන්ත ක්‍රම තිබුණා. ඒවා දැන් අභාවයට ගිහින්.1990 ගණන්වල මේ බිම ගොඩ කරලා වැලි අරගෙන මුතුරාජවෙලින් විශාල ප්‍රමණයකට හානි කරලා තිබුණා. මුතුරාජවෙල යට තිබෙන ගිලුණු ශාක කොටස් වගේ කාබනික ද්‍රව්‍යවලින් තමයි ගල් අඟුරු ඇති වන්නේ කියලයි මහාචාර්යවරුන් කීවේ. ඒ නිසා මේ ප්‍රදේශය ගොඩ කරලා දැම්මොත් ඒ කාබනික ද්‍රව්‍යවලින් ඇතිවන පීඩනය නිසා ගිනි කන්දක් වගේ පුපරන්නත් ඉඩ තිබෙනවා. ඒ නිසා මේ භූ විද්‍යාත්මක සිහිවටනය විනාශ නොවන අයුරින් තබා ගැනීමට අප හැමෝගේම වගකීමක් බව සිහියට ගන්න කියලයි මම නම් ඉල්ලන්නේ. ”අරුණි මුතුමලීaruni@silumina.lkකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>31</day>
    </date>
    <link>http://www.silumina.lk/2014/08/31/_art.asp?fn=ay1408312</link>
    <topic>හමුදාවයි  පොලිසියයි නැත්නම්  අද අපේ රටේ මලල ක්‍රීඩාවක් නෑ</topic>
    <author>සුනිල් මිහිඳුකුල</author>
    <content>සුසන්තිකා ජයසිංහඔබේ සම්පූර්ණ නම?මනන්නලාගේ සුසන්තිකා ජයසිංහ. අපේ තාත්තා මට මේ නම දාලා තියෙන්නේ ගුවන්විදුලියේ ළමා උපන්දින සුබ පැතුම් තීරය අහලා. අරිසෙන් අහුබුදු මහත්තයා නම් කිව්වේ ‘සුසන්ති’ කියලා නම තිබුණනම් වඩාත් හොඳයි කියලා. මොකද, ඒකෙන් ජයග්‍රහණය අර්ථවත් වෙනවලු. කොහොම වුණත් ගෙදර අය මට කතා කළේ ‘චූටි මැණිකේ’ කියලා.උපන්නෙ?1975 දෙසැම්බර් 17.කොහෙද ගම?උඩුවක. ඒ කියන්නේ කෑගලු දිස්ත්‍රික්කයේ වරකාපොළ කොට්ඨාසයේ ගමක්. ඉස්සර මගේ ගම විදියට පත්‍රවල වැරැදියට පළවුණේ ‘ඇත්නාවල’ කියලා. ඒ වැර­ැද්දම පාසල් පෙළ පොත්වලත් කරලා තියෙනවා. ඒ නිසා මං මෙය අවස්ථාවක් කරගන්නවා, වගකිවයුතු අයට කරුණාකර මගේ ගම ‘උඩුවක’ කියලා නිවැරැදිව යොදන්න කියලා.ඔබේ පියා?එම්. ජයසිංහ. වෘත්තියෙන් ලංගම රියැදුරෙක්. ඒත් දේශපාලන හේතු මත රැකියාව නැතිවෙලා කුලි වැඩ කරලා තමයි තාත්තා අපිව ජීවත් කෙරෙව්වේ.අම්මා?මැණික්පුරගේ බේබි නෝනා. අම්මා කුලියට රබර් කිරි කපලා තමයි අපේ කුසගිනි නිව්වේ. ඇත්තටම අම්මා අපි වෙනුවෙන් හුඟක් දුක් වින්දා. තාත්තගේ රස්සාව නැතිවුණායින් පස්සෙ පවුලේ බර කරට ගත්තෙ අම්මා.ඒ කියන්නේ ඔබ දුප්පත්කම හොඳට හඳුනනවා?අපේ පවුල ගමේ ජීවත්වුණු දුප්පත්ම පවුලක්. අඩුපාඩු මැද්දේ ජීවත්වුණු පවුලක්. තුන් වේල කන්න අපිට පුළුවන්කම තිබුණේ නැහැ. අල, බතල, මඤ්ඤොක්කා, කොස්, පොලොස්, දෙල් තම්බලා තමයි අපි කුසගිනි නිවා ගත්තේ. ඒ වගේම අවුරුදු පහක් වෙනකම් මං අම්මගෙන් කිරි බිව්වා. ඒ ශක්තිය තමයි තවමත් මට තියෙන්නේ. ඒක යෝධ ශක්තියක්.අද අපිට වායුසමනය කරපු කාමර තියෙනවා. උණු වතුර ඕනේ නම් උණු වතුරෙන් නාන්න පුළුවන්. යාන වාහන තියෙනවා. කැමැති දෙයක්, ආස දෙයක් තෝරල බේරල කන්න පුළුවන්. ලස්සන ඇඳුම් අඳින්න පුළුවන්. ඒත් අපි එදා දුක් වින්ද හැටි අපිට අමතක නැහැ.ඔබ බොහෝම අවංකව මේ දේවල් කියනවා?අවංකකම මට ආභරණයක්; ඒක මට ආශිර්වාදයක්. ඒ විදියට දුක් විඳලා ආපු ගමනකින් තමයි මං රටට අන්තර්ජාතික කීර්තියක් ගෙන ආවේ. බොරුවෙන්, වංචාවෙන් මිනිස්සු රවට්ටලා නැති දේ ඇති කරලා පෙන්වන සමාජයක මං කැමැතියි අවංක වෙන්න. ඒක තමයි මේ සියලු ජයග්‍රහණවලට හේතුව. හැමදාම මං ආදර්ශවත් චරිතයක් වෙන්න කැමැතියි.ඔබේ පවුලේ කී දෙනයි ද?අක්කලා තුන්දෙනයි අයියයි මමයි. ඒ කියන්නේ අපි ඔක්කොම පස්දෙනයි.ඔබ කොහේටද ඉස්කෝලේ ගියේ?එකේ ඉඳන් පහ වෙනකම් උඩුවක කනිෂ්ඨයට. පහේ ඉඳන් සාමාන්‍ය පෙළ වෙනකම් ඇත්නාවල මහා විද්‍යාලයට.ඉස්කෝලේ යන කාලේ ඉඳන්ම ඔබට වේගයෙන් දුවන්න පුළුවන් කියලා තේරුණා ද?ඔව්. මේක පියවරෙන් පියවර ක්‍රමානුකූලව ආපු ගමනක්. මුලින් ඉස්කෝලේ දිව්වා. ඊට පස්සේ ජාතික පාසල් තරගවලට ගියා. ඊළඟට කනිෂ්ඨ ජාත්‍යන්තර තරගවලට සහභාගි වුණා. මම එකපාරටම මතුවෙලා ආවා නෙමෙයි.ඔබේ ජීවිතයේ හැරවුම් ලක්ෂ්‍යය කොතැන ද?ධම්මිකා මිස් (වරකාපොළ කොට්ඨාසයේ ක්‍රීඩා නිලධාරිනිය වූ ධම්මිකා වනිගසිංහ) මගේ හැකියාව හඳුනගෙන මාව කොළඹ එක්ක ආපු දවස. මම ක්‍රීඩාවෙන් ඉස්සරහට යන ළමයෙක් කියන එක ඇය තේරුම් ගෙන තිබුණා.කොහොම ද කොළඹ ජීවිතේ?බොහෝම අමාරුවෙන් තමයි ජීවත්වුණේ. නෑ ගෙදරක හිටියා. යාළුවෙක් ළඟ හිටියා. බෝඩිම්වල හිටියා. සමහර දවස්වල බස් එකේ යන්න සල්ලි නැහැ. බඩගිනි වෙලාවට එක රෝල් එකක් කාලා හිටියා. මොකද, දෙකක් කන්න සල්ලි නැහැ. කාගෙන්හරි ඇඳුමක් ඉල්ලගෙන, සපත්තු දෙකක් ඉල්ලගෙන තමයි මුල් කාලයේ තරගවලට දිව්වේ.මුල්ම ජාත්‍යන්තර තරගයට යනකොට මට ගෙනියන්න බෑග් එකක්වත් තිබුණේ නැහැ. ඇත්තටම මහත්තයා, පුදුමාකාර අත්දැකීම් මට තියෙන්නේ. මං එදා විඳපු දුක් අද පරපුර විඳින්නේ නැහැ.ඔබ ටික කාලයක් යුද හමුදාවේත් හිටියා නේද?ඔව් අවුරුද්දක් විතර හිටියා.දිගටම හමුදාවේ හිටියානම් හොඳයි කියලා අද ඔබට හිතෙන්නේ නැද්ද?මොකද නැත්තෙ? ඇත්තටම හිතෙනවා. මං අද දුක් වෙනවා හමුදාවෙන් අයින් වීම ගැන. ක්‍රීඩිකාවක් විදියටත්, ක්‍රීඩා අමාත්‍යාංශයේ වගකිවයුතු නිලධාරිනියක් විදියටත් මම අතිශය වගකීමෙන් යුතුව කියනවා, අද මලල ක්‍රීඩාව තියෙන්නේ ත්‍රිවිධ හමුදාවයි පොලිසියයි නිසයි කියලා. විශේෂයෙන් යුද හමුදාව නිසයි. මං එක උදාහරණයක් කියන්නම්.ඔබ අහලා ඇති පුෂ්පමාලි රාමනායක ගැන. පොදු රාජ්‍ය මණ්ඩලයීය ක්‍රීඩා උලෙළේදී රන් පදක්කමක් ලැබූ එකම ක්‍රීඩිකාව. ඇයට කිසියම් ප්‍රශ්නයක් ඇතිවූ අවස්ථාවක මං යුද හමුදාපතිතුමාට දුරකථනයෙන් කතා කරලා ඒක ගැන කිව්වා. එහි ප්‍රතිඵලයක් විදියට එතුමා පුෂ්පමාලිට ලක්ෂ 10 ක මුදලක් ලබා දුන්නා.කවුද ඔබේ පුහුණුකරු වුණේ?ඩර්වින් සර් (ඩර්වින් පෙරේරා)එතකොට ටෝනි කැම්බල්?මම ටිකින් ටික ජයග්‍රහණ ලබලා ඉස්සරහට එද්දි ඇතැමුන්ට මං ගැන ඊර්ෂ්‍යා හිතුණා. ඒක හරහා තමයි ඒ කාලේ මට ප්‍රශ්න ගොඩක් ඇතිවුණේ. ඇත්තටම මට යම් යම් පුද්ගලයන් ගැන සැක හිතෙන්න පටන්ගත්තා. ඒක කොයි තරම් ද කියනව නම් මට හිතුණා මට වහ දෙයි ද කියලා. මාව මරලා දායි ද කියලා. තහනම් උත්තේජක ප්‍රශ්න ඇති කරලා මගේ ක්‍රීඩා ජීවිතය නැති කරලා දමයි ද කියලා. මං ඇමෙරිකාවට ගියේ එහි ප්‍රතිඵලයක් වශයෙන්. ටෝනි කැම්බල් මගේ පුහුණුකරු වුණේ ඒ අවස්ථාවේදියි. ඔහු තමයි මගේ ජයග්‍රහණය පිටුපස සිටින ප්‍රධාන බලවේගය.ඔබේ ඓතිහාසික ඔලිම්පික් ජයග්‍රහණය මතක් වෙද්දි ඔබට හිතෙන්නේ, දැනෙන්නේ මොකද්ද?මට ආපහු දුවන්න හිතෙනවා. අසීමිත සතුටක් ඇති වෙනවා. ආඩම්බරයක් ඇති වෙනවා. මට හිතෙනවා කාටවත් කරන්න බැරි දෙයක් මං කළා නේද කියලා. එදා මාත් එක්ක හිටපු ජාත්‍යන්තර ක්‍රීඩිකාවන් තහනම් උත්තේජක ප්‍රශ්නවලට මුහුණ දුන්නා. තරග තහනම්වලට ලක්වුණා; මේරියන් ජෝන්ස් ඇතුළුව. ඒත් මට එබඳු චෝදනා ආවේ නැහැ. ඒ ගැන මට ආඩම්බරයි.ඒත් පසු කාලයක ඔබටත් එබඳු චෝදනාවක් එල්ල වුණා. මට මතකයි.මං ඩ්‍රග්ස් අරගත්ත බවට සැකයක් තියෙනව කියලා එක්තරා පිරිසක් ඒ අයම හිතලා ප්‍රශ්නයක් නිර්මාණය කළා. කරපු නැති දේකට මාව ගාවලා කුණු බාල්දියක් ඇද්දා. මේක රට පාවාදීමක්. එයින් මං නිදොස්. නිදොස් වෙන්න එපැයි වැරැද්දක් නොකළා නම්.ඔබ අගය කරන ලෝක පූජිත ක්‍රීඩිකාවන් කවුද?කැති ‍ෆ්‍රීමන්, මර්ලින් මෝටේ වගෙ අයට මං කැමැතියි.ඇයි ඔබ ඉතා ඉක්මනින්ම ක්‍රීඩාවෙන් සමුගත්තෙ?ඒකට බලපෑවේ පෞද්ගලික හේතුවක්. මොකද මට ‘අම්මා’ කෙනෙක් වෙන්න වුවමනා කළා. මං දරුවන්ට හරි ආදරෙයි. මගෙ අක්කලගේ දරුවනුත් බලාගත්තෙ මම. මගේ ශරීර ස්වභාවය අනුව තව ප්‍රමාද වුණොත් දරුවන් ලැබීමේ ප්‍රශ්න ඇතිවෙයි කියලා වෛද්‍යවරුන් කිව්වා. එතකොටත් මගේ වයස අවුරුදු 32 යි. ඉතින් මම ඒ තීරණය ගත්තා. මං හිතනවා මං එදා ගත්ත තීරණය නිවැරැදියි කියලා.අද මලල ක්‍රීඩා ක්ෂේත්‍රයේ කිසියම් පසුබෑමක් ඔබ දකිනවා ද?ඔව්. අනිවාර්යයෙන්ම. අපේ කාලයේ (දමයන්ති දර්ශා, ශ්‍රියානි කුලවංශ, සුගත් තිලකරත්න, මම) අපි නිසා ක්‍රීඩා අමාත්‍යාංශය බැබළුණා. මොකද අපි මොන තරගයකට ගියත් මොකක්හරි පදක්කමක් ගෙන එනවා. අද සමහර ක්‍රීඩකයන් තරගවලට යන්නේ සුදුසුකම් ඇතිව නෙමෙයි. සභාපතිවරුන් අවුරුද්දෙන් දෙකෙන් මාරු කරනවා; පුහුණුකරුවන් වගකීමෙන් තියාගන්න දන්නේ නැහැ. අපේ කාලයේ පුහුණු සංචිතය දිගටම තිබුණා. දැන් කිසිම ක්‍රමවත් භාවයක් නැහැ. දීර්ඝ කාලීන ප්ලෑන් එකක් නැහැ.ඉතිං ඔබ ක්‍රීඩා අමාත්‍යාංශයේ උපදේශිකාවක් නේද? ඇයි ඔබ එතැනදි මේවා ගැන කතා කරන්නෙ නැද්ද?අපේ උපදෙස් පුස්සක් බවට පත්වෙන අවස්ථා තිබෙනවා. මට ජනාධිපතිතුමා ළඟට ගිහින් නිලධාරීන් ගැන කේලම් කියන්න බැහැනේ. ඔවුන් පාවා දෙන්න බැහැනේ. ඉතිං කටවහගෙන ඉන්න එක වඩාත් හොඳයි කියලා ඒ වෙලාවට හිතෙනවා.ඔබ දේශපාලනයටත් සම්බන්ධයි. මට මතකයි 2010 දි ඔබ කෑගල්ලට ඉල්ලුවා.ඔව්. මම ජනාධිපතිතුමාට ගෞරව කරනවා. එතුමා මට දුන්නු සහයෝගයට කෘතගුණ දැක්වීමක් වශයෙනුයි මං ඡන්දය ඉල්ලුවේ.නමුත් ඔබ පැරදුණා?නැහැ. පරදිනවානම් ජනාධිපතිතුමා දුවන කෝච්චිවලට මගේ බෙල්ල තියන්නෙ නැහැ. මං දින්න ද පැරදුණා ද කියලා කෑගල්ල දිස්ත්‍රික්කයේ ජනතාව දන්නවා. මිනිස්සු මාව පරද්දන්න තරම් මට අගෞරවය කරයි කියලා ඔබ හිතනව ද?ඔබ දන්න දේශපාලනයක් තියෙනව ද?ඇත්ත. මං දන්න දේශපාලනයක් නැහැ. මං ඒක ප්‍රසිද්ධියේම කියනවා දේශපාලනය එකක්; ක්‍රීඩාව තව එකක්. මට ඕනැ මාග්‍රට් තැචර් වගෙ වෙන්න. ඒ; රටට සේවයක් කරන්න ඒ නිසා මං ඉදිරියටත් දේශපාලනය කරනවා කරනවාමයි.ක්‍රීඩාවට සේවයක් කරන්න දැනටමත් ඔබට කිසියම් ප්ලැන් එකක් තියෙනව ද?ඔව්. මං ‘සුසන්තිකා ජයසිංහ ඇකඩමිය’ පටන් ගන්නවා. ඒක ජාත්‍යන්තර මට්ටමේ ඇකඩමියක්. ඇමෙරිකන් ස්පෝට්ස් ඇකඩමිය පවා මට උදව් කරනවා කියලා දැනටමත් දන්වලා තියෙනවා.ඔබේ සැමියා කවුද?ධම්මික කුඹුකගේ. එයත් ක්‍රීඩකයෙක්.දරුවන්?දුවයි පුතයි. පුතා ඔකිත රන්දීර. දුවට තාම නමක් දාලා නැහැ. අසුනි අනුජනා කියලා තමයි නම දාන්න හිතාගෙන ඉන්නේ. තවම එයාගේ වයස මාස හයයි.කොහොම ද ඔබේ විවාහ ජීවිතේ?කෙනකුට සර්ව සම්පූර්ණ ලස්සන විවාහ ජීවිතයක් ගත කරන්න වාසනාවක්, ලැබීමක්, පිනක් තියෙන්න ඕනැ. අපි අතරේ හැලහැප්පීම්, නොගැළපීම් ද ප්‍රශ්න නොතිබෙනවා නෙමෙයි.ඇයි ඔබ බණ්ඩාරගම බොල්ගොඩ දූව අසබඩ සුවිසල් නිවෙසක් තියාගෙන මේ වගේ තට්ටු නිවාසයක බිත්ති හතරකට කොටුවෙලා ඉන්නෙ?මම සාමාන්‍යයෙන් කලබලකාරි, ඝෝෂාකාරී චරිතයක් මට හැම වෙලේම ඕනැ පවුලේ අයත් එක්ක ‘චැට්’ එකක් දාගෙන ඉන්න. මගේ මහත්තයා ඊට හාත්පසින්ම වෙනස්. හුදෙකලාව ඉන්න පුළුවන් චරිතයක් නෙමෙයි මම. බණ්ඩාරගම ගේ අක්කර පහක ඉඩමක හදපු එකක්. ඒ ගෙදර ජීවිතේ මට හරි ඒකාකාරියි. හරියට ළිඳකට වැටුණ වගෙයි. මං හරි කැමැති ‘චව්චව්’ ගාගෙන දුවන්න, හිනාවෙන්න, විනෝද වෙන්න. මං කොහොමත් ජොලියට බර කෙනෙක්නේ.ඔබේ විනෝදාංශත් ජොලියට බර ඒව ද?ඔව්. මං සින්දු අහද්දි වුණත් ආස ‘බෑංචූං’ සින්දුවලට. විශේෂයෙන් රූකාන්තගේ සින්දුවලට මං හරි ආසයි.ඔබ ජ්‍යෝතිෂය එහෙම විශ්වාස කරනව ද?දැඩි ලෙස විශ්වාස කරනවා. ග්‍රහ බලය, පෙර පින් බලය මම විශ්වාස කරනවා. ඒ නිසානේ ගමක දුප්පත් පවුලක ඉපදිලා නොයෙක් අඩුපාඩුකම් මැද්දේ මාව මේ විදියට මතු වෙලා ආවේ.මොනව ද ඔබේ හඳහනේ ලියැවිලා තියෙන්නෙ?ඉදිරියටත් මං ශ්‍රේෂ්ඨත්වයට පත්වෙනව කියලා සඳහන් වෙනවා.වරක් ඔබේ ජීවිත කතාව සිනමාවට නඟන්න ගියා නේද?ඔව්. මිනිස්සුන්ට ජීවත් වෙන්න විදියක් නැතිවුණාම අම්මා අප්පවත් විකුණන කාලයක්නේ මේක. ඒ වගෙ දෙයක් තමයි මෙතැන සිද්ධ වුණේ. සාමාන්‍ය භාෂාවෙන් කියනව නම් ‘මරුසි’ වැඩක් වුණේ. මං කඹේ දිග තියෙනකල් යන්න ඇරියා. කවුරුත් දැනන් හිටියේ නැහැ. මගේ පිටිපස්සේ මට උපදෙස් දෙන්න නීතිඥ පිරිසක් හිටියයි කියලා. මගේ ජීවිත කතාව ලියන්න හරි, චිත්‍රපටගත කරන්න හරි තුට්ටු දෙකේ මිනිසුන්ට මං දෙන්නෙ නැහැ.එක්තරා කාලයක ඔබට නොයෙක් කතා හැදුණානේ.ඕකට මට දෙන්න තියෙන උත්තරේ මේකයි. ඔය ප්‍රශ්නයත් එක්ක මං ගොඩාක් අත්දැකීම් ලැබුවා. ඒ කියන්නේ පිරිමිත් එක්ක කටයුතු කරන්නෙ කොහොම ද, කපටි මිනිස්සුත් එක්ක ගනුදෙනු කරන්නෙ කො‍හොම ද? බොරුව, වංචාව කොයි වගේ ද? ප්‍රශ්නයක් ආවම ඒකට මුහුණ දෙන්නෙ කොහොම ද? අභියෝග ජයගන්නෙ කොහොම ද? ආදරේ කිව්වොත් ඒ ආදරේ කොයි වගේ ද? කෙනෙක් උදව් කරන්ඩ කිව්වම ඒ උදව්ව කොයි වගේ ද? මිනිස්සු කතා හැදුවත්, අභූත චෝදනා නැඟුවත් තමා නිර්දෝෂ නම් තමන් අදහන ආගම දහමත් එක්ක කොහොම ද ජීවිතේ ජය ගන්නේ කියලා මේ වගේ අත්දැකීම් ගණනාවක් ඔය ටික කාලෙට මං ලැබුවා.මං හරි කැමැතියි ප්‍රශ්න එනවට. මට ප්‍රශ්න ඇති කරපු උදවියට මං හිස නමලා ගෞරව කරනවා. ඔවුන් ප්‍රශ්න ඇති නොකරන්න මං මේ තරම් පරිණත වෙන්නෙ නැහැ. සමාජයීය වශයෙන් මේ තරම් බුද්ධිමත් වෙන්නෙ නැහැ. මට උදව් කරපු උදවියට වගේම මට අරියාදු කරපු අයටත් මා හිස නමා ආචාර කරනවා.සුනිල් මිහිඳුකුලඡායාරූපය - දුෂ්මන්ත මායාදුන්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>31</day>
    </date>
    <link>http://www.silumina.lk/2014/08/31/_art.asp?fn=ay1408313</link>
    <topic>බෝධි පූජාව</topic>
    <author/>
    <content>බොහෝ දෙනා බොහෝ දේ ඉල්ලන බැවින් සඳුන් කපුරු මල් පහන් මදි නොකියන්න, ජලය ද, ලබන ඔබ ඉවසන්නේ කොහොමද මේ සියලු කරදරසුනිල් එස්. සිරිසේනතරු වැස්සක් වගේ පේන ඔය ඇස්වල පුංචි හීන හිරු ළඟ මියැදෙන්න නොදී බලා ඉන්නැතී... සහරාවක පිපෙන මලක කඳුළු ඇසක හංගාගෙන දුරින් ඉඳන් ආදරයෙන් බලා ඉන්නැතී... සිනිඳු පෙති අගින් ඉහිරුණු රොනට පියාපත් සලන්න සමනලයන් හැමදාමත් පතා ඉන්නැතී.... කාටත් හිමි නොවන සුව ඳ සඟවාගෙන හිත පුරාම මලේ මෙළෙක පෙති හොරැහින් පරව යන්නැතී....රජරට විශ්විවිද්‍යාලයේඉසුරිකා සියඹලාපිටියපනින්නට පෙර පිම්මක් නැද්ද හිතුවේ දෙවරක් හති වැටෙන විට හෙවණක් හොයන එක නෑ අරුමයක් හදවතේ නෑ දයාවක් ඔයා කළ චෝදනාවක් කුමරි බඹසර මුසාවක් හැට හතරෙ එය කලාවක් නඟින්නට තව කන්දක් නැද්ද ඒකට පඩි පෙළක් කාගෙ හරි උවමනාවක් තිබුණොතින් දෙයි සමාවක් වැල්ලෙ තැනූ මාලිගාවක් බැහැනෙ යළි ගොඩනැඟීමක් ගැහැනියට නුඹ නිගාවක් ජීවිතය මං මුලාවක්ගම්පහ සිරි පෙරේරා කහවලස‍‍ඳේ කැලුම් එපා ඇගේ වුවන දිලේ හදේ අඳුර මැකේ එළියයි ජීවිතේ... ඇසෙන කුරුලු කූජනේ ඇගේ මිහිරි හඬද වේ තැවුල් පිරුණු දිවිමගේ සරතැස පහවේ ඇය හමුවුණා මුල් දිනේ දැනුණු සතුට කිව නොහේ අපේ දිවිය අලුත් කරන ඇයයි සිඟිති දුව අපේ  කොටුගොඩතිස්ස කුමාර කෝරාළගේසෙනෙහස, තුරුළු කොට, දරුවන් හැදුවමෙමා දැන් ගත කරන්නේ කඩපිල් වළෙහිතමා පෙර පින් ඉවත්වී, පෙර පව්, නොමැතනිමා සැනසුම දකින තැන මට, මරු තුරුළතමාකිමිදී එදා, මඩරැඳි ‘කුඩකලපු’ග‍ඟේ පොල්ලෙලි, ගොඩදමා, ඇට ලෙලි තැළුවඅගේ කරගැට, නැ‍ඟෙන තෙක්, අත් ලණු තැළුවර‍ඟේ සිහිවෙන විටදි, දරුවනි, උණු කඳුළුනැ‍ඟේහරියට, දොඩන්නටවත්, සවිබල දනැත සිඟමන් යදින්නටවත් වාරුව දනැත කවුරුන් නමුත්, දෙනදේ, හොඳ‍ටෝමඇත දෙතනේ, මගේ කිරිබී අය මෙතැනනැතකිසිවක් එපා මට ඔබගෙන් දුවේපුතේ රසමුසු දෙයක්වත් කම්නැත දුවේපුතේ අවසන් හුස්ම යන්නට පෙර දුවේපුතේ ඔබගේ මුහුණ දැක්කොත් ඇත දුවේපුතේමවු පිය බවට පත්වී ඇතහැමදෙනම වැ‍ටහෙනවා ද? මවකගෙ සෙනෙහසපරම දරුවනි නොවේවා නුඹලට දුකමෙහෙම හිරවෙනවා පපුව පවසන්නදකොහොමබලපිටියඑල්. විජේතිලකඉද හිට වුව ද මුමුනන එක වදනපවා මදහස නගයි මසිතෙහි ඇති වෙහෙසනිවා විද සැනසෙනු පිණිස මතකයෙ සතුටදොවා පද තුළ තබමි සිහිලස මිහිරසයකවා ඇවිදින් හිතට එබිකම් කර බලනහැම සැනකින් සැඟව යන සියුමැලි අරුතකිම රසයෙන් තෙමා ඇඳි හද සිතුවකමහැම හිනැහෙන්නට කියූ මුවඟම දකිමිමම විසිරෙන හැඟුම් ඉඳ හිට සඳ සිසිලමැද සැනසෙන සෙයකි මතකයෙ උණුසුමටවැද ගැළපෙන කවි තවම සුසුවඳ සෙනෙහෙපොද දනවන සතුට ළඟ මම හිනැහෙමියඅදඅනූෂා නිලන්තිකාමහා බිල්ඩින් මැදිව උදාරව නැගී ඇති නව මහල් රෝහලකි සුවය පිරි නුහුරු වේදනාවක සුවය ලබනට මම ද ගියෙමි එහි පළමු වර මගේ ඇඹණිය සමඟ රොබෝවරු සමඟ දොස්තර මහත්වරු දොස්තර නෝනවරු ජීවකයෝ වෙති මෙහි සුදුපාට යුනිෆෝම්, සුදුපාට කැප් දැමූ නර්ස් නෝනල සමඟ සුව සහන නෝනලා මහත්වරු‍ එක සීරු එක දිගට කළේ මට එන්නත් ය හදවතේ කරුණාව වෙන බෙහෙත් කුමකට ද මගේ ලෙඩ සුව වුණා මට දුකක් ඇති වුණා යන්න ආපසු ගෙදරකැන්දලියද්දපාලුවේඇල්බට් ඇම්. ලියනගේ‍ගොනුකර කැටිකර රස රහසක් පැතුවා සුපැතුම් දස දහසක් නොසිතූ විලසින් කර වෙනසක් සමුදුන්නා නුඹ සොඳුරු සිතක් එක්ව ඉදින්නට වරම් නැතත් සමුගෙන නුඹ දැන් යන්න ගියත් පැතූ පැතුම් බිඳ ගියේ නුඹත් සිත සතුටින් මට දෙන්න වරම් පෙර මෙන් ඇවදින් මා අසලින් අබියස දැවටි සිනාසරින් රිදුණ හදට සිසිලස විලසින් මැවු පෙම් සිහිනෙක රැඳී ඉදින්තඹුත්තේගමනිලන්ත අනුහස්රළු වදන් කියයි රළු බැලුම් හෙළයි සිත දුකින් පිරෙයි පිහිතුඩක් පපුතුරෙහි ඇනෙනු සේ මට හැ‍ඟෙයි සුළු වැරැද්දක් මහා මෙරක් ලෙස දකියි අපහාස චෝදනා ගඟක් සේ ගලයි මුදු වදන් කියයි යළි මුදු සිනා සලයි මහද නළවා යළිත් ඔබ සෙනෙහෙ පුදයි සෝ සුසුම් වේදනා දුර ඈත ඇදෙයි ඔබට මා මට ඔබ ද නැතිව බැරි බව හැ‍ඟෙයි  තිඹිරිගස්කටුවේස්වර්ණා ද සිල්වාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>31</day>
    </date>
    <link>http://www.silumina.lk/2014/08/31/_art.asp?fn=ay1408314</link>
    <topic>ගැබ්බර වුණාට පස්සේ කොමලි මාව මඟහැරියා</topic>
    <author>අරුණි මුතුමලී</author>
    <content>වෛද්‍ය අතපත්තු සමඟ කළ කතා බහවලදී අපට දැන ගන්නට ලැබුණු තොරතුරු අනුවම අලි රංචුවක නායක කම හෙවත් රජ පුටුව හිමි වන්නේ ගෑනු සතකුටය. එසේම ඇත් යන විරුදාවලිය ලබන්නට නම් මනා දළ යුගලක් තිබිය යුතුය. එහෙත් මේ සියලු කරුණු වෙනස් වූ අවස්ථා අපේ ඉතිහාසයේ පවතී.“අපි අහලා තිබෙනවා ‘පනාමුරේ... පනාමුරේ... පනාමුරේ ඇත් රාජා...’ කියලා සින්දුවක්. ඒ කියන්නේ කෙළින්ම මිනිස්සු මේ අලියාට රජකමක් දීලා. ඒත් ඇත් කියා කීවාට පනාමුරේ අලියාට දළ යුගලක් තිබුණේ නෑ. ඒ ව‍ගේම පිරිමි සතෙක් වුණාට කණ්ඩායමේ නායකත්වයත් දී තිබුණා. පනු දළ යුගලක් දැරූ පුෂ්ටිමත් අලියෙකු හැටියට විතරයි පනාමුරේ ඇත් රාජා හඳුනාගන්න පුළුවන් වන්නේ.”“ඒත් සිය වර්ගයා වෙනුවෙන් නිදහස් අරගලය මෙහෙයවන්න මේ සතා ඉදිරිපත් වුණා. ඒ සටන හුදෙක් තමන් වෙනුවෙන් නොවෙයි‍. ස්වකීය වර්ගයා වෙනුවෙන් කළ සටනක්. ෆ්‍රැන්සිස් මොලමුරේට තමයි පනාමුරේ නින්දගම අයිතිව තිබු‍ණේ. එතැන කීපවරක්ම එලිෆන්ට් ක්‍රාල් කියා හඳුන්වන ඇත් ගාල් තිබුණා. ගාල් කියන වචනය තමයි ක්‍රාල් ලෙස සිංහල කියා ගන්න බැරි සුද්දන් උච්චාරණය කළේ. අද ඔක්ස්ෆර්ඩ් ශබ්දකෝෂයේ පවා ගාලට කියන්නේ ක්‍රාල් කියලා. අපිත් දැන් කියන්නේ ඒ වචනයම තමයි.”වෛද්‍ය අතපත්තුගේ හඬේ තිබුණේ උපහාසයකි.“මොලමුරේට පනාමුරේ පැත්තේ ඇත්ගාල් කීපයක් තිබුණා. 1950 කාලේ තිබුණු අවසාන ඇත්ගාලේ තමයි මේ සිදුවීම වුණේ. ගාලට අලි අල්ලාගෙන ඇවිත් උන් මෙල්ල කරන්නටත්, උන්ගෙන් වැඩ ගන්න පුහුණු කරන්නත් සතුන්ට දෙන වධ හිංසාවලට එරෙහි ව තමයි මේ පනාමුරේ ඇත් රාජා විරෝධය පෑවේ. ඒ සටන්කාමී අලියා මරා දමන්න ක්‍රෑර ආඥාව දුන්නේත් ඇත්ගාල් හිමිකරු වූ ෆ්‍රැන්සිස් මොලමුරේමයි. තමන්ගේ වර්ගයාගේ නිදහස වෙනුවෙන් සටන් කළ ඒ සතාට වෙඩි තියන්න කියා අණ ලැබුණා‍‍. වෙඩි වැදිලත් සතා ඉදිරියට ආවා. ඒ තමයි වනේ වන සතකු මිනිසුන්ට තම නිදහස ගැන දුන්නු හොඳම පණිවුඩය. ඒ බව තේරුනු නිසා තමයි උගෙන් සිදුවුණු සේවය හා නිර්භීතකම ගැන කවි සින්දු පවා ලියන්න මිනිසුන්ම පෙළැඹුණේ.”“ඒ ක්‍රෑර අඥාව දීලා ශ්‍රීමත් ෆ්‍රැන්සිස් මොලමුරේට වැඩි කල් ඉන්න වුණේ නෑ. නැඟිටලා පාර්ලිමේන්තු සැසිවාරයක් අමතමින් ඉන්න අතරේ දණගහගෙන බිම වැටිලා මැරුණා. මිනිස්සු කතාවට කීවේ පනාමුරේ ඇත් රාජා මැරුණු විදිහටමයි මොලමුරෙ මහත්තය ත් මැරුණේ කියලා. වන සත්තු ආදරේ කරන්නේ අපි වගේ නෙවෙයි. ඇත්තටමයි. උන් ආදරේ නම් ආදරෙයි. තරහ නම් ඒත් එහෙමයි.”වෙද්‍ය අතපත්තු එසේ කියන්නේ පනාමුරේ ඇත් රාජාගේ සිදුවීම නිසාම පමණක් නොව ප්‍රමාණයෙන් විශාල වීම නිසාත් සුළු සෙලවීමකින් හෝ සිදුවිය හැකි හානිය වැඩි නිසා අලින්ට මිනිසුන් බිය වුණ ද අලි ඇත්තු යනු ඉතා අහිංසක, බුද්ධිමත් සෙනෙහෙබර සත්ත්ව කොට්ඨාසයක් නිසාය. අලින් 1800 විනෝදයට මැරූ යටත් විජිත යුගයේ ඌව පළාතේ ඉංග්‍රිසි ආන්ඩුවේ නියොජිතයකු ව විසූ මේජර් තෝමස් රොජර්ස්ගේ සොහොනට අදටත් හෙණ වදින බව කියන්නේ ද මේ අහිංසක කම හඳුනන මිනිසුන්මය. අලි මිනිස් ගැටුම කෙතරම් උග්‍ර වුවද අකරතැබ්බයකදී අලින් බේරාගන්නේ ද මිනිසුන්මය. මිනීමරු අලියකු පවා මිය ගිය විට පව් අහිංසකායා යැයි කියන්නටද මිනිසුන් පෙලැඹෙන්නේ අලින් සාහසික වන්නේ මිනිසුන් නිසා බව අවිඥානිකව ම මිනිසුන් පිළීගන්නා බැවිනි. එසේම අලින් මිනිසුන්ට ආදරය දක්වන්නට ගතහොත් එයද උන්ගේ අනෙක් වැඩ මෙන්ම විශාලය. වෛද්‍ය අතපත්තුට එවැනි ආදරයකට හිමිකම් කීවෙකි.“ඇත් අතුරු සෙවණේ පළමුවැනි මුරේ පැටවුන් හතර දෙනා නිදහස් කළ පසු වරින්වර අපි ඒ අය ගැන සොයා බැලුවා. මුවන් පැළැස්ස වැව ළඟ සම්පූර්ණ වල් අලි බව‍ට පත්වෙලා ඒ පැටවු ටික යහතින් ඉන්න බව දැකලා මට ඇති වුණේ පුදුම සතුටක්.”“ඒ සාරථකත්වය එක්ක දැනුණු සතුට නිසා දෙවැනි මුරයේ පැටවුන් පස් දෙනකු මුදා හරින්න අපි තීරණය කළා. ඒ මුරේට නම් අකමැත්තෙන් වුවත් ඇත් අතුරු සෙවණේ පළමුවැනි සාමාජිකාව වුණු මගේ දෝණි, කොමලිවත් ඇතුලත් කරන්න සිද්ධ වුණා.”වෛද්‍ය අතපත්තු මොහොතක් කතාව නතර කර අනන්නතය දෙස බලා සිටියේය. ඉන් පසු ඔහු එය සාධාරණීකරණය කරන්නට හේතු සැපැයුවේය.“කොමලි ඒ මුරෙත් නිදහස් නොකළොත් එයාව පාලනය කරන්න හෙණ්ඩු කිරිච්චි පිහි පාවිච්චි කරන්න වෙනවා. එය අපේ සිද්ධාන්තවලට විරුද්ධයි. අනෙක ඒ විදිහට කොමලිටවත් වෙන කිසි සතෙකුටවත් සලකනවාට මම කැමති නෑ.”කිරි මව් ලෙස සේවය කළ නිසා කොමලී වසර දෙකක් වැඩිපුර සිටියාය. මේ වන විට වසර දෙකකට වරක් පැටවුන් නිදහස් කිරීමට ඇත් අතුරු සෙවණ කටයුතු යොදා තිබුණි. වෛද්‍ය අතපත්තු නිතර ඇත් අතුරු සෙවණේ නොගැවසුණ ද කොමලී ගේ ආදරය වෙනස් වුණේ නැත.“මුල් දවස්වල වගේම කොමලි මං වෙනුවෙන් බලා සිටියා. ඈත වාහනේ එද්දීම හඳුනා ගත්තා. එදා වගේම වෙනත් අලි පැටවෙකු වැඩිපුර මා ගාව ගැවසුණොත් ඉරිසියා කළා. ඒ පැටවුන් තල්ලු කරන්න, ඹළුවෙන් අනින්න හරි මගේ අත ඇදගන්න හරි උත්සහ කළා. ඒත් දැන් කොමලි හිටියට වඩා ප්‍රමාණයෙන් ලොකුයි.”කොමලී ඇත් අතුරු සෙවණට සමු දෙන දවස පැමිණියේය. එදා වෛද්‍ය අතපත්තු ද සුපුරුදු ලෙස එහි ගියේය.“තෝරා ගත් පැටවුන් පස්දෙනා කලින් වගේම හරි අමාරුවෙන් තමයි ට්‍රක් එකට පටවා ගත්තේ. සුපුරුදු විදිහටම ඒ අය අරගෙන අපි කැලේ ඇතුළේ වැවක් තිබෙන හරියට ගියා. පුදුමේ කියන්නේ මේ අය සිද්ධ වෙන්න යනදේ දන්නවා වගෙයි හැසිරෙන්නේ. තමන් හැදුණු වැඩුණු තැන දාාල යන්න ඒ අය කැමති බවක් පෙන්නුවේ නෑ.”“කලින් වතාවේ අපට අත්දැකීමක් තිබෙන් නිසා අලිබෙටි එහෙම ගාලා ඉවර වෙලා දැඩි තිබහ දැනෙන එන්නත විද්දා. අනෙක් පැටවුන් හතරදෙනා පිපාසය දැනෙන කොටම ට්‍රක් එකෙන් බැහැලා වැව පැත්තට දුවන්න ගත්තා. ඒත් මගේ කොමලී දුව ට්‍රක් එකෙන් බැහැලා පිපාසය දරාගෙන මගේ ළඟට ආවා. එයාගේ අහිංසක ඇස් දෙකෙන් මා දිහා බලාගෙන හිටියා. මගේ කකුල ඉම්බා. එයත් එක්ක මටත් යන්න එන්න කියලා කකුලෙන් ඇද්දා. ඒ කිසිම දේකින් මම නොසෙල්වී ඉද්දී දිය පිපාසය විඳගෙන මගේ වටේ කැරකි කැරකි අවසර ඉල්ලුවා. වැන්ද දෙපා යළි අදත් වඳින්නම් යන්න අවසරයි පියාණනේ ගීතයේ වගේ මගේ දෙපතුල් හොඬෙන් පිරිමැදලා පිපාසය ඉවසන්නම බැරි තැන වැව පැත්තට හෙමින් හෙමින් ගියේ ආපසු හැරිලා මා දිහා බල බල. එදා තමයි පළමුවැනි වතාවට අපේ සෙවණින් යන අලි පැටවකු වෙනුවෙන් මගෙ දෑස් තෙමුණේ.ඒ වෙලාවේ මම ප්‍රාර්ථනා කළේ මගේ දුවට මාව ඉක්මනින් අමතක වන්න, ඇයට වනයේදී අනතුරක් නම් වෙන්න එපා, දිගු කාලයක් සතුටින් ජීවත්වෙන්න ලැබෙන්න කියලයි. ”මොහොතක් ගොළු වුණු වෛද්‍ය අතපත්තු සැබෑ පියකුගේ හදවතින් දුවක වෙනුවෙන් මතුවන ආශිර්වාදය කොමලීගේ නව වන දිවියට එක් කළ ආකාරය අපට කීවේ එසේය. එලෙස සමු දුන්නද ඔහුට කොමලී නොබලා දිගු කාලයක් සිටින්නටද හැකි වූයේ නැත.“ඊට පස්ස් කීප වාරයක්ම මම උඩවළවේ වනය ඇතුළේ ඇවිදින්න ගියා. ඒ බොහෝ අවස්ථාවල කොමලී ඈතින් ඉන්නවා දකින්න ලැබුණා. පස්සේ දවසක් මම ජීප් එකේ යද්දි කොමලි මාව දැක්කා. රංචුව දාලා ළඟටම දුවගෙන ආවා. ජීප් එකේ වීදුරුවෙන් හොඬේ දාලා මගේ අත අල්ලා ගත්තා. මගේ ගෝලයන් මට දොස් කියන්න ගත්තා ඒකි දැන් වල් අලියෙක් සෙල්ලමක් නෙවෙයි ඔය වැඩේ කියලා. ඊට පස්සේ කාලයක් යන්නේම නැතුව ඉඳලා ආයේ මම ගියාම එදාත් කොමලී මාව දැක්කා. ජීප් එක කිට්ටුවටම දුවගෙන ඇවිත් එක පාරට නතර වුණා. කලින් වගේ අතින් අදින්න එහෙම තරම් ළඟට ආවේ නෑ.”වෛද්‍ය අතපත්තුට ඒ පිළිබඳ සියුම් කණගාටුවක් නැත්තේ ද නොවේ. එහෙත් වන ජීවී නිලධාරියකු ලෙස මෙන්ම ඇත් අතුරු සෙවණේ සිද්ධාන්තවල ද නිර්මාතෘ ලෙස ඔහු ඒ වෙනුවෙන් සතුටු වන බවකි අපට කීවේ.“ඔහොම කාලයක් ගියාට පස්සේ මම ආයෙත් උඩවළවේ ගියා. එදත් කොමලී ඉන්නවා කට්ටියත් එක්ක. හැබැයි මට තේරුණා බඩ එහෙම ටිකක් වෙනස් වගේ කියලා. මම වාහනේ නවත්වාගෙන ටිකක් වෙලා බලාගෙන හිටියා මොකද වෙන්නේ කියලා. ඒත් මාව අඳුනගත්තා විතරයි ඔළුව හරවලා හොර බැල්මක් දැම්ම කොමලි හෙමීට රූටලා කැලේ පැත්තට ඇදුණා. එයා ගැබ්බර වෙලා. මාව මඟහැරියේ එයාට ලැජ්ජා ඇති තාත්තා දැන ගනී කියලා. එයා දන්නේ නෑ මම කොමලීව එහෙම දකින්න කොයි තරම් ආසද කියලා.”‍වෛද්‍ය අතපත්තු ඒ වචන පෙළ කීවේ බොහෝ හැඟීම්බරවය. එහෙත් මොහොතකින් ඔහු සිනාසී යළි කීවේ“ කොමලි දැන් අවුරුදු විස්සක විතර දෙදරු මවක්” කියාය.වන සතුන් වුවද මිනිසුන් වුවද මේ මිහිමවගේ එකම කුසින් උපන් එකට බැඳුණු ජීවීන්ය. වෙනසකට ඇත්තේ මිනිසුන් මිනිසුන් ලෙසත් අනෙක් සියල්ලන් සතුන් ලෙසත් හඳුනාගන්නට මිනිසුන් උත්සහ කිරීමය.අරුණි මුතුමලීaruni@silumina.lkකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>31</day>
    </date>
    <link>http://www.silumina.lk/2014/08/31/_art.asp?fn=aj1408311</link>
    <topic>සම්පූර්ණයෙන් සූර්ය බලශක්තියෙන් ක්‍රියාත්මක වන ශ්‍රී ලංකාවේ පළමු ව්‍යාපාර ගොඩනැඟිල්ල විවෘත වේ</topic>
    <author/>
    <content>සම්පූර්ණයෙන් සූර්ය බලශක්තියෙන් ක්‍රියාත්මක වන ශ්‍රී ලංකාවේ පළමු ව්‍යාපාර ගොඩනැඟිල්ල විවෘත වේශ්‍රී ලංකා මහ බැංකුවේ අධිපති අජිත් නිවාඩ් කබ්රාල් මහතා APL හරිත කුලුන විවෘත කළ අවස්ථාව. විදේශ සේවා නියුක්ති කාර්යාංශයේ සභාපති අමල් සේනාධිලංකාර, APL ව්‍යාපාර සමූහයේ සභාපති අරුණ ලේකම්ගේ, ශ්‍රී ලංකාවේ වියට්නාම තානාපති ටොන් සිං තාන්ග් මහත්වරු ද මෙහි වෙති.ශ්‍රී ලංකාවේ වියට්නාම තානාපති කාර්යාලය හා සම්බන්ධ වී APL ව්‍යාපාර සමූහය, ශ්‍රී ලංකා - වියට්නාම ව්‍යාපාර මධ්‍යස්ථානය පිහිටුවන ලදී. ඊට සමගාමීව සියයට සියයක් සූර්ය ශක්තියෙන් ක්‍රියාත්මක වන ශ්‍රී ලංකාවේ පළමු ගොඩනැඟිල්ල වන APL හරිත කුලුන විවෘත කිරීම ද සිදුවිය. මෙම ව්‍යාපාර මධ්‍යස්ථානය සිය මෙහෙයුම් කටයුතු නව ගොඩනැඟිල්ලේ සිට පවත්වාගෙන යන අතර එමගින් ඔවුන්ගේ මෙහෙයුම් කටයුතු සඳහා වන වියදම අවම මට්ටමක පවත්වාගෙන ‍යාමට ද හැකිවෙනු ඇත.මෙම ව්‍යාපාර මධ්‍යස්ථානය ඇරඹීමේ ප්‍රධාන අරමුණු වන්නේ ඍජු විදේශ ආයෝජනයන් වර්ධනය කිරීම පුහුණු නුපුහුණු ශ්‍රී ලාංකික ශ්‍රමිකයන් හට වියට්නාමයේ රැකියා අවස්ථා සපයාදීම මෙන් ම තාක්ෂණය සහ දැනුම බෙදා ගැනීමේ ව්‍යාපෘතිවලට සහයෝගය ලබාදීම, වියට්නාමයේ ආයෝජකයන් හට ව්‍යාපාර අවස්ථාවන්ට ඉඩ ප්‍රස්ථාව සැලසීම ආදියයි. එහිදී වියට්නාම් ව්‍යාපාරිකයන්ට‍ සිය ව්‍යාපාර කටයුතු ආරම්භ කිරීම සඳහා අවශ්‍ය මූලික පියවරයන් මෙම ව්‍යාපාරික මධ්‍යස්ථානය විසින් ඉටු කර දෙනු ලබයි. ව්‍යාපාරික සබඳතාවයන් පමණක් නොව මේ හරහා දෙරට අතර ආර්ථික හා සංස්කෘතික සබඳතාවයන් ද වර්ධනය වේ.මෙම ව්‍යාපෘතිය පිළිබඳව සිය අදහස් දක්වමින් අරුණ ලේකම් ගේ මහතා පවසා සිටියේ ‘දීර්ඝ කාලීන යුද්ධයක් නිමා වීමෙන් අනතුරුව රට ශීඝ්‍ර ආර්ථික සංවර්ධනයක යෙදී සිටින පසුබිමක ශ්‍රී ලාංකේය ආයතන ව්‍යුහයට අයත් ආයතනයක් ලෙසින් අපි අපේ කාර්යයන් සම්පූර්ණයෙන් ඉටු කරමින් රටේ ආර්ථික වර්ධනයට සහයවීමට කැමැත්තෙන් සිටින අතර එමගින් මෙරට ජනතාවගේ ජීවන වියදමට යහපතක් සිදු කිරීමට ද බලාපොරොත්තු වෙනවා. මෙම ශ්‍රී ලංකා - වියට්නාම ව්‍යාපාර මධ්‍යස්ථානයත් සමඟින් ශ්‍රී ලාංකික ව්‍යවසායකයින් හට වියට්නාම වෙළෙඳපොළ වෙත ප්‍රවේශ වීමේ මාර්ගය විවර වෙන අතරම ශ්‍රී ලාංකිකයින් හට වියට්නාමයේ රැකියා අවස්ථා සොයා ගැනීමේ මාර්ගය ද උදාවෙනවා” යනුවෙනි‍.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>31</day>
    </date>
    <link>http://www.silumina.lk/2014/08/31/_art.asp?fn=aj1408312</link>
    <topic>මෙරට ව්‍යාපාරික කටයුතුවල සාර්ථකත්වය නොරිටාකේ සභාපතිවරයාගේ පැසසුමට</topic>
    <author/>
    <content>මෙරට ව්‍යාපාරික කටයුතුවල සාර්ථකත්වය නොරිටාකේ සභාපතිවරයාගේ පැසසුමටනොරිටාකේ සමූහයේ සභාපති ටී. ඔගුරා මහතා විසින් පසුගිය දා සිදුකළ සිය ශ්‍රී ලංකා සංචාරයේ දී සමාගමේ මෙරට ව්‍යාපාරික කටයුතු පිළිබඳ ඉමහත් ප්‍රශංසාවකින් යුතුව කතා කරන ලදී. පසුගිය මූල්‍ය වර්ෂයේ සමාගමේ කාර්ය සාධනය සහ ඉදිරි කාල පරිච්ඡේදය සඳහා පුරෝකථනය කරන ලද ස්ථාවර හා කැපී පෙනෙන වර්ධනීය ප්‍රවණතාව මෙහිදී සභාපතිවරයාගේ දැඩි ප්‍රසාදයට බඳුන් විය.සිය ශ්‍රී ලංකා සංචාරය අතරවාරයේ දී ඔගුරා මහතා අරලියගහ මන්දිරයේ දී මහින්ද රාජපක්ෂ ජනාධිපතිතුමා ද හමු විය. මෙම හමුව සඳහා සභාපතිවරයා සමඟින් සමාගමේ Tabletop අංශයේ සභාපති මබුචි, නාගරික සංවර්ධන අධිකාරියේ සභාපති නිමල් පෙරේරා, නොරිටාකේ ලංකා පෝසිලෙන් සමාගමේ කළමනාකාර අධ්‍යක්ෂ වයි. ෂිමායා මහත්වරු සහ නොරිටාකේ ලංකා පෝසිලෙන් සමාගමේ සාමාන්‍යාධිකාරිනී සුජාතා එගොඩගෙදර මහත්මිය එක්වූහ.“පසුගිය වසර 42 පුරාවටම නොරිටාකේ මෙරටට ව්‍යාපාරික කටයුතුවල නිරත වෙනවා. අපගේ ජාත්‍යන්තර සන්නාමයෙන් එන නිෂ්පාදිත සඳහා මෙරට වෙළෙඳපොළ සවිබල ගැන්වීමේ පියවරක් ලෙසින් මෙම සුපිරි ප්‍රදර්ශනාගාරය අග්නිදිග ආසියානු කලාපය තුළ සුවිශේෂී සංධිස්ථානයකට හිමිකම් කියනු ලබනවා. එසේම මෙය ලොව සෙසු සියලු රටවලට නොරිටාකේ නිෂ්පාදන ලබා දෙන කලාපීය මධ්‍යස්ථානයක් වශයෙන් ද කටයුතු කරනු ලබනවා” යැයි ඔගුරා මහතා මෙහිදී කියා සිටියේය.මෙම ව්‍යාපෘතිය පිළිබඳව සිය අදහස් දක්වමින් අරුණ ලේකම් ගේ මහතා පවසා සිටියේ ‘දීර්ඝ කාලීන යුද්ධයක් නිමා වීමෙන් අනතුරුව රට ශීඝ්‍ර ආර්ථික සංවර්ධනයක යෙදී සිටින පසුබිමක ශ්‍රී ලාංකේය ආයතන ව්‍යුහයට අයත් ආයතනයක් ලෙසින් අපි අපේ කාර්යයන් සම්පූර්ණයෙන් ඉටු කරමින් රටේ ආර්ථික වර්ධනයට සහයවීමට කැමැත්තෙන් සිටින අතර එමගින් මෙරට ජනතාවගේ ජීවන වියදමට යහපතක් සිදු කිරීමට ද බලාපොරොත්තු වෙනවා. මෙම ශ්‍රී ලංකා - වියට්නාම ව්‍යාපාර මධ්‍යස්ථානයත් සමඟින් ශ්‍රී ලාංකික ව්‍යවසායකයින් හට වියට්නාම වෙළෙඳපොළ වෙත ප්‍රවේශ වීමේ මාර්ගය විවර වෙන අතරම ශ්‍රී ලාංකිකයින් හට වියට්නාමයේ රැකියා අවස්ථා සොයා ගැනීමේ මාර්ගය ද උදාවෙනවා” යනුවෙනි‍.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>31</day>
    </date>
    <link>http://www.silumina.lk/2014/08/31/_art.asp?fn=aj1408313</link>
    <topic>පික්සල් පරිගණක විද්‍යාගාරයක් ගුරුගොඩ කනිටු විදුහලටත්</topic>
    <author/>
    <content>පික්සල් පරිගණක විද්‍යාගාරයක් ගුරුගොඩ කනිටු විදුහලටත්පික්සල් සමාගමේ ධන පරිත්‍යාගය යටතේ ඉදිකළ තවත් පරිගණක විද්‍යාගාරයක් පසුගිය දා හොරණ ගුරුගොඩ කනිටු විදුහලේ සිසු අයිතියට පැවරිණි. සමාගමේ ප්‍රධාන ආයතනික සමාජ වගකීම් ප්‍රවේශය වන සිසු දරු දැරියන් පරිගණක දැනුමෙන් සවිබල ගැන්වීමේ වැඩපිළිවෙළක තවත් අදියරක් ලෙස මෙම අභිනව පරිගණක විද්‍යාගාරය හැඳින්විය හැකිය.පික්සල් සමාගමේ ප්‍රමුඛතම ආයතනික සමාජ වගකීම් සත්කාරය ලෙසට මෙහිදී අවධානය යොමු කෙරෙන්නේ ග්‍රාමීය පාසල්වල ඉගෙනුම ලබන සිසු දරුදැරියන් ගේ තොරතුරු තාක්ෂණික දැනුම වර්ධනය කරමින් ප්‍රජාව වෙත සේවාවක් සැලකිය හැකි නව අදහස් ඵලදායී ලෙස ක්‍රියාවේ නැංවීමට ඔවුන් පෙලඹවීමය.පරිගණක විද්‍යාගාර පරිත්‍යාග කිරීමේ දී අදාළ ප්‍රදේශය පිළිබඳව පූර්ණ සමාලෝචනයක් සිදු කොට සම්පත් අවැසි පාසල් ලැයිස්තුගත කිරීමට පික්සල් සමාගම පියවර ගන්නා බැවින් සම්පත් නිසි කළමනාකරණයකින් යුතුව ග්‍රාමීය දරු දැරියන් වෙතට රැගෙන යෑමට පික්සල් සමාගමට හැකිව තිබේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>31</day>
    </date>
    <link>http://www.silumina.lk/2014/08/31/_art.asp?fn=aj1408314</link>
    <topic>සෙලින්කෝ ලයිෆ් ‘ප්‍රණාම’ ශිෂ්‍යත්ව මුදල මිලියන 100 දක්වා ඉහළට</topic>
    <author/>
    <content>සෙලින්කෝ ලයිෆ් ‘ප්‍රණාම’ ශිෂ්‍යත්ව මුදල මිලියන 100 දක්වා ඉහළට13 වැනි සම්මාන ප්‍රදානෝත්සවයේදී ප්‍රණාම ශිෂ්‍යත්වලාභියකු සෙලින්කෝ ලයිෆ් කළමනාකාර අධ්‍යක්ෂ / ප්‍රධාන විධායක නිලධාරී ආර්. රෙන්ගනාදන් මහතා අතින් ශිෂ්‍යත්වයක් ලබාගනී.සෙලින්කෝ ලයිෆ් විසින් තම රක්ෂණ ඔප්පු හිමියන්ගේ දූ දරුවන්ගේ අධ්‍යාපනික සහ බාහිර කුසලතා අගයමින් ප්‍රදානය කරන ‘ප්‍රණාම’ ශිෂ්‍යත්ව වැඩසටහනේ 14 වැනි අදියරය ලබන පෙබරවාරි මාසයේදී පැවැත්වෙන අතර එහිදී රුපියල් මිලියන 8.3 ක් වටිනා ශිෂ්‍යත්ව පිරිනැමීමට තවත් දක්ෂ ශ්‍රී ලාංකික දරුවන් 160 දෙනකු තෝරා ගැනීම ආරම්භ කර ඇත.මෙම ශිෂ්‍යත්ව ප්‍රදානයත් සමඟ සෙලින්කෝ ලයිෆ් විසින් මේ වැඩසටහන වෙනුවෙන් යොදා ඇති සමස්ත මුදල රුපියල් මිලියන 100 ක් දක්වා ඉහළ යනු ඇත.දිවයින පුරා විහිදුණු සෙලින්කෝ ලයිෆ් ශාඛා ජාලය මඟින් සුදුසුකම් සපිරූ දරු දැරියන්ගෙන් මෙම වැඩසටහන සඳහා අයදුම්පත් භාර ගැනීම ආරම්භ කළ බව සමාගම නිවේදනය කර තිබෙන අතර කාණ්ඩ හතරක් යටතේ පැවැත්වෙන ශිෂ්‍යත්ව ප්‍රදානයේදී සෙලින්කෝ ලයිෆ් රක්ෂණ ඔප්පු හිමියන්ගේ දරු දැරියන් අධ්‍යාපනික අංශයේ දී දැක්වූ දස්කම් මෙන්ම බාහිර ක්‍රියාකාරකම්වලදී දැක්වූ දස්කම් ද ඇගැයීමට ලක් කරයි. අයදුම්පත් භාර ගැනීම 2014 නොවැම්බර් 30 වන ඉරිදා අවසන් වෙයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>31</day>
    </date>
    <link>http://www.silumina.lk/2014/08/31/_art.asp?fn=aj1408315</link>
    <topic>වටවල වැවිලි සමාගම රුපියල් මිලියන 230ක ලාභයක් උපයයි</topic>
    <author/>
    <content>වටවල වැවිලි සමාගම රුපියල් මිලියන 230ක ලාභයක් උපයයිවටවල වැවිලි සමාගම 2014 ජූනි 30 දිනට බදු ගෙවීමෙන් පසු රුපියල් මිලියන 230 ක ශුද්ධ ලාභයක් උපයා තිබේ.සමාගමේ තේ අංශයේ පිරිවැටුම පසුගිය වසරට සාපේක්ෂව සියයට 25.1 ක වර්ධනයක් ලබා ඇති අතර එය සමාගමේ සමස්ත පිරිවැටුමෙන් සියයට 69.4 ක් වේ. පසුගිය වසරට සාපේක්ෂව මේ වසරේ පැවැති යහපත් කාලගුණික තත්ත්වය මේ සඳහා සෘජුවම බලපෑ බව එම මූල්‍ය වාර්තාව තවදුරටත් පෙන්වා දේ.සමාගමේ පාම් ඔයිල් අංශයේ පිරිවැටුම සියයට 5.6 ක වර්ධනයක් ලබාගත් අතර එය සමස්ත පිරිවැටුමෙන් සියයට 20 ක් විය. මෙම වර්ධනය පසුගිය වසරට සාපේක්ෂව ලබාගත් ඉහළ ඵලදාව සහ යහපත් කෘෂි පිළිවෙත් අනුගමනය කිරීම තුළින් අත්කර ගත් බව මූල්‍ය වාර්තාව අනාවරණය කරයි.අපනයන අංශයේ ඇසුරුම් කළ තේ අපනයනය තුළින් සැලකිය යුතු ආදායම් වර්ධනයක් ලබාගත් අතර බදු ගෙවීමෙන් පසු අපනයන අංශයේ ලාභය රුපියල් මිලියන 9.5 ක් විය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>31</day>
    </date>
    <link>http://www.silumina.lk/2014/08/31/_art.asp?fn=aj1408316</link>
    <topic>පීපල්ස් ලීසිං අනුරාධපුර ශාඛාවෙන් වකුගඩු රෝග හඳුනා ගැනීමේ සායන</topic>
    <author/>
    <content>පීපල්ස් ලීසිං අනුරාධපුර ශාඛාවෙන් වකුගඩු රෝග හඳුනා ගැනීමේ සායනපීපල්ස් ලීසිං සමාගමේ ප්‍රධාන විධායක නිලධාරී / සාමාන්‍යාධිකාරී ඩී. පී. කුමාරගේ මහතා රත්මල්ගහවැව මහ විදුහලේ ශිෂ්‍යාවකට පළමු පානීය ජල වීදුරුව ලබාදුන් අවස්ථාව.පීපල්ස් ලීසිං සමාගමේ අනුරාධපුර ශාඛාව, අනුරාධපුර ශික්ෂණ රෝහලේ වකුගඩු ආරක්ෂණ පදනම සමඟ ඒකාබද්ධව වකුගඩු රෝග හඳුනා ගැනීමේ සායන පෙළක් පසුගිය දා පැවැත්වුණි. පීපල්ස් ලීසිං සමාගමේ කාර්ය මණ්ඩලයේ පැය 648 ක පමණ ස්වේච්ඡා දායකත්වයක් සමඟින් රුපියල් මිලියනයකට වඩා පිරිවැයක් ඒ සඳහා යෙදවීය.පීපල්ස් ලීසිං සමාගමේ ප්‍රධාන විධායක නිලධාරී / සාමාන්‍යාධිකාරී, ඩී. පී. කුමාරගේ, නියෝජ්‍ය සාමාන්‍යාධිකාරී (ව්‍යාපාර සංවර්ධන හා අලෙවි) රොහාන් තෙන්නකෝන්, සහකාර සාමාන්‍යාධිකාරී දමිත් මලවිතන්තිල මහත්වරුන් කැකිරාව හා තඹුත්තේගම ශාඛාවන් හි කළමනාකරුවන් ඇතුළු ඉහළ කළමනාකාරිත්වයේ සහභාගිත්වයෙන් කැළෑණිකවැව ග්‍රාමයේ පැවැත්වූ පළමු සායනයට සහභාගි වූ පුද්ගලයන් 419 ක් අතුරෙන් 28 ක් වකුගඩු රෝගීන් ලෙස හඳුනා ගැනීමෙන් පසු වැඩිදුර ප්‍රතිකාර සඳහා අදාළ සායන වෙත යොමු කෙරුණි. වෛද්‍යවරුන් හා හෙදියන් සිවුදෙනකු බැගින් සහභාගි වූ මෙම සායනයට සමස්ත වෛද්‍ය කාර්ය මණ්ඩලය 12 ක් සහභාගි වූ අතර පීපල්ස් ලීසිං අනුරාධපුර ශාඛාවේ හිටපු කළමනාකරු සුසිල් ප්‍රියන්ත හා වත්මන් කළමනාකරු මහේන්ද්‍ර අමුණුගම යන මහත්වරුන් ඇතුළුව එහි කාර්ය මණ්ඩලයේ 25 දෙනෙක් දායකත්වය ලබා දුන්හ.‘මේ වගේ වැඩසටහනක් පැවැත්වීමට අනුරාධපුර ශාඛාවේ වැඩ භාරගත් කාලයේ සිටම මම සිතාගෙන හිටියා.මෙය මගේ සිහිනයක් සැබෑවීමක්.’ අනුරාධපුර ශාඛාවේ හිටපු කළමනාකරු සුසිල් ප්‍රියන්ත මහතා පැවැසීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>31</day>
    </date>
    <link>http://www.silumina.lk/2014/08/31/_art.asp?fn=aj1408317</link>
    <topic>සියැට් අලෙවි නියෝජිතයන්ට වැඩමුළු</topic>
    <author/>
    <content>සියැට් අලෙවි නියෝජිතයන්ට වැඩමුළුදිවයින පුරා විසිර සිටින සියැට් ට්‍රක් රථ හා බස් රථ ටයර් අලෙවි කරන අලෙවි නියෝජිතවරුන් සහ එම ටයර් භාවිත කරන පාරිභෝගිකයන් සඳහා සියැට් කැලණි හෝල්ඩින්ස් සමාගම මෙම වසරේ පවත්වන වැඩමුළු මාලාවේ පළමු අදියර අනුරාධපුරයේදී පසුගිය දා පවත්වන ලදී.කර්මාන්තයේ විශේෂඥයන් ලෙස සියැට් සමාගම ටයර් හා සම්බන්ධ තාක්ෂණික උපදෙස් හා දැනුම සහභාගි වූ අලෙවි නියෝජිතයන් හා පාරිභෝගිකයන් සමඟ හුවමාරු කර ගන්නා ලදී. තව ද සුපිරි ඉන්දීය තාක්ෂණයෙන් යුතුව අලුතින් ශ්‍රී ලාංකේය මහාමාර්ග සඳහා හඳුන්වා දුන් ප්‍රයිම් මූවර්, ට්‍රක් හා බස් රථ සඳහා වන නව ටයර් නිෂ්පාදන පෙළ පිළිබඳව ද එහිදී තොරතුරු ලබා දෙන ලදී.ඉදිරියේදීත් තම වටිනා අලෙවි නියෝජිතයන් හා පාරිභෝගිකයන් සමඟ පවතින සබඳතා ශක්තිමත් කර ගැනීම සඳහා මෙවන් හමු දිවයින පුරා පැවැත්වීමට අපේක්ෂා කරන බව ද සියැට් සමාගම පැවසුවේය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>31</day>
    </date>
    <link>http://www.silumina.lk/2014/08/31/_art.asp?fn=aj1408318</link>
    <topic>කුඩා ව්‍යාපාරිකයන් සවිමත් කිරීමට බිස් ස්මාර්ට් නමින් මෘදුකාංගයක්</topic>
    <author/>
    <content>කුඩා ව්‍යාපාරිකයන් සවිමත් කිරීමට බිස් ස්මාර්ට් නමින් මෘදුකාංගයක්කුඩා පරිමාණ ව්‍යාපාරිකයන් හට තම ව්‍යාපාරික කටයුතු පහසුවෙන් අන්තර්ජාලය ඔස්සේ සිදුකර ගැනීම සඳහා අවශ්‍ය වෙබ් අඩවි පිහිටුවා ගැනීම පහසු කරවන නවතම මෘදුකාංගයක් බිස්ස්මාර්ට් නමින් ග්ලෝබල් ලයිෆ්ස්ටයිල් ලංකා සමාගම හඳුන්වා දී ඇත.ශ්‍රී ලංකාවේ ප්‍රමුඛතම වෙබ් අඩවි සංවර්ධන සමාගමක් වන V2K Network සමාගම Global Lifestyle Lanka සමාගම හරහා හඳුන්වා දෙන මෙම මෘදුකාංගය වෘත්තීමය, ව්‍යාපාරික හා සංස්ථා ගනුදෙනුකරුවන් සඳහාම විශේෂිත වූ විසඳුම් රැසක් හඳුන්වා දේ.මෙම මෘදුකාංගය හඳුන්වා දීමේ ප්‍රධාන අරමුණ වන්නේ වෙබ් අඩවි සංවර්ධන සමාගම් යොදා ගැනීමට ප්‍රාග්ධන වත්කමක් නැති සහ ඒ සම්බන්ධයෙන් දැනුම අවම කුඩා පරිමාණ ව්‍යාපාරිකයන් සඳහා තම භාණ්ඩ සහ සේවා අන්තර්ජාලය ඔස්සේ විශාල පාරිභෝගිකයන් ප්‍රමාණයක් වෙත ගෙන යාමට අවස්ථාවක් සලසා දීමයි.මෙම මෘදුකාංගය හරහා ඕනෑම පුද්ගලයකුට වෙබ් අඩවියක් නිර්මාණය කළ හැකි අතර දුරකථන මාර්ග ඔස්සේ පැය 24 පුරා ක්‍රියාත්මක තාක්ෂණික සහාය කණ්ඩායම මඟින් ඕනෑම සහයෝගයක් ලබා ගැනීමට ද ග්ලෝබල් ලයිෆ්ස්ටයිල් ලංකා සමාගම පහසුකම් සලසා දී ඇත. බිස්ස්මාර්ට් ඔස්සේ වෙබ් අඩවියක් ලියාපදිංචි කළ හැකි අතර ඒ හරහා සමාගමේ හෝ ව්‍යාපාරයේ නම ඇතුළත් වෙබ් නාමයක් ලබාගත හැකිය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>31</day>
    </date>
    <link>http://www.silumina.lk/2014/08/31/_art.asp?fn=aj1408319</link>
    <topic>නාගරික ජනතාවට ආගාවුඩ් සඳහා ආයෝජනය කිරීමට නව සැලසුමක්</topic>
    <author/>
    <content>නාගරික ජනතාවට ආගාවුඩ් සඳහා ආයෝජනය කිරීමට නව සැලසුමක්වාණිජ වන වගාවක් ලෙසට අගාවුඩ් නිෂ්පාදනය ප්‍රචලිත කිරීමේ නීතිමය බලය සහිත ජාත්‍යන්තර අයි එස් ඕ සහතිකය සහ අගාවුඩ් නිෂ්පාදන පේටන්ට් බලපත්‍රලාභී සදාහරිත වැවිලි සමාගම ඉඩකඩ සීමා සහිත එහෙත් අගාවුඩ් සඳහා ආයෝජනය කිරීමට අපේක්ෂාවෙන් සිටින නාගරික ජනතාවට නව අගාවුඩ් ආයෝජන සැලසුමක් හඳුන්වා දී ඇත.සදාහරිත වැවිලි සමාගමට අයත් අගාවුඩ් පැළ තවාන මඟින් රෝපණයට සුදුසු තත්ත්වයට පත්කරන ලද ඇක්විලේරියා පැළ ගෙවතු වගා ආයෝජන අවස්ථාවක් ලෙස අර්ධ නාගරික සහ ග්‍රාමීය ජනතාවට හඳුන්වා දුන් අතර මෙහි සාර්ථකත්වයත් ආයෝජනයේ සුරක්ෂිත බවත් නිසාම ඉඩකඩ සීමිත නාගරික ජනතාවගේ දැඩි ඉල්ලුම හේතුවෙන් මෙම නව ආයෝජන අවස්ථාව හඳුන්වා දීමට සදාහරිත වැවිලි සමාගම විසින් පියවර ගන්නා ලදී. අගාවුඩ් වගාව සඳහා සමාගම විසින් වැඩිදියුණු කරන ලද භූමි ප්‍රදේශයක ආයෝජනය සඳහා මෙහිදී ආයෝජකයින්ට ඉඩකඩ සැලසෙන අතර මෙහිදී ප්‍රධාන ආයෝජන සැලසුම් දෙකක් ආයෝජකයාගේ අභිමතය පරිදි තෝරා ගත හැක.එම ආයෝජන අවස්ථාවන්ට යොමුවන ආයෝජකයන්ගේ අගාවුඩ් වගාව සදාහරිත සමාගමේ වන වගා විශේෂඥයන්ගේ සුපරීක්ෂණය යටතේ රැකබලා ගැනෙන අතර ජාත්‍යන්තරව පිළිගත් වන වගා ප්‍රමිතීන්ට අනුව සෑම ගසකටම අවැසි සත්කාරය සමාගම විසින් ලබා දෙයි. ආයෝජනය කල් පිරෙන තෙක්ම ඕනෑම අවස්ථාවකදී වගාව නිරීක්ෂණය කිරීමේ හැකියාව ආයෝජකයන්ට හිමිවන අතර තමන්ගේ ඇක්විලේරියා ශාක වගා කෙරෙන බිම්කඩේ අනූන හිමිකම ශාකයන්ගෙන් ප්‍රතිලාභ ගන්නා අවස්ථාව දක්වා ඉඩමේ සින්නක්කර අයිතිය ඔප්පුවක් මඟින් ලබා දීමට සදාහරිත සමාගම පියවර ගනී.වසර එකොළහකට අධික කාලයක් වාණිජ වන වගා ක්ෂේත්‍රයේ පුරෝගාමී සමාගම ලෙසින් ඉහළ පාරිභෝගික විශ්වාසයක් දිනා සිටින සදාහරිත සමාගම ආයෝජනය සුරක්ෂිත කරලීමට ගෙන තිබෙන පියවරයන් ඉහත නිදසුන් මඟින් වඩාත් හොඳින් අරුත් ගැන්වෙයි.මීට අමතරව අගාවුඩ් බීජ ආනයනයේ සිට ප්‍රතිලාභ ලබා ගන්නා අවස්ථාව දක්වා සෑම පියවරක්ම උපරීම නීතිමය රාමුවක් යටතේ සිදු කෙරෙන බැවින් ආයෝජකයින්ගේ අගාවුඩ් නිෂ්පාදනයන් පිළිබඳව කිසිඳු අවිනිශ්චිත බවක් ඇති නොකෙරේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>31</day>
    </date>
    <link>http://www.silumina.lk/2014/08/31/_art.asp?fn=aj14083110</link>
    <topic>ශ්‍රී ලංකා ප්ලාස්ට් ප්ලැටිනම් අනුග්‍රහක TASNEE</topic>
    <author/>
    <content>ශ්‍රී ලංකා ප්ලාස්ට් ප්ලැටිනම් අනුග්‍රහක TASNEEබණ්ඩාරනායක සම්මන්ත්‍රණ ශාලාවේදී පසුගිය දා පැවැති ශ්‍රී ලංකා ප්ලාස්ට් 2014 අන්තර්ජාතික ප්‍රදර්ශණයේ ප්ලැටිනම් අනුග්‍රාහකයා වූයේ TASNEE ආයතනයයි.පොලිප්‍රොපලීන් සහ පොලිඑතලීන් ආදී පෙට්‍රොකෙමිකල් නිෂ්පාදිතයන් නිපදවන ගෝලීය නිෂ්පාදකයකු වන TASNEE මේ වන විට වසරකට පොලිප්‍රොපලින් සහ පොලිඑතලීන් ටොන් මිලියන 1.5 ක් පමණ නිෂ්පාදනය කරයි. මේ අනුව සමාගම සවුදි අරාබියේ විශාලතම පෙට්‍රොකෙමිකල් නිෂ්පාදන සමාගම ලෙසින් හඳුනාගත හැකිය. 1985 වසරේ සමාගම ආරම්භයේ සිටම සිය පාර්ශ්වකරුවන් සහ සමාජය වෙනුවෙන් තම වගකීම ඉටුකරමින් ක්ෂේත්‍රයේ ප්‍රමුඛයකු ලෙස ඉදිරියෙන් සිටීමට TASNEE සමාගමට හැකි විණි.සෑම පාරිභෝගිකයෙක් වෙනුවෙන්ම සපයන පළමු පෙළේ පාරිභෝගික සේවය සහ අලෙවියෙන් පසු සේවය ආදිය TASNEE හි සාර්ථකත්වයේ පදනමයි. ඒ අනුව විශිෂ්ට තත්ත්වයත් සමඟ සනිටුහන් වුණු සන්නාම අනන්‍යතාවක් ගොඩනංවා ගැනීමට ද සමාගම සමත් වී ඇත. TASNEE හි පෙට්‍රොකෙමිකල් නිෂ්පාදිතයන් ඇසුරුම්, නිවාස අංගෝපාංගයන්, ගෘහ භාණ්ඩ ආදි බොහෝ ක්ෂේත්‍ර පරාසයක් තුළ භාවිතයට ගැනේ. එසේම සමාගම ලත් බොහෝ ඇගැයුම් සහ තත්ත්ව සම්මානයන් ද එහි ඉහළ මට්ටමේ සේවා තත්ත්වයන් සනාථ කරනා සාධකයන් වේ.පාරිභෝගිකයා කේන්ද්‍ර කරගත් සමාගමක් වන TASNEE සෑම පාරිභෝගිකයෙක්ටම හොඳම නිෂ්පාදිතයන් සහ සේවාවක් ලබා දෙන බවට නිරන්තරයෙන්ම තහවුරු කරයි. එසේම සමාගම සිය සෑම නිෂ්පාදිතයකටම අලෙවියෙන් පසු සේවාවක් ලබා දීමට කැප වී සිටි. ක්‍රමවත් පරීක්ෂාවන්, පාරිභෝගිකයන්ට නිෂ්පාදන පිළිබඳ දැනුම ලබා දෙන වැඩමුළු සහ ප්ලාස්ටික් ආශ්‍රිත නිෂ්පාදන වැඩිදියුණු කිරීම ආදිය ද TASNEE හි පාරිභෝගිකයා හට උසස් සේවාවක් සැපයීමේ සැලැස්මේ ප්‍රධාන කොටසක් වේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>31</day>
    </date>
    <link>http://www.silumina.lk/2014/08/31/_art.asp?fn=aj14083120</link>
    <topic>කැපී පෙනෙන වෙනසක්</topic>
    <author>තාරක වික්‍රමසේකර</author>
    <content>කැපී පෙනෙන වෙනසක්වෙළෙඳ පොළ මේ දිනවල සැලකිය යුතු ලෙසින් වර්ධනය වීම කැපී පෙනෙන ලක්ෂණයන් විය. වාර්තාගත ලෙසින් පෙර සතියේ සමස්ත කොටස් මිල දර්ශකය ඒකක 7000 ඉක්මවීම විශේෂිත සිද්ධියකි.එසේ වුවත් සතිය ආරම්භක සඳුදා ගනුදෙනු සංඛ්‍යාව දැක්වුණේ 12469 ක් ලෙසිනි. පෙර සතියේ අවසන් සිකුරාදා ගනුදෙනු සංඛ්‍යාව දැක්වුණේ 18415 ක් ලෙසිනි. සඳුදා මිලියනය ඉක්මවා කොටස් අලෙවි වූ සමාගම් ගණන 15 කි. එම සමාගම් අතර ඒෂියා කැපිටල් (1178465), සිට්රස් ලෙෂර් - (ඩබ්.සී. 2015) 5857922, ජේ කේ එච් (1113764), ලංකා සෙන්චුවරි (1825619), ලංකා සෙන්චුවරි (ඩබ්.සී. 2015) -(2701688), ලක්ෂපාන (1435964), රේණුකා ෂෝ (3043273), එස් එම් බී ලීසිං (1751931), ටෙක්ස්ටර්ඩ් ජර්සි (1338714), ඒෂියා ඇසට් (176749433) බ්‍රවුන්ස් ඉන්වෙස්ට්මන්ට් (4917246), එෆ් එල් සී හෝල්ඩින්ග්ස් (2034482), එච් වී ෆුඩ්ස් (4755389), ටැපොබේන් (1665409), ටෙස් ඇග්‍රෝ (2634391), ටෙස් ඇග්‍රෝ ( ඡන්ද බලය රහිත) -3725470, ලංකා සිමෙන්ට් (1142146) එසේ මිලියනය ඉක්මවා කෙටස් අලෙවි විය.දිනයේ මිල ඉහළ ගිය සමාගම් අතර ලී හෙජස් (25.90), නුවරඑළිය (35.00) කැපී පෙනුණු අතර මිල පහළ ගිය සමාගම් අතර කැපී පෙනුණේ සෙලින්කෝ ඉන්ෂුවරන්ස් (10.00), නෙස්ලේ (20.00) සමාගම් ය.අඟහරුවාදා එනම් 26 වැනිදා සමාලම් 22 ක කොටස් මිලියනය ඉක්මවා අලෙවි විය. එම සමාගම් අතර බ්ලූ ඩයමන්ඩ් (2251461), සිට්රස් ලෙෂර් (ඩබ්.සී. 2015) - (4674736), ජේ කේ එච් (1773588), කැන්ඩි හොටෙල්ස් (1699773), ලංකා සෙන්චුවරි (1552673),ලංකා සෙන්චුවරි -(ඩබ්.සී. 2015) -5173376, ලංකා අයි ඕ සී (5580675), මර්චන්ට් බෑන්ක් (2240158), පෑන් ඒෂියන් පවර් (2605060), රිචර්ඩ් පීරිස් (10062110), එස් එම් බී ලීසිං (1165597), එස් එම් බී ලීසිං - ඡන්ද බලය රහිත -1550912, සෙලාන් ඩෙව්ට්ස් (5283443), අමානා ටකාෆුල් (2989838), ඒෂියා ඇසට් (1230420), බේරුවල රිසෝට්ස් (2830614), බ්‍රව්න්ස් ඉන්වෙස්ට්මන්ට් (8792079), සිට්රස් කල්පිටිය (1601846), එෆ් එල් සී හෝල්ඩින්ග්ස් (9738451), එච් වී ෆුඩ්ස් (3781951), ටැපොබේන් (1236599), ටෙස් ඇග්‍රෝ (8952367), ටෙස් ඇග්‍රෝ ( ඡන්ද බලය රහිත)- 10712502, ලංකා සිමෙන්ට් (2519344) සමාගම් විය. දිනයේ මිල ඉහළ ගිය සමාගම් අතර කැපී පෙනුණේ කළම්ෂෝ (57.80) සමාගමයි. මිල පහළ ගිය සමාගම් අතර කැපී පෙනුණේ එලායන්ස් (31.80) සමාගමයි.දිනයේ ගනුදෙනු සංඛ්‍යාව යළි 17116 ක් දක්වා ශීඝ්‍ර ලෙසින් ඉහළ ගොස් තිබුණි.සති මැද බදාදා එනම් 27 වැනිදා ගනුදෙනු යළි 12275 ක් දක්වා අඩු විය. දිනයේ මිලියනය ඉක්මවා කොටස් අලෙවි වූ සමාගම් අතර බ්ලූ ඩයමන්ඩ් (1646815), බ්ලූ ඩයමන්ඩ් (ඡන්ද බලය රහිත) -1892046, සිට්රස් ලෙෂර් (ඩබ්.සී. 2015) -1329624, ලංකා සෙන්චුවරි (1312279), ලංකා සෙන්චුවරි (ඩබ්.සී. 2015) - 14847351, ලාෆ් ගෑස් (ඡන්ද බලය රහිත) -1024378 රිචර්ඩ් පීරිස් (1456776), එස් එම් බී ලීසිං (4339065), සෙලාන් ඩෙව්ට් (2958601), අග්ස්ටාර් (2706151), අමානා ටකාෆුල් (2121741), බේරුවල රිසෝට්ස් (1719180), එෆ් එල් සී හෝල්ඩින්ග්ස් (9324445), එච් වී ෆුඩ්ස් (1054830), ටැපොබේන් (6341903), ටෙස් ඇග්‍රෝ (5899760), ටෙස් ඇග්‍රෝ ( ඡන්ද බලය රහිත) -4386848, සී අයි එෆ් එල් (1988883), සමාගම් විය.එදින කොටස් 100 ට වඩා අලෙවි වූ සමාගම්හි මිල ඉහළ යාම් අතරින් සමාගම් එතරම් කැපී නොපෙනුණු අතර මිල පහළ ගිය සමාගම් අතර ලංකා අශෝක් (91.60), නෙස්ලේ (31.70), සිලෝන් බෙවරේජස් (29.00), යුනියන් කෙමිකල්ස් (18.70) කැපී පෙනුණි.වෙළෙඳ පොළ මේ අයුරින් ඉහළ යාමට බැංකු හා මූල්‍ය සමාගම්හි ස්ථාවර තැන්පතු පොලිය පහළ යාමද එක් හේතුවක්ව ඇති බව වෙළෙඳපොළ ආරංචි මාර්ග පවසයි.තාරක වික්‍රමසේකරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>31</day>
    </date>
    <link>http://www.silumina.lk/2014/08/31/_art.asp?fn=aw1408311</link>
    <topic>ලේලිගේ කුරිරුකම්වලට පළිගන්න ආ නැන්දම්මා</topic>
    <author>මතුගම මහින්ද විජේතිලක</author>
    <content>අන්ත දුගී දුප්පත්ව සිටි ඇතැම් අය අහම්බෙන් කඩා වැටුණු වාසනාවත් නිසා අතීතය අමතක කොට ඉහළින් පියාඹන්නට ගොස් පස්ස බිම ඇනුණු අවස්ථා සමාජයේ කොතෙකුත් අසන්නට ඇත.ජීවනී උපන්නේ මූදු කරේ වැල්ලේ පැල්පතකය. වැසිකිළියක් පවා නැති නිවසක ජීවත් වූ ඇය හිරු නැ‍ඟෙන්නට පෙර ඒ අවශ්‍යතාවත් සඳහා වැල්ලට දිවුවත් ඇගේ රූප ශෝබාවට වසඟ වූ ව්‍යාපාරිකයකු නිසා අද ඇය ඇහි බැම දෙතොල් කම්මුල් හිසකෙස් හැඩ ගන්වන්නට පමණක් මසකට රුපියල් විසිපන්දහසක් රූපලාවණ්‍ය වෙනුවෙන් වැය කරන තත්ත්වයට ඉහළ ගොස් ඇත. ජීවනීට පැණි පෙරන්නට මහ මන්දිර ගොඩ නැඟුණේ සිරිසේන ගේ මෑණියන් ද නිසාය. ඒ ජීවනීගේ නැන්දම්මා ය, අන්තිමේ රෝගාතුරව නැන්දම්මාට නොසැලකුවා පමණක් නොව ඇගේ මිනියවත් මහා මන්දිරයට ගෙන එන්නට ඉඩ නොදී අවසන් කටයුතු මල් ශාලාවක සිදු කරවන්නට තරම් මේ ලේලිය කුරිරු වූවාය.තාත්තා ගේ මරණයෙන් පසු අනුන්ගේ රබර් කිරි කපා ඒ කුලියෙන් හරිහැටි කුසට නොකා සිරිසේන ඇති දැඩි කළ මෑණියන් තමන්ට ඇදුණු ලොතරැයියක විශාල මුදල පවා සම්පූර්ණයෙන්ම සිරිසේනට දුන්නේ පුත්‍ර ස්නේහයෙන්මය. ඒ දිරිය මව සිරිසේනට ගොඩ නඟා දුන් රාජ්‍යයේ ඔටුණු පළන් මේ දුෂ්ට ගැහැනිය අර උතුම් මාතාවට වෙනස්කම් කරමින් සිනාසෙන විට කෝටිපති සිරිසේන ඇහැකන පියාගෙන සිටීම නිසා ඥාතීන්ගේ දෝෂාරෝපණයට ද ලක්වූයේය.ජීවනී පනස් හැවිරිදි ය. දියණිය චම්පා දහඅට හැවිරිදි ය. ජීවනීට නින්දෙන් බියවී, ඇහැරීම හා ඇඟපත රුදාව වැලඳීම නිසා විවිධ ප්‍රතිකාරවලට රුපියල් ලක්ෂ විස්සකට වඩා වැය කළත් සුවයක් නොවීය. මේ අම්මාටත් දුවටත් පියාගේ මියගිය මෑණියන් ආරූඪ වී ලෙඩ කරන බව පවසති. දුවට මියගිය ආච්චි ආරූඪ වූ විට ජීවනීට එළව එළවා පහර දෙන්නීය. සිරිසේනට ව්‍යාපාර ගණනාවක් ඇත. ලොරි රථ දහසයකි, ඇඟලුම් හල්වල සේවක සේවිකාවන් ප්‍රවාහනයට යෙද වූ බස් රථ විස්සකි, මේ කෝටිපතියාගේ මුදල්වලටවත්, වෛද්‍ය ප්‍රතිකාරවලටවත් සුවපත් කළ නොහැකි වූ බිරිය හා දියණිය අවසානයේ “සිළුමිණ” පත්‍රයේ පළවන ‘පියවි ඇසින් ඔබ්බට’ විශේෂාංගයේ සඳහන් ඇතුල්කෝට්ටේ ගුප්ත ගවේෂණ මධ්‍යස්ථානය කරා කැඳවා ගෙන ගියහ.එහි දී ගවේෂකවරයා ශක්ති කිරණ එල්ල කරන විට ජීවනීත් චම්පාත් සිහිසුන්ව වැටුණි. දින විසි එකක් ගමේ පන්සලේ දී බෝධි පූජා පවත්වා නැවත එන්නැයි උපදෙස් ලැබුණි.ඊළඟ දිනයේ සිරිසේනත්, ජීවනීත්, චම්පා දුවත් සමඟ ජීවනීගේ අම්මාත් අක්කාත් පැමිණියහ. එහෙත් ගවේෂණය සඳහා සිරිසේනත්, බිරියත්, දුවත් පමණක් ප්‍රතිකාර කාමරයට ගත් අතර අනිත් දෙදෙනාට පිට වෙන්නට නියම කළේය. එදින ජීවනී ආවිෂ්ට වූවාය. ගවේෂකවරයා ප්‍රශ්න කළේය.“කවුද මේ ශරීරයට රිංගා ගෙන ඉන්නෙ?”“මම කමලාවතී”“කවුද මේ කමලාවතී කියන්නෙ?”“මේ ගෑනිගෙ නැන්දම්මා” යි කී භූතාත්මය ගවේෂකවරයාගේ දෙකකුල් අල්ලා ගෙන අඬන්නට වූවාය. “අනේ බලන්නකො මහත්තයා මට වෙච්ච දේ” යි නැවතත් කීවාය. ගවේෂකවරයා නැවත ප්‍රශ්න කළේය.“ඇයි මේ ලේලිට කරදර කරන්නෙ?”“මම මේකිත් එක්ක තරහයි. මං පළිගන්නවා.”“ලේලිත් එක්ක තරහයි කියමුකෝ, ඇයි මේ මිනිපිරීට හිරිහැර කරන්නෙ?”“ඇනේ නෑ. මේ දැරිවිට මම අබමල් රේණුවක වරදක් කරන්නේ නෑ. මේ දැරිවි හදාවඩා ගත්තෙත් මමනෙ?”“පුතා?”“මතක් කරන්න එපා. ගෑනිට බයේ හැම දේකට ම නිශ්ශබ්දව ඉන්නවා.”“ඒත් ඉතින් තමන්ගෙ පුතා නේද?”“ඔව් මහත්තයා සිරිසේන පුංචි කාලෙම තාත්තා මළා. මම අනුන්ගෙ කිරි කපලා මූව හදා වඩාගත්තේ. මූ පරණ යකඩ එකතු කරලා විකුණන්න පටන් ගත්තා. ඔය අතරෙ මට ලොතරැයියක් ඇදුණා. මම ඒකත් පුතාට දුන්නා. ඊට පස්සෙ තවත් දියුණු වුණා. පුතා දියුණු වෙනකොට මම කොයිතරම් සතුටු වුණා ද? ඒ අතරෙ මූ වැල්ලෙ ගෑනියක් එක්ක යාළු වුණා. උන්ට වැසිකිළියක්වත් තිබුණෙ නෑ. තාත්තා වැල්ලෙ කසිප්පු වික්කා. අපි වැදගත් අය. මම ඒ සම්බන්දෙට විරුද්ධ වුණා. ඒත් මූ මේකිගෙ ලස්සනට වහ වැටිලා කසාද බැන්දා. ඒත් කමක් නැහැ කියලා මේකිට මගේ දුවෙකුට වගේ මම සැලකුවා. ඒත් මේකි මට වෙනස්කම් කළා. ඒ මදිවට ඒකිගෙ අම්මවත් ගෙන්නා ගෙන මට පේන්නත් එක්ක ඒ ගෑනිට ඉහළින් සැලකුවා. මට හරියට කෑම ටිකවත් දුන්නේ නෑ. අන්තිමට බැරිම තැන “පුතේ මාව කොහේ හරි ගිහින් දාපං” කියලා පුතාට කිව්වා.ඒ පාර පුතා මගේ වැඩට වැඩකාරියක් ගෙනත් දුන්නා. ලේලි ඒ වැඩකාරිට මගේ වැඩ කරන්න දුන්නේ නෑ. ඒකිගෙ වැඩ කරවා ගත්තා. මට අංශබාධය හැදිලා එක්තැන් වුණා ම පුතා බොරැල්ලේ නර්සින් හෝම් එකක මාව නතර කළා. මම එහේදි මැරුණා. මගේ පුතාට ලොරි දාසයක් තියෙනවා. බස් විස්සක් තියෙනවා. පරණ යකඩ ඉන්දියාවට යවනවා. මගේ පුතා කෝටිපතියෙක්, මේකිගෙ හිතේ මේවා වැල්ලෙන් ගෙනාපු ඒවා කියලා. මගේ මිනියවත් ගෙදරට ගේන්න පුතාට ඉඩ දුන්නෙ නෑ. හත් දවසෙ තුන්මාසෙ පින්කම්වත් හරියට කළේ නෑ. පන්සලට දානෙ ටිකක් ගිහින් දුන්නා විතරයි. මම මේකිගෙන් පළිගන්නවා. මට කරපු අසාධාරණකම්වලට. මේකිගෙන් පළිගන්න එක සාධාරණ නැද්ද මහත්තයා” යි කමලාවතීගේ භූතාත්මය කීවාය. සිරිසේනත් දියණියත් මේ සියල්ල අසා සිටියහ.මෙය අසා සිටි දියණිය ගවේෂකවරයා ඇමතුවාය. “අනේ අයියේ! ආච්චි ඔය කියන දේවල් ඔක්කොම ඇත්ත. ආච්චි අම්මා හරිම හොඳයි. මාව හැදුවෙත් ආච්චි. ඒත් අම්මා ආච්චිට කන්නවත් දුන්නේ නෑ. අම්මගෙ අසාධාරණකම්වලට තාත්තා නිශ්ශබ්දයි. මට ඉගෙනීමත් එපා වුණා. මම නේපාල් රටේ වෛද්‍ය විද්‍යාලයට තේරුණා. මම ඒත් ගියේ නෑ තරහටම, මට අම්මට ගහන්නමයි හිත. මට ඇති අමනුෂ්‍ය දෝෂයක් නෑ. මට මානසික ප්‍රතිකාරත් අරන් දුන්නා. මම ඒත් බෙහෙත් බිව්වෙ නෑ. මට අම්මාව පේන්න බෑ ආච්චිට කරපු අසාධාරණවලට. මට ඇති ලෙඩක් නෑ. අම්මා හොඳ නෑ. අම්මගෙ අම්මත් හොඳ නෑ. ආච්චි අමාරුවෙන් හදාවඩා ගන්න තාත්තා, අමාරුවෙන් ගොඩ නඟා දුන්නු දේපළ. අන්තිමට ආච්චිගෙ මිනියවත් ගෙදරට ගේන්න දුන්නෙ නෑ” යි තරහෙන් කීවාය.ප්‍රතිකාර කාමරයෙන් පිටත සිටි ජීවනීගේ අම්මා ද අක්කාව ද ප්‍රතිකාර ස්ථානයට කැඳවීය. ගවේෂකවරයා නැවත භූතාත්මය ඇමතීය.“හොඳයි ඔබට තවත් කියන්න දෙයක් තියෙනවානම් කියන්නැÓයි භූතාත්මයට කීවේය.“තවත් මොනව ද මහත්තයා මගේ දෑතෙ හයියෙන් හදාවඩා ගත්ත පුතා, මට ඇදුණු ලොතරැයියෙන් දියුණු වුණ පුතා. නොගැළපෙන තැනකින්, රූපෙට වශී වෙලා මේකිව අරගෙන ආවා. මුලදි මම විරුද්ධ වුණත් ගෙදරට ගෙනාවට පස්සෙ මම කිසිම වෙනස්කමක් කළේ නෑ. මගේ ම දුවක් වගේ බාර ගත්තා. චම්පා දුවව හැදුවෙ කවුද? අම්මා විලාසිතා කරද්දි මමයි හදාවඩා ගත්තේ. කැත කුණු අත ගෑවේ, ඒවා ඔක්කොම අමතක කරලා මම අසනීප වුණාම කන්න ටිකවත් දුන්නෙ නෑ. ඉක්මනින් මරා ගන්න හිතලා, මම පළිගත්තා. දූ ලව්වා ම ගැහැව්වා. මම තවත් පළිගන්නවා” යි කීවාය.ගවේෂකවරයා භූතාත්මය ඇමැතීය. “ඔබ තුමිය උත්තම කාන්තාවක්. දිරිය මවක්, ස්වාමියා මළාට පස්සේ දුක් විඳල හරියට කුසට අහරක් නොගෙන පුතාව හැදුවා. තමන්ට ඇදුණු ලොතරැයිය සම්පූර්ණයෙන්ම පුතාගෙ යහපතට පිරිනැමුවා. මිනිපිරීව ආදරෙන් හැදුවා. ඔබතුමිය ළඟ පාරමිතා ගුණ පිවිතුරු ගුණ තිබුණා. ලේලි වැරැදියි, මේ උගත් දියණිය පවා පිළිගන්නවා. මේ වගේ වසල ගති ඇති ගැහැනියක් නිසා ඔබේ පිවිතුරුකම නැතිකර ගන්න එපා. ඔබ දැන් කමලාවතී නොවෙයි, දැන් කමලාවතී මැරිලා. ඔබ වෙනත් භවයක වෙනත් කෙනෙක්, මේ වගේ වසල ගති ඇති අය ඉන්න පළාතක ඉන්න එපා. ඔබේ උත්තම ගතිගුණ දියුණු කැරගෙන දිව්‍ය ලෝකයකට යන්න. මම පුතාට කියන්නම් ගෙදර හොඳ දානයක් දී පින් අනුමෝදන් කරන්න කියලා. ඒ පින් අනුමෝදන් වෙලා අනුරාධපුරයට යන්න. ගිහින් සිද්ධස්ථානවල සිදුකරන පින් දහම්වලට අත හිත දී සාදු කියා පින් රැස් කරන්නැ” යි කීවේය.“හොඳයි මහත්තයා. මට තේරෙනවා. මම කැමතියි”ඊළඟට ජීවනීගේ ශරීරයෙන් භූතාත්මය ඉවත් කළ ගවේෂකවරයා ඇය ඇමතුවේය. “කෙනෙක් උපතින් වසලයෙක් වෙන්නේ නෑ. බ්‍රාහ්මණයෙක් වෙන්නෙත් නෑ. ඒකයි බුද්ධ දේශනය, ඒත් මේ වගේ උතුම් අම්මා කෙනෙකුට නොසලකා හැරපු එක මහා වසල වැඩක්. තමුන්ගෙ අම්මාට මේ බෑණා එහෙම කළොත් තමුන් ඒකට සතුටු ද? දැන් ඔය විඳින්නේ තමුන් කළ අකුසලයට විපාක. කවදා හරි තමුන්ටත් ලේලි කෙනෙකුගෙන් හෝ බෑණා කෙනෙකු ගෙන් ඒ ටික අනිවාර්යයෙන්ම සිද්ධ වෙනවා. තමුන්ගෙ අම්මාත් ඒ වගේ ම අම්මා කෙනෙක්. දුවට හොඳ නරක උගන්නලා නැහැ. වරදට පොලඹවලා ඒ මැරිච්ච අම්මාගේ පින්තූරයක්වත් හොයා ගෙන උදේ හවස වැඳලා සමාව ගන්න. ඒ වගේ ම මේ සිරිසේනටත් උදේ හවස වැඳලා සමාව ගන්න. තමුන් ඔය සැප විඳින්නේ ඒ මැරුණු අම්මා ගොඩ නගපු දේවලින්, නැත්නම් ශාප වෙනවා. දුක් විඳලයි මැරෙන්න වෙන්නේ. ගෙදර දෙන දානය හොඳට දෙන්න ඕනෑ” යි අවවාද කළේය.ඊළඟට සිරිසේන ඇමතුවේය, “තමුන් පුදුම පිරිමියෙක්, කාටවත් වරදක් නොකරන යහපත් කෙනෙක් වුණත් බිරියට බයේ නිශ්ශබ්දව හිටපු එක වැරැදියි. බලන්න මේ දුවට කොයි තරම් හොඳට හොඳ නරක තේරෙනවා ද? පිරිමියෙක් වුණාම කෙළින් ඉන්න ඕනෑ. ඇත්තටම මම මේ ප්‍රතිකාරය කළේ දුගතිගාමීව දුක් විඳින මැරිච්ච අම්මාව ඒ දුකින් මුදවන්නයි. මේ දුවව සුවපත් කරන්නයි. ගෙදර සාංඝික දානයක් දී අම්මාට පින් අනුමෝදන් කැර නැවත එන්නැ” යි සිරිසේනට කීවේය.දානයෙන් පසු ඔවුහු නැවත පැමිණියහ. කලින් පැවැති රෝගාබාධ හා සිහිනෙන් බියවීම් සම්පූර්ණයෙන් සුවපත් වූ බව පැවසූ ජීවනී තමන්ට ආරක්ෂක යන්ත්‍රයක් අවශ්‍ය බවත්, ඒ සඳහා රුපියල් ලක්ෂ දහයක් ගෙවන්නට සූදානම් බවත් ගවේෂකවරයාට කීවේය.“බැහැ බැහැ තමුන් වගේ කෙනෙකුට ලක්ෂ දහයකට නොවෙයි කෝටි දහයකටවත් ඒ වගේ ආරක්ෂාවක් දාන්නේ නෑ. තමුන්ගේ වැරැදි චර්යාවන් අත්හරින්න. ස්වාමියාට ගරු කරන්න. නිතර බෝධි පූජාවලට යන්න. පන්සිල් රකින්න, පෝයට සිල් සමාදන් වෙලා මැරුණු නැන්දම්මාට පින් දෙන්න, එතකොට බය වෙන්න දෙයක් නෑ. ආරක්ෂා අවශ්‍ය නෑ. ධම්මෝ හවේ රක්ඛති ධම්මචාරි, ධර්මයේ හැසිරෙන අය ධර්මය විසින් රකිනු ලබයි, යන්ත්‍ර අවශ්‍ය නෑ, තමුන්ගෙ චර්යාවන් හරියන තුරු ඔය අම්මාව ගෙදරට ගෙන්න ගන්න එපා. හොඳ නරක දන්නෙ නැත්නම් මේ දුවගෙන් අහගන්න. වැරැදි වැඩ කළොත් ආයෙත් දඬුවම් ලැබේවි. නැවත භූත බලපෑම් ලැබේවි” යැයි අවවාද කළේය.මතුගම මහින්ද විජේතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>07</day>
    </date>
    <link>http://www.silumina.lk/2014/09/07/_art.asp?fn=aa1409071</link>
    <topic>ඌවේ භීෂණයක් ගැන කතා කරන්නේ විපක්ෂයේ පරාජය වහගන්නයි</topic>
    <author/>
    <content>ඌවේ මැතිවරණයට සම්බන්ධව පොලීසියට ලැබී ඇති පැමිණිලිවලින් බොහොමයක් ප්‍රචාරක පුවරු කඩා බිඳ දැමීම කොඩිවැල් කැපීම් හා බැනර් ඉවත් කිරීම වැනි සිද්ධි බවත් මෙවන් තත්ත්වයක් මැද ඌවේ භීෂණයක් ඇති බවට විපක්ෂය ප්‍රචාරයක් ගෙනියන්නේ මේ ඡන්දයෙන් සන්ධානය ලබන අතිවිශිෂ්ට ජයග්‍රහණය හෑල්ලුවට ලක් කිරීමට බවත් රජයේ ප්‍රකාශකයෙක් පැවැසීය.පොලීසියට ලැබී ඇති මැතිවරණ පැමිණිලිවලින් මැතිවරණ නීති කඩකිරීම පිළිබඳව ලැබී ඇත්තේ එක පැමිණිල්ලක් බව ද පොලිස් මාධ්‍ය ප්‍රකාශක කාර්යාලය කියයි.මේ අතර පොලීසියට ලැබී ඇති සියලුම පැමිණිලි පිළිබඳව පරීක්ෂණ පවත්වන ලෙස මහින්ද රාජපක්ෂ ජනාධිපතිතුමා පොලිස්පති එන්. කේ. ඉලංගකෝන් මහතාට උපදෙස් දී ඇත.ලියාපදිංචි නොකළ සියලු මැතිවරණ කාර්යාල ගලවා ඉවත් කිරීම් පිළිබඳව පැමිණිලි ඉදිරිපත් කර ඇතත් ලියාපදිංචි නොකළ මැතිවරණ කාර්යාල පවත්වාගෙන යාමට මැතිවරණ නීති අනුව ඉඩ දිය නොහැකි බව පොලීසිය කියයි.ඇතැම් මැතිවරණ නීරීක්ෂණ කණ්ඩායම් මැතිවරණ පැමිණිලි වැඩියෙන් පෙන්වීම සඳහා තමන්ට දුරකථනයෙන් ලැබෙන පැමිණිලි පවා මැතිවරණ පැමිණිලි ලෙස පෙන්වා දෙමින් සිටින බව ද ඌවෙන් වාර්තා වේ.ඌව පළාත් සභා ඡන්දයේදී ලැබී ඇති මැතිවරණ පැමිණිලි 43 න් 40 ක්ම සුළු පැමිණිලි බව පොලීසිය කියයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>07</day>
    </date>
    <link>http://www.silumina.lk/2014/09/07/_art.asp?fn=aa1409072</link>
    <topic>ඌවට සිදු වූ අසාධාරණකම් නිවැරැදි කරනවා</topic>
    <author/>
    <content>ජනපතිඅධිරාජ්‍යවාදීන්ට විරුද්ධව නැඟී සිටීම හේතුවෙන් ඉතිහාසයේ පටන් ඌවට සිදු වූ අසාධාරණය නිවැරැදි කිරීම සඳහා රජය එහි දැවැන්ත සංවර්ධන වැඩපිළිවෙළක් ක්‍රියාවට නංවා ඇති බව මහින්ද රාජපක්ෂ ජනාධිපතිතුමා පැවැසීය.සංවර්ධනය සමඟ ඉදිරියට යමින් නැඟී එන ආර්ථිකයේ කොටස්කරුවන් බවට අපේ දරුවන් පත් කළ යුතු බව ද ජනාධිපතිතුමා කීය.ජනාධිපතිතුමා මේ බව ප්‍රකාශ කළේ සෙවණගල අධ්‍යාපන කලාපයේ පාසල් කිහිපයක  ඉදිකෙරුණු මහින්දෝදය තාක්ෂණික විද්‍යාගාර සිසු අයිතියට පවරා දෙමිනි. වරාය, ගුවන් තොටුපළ සමඟ අනාගතයේ දී මේ මහා රුහුණ ද ආර්ථික මධ්‍යස්ථානයක් ලෙස ගොඩනැ‍ඟෙන බව මෙහිදී පෙන්වා දුන් ජනාධිපතිතුමා ඉන් ප්‍රයෝජන ලබා ගැනීමට දරු පිරිස  සූදානම් කරන ලෙස ද ඌවේ ජනතාවට පැවැසීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>07</day>
    </date>
    <link>http://www.silumina.lk/2014/09/07/_art.asp?fn=aa1409073</link>
    <topic>තමිල්නාඩු කොටි හිතවාදී පක්ෂ ටීඑන්ඒ විරසකයක</topic>
    <author>ටී.චන්ද්‍රසේකර</author>
    <content>ටී.චන්ද්‍රසේකරඋතුරේ වාර්ගික අර්බුදය සම්බන්ධයෙන් මින් මතුවට දෙමළ ජාතික සන්ධානය සමඟ සාකච්ඡා නොකිරීමට තමිල්නාඩුවේ කොටි හිතවාදී දේශපාලන පක්ෂ තීරණය කර තිබේ.එම දේශපාලන පක්ෂ එවැනි තීරණයක් ගැනීමට හේතුවී ඇත්තේ දෙමළ ජාතික සන්ධානය වෙනම ඊළාම් රාජ්‍යයක් සංකල්පයෙන් ඉවත්වීම නිසාය.මේ පිළිබඳව දෙමළ ජාතික සන්ධානය  දැඩි දෝෂ දර්ශනයට ලක් කළ ලෝක දෙමළ සංවිධානයේ නායක පී.නැදුමරන් ප්‍රකාශ කර ඇත්තේ දෙමළ ජාතික සන්ධානය ශ්‍රී ලංකාවේ දෙමළ ජනතාවගේ එකම නියෝජිතයා ලෙස පිළිනොගන්නා බවත්, ඔවුන් මේ අර්බුදයේ දී ජනතාව පාවාදුන් බවත්ය.දෙමළ ජාතික සන්ධානයේ නායක ආර්.සම්බන්ධන් ඇතුළු නියෝජිත කණ්ඩායම නවදිල්ලියේ දී ඉන්දීය අගමැතිවරයා හමුවී සාකච්ඡා කිරීමේ දී ඉන්දීය අගමැති නරේන්ද්‍ර මෝදි ප්‍රකාශ කර ඇත්තේ ශ්‍රී ලංකාවේ වෙනම ඊළාම් රාජ්‍යයක් ඉල්ලන ප්‍රතිපත්තියෙන් දෙමළ ජාතික සන්ධානය වහා ඉවත්විය යුතු බවත් ඉන්දීය රජය කිසිදු අවස්ථාවක එවැනි ප්‍රතිපත්තියකට සහාය  නොදෙන බවත්ය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>07</day>
    </date>
    <link>http://www.silumina.lk/2014/09/07/_art.asp?fn=aa1409074</link>
    <topic>අපට සීෂෙල්ස් රැකියා රැසක්</topic>
    <author>තාරක වික්‍රමසේකර</author>
    <content>තාරක වික්‍රමසේකරශ්‍රී ලාංකිකයන් දසදහසකට පමණ සීෂෙල්ස් රාජ්‍යයේ සංචාරක ක්ෂේත්‍රයේ හා ඉදිකිරීම් ක්ෂේත්‍රයේ රැකියා ලැබෙන අවබෝධතා ගිවිසුමකට අස්සන් තබා ඇතැයි අ‍ායෝජන ප්‍රවර්ධන අමාත්‍ය ලක්ෂ්මන් යාපා අබේවර්ධන මහතා පවසයි.සංචාරක ක්ෂේත්‍රයේ රැකියාවකින් ලක්ෂ දෙකකට අධික මාසික වැටුපක් උපයා ගත හැකි අතර සීෂෙල්ස්හි ඉදිකිරීම් අංශයේ කොන්ත්‍රාත් රැසක් මෙරටට ලබා දෙනු ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>07</day>
    </date>
    <link>http://www.silumina.lk/2014/09/07/_art.asp?fn=aa1409075</link>
    <topic>ඌවේ එජාප-එජාප ගැටුමට හයක් අධිකරණයට</topic>
    <author>දයා ඩී. ෆොන්සේකා</author>
    <content>දයා ඩී. ෆොන්සේකාඑක්සත් ජාතික පක්ෂයේ ඌව පළාත් සභා අපේක්ෂක හා දිස්ත්‍රික් සංවිධායක අජිත් කරුණාධාර ජයසූරිය හෙවත් සම්පත් ජයසූරිය ගේ පුතු වන 26 හැවිරිදි තරිඳු සම්පත් ජයසූරිය මහතාට එක්සත් ජාතික පක්ෂයේ ම තිස්ස කුට්ටි ආරච්චි මහතාගේ කණ්ඩායමක් විසින් පසුගිය 3 දා දහවල් හිසට හා උරහිසට පිහියෙන් ඇන තුවාල සිදුකිරීම නිසා මොනරාගල රෝහලට ඇතුළත් කරනු ලැබ ප්‍රතිකාර ලබමින් සිටී.ඒ පිළිබඳව මේ වනවිට පවත්වන පොලිස් පරීක්ෂණ අනුව එක්සත් ජාතික පක්ෂයේ ම තවත් පළාත් සභා අපේක්ෂකයෙකු වන තිස්ස කුට්ටි ආරච්චි මහතාගේ ආධාරකරුවන් 6 දෙනෙකු මොනරාගල පොලීසිය විසින් අත්අඩංගුවට ගෙන පසුගිය සිකුරාදා උසාවියට ඉදිරිපත් කිරීමට නියමිතව තිබිණි.ඒ පිළිබඳව මුලින්ම අත්අඩංගුවට ගෙන ඇත්තේ සම්පත් උදයකුමාර වන අතර ඔහු 9 වැනිදා දක්වා රක්ෂිත බන්ධනාගාරගත කර ඇත. අනතුරුව 4 වැනිදා සවස එඩ්වඩ් ගරිලිම් ජනකතිලක, ඒ.එච්.එම්. අසංක සඳරුවන්, කේ.ඒ. සමරකෝන්, ආර්.ඒ. ලලිත් පුෂ්ප කුමාර, ආර්.එච්. දිලීප ලක්රුවන් යන පස්දෙනා අත්අඩංගුවට ගෙන උසාවියට ඉදිරිපත් කිරීමට නියමිතව තිබිණි. තරිඳු සම්පත් ජයසූරිය මහතා මොනරාගල මහජන බැංකුවේ සිට පිටවෙද්දී ඩිපෙන්ඩර් රථ දෙකක ආ පිරිස මඟ හරස්කොට එම මහතාට පහර දුන් බව කියති.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>07</day>
    </date>
    <link>http://www.silumina.lk/2014/09/07/_art.asp?fn=aa1409076</link>
    <topic>අයිටීඑන් සභාපති අනුර සිරිවර්ධන</topic>
    <author/>
    <content>කර්මාන්ත හා වාණිජ කටයුතු අමාත්‍යාංශයේ ලේකම් අනුර සිරිවර්ධන මහතා ස්වාධීන රූපවාහිනි සේවයේ සභාපතිවරයා වශයෙන් මහින්ද රාජපක්ෂ ජනාධිපතිතුමා විසින් පත් කර තිබේ.සිරිවර්ධන මහතා මීට පෙර ද ස්වාධීන රූපවාහිනි සේවයේ සභාපතිවරයා වශයෙන් කටයුතු කරමින් එම රූපවාහිනි ආයතනයේ උන්නතියට විශාල සේවාවක් කර ඇත.ස්වාධීන රූපවාහිනි සේවයේ සභාපති තනතුරට අමතරව ඒ මහතා වාණිජ කටයුතු අමාත්‍යාංශයේ ලේකම් පදවිය ද හොබවනු ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>07</day>
    </date>
    <link>http://www.silumina.lk/2014/09/07/_art.asp?fn=aa1409077</link>
    <topic>යුද යානාවලට රොබෝ නියමුවන්</topic>
    <author>අරුණි මුතුමලී</author>
    <content>අරුණි මුතුමලීඇමෙරිකාවේ යුද ගුවන් යානා සඳහා මිනිස් නියමුවන් වෙනුවට රොබෝ නියමුවන් හඳුන්වා දී ඇත.පෙන්ටගනය 2030 වන විට මේ රොබෝවරු සහිත සටන් ජෙට් යානා කරළියට ගෙන ඒමට සැලසුම් කර තිබේ. ඒවා මෙහෙයවීම පාලනය හා ගොඩබෑම ආදිය පරිගණක මඟින් කළ හැකි ආකාරය පිළිබඳ ඇමෙරිකානු නාවික හමුදාව හා ගුවන් හමුදාව අවධානය යොමු කරමින් සිටී.මේ ඇමෙරිකානු ගුවන් හමුදා සටන් යානා F-x ලෙස ද නාවික හමුදා සටන් යානා F/A - xx ජෙට්‍ ලෙස ද නම් කර තිබේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>07</day>
    </date>
    <link>http://www.silumina.lk/2014/09/07/_art.asp?fn=aa1409078</link>
    <topic>ජපන් අගමැති අද එයි</topic>
    <author/>
    <content>ජපන් අග්‍රාමාත්‍ය ෂින්ෂෝ අබේ මහතා ශ්‍රී ලංකාවේ සංචාරයක් සඳහා අද (7) පෙරවරුවේ ශ්‍රී ලංකාවට පැමි‍ණේ.මහින්ද රාජපක්ෂ ජනාධිපතිතුමා ජපානයේ සිදු කරන ලද සංචාරයකදී කරන ලද ආරාධනාවක් අනුව මෙරට නිල සංචාරයකට සහභාගි වන ජපන් අග්‍රාමාත්‍යවරයා කටුනායක ගුවන්තොටුපළේ දී හරසරින් පිළිගැනීමෙන් අනතුරුව එතුමාගේ ප්‍රධානත්වයෙන් කටුනායක ගුවන්තොටුප‍ෙළ් නව පර්යන්තය ඉදිකිරීමේ කටයුතු ද ආරම්භ කිරීමේ අවස්ථාවට ද සහභාගි වේ.ජපන් අග්‍රාමාත්‍යවරයා අද ශ්‍රී ජයවර්ධනපුර පාර්ලිමේන්තුවේ නිරීක්ෂණ චාරිකාවකට ද සහභාගි වෙයි.මෙදින පාර්ලිමේන්තුවේ දී ජපන් අග්‍රමාත්‍යවරයා පිළිගැනීම කථානායක චමල් රාජපක්ෂ මහතා ප්‍රමුඛ පාර්ලිමේන්තුවේ මැති ඇමැතිවරුන්ගේ සහභාගිත්වයෙන් පැවැත්වේ. විපක්ෂ නායක රනිල් වික්‍රමසිංහ මහතා ප්‍රමුඛ විපක්ෂයේ මන්ත්‍රීවරු ද මේ අවස්ථාවට සහභාගිවීමට නියමිතය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>07</day>
    </date>
    <link>http://www.silumina.lk/2014/09/07/_art.asp?fn=aa1409079</link>
    <topic>බිනර පෝය හෙට</topic>
    <author>රමණී සුබසිංහ</author>
    <content>රමණී සුබසිංහබිනර පුර පසළොස්වක පොහෝ දිනය හෙටට (8) යෙදී තිබේ.හෙට පූර්ව භාග 05.04 ට පොහොය ලබන අතර 09 අඟහරුවාදා පූර්ව භාග 7.10 ට පොහොය ගෙවේ. සිල් සමාදන් වීම 08 වැනි සඳුදාය.භික්ෂුණි ශාසනය ආරම්භ වූයේ බිනර පුන් පොහෝ දිනෙකය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>07</day>
    </date>
    <link>http://www.silumina.lk/2014/09/07/_art.asp?fn=aa14090710</link>
    <topic>රූපලාවණ්‍ය දොස්තර ගැන ‍ෛවද්‍ය සභාවට පැමිණිලි නැහැ</topic>
    <author>සුනිල් දයා අල්විස්</author>
    <content>සුනිල් දයා අල්විස්රූපලාවණ්‍ය වෛද්‍යවරයකු ලෙස ප්‍රසිද්ධියට පත්ව සිටි වෛද්‍ය නිමල් ගමගේ මහතා පිළිබඳව ශ්‍රී ලංකා වෛද්‍ය සභාවට මෙතෙක් කිසිදු පැමිණිල්ලක් ලැබී නැතැයි එහි සභාපති මහාචාර්ය කාලෝ ෆොන්සේකා පවසයි.වෛද්‍ය නිමල් ගමගේ මහතා 1983 දෙසැම්බර් මාසයේ ශ්‍රී ලංකා වෛද්‍ය සභාවේ 8069 අංකය යටතේ නිත්‍යානුකූල වෛද්‍යවරයකු වශයෙන් ලියාපදිංචිය ලබාගෙන සිටින බව ද සභාපතිවරයා කීය.වෛද්‍ය සභාව වෛද්‍යවරු ගැන පරීක්ෂා කරන කඩාපනින හමුදාවක් ලෙස ක්‍රියා නොකරන බව ද වෛද්‍ය සභාවේ ලියාපදිංචි වෛද්‍යවරයකු හෝ වෙනත් වෘත්තීය වේදියකුගේ වරදක් ගැන පරීක්ෂණයක් කළ හැක්කේ දිවුරුම් පෙත්සමක් ඉදිරිපත් කර තිබුණහොත් පමණකැයි ද ෆොන්සේකා මහතා කීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>07</day>
    </date>
    <link>http://www.silumina.lk/2014/09/07/_art.asp?fn=aa14090711</link>
    <topic>රුහුණු දනව්වට සෙත සාදන ගැටබරු රජ්ජුරු බණ්ඩාර දේව මංගල්‍යය</topic>
    <author/>
    <content>බටහිර රජ්ජුරු බණ්ඩාර පාත හාමුදුරුවෝ හෙවත් බස්නාහිර දෙවියන් හෙවත් ගැටබරු දෙවියන්ගේ අණ තෙද බල පැතිර පවතින ප්‍රදේශය ද මොරවක් කෝරළය වේ.වර්ෂයේ අගෝස්තු මාසයේ දෙවිනුවර උපුල්වන් දෙවිඳුන්ගේ වාර්ෂික පූජෝත්සවය සහ කතරගම ස්කන්ධ කුමාර දෙවිඳුන්ගේ පූජෝත්සවය අවසනින් පසු සැප්තැම්බර් මාසයට ප්‍රවේශ වීමත් සමඟ රෝහණයේ පමණක් නොව ශ්‍රී ලංකාවේ බොහෝ දුර බැහැර ප්‍රදේශවල සැදැහැවතුන්ගේ බලාපොරොත්තු තබන්නේ ඓතිහාසික කොටපොල ගැටබරු බටහිර රජ්ජුරු බණ්ඩාර දෙවිඳුන්ගේ පූජෝත්සවය වෙතය.මාතර දිසාවේ ගාල්ල දෙනියාය මාර්ගයේ මොරවක නගරය පසු කර සැතපුම් 6 ක් පමණ දුරින් දෙනියාය දෙසට පිහිටි මාර්ගයේ 47 - 48 සැතපුම් කණු අතර ගැටබරු මංසන්ධිය සහ බෝධි රාජයාණන් වහන්සේ පිහිටා ඇත.ගැටබරු රාජමහා විහාරය සහ රජ්ජුරු බණ්ඩාර මහා දේවාලය පිහිටි මහා ගල් ලෙන් පර්වතය ද එවැන්නකි. එය අපූර්ව පර්වතයකි. මොරවක් කෝරලය පැරැණි ශ්‍රී ලංකාව තුළ පැරැණි උඩරට රාජධානියට අයත් වූ ප්‍රදේශයකි. පරසතුරන්ගේ ආක්‍රමණයට ලක්ව ශ්‍රී දළදා වහන්සේ සීතාවක සිට ඇතෙකු පිට හිඳුවා වනය මැදින් මොරවක් කෝරළය පල්ලෙගම පල්ලෙකන්ද ප්‍රදේශයට වඩමවා එහි වඩා හිඳුවා රාජ්‍ය වර්ෂ 05 ක් ආරක්ෂා කළ බවට කොළවෙනිගම රාජමහා විහාරයේ නින්දගම සාක්ෂි දරයි. එය දළදා හිමි ආරක්ෂා කිරීම හේතුවෙන් විමල ධර්මසූරිය රජතුමන් විසින් පරිත්‍යාග කළ අක්කර දහස් ගණනක නින්දගමකි.පූජා නගරයක් ලෙස ද, ප්‍රසිද්ධ පෙරහරක් ලෙස ද, රජයේ නීතිගතව ඇති ගැටබරු පුරවරය හා වාර්ෂික පූජෝත්සවය මෙවර ද සැප්. 04 වැනි දින ඇරඹුණු අතර එය ලබන 10 වැනි දින දක්වා දින හතක් මුළුල්ලේ නොකඩවා පැවැත්වේ.පසුගිය 04, 05, 06 යන තෙදින පිළිවෙළින් හිඟුරුපනාගල, වරල්ල, කොස්මෝදර සිට ගැටබරු පූර්වාරාමය දක්වා පේළි පෙරහර පැවැත්වේ. අද සහ හෙට (07 හා 08) රන්දෝලි මහා පෙරහර පැවැත්වේ. හෙට (08) රාත්‍රී උඩ මළුවෙන් ඇරැඹෙන දේව තොවිලය 10 වැනි දින අලුයම ගිනි පෑගීමෙන් සහ එදින දහවල දේව දානය පිරිනැමීමෙන් අවසන් වේ. උත්සවය පැවැත්වෙන දින හත පුරා ප්‍රදර්ශනය වන දර්ශනීය තොරණකි. එම තොරණ ශ්‍රී ලංකා යුද හමුදාව මඟින් ඉදිකර ඇත.මෙම සියලු කටයුතු ගැටබරු රාජමහා විහාරාධිපති දක්ෂිණ ලංකාවේ ද්විතික සංඝනායක ධර්ම කීර්ති ශ්‍රී රතනපාල ගෞරව ශාස්වේදී පණ්ඩිත බෙරලපනාතර චන්දවිමල ස්වාමින් වහන්සේගේ අනුශාසකත්වයෙන් සහ අතිගරු ජනාධිපතිතුමාගේ පාර්ලිමේන්තු කටයුතු පිළිබඳ ලේකම් කුමාරසිරි හෙට්ටිගේ මහතාගේ ප්‍රධාන සංවිධායකත්වයෙන් ගැටබරු ඇසළ උත්සව සංවිධාන කමිටුව මඟින් සිදු කෙරේ.මෙවර රන්දෝලි මහා පෙරහර සඳහා උඩරට සබරගමු ඌව පහතරට නැටුම් සම්ප්‍රදායේ නැටුම් අංග අලි ඇතුන් ඇතුළු අංග රැසකින් විචිත්‍රවත් කිරීමට බස්නායක නිලමේ ප්‍රධාන පෙරහර කමිටුව කටයුතු සංවිධානය කරයි. බැතිමතුන්ගේ ආරක්ෂාව ප්‍රවාහනය සෞඛ්‍ය සනීපාරක්ෂණ පහසුකම් අදාළ රාජ්‍ය අංශ මඟින් සංවිධානය කෙරේ.ආචාර්ය කිරින්දේ ආනන්ද හිමි ගැටබරු රාජමහා විහාර කෘත්‍යාධිකාරී හා උත්සව සංවිධාන කමිටුවේ ප්‍රධාන ලේඛකාධිකාරීකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>07</day>
    </date>
    <link>http://www.silumina.lk/2014/09/07/_art.asp?fn=aa14090712</link>
    <topic>ඌව හදන්න රුපියල් කෝටි 20000යි සුළු හා මහා පරිමාණ ව්‍යාපෘති 150000යි</topic>
    <author>නිහාල් පී.අබේසිංහ ඌවේ සංචාරයකින් පසු</author>
    <content>නිහාල් පී.අබේසිංහ ඌවේ සංචාරයකින් පසුඌව පළාතේ ජනතාවගේ ජන ජීවිතය උසස් කිරීම සඳහා පසුගිය වසර 5ක කාලය තුළ හා මේ වසර වෙනුවෙන් මධ්‍යම රජය හා ඌව පළාත් සභාව රුපියල් කෝටි 20000ක් පමණ වැය කර නව සංවර්ධන ව්‍යාපෘති 150000ක් පමණ ක්‍රියාවට නංව‍ා තිබේ.උමා ඔය බහුකාර්ය යෝජනා ක්‍රමය, ඌව උදානය විදුලි යෝජනා ක්‍රමය, නව ජල ව්‍යාපෘති, මාර්ග ව්‍යාපෘති ඇතුළු මහා පරිමාණ ව්‍යාපෘති 200ක් පමණ හා ග්‍රාමීය සංවර්ධන ව්‍යාපෘති 130000ක් පමණ මේ යටතේ ක්‍රියාවට නංවා ඇති බව අප එහි කළ සංචාරයකදී පැහැදිලි විය.ඒ අනුව පළාතේ පානීය හා වාරි ජල ගැටලු විසඳීම පිණිස නව පානීය ජල ව්‍යාපෘති 15ක් හා නව නළ ළිං 100ක් ඉදිකිරීම පිණිස රුපියල් කෝටි 5100ක් පමණ වැය කරයි. ඊට අමතරව බදුල්ල දිස්ත්‍රික්කයේ අලුත් වැව් 100ක් ඉදිකිරීම දැන් සිදු කෙරේ. මුළු ඌව පළාතේම වාරිමාර්ග ව්‍යාපෘති 422ක් ක්‍රියාත්මක බව ඌව වාරිමාර්ග දෙපාර්තමේන්තුව පවසයි.උමා ඔය බහුකාර්ය ව්‍යාපෘතිය රුපියල් කෝටි 8000ක වියදමින් ඌව පළාතේ බදුල්ල මොනරාගල දිස්ත්‍රික්ක දෙකේම ක්‍රියාත්මකය. ඉන් පුද්ගලයන් ලක්ෂ 5කට සෙත සැලසේ.මීට අමතරව නව ප්‍රධාන මාර්ග 32ක්, අලුත් පාලම් 15ක් ඌව පළා‍තේ ඉදිකරනු ලැබේ. මේ සඳහා රුපියල් කෝටි 3600ක් වැය කරයි. සියලු මාර්ග පුළුල් කර කාපට් අතුරා පූර්ණ සංවර්ධනයට පක් කෙරෙන බව ඌව හිටපු ප්‍රධාන අමාත්‍ය ශෂීන්ද්‍ර රාජපක්ෂ මහතා පවසයි.ඌව උදානය යටතේ ඌව පළා‍තේ පවුල් 26000කට පසුගිය කාලයේ විදුලිය ලබා දී තිබේ. ඒ සඳහා රුපියල් කෝටි 500ක් පමණ වැය කර ඇත.පසුගිය වසර 5 ඇතුළත හා මේ වසරේදී ග්‍රාමීය සංවර්ධන ව්‍යාපෘති 120000ක් පමණ රුපියල් කෝටි 2500ක පමණ වියදමින් ක්‍රියාත්මක කර ලක්ෂ 7ක පමණ ජනතාවකට සෙත සලසා තිබෙන බව ද ශෂීන්ද්‍ර රාජපක්ෂ මහතා කියයි.මේ අතර පළාතට නව මහින්දෝදය තාක්ෂණික විද්‍යාගාර හා මහින්දෝදය ද්විතියක පාසල් 88ක් ඉදිකරනු ලැබේ. මුළු වැඩ සටහනට රුපියල් කෝටි 400ක් පමණ වැය කරනු ලැබේ. මීට අමතරව සෞඛ්‍ය සංවර්ධනය, ක්‍රීඩා කටයුතු සංවර්ධනය, විදේශ රැකියා ප්‍රවර්ධන කටයුතු, පොල් සංවර්ධන කටයුතු ආදී විෂයයවලට සම්බන්ධව සංවර්ධන ව්‍යාපෘති රැසක් ද ඌව පළා‍ත ඇතුළත ක්‍රියාවට නංවා තිබේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>07</day>
    </date>
    <link>http://www.silumina.lk/2014/09/07/_art.asp?fn=aa14090713</link>
    <topic>වියතුන් 75 දෙනකු සම්මාන ලබන කැලණිය සරසවි සම්භාවනා උලෙළ</topic>
    <author>මහාචාර්ය මාපා තිලකරත්න</author>
    <content>කැලණිය විශ්වවිද්‍යාලයේ ආරම්භය සනිටුහන් කෙරෙන්නේ පෑලියගොඩ විද්‍යාලංකාර පිරිවෙන හා අනුබද්ධවය. පූජ්‍ය රත්මලානේ ශ්‍රී ධර්මාලෝක නාහිමියන් විසින් 1875 දී විද්‍යාලංකාර පිරිවෙන පිහිටුවන ලදී. එවක පටන් ශතවර්ෂාධික කාලයක් තුළ ප්‍රාචීන භාෂා ශාස්ත්‍රාධ්‍යයන කාර්යයන් ප්‍රශස්තව සිදු කෙරුණු අතර 1957 අංක 45 දරන විද්‍යාලංකාර විශ්වවිද්‍යාල පනත අනුව 1959 ජනවාරි මස 01 වැනි දින ශ්‍රී ලංකා විද්‍යාලංකාර විශ්වවිද්‍යාලය ස්ථාපිත විය.මෙම විශ්වවිද්‍යාලයේ අධ්‍යාපනය ලැබ ජාතික හා ජාත්‍යන්තර මට්ටමෙන් දැනුම විස්තාරණය කොට සිදු කරන විශිෂ්ට සමාජ මෙහෙවර ඇගයීම සඳහා ප්‍රශස්ත රාජ්‍ය සේවාවන්හි නියුක්ත කැලණිය විශ්වවිද්‍යාලයීය ආදි විද්‍යාර්ථීන් අගයමින් ප්‍රසාද සම්භාවනා උලෙළක් 2014 සැප්තැම්බර් මස 13 වැනි දින මෙම විශ්වවිද්‍යාල පරිශ්‍රයේ දී පැවැත්වේ. මෙහි දී ප්‍රශස්ත රාජ්‍ය සේවාවන්හි නිරත වෙමින් කැලණිය විශ්වවිද්‍යාලයට කීර්තියක් අත්කරදෙන ජ්‍යෙෂ්ඨ රාජ්‍ය නිලධාරීන් 75 දෙනෙකු සම්භාවනාවට ලක් කෙරේ.මෙම ප්‍රසාද සම්භාවනා උලෙළේ දී උපහාර පිරිනැමීම සඳහා කැලණිය විශ්වවිද්‍යාලයෙන්ප්‍රථම උපාධිය ලබා රාජ්‍ය සේවයේ දෙපාර්තමේන්තු ප්‍රධාන තනතුර හෝ ඊට ඉහළ තනතුරු හොබවන උපහාර ලාභීන් 75 දෙනෙකු තෝරාගෙන ඇත. එම නිලධාරීන් අතර කුලපති ස්වාමීන්ද්‍රයන් වහන්සේලා 03, උපකුලපති ස්වාමීන්ද්‍රයන් වහන්සේ නමක්, ජනාධිපති මාණ්ඩලික ප්‍රධානී, තානාපතිවරු 02, කැබිනට් ලේකම්, අමාත්‍යාංශ ‍ෙල්කම්වරු 11, පළාත් ප්‍රධාන ලේකම්වරු 02, අතිරේක ලේකම් 27, දිස්ත්‍රික් ලේකම්වරු 05, පළාත් ලේකම්වරු 02, දෙපාර්තමේන්තු හා ආයතන ප්‍රධානීන් 16, අතිරේක විගණකාධිපති, ලේඛකාධිකාරි සහ කළමනාකරණ අධ්‍යක්ෂවරු 02කු උපහාර ලැබීමට නියමිතව ඇත.එහිදී රුහුණු විශ්වවිද්‍යාලයේ කුලපති පුජ්‍ය මහාචාර්ය රාජකීය පණ්ඩිත පල්ලත්තර සුමනජෝති නායක ස්වාමීන්ද්‍රයන් වහන්සේ, ශ්‍රී ජයවර්ධනපුර විශ්වවිද්‍යාලයේ කුලපති මහාචාර්ය බෙල්ලන්විල විමලරතන ස්වාමීන්ද්‍රයන් වහන්සේ, සබරගමුව විශ්වවිද්‍යාලයේ කුලපති මහාචාර්ය කුඹුරුගමුවේ වජිර ස්වාමීන්ද්‍රයන් වහන්සේ සහ පාලි හා බෞද්ධ විශ්වවිද්‍යාලයේ උපකුලපති පූජ්‍ය මහාචාර්ය ඉත්තදෙමලියේ ඉන්ද්‍රසාර ස්වාමීන්ද්‍රයන් වහන්සේ යන අය ද සම්භාවනාවට පාත්‍ර වෙති.මෙම ප්‍රසාද සම්භාවනා උලෙළ 2014 සැප්තැම්බර් මස 13 වැනි දින පෙ.ව. 9.00ට ජනාධිපති ලේකම් ලලිත් වීරතුංග මහතා‍ෙග් ප්‍රධානත්වයෙන් කැලණිය විශ්වවිද්‍යාලයේ ශ්‍රී ධර්මාලෝක උපාධි ප්‍රදානෝත්සව ශාලාවේදී පැවැත්වෙන අතර, මෙම උත්සව සභාවට කැලණිය විශ්වවිද්‍යාල‍ෙය් කුලපති ත්‍රිපිටක වාගීශ්වරාචාර්ය, මහෝපාධ්‍යාය, පණ්ඩිත, පූජ්‍ය වැලමිටියාවේ ධර්මකීර්ති ශ්‍රී කුසලධම්මාභිධාන කොළඹ හලාවත දෙදිසාවේ ප්‍රධාන සංඝනායක ස්වාමීන්ද්‍රයන් වහන්සේ , උසස් අධ්‍යාපන අමාත්‍යාංශයේ ලේකම් ආචාර්ය සුනිල් ජයන්ත නවරත්න, විශ්වවිද්‍යාල ප්‍රතිපාදන කොමිසන් සභාවේ සභාපතිනි මහාචාර්ය ක්ෂණිකා හිරිඹුරේගම, කැලණිය විශ්වවිද්‍යාලයේ උපකුලපති මහාචාර්ය සුනන්ද මද්දුම බණ්ඩාර යන මහත්ම මහත්මීහු ද සහභාගි වෙති.මහාචාර්ය මාපා තිලකරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>07</day>
    </date>
    <link>http://www.silumina.lk/2014/09/07/_art.asp?fn=aa14090714</link>
    <topic>වාද්දුව තල්පිටිය ශ්‍රී දළදා පින්කම් මාලාව 14 දා සිට</topic>
    <author>තල්පිටියේ ඩබ්ලිව්. ඇම්. ඇන්. වී. විජේනායක (වාද්දුව සංචාරක)</author>
    <content>තල්පිටියේ ඩබ්ලිව්. ඇම්. ඇන්. වී. විජේනායක (වාද්දුව සංචාරක)වාද්දුව තල්පිටිය ශ්‍රී දළදාවත්ත පුරාණ මහා විහාරස්ථානයේ වාර්ෂික ශ්‍රී දළදා පූජෝත්සවය 81 වැනි වරට මෙම මස 14 දින රාත්‍රී තිස්පැයහතේ පරිත්‍රාණ ධර්ම දේශනය ආරම්භයෙන් ආරම්භ වී සතියක් පුරා පිංකම් මාලාවක් පවත්වා 27 වන රාත්‍රී පවත්වන 81 වැනි ඓතිහාසික ශ්‍රී දළදා මහා පෙරහර වීථි සංචාරය කර පසු දා අලුයම් වේලේ විහාරස්ථානයට ගෙවදීමෙන් නිමාවට පත්වේ.16 දින සූත්‍ර දේශනය ද, 17 දින දේවදූත පෙරහර පස්වරු 2.30 ට පවත්වා රාත්‍රී දොරකඩ අස්න අනුශාසනාව පවත්වා 18 දින ගම් ප්‍රදේශයේ පවත්වන වට පෙරහර ප. ව. 2.30 ට වීථි සංචාරය කර 19 වැනි දින පරලොව සැපත් දායක දායිකාවන ඇතුළු ගම්වාසී සැමට පුණ්‍යානුමෝදනා විශේෂ ධර්ම දේශනය පස්වරු 6.30 ට පවත්වනු ලැබේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>07</day>
    </date>
    <link>http://www.silumina.lk/2014/09/07/_art.asp?fn=aa14090715</link>
    <topic>කම්කරු සටන්වලට ජීවය දුන් වෘත්තීය සමිති නායකයා බාලා තම්පෝ</topic>
    <author>සුනිල් මිහිඳුකුල</author>
    <content>1947 මහා වැඩ වර්ජනයෙන් මතු වූ තරුණ ආධුනික දේශපාලනඥයෝ තිදෙනෙක් වූහ. රජයේ ලිපිකරු සේවා සංගමයේ ටී. බී. ඉලංගරත්න, ආණ්ඩුවේ කම්කරු සමිති සම්මේලනයේ කේ. පී. සිල්වා හා ලංකා වෙළෙඳ, කාර්මික සහ පොදු කම්කරු සංගමයේ (CMU) බාලා තම්පෝ එම තිදෙනාය.කොළඹ කොටුව බේලි වීදියේ එක දොරක් සහ එක ජනේලයක් පමණක් ඇති කාමරයකින් පටන්ගත් CMU පසු කලෙක කොල්ලුපිටියේ පර්චස් 59 ක පිහිටි ඉඩමක සුවිසල් ගොඩනැඟිල්ලකට ගෙන යන ලදී. සාමාජික සංඛ්‍යාව 500 දෙනකුගෙන් පටන්ගෙන 35 දාහක් දක්වා වර්ධනය කර ගැනීමට බාලා ගෙවුණු කාලය තුළදී සමත් වූයේය.ෆිලිප්ස් බාලේන්ද්‍ර තම්පෝ යාපනයේ ප්‍රභු පරම්පරාවකට අයත් වූවෙකි. 1922 මැයි 23 දින මීගමුව කුඩා පාඩුවේ උපන් බාලා මූලික අධ්‍යාපනය ලැබුවේ කොළඹ රාජකීය විදුහලෙනි. 1939 දී එවක පැවැති යුනිවර්සිටි කොලිජියට බැඳුණු හේ විද්‍යාවේදි උපාධිධරයෙකි. 1943 දී විශ්ව විද්‍යාලයේ උද්භිද විද්‍යාවට අදාළ තනතුරකට පත්වූ බාලා ඊළඟ වසරේදී කෘෂිකර්ම දෙපාර්තමේන්තුවේ උද්භීද විද්‍යාව හා උද්‍යාන විද්‍යාව පිළිබඳ කථිකාචාර්ය ධුරයක් දැරුවේ ය.බාලා දේශපාලන ක්ෂේත්‍රයට ප්‍රවිෂ්ට වූයේ විශ්ව විද්‍යාලයේ සිටියදීය. ඔහුගේ සමකාලීන මිතුරන් වූ රිචඩ් (ඩිකී) ආටිගල හා ට්‍රෙවර් ඩ්‍රීබර්ග් ඒ සඳහා බලපෑවේය. බාලා එවක කීර්තිමත් වාම දේශපාලන පක්ෂය වූ ලංකා සම සමාජ පක්ෂයට එක්වූයේය.බෝගම්බර හිරගෙදරින් පැන ආ ඇන්. ඇම්., කොල්වින්, පිලිප්, එඩ්මන්ඩ් සමරක්කොඩි වැනි වාමාංශික නායකයන් ඉන්දියාවට යැවීම සඳහා බාලා සුවිශේෂ කාර්යභාරයක් ඉටුකර ඇත. ඔහුගේ එම කාර්යභාරය වාමාංශික දේශපාලන ඉතිහාසය තුළ ලියැවී ඇති ප්‍රමාණය අල්ප - ස්වල්පය යන්න මගේ හැඟීමයි.බාලා 1964 දී සමසමාජ පක්ෂයෙන් කැඩුණේය. ඒ සභාග රජයට එරෙහිවය.ඊට පෙර 1960 දී ඔහු මහ මැතිවරණයට තරග කළේය. ඒ මැද කොළඹ ආසනයටය. එහිදී ඔහු ඡන්ද 22,228 ක් ලබා සිවුවැනියා බවට පත්වූයේය. ඔහුට ඉදිරියෙන් සිටියේ (1) ඇම්. සී. ඇම්. කලීල්, (2) පීටර් කේනමන් හා (3) ආර්. ප්‍රේමදාස ය.දේශපාලන ක්‍රියාධරයකු වුවද බාලා තම සංගමය පවත්වාගෙන ගියේ නිර් - දේශපාලනිකවය. වෘත්තිය සමිති, පක්ෂ දේශපාලනයෙන් වියුක්ත විය යුතු බවයි ඔහුගේ පිළිගැනීම වූයේ.1947 සිට වැඩ වර්ජන රැසකට බාලා නායකත්වය දී ඇත. 1964 වරාය වැඩ වර්ජනය අතිශය සාර්ථක වැඩ වැරුමක් ලෙස සඳහන්ව ඇත. පුරෝගාමි වාමාංශික නායකයන් හැරුණුකොට කම්කරුවන් සහ වෙළෙඳ සේවකයන් සඳහා ඉල්ලීම් රැසක් දිනා දුන් වෘත්තිය සමිති නායකයකු ලෙස බාලා තම්පෝ හැඳින්විය හැකිය. වැටුප් වර්ධක, අර්ථ සාධක අරමුදල, නිවාඩු, අතිකාල දීමනා, සේවා සුරක්ෂිත භාවය මෙහිලා සඳහන් කළ හැකි ජයග්‍රහණයි.1980 මහා වැඩ වර්ජනයේදී බාලාගේ ආස්ථානය අර්බුදකාරී වූයේය. ඔහු එය පාවා දුන් බව ඇතැම්හු චෝදනා කළහ. එහෙත් බාලා කීවේ පැහැදිලි සංවිධානයක්, ක්‍රමවත් සැලැස්මකින් තොරවීම හේතුකොටගෙන එය අසාර්ථක වූ බවය.බාලා අධිනීතිඥවරයකු ද වෙයි. අධිකරණ භාෂාව ඉංග්‍රිසි වූ යුගයක සිංහලෙන් නඩු කතා කළ අයකු ලෙස ඔහු ඉතිහාසගත විය යුතුය. මවු භාෂාව සිංහල වූ නීතිඥයන් ඉංග්‍රිසියෙන් නඩු කතා කරද්දි ඉංග්‍රිසිය මවු බස කර ගත් බාලා එසේ ක්‍රියා කිරීම අපේ බුහුමනට ලක්වුවමනා කරුණකි.බාලා නීතිඥවරයකු ලෙස 71 කැරැල්ලේ තරුණයන් වෙනුවෙන් ද පෙනී සිටියේය. රෝහණ විජේවීර රැඩිකල් වාදියකු වුවත් විප්ලවීය හැගීමක් ඔහුට තිබුණත් ඔහු සැබෑ මාක්ස්වාදියකු නොවූ බව බාලා කියා සිටියේය. තමා විජේවීර හා විප්ලවවාදි තරුණයන් ගැන පොතක් ලියන බවක් වරක් බාලා විජේවීරට කියා සිටියේය. ඔහු එය ‘you know little about lenin’ (ඔබ ලෙනින් ගැන දන්නේ ටිකයි) යනුවෙන් නම් කරන බව කියද්දි විජේවීර උඩ ගොස් බිමට වැටුණේය.කලක් තම සංගමයේ සාමාජිකත්වය ද දැරු ජනාධිපති මහින්ද රාජපක්ෂ මැතිතුමා කෙරෙහි බාලා සැම විටම ගෞරවනීය වූයේය. ඔවුන් දෙදෙනා අතර වූයේ අපූර්ව මිත්‍රත්වයකි. මෑත දී බාලාගේ උපන් දිනය දා ජනාධිපතිතුමා ඔහු හමුවන්ට ගොස් සුබ පැතූ ආකාරය මාධ්‍ය වෙතින් අපට දැකගත හැකි වූයේය.බාලා තම්පෝ හමුවී සම්මුඛ සාකච්ඡාවක් කිරීමේ විරල භාග්‍යය වරක් මට ලැබුණේය. ඔහු මා මෙන්ම පික්චර් පිස්සකු බව මා දැනගත්තේ එහිදීය. විශ්ව සම්භාව්‍ය චිත්‍රපට රැසක ඩිජිටල් සංගත තැටි (DVD) ඔහු සතු වූයේය. නිහඬ යුගයට අයත් විශිෂ්ට ගණයේ සිනමා කෘතියක් වූ ‘පැෂන් ඔෆ් ජෝන් ඔෆ් ආර්ක්’ තමා බෙහෙවින්ම ප්‍රිය කරන චිත්‍රපටයක් බව ඔහු මා සමඟ කියා සිටියේය.මාක්ස්වාදය යල් පැන ගොස් ඇතැයි, සමාජවාදය අවලංගු කාසියක් වී ඇතැයි කියන යුගයක ඒ කෙරෙහි තවමත් අනාගත අභිලාෂ ඇතිව සිටින ප්‍රගතිශිලින් කීප දෙනකු මට මුණගැසී ඇත. මහාචාර්ය කාලෝ ෆොන්සේකා, සිරිලාල් කොඩිකාර මෙන්ම බාලා තම්පෝ ද ඉන් එක්කෙනෙකි.බාලා මා සමග කියු දෙයකින් මේ කෙටි සටහන හමාර කිරීම උචිත යැයි සිතමි. “අද ගෝලීය ධනේශ්වර ක්‍රමයේ අර්බුදයක් තියෙන්නේ. ධනේශ්වර ක්‍රමයට තවදුරටත් ඉදිරියට යන්න බැරිවෙලා තියෙනවා. මේ ක්‍රමය කඩා වැටෙනවා හරියට සබන් පෙණ බෝලයක් වගේ. ඒක ටික ටික ලොකු වෙලා පුපුරලා යනවා. අනාගත සමාජය ඇතිවන්නේ සමාජවාදී විදියටයි. ඒක මගේ ජීවිත කාලය තුළ වෙන දෙයක් නොවන්න පුළුවන්. නමුත් වෙනවා.සුනිල් මිහිඳුකුලකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>07</day>
    </date>
    <link>http://www.silumina.lk/2014/09/07/_art.asp?fn=ab1409071</link>
    <topic>ජනාධිපතිතුමා ඡන්දයෙන් පරදවන්න බැරි නිසා වෙනත් උපක්‍රම සොයනවා</topic>
    <author>සාකච්ඡා කළේ සරත් පෙරේරා</author>
    <content>මහාචාර්ය නලින් ද සිල්වා18වැනි ව්‍යවස්ථා සංශෝධනයෙන් මහින්ද රාජතුන්වැනි වරට ජනාධිපතිවරණයකදී තරග කිරීමට බලයක් ලැබී නැති බව කියමින් සීමිත පිරිසක් මේ දිනවල එය සමාජයේ තහවුරු කරන්නට උත්සාහයක යෙදී සිටින බව පෙනී යන බව මහාචාර්ය නලින් ද සිල්වා මහතා පවසයි.මේ තර්කය මුලින්ම ගෙන ආවේ හිටපු අගවිනිසුරුවරයකු වන සරත් සිල්වා මහතා බවත් ඉන්පසු මේ පිළිබඳව රාවය කර්තෘවරයා හා විජයදාස රාජපක්ෂ එජාප මන්ත්‍රීවරයාත් අදහස් පළ කර තිබූ බවත් පවසන මහාචාර්යවරයා මේ පිළිබඳව දක්වන අදහස් මෙසේය.මේ අය සරත් සිල්වා මහත්මයා ඉදිරිපත් කරපු මේ අදහස ගැන කරුණු දක්වා තිබුණේ හරියට එය රටේ ඉහළම උසාවිය ශ්‍රේෂ්ඨාධිකරණය දුන් තීන්දුවක් ගානට අරගෙන වගේ.මේ අය අවුරුදු කීපයකට පෙර ගෙන ආ 18 වැනි සංශෝධනය ගැන කතා කළේ හරියට ඒ සංශෝධනය ගෙන ආ වෙලාවේ නිදාගෙන උන් අය වගේ. මේ අය 18 වැනි සංශෝධනය ගෙනා වෙලාවේ කොහෙද හිටියේ කියල ප්‍රශ්න කරන්න වෙනවා.සරත් සිල්වා මහත්මයම මේ මෑතක අගවිනිසුරු වශයෙන් වැඩ කළ අශෝක සිල්වා මහත්තය දුන් තීන්දුවක් වැරැදියි කියලත් තිබුණා. හරිද වැරැදිද කියන කතාව වෙනම තියෙද්දි අද තියන ශ්‍රේෂ්ඨාධිකරණය දෙන තීන්දුවයි රටේ තියන ඉහළම උසාවිය ලෙස පිළිගන්න වෙන්නේ. ආණ්ඩුක්‍රම ව්‍යවස්ථාව අර්ථ විවරණය කරන්න බලය තියන ආයතනය ලෙස ව්‍යවස්ථාව පිළිබඳ ප්‍රශ්නයක් ඉදිරිපත් කළාම ශ්‍රේෂ්ඨාධිකරණයට විනිශ්චයකාරවරුන්ගේ මතය දෙන්න වෙනවා.මෙතනදි ප්‍රශ්නයක් තියනව නම් රජයට නැත්නම් ජනාධිපතිතුමාට ශ්‍රේෂ්ඨාධිකරණයෙන් අර්ථ නිරූපණයක් ඉල්ලන්න පුළුවන්.18 වැනි ව්‍යවස්ථා සංශෝධනය යටතේ දෙවතාවක් ඉල්ලපු චන්ද්‍රිකාට වුණත් නැවත වාරයක් නෙමෙයි තව දෙතුන් වාරයක් වුණත් ජනාධිපතිවරණයට ඉදිරිපත් වෙන්න පුළුවන් වෙනවා. ඒ විතරක් නෙවෙයි මේ විධායක ජනාධිපතිවරණ ක්‍රමය ඉදිරිපත් කරපු ජේ.ආර්.ජයවර්ධන මහත්තයට වුණත් නැවත මරණයෙන් නැඟිටල ආවත් ආයෙත් ජනාධිපතිවරණයකට ඉල්ලන්න පුළුවන්. මිනිහ නැඟිටල එන්න බැරිත් නැහැ.ආණ්ඩුක්‍රම ව්‍යවස්ථාවේ 31 (2) වගන්තියෙන් කියවෙන්නේ 2 වැනි වතාවට පත්වුණ පුද්ගලයකුට නැවත වතාවක් ඉදිරිපත් වෙන්න සුදුසුකමක් නැත කියලයි. සුදුසුකම් නැත කියල තීරණය වන්නේ ජනාධිපතිවරයා වශයෙන් පත්වුණ අවස්ථාවේ ද නැවත ඉල්ලන්න ගිය වතාවේද කියන ප්‍රශ්නය තියනවා. සරත් සිල්වා කියන්නේ දෙවන වතාවේ පත්වුණ අවස්ථාවේම සුදුසුකම නැතිවෙනවා කියල.මේ ව්‍යවස්ථාවේ තව දේවල් තියනවා. 31 (2) වගන්තියේ තවත් වගන්තියක් තියනවා දෙවතාවකට වඩා ඉදිරිපත් වෙන්න බැහැ කියලා. 18 වැනි ව්‍යවස්ථා සංශෝධනයෙන් ඒ වගන්තිය තමයි අයින් කරල තියෙන්නේ. ඒ වගන්තිය ව්‍යවස්ථාවෙන් අයින් කළා නම් දෙවතාවක් පත්වුණ කෙනෙක් නුසුදුස්සෙක් වෙන්නේ නැහැ. ඒකයි චන්ද්‍රිකාත් නුසුදුස්සෙක් වෙන්නේ නැත්තේ. මේ වගන්තිය 18 වැනි සංශෝධනයෙන් 31(2) අනිත් වගන්තියත් අයින් කරල තියෙනවා.මෙතන ප්‍රශ්න දෙකක් තියෙනවා. මේ ගේන තර්කය උඩ මහින්ද රාජපක්ෂ මහත්තය නුසුදුස්සෙක් වන්නේ කවද්ද. සුදුසුකම් නොලබන්නේ කවද්ද කියලා.චන්ද්‍රිකාට 2005 ට කලින් එන්න ඕන කිව්ව නම් එයා සුදුසු නැහැ කියල තීරණය කරන්නේ කවුද? ඒ නිල බලයෙන් මැතිවරණ කොමසාරිස් තීරණය කරන්නේ. මැතිවරණ කොමසාරිස් එතනදි ප්‍රශ්නයක් තියෙනව නම් අර්ථ නිරූපණයක් ඉල්ලල ශ්‍රේෂ්ඨාධිකරණයට යන්න පුළුවන්.මැතිවරණ කොමසාරිස් චන්ද්‍රිකා සුදුසු නැහැ කියල තීන්දුවක් ලබා දී නැහැ.මේ හරියට නූපන් ළමයින්ගේ කේන්දර බලනවා වගේ වැඩක්නේ මේ අය කරන්නේ. උපන් වෙලාව අනුවනේ කේන්දරේ බලන්නේ.මැතිවරණ කොමසාරිස්ට තීරණය කරන්න පුළුවන් නැතිනම් උසාවියට යන්න පුළුවන්. දැනට උසාවියට ගිහින් තර්ක කරන්න බැහැ වත්මන් ජනාධිපතිවරයා ඉල්ලන්න නුසුදුස්සෙක් කියලා. තාම ඉදිරිපත් වෙලා නැති නිසා. මොකද නඩුවක් දාන්න නිමිත්තක් තියෙන්න ඕන.හොරකමක් වුණොත් තමයි පොලිසියට උසාවියකට ගිහින් තීන්දුවක් ගන්න පුළුවන්. හොරකමක් කරන්න යනව කියල යම් කෙනකුට විරුද්ධව තීන්දුවක් ගන්න බැහැනේ.මතු ආරක්ෂාව කියල පැමිණිල්ලක් කරන්න පුළුවන්. අහවලාගෙන් තර්ජනයක් තියනවා කියලා ඒ උඩ උසාවියකට යන්න බැහැ. මොකද නඩු නිමිත්තක් නැහැ.මහින්ද රාජපක්ෂ ජනාධිපතිතුමා ඉදිරිපත් වෙනවද නැද්ද කියල කවුරුවත් දන්නේ නැහැ. ඒක දන්නේ ජනාධිපතිතුමා තමයි. එතුමා ඉදිරිපත් වෙන්නත් පුළුවන්. වෙනත් කෙනෙක් ඉදිරිපත් කරන්නත් පුළුවන්.මේ පිළිබඳ මේ අය කියන විදියේ ප්‍රශ්නයක් තියෙනව නම් ශ්‍රේෂ්ඨාධිකරණයට යන්න පුළුවන් අර්ථ විවරණයක් ඉල්ලල. එය ලබාගැනීම සඳහා ආණ්ඩුව යයි දෙවැනි වතාවට පත්වුණාම දැන් තුන්වැනි වතාවට තරග කරන්න නුසුදුස්සෙක් වනවද කියල අර්ථ නිරූපණය ගන්න.දෙවැනි වතාවේ ඉල්ලුවහම නුසුදුස්සෙක් වෙනව නම් ඒක නිවැරැදි කරගන්න පුළුවන්. උසාවිය අනිත් පැත්තට තීන්දුවක් දුන්නොත් ප්‍රශ්නයක් නැහැ කියලා ප්‍රශ්නයක් නැතිවම මහින්ද රාජපක්ෂ ජනාධිපතිතුමාට ජනාධිපතිවරණයට ඉදිරිපත් වෙන්න පුළුවන්.ජනාධිපතිවරණයක දී දේශපාලන පක්ෂයකට නාමයෝජනා දෙන්න පුළුවන්. මන්ත්‍රී වුණ කෙනෙකුටත් නාම යෝජනා දෙන්න පුළුවන්.මෙතන මතයක් හදන්න හදනවා වත්මන් ජනාධිපතිතුමාට ඉදිරිපත් වෙන්න බැහැ කියලා. ඇයි ඒක කලින් කිව්වේ නැත්තේ. මේ තර්ක ගේන අයට පිළිගන්න වෙලා තියෙනවා මහින්ද රාජපක්ෂ ජනාධිපතිතුමා සමඟ වෙන කවුරු ඉදිරිපත් වුණත් පරදිනවා කියලා. මහින්ද රාජපක්ෂ මැතිවරණයෙන් පරද්දන්න බැරි නිසා නීතියෙන් පරද්දන්න බලනවා.රාවය පත්තරය සරත් සිල්වා මහත්තයල එකතු වෙලා එතුමා නැවත ජනාධිපතිවරණයකට ඉදිරිපත්වීම වළක්වන්න හදනවා. ඒක තමයි බටහිර රටවල අවශ්‍යතාව. ඒ රටවල වුවමනාව තමයි ජනාධිපතිතුමා ධූරයෙන් පහකර අන්තර්ජාතික අධිකරණවලට ජූරි සභාවලට ගෙනයාම.ඒක කෙක්කෙන් බැරි නම් කොක්කෙන් හරි කරන්න මේ බලන්නේ. මැතිවරණයෙන් අයින් කරන්න බැරි නිසා නීතියෙන් අයින් කරන්න බලන්නේ.දැන් සරත් සිල්වා, තවත් පුද්ගලයෝ අගවිනිසුරුවරයෙක් දුන් තීන්දුවක් වැරැදියි කියනවා. සරත් සිල්වා වැරැදියි කියන අයත් ඉන්නවා. නුසුදුසුකමක් නොවෙයි තර්ක කරන නීතිඥයෙක් ඉන්නවා. නිකමට හිතමු යම් ආකාරයක වැරැද්දක් 18 වැනි ව්‍යවස්ථා සංශෝධනයේ තියනවා කියලා. එහෙම නම් ඒක නිවැරැදි කරන්න 19 නැති නම් 20, 21 සංශෝධනයක් ගේන්න අවහිරයක් නැහැ. ආණ්ඩුවට ව්‍යවස්ථාව සංශෝධනය කරන්න තුනෙන් දෙකේ බලයක් පාර්ලිමේන්තුවේ තියෙනවා.ඒ තුනෙන් දෙකේ බලය නැතිවෙන්නේ නැහැ මේ බොරු කතන්දර හැදුවා කියලා. කතන්දර හදන අය ප්‍රවෘත්ති නැතුව ප්‍රවෘත්ති මවන්න හදන පත්තරයක් දෙකක් මේ වගේ කතා හැදුව කියල කවුරුවත් කලබල වෙන්න ඕන නැහැ. මේ යටින් දුවන ධාරාව හරියට තේරුම් අරන් ජනාධිපතිවරයා ධූරයෙන් ඉවත් කර ඊනියා ජාත්‍යන්තර අධිකරණයකට යවන්න හදන සූදානම නැවැත්විය යුතුයි.සාකච්ඡා කළේ සරත් පෙරේරාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>07</day>
    </date>
    <link>http://www.silumina.lk/2014/09/07/_art.asp?fn=ab1409072</link>
    <topic>18 සංශෝධනය අනුව ජනපතිට තුන්වැනි වරට ඉල්ලන්න පුළුවන්</topic>
    <author/>
    <content>කොතලාවල ආරක්ෂක විශ්ව විද්‍යාලයේ නීති පීඨාධිපති ආචාර්ය ප්‍රතිභා මහානාමහේවාදැනට තර්කයක් මතු කරල තියනවා ජනාධිපති ධුරය පිළිබඳව හා එහි අපේක්ෂකත්වය පිළිබඳව, වත්මන් ජනාධිපතිවරයාට නැවත තරග කළ නොහැකි බවට අදහසක් ගෙනත් තියනවා. 18 වැනි සංශෝධනය අනුව ජනාධිපති ධුරයට 3 වැනි වරට පමණක් නොවෙයි 4 වැනි වරටත් ඉල්ලන්න පුළුවන්.1978 ව්‍යවස්ථාවේ දැනට පවතින විධායක ජනාධිපති ධුරය ඔහුගේ ධුර කාලය හා බලතල සියල්ල පිළිබඳව සඳහන් වෙනවා ව්‍යවස්ථාවේ 7 වැනි පරිච්ඡේදයේ. විධායක ජනාධිපති ධුරය පිළිබඳව 30 වැනි ව්‍යවස්ථාවේ කරුණු දක්වා තියනවා. ජනාධිපතිවරණ ඡන්ද විමසීම පිළිබඳව වෙනම පනතකුත් තියනවා.ආණ්ඩුක්‍රම ව්‍යවස්ථාවේ 31 (2) කියනවා ජනාධිපති ධුරය දෙවරයි ඉදිරිපත් විය හැක්කේ කියල. ආණ්ඩුක්‍රම ව්‍යවස්ථා සංශෝධන අංක 18 න් හා ශ්‍රේෂ්ඨාධිකරණ නඩු තීන්දුවකිනුත් ඒක වෙනස් වෙලා 18 සංශෝධනයෙන් 17 සංශෝධනයත් අක්‍රිය වෙනවා.දෙවරක් ජනාධිපති ධුරයට පත්වූ තැනැත්තකු තුන්වන වරට ජනාධිපති ධුර අපේක්ෂකයෙක් ලෙස ඉදිරිපත් වීමේ අශක්නුතාවය නැතිනම් සීමාවන් අද නැහැ. එය 18 සංශෝධනයෙන් පැහැදිලිව ඉවත් කර තිබෙනවා. 31 (2) ව්‍යවස්ථාව වෙනස් කළා කියන්නේ දෙවරක් නෙවෙයි පත්වන ජනාධිපතිවරයකුට තමන්ට හැකි වාර ගණනක් අපේක්ෂකත්වය ඉල්ලන්න පුළුවන්කම ලැබී තිබෙනවා.ධුරයට පත්වෙනකොට 18 සංශෝධනය තිබුණේ නැහැ. ආණ්ඩුක්‍රම ව්‍යවස්ථා සංශෝධන ආපස්සට බලපාන්නේ නැහැ ඉදිරියටයි බලපාන්නේ කියන තර්කය ගෙනත් තියනවා.එකයි එකයි එකොළහ කියන්නත් පුළුවන් නැතිනම් එකයි එකයි දෙකයි කියන්නත් පුළුවන් වගේ ප්‍රශ්නයක් තියෙන්නේ. මෙතන අර්ථ නිරූපණ ප්‍රශ්නයක් තියෙන්නේ.මේ ආණ්ඩුක්‍රම ව්‍යවස්ථාව යටතේම අතීතයට බලපාන නීති පැනවූ අවස්ථා තියනවා. 1982 ගුවන් යානා වැරැදිවලට දඬුවම් දීමේ පනත ගෙන ආ අවස්ථාවේ එම වැරැදි දණ්ඩ නීති සංග්‍රහය යටතේ වරදක් කරලා ඊට කලින් කළ වරදවලට දඬුවම් ලබාදීමට ක්‍රියා කළා. 1994 අල්ලස් හෝ දූෂණ වංචා පිළිබඳ කොමිෂන් සභා පනත යටතේ පෙර වැරැදිවලට දඬුවම් දීමේ පූර්වාදර්ශයක් තියනවා.තුන්වැනි උදාහරණය 1970 සමඟි පෙරමුණු රජයට තුනෙන් දෙකේ ජනවරමක් ලැබිලා ප්‍රථම ජනරජ ව්‍යවස්ථාව 1972 සම්මත කරගත්තා. ඒ අනුව 1970 අවුරුදු පහකට බලයට පත්වූ රජය 1972 අලුත් ව්‍යවස්ථාව සම්මත කරලා 1977 දක්වා බලයේ හිටියා. 1975 ඉඳල 1977 දක්වා අවුරුදු දෙක නීති විරෝධීව බලයේ හිටිය කියල, එවක සිටි විපක්ෂය චෝදනා කළත් එම අවුරුදු දෙක රජය බලයේ හිටියා.18 ව්‍යවස්ථා සංශෝධනයේ වාර දෙකේ අශක්නුතාවය බලයේ ඉන්න ජනාධිපතිවරයාට අදාළ වෙනවා කියලා නැහැ. ඉදිරියට බලයට එන අයටයි අදාළ වෙන්නෙ කියනවා.ඒක එහෙම ද කියන එකයි ප්‍රශ්නය.මෙතන වැදගත් වන්නේ 18 වැනි ව්‍යවස්ථා සංශෝධන සම්මත කිරීමේදී පාර්ලිමේන්තුවේ තිබුණ චේතනාව.මෙතනදි විකල්ප දෙකක් තියනවා. එක්කෝ 18 වැනි ව්‍යවස්ථා සංශෝධනය ගැන අර්ථ විවරණයකට ශ්‍රේෂ්ඨාධිකරණයට යන්න පුළුවන්. හැන්සාඩ් වාර්තා විවාදයේදී පළවුණ අදහස් අනුව අකුරුතා රීතිය අනුව යන්න බැරිනම් සංශෝධනයේ අරමුණ වුණේ මොකක්ද කියල (පර්පස් රූල්) ඒ අනුව ව්‍යවස්ථා අර්ථ නිරූපණයක් ඒ පිළිබඳ අනන්‍ය හා එකම බලය ඇති ශ්‍රේෂ්ඨාධිකරණයෙන් ගත හැකියි.එසේ නොවේ නම් අලුත් ව්‍යවස්ථා සංශෝධනයකටත් යා හැකියි.පාර්ලිමේන්තුවේ චේතනාව අනුව වත්මන් ජනාධිපතිතුමා ද ඇතුළුව ඉදිරියට එන අයට දෙවරකට වඩා ධුරය දැරීමේ අයිතිය දෙන්න අදහස් කළා කියන එක පැහැදිලි දෙයක්. අභිමතාර්ථ රීතිය අනුව අර්ථ නිරූපණය ශ්‍රේෂ්ඨාධිකරණයෙන් ගත හැකියි.දෙවැනි ගැටලුව හය අවුරුදු ධුර කාලය කියන එක ජනාධිපතිවරු දෙදෙනකුම අවුරුදු හතරෙන් ජනාධිපතිවරණයකට ගිහිල්ලා තියනවා. ඒකත් පෙන්නන්න හදන විදියේ ප්‍රශ්නයක් ඇති කරන්නේ නැහැ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>07</day>
    </date>
    <link>http://www.silumina.lk/2014/09/07/_art.asp?fn=ab1409073</link>
    <topic>වර්තමාන ජපානයේ ජනප්‍රියම පුද්ගලයා</topic>
    <author>මහාචාර්ය පැට්‍රික් රත්නායක කැලණිය විශ්වවිද්‍යාලය</author>
    <content>ෂින්ෂෝ අබේ අගමැතිතුමාජපානය සමස්ත ආසියානු ලෝකයේ ම අභිමානයට හේතු වන විට එහි වඩාත් සමීප සමරූපී අභිමානයක් ඇති කරගත යුතු ඔවුන්ගේ පරම ඥාති රට වන්නේ ශ්‍රී ලංකාවයි. සමස්ත ජපන් සංස්කෘතිය පුරා පැතිර පවත්නා සුන්දරත්වය හා අප අතර ඇත්තේ අපූර්ව සමරූපී සහජීවනයකි. ඈත අතීතයේ පටන් ඒ ඥාති සබැඳියාව හා යා කෙරුණු ප්‍රධානතම රන්හුය වනුයේ බුදුදහමයි.ශ්‍රී ලාංකේය අප හා ජපන් සංස්කෘතික සමානතා අතර දෙවැනි ප්‍රධාන සාධකය වන්නේ “බත්කෑමේ සංස්කෘතියයි”. බත, බැත, කෙත මූලික වූ වී ගොවිතැන හා කේන්ද්‍ර වූ කෘෂිකාර්මික සංස්කෘතිය එහි මහා පොදු සාධකයයි. ආගමික හා සංස්කෘතික වශයෙන් ආසියාවේ ළඟම නෑයා ජපානය ලෙස හැඳින්වීමේ තාර්කිකත්වයක් ඇති බවක් හැ‍ඟේ.ශ්‍රී ලංකාවට සම්ප්‍රාප්ත වන වර්තමාන අග්‍රාමාත්‍ය ෂින්ෂෝ අබේ ශ්‍රීමතාණන් බෞද්ධයකු වන අතර ෂින්තෝ ආගමිකයෙකි. එය හරියට ම ශ්‍රී ලාංකේය රාජ්‍ය නායකයාණන්ගේ ඇදහිලි හා විශ්වාස හා සමානු රූපී බවක් ගනී. ඔහු බෞද්ධ චින්තනයකින් යුක්ත රාජ්‍ය නායකයෙකි.ඔහුගේ සෑම අරමුණක් ම ඉටුකර ගැනීමේ මා හැඟීමෙන් තෝකියෝ නුවර යසුකුති ෂින්තෝ ආශ්‍රමයට පිවිසෙන විට මහින්ද රාජපක්ෂ ජනාධිපතිතුමන් සෑම සුබ කටයුත්තක් කිරීමට පෙර දළදා සමිඳුන් වැද පුදා ආශිර්වාද ලබාගැන්ම හා දක්ෂිණ දේශයේ කතරගම මහදෙවොලට ගොස් ආශිර්වාද ලබා ගැනීම අපට සිහිගන්වයි. ෂින්තෝ අබේ මහතා ලංකාවට සම්ප්‍රාප්ත වන විට රාජපක්ෂ ප්‍රතිරූපය යම් සමානුරූපී බවක් ද දනවයි.ෂින්තෝ අබේ ශ්‍රීමතාණන් ජපානයේ දක්ෂිණ දේශයේ නිරිත දිග යමගුමි නම් පළාතේ ඈත පිටිසර සුන්දර නගතො ගමේ උපත ලද්දෙකි. එවන් පිටිසර ගම්මානයක උපත ලද අබේ අග්‍රාමාත්‍යවරයා නොබෝදා ටයිම් සඟරාවේ මුල් පිටුවේ දේශ හිතෛෂී රාජ්‍ය නායකයාණන් ලෙස හඳුන්වනු ලැබීම ආසියානු ලෝකයට ම ගෞරවයක් හා ආඩම්බරයකි.ශ්‍රී ලාංකේය වර්තමාන රාජ්‍ය නායකත්වය ද වචනයේ පරිසමාප්තයෙන් ම දේශ හිතෛෂී රාජ්‍ය නායකත්වයක් ලෙස හැඳින්විය හැකිය. ස්වදේශීය චින්තනය මුල්කරගත් නව දේශපාලන හා ආර්ථික ප්‍රතිපත්තියක් මත කටයුතු කිරීම නිසා ෂින්ෂෝ අබේ වර්තමානයේ ජපානයේ ජනප්‍රිය ම පුද්ගලයෙක් බවට පත් ව සිටී. ශ්‍රී ලංකාවේ ද කුමන මතවාද දේශපාලනික ප්‍රතිවිරෝධතා පැවතිය ද මෙරටේ ජනප්‍රිය ම පුද්ගලයාගේ ආස්ථානය තවමත් පවතින්නේ අන් කවරෙකු අත නොව මහින්ද රාජපක්ෂ ජනාධිපතිතුමාගේ ප්‍රතිරූපය මත වීම ද විශේෂත්වයකි.තෝකියෝවේ සෙයිකෙයි ප්‍රාථමික පාසලේ අධ්‍යාපනය ආරම්භ කරමින් සෙයිකෙයි උසස් පාසලින් සමත් ව ජපානයේ සෙයිකෙයි විශ්වවිද්‍යාලයේ 1977 වසරේ දේශපාලන විද්‍යාව පිළිබඳ ප්‍රථම උපාධිය ලබාගත් අබේ මහතා වැඩිදුර අධ්‍යාපනය සඳහා ඇමෙරිකාවට පිටත් ව, එහි දී මහජන ප්‍රතිපත්ති පිළිබඳ දකුණු කැලිෆෝර්නියා විශ්වවිද්‍යාලයේ අධ්‍යාපන කටයුතු සිදුකරන ලදි. සරසවියෙන් ප්‍රථම උපාධිය අවසන් කළ ඔහු කෝබේ වානේ සංස්ථාවේ රැකියාවක් ආරම්භ කරයි.එහි වසර 03 ක් සේවය කළ අබේ මහතා, එවකට විදේශ අමාත්‍ය ධුරය දැරූ ස්වකීය පියාණන්ගේ විධායක සහකාරවරයකු ලෙස රජයේ සේවයට බැඳුණේය. එහි දී ක්‍රම ක්‍රමයෙන් දේශපාලන කටයුතුවලට මැදිහත්වන ෂින්ෂෝ අබේ මහතාගේ පළමු දේශපාලනික සම්ප්‍රාප්තිය සිදුවන්නේ 1993 වසරේ දී ය. ඒ අනුව ඔහු පාර්ලිමේන්තුවට තේරී පත්විය. මහින්ද රාජපක්ෂ ජනාධිපතිතුමා මෙන් ෂින්ෂෝ අබේ මහතාගේ සියලු දේශපාලන සබඳතා දේශපාලන විෂය හා බැඳුණු එකක් වීම විශේෂත්වයකි.1999 දී සමාජ සේවා කටයුතු අංශයේ විධායක අධ්‍යක්ෂ ධුරයක කටයුතු කළ ඔහු 2000 සිට 2003 වසර කාලය තුළ නියෝජ්‍ය ප්‍රධාන කැබිනට් ලේකම් ධුරයට පත්විය. 2003 දී ලිබරල් ප්‍රජාතන්ත්‍රවාදී පක්ෂයේ ලේකම් ජනරාල් ධුරයට පත්විය. ෂින්ෂෝ අබේ අගමැතිතුමා සහ අබේ ආර්යාවඔහුගේ දේශපාලන ජීවිතයේ එක් වැදගත් සිදුවීමක් වන්නේ උතුරු කොරියාවේ ජපන් පුරවැසියන් පිළිබඳව තිබුණු දැඩි මත භේදාත්මක ගැටලුවේ ජපන් සාම නියෝජිතයා ලෙස ක්‍රියා කර අගනා ප්‍රතිඵල රැසක් ගෙන දීමයි. එහිදී උතුරු කොරියානු ඒකාධිපති පාලකයෙකු වූ කිම් ජෝන්ග් ඉල් හමුවීම විශේෂත්වයක් විය. තරුණ ෂින්ෂෝ අබේගේ මේ හමුවීම එකළ කෝ ඉසුමි ජපන් අග්‍රාමාත්‍යවරයා මවිතයට පත් කළේය.ඔහු සෑම විටම සාමයට සාමූහිකත්වයට ලැදිව ක්‍රියා කළ බැවින් ඔහුට අවැසි බලය ඔහු වෙතට නිරායාසයෙන් ගලා ආයේ ය. 2006 දී ඔහු ජපන් අග්‍රාමාත්‍ය ධුරයට පත් වූයේ දෙවන ලෝක යුද්ධයෙන් පසුව ඉපැදුණු ප්‍රථම තරුණ අග්‍රාමාත්‍යවරයා ලෙස ය. 2007 වන විට උත්තර මන්ත්‍රී මණ්ඩලයේ බලය හීනවීම නිසා ඔහු සෞඛ්‍ය හේතූන් මත යැයි පවසා අග්‍රාමාත්‍ය ධුරයෙන් ඉල්ලා අස්විය.එතැන් පටන් ඔහුගේ උත්සාහය අත් නොහැර පක්ෂයෙන් දේශපාලන හස්තයන් ශක්තිමත් කර ගනිමින් 2012 දෙසැම්බරයේ ලිබරල් ප්‍රජාතන්ත්‍රවාදී පක්ෂයේ නායකත්වයට ද, අග්‍රාමාත්‍ය ධුරයට ද නැවත පත්විය. ෂින්ෂෝ අබේ මහතා පිටුපස බලය හඹාගෙන ආයේ ඇතැම් විටෙක සැලසුම් කළ අදෘශ්‍යමාන බලවේගයක් මත යැයි සිතේ. මෙකී සමරූපීතාව මහින්ද රාජපක්ෂ දේශපාලනයේ ද දැඩි ව කැපී පෙනෙන්නකි.අග්‍රාමාත්‍යවරයාගේ පියා ෂින්තරෝ අබේ හිටපු විදේශ අමාත්‍යවරයාය. එතුමාණන්ගේ සීයා කන් අබේ යමගුචි ප්‍රදේශයෙන් 1937 - 1946 දක්වා කාලය තුළ ඒ ප්‍රදේශය නියෝජනය කළ පාර්ලිමේන්තු මන්ත්‍රීවරයාය. අග්‍රාමාත්‍ය ෂින්ෂෝ අබේ මහතාණන්ගේ මෑණියන් වූයේ යොකෝ අබේ මැතිනියයි. ඇයගේ පියාණන් 56 වෙනි සහ 57 වෙනි ජපන් අග්‍රාමාත්‍යවරයාය.යොකො අබේ මැතිනියගේ බාප්පා වර්තමාන අගමැතිතුමාගේ පුංචි සීයා එයිසකු සතෝ ජපානයේ 39 වැනි අග්‍රාමාත්‍යවරයාය. මේ සියලු දෙනා ජපානයේ ලිබරල් ප්‍රජාතන්ත්‍රවාදී පක්ෂයේ ප්‍රධාන තනතුරු දැරූ පතාක යෝධයන් වීම ද විශේෂත්වයකි. ෂින්ෂෝ අබේ අග්‍රාමාත්‍යවරයා ද තේරී පත්වන්නේ ලිබරල් ප්‍රජාතන්ත්‍රවාදී පක්ෂයෙනි.එහි වර්තමාන සභාපතිවරයා වන්නේ ද ප්‍රධාන න‍ියෝජිතයා වන්නේ ද එතුමාණන් ය. ජපානයේ ප්‍රධානතම දේශපාලන පක්ෂය ලෙස ලිබරල් ප්‍රජාතන්ත්‍රවාදී පක්ෂය හැඳින්විය හැකියි. ජපන් බසින් “ජිමින්තෝ” නමින් හඳුන්වන මෙම පක්ෂයේ මේ වසර වන විට සාමාජික සංඛ්‍යාව 850000 පමණ වේ. එම පක්ෂයේ නිල වර්ණය වන්නේ කොළ සහ නිල් වර්ණයයි. මහින්ද රාජපක්ෂ එල්ටීටීඊ යුද්ධයෙන් පසුව ගොඩනැඟුණු පශ්චාත් ශ්‍රී ලාංකේය දේශපාලන චින්තනය ද නිල් සහ කොළ මිශ්‍ර වර්ණයෙන් සැදුම් ලද එකක් වීම මෙහි දී සිහිපත් කළ යුතු ය.ෂින්ෂෝ අබේ මහතා නියෝජනය කරන “ජිමින්තෝ” පක්ෂයේ සමස්ත ජපානයේ නගර සභා මන්ත්‍රී ධුර 32070 කි. පළාත් සභා මන්ත්‍රී ධුර 480 කි. පාර්ලිමේන්තු මන්ත්‍රණ සභා සභික ධුර 242 කින් ද සමන්විත ප්‍රධාන දේශපාලන ප්‍රවාහයකි. එය අද්‍යතන ශ්‍රී ලාංකේය එක්සත් ජනතා නිදහස් සන්ධානය හා සමාන වූ බලවේගයකි.1954 සැප්තැම්බර් 21 උපත ලද ෂින්ෂෝ අබේ මහතාණන් සැප්තැම්බර් මාසයේ එතුමාණන්ගේ 60 වැනි වියට පා තබන වැදගත් මොහොත ශ්‍රී ලංකාවට පැමිණීම ද ආස්චර්යයකි. ග්‍රාමීය සුන්දර පරිසරයත් පතාක යෝධයින්ගෙන් සැදුම් ලද දේශපාලන පවුල් පසුබිම පිය මවු පාර්ශ්ව දෙකෙන් ම තීව්ර විය.ඔහුගේ පියාණන් ෂින්තරෝ අබේ එවකට ජපානයේ විදේශ අමාත්‍යවරයා විය. මෑණියන් හිටපු අග්‍රාමාත්‍ය නොබුසුකේ අකිෂි මහතාගේ දියණිය විය. අබේ අග්‍රාමාත්‍යතුමාට සහෝදරයන් තිදෙනෙකි. ඔවුන් තිදෙනාගෙන් බාල සො‍හොයුරා නොබුඕ අබේ ද ජපන් පාර්ලිමේන්තුවේ ඩයට් උත්තර මන්ත්‍රණ සභා සභිකයෙක් වෙයි. වැඩිමහල් සොයුරු හි‍ෙරානොබු අබේ මිට්සුබිෂි සමාගමේ විධායක අධ්‍යක්ෂවරයකු ලෙස කටයුතු කරයි.සහෝදරයන් තිදෙනා සමඟ අබේ මහතා කුඩා කළ සිට සුරතල් වූයේ අග්‍රාමාත්‍ය සීයා කෙනෙකුගේ සහ විදේශ අමාත්‍යවරයකු වූ පියාණන්ගේ දේශපාලන උණුසුමක් මධ්‍යයේ ය.මේ තත්ත්වය ද මහින්ද රාජපක්ෂ, ගෝඨාභය රාජපක්ෂ, චමල් රාජපක්ෂ සහ බැසිල් රාජපක්ෂ පුතුන් ඩී.ඒ. රාජපක්ෂ උණුසුමේ හැදී වැඩුණු ස්වභාවය සිහිපත් කරයි. ෂින්ෂෝ අබේ මහතාගේ දේශපාලන පෞරුෂය පිළිබඳ අදහස් දැක්වූ දේශපාලන විචාරයකු ඔහුගේ සීයාගෙන් ලැබුණු පරවේණි උරුමය සඳහන් කළේ “He's Inherited his grandfather's Political DNA” යනුවෙනි.අගමැති සීයා නොබුසුකේ කිෂි සහ අගමැති පුංචි සීයා එයිසකු සතෝ දෙදෙනා ජපානයේ 37 වෙනි සහ 39 වැනි අගමැතිවරු වෙද්දී කෙළිදෙලෙන් සෙල්ලම් කළ පුංචි ෂින්තෝ අබේ ජපානයේ දෙවරක් ම 57 වෙනි සහ 63 ‍වැනි අගමැති ලෙස පත්වේ යැයි සීයලා දෙදෙනා ම නොසිතන්නට ඇත. එහෙත් සෙකෝ අබේ මහත්මිය මගේ පුතාත් කවද හරි අගමැති ලොක්කෙක් වෙලා මේ රට දැයට වැඩ කරාවි යැයි සිහින මවන්නට ඇත.2011 මාර්තු 11 වැනි ජපානයේ ආර්ථිකයට මරු පහරක් එල්ල වූ ඛේදනීය වසරක් විය. සියලු දෑ හමුවේ නැවත නැඟී සිටීම ජපානයට හුරු පුරුදු දෙයකි. මේ වසරේ ෂින්ෂෝ අබේ දේශපාලන ඉලක්කය හමුවේ මෙකී ඛේදවාචකය ද භාවිත කරමින් ජපානය යළි නඟාසිටුවීමේ සංකල්පය වඩාත් තීව්ර කළේ ය. ඒ අනුව 2012 දෙසැම්බර් මාසයේ අභියෝගාත්මක ඉලක්ක ජයගැනීම හමුවේ ෂින්තෝ අබේ මහතා දෙවන වර අග්‍රාමාත්‍ය ධුරයට පත්විය. එය මහින්ද රාජපක්ෂ ජනාධිපතිතුමා 2005 නොවැම්බර් මස 19 වැනි දින පත්වීම හා සමාන යැයි සඳහන් කළ හැකිය.ෂින්ෂෝ අබේ අගමැතිවරයාගේ අබේ චින්තනය හඳුන්වා දෙන විට රාජපක්ෂ මහතා මහින්ද චින්තනය හඳුන්වා දුන්නේය. මහජන දේපළ පිළිබඳ උනන්දුව වැඩි කිරීම, මුල්‍ය පහසුකම් වැඩිකිරීම සහ ව්‍යුහාත්මක ප්‍රතිසංස්කරණය අබේ මහතාගේ නව ආර්ථික ප්‍රතිපත්ති සමඟ ජපානයේ වර්තමානයේ යළි පිබිදීමක් ඇති කිරීමට ඔහු විශාල වෑයමක නිරතව සිටී.ආසියාතික ලෝකයට නායකත්වය දෙන නව පාඩම් උගෙන යළි පිබිදෙන රටක ක්‍රියා කලාපය පිළිබඳව ශ්‍රී ලාංකේය අපගේ අවධානය යොමු කිරීම ඉතා කාලෝචිත බව හැ‍ඟෙයි. ඔවුන්ගේ භෞතික සංවර්ධන ඉලක්කයන් සමඟ විශාල ආධ්‍යාත්මික සංවර්ධනයක් ද අත්පත් කර ගැනීමෙන් බෞද්ධ රටක් ලෙස අපූර්ව බොදු පිළිවෙතක් ලෝකයට ම පෙන්වා දී ඇත. ඒ ධ්‍යාන කේන්ද්‍රීයව ගොඩ නැඟුණු සෙන් බුදුදහම වැනි ජපානුකරණය වූ නව බෞද්ධ නිකායන්හි ප්‍රායෝගික භාවිතයන් ද ප්‍රයෝජනයට ගැනීමෙනි.ජපන් අබේ චින්තන‍යේත් ශ්‍රී ලාංකේය මහින්ද චින්තනයේත් අපූරුවට පෑහිය හැකි අපූර්ව සංස්කෘතික බලවේග දෙකකි. එය බුදුදහමින් සහ සංස්කෘතිකමය ඥාතීත්වයකින් තදින් ම බැඳී පවතින්නකි. අද්‍යතන ශ්‍රී ලාංකේය සංවර්ධන වැඩපිළිවෙළක් සමස්ත රට පුරා ක්‍රියාත්මක වන මොහොතේ ෂින්ෂෝ අබේ ආගමනය අපූර්ව සංධිස්ථානයක් වනු නොඅනුමාන ය.මහාචාර්ය පැට්‍රික් රත්නායක කැලණිය විශ්වවිද්‍යාලයකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>07</day>
    </date>
    <link>http://www.silumina.lk/2014/09/07/_art.asp?fn=ab1409074</link>
    <topic>ශෂීන්ද්‍ර ඌව පළාතට සම්පතක්</topic>
    <author>සංවාද සටහන චන්දන බණ්ඩාර</author>
    <content> පාර්ලිමේන්තු කටයුතු ඇමැතිනී සුමේධා ජී. ජයසේනඔබතුමියට එරෙහිව පසුගිය දිනක එක්තරා විකල්ප පුවත්පතකින් හෝටලයක් ගැන බරපතළ චෝදනාවක් එල්ල කරලා තිබුණා.?කැලෑ පත්තර ගහන එකට මං ඒ තරම් බරපතළයි කියලා කියන්ඩ යන්නේ නෑ‍. කැලෑ පත්තර බලන අයත් බොහොම අඩුයි. බැලුවා වුණත් ඒවා පිළිගන්නවා ඇත්තේ ඒ පත්තර බලන ජාතියේ අයම තමයි.ඒ චෝදනාව ඔබට එල්ල වෙන්ඩ හේතුව මොකක්ද?ඒ චෝදනාව එල්ල වෙලා තියෙන්නේ මීට වසර දහයකට විතර පෙර සිද්ධියකට. මගේ ඥාති සහෝදරියක‍ගේ දියණියක් විශ්වවිද්‍යාලයට තේරී පත් වෙලා ආපු වෙලාවේ බෝඩිමක් හොයා ගන්නා තුරු ඉන්ඩ තැනක් නොතිබුණ නිසා මට වෙන් කරලා තිබු මාදිවෙල පාර්ලිමේන්තු නිවාස සංකීර්ණයේ නිවෙසේ නැවැතී හිටියා.මේ නිවාස සංකීර්ණයේ B 2 නිවෙසේ මේ ළමයා නැවැතී සිටින කාලයේදී එම නිවෙසේ ලිපිනය යොදා ගෙන ඇය පාස්පෝට් එකක් හදා ගෙන තිබෙනවා. ඒකත් මට ලැබුණ ආරංචියක් විතරයි.ඇය විශ්වවිද්‍යාලයෙන් ඉවත්ව ගිය පසුව මා සමග කිසිම සම්බන්ධතාවක් තිබුණේ නෑ. ඒ ගෑනු ළමයා පසු කාලීනව විවාහ වෙලා තිබෙනවා. ඇය විවාහ වුණේ මගේ ආරක්ෂක නිලධාරියෙකු සමඟ කියලා විශාල බොරුවකුත් ඒ කැලෑ පත්තරයේ සඳහන් වෙලා තියෙනවා.මං ඒ ලියපු අයට කියනවා පුළුවන් නම් ඒවා ඔප්පු කරලා පෙන්වන්ඩ කියලා. එහෙම වුණොත් මං මගේ ඇමැතිකමෙන් අස් වෙලා ගෙදර යනවා. මං කවදාවත් වැරැදි වැඩ කරන කෙනෙක් නෙමෙයි.මොනරාගල දිස්ත්‍රික්කයේ විශාල පිරිසක් මගේ ඥාතීන් ඉන්නේ. ඒ යම් කෙනෙක් මාත් එක්ක අමනාප වෙලා වැරැදි වැඩක් කළොත් ඒක මගේ පිටින් දාල මඩ මාධ්‍යවලින් මඩ ගහන එක වැරැදියි.එවැනි බොරු ලියන පත්තර ලියුම්කරුවන් මා හෙළා දකිනවා. මට පුත්තු 3 දෙනෙක් සහ දියණියක් සිටිනවා. එක් අයෙක් මෙවර මැතිවරණයට ඉදිරිපත් වෙලා සිටිනවා. ඔහු පළාත් සභාවේ හිටපු නියෝජ්‍ය සභාපති. මං කියන්ඩ කැමැතියි මට හෝ මගේ දරුවෝ තුන් දෙනාට විරුද්ධව කිසිම පොලිසියක එකම පැමිණිල්ලක්වත් මේ වෙන තුරු නෑ.එහෙව් ඔබට මෙවැනි අයුතු දේවල් සිදු වෙන හෝටලයක් ගැන චෝදනාවක් ඒල්ල වුණේ කොහොමද?ඒක තමයි මටත් තියෙන පුදුමය. මාත් එක්ක හිතවත්කමක් නැති මගේ දුර ඥාතියෙකු කරපු දෙයකට මට චෝදනා කිරීම වැරැදියි. අපේ පවුල මොනරාගල දිසාවේ විශාල කිර්තිනාමයක් දිනා ගත් පවුලක්. මගේ ස්වාමිපුරුෂයා මුලින්ම ගුරුවරයෙක්. සාර්ථක ව්‍යාපාරිකයෙක් සහ සමාජ සේවකයෙක් විදියට මොනරාගල දිසාවේ කවුරුත් ඔහුට සලකනවා. ඒ නිසා තමයි අදටත් මටත් ඒ ජනතාව සලකන්නේ. අපි වැරැදි වැඩ කරපු අය නෙමෙයි. මොනරාගල දිසාවේ ඉන්න මගේ ඥාතියෙක් යම් වැරැද්දක් කළොත් මං ඒකට වග කියන්නේ කොහොමද. මගේ දරුවෝ හතර දෙනා යම් වැරැද්දක් කළා නම් ඒ වගකීම මා සතුයි.මේ වෙලා තියෙන්නේ ඔය කියන අයුතු දේවල් සිදු වෙනවා කියන හෝටලය B 2 පාර්ලිමේන්තු නිවෙසේ නමින් ලියාපදිංචි කර තිබීමයි. මට ‍දේශපාලනයට එන්ඩ පෙර ඉඳලා ව්‍යාපාර තිබෙනවා නමුත් මං කවදාවත් මගේ රාජකාරි ලිපිනය ඒ කිසිම දේකට යොදා ගෙන නෑ. ඒක සම්පුර්ණයෙන්ම වැරැදියි. මං මේ ගැන මාධ්‍ය සාකච්ඡා කීපයක් තිබ්බා. මේ ගැන මාධ්‍යවල යළිත් පළ වුණේ වැරැදි විදියටයි. මට මේ තරමට හරි මඩ වදින්නේ මේ කියන ඥාතීන් කර තිබෙන වැරැදි වැඩ නිසානේ. ඒ නිසා මං ඒ අයට විරුද්ධව නීතිමය පියවර ගන්නවා. ඒ පත්තරයට විරුද්ධවත් එන්තර වාසියක් යවන්ඩ කටයතු කරනවා.මේ සිදු වීම ගැන ඔබ විශාල කලකිරීමකින් ඉන්න බවක් පේන්ඩ තියෙන්නේ?කලකිරීමක් නැතුවම නෙමෙයි. මැතිවරණයක් පැවැත්වෙන අවස්ථාවක මේවා කවුරු කරනවාද කියලා මං දන්නේ නෑ. අපේ තියෙන දේශපාලන කීර්ති නාමය බිඳ දමන්ඩ කරන කුමන්ත්‍රණයක් කියලා මට හිතෙනවා. මට ඇත්තටම ඔය කියන වැරැදි ව්‍යාපාර අවශ්‍ය නෑ. මං දේශපාලනයට එනකොට මගේ මහත්තයා හම්බ කරලා මිලට ගත් වාහන 11ක් ගෙදර තිබ්බා. ඉඩකඩම් රාශියක් තිබ්බා. ඒ නිසා මට හොර ව්‍යාපාර කරන්ඩ ඕනේ නෑ. අනෙක අපි කවදාවත් දේශපාලනය ව්‍යාපාරයක් කර ගත් අය නෙමෙයි.හොඳයි දැන් මොනරාගල දිසාවේ මැතිවරණ කටයුතු කොහොමද?මේ වෙන කොට එක්සත් ජනතා නිදහස් සන්ධානය විදියට මැතිවරණ කටයුතු බොහොම හොඳින් කරගෙන යනවා. මං පෞද්ගලික මට්ටමෙන් අපේ ක්‍රියාකාරිකයන් කැඳවලා විශේෂ මැතිවරණ මෙහෙයුම් කටයුත්තකුත් සංවිධානය කරලා එය ක්‍රියාත්මක කරනවා. මං ශ්‍රි.ල.නි.ප මොනරාගල දිස්ත්‍රික් නායිකාව විදියට අපේ පාක්ෂිකයන් සමඟ උද්‍යෝගයෙන් යුතුව මැතිවරණ කටයුතුවල නියළෙනවා.ජනතාවගේ ප්‍රතිචාර බොහොම ඉහළයි. ඒ වගේම තමයි මොනරාගල දිසාවේ ජනතාව එල්.ටී.ටී.ඊ ත්‍රස්තවාදයෙන් බැට කෑවා‍. ජනතාවට ඒව මතකයි. කොටියාගල, ඇතිමලේ , කහම්බාන , මහකළුගොල්ල කියන ගම්වල ජනතාවට කොටි ත්‍රස්තවාදීන්ගේ නිරතුරු ප්‍රහාර එල්ල වුණා. ඒ තත්ත්වය සම්පුර්ණයෙන්ම නැති කරන්ඩ පුළුවන් වුණේ අපේ ජනාධිපතිතුමාට විතරයි. ඒ නිසා එතුමාට තියෙන භක්තිය , ගෞරවය සහ ආදරය මේ දිස්ත්‍රික්කයේ ජනතාවගේ හිතින් ඈත් වෙලා නෑ.හැබැයි විපක්ෂය චෝදනා කරනවා එ.ජ.නි.ස යට ඡන්ද අඩු වෙලා කියලා?මගෙන් තවත් පත්තරයකින් ඔය ප්‍රශ්නයම ඇහුවා. ඒ තර්කය විපක්ෂය විසින් ජනතාව මුළා කරන්ඩ ගොතන කතාවක්. මිනිස්සුන්ගේ ඡන්දය බලෙන් ගන්ඩ බෑ. ඒ නිසා එ.ජ.නි.ස ය මොනරාගල දිසාවේ ප්‍රචණ්ඩත්වයක් වපුරලා නෑ. බලන්ඩ එ.ජා.පයේ අපේක්ෂකයෝ දෙන්නෙක් අතර ලොකු ගැටුමක් ඇති වුණා. එක් එ.ජා.ප අපේක්ෂකයෙක්ගේ පුත්‍රයකුට පිහියෙන් ඇනලා බරපතළ තුවාල කරලා තියෙනවා. අත කඩලා තියෙනවා. මං දැන් රෝහලටත් කතා කළා‍.මට පක්ෂ භේදයක් නෑ. අපේ ගම්වල ජීවත් වෙන ඥාතීන් පක්ෂ දෙකකින් තරග කළාට මේ වගේ අවාසනාවන්ත සිදු වීමක් වුණා නිසා රෝහලට කතා කරලා උපදෙස් දුන්නා ඒ දරුවට අමාරු නම් කොළඹ ජාතික රෝහලට හෝ මාරු කර එවන්ඩ කියලා. මං ඇත්තටම මගේ පුතෙක් හා සමානව අම්මා කෙනෙක් වගේ හිතලා ඒ දරුවා ගැන සොයා බැලුවේ.මොනරාගල දිසාවේ ඇතිවී තිබෙන ප්‍රචණ්ඩත්වය ගැන මොකද කියන්නේ?මං මොනරාගල දිස්ත්‍රික් ශ්‍රි.ල.නි.ප නායිකාව. ඒ නිසා මං දකින විදියට ඔය රටට සහ ලෝකයට කියන තරම් ප්‍රසිද්ධ කරන තරම් ප්‍රචණ්ඩත්වයක් මොනරාගල දිසාවේ නෑ. හැම ඡන්දයකදීම යම් යම් ප්‍රශ්න ඇති වෙනවා. කොඩි වැලක් කපනවා. පෝස්ටර් ඉරනවා. ‍ගහලා තියෙන පෝස්ටර් උඩින් විපක්ෂයේ අය පෝස්ටර් ගහනවා. ඒ වගේ පොඩි පොඩි දේවල් ඇරෙන්ඩ ඔය කියන තරම් ප්‍රචණ්ඩත්වයක් මොනරාගල දිසාවේ නෑ.ආණ්ඩුව මැතිවරණයට බයේ ප්‍රචණ්ඩත්වය වපුරනවා කියලා විපක්ෂය චෝදනාවක් කරනවා?නෑ‍. ඔය කතාව විපක්ෂය ගොතන තවත් බොරුවක්. මේ ආණ්ඩුව පරාද වෙන්ඩ තියෙන හේතුව මොකක්ද? මේ රටට සාමය ලබා දුන්න , මේ රටේ යටිතල පහසුකම් දියුණු කරපු , රට වේගවත් සංවර්ධන මාවතකට යොමු කරපු , ජනතාවගේ ජිවන තත්ත්වය වැඩි වේගයකින් වැඩි කරපු මේ ආණ්ඩුවට කවුද විරුද්ධ වෙන්නේ. මොනරාගල ඉන්න කෘතගුණ දන්න ජනතාව මෙදා සැරේත් ඉහළින්ම එ.ජ.නි.ස ය දිනවනවා. ඒක ඉර හඳ වගේ අපිට විශ්වාසයි. එදා ගම්වල ළමයි කිව්වේ කොළඹට කිරි ගමට කැකිරි කියලා. නමුත් අද ගමටත් කිරි ලැබෙනවා.ගිය සතියේ ජනාධිපතිතුමා මොනරාගල දිසාවේ පාසල්වල මහින්දෝදය විද්‍යාගාර 12ක් විවෘත කළා. ගමේ පාරට කාපට් සහ කොන්ක්‍රිට් ලැබිලා. විදුලියබලය ලැබිලා. ඉතින් මේ ආණ්ඩුවට බය වෙන්ඩ හේතුවක් නෑ.ඔබතුමිය හිතන විදියට පසුගිය ඌව පළාත් සභාවෙන් මොන වගේ සේවයක්ද වෙලා තියෙන්නේ?විශාල සේවයක් සිදු වෙලා තිබෙනවා. ඌව පළාතේ මාර්ග, පාලම් , බෝක්කු ආදී යටිතල පහසුකම් වේගවත් ලෙස සිදු කෙරුණා. දරුවන්ගේ අධ්‍යාපන තත්ත්වය දියුණු කරන්ඩ මහ ඇමැති ශෂින්ද්‍ර රාජපක්ෂ මැතිතුමා දුර දක්නා නුවණින් විශේෂ වැඩසටහනක් දියත් කළා. නැණ පහන් දල්වමු , සිප්සර වැනි අධ්‍යාපනික අංශයේ වැඩසටහන් මඟින් දරුවන්ට විශාල අත්වැලක් ලැබුණා. මහ ඇමැතිතුමා අධ්‍යාපන ඇමැති විදියට අධ්‍යාපන අංශයේ සංවර්ධනයට ඉටු කරපු මෙහෙය අගය කළ යුතුයි. ඒ නිසා මහ ඇමැතිතුමාගේ නායකත්වයෙන් ‍මොනරාගල දිසාවට විශාල වැඩ කොටසක් සිදු වෙලා තියෙනවා.දැන් මේ වෙලාවේ ආණ්ඩුවට එල්ල වෙන ‍චෝදනාවක් තමයි ඌව පළාතේ දරිද්‍රතාව වැඩි වෙලා කියලා?ඔය විපක්ෂය කියන විදියට ඌව පළාතේ දරිද්‍රතාව වැඩි වෙලා කියන චෝදනාව පිළිගන්ඩ බෑ. දැන් පසුගිය කාලයේ ඌව පළාතේ කන්න දෙකක් වගා කරන්ඩ බැරි වුණා. ඒ ඌව පළාතට බලපෑ නියං තත්ත්වය නිසා. ඌව පළාතේ වැඩි පිරිසක් ගොවි ජනතාව. ගොවි ජනතාවට අවශ්‍ය පොහොර සහනාධාර තවමත් රුපියල් 350‍ට ලබා දෙනවා. යුද්ධය කාලයේ ගොවි ජනතාවට හේන් ගොවිතැනක් නැතිනම් කුඹුරු ගොවිතැනක් කරගන්ඩ ලැබුණේ නෑ.නමුත් අද ගොවි ජනතාව හේන් ගොවිතැන සහ කුඹුරු ගොවිතැන කරනවා. ඒ නිසා ඌව පළාතේ ජනතාවට එදාට වඩා අද මුදල් තියෙනවා. ඒ නිසා ඌව පළාත දරිද්‍රතාවෙන් පෙළෙනවා කියන කතාව ආර්ථික විද්‍යා සංඛ්‍යාලේඛනවලට සීමා වුණ කතාවක් විතරයි.දැන් ගිහින් බලන්ඩ කොටියාගල, සියඹලාණ්ඩුව සහ ඇතිමලේ වගේ ගම්වල කොටි කරදර නිසා ගෙවල්වලට වෙලා හිටපු ජනතාව අද ගොවිතැන් කරලා ලොකු ගෙවල් හදලා හැම ගෙදරකම අඩුම ගානේ යතුරු පැදියක් හරි තියෙනවා. සමහර ගෙවල්වල වෑන් , ත්‍රීරොද රථ , ලොරි රථ තියෙනවා. ඒ හැම කෙනෙක්ම බඩ ඉරිඟු වගාවෙන් විශාල ආදායමක් අරගෙන දියුණු වුණු උදවිය. මේ වෙනකොට මොනරාගල සියඹලාණ්ඩුවේ බඩඉරිඟු මිලදී ගන්ඩ මධ්‍යස්ථානයක් පිහිටුවලා තියෙනවා. ඒ නිසා ඌව පළාතේ දරිද්‍රතාව වැඩි වෙලා කියන කතාව දේශපාලන වාසි ගන්ඩ කියන කතාවක් විතරයි.ඔබතුමිය සහ හිටපු මහ ඇමැතිතුමා අතර යම් හිත් නොහොඳකමක් තියෙනවා කියලා මතයක් තියෙනවා? ඒ ගැන ඔබට මොනවද කියන්ඩ පුළුවන් ?ඒවා අමුලික බොරු කතා මං ගිය සඳුදාත් එතුමාගේ ගෙදර ගිහින් දවල් කෑම කෑවා. මං ඇතැම් වේලාවට මහ ඇමැතිතුමාට අම්මා කෙනෙක් වගේ එතුමා ළඟින්ම ඉඳගෙන එතුමා එක්ක වැඩ කරනවා. එතුමාට හානියක් වෙන යම් දෙයක් වෙනවා නම් මං එතුමාට කියලා ඒක නිවැරැදි කරන්ඩ උත්සාහ කරනවා. එහෙම නැතිව එතුමා එක්ක ගැටුමක් හදා ගෙන යන දේශපාලන ගමනක් මට නෑ. මං හැමදාම අලුත් දේශපාලන චරිත නිර්මාණය කරපු කෙනෙක්. ජගත් පුෂ්පකුමාර ඇමැතිතුමා , පළාත් සභාවේ කුමාරසිරි ඇමැතිතුමා ඊට අමරතව ප්‍රාදේශීය සභාවල සභාපතිවරු මේ වගේ විශාල දේශපාලන නායකයන් මං ඇති කළා.ශෂින්ද්‍ර මැතිතුමා මුල්වරට ඡන්දයට එනකොට මං කීවෙත් එතුමා අපේ පළාතට ලැබුණ සම්පතක් කියලායි. අදත් මං ඒක කියනවා. මං අද වුණත් කියන්නේ මොනරාගල දිසාවේ පළමුවෙනි මනාපය මහ ඇමැතිතුමාට දෙන්ඩ කියලායි. ජනතාව නොයෙක් විදියට භේද භින්න කරන්ඩ සමහරු උත්සාහ කරනවා. නමුත් මං ඒවා ප්‍රතික්ෂේප කරනවා. ඒ නිසා එතුමා සහ මං අතර කිසිම ‍හිත් නොහොඳක් ඇති වෙලා නෑ.ඔබතුමියගේ පුතාත් මෙවර මැතිවරණයට ඉදිරිපත් වෙනවා. පරම්පරාව දේශපාලනයට කැඳවීම ඔබත් කරනවා?මෙහෙමයි තාත්තා දොස්තර නම් පුතාට දොස්තර කෙනෙක් වෙන්ඩ බාධාවක් නෑ නේද? එතකොට අම්මා හෝ තාත්තා ඇමැති නම් පුතාට පළාත් සභාවේ මන්ත්‍රීකමක් දරන්ඩ බැරිද? මං හිතන්නේ ඕක වැරැදි තර්කයක්. ජනතාව කැමැති නම් විතරයි ඡන්දය දෙන්නේ. ඒක බලෙන් ගන්ඩ බෑ. ඒ නිසා ජනතාවගේ තීන්දුව මැති ඇමැතිවරුන්ගේ දුවලා පුතාලා දිනවීම නම් කාටවත් ප්‍රශ්නයක් නැහැනේ. මගේ පුතා පසුගිය පළාත් සභාවට තරග කළේ නෑ. මුදල් නැති නිසා. දැන් ඔහු ව්‍යාපාර කටයුතු කරලා යළිත් පළාත් සභාවට තරග කරනවා. ඔහු ඌව පළාත් සභාවේ හිටපු නියෝජ්‍ය සභාපති. ඔහුට ජනතාවගෙන් හොඳ ප්‍රතිචාර ලැබෙනවා.සංවාද සටහන චන්දන බණ්ඩාර මම කැපවෙලා ඉන්නෙඑජාප ආණ්ඩුවක් බලයට ගේන්නයිඑජාප පාර්ලිමේන්තු මන්ත්‍රී බුද්ධික පතිරණඌවේ ජනමතයෙන් එජාප‍ය ජයග්‍රහණය කර එජාප ආණ්ඩුවකට පාර කපනු ඇතැයි එජාප පාර්ලිමේන්තු මන්ත්‍රී බුද්ධික පතිරණ මහතා කියයි.‘සිළුමිණ’ සමඟ සම්මුඛ සාකච්ඡාවකට එක්වෙමින් මේ ප්‍රකාශය කළ මන්ත්‍රීවරයා තමන් පුද්ගලයන් වෙනුවෙන් කඩේ නොයන බවත් තමන් කඩේ යන්නේ එජාපය වෙනුවෙන් බවත් කීය.ආණ්ඩුව ජනතා අවශ්‍යතා හඳුනාගෙන ඒවාට ප්‍රමුඛතා දෙනු වෙනුවට තමන්ගේ ප්‍රතිලාභ සලකා ක්‍රියා කරන බවට ද පතිරණ මන්ත්‍රීවරයා එහිදී චෝදනා කළේය.එම සම්මුඛ සාකච්ඡාවේදී ඇසූ ප්‍රශ්න කීපයක් හා ඒවාට මන්ත්‍රීවරයා දුන් පිළිතුරු මෙසේය.ඌව ඡන්දය ගැන කියන්නේ කුමක්ද?“අපි ඌව ඡන්දය දිනනවා. ආණ්ඩුව ඌව දිනන්න ලොකු උත්සාහයක යෙදී ඉන්නවා. මෙදා ඡන්දදායකයා රවටන්න ආණ්ඩුවට බැහැ. ආණ්ඩුව පළාත් සභාව ඇතුළු සියලු බලය අතේ තියාගෙන හිටියත් ජනතාවට සෙතක් වෙලා නැහැ. අද ජනතාව ජීවත් වෙන්න බැරිව ඉන්නේ. අහස උසට බඩු මිල නැගලා. ජනතාව මුහුණ දෙන ප්‍රශ්නවලට මේ ආණ්ඩුවට විසඳුම් නැති බව ජනතාව වටහාගෙන සිටිනවා.”එජාපයට ඇත්තටම මේ ඡන්දය දිනන්න පුළුවන් ද? එහෙම අහන්නේ මීට කලින් පැවැති පළාත් සභා මැතිවරණවලදිත් එජාපය දිනන බව කිව්වත් දිනුවේ නැති නිසයි.“පළාත් සභා කීපයක් දිනාගෙන ගියත් උතුරු පළාත් සභාව එච්චර උත්සාහ දරලත් ආණ්ඩුවට දිනන්න බැරි වුණා. පාරක ගෙවල් සියයක් දෙපැත්තෙ තියනව නම් ගෙවල් 99 කම ඉන්නේ ප්‍රනාන්දුලා වුණත් සීය වැනි ගෙයි වුණත් වෙනත් වාසගමක් ති‍යන කෙනෙක් ඉන්න පුළුවන්. ඒ වගේ තමයි මේ ඡන්දෙන් අපි දිනනවා.”අනෙක් පළාත් සභා දිනුව විදියට ම මේ පළාත් සභාවත් ඉහළින් ම දිනනව කියලයි රජය පැත්තෙන් කියන්නේ?“ඌව වැරැදිලාවත් ආණ්ඩුව දිනන්නේ නැහැ. අපේ පක්ෂය අනාගත ජයග්‍රහණ අත් කරගත හැකි ලෙස අද වෙනකොට ගොඩනැ‍ඟෙමින් තිබෙනවා. ආණ්ඩුවට ඡන්ද දිනන්න පුළුවන් පරිසරයක් අද තියෙනව කියල මං හිතන්නේ නැහැ. අද ඌවේ ආණ්ඩුවේ මැතිවරණ ව්‍යාපාරය හේදිලා ගිහිල්ලා. රාජ්‍ය සේවකයන් යොදාගෙන මැතිවරණ ව්‍යාපාරය කරන්න හදන බවට තොරතුරු තියනවා.”ආණ්ඩුව කියන්නේ තමන් කරල තියෙන මහ පරිමාණ වැඩ කොටස නිසා ජයග්‍රහණය ගැන කිසිම සැකයක් නැතිය කියල නේද?“ආණ්ඩුව මහ වැඩ කරල තියනව තමයි. රතුපස්වල වතුර ඉල්ලූ ජනතාවට වෙඩි ප්‍රහාර එල්ල වුණා. පස් දෙනෙක් මැරුවා. කටුනායකදි අර්ථ සාධකය අහෝසි කරන්න ගිහිල්ලා උද්ඝෝෂණය කරපු සේවකයන්ට වෙඩි පහර එල්ල කළා. එක් පුද්ගලයෙක් මැරුණා. සහනාධාර ඉල්ලූ හලාවත ධීවරයන්ට එල්ල කළ වෙඩි පහර වැදී ධීවරයෙක් මැරුණා. පුද්ගලයන් පැහැරගෙන යන සුදු වෑන් සංස්කෘතිය අදත් ක්‍රියාත්මක වෙනව කියල දූෂණ භීෂණ චෝදනා තියෙනවා.වෙන කවරදාවත් නොතිබුණ මහපරිමාණ කොමිස් ගැසීම් පරම්පරා ගණනකට හම්බ කරපු දේශපාලකයන් මේ වගේ හුඟක් වැඩ කෙරිල තියනවා. අපි කතා කරන්නේ ජනතාවගේ ජීවන වියදම් ප්‍රශ්නය, රැකියා ප්‍රශ්න, වතුර ප්‍රශ්න, නිවාස ප්‍රශ්න මේව විසඳන්න ගත් පියවර මොනවද කියලා. ආණ්ඩුව මාධ්‍ය සංදර්ශන පවත්වමින් ධනය නිකරුණේ නාස්ති කළත් ජනතාවගේ දැවෙන ප්‍රශ්න විසඳන්න අසමත් වෙලා තියෙන බව පිළිගන්න ඕන. යුද්ධයෙන් පසුවත් ජනතාවට සහන දෙන්න ආණ්ඩුවට බැරි වුණා. ඌව පළාත රටේ දුප්පත්ම පළාත වෙද්දී ඡන්දය පවත්වන අවස්ථාවේත් වතුර ප්‍රශ්නය ඇතුළු ප්‍රශ්න අද රටේම කතාබහට ලක්වෙලා තියනවා.”ශ්‍රීලනිපය තම පක්ෂ සම්මේලනය පවත්වල ඌවෙදි තමන්ගේ ශක්තිය පසුගිය සතියේ පෙන්නුවා. ඌවේ ආණ්ඩුවේ බලය පිරිහිලා කියන්නේ කොහොමද?“බස්වලින් සෙනඟ ඇදල ශක්තිය පෙන්වන්නේ. ආණ්ඩුව රජයේ මුදල් සම්පත් යොදාගෙන රාජ්‍ය සේවකයන් ද නීති විරෝධී ලෙස ඡන්දයට යොදා ගන්නා බවට පැහැදිලි චෝදනා නඟල තියෙන්නේ. ආණ්ඩ‍ුවේ අ‍ෙප්ක්ෂකයන් රජයේ කාර්යාල යොදාගෙන ඡන්දය පටන් ගත් අවස්ථාවේ සිට රජයේ මුදල්වලින් නොයෙකුත් තෑගිබෝග බෙදුවා. මේ ඡන්දයේදී ආණ්ඩුවට ආධාරකරුවන් හිඟ නිසා රජයේ සේවකයන් ඡන්ද වැඩට යොද‍ාගෙන තියෙනවා. මෙලෙස නීති විරෝධී වැඩකරල ආණ්ඩුව බලන්නේ දිනන්න බැරි ඡන්දයක් දිනාගන්නයි.එජාපයට ඡන්ද දිනන්න බැහැ පක්ෂයේ මුල් දෙතුන් දෙනාවත් එකට වේදිකාවට නග්ගන්න බැහැ කියල කියන කතා ගැන කියන්නේ කුමක්ද?“ආණ්ඩුවේ මාධ්‍ය තමයි එජාපයේ බෙදිලි ගැන කතා කරන්නේ. ඇයි කෑලි කෑලිවල ට බෙදුණ ආණ්ඩුවේ බෙදිලි ගැන කතා කරන්නේ නැත්තේ. රාජිත, චම්පික, විමල් මේ ඇමැතිවරු කියන ඒව එකාට එකා නැහැ. මේ ඇමැතිවරු ආණ්ඩුවේ ඉන්න ආර්ථික ඝාතකයෝ ගැන කතා කරනවා. තෙල්වලින් හම්බ කරන අය ගැන කතා කරනවා.සජිත්ට නියෝජ්‍ය නායකත්වය දීම ගැන පක්ෂයේ ම අය විරුද්ධ වුණා. සජිත් කවද්ද ඌවේ වේදිකාවට නගින්නේ?“ඒක ඉතින් අහන්න වෙන්නේ සජිත් මහත්තයගෙන්ම තමයි. සජිත් ප්‍රේමදාස මහත්තයට දෙන්න ඕන තැන තීරණය කරන්නේ පත්තර වලින් නෙමේ ජනතා මතය තුළ පක්ෂය තුළින්නේ.”ඔබත් සජිත් ගේ මිනිහෙක් නේද?“මම කාගෙවත් මිනිහෙක් නෙවෙයි. එජාප පාක්ෂිකයෙක්. මම කැපවෙලා ඉන්නේ එක්සත් ජාතික පක්ෂ ආණ්ඩුවක් බලයට ගේන්න. කවුරු මාරු කළත් පක්ෂය මාරු නොකරන බවට ලේවලින් ලියා දීල තියන මිනිහෙක් මම. අපේ ඩීල් නැහැ. පක්ෂයේ ජයග්‍රහණයට දිවි හිමියෙන් කැපවී ක්‍රියා කරනවා.”ඔබට විරුද්ධ පක්ෂයේ විනය පරීක්ෂණ ඉවරද?“විනය පරීක්ෂණ ඉවරයි. බල්ලෝ බිරුවට තවලම යනවා. විනය පරීක්ෂණ අස්සේ අපේ සමාජ සේවා ජනසෙතට කරන කටයුතු තවත් වේගවත් කළා. විනය පරීක්ෂණ අස්සේ මේ වැඩවලට ලැබෙන දේශීය වගේම විදේශීය වලින් ලැබෙන ආධාර තවත් වැඩිවුණා.”ඔබ සෑහෙන කාලයක් නිහඬව සිටියා?“ඒ ගැන මට කියන්න තියෙන්නේ මේ වගේ දෙයක්. පිරිපුන් නුවණැති බස්සෙක් ගසක් උඩට වී සිටියා බොහෝ වෙලා වාඩිවෙලා. බොහෝ දේට කන් දුන්නා. එනමුත් නැහැ කතා කළේ කියන දේට හිත් ලන්නා. අපිත් ඉඳිමු නුවණැති ඒ බස්සා මෙන් අප දන්නා.ඌව ඡන්දෙදි මේ වෙනකම් වේදිකාවට ගොඩ නොවූ එජාප නායකයන් ගැන කියන්නේ කුමක්ද?“ඔක්කොම වේදිකාවට නගිනවා. එජාපය එකට එකතුවෙලා මේ ඡන්ද සටන කරන්නේ. අපට වෙන්වෙලා බෙදිල නෙමෙයි මේ සටන කරන්න වෙන්නේ. එකතු වෙලා එක බලවේගයක් විදියට පක්ෂයක් විදියට අපේ ශක්තිය පාවිච්චි කරලයි මමත් කතරගම ජනතාව අතරට ගිහින් එජාප ඌව සටනට එකතු වෙලා ඉන්නේ. අපිට ජනතාව හමුවුණාම ඔවුන් බොහෝ දෙනා මුහුණ දීල ඉන්න ආර්ථික අහේනිය හොඳට තේරෙනවා.මේ රට මේ වැටිල තියන ආර්ථික අහේනියෙන් බේරගන්න ඕන නම් වැටුණ ආර්ථිකය හැමදාමත් ගොඩගන්න එජාප බලයට ගේන්න ඕන කියන පණිවුඩය අපි ජනතාව අතරට ගෙන යා යුතුව තිබෙනවා. ලබන සතියේ අපේ ඡන්ද සටන සියලු දෙනා එකතු වෙලා ආරම්භ කරනවා. පක්ෂයේ නම් කළ පක්ෂයෙන් පත් කළ ජාතික මට්ටමේ කථිකයන් දහදෙනා අතර කථිකයෙක් විදියට මේ ඡන්ද සටනට මාත් එකතු වෙනවා.”මේ ඡන්ද සටන ආණඩුවට වගේම එජාපයටත් වැදගත් ඊළඟට එන ජාතික මැතිවරණයට මේ ප්‍රතිඵලය බලපානව කියල ඔබ පිළිගන්නවද?“අපි මේ ඡන්දය දිනල ඊළඟට එන ජාතික මැතිවරණයත් ජය ගන්නවා. රට ණය කළ කෝටි ගණන් ණය මුදල් යොදවා අසාර්ථක ව්‍යාපාර ආරම්භ කරමින් කොමිස් කුට්ටි ගත්ත අයට ජනතාව නැවත වරක් රවට්ටන්න පුළුවන් කියල හිතන්නේ නැහැ.මේ පාලකයන් වැඩ කළා නම් ඌව දුප්පත්ම පළාතක් වෙන්න විදියක් නැහැනේ. ගොවියට නිෂ්පාදන විකුණගන්න බැරි යුගයක් එක පැත්තකින් උදාවෙලා තියනවා. ආයෝජන හරහා නිෂ්පාදන වැඩිකිරීම තුළින් රැකියා උත්පාදනයට රජය කිසිම පියවරක් අරන්නැහැ. කීපදෙනකු අතට සල්ලි එකතුවීම වෙනුවට ගමේත් නගරයේත් ජනයාට අතට, සල්ලි යන ආර්ථිකයක් එජාප ආණ්ඩුව යටතේ නිර්මාණය කරනවා.සංවාද සටහන සරත් පෙරේරාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>07</day>
    </date>
    <link>http://www.silumina.lk/2014/09/07/_art.asp?fn=ab1409075</link>
    <topic>බදුල්ලේ මහ සෙනඟ දැක ඇමැති නිමල්ගේ දෑස් තෙත්වෙයි</topic>
    <author> චන්දන බණ්ඩාර chandananewspolitic@gmail.COM</author>
    <content>ඌව පළාත් ශ්‍රී ලංකා නිදහස් පාක්ෂිකයන්ට සුවිශේෂී මතක සනිටුහන් කරමින් 63 වැනි නිදහස් පක්ෂ උළෙල බදුල්ල වින්සන්ට් ඩයස් ක්‍රීඩා පිටියේදී පැවැත්විණි. උදෑසන සිටම ක්‍රීඩාංගණයට පැමිණි ජනතාවගෙන් උත්සව භූමිය පිරී ඉතිරි ගොස් තිබිණි. ශ්‍රී ලංකා නිදහස් පක්ෂයේ සභාපති වරයා මෙන්ම නායකයාද වෙන මහින්ද රාජපක්ෂ ජනාධිපතිතුමා උත්සව භූමියට පැමිණෙනවා සමගම ජනතාවගෙන් ලැබුණේ අති විශාල පිළිගැනීමකි." ශ්‍රී.ල.නි.ප යට ජය වේවා" කියමින් ජනතාව ඔල්වරසන් දුන්හ. ශ්‍රී.ල.නි.ප 63 වෙනි සංවත්සරය අති සාර්ථක ලෙස නිම වීමෙන් පසුව ජනාධිපතිතුමා ඇතුළු ශ්‍රී. ල. නි. ප නායකයන් ඇතුළු පිරිස ගියේ ඇමැති නිමල් සිරිපාල ද සිල්වාගේ නිවෙසටය.ඇමැති නිමල් සිරිපාලගේ නිවෙසේ තේ පැන් සංග්‍රහයක් පිළියෙළ කොට තිබිණි. තේ පැන් සංග්‍රහය අතරතුරදී ජනාධිපතිතුමා ඇමැති නිමල් සිරිපාලගේ නිවෙසට පැමිණ සිටි පාක්ෂිකයන් ඇතුළු විවිධ මට්ටමේ පිරිස් සමග සුහද ලෙද කථා බහ කළේය. " වැඩක් බාර දෙනවා නම් ඒක හරියට කරන නිමල්ටම වැඩේ බාර දෙන්න ඕනෑ" ජනාධිපතිතුමා සිනාසෙමින් කීවේ එහි සිටි මැති ඇමැතිවරුන්ද සිනා සාගරයක ගිල්වමිනි."අපි වෙලාවට ආපු එක හොඳට ගියා. සර් එක්ක එන්න හිටියා නම් ස්ටේජ් එක පැත්ත පළාතකට යන්ඩ බැරි වෙනවා " සබරගමුව මහ ඇමැති මහීපාල හේරත් ජනාධිපතිතුමාට කීය." අතිගරු ජනාධිපතිතමනි. ඔබතුමා ඇත්තටම ශ්‍රී ලංකා නිදහස් පක්ෂය ස්වර්ණමය යුගයකට ගෙන ගියා. ඒ නිසාම ශ්‍රි.ල.නි.ප ය දැවැන්ත පක්ෂයක් ලෙස ශක්තිමත් වෙලා තිබෙනවා. " සෞඛ්‍ය ඇමැති ශ්‍රී.ල.නි.ප මහ ලේකම් මෛත්‍රීපාල සිරිසේන කීවේ ජනාධිපතිතුමා ගැන මහත් අඩම්බරයෙනි.ජනාධිපතිතුමා ඇමැති මෛත්‍රීගේ කථාවට යමක් එක් කරන්නට සැරසෙනවා සමගම ඇමැති නිමල් සිරිපාලද සිල්වා ඇමැති මෛත්‍රීගේ කථාවට යමක් එක් කළේය. " සර් ඒකනේ මේ අනෝරා වැසි ගැන හිතන්නේවත් නැතිව ලක්ෂ සංඛ්‍යාත ජනතාවක් මේ රැස්වීමට ආවේ. ඇත්තටම ඒ සෙනඟ දැක්කාම මගේ ඇස්වලටත් කඳුලු ආවා." ඇමැති නිමල් සිරිපාල ද සිල්වා කීවේය."ඌව ඡන්ද ප්‍රතිඵලය දැනටමත් පැහැදිලියි. ඒක ගැන කථා කරන්ඩ දෙයක් නෑ‍. මේ සෙනග දැක්කාම අපේ ජයග්‍රහණය තව තවත් පැහැදිලි වෙනවා." ජනාධිපතිතුමා කීවේ සිනාසෙමිනි."සර් මේ මැතිවරණයේදී අපට සහයෝගය දෙන්ඩ ඉදිරිපත් වෙලා ඉන්න වෙනත් පක්ෂවලින් ආපු අයට අපි ඉදිරියේදි යමක් කරන්ඩ ඕනේ. " ඇමැති නිමල් සිරිපාලද සිල්වා ජනාධිපතිතුමාට කීවේ ඉල්ලීමක් ඉදිරිපත් කරමිනි. ජනාධිපතිතුමා ඒ ගැන අවධානය යොමු කරන බව ඇමැති නිමල්ට කීවේ ඇමැති නිමල් සිරිපාලගේ පිටට කීප වරක් තට්ටු කරමිනි.ජනාධිපතිතුමා පැයකට ආසන්න කාලයක් ඇමැති නිමල් සිරිපාලගේ නිවෙසේ රැදී සිටියේ සැහැල්ලුවෙන් සහ විනෝදයෙන්ය. ඉන් අනතුරුව ජනාධිපතිතුමා ඇමැති නිමල් සිරිපාලද සිල්වා සමග ලුණුගල ප්‍රදේශය බලා පිටත්ව ගියේ විවෘත කිරීම් රැසකට සහභාගී වීමටය.ශ්‍රී.ල.නි.ප 63 වෙනි සම්මේලන රැස්වීම සාර්ථක කිරීමට කැපවු නිමල් සිරිපාල ද සිල්වා හට ශ්‍රී.ල.නි.ප ජාතික සංවිධායක ආර්ථික සංවර්ධන ඇමැති බැසිල් රාජපක්ෂ මහතා විසින් සුභ පැතීමටද අමතක කොට නොතිබිණි.ඌව පළාත් සංවර්ධන ව්‍යාපෘති රැසක් ගිය සතියේ ජනාධිපතිතුමා අතින් විවෘත වීය. බිබිල සතිපොළ විවෘත කිරීම, යශෝධරා විද්‍යාලයේ ඇතුළුව පාසැල් කීපයකම මහින්දෝදය විද්‍යාගාර විවෘත කිරීම මේ අතරින් ප්‍රධාන වීය. ජනාධිපතිතුමා මේ උත්සවවලට එක්වී සිටි වනජීවී ඇමැති විජිත් විජිතමුණි සොයිසා ඇතුළු මැති ඇමැතිවරුන් සමගද විවිධ අදහස් හුවමාරු කර ගත්තේය. මේ කථා බහ අතරතුර ජනාධිපතිතුමා ඇමැති විජිත් විජිතමුණිට ඇසෙන සේ ඌව පළාත් හිටපු මන්ත්‍රී වීරගොඩ හට කීවේ විජිත්ගේ කරේ එල්ලුනොත් ඔයාටත් එගොඩ වෙන්න පුළුවන් " කියාය." සර් අපි මේ පාර ඡන්ද ව්‍යාපාරය කරන්නේ අලුත් විදියකට. අපි ඡන්දය ඉල්ලන්නෙත් අලුත් විදියකට මේක අමුතුම වැඩක්. අපි එතැනදි කියනවා මේ පාර මනාප ගහන්ඩ ඕනේ හැටි. ඒ තමයි මොනරට එකයි, වටුවගෙ පැටියට එකයි, කපුටට එකයි.මේක තමයි අපේ මනාප දෙන චක්‍රය" ඇමැති විජිත් විජිතමුණි ජනාධිපතිතුමාට කීවේය.ඇමැති විජිත් විජිතමුණිගේ ඒ ප්‍රකාශයත් සමගම ජනාධිපතිතුමා තරමක් කල්පනා කළේ මේ කථාවේ තේරුම ගැනය. " මොනව මේ ගමන කුරුල්ලන්ගේ නම්වලින් ද මනාප ඉල්ලන්නේ" එසේ කියමින් ජනාධිපතිතුමා සිනා සුණේය. ඉන් අනතුරුව ඇමැති විජිත් විජිතමුණි ජනාධිපතිතුමාට ඒ කථාවේ තේරුම පැහැදිලි කළේය." සර් මොනරා කියන්නේ ශෂීන්ද්‍ර මහ ඇමැතිතුමාට, වටුවගෙ පැටියා කියන්නේ මගේ පුතාට එතකොට සර් කපුටා කියන්නේ අපල දුරුවෙන්න කාට හරි ඉතිරි මනාපය දෙන්ඩ කියන එකයි. " ඇමැති විජිතමුණි සිනාසෙමින් කීවේ ජනාධිපතිතුමා ඇතුළු පිරිස සිනහගන්වමින්ය.ඌව ඡන්ද ව්‍යාපාරයේ පාර්ලිමේන්තු මන්ත්‍රී නාමල් රාජපක්ෂද විශේෂ වැඩ කටයුතු රැසකට අත ගසා තිබේ. විශේෂයෙන්ම ඌව පළාත් සභාවේ හිටපු මැති ඇමැතිවරුන්ගේ සහ නවක අපේක්ෂකයන්ගේ මැතිවරණ රැස්වීම් සඳහා නාමල් රාජපක්ෂ මන්ත්‍රීවරයාට ඇරැයුම් ලැබී තිබේ. මේ ‍නිසා නාමල් රාජපක්ෂ මන්ත්‍රීවරයා තරමක් කාර්ය බහුල වී සිටී.මේ අතරතුර ඌව මැතිවරණය අතරතුර ගිරාඳුරුකෝට්ටේ පිහිටි සංචාරක බංගලාවක නාමල් මන්ත්‍රීවරයා ගිය සතියේ මද වේලාවක් විවේක සුවයෙන් සිටියේය. නාමල් මන්ත්‍රීවරයා එම සංචාරක බංගලාවේ නැවැතී සිටින බව දැන ගත් බස්නාහිර පළාත් මහ ඇමැති ප්‍රසන්න රණතුංග එම ස්ථානයට පැමිණියේ නාමල් මන්ත්‍රීවරයා සමග නිදහසේ කථා බහ කිරීමට අවස්ථාවක් ලැබුණු නිසාය.බස්නාහිර පළාත් මහ ඇමැතිවරයාගේ පැමිණීමෙන් පුදුමයට පත්වු නාමල් රාජපක්ෂ මන්ත්‍රීවරයා මහ ඇමැති ප්‍රසන්නට කීවේ අපුරු කථාවකි. "හරි පුදුම වැඩක්නෙ මම යන යන තැන ප්‍රසන්න අයියා ඉන්නව. ඔයා යන යන තැන පෙනී ඉන්නවා. ඔයා හරියට විෂ්ණු දෙවියන් වගේ තමයි. " නාමල් මන්ත්‍රිවරය කීවේ පුදුමයට පත් වෙමිනි.ඊට බස්නාහිර මහ ඇමැති ප්‍රසන්න රණතුංග මහ හඩින් සිනා සුණේය. ඒ සමගම නාමල් මන්ත්‍රීවරයා මහ ඇමැති ප්‍රසන්නගෙන් විමසා සිටියේ "ඇයි අයියා ඔයා රිදීමාලියැද්දේ අපේ ශෂී අයිය එක්ක වැඩ. දැන් මෙහෙත් වැඩ. කොහොමද අයියා මෙහෙම වැඩ කරන්නේ යැයි නාමල් මන්ත්‍රිවරයා විමසා සිටියේය."මම මේ පැත්තට මගේ ගෝලයෝ ටික දාලා තියෙන්නේ. රිදීමාලියද්දේ මම ෆුල් ටයිම් ඉදලා වැඩ කරනවා." මහ ඇමැති ප්‍රසන්න රණතුංග කීවේය.ජ්‍යෙෂ්ඨ පුවත්පත් කලාවේදීයෙකු සහ ග්‍රන්ත කතුවරයකුද වෙන විපක්ෂ නායක රනිල් වික්‍රමසිංහගේ මාධ්‍ය ලේකම්වරය‍කු වෙන සමන් අතාවුදහෙට්ටි විසින් රචිත "ආදර අංකුර " නවකථාව දොරට වැඩීමේ උත්සවය පසුගියදා කොළඹ දී පැවැත්විණි.මේ නව කථාව දොරට වැඩිමේ අවස්ථාවට අවස්ථාවට එක්සත් භික්ෂු පෙරමුණේ සාමාජික තීනියාවෙල පාලිත හිමියෝද වැඩම කර සිටියහ. මේ අවස්ථාවට එ.ජා.ප පාර්ලිමේන්තු මන්ත්‍රී ගයන්ත කරුණාතිලක , පාර්ලිමේන්තු මන්ත්‍රී රවි කරුණාතිලක සහ එ.ජා.ප යේ පාර්ලිමේන්තු මන්ත්‍රීවරු රැසක් එක්ව සිටියහ. මේ අතරතුර ග්‍රන්තය දොරට වැඩීමේ උත්සවය ආරම්භ වීමට පෙර තීනීයාවෙන පාලිත හිමියන් මන්ත්‍රී ගයන්තට පුංචි විහිළුවක් කළේය. "ගයන්ත මහත්තය අපේ ගමේ මිනිහනෙ "යැයි උන්වහන්සේ රවි කරුණානායක දෙස බලමින් කීහ." මෙයා රෝයල් එකේ මගේ පන්තියෙනෙ හිටියේ " ඊට පිළිතුරු දෙමින් දෙමින් රවි කරුණානායක මන්ත්‍රීවරයා කීය."ඔව්. ඔව්. කරුණාතිලකලා ඉහළ පන්තියේ අය බව අපි දන්නවා " තීනියාවෙල පාලිත හිමියෝ පැවැසුයේ සිනහ වෙමිනි. " නෑ නෑ හාමුදුරුවනේ අපි දෙන්න හැමදාම හිටියෙ රෝයල් එකේ. එක පන්තියේ "යැයි රවි කරුණානායක කීවේය."අපේ හාමුදුරුවනේ රවි ධනපති පන්තියේ. මම මධ්‍යම පන්තියේ අපි දෙන්නගේ පන්තිය ඒකක් නෙමෙයි." ගයන්ත කරුණාතිලක එ.ජා.ප මාධ්‍ය ප්‍රකාශකවරයා කීවේ සිනහ වෙමිනි.පසුගිය සඳුදා එජාපයේ සන්නිවේදන කමිටුව විපක්ෂ නායක රනිල් වික්‍රමසිංහගේ ප්‍රධානත්වයෙන් ජාවත්ත විපක්ෂනායක කාර්යාලයේදී රැස්විණි. ඊට මහ ලේකම් තිස්ස අත්තනායක, මංගල සමරවීර ඇතුළු පිරිසක් එක්ව සිටියහ. . "සර් එජාපයට එරෙහි ප්‍රකාශවලට නිසි පිළිතුරු පක්ෂයෙන් ලැබෙන්නේ නැහැ. අපේ මතවාද හරිහැටි ජනතාව වෙත යවන්ඩ යාන්ත්‍රණයක් ඕනෑ" එ.ජා.ප මහලේකම් තිස්ස අත්තනායක කීය. "ඔව් තිස්ස ඒක හරි, රූපවාහිනි, ගුවන් විදුලි හා පුවත්පත්වල විවාද සංවාදවලදී අපේ අය තොරතුරුවලින් සන්නද්ධ වෙලා යන්ඩ ඕනෑ". විපක්ෂ නායකවරයා කීවේය.ශ්‍රී ලංකාවේ දෙවන සත්වෝද්‍යානය මෙන්ම පළමු එළිමහන් සත්වෝද්‍යානය ද වන පින්නවල වාගොල්ල සත්වෝද්‍යානයේ වැඩකටයුතු මේ වන විට නිමා වෙමින් පවතී.මේ වන විට දෙහිවලින් පින්නවල වාගොල්ලට ගෙන ආ කොටින් සිව් දෙනෙකු මේ එළිමහන් සත්වෝද්‍යානයට මුදා හැර තිබේ. මෙවැනි පසුබිමකදී ගිය සතියේදී සත්වෝද්‍යානයේ ඉදිරි වැඩකටයුතු සොයා බැලීම සදහා උද්භිත උද්‍යාන හා පොදු විනෝදස්වාද කටයුතු ඇමති ජයරත්න හේරත් සබරගමු මහ ඇමති මහීපාල හේරත් සහ පාර්ලිමේන්තු මන්ත්‍රී කනක හේරත් යන මැති ඇමතිවරු පින්නවල වාගොල්ලට පැමිණියහ.කල්වේලා ඇතිව පැමිණි මහ ඇමති මහීපාල හේරත් සහ කනක හේරත් ඒ වන විටත් එහි පැමිණි සිටි සත්වෝද්‍යානයේ අධ්‍යක්ෂවරයා සහ නියෝජ්‍ය අධ්‍යක්ෂවරිය සමග එළිමහනට මුදා හැර ඇති කොටි සිව් දෙනා කුමක් කරනු ඇත්දැයි විපරම් කරන්නට වූහ. දිවි ලෙන ලෙස සදහන් කර ඇති අක්කර කිහිපයක් පුරා පැතිර ගිය එකී බිම් දැවැන්ත වීදුරු කවුලු වලින් යුතුය‍. එක් නිරීක්ෂණ මැදිරියකට ගොඩවූ මහ ඇමතිවරයා ඇතුළු පිරිස දිවි අරණ පුරා සෝදිසි කළද දිවියෙකු දැක ගැනීමට නොහැකි විය.ඒ අතර නිරික්ෂණ මණ්ඩපයේ වහලය දෙස බලමින් මහ ඇමතිවරයා සදහන් කලේ "අපි ඒ පැත්ත බලා ඉන්න අතරේ කොටි මේ වහලයට ගොඩ වෙලාද දන් නෑ " කියාය."එහෙම වෙන්ඩ විදියක් නෑ " සත්වෝද්‍යාන අධ්‍යක්ෂකවරයා කියනවා සමගම කොටි ගෙරවිල්ලක් ඇසිණි. පිරිසට දුටුවේ හති අරිමින් එකතැන ගිමන් නිමන කොටින දෙදෙනෙකි."දෙහිවල කූඩුවල ගාල්වෙලා ඉදලා මුන්ට දුර බැහැර ඇවිදීම එකපාරට අමාරුයි. දෙන දෙයක් කාලා හිටපු සුපුරුදු කූඩු ජීවීතය කොටි අලසයින් බවට පත් කරලා." "එකතැනම ඉදලා කාලා මේ කොටින්ගේ කොලෙස්ට්‍රෝලුත් නැගලා ඇති"එහි සිටි සත්වෝද්‍යාන නිළධාරිනියක කීවාය.එම සංවාද විසංවාද අතරතුර එක් කොටියෙක් නපුරු දත් විලිස්සමින් මහ ඇමතිවරයා ඇතුළු පිරිස ආසන්නයට පැමිණියේ ය. ඒ සමගම ජයරත්න හේරත් ඇමතිවරයා ද එම ස්ථානයට පැමිණි අතර කොටින්ට ඇවිදීම හුරු කිරීම සදහා උන්ට වෙන්වූ එළිමහන් භූමියේ තැන්තැන්වල උන්ගේ ආහාර සලාකය තැබීමට තීරණය කර ඇතැයි සත්වෝද්‍යානයෙන් පැමිණි පිරිස කීය.මුදල් අමාත්‍යංශයේ ලේකම්වරයා ඇතුළු ෙජ්‍යෂ්ඨ නිලධාරීන් පිරිසක් මේ දිනවල විශේෂ වැඩකට අතගසා සිටියි. ඒ ඉදිරි අයවැය ඇතුළු සංවර්ධන යෝජනා ලබාගැනීමට ඒ ඒ පළාත් වල මහ ඇමතිවරු ඇතුළු පළාත් දේශපාලන අධිකාරිය මුණ ගැසීමය. ජනාධිපතිතුමාගේ නියමයෙන් මුදල් අමාත්‍යාංශයේ ලේකම්වරයා ඇතුළු ඉහළ නිළධාරීන් වයඹ හා මධ්‍යම පළාත් චාරිකා නිමවා අනතුරුව සබරගමුවට පැමිණියහ.මේ චාරිකාව ගැන කල්වේලා ඇතිව දැනගත් සබරගමු මහ ඇමති මහීපාල හේරත් දින කිහිපයකට පෙර ඒ සදහා පළාත් ප්‍රධාන ලේකම් එච්.පී.කුලරත්න ඇතුළු සිය කණ්ඩායම ඒ සදහා සූදානම් කළේ ය. ඉදිරිපත් කළයුතු තොරතුරු හා දත්ත ප්‍රතිපාදන අපේක්ෂා කරන යෝජනා ඉතා කෙටියෙන් සිත් ගන්නා ආකාරයෙන් ඉදිරිපත් කළ යුතුයැයි මේ පූර්ව සූදානමේ දී සිය නිළධාරින්ට මහ ඇමතිවරයා උපදෙස් දුන්නේය.මුදල් අමාත්‍යාංශයේ ලේකම්වරයා ඇතුළු පිරිස සබරගමුවට පැමිණීමට මත්තෙන් එදින ඉදිරිපත් කරන යෝජනා ඇතුළු එදින න්‍යාය පත්‍රය නැවත වරක් සිය නිළධාරීන් සමග අධ්‍යනය කළේ ය.මුදල් අමාත්‍යාංශයේ ලේකම්වරයා ඇතුළු අට දෙනෙකුගෙන් සමන්විත පිරිස පැමිණියේ එක් බස් රථයකිනි. ඔවුන් පිළිගැනීමට මහ ඇමති මහීපාල හේරත්ට අමතරව අතුල කුමාර රාහුබද්ධ සහ රංජිත් බණ්ඩාර යන අමැතිවරුද ප්‍රධාන අමාත්‍ය කාර්යයාලයට කල්වේලා ඇතිව පැමිණ සිටියහ."මොකද්ද මේ මන්නයක් අරන්,ප්‍රාදේශිය සභා මන්ත්‍රීවරයෙක් ප්‍රාදේශීය සභාවට ආවා කියන්නේ". පිළිගැනීම අතරේම මුදල් අමාත්‍යාංශ ලේකම්වරයා මහ ඇමතිවරයාගෙන් විමසිය. ඊට පෙර දින ඇහැලිගොඩ ප්‍රාදේශිය සභාවේ සිදුවීමක් මුදල් අමාත්‍යාංශ ලේකම්වරයා මෙසේ විපරම් කිරීමට හේතු වීය. මහ ඇමතිවරයා ඊට පිළිතුරු දුන්නේ සිනහවකිනි. ඉන් අනතුරුව සූදානම් කර තිබූ තේ මේසයට මහ ඇමැතිවරයා සියළු දෙනාට ඇරැයුම් කළේය."මට තවත් වැලිතලප කෑල්ලක් " මුදල් අමාත්‍යංශයේ ලේකම්වරයා කීය. "සබරගමුවේ වැලිතලප මුදල් අමාත්‍යාංශයට රහ වැටිලා."පළාත් සභාවේ නිළධාරීන් කසුකුසු ගෑහ.සබරගමුවේ මැති ඇමතිවරු ඇතුළු එහි නිළධාරීන් සහ මුදල් අමාත්‍යංශයේ පිරිසට ශ්‍රවනාගාරයේ අසුන් පිළියෙල කර තිබුණේ දෙපාර්ශවය මුහුණට මුහුණලා දකින ලෙසිනි. "හරියට ආණ්ඩු පක්ෂය හා විපක්ෂය වගේ."අසුන් පිළියෙල කර තිබූ ආකාරය දෙස බලමින් ජයසුන්දර ලේකම්වරයා කීය." නෑ.නෑ.අපි අතර එහෙම බේදයක් නෑ. අපි ඔක්කොම එක කණ්ඩායමක්."මහ ඇමතිවරයාගේ පිළිතුර විය. පැය තුනකට ආසන්න කාලයක් පැවති මේ සාකච්ඡාව විටෙක සංවාදමය ස්වරූපයක් ඉසිලීය. සබරගමු පාර්ශවයෙන් ඉදිරිපත් කළ යෝජනා බහුතරයක් මුදල් අමාත්‍යංශයේ ලෙක්ම්වරයාගේ අවධානය දිනාගත් බව පෙනිනි.එක් එක් පළාතට ආවේණික කර්මාන්ත,වගා ඇතුළු පළාත් අනන්‍යතා ඇතැයි කී ජයසුන්දර ලේකම්වරයා කෑගල්ල දිස්ත්‍රික්කය හිස එසවීමට පින්නවල සංචාරක කලාපය බලපෑ බව කීය. "ඊට අමතරව මොලගොඩ මැටි ආශ්‍රිත දැවැන්ත කර්මාන්ත පුරවරයකට ඉඩකඩ ඇතැයි මෙහිදි මහ ඇමතිවරයා කීය. කහඹිලියාගොඩ මොලගොඩ මැටි කර්මාන්තයට ප්‍රසිද්ධයි. පින්නවලට අමතරව මොලගොඩ මැටි භාණ්ඩ නිෂ්පාදන සදහා කොළඹ නුවර පාරේ යනෙන දෙස් විදෙස් සංචාරකයින් තුළ ලොකු ආකර්ශණයක් තියෙනවා."මහ ඇමතිවරයා කීය."අපි ඒ කර්මාන්තය ඒ ආශ්‍රිතව තවතවත් දියුණු කරමු . මං ලගදී දැක්කා මැටියෙන් කළ මාල ඇතුව විවිධ කාන්තා ආභරණ.මේවා මැටියෙන් කළා කිව්වාම පොඩි මදිපුංචි කමක් දැනෙනවා. මැටි ගම කිව්වම ඒකත් හරි නැහැ. ඒ නිසා මැටියෙන් කරන නිෂ්පාදන වලට "බ්‍රවුන් ගෝල්ඩ් වගේ ටිකක් නැගලා යන නමක් දාමූ."මුදල් අමාතයංශයේ ලේකම්වරාය යෝජනා කළේ ය."ජනාධිපතිතුමා මේ රටේ ඒකපුද්ගල ආදායම ඉහළට එසව්වා. දැන් එතුමාට ඕනි ඒ ආර්ථික ප්‍රතිලාභ මේ රටේ සෑම ගම් දනව්වක් පුරාම විසිර පැතිරයාම දකින්නයි. ඒ වගේම පොහොසත් ගම්මාන අතමිට සරු ගම්වාසීන්. ගමින් ගම බිහිකරන්නැයි එතුමාගේ වෑයම. කොත පළදන්නනම් ඊට කලින් දාගැබ හදන්න ඕනි." මේ රටේ ගම්දනව් ටික නගාසිටුවීමේ ජනපති වෑයම ජයසුන්දර මුදල් ලේකම්වරයා උපහැරණයක් ගෙන කීය.ජාතික නිදහස් පෙරමුණේ දේශපාලන මණ්ඩලය පසුගිය අගහරුවාදා බත්තරමුල්ලේ පිහිටි එහි පක්‍ෂ ප්‍රධාන කාර්යාලයේදී පක්‍ෂ නායක, ඉදිකිරීම්, ඉංජිනේරු සේවා, නිවාස හා පොදු පහසුකම් අමාත්‍ය විමල් වීරවංශ සහ ප්‍රධාන ලේකම් ප්‍රියන්ජිත් විතාරණ යන ගේ ප්‍රධානත්වයෙන් රැස්විය. එහිදී රාජ්‍ය සේවකයන් ගැන සාකච්ඡාවට ලක් වීය.‘‘රාජ්‍ය සේවයට බැඳී සේවය කරන අයට යම් යම් ගැටළු තිබෙනවා. ඒ නිසා 2015 අය - වැයෙන් රාජ්‍ය සේවකයන්ගේ වැටුප් වැඩිවීම ඇතුළුව ඉල්ලීම් කිහිපයක් රජය ඉටු කරනවානම් හොඳයි. 2006 වසරේදී රාජ්‍ය සේවයේ අවම මූලික වැටුප රු. 11,730 දක්වා වැඩි කරනු ලැබුවා. එ දැන් සැලකිය යුතු මූලික වැටුප් වැඩිවීමක් කිරීම වටිනවා.එනිසා රාජ්‍ය සේවකයාගේ මූලික වැටුපත් 40%කින් වත් ඉහළ දැම්මොත් රාජ්‍ය සේවකයන්ට විශාල සහනයක් වේවි. ඒ වගේම ජීවන වියදමට සරිලන විදියට ජීවන වියදම් දීමනාව වැඩි කිරීමත් අවශ්‍ය බව කියන්ඩ ඕනේ. ’’ ජාතික නිදහස් පෙරමුණේ දේශපාලන මණ්ඩල සභික හිටපු ඇමැති පියසිරි විජේනායක පෙන්වා දුන්නේය.විශ්ව විද්‍යාල ආචාර්ය නිවාස ගැටලුව පසුගියදා ඉහළ මට්ටමේ විශ්ව විද්‍යාල අධ්‍යයන හා අනධ්‍යයන පරිපාලන නිලධාරීන් කණ්ඩායමක් ජාතික නිදහස් පෙරමුණේ නායක, ඉදිරි කිරීම්, ‍ඉංජිනේරු සේවා, නිවාස හා පොදු පහසුකම් ඇමැති විමල් වීරවංශ හමු විය. ඔවුන් තමන් මුහුණ දී සිටින නිවාස ගැටලු ඇමැතිවරයාට මීට ඉහත දී ලිපියකින් දැනුම් දී තිබූ අතර ඉන් අනතුරුව මෙසේ හමුවීමට අවස්ථාවක් යොදා ගෙන තිබිණි.ඉතා සුහදශීලීව පැවැති මේ සාකච්ඡාවේදී විශ්ව විද්‍යාල පරිපාලන නිලධාරීන්ගේ නිවාස ගැටළුවට කඩිනමින් පිළියම් රැසක් ලබාදීමට විමල් වීරවංශ ඇමැතිවරයා එකඟ විය.ඌව පළාත් සභා මැතිවරණ සටන උණුසුම් වෙද්දී එ.ජා.ප නායකත්ව මණ්ඩල සභික කරු ජයසූරිය ඇතුළු නායකත්ව මණ්ඩලයේ සාමාජිකයන් එක්සත් ජාතික පක්ෂයේ මැතිවරණ ප්‍රචාරක කටයුතු නිරන්තරයෙන් මෙහෙයවීමේ යෙදී සිටියහ. එහිදී එ.ජා.ප නායකත්ව මණ්ඩල සභාපතිවරයා ඌව පළාත් එ.ජා.ප මහ ඇමැති අපේක්ෂක හරීන් ප්‍රනාන්දු සහ අනෙත් එ.ජා.ප අපේක්ෂකයින් හමු වී අවශ්‍ය උපදෙස් ලබා දුන් අතර, බිම් මට්ටමේ සංවිධාන ශක්තිමත් කිරීමේ මෙහෙයුමක් ද ක්‍රියාත්මක කොට තිබිණි. මේ මැතිවරණයේ දී ප්‍රබල සන්ධාන ක්‍රියාකාරීන් රැසක් එජාපයට සහාය වීමට එක්වීම කැපී පෙනුනු කාරණාවක් විය.ගත වූ සතිය තුල ආගමික කටයුතු කිහිපයකට සහභාගී වූ එ.ජා.ප නායකත්ව මණ්ඩල සභාපති කරු ජයසුරිය කුලියාපිටිය කනදුල්ල ශ්‍රී ධර්මරාජ මහ පිරිවෙන් විහාරාධිපති පූජ්‍ය ශාස්ත්‍රවේදී ඉලිප්පදෙනියේ සීවලී මහා ස්වාමීන්ද්‍රයන් වහන්සේ වෙත ශ්‍රී ලංකා රාමඤ්ඤ මහා නිකායේ “අතිපූජ්‍ය මහෝපාධ්‍යාය” පදවිය පිලිබඳ අක්ත පත්‍ර ප්‍රදානෝත්සවයට ද එක් විය. චන්දන බණ්ඩාර chandananewspolitic@gmail.COMකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>07</day>
    </date>
    <link>http://www.silumina.lk/2014/09/07/_art.asp?fn=af14090712</link>
    <topic>ලංකාවේ දිගම උමඟ බලන්න අපි ඌවට ගියෙමු</topic>
    <author>උමා ඔය ව්‍යාපෘතියේ සංචාරයකින් පසු නිහාල් පී. අබේසිංහ</author>
    <content>ඌවේ ලොකුම සංවර්ධන ව්‍යාපෘතිය ‘උමා ඔය’ ලක්ෂ 5 කට සෙත සදයි‘මේ රාවණාගේ අඩවිය’‘රාවණා ආයිත් එන්න පුළුවන්’මේ මති මතාන්තර තිබෙන රාවණා දඩු මොනරයෙන් රවුම් ගහපු සීතා එළිය රාවණා ඇල්ල පිහිටි වැලිමඩ ඇල්ල වැල්ලවාය ප්‍රදේශවල දැන් රාවණා කරපු වැඩවලටත් වැඩි පුදුම වැඩ රැසක් සිදුවෙමින් පවතී. ඒ ප්‍රදේශවල උමං හෑරෙයි. ජලාශ නැගෙයි. විදුලි බලාගාර හැදෙයි.විදුලි බලාගාරයට ජලය යවන අධි පීඩන උමඟ මීටර් 700 කැණීම කරන TBM යන්ත්‍රයරාවණාටත් බැරිවුණු, රජ කාලෙත් යටත් විජිත කාලෙත් නොකෙරුණු වැඩ දැන් මේ පැත්තේ කෙරෙන්නේ මහින්ද චින්තනයට පිං සිදු වන්නටය. මේ සියලු වැඩ කෙරෙන්නේ ඌව පළාතේ කෙරෙන උමා ඔය බහු කාර්ය ව්‍යාපෘතිය මඟින්ය.මේ වැඩේ ගැන කථාකරන විට වාර්තා බිඳීමක් ද සිදුවී තිබේ. මහින්ද චින්තනයේදීම පිහිටුවූ වාර්තාවක් මේ අලුත් වැඩේ නිසා බිඳ දා තිබේ. තවත් අලුත් වාර්තාවක් පිහිටුවා ඇත. ඒ අපේ රටේ සංවර්ධන ක්‍රියාදාමයේ තවත් ඓතිහාසික සන්ධිස්ථානයක් රන් අකුරින් ලියවමින්ය.පසුගිය කාලයේ ලංකාවේ ලොකුම උමඟ වූයේ ඉහළ කොත්මලේ ජල විදුලි බලාගාරයේ උමඟයි. තලවකැලේ සිට නියම්ගම්දොර දක්වා ජලය ගෙන ගිය මේ උමඟ කිලෝමීටර් 13.5 ක් දිගය.2012 දි වැඩ අවසන් කළ ඒ මහ උමඟට වැඩි දිග උමඟක් මහින්ද චින්තනය යටතේම දැන් ඉදිවෙමින් පවතී. ඒ අනුව ලංකාවේ ලොකුම උමඟ ලෙස තව ටික දිනකින් අපට කියන්නට හැකියාව ලැබෙන්නේ උමා ඔය බහුකාර්ය ව්‍යාපෘතියේ ඩයරබා ප්‍රදේශයේ සිට වැල්ලවාය කරදගොල්ල දක්වා ඉදිකරන කිලෝමීටර් 15.5 ක් දිග පීඩන උමඟයි. එමෙන්ම මෙහිදී ඉදිකරන මුළු උමං පද්ධතියේ දිග ක‍ිලෝමීටර් 25.5 කි.මේ අනුව දැන් උමා ඔය ව්‍යාපෘතියේ වැඩ වේගවත්ව සිදුවෙමින් පවතින බව එහි ගිය අපට දැනගන්නට හැකි විය.වෙල්ලස්ස හා රුහුණ බත බුලතින් සරුකිරීම පමණක් නොව මුළු සිරිලකට විදුලියෙන් ඒකාලෝක කිරීම ද අරමුණු කරගෙන මහින්ද චින්තනයේ තවත් අග්‍රඵලයක් ලෙස උමා ඔය ව්‍යාපෘතිය ආරම්භ වූයේ 2008 අප්‍රේල් 29 වැනිදාය.වැල්ලවාය අලිකොටආර ප්‍රදේශයේ ඉදිවන ප්‍රධාන උමං මාර්ග ද්වාරයඒ මෙම ව්‍යාපෘතියට ආධාර දෙන ඉරාන හිටපු ජනාධිපති මහමුද් අහමඩ්නෙජාඩ් මැතිතුමාගේ හා මහින්ද රාජපක්ෂ ජනාධිපතිතුමාගේ ආශිර්වාදය මධ්‍යයේය. මේ සඳහා සම්පූර්ණ වියදම රුපියල් කෝටි 8000 ක් පමණකි. මින් රුපියල් කෝටි 5000 ක් පමණ ඉරාන රජයෙන් ලබාදෙයි.ඌව පළාත අපේ රටේ දුප්පත් ජනතාව බහුල ප්‍රදේශයක් බවට වාර්තා වී තිබිණි. ඊට ප්‍රධාන හේතුව වූයේ ඌවේ ජනතාවට බලපාන ප්‍රධානම ප්‍රශ්නය වන යල මහ වගා කිරීමට අවශ්‍ය තරම් ජලය නොලැබීමත් නිසි පානීය ජල සම්පාදන ක්‍රම නොමැතිවීමත්ය.එමෙන්ම ස්වාභාවික පිහිටීම් අනුව රට අභ්‍යන්තරයේ ඍජු කෝණීව පිහිටා ඇති මධ්‍යම කඳුකරය නිසා මෝසම් වැසි වැසීමේදී රටේ ගිනිකොන දිග ප්‍රදේශයට එනම් ඌව පළාතේ වැඩි කොටසකට වැසි නොලැබී යයි. ඒ පළාතේ වැඩි වැස්සක් ලැබෙන්නේ මාස තුනක් පමණි.මේ කරුණු කාරණා නිසා ඌව පළාතට ජල හිඟය ප්‍රශ්නයකි. ඒ ප්‍රදේශ යේ ආර්ථික මානව ප්‍රගතියට එය විශාල බාධාවක් විය.එසේ වුවත් පිදුරුතලාගල කඳුමුදුන්හි හා හෝර්ටන් තැන්නේ තොටුපළ කන්දෙන් ආරම්භ වී කිලෝ මීටර් 72 ක පමණ ඌව පළාත හරහා පැමිණෙන උමාඔයේ ජලය වාර්ෂිකව ඝන මීටර් මිලියන 600 ක් රන්ටැඹේදි මහවැලි ගඟට වැටෙන්නේ ඌව පළාතේ අය‍ගේ ජල හිඟයට කිසිදු උදව්වක් නොකරමය. මේ උමාඔය තොටුපළ කන්දෙ සිට හා පිදුරුතලාගල සිට මීටර් 1500 ක් පමණ බැස්ම නිසා රන්ටැඹේ ජලාශයට එන්නේ මහා රොන්මඩ ප්‍රමාණයක් ද රැගෙනය. මේ රොන්මඩ නිසා දැනටමත් රන්ටැඹේ ජලාශය සියයට 45 කින් පමණ පිරී ඇත. ඩයිරබා වේල්ලේ සිට වැල්ලවාය කරදගොල්ල දක්වා ජලය ගෙන යන ප්‍රධාන උමං මාර්ගය.මේ සියලු කරුණු කාරණාවලට විසඳුමක් ලෙස 1988 දි උමාඔය හරවා ඌවට හා දකුණට ඇති තරම් ජලය දීමට හැකි බවට ඉංජිනේරුමය කාර්යයන් පිළිබඳ මධ්‍යම උපදේශක කාර්යාංශය (CEC B) සාර්ථක හා කාර්යක්ෂම ශක්‍යතා වාර්තාවක් සකස් කළේය. නමුත් ඒ පිළිබඳව 2005 වනතුරුම වසර 17 ක් මේ රටේ සිටි රාජ්‍ය නායක නායිකාවන් උනන්දුවක් දැක්වූයේ නැත.ඒ ව්‍යාපෘති වාර්තාව කුණුමුල්ලට දමා තිබිණි. එසේ වුවත් 2005 ජනාධිපති ධුරයට පත්වුණු මහින්ද රාජපක්ෂ මැතිතුමා මහින්ද චින්තනය යටතේ උමා ඔය බහුකාර්ය ව්‍යාපෘතිය ක්‍රියාවට නැංවීමට පියවර ගත්තේය.පසුව එතුමා ඉරානයේ කළ සංචාරයක ප්‍රතිඵලයක් ලෙස ඉරාන රජය මේ ව්‍යාපෘතිය සඳහා රුපියල් කෝටි 5000 ක පමණ ආධාර උපකාර කිරීමට ද පොරොන්දු විය. 2011 දි ව්‍යාපෘතිය වැඩ ආරම්භ කළේය.ඒ අනුව අද උමා ඔය බහුකාර්ය ව්‍යාපෘතියේ කටයුතු ශීඝ්‍රයෙන් සිදුවෙයි. මෙය ඌව පළාතේ ක්‍රියාත්මක වන විශාලතම බහුකාර්ය ව්‍යාපෘතියයි. වාරිමාර්ග හා ජල කළමනාකරන අමාත්‍යාංශයේ ලේකම් අයිවන් ද සිල්වා මහතා පවසන පරිදි මෙහිදී ප්‍රධාන ලෙස කෙරෙන්නේ උමා ඔය හා එහි ප්‍රධාන අතු ඔයක් වන මහතොටිල්ල ඔය හරහා ප්‍රධාන වේලි දෙකක් බැඳ ජලාශ දෙකක් ඉදිකිරීමයි.මෙම වේලි දෙකින් විශාලම වේල්ල ඉදිකරන්නේ වැලිමඩ නගරයට කිලෝමීටර 4 - 5 ක් දුරකින් පිහිටි පුහුල්පොළ ප්‍රදේශයෙන් ආරුක්කු හැඩයකින් මෙම වේල්ල ඉදිවේ.පිවිසුම් උමග ඉදිවෙමින්එය වැලිමඩ ප්‍රාදේශීය ලේකම් කොටසේ පිහිටි උමාඔයේ ශාඛාවක් වන දල්ගොල්ල ඔය හරස්කරමින් පුහුල්පොළ ප්‍රදේශයේ එනමින්ම ඉදිවන ජලාශයකි. මුහුදු මට්ටමේ සිට මීටර් 990 ක් පමණ උසින් ඉදිකෙරෙන මෙම මුල් ජලාශයෙහි රැස්වන ජලය මීටර් 3975 ක් දිගැති භූගත උමඟක් මගින් දෙවන ජලාශය වූ ඩයරබා ජලාශයට ගෙනයනු ලැබේ.පුහුල්පොළ ජලාශයෙහි පූර්ණ ජලධාරිතාව ඝ.මී 1,104,873 ක් ලෙසත්, සක්‍රීය ධාරිතාව ඝ.මී. 2,50, 000 ක් ලෙසත් ගණන් බලා තිබේ. පෝෂක ප්‍රදේශය වර්ග කි.මී. 180 කි. වේල්ලෙහි උස මීටර් 32.6 ක් වන අතර, බැම්මෙහි දිග මීටර් 182 ක් පමණ වේ. යටවන ප්‍රදේශයේ පදිංචිකරුවන් නැවත පදිංචි කිරීම සඳහා මේ වනවිට අවශ්‍ය ඉඩම් ලබාගෙන ඒවායෙහි ඉදිකිරීම් සිදුකරමින් තිබේ.ජලය රැස්කිරීමේ දෙවන ජලාශය වූ ඩයරබා ජලාශය ඉදිවන්නේ ද මහතැටිල්ල ඔය හරස්කරමින් මුහුදු මට්ටමේ සිට මීටර් 980 ක් පමණ උසින් ඉදිවන තවත් ජලාශයක් ලෙසිනි. මෙම ජලාශය තරමක් විශාල වන අතර, එහි පූර්ණ ජලධාරිතාව ඝ.මී. 1,370.505 ක් පමණ වේ. පෝෂක ප්‍රදේශය වර්ග කි.මී. 157 කි. මෙම ජලාශයෙහි වේල්ලෙහි උස මීටර් 50 ක් වන අතර, දිග මීටර් 196 කි.පුහුල්පොළ ජලාශයේ සිට මී.3975 ක් දිගැති උමඟක් මගින් ඩයරබා ජලාශයට එක්කරගන්නා ජලය, එතැන් සිට වැල්ලවාය ප්‍රාදේශීය ලේකම් කොටසට අයත් රක්කිතා කන්දෙහි කුරුල්ලන්ගල නමැති ස්ථානය දක්වා කි.මී 15 1/2 (පහළොව හමාරක්) ක උමඟක් මගින් ගෙනයනු ලැබේ.මෙම ජලාශ ඉදිකිරීම නිසා ඉවත් වන පවුල්වලට දැන් මොරගොල්ල, කැටකැල්ල, මිරහවත්ත යන ප්‍රදේශවල නව නිවාස ඉදිකරනු ලැබේ.මෙම ව්‍යාපෘතියේ වැඩ කටයුතු ඉංජිනේරු කාර්යයන් පිළිබඳ මධ්‍යම උපදේශක කාර්යාංශය කළ අධ්‍යයන වාර්තාව අනුව සිදු කෙරේ. ඉහත ජලාශ දෙකේ එකතු වන ජලය රාවණා ඇල්ල අසල ඉදිවන ජල විදුලි බලාගාරයට යැවෙන්නේ මෙරට ඉදිවන දිගම උමඟ හරහාය. උමඟ විදුලි බලාගාරය දක්වා කිලෝමීටර් 15.5 ක් දිගය. එහි පළල මීටර් 3.5 කි. මෙහිදී ඉදිවන්නේ මෙරට හතරවැනි භූගත ජල විදුලි බලාගාරය වේ. එය ඇල්ල වැල්ලවාය පාරේ රාවණා ඇල්ලට පහළ ප්‍රදේශය කරදගොල්ලේදී ඉදිවෙමින් පවතී. උමඟ කළුගල් අධික, නායයෑම් ඇතිවීමට ඉඩකඩ නොමැති මහ පොළොව යට දැන් ඉදිවෙමින් පවතින අයුරු එහි ගිය අපට දැකගත හැකි විය. ජලාශ ඉදිකරන ප්‍රදේශවල අයට මොරගොල්ල කැටකැල්ල මිරහවත්ත ප්‍රදේශවල නව නිවාස යෝජනා ක්‍රම ඉදිවන අයුරු.උමා ඔයේ හා මගතොටිල්ල ඔයේ ජලය කරදගොල්ලේදී භූගත ජල විදුලි බලාගාරයට වැටෙන්නේ මීටර් 760 ක් බැස්මක් සහිතවය. ඒ අනුව මෙරට වැඩිම බැස්මක් ඇති අධි පීඩන උමඟක් මෙයට අනුබද්ධව ඉදිකෙරෙමින් පවතී. එය මෙරට ඇති වැඩිම ජල බැස්මක් සහිත එකම හා ප්‍රථම ජල විදුලි බලාගාරය ලෙස උමා ඔය ජල විදුලි බලාගාරයේ අලුත් වාර්තාවක් තබමින් තිබේ. මෙම ජලය විදුලි බලාගාරයට වැටෙන්නේ දෙකට බෙදීමෙන් අනතුරුව ඉහළම පීඩනයක් ඇතිවය.ව්‍යාපෘති අධ්‍යක්ෂ ආචාර්ය සුනිල් ද සිල්වා මහතා පවසන පරිදි උමා ඔය ජල විදුලි බලාගාරය ඉදිවන්නේ මහ කළු ගලක් යටය. එය දිගින් මීටර් 70 ක් පළලින් මීටර් 18 ක් උසින් මීටර් 35 ක කුටිරයක් තුළ ඉදිවෙයි.ජල විදුලි බලාගාරයට ද තවත් උමං පිවිසුම් මඟක් ඇත. එය මීටර් 1900 ක් දිගය. විෂ්කම්භය මීටර් 6 කි. එය වැල්ලවාය ප්‍රදේශයේ ඉපන්අරාව ප්‍රදේශයේ ඉදිවෙමින් පවතී.විදුලි බලාගාරය මෙගා වොට් 60 බැගින් යුත් ජනන යන්ත්‍ර දෙකකින් සමන්විතය. එමඟින් මෙගා වොට් 120 ක් ජාතික විදුලිබල පද්ධතියට යොමු කරයි. ඉන් වසරකට නිපදවන ජල විදුලි ප්‍රමාණය ගිගා වොට් පැය 360 කි. මෙයින් වාර්ෂිකව නිපදවන වාර්ෂික ජල විදුලිය ධාරිතාව රුපියල් කෝටි 800 කට වඩා අධික බව විදුලිබල මණ්ඩලයේ සාමාන්‍යාධිකාරී ශවින්ද්‍රනාත් ප්‍රනාන්දු මහතා කියයි.මේ අනුව උමා ඔය බහුකාර්ය ව්‍යාපෘතියේ සම්පූර්ණ වියදම රුපියල් කෝටි 8000 ක් වසර 12 ක් ගතවීමට පෙර විදුලිබල නිපැයුමේ ආදායමින් මේ මුදල ආවරණය කිරීමට හැකි වනු ඇතැයි උමා ඔය ව්‍යාපෘති අධ්‍යක්ෂ ආචාර්ය සුනිල් ද සිල්වා මහතා පවසයි.මේ ව්‍යාපෘතිය මඟින් මුලින්ම ලැබෙන ප්‍රතිලාභය රටේ බලශක්ති අර්බුදයට පිළියම් යෙදීමයි. ඊට අමතරව ඌව පළාතේ පුද්ගලයන් 1000 කට පමණ මේ ව්‍යාපෘතියේ රැකියා අවස්ථා ලැබී ඇත. ඔව්හු මේ දිනවල ඉරාන සේවක පිරිස සමඟ උරෙන්උර ගැටි කටයුතු කිරීම ඉතා අගය කළ යුතුය.ප්‍රධාන උමං මාර්ගය කණින අයුරු.මේ බලාගාරයේ ජලය තවත් මීටර් 4150 ක් දිග අශ්ව ලාඩමක හැඩය ගන්නා කොන්ක්‍රීට් උමඟක් ඔස්සේ ගොස් වැල්ලවායේදී කිරිඳිඔයේ ශාඛාවක් වන අලිකොටආරට යවනු ලැබේ. මේ අනුව මුළු උමා ඔය බහුකාර්ය සංවර්ධන ව්‍යාපෘතියේම උමං සියල්ලගේම දිග කිලෝමීටර් 25 කට අධික වේ.මෙම ව්‍යාපෘතියෙහි ඉදිකිරීම්වලින් සියයට 40 ක් පමණ දැන් අවසන් බව ව්‍යාපෘති අධ්‍යක්ෂ ආචාර්ය සුනිල් ද සිල්වා මහතාගේ අදහසයි. ඒ අනුව දැනටමත් පුහුල්පොළ ජලාශයට අදාළව මහ උමඟක් ද එයට සම්බන්ධව ඇල්ල වැල්ලවාය මාර්ගයේ රාවණා ඇල්ල අසල සිට බණ්ඩාරවෙල ප්‍රදේශයේ කුරුල්ලන්ගල කඳුවැටිය හරහා ඩයරබා ප්‍රදේශයට අලුත් උමඟක් ද දැන් ඉදිවෙමින් පවතී. එහි දිග කිලෝමීටර් 15.5 කි.උමා ඔය බහුකාර්ය ව්‍යාපෘතිය පිළිබඳ ගවේෂණ චාරිකාවක යෙදුණු අපි දුටුවේ දැන් වැල්ලවාය කරදගොල්ල ප්‍රදේශයේ පිහිටි ප්‍රධාන උමං ද්වාරයේ සිට ඇතුළට තවත් උමං පද්ධතියක් ඉදිවෙමින් පවතින බවයි.මෙහිදී විශේෂයෙන් විදුලි බලාගාරයට ජලය ගෙන යන විෂ්කම්භය මීටර් 4 ක් වන මහ උමඟ විදීමට යොදා ගනු ලබන්නේ ජර්මනියේ නිෂ්පාදිත TUNNEL BORING MACHINE (TBM) යන සුවිශේෂ උමං කැණීමේ යන්ත්‍රයයි. ඒ මෙරට ප්‍රථම වතාවට කෙරෙන කටයුත්තකි. ඒ ආකාරයේ යන්ත්‍ර දෙකක් මෙරටට දැනටම ගෙනැවිත් තිබේ. මෙම උමා ඔය බහුකාර්ය ව්‍යාපෘතියේ වැඩ කටයුතු මෙහෙයවන්නේ ඉරාන පාරබ් නමැති ඉංජිනේරු කොන්ත්‍රාත් සමාගම විසිනි. එය එරට හා පිටරටවල විශාල වේලි ඉදිකළ අන්තර්ජාතික ඉදිකිරීම් සමාගමකි. ඒ සමාගම යටතේ ජර්මන් හරින්කෙමට් (Herrenkemet) හා සමාගම TBM යන්ත්‍ර මගින් මෙම ප්‍රධාන උමං මාර්ගය (Head Race Tunnel) ඉදිකරනු ලැබේ.ඊට අමතරව එලෙස පුහුල්පොළ හා ඩයරබා ජලාශවල ජලය ප්‍රධාන උම‍ඟෙන් පසු විදුලි බලාගාරයට යොමුකරන මීටර් 760 ක් ගැඹුරු උමං මඟ ද හාරනු ලබන්නේ අනෙක් TUNNEL BORING MACHINE යන්ත්‍රය මඟිනි.‍මේ අනුව අපේ රටේ දිගම උමඟ සහිත අපේ රටේ දිගම උමං පද්ධතිය මේ දිනවල ලහි ලහියේ වැල්ලවාය ඇල්ල ඩයරබා හා පුහුල්පොළ ප්‍රදේශවල ඉදිවෙමින් පවතී.දැනටමත් මහකොටිල්ල ඔය හරහා ඉදිවෙන වේල්ලේ කටයුතු සියයට 25 ක් පමණ අවසන් වී තිබේ.මේ ව්‍යාපෘතියේ අප කළ නිරීක්ෂණ චාරිකාවේ වැදගත්ම අංගයක් වූයේ TBM යන්ත්‍ර මඟින් කැණීම් කිරීම අප නිරීක්ෂණය කිරීමයි. එහිදී ජර්මන් ඉරාන ශ්‍රී ලාංකික ඉංජිනේරුවන් සේවකයන් හා උරෙන්උර ගැටෙමින් සහයෝගයෙන් කටයුතු කිරීම සුවිශේෂ කටයුත්තක් බව පෙනේ.මේ සම්පූර්ණ උමා ඔය බහුකාර්ය සංවර්ධන ව්‍යාපෘතියෙන් බදුල්ල - වැලිමඩ ඌව පරණගම හාලිඇළ ඇල්ල - වැල්ලවාය තණමල්විල හල්දුම්මුල්ල යන ප්‍රාදේශීය ලේකම්බල ප්‍රදේශවල ජනතාවට සෙත සැලැසේ. මෙහි මූලික වැඩ කටයුතු ඌව පරණගම වැලිමඩ හාලිඇළ බදුල්ල ඇල්ල වැල්ලවාය ප්‍රදේශවල දැන් ඉදිවෙමින් පවතී.මෙහිදී රටේ ජනතාවට ඇතිවිය හැකි ප්‍රධාන ප්‍රතිඵලය මෙගා වොට් 120 ක් විදුලි බලයක් රටේ ජනතාවට ලැබීමයි. ඒ අනුව වසරකට ලැබෙන ප්‍රතිලාභය රුපියල් කෝටි 800 කි. ඊට අමතරව මේ ව්‍යාපෘතියේ ප්‍රධානම ප්‍රතිලාභ වන්නේ මේ විදුලි බලාගාරයේ එන ජලය වැල්ලවායේ අලිකොටආරට කිලෝමීටර් 3 ක් දිග උමඟක් මඟින් මුදා හරිනු ලැබීමයි.මේ ජලය පසුව තවත් අලුත් ජලාශ දෙකක් හා වැව් 25 ක් පෝෂණය කරමින් පහළ ඌවට පැමිණෙයි. මේ මඟින් පහළ ඌවේ තණමල්විල, වැල්ලවාය, ලුණුගම්වෙහෙර හා හම්බන්තොට ප්‍රදේශවල අලුත් කුඹුරු අක්කර 50000 ක් පමණ අස්වද්දනු ලැබේ.ඒ අනුව මේ සියලු කටයුතුවලින් මුළු උමා ඔය බහුකාර්ය ව්‍යාපෘතිය මඟින් ඌවේ හා දකුණේ පුද්ගලයන් ලක්ෂ 5 කට පමණ සෙත සැලැසේ. උමා ඔය බහුකාර්ය ව්‍යාපෘතිය යටතේ වැල්ලවාය, තණමල්විල හා කුඩා ඔය ලුණුගම්වෙහර ආදි පහළ ඌව ප්‍රදේශය සංවර්ධන කිරීම පිළිබඳව විශේෂ ලිපියක් ලබන සතියේ පළ වේ.උමා ඔය ව්‍යාපෘතියේ සංචාරයකින් පසු නිහාල් පී. අබේසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>07</day>
    </date>
    <link>http://www.silumina.lk/2014/09/07/_art.asp?fn=af1409072</link>
    <topic>"මගෙ රස්සාව නැතිවුණාට මැරුණු ළමයට සාධාරණය ඉටුවුණා"</topic>
    <author>පසුබිම් තොරතුරු සහ ඡායාරූප ඩී. මිහිඳුකුල කොච්චිකඩේ විශේෂ ඉනෝකා සමරවික්‍රම</author>
    <content>ඇඟලුම් සේවිකාව මැරූදොස්තර පෝරකයටමීගමුව රෝහලට ප්‍රතිකාර ගැනීමට පැමිණි තරුණියකට අතවර කොට ඝාතනය කළ බවට චෝදනා ලත් වෛද්‍යවරයාට එරෙහිව ගොනුකර තිබු සියලු චෝදනාවලට ඔහු වරදකරු බවට තීරණය කරමින් මීගමුව මහාධිකරණය ඔහුට මරණ දඬුවම නියම කැරිණි. තරුණියට අතවර කිරීමේ චෝදනාවට වසර 15 ක බරපතළ වැඩ ඇතිව සිර දඬුවමක් ද රුපියල් දසදහසක දඩ මුදලක් ද නොගෙවන්නේ නම් තව වසරක සිර දඬුවමක් ද නියම විය. මේ නඩුව සාධාරණ සැකයකින් තොරව ඔප්පු වී ඇතැයි විනිසුරුවරයා තීන්දුව දෙමින් කීය. මේ නඩුවේ ප්‍රධාන සාක්කිකාරිය වූ එවකට මීගමුව රෝහලේ සේවය කළ එල්. එම්. බියට්‍රිස් සිළුමිණට කියන කතාවයි මේ.“මටත් දූලා දෙන්නෙක් ඉන්නවා. එදා ඔය සිද්ධිය වුණු වෙලාවේ මට මතක් වුණේ මගේ දූලා දෙන්නගේ මුහුණු. අනේ ඒ මැරුණු දරුවා කාගෙ වුණත් දරුවෙක්නේ. ඒ නිසා මං හිත දැඩි කරගත්තා. මම දැකපු දේ පොලීසියට කියන්න.”බියට්‍රිස් එසේ පවසන විට දැනුත් ඇගේ දෑස් කොනේ කඳුළු නළියයි. අතීතය සිහිපත් කරන හැම මොහොතකම ඇගේ දෑස කඳුළින් පිරී යයි. ලේකම් මොහොට්ටිලාගේ බියට්‍රිස් මේ දිනවල කවුරුත් කතා කරන චරිතයක් බවට පත්ව සිටින්නීය. අතීතයේ දවසක් දා එනම් දෙ‍දහස් හතේ එකොළොස්වන මස දොළොස් වැනිදා මීගමුව රෝහලේ හයවැනි මහලෙන් තරුණියක බිමට පැන මියගියේ යැයි කියූ පමණින් යට යන්නට තිබු ඒ සිද්ධිය මිනීමැරුමක් බව ඔප්පු කරන්නට තිබු එකම සාක්ෂිය වූයේ බියට්‍රිස් පොලීසියට දුන් සාක්කිය පමණි. එදා බියට්‍රිස් එතැන නොසිටියේ නම් මේ සිද්ධිය සම්පූර්ණයෙන් වෙනස් ස්වරූපයක් ගන්නට ඉඩ තිබුණි. එහෙත් එය එසේ නොවුණේය.වසර හතකට පෙර සිදුවූ අපරාධයේ චූදිතයාට මීගමුව මහාධිකරණය විසින් මිනිමැරුම් චෝදනාවට ඉකුත් දා මරණිය දණ්ඩනය ද තරුණියට අතවර කිරීමේ ‍වරදට වසර පහළොවක බරපතළ වැඩ ඇතිව සිර දඬුවමක් ද රුපියල් දසදහසක දඩ මුදලක් ද එය නොගෙවන්නේ නම් වසරක සිර දඬුවමක් ද නියම කැරිණි. නඩු තීන්දුව ලබාදීමත් සමඟ යළිත් මේ අතීත සිදුවීම ආවර්ජනය වන්නට පටන් ගෙන තිබේ.මොනරාගල, තම්පාවෙල, දඹගල්ල කටුකුරමණ්ඩිය ගමේ අටදෙනකුගෙන් යුත් පවුලක හතරවැනියාව උපන් චමිලා දිසානායක තම පුංචි අම්මාගේ මඟපෙන්වීම යටතේ කටුනායක වෙළෙඳ කලාපයේ රැකියාවකට එන්නේ තම දෙමවුපියන්ට හා පවුලේ කටයුතුවලට ශක්තියක් වීමේ අදහසිනි. මේ සිදුවීම වන විට ඇය කටුනායක වෙළෙඳ කලාපයේ රැකියාවකට පැමිණ වසර තුනහමාරක් පමණ ගතවී තිබුණි. චමිලාගේ එක් පියයුරක ගෙඩියක් හට ගැනීම නිසා ඇය එයට ප්‍රතිකාර ගැනීම සඳහා පෞද්ගලික වෛද්‍යවරයෙක් හමුවට ගියාය. එහිදී එම වෛද්‍යවරයාගේ නිර්දේශය මත ඇය මීගමුව මහ රෝහලට ගියාය. එහිදී චමිලා ශල්‍ය කර්මයකට ලක්වූ අතර ඉන් අනතුරුව චමිලා දෙදහස් හතේ නොවැම්බර් මස දොළොස් වැනි දින යළිත් මීගමුව රෝහලේ සායනය සඳහා ගියාය. එහෙත් මාරයා සැඟවී සිටින්නේ එහි බව ඇය තුන් හිතකින්වත් දැන සිටියේ නැත.අවාසනාවන්ත ඉරණමකට මුහුණ පාන චමිලා මිය යන්නීය. ඒ නිකම්ම නොවේ. අධිකරණ වෛද්‍යවරයා පවසන පරිදි ඇය මිය යාමට පෙර අතවරයකට ද ලක්වී තිබිණි. වෛද්‍ය වාර්තාවට අනුව චමිලා තට්ටු හයකින් බිමට වැටෙන විට අතපය ඉදිරියට විහිදුවා අවයව ආරක්ෂා කර ගැනීමට හෝ ඇය උත්සාහයක් දරා නැත. වෛද්‍යවරු පවසන අන්දමට බිමට ඇද වැටෙන විට ඇයට සිහියක් තිබී නැත. එනිසා ඇගේ අතපය කැඩි ගොස් නොතිබිණි. මේ මරණය 2007. 11. 12 දින පස්වරු 1.55 ට පමණ සිදුවන්නට ඇතැයි වෛද්‍ය වාර්තාවේ සඳහන් වේ. ශල්‍යකර්මයක් නිසා ඇගේ පියයුරේ සුව වෙමින් පැවැති තුවාල කැලලක් ද බාහිර තුවාල හැටදෙකක් ද තිබී ඇති අතර මරණයට පත්වන අවස්ථාවේ ගෙල සිර කිරීමෙන් සිහිසුන් තත්ත්වයට පත්ව සිටි බවත් සිරුර රළු පෘෂ්ටයක් මත ඇදගෙන ගොස් ඇති බවත් සඳහන් විය.මේ සිද්ධිය වූ දින දහවල් 12.20 ට චමිලා මීගමු රෝහලට ඇතුළත් කර ඇති අතර පසුව රාගම රෝහලට මාරු කර යැවීමෙන් පසුව පස්වරු 1.55 ට ඇගේ මරණය සිදුව ඇති බව වෛද්‍ය වාර්තාවේ සඳහන් වේ.කෙසේ හෝ මුළු පවුලේම ආර්ථිකය ගොඩනැංවීමේ අරමුණින් කටුනායකට පැමිණි චමිලා දිසානායකට සිදුවූයේ අවාසනාවන්ත ලෙස සාහසික මරණයකට ගොදුරු වීමටය.ඇගේ මරණය සම්බන්ධව වසර හතක් පුරා විභාග වූ නඩු විභාගයේ දී ඇගේ මිනීමරුවාට පලා යාමට කිසිඳු අවස්ථාවක් නොලැබුණේ මේ සිදුවීමේ එක් අවස්ථාවක් ඇසින් දුටු එක් ප්‍රබල සාක්ෂියක් නිසාය. තවත් ගැහැනියකට සිදුවූ මහා අපරාධයක් යට යාමට ඉඩ නොතබා අධිකරණය හමුවේ සාක්ෂි දීමට ඉදිරිපත් වූයේ තවත් ගැහැනියක වීම මෙහි විශේෂත්වයයි. මේ නිසා ඇයට ලැබුණු ප්‍රතිලාභයක් නොවූ අතර අවසානයේ වසර පහක් තිස්සේ කරගෙන ආ රැකියාව ද ඇයට අහිමි විය."මාත් එක්ක රෝහලේ පනස් නව දෙනෙක් වැඩ කළා. මේ හැමෝම මා එක්ක එකතුයි, ඒත් සිද්ධියෙන් පසුව මාත් එක්ක කවුරුත් කතාබහ කළේ නැහැ. මගෙ උදව්වට හිටියේ යාළුවෝ දෙන්නයි. මට හරියට වෙනස්කම් සිදුවුණා. අන්තිමට මගේ රස්සාවෙන් අයින් කෙරුවා. මම මානව හිමිකම් ගියා. මාසයකුත් දවස් විසිපහක් රස්සාව නැතිව සිටි මගේ පඩිය ගෙවන්න කියලා වෛද්‍ය අධිකාරිට හා ශල්‍යාගාරයේ නිර්වින්දන වෛද්‍යවරියට නියම වුණා. නමුත් අද වනතුරු ඔවුන් එය ගෙව්වේ නැහැ. ඊට පස්සේ ආයෙත් මට රස්සාව ලැබුණා. නමුත් ඔවුන් මට හොඳටම බැනලා තමයි රස්සාව දුන්නේ. සමහර දවස්වලට මට යද්දි අත්සන් කරන පොත එළියේ නැහැ. එදාට මම ආයෙමත් ගෙදර එනවා. මම හොරහේන ජනපදයේ ඉඳලා පාන්දර හතරහමාරට මිරිස්වත්තට පයින් ගිහිල්ලා තමයි උදේ 7.30 ට පෙර වැඩට යන්නේ. නමුත් ඒ යන විටත් පොත නැහැ.ඇයට පල නොකියා පලා බෙදුණු නිසා අවසානයේ බියට්‍රිස් රැකියාවෙන් ඉවත් වූවාය. නමුත් ඇය නොබියව අධිකරණය ඉදිරියට ආවාය. ඇසින් දුටු සාක්ෂි නැති බොහෝ අවස්ථාවල අපරාධකරුවන් නිදහස් වන යුගයක බියට්‍රිස්ගේ සාක්ෂිය අපරාධකරුවකුට දඬුවම් පැමිණ වීමට තරම් ප්‍රබල එකක් විය.“දොස්තර මහත්තයා මෙහෙම දෙයක් කළා කියලා හිතන්න බැහැ. එයා මිනිස්සුන්ට හරි හොඳයි. දොස්තර මහත්තයා ගැන එක එක කතා තිබුණා. ඒත් ශල්‍යාගාරයේ හිටපු නිසා මං දොස්තර මහත්තයා ගැන දන්නවා. ඒ නිසා මම මිනිස්සු කියන කටකතා එච්චර විශ්වාස කළේ නැහැ. නමුත් එදා මම දුටු දේ දොස්තර මහත්තයා කොච්චර හොඳ කෙනෙක් වුණත් මට නොකියා ඉන්න බැරි වුණා.” බියට්‍රිස් පවසන්නීය.“එදා මොනව ද ඔබ දුටුවේ” අපි ඇගෙන් විමසුවෙමු.මීගමුව රෝහලේ ශල්‍යාගාරයේ පවිත්‍රතා කටයුතු තමයි මට භාරව තිබුණේ. අපි පෞද්ගලික ආයතනයක් යටතේ සේවය කළේ. ශල්‍යාගාරය කිට්ටුවම අපට වෙනම කාමරයක් තිබුණා. ඒක තියෙන්නේ කොරිඩෝවේ. මට සිස්ටර් කියලා තිබුණේ නිතරම ශල්‍යාගාරය කිට්ටුව ඉන්න කියලා. මං නිතරම හිටියේ ඔය කාමරයේ. එතන ඉඳලා බැලුවම තට්ටු හයම පහළට යනතුරු මැද මිදුල දක්වාම පේනවා. අපි හිටියේ හත්වැනි තට්ටුවේ. මම පුරුද්දක් හැටියට වැඩක් නැති වෙලාවට එතැන ඉඳන් පහළ බලනවා.එතකොට පහළ තට්ටුවල ඉන්න මගෙ යාළුවෝ කතා කරනවා. ඔවුන් එහා මෙහා යනවා දකිනවා. මේ සිද්ධිය සිදුවුණු දවසේ ඒ කියන්නේ දෙදහස් හතේ එකොළොස්වැනි මාසේ දොළොස් වැනිදා උදේ එකොළහයි තිහට විතර මම හිටියේ ඔය කියන තැන. මට ඇහුණා හයවැනි තට්ටුවේ යමක් බිම දිගේ ඇදගෙන යන හඬක්. මං එකපාරටම හිතුවා සුපවයිසර් මහත්තයා ඇවිත් කාටහරි වැඩක් බාරදීලා එයා ඒක කරනවා ඇති කියලා. ඒත් මට හිතුණා පහළ බලන්න ඕන කියලා.මම පහළ බැලුවා ඒ වෙලාවේ තමයි මම දැක්කේ ඉන්දික දොස්තර මහත්තයා කාඩ්බෝඩ් එකක් පස්සෙන් පස්සට අදිනවා. මාව දැකල දොස්තර මහත්තයා කාඩ්බෝඩ් එක ඇදීම නැවැත්තුවා. ඒ වෙලාවේ මම ගෑනු කෙනෙක්ගේ හිස දුටුවා. මට හිතුණා ඒ දොස්තර මහත්තයගේ නෝනවත් ද මොකක්හරි අසනීපයක් හැදිල ද කියලා. මං ඇහුවා “සර්... සර්... මොකද වුණේ කියලා” “නෑ මුකුත් නැහැ” කියූ දොස්තර මහත්තයා අයිනකට වුණා.එතකොට මට එයා පෙනුණේ නැහැ. මම ඒ තට්ටුවට යන්න හදද්දි ශල්‍යාගාරයේ දොර ළඟ මිසි කෙනෙක් හිටියා. මම එයාට විස්තරය කිව්වා. මිසී මට කිව්වා ඕවායින් වැඩක් නැහැ කාටවත් ඕවා කියන්න යන්න එපා කියලා. මම එතැනට ගියේ නැහැ. ආයෙම දවල් දොළහට තමයි පහළට ගියේ. ඒ කෑම කන වෙලාව ඒ වෙලාවේ හැමතැනම ආරංචි වුණා ගෑනු ළමයෙක් උඩ ඉඳලා බිම වැටිලා කියලා. මම හිටියේ සුපවයිසර් එක්ක කතා කර කර.එතකොට දොළහයි හතළිස් පහට විතර ඇති වෙලාව. අපි බලන්න යනකොටත් කට්ටිය වටවෙලා ලෙඩා ට්‍රොලියක දාලා දොස්තර මහත්තුරු බලනවා. මං වැඩ කරන්න ගියා. සවස ගෙදර ගියා. එතකොට මේ ආරංචිය පැතිරිලා. මීගමුව රෝහලේ හයවැනි තට්ටුවෙන් ගෑනු ළමයෙක් බිමට පැනලා කියලා. මා හඳුනන අය මගෙන් විස්තර ඇහුවා. මං කිව්වා මුකුත් දන්නේ නැහැ කියලා. මගේ ගෙදර අයත් ඇහුවා. මං ඔවුන්ටත් කීවා දන්නෙ නෑ කියලා.කොහොම හරි එදා රෑ දහයට විතර අපේ ගෙදරට පොලීසියෙන් ආවා. මට කිව්වා කිසිම කරදරයක් වෙන්නෙ නෑ දන්න දෙයක් තියෙනවනම් කියන්න කියලා. මම දුටු දේ කිව්වා. පස්සේ දවසක මට පොලීසියේ ලොකු මහත්තයා කිව්වා මේ සිද්ධිය වුණු දවසේ රෑ මම මේ හැම දෙයක්ම දන්නවා කියලා ගෑනු කෙනෙක් පොලීසියට කතා කරලා කිව්වා කියලා. සමහර නඩු වාරවලදී මමයි දොස්තර මහත්තයයි එක තැන වාඩිවෙලා හිටියා. මගෙ මුහුණ දිහා බලා යන්න යනවා හැරෙන්න වචනයක්වත් කිව්වේ නැහැ.”බියට්‍රිස් පවසන්නේ අතීත සිදුවීම්ය. දැන් ඇයට රැකියාවක් නැත. ඇය තම මුනුපුරන් බලමින් නිවෙසට වී කල් හරින්නීය.“මගේ මහත්තයාට රස්සාවක් කරන්න බැහැ. එයා අසනීපයෙන් ඉන්නේ. රස්සාව කරන කාලේ මම ඕටී එහෙම කරලා රුපියල් පහළොස් දහසකට වැඩිය වැටුපක් ලැබුණා. ඒත් දැන් රස්සාවක් නැතත් අර මියගිය දරුවට සාධාරණයක් වුණා කියල මට හිත හදාගන්න පුළුවන්.”දැන් සියල්ල සිදුවී හමාරය. අහිංසක චමිලාගේ දිවි තොර කළේ යැයි කියන මීගමු රෝහලේ සේවය කළ වෛද්‍ය ඉන්දිකට දඬුවම් ලැබී හමාරය. තීන්දුව ලැබීමෙන් පසුව ඔහුව වැලිකඩ බන්ධනාගාරයට මාරුකර එවා ඇත. ඔහු දැනට වැලිකඩ බන්ධනාගාරයේ චැපල් වාට්ටු සංකීර්ණයේ C3 හි රඳවා සිටී.මරදන්කඩවල වැනි පිටිසර ගම්මානයක ඉපිද බොහෝ අමාරුවෙන් ඉගෙන ගෙන වෛද්‍යවරයකු වූ ඔහුට අවසානයේ සිදුවූයේ මහඋළු ගෙදර තපින්නටය. තම පුතුට ලැබුණු දඬුවම පිළිබඳව ඒ අම්මාත් තාත්තාත් තැවෙන්නෝය. තම දොස්තර පුතාට මරණීය දණ්ඩනය නියම වීමත් සමඟ තාත්තා අසනීප වූයේය.“අනේ මගෙ දරුවට වෙච්ච දේ. මගෙ මහත්තයා මේ ආරංචිය දැනගත්තම අසනීප වුණා. එයා දැන් මීගමුව රෝහලේ ප්‍රතිකාර ලබනවා. මට තේරෙන්නේ නැහැ මොනවා කියන්න ද මොනවා කරන්න ද කියලා. අපමණක් වූ දුක් ගින්දර උහුලන ඒ අම්මා අපට එසේ පැවැසුවේ හැඬු කඳුළිනි.පසුබිම් තොරතුරු සහ ඡායාරූප ඩී. මිහිඳුකුල කොච්චිකඩේ විශේෂ ඉනෝකා සමරවික්‍රමකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>07</day>
    </date>
    <link>http://www.silumina.lk/2014/09/07/_art.asp?fn=af1409073</link>
    <topic>ලංකාවේ ලොකුම රත්රන් කඩේ වූ කොළඹ මාළු කඩේ</topic>
    <author>නිහාල් පී අබේසිංහ</author>
    <content>* කඩ කාමර 83 යි * වියදම මිලියන 400කොළඹ පැරණි ශාන්ත ජෝන් මාළු තොග‍ වෙළඳ මධ්‍යස්ථානය, අපේ රටේ මැණික් හා ස්වර්ණාභරණ ක්ෂේත්‍රයේ කේන්ද්‍රස්ථානය “Gold Center” ලෙස නවීකරණය වී පසුගියදා ජනතා අයිතියට පත්කෙරිණි. මේ ලිපිය ඒ පිළිබඳවයි.දශක තුනක් පුරා පැවැති යුද්ධය කොළඹ නගරයේ සංවර්ධනය පහතට ඇද දමන ලදී. අවිධිමත් භූමි පරිභෝජනය දැඩි තදබදය, අනවසර ඉදිකිරීම්, අඩු ආදායම්ලාභීන්ගේ නිවාස ගැටලුව, කාලානුරූපීව යටිතල පහසුකම් වර්ධනය නොවීම ඇතුළු අතිශය සංකීර්ණ ගැටලු හමුවේ කොළඹ නගර සංවර්ධනය අභියෝගයක් විය. ඒ සියලු අභියෝගයන් භාරගත් ආරක්ෂක ලේකම් ගෝඨාභය රාජපක්ෂ මහතා ‘ලස්සන නගරයක් ලස්සන ජීවිතයක්’ උරුම කරදීමේ අරමුණ පෙරදැරි කර ගනිමින් නාගරික සංවර්ධන අධිකාරිය හා ත්‍රිවිධ හමුදාවේ සිවිල් ආරක්ෂක බළකාය, පොලීසිය ඇතුළු අනෙකුත් රාජ්‍ය ආයතන ඒකරාශී කරමින් නගර සංකල්පය යටතේ කොළඹ නගර සංවර්ධනය ආරම්භ කෙරිණ.අතීතයේ කොළඹ නගරයේ ඉතා ජනාකීර්ණ වී ඇති ස්ථානයක් වූ පිටකොටුව ශාන්ත ජෝන් වීදියේ ශාන්ත ජෝන් වෙළඳපොළ 1894 ජනවාරි මස විවෘත කරන ලද්දකි. ඒ සඳහා වැයවූ මුදල රු.17,500.00කි. එය වානේ ව්‍යූහයකින් යුත් විශාල මඩුවක් ලෙසින් මෙම වෙළඳපොළ සකස් කරන ලදී. දොරටු ගණනාවකින් යුත් මෙම ගොඩනැඟිල්ලේ ප්‍රධාන මාර්ග දෙකක් සඳහා විවෘතව තිබිණ.වර්ෂ 1976 මෙරට පවතිනු ලැබූ පළමුවන නොබැඳි ජාතීන්ගේ සමරුව පැවැත්වෙන අවස්ථාවේ කඩාබිඳ දමන තුරුම මෙම ස්ථානය කොළඹ නගරයේ මාළු තොග වෙළඳපොළ ලෙස පැවතිනි.පසුකාලීනව පැරණි ශාන්ත ජෝන් මාළු වෙළඳපොළ පිහිටි ස්ථානයේම නාගරික සංවර්ධන අධිකාරිය විසින් මැද කොළඹ වෙළඳ සංකීර්ණය නමින් වෙළඳ සංකීර්ණයක් ඉදිකොට වර්ෂ 1983 දෙසැම්බර් මස 08 වැනි දින විවෘත කරන ලදී.බිම් මහලේ හා බිම් මැදි මහලේ මස්, කරවල, මාළු වෙළඳසල් සඳහා වෙන්කර තිබූ අතර අයිස් පියලි නිෂ්පාදන යන්ත්‍රාගාරයක් හා විදුලි සෝපානයක් ගොඩනැඟිල්ලේ ඉදිකර තිබිණ. ගොඩනැඟිල්ලේ ඉහළ මහල්වල සාප්පු සංකීර්ණයකින් යුක්ත විය.නගර මධ්‍යයේ පිහිටි තොග වෙළඳ සංකීර්ණය කොළඹ නගරය අනවශ්‍ය තදබදයක් හා නගර මධ්‍යයකට උචිත ව්‍යාපාරයක් නොවීය. අපේ රටේ ව්‍යාපාරික ප්‍රජාවගේ මත්ස්‍ය අස්වැන්න විධිමත් ලෙස අලෙවිය කර ගැනීමට නව තොග මධ්‍යස්ථානයක අවශ්‍යතාවය මතු විය.මහින්ද රාජපක්ෂ ජනාධිපතිතුමා එවකට ධීවර අමාත්‍යවරයා වශයෙන් කටයුතු කරන සමයේ මෙම මාළු වෙළඳ සැල සියලු පහසුකම් ඇති වෙළඳසලක් ලෙස පෑලියගොඩ ප්‍රදේශයේ ප්‍රතිස්ථාපනය කිරීමට කැබිනට් අනුමැතිය ලබාගන්නා ලදී. ඉන් අනතුරුව ආරක්ෂක ලේකම්තුමා නගර මධ්‍යයක තදබදය මැද පවතින තොග වෙළඳ මධ්‍යස්ථානයක් වෙනුවට නගරයෙන් පිට පහසුකම් සහිත තොග වෙළඳ මධ්‍යස්ථානයක් ඉදිකර තොග වෙළෙඳුන්ට ලබා දෙන ලදී. මෙම නව වෙළඳ පරිශ්‍රය ජනතාවගේ මෙන්ම ව්‍යාපාරික ප්‍රජාවගේ ද කාලය හා ශ්‍රමය මුදල් ඉතිරි කරන්නක් විය.මහින්ද රාජපක්ෂ ජනාධිපතිතුමන් ශ්‍රි ලංකා ප්‍රජාතාන්ත්‍රික සමාජවාදී ජනරජයේ ජනාධිපති වශයෙන් ප්‍රතිඥා දෙමින් මහින්ද චින්තනයේ සඳහන් ක්‍රමානුකූල සංවර්ධනයේ තබා තිබූ පෙළපොත නූතනයේ දිග හරිමින් මෙම පැරණි මාළු වෙළඳපොළ 2011 මාර්තු මස 31 වැනි දින වසා දමන ලදී.කොළඹ නගරයේ වාණිජ වටිනාකම අතින් ඉහළ තැනක පිහිටා තිබූ පැරණි ශාන්ත ජෝන් තොග මාළු වෙළඳ සංකීර්ණය එම ස්ථානයට උචිත ව්‍යාපාරික කටයුත්තක් සඳහා යෙදවීමට නාගරික සංවර්ධන අධිකාරිය සැලසුම් කරනු ලැබීය. ඈත ඉතිහාසයේ සිට අපේ රටේ මැණික් හා ස්වර්ණාභරණ කර්මාන්තයට සුවිශේෂී ස්ථානයක් හිමිව තිබිණි. දෙස් විදෙස් සුපතළ නමක් දිනා ඇති අපේ රටේ මේ වටිනා කර්මාන්තයට කේන්ද්‍රීය මධ්‍යස්ථානයක අවශ්‍යතාව කලක පටන් පැවතිණ.ආරක්ෂක ලේකම්තුමාගේ උපදෙස් මත අදාළ ප්‍රතිසංස්කරණ කටයුතු ආරම්භ කරන ලදී. මෙම ව්‍යාපෘතිය මෙරට මැණික් හා ස්වර්ණාභරණ කර්මාන්තයේ උන්නතිය මෙන්ම දෙස් විදෙස් සංචාරකයන්ගේ ආකර්ෂණය දිනාගන්නා ව්‍යාපෘතියක් වනු නොඅනුමානය. මෙහි කඩ කාමර 83ක් ස්ථාපිත කර ඇති අතර, මැණික් හා ස්වර්ණාභරණ මිලදී ගැනීමට පැමිණෙන පාරිභෝගික ජනතාවට එහි ප්‍රමිතිය හා අවශ්‍ය උපදෙස් ලබාගැනීම සඳහා ජාතික මැණික් හා ස්වර්ණාභරණ අධිකාරියේ කාර්යාලයක් ද මෙහි ස්ථාපිත කර ඇත.තවද බැංකු, ආපනශාලා ඇතුළු නවීන පහ සුකම්වලින් ද සමන්විත වන මෙම ගොඩනැඟිල්ල මහල් පහකින් යුක්තය. මෙහි පළමු අදියර යටතේ පළමු හා දෙවන මහල් මැණික් හා ස්වර්ණාභරණ වෙළඳ මධ්‍යස්ථානයක් ලෙස නවීකරණය කර ඇති අතර සියලු සංවර්ධන කටයුතු ශ්‍රී ලංකා යුද හමුදාවේ 04 වන ඉංජිනේරු සේවා බළකාය විසින් සිදුකර ඇත. සම්පූර්ණ වියදම රු. මිලියන 400කි.රාජ්‍ය ආරක්ෂක හා නාගරික සංවර්ධන අමාත්‍යාංශයේ ලේකම් ගෝඨාභය රාජපක්ෂ මහතාගේ උපදෙස් හා මඟපෙන්වීම යටතේ නාගරික සංවර්ධන අධිකාරියේ මූල්‍ය හා වාස්තු විද්‍යාත්මක උපදේශනයන් ද සමඟින් අධිකාරියේ සභාපති නිමල් පෙරේරා, අධ්‍යක්ෂ ජනරාල් හර්ෂාන් ද සිල්වා, අතිරේක අධ්‍යක්ෂ ජනරාල් බ්‍රිගේඩියර් සමන්ත ජයසුන්දර යන මහත්වරුන්ගේ නිරන්තර අධීක්ෂණයෙන් අධිකාරියේ කාර්ය මණ්ඩලයේ සහ ත්‍රිවිධ හමුදාවේ දැඩි කැපවීමෙන් මෙම සංවර්ධන කාර්යය මල්ඵල ගැන්වීමට හැකියාව ලැබී ඇත.කොළඹ පැරණි ශාන්ත ජෝන් මාළු තොග වෙළඳ මධ්‍යස්ථානය, අපේ රටේ මැණික් හා ස්වර්ණාභරණ්‍ර ක්ෂේත්‍රයේ කේන්ද්‍රස්ථානය ලෙස නවීකරණය වූ මෙම සුපිරි වෙළඳ සංකීර්ණය ආර්ථික සංවර්ධන අමාත්‍ය අමාත්‍ය බැසිල් රාජපක්ෂ මහතා අතින් පසුගියදා සුභ මොහොතින් ජනතා අයිතියට පත්විය.නිහාල් පී අබේසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>07</day>
    </date>
    <link>http://www.silumina.lk/2014/09/07/_art.asp?fn=af1409074</link>
    <topic>චොපරය ගිනිගෙන මිනී පිච්චෙද්දි මං  ගස් කෙක්කෙන් 12ක් ගත්තා</topic>
    <author>උපාලි සමරසිංහ ඡායා - විමල් කරුණාතිලක</author>
    <content>හිටපු ඇමැති එම්.එච්. අෂ්රොෆ් හෙලිකොප්ටර් අනතුර දැනට වසර 14යිඅෂ්රොෆ් කොමිසමේ පළමුවැනි සාක්කිකරු එස්.ඒ. අබේවික්‍රම කියයිදීවෙල - තුත්තිරිපිටිය, දෙබත්ගම ගම්මාන මැදි කැර ගත් කඳු යාය එදා ගන මීදුමෙන් වැසී තිබිණ. ගැමියන්ගේ වදනින් පවසතොත් ඒ සෑමසැරකන්ද, දම්පල්ගොඩ කන්ද, ඌරාකන්දට මීදුමේ වාරකන් කාලයයි. අහස් වළල්ලත්, කඳු යායත් එකම අහසක් මෙන් පෙනුණේ මීදුමේ සුදුසේලය ඒ හැම තැනම පැතිර තිබූ නිසාමය. තුෂර පිනි කැට ඉසින ඒ වැස්ස මඳක් තූරල්ව තිබුණත් වැසි එක දෙක තවමත් වැටෙයි. ඒ අඳුරු දවස 2000 සැප්තැම්බර 16 වැනිදාය. වේලාව උදෑසන 8.35 ට පමණය.හිටපු වරාය හා පුනරුත්ථාපන ඇමැති මුස්ලිම් කොංග්‍රස් නායක ඒ.එච්.එම්. අෂ්රොෆ් මහතා ඇතුළු 15 දෙනෙක් රැගත් ගුවන් හමුදාවේ එම්.අයි. 17 වර්ගයේ විශාල හෙලිකොප්ටරය වෙනදා මෙන් බැලුම්ගල මානාවෙන් හෝ දීවෙල මානාවෙන් නොගොස් ඌරාකන්ද පැත්තට ඇදී ගියේ එහි වූ මිනිසුන් ‍පෙනෙන තරම් පහතිනි. එය ගන මීදුම කපා ගොස් ඌරා කන්දේ ගල්වැටියක මහ හඬින් හැපුණේය. මොහොතකින් ගිනි බෝලයක් වූ හෙලිකොප්ටරය ඒ සියලු දෙනාගේ ජීවිත ද උදුරා ගත්තේය. එහෙත් මේ අනතුර අවුරුදු 14 ක් ගතවීත් තවමත් අභිරහසකි.කෙසේ වෙතත් මේ පිළිබඳව කරුණු ගවේෂණයෙන් අලුත් කතාවක් ඔබට ලිවීමට අපි ඒ ගම් සියල්ල පීරා ඇවිදිමු. මේ හෙලිකොප්ටරය මුලින් ම දුටු එසේම ඒ ගැන පොලිසියට දැන්වූ ඌරාකන්ද කුමාරපුර පදිංචි චන්ද්‍රා එදිරිසිංහ (55) මට හමුවිය.සාමාන්‍යයෙන් නුවර පැත්තට යන චොපර් මේ කඳු වළල්ලේ මානාවෙන් නිතර යනවා. එදා උදේ 8.30 විතර මං ගේ පිටුපස්සෙ වළං හෝදමින් හිටියෙ. වෙනදාට වැඩිය පහතින් චොපර් එකක් ඌරාකන්ද පැත්තට යනවා මට පෙනුණා. සාමාන්‍යයෙන් ඒ පැත්තට චොපර් යන්නේ නෑ. එදා වැස්ස හා ගන මීදුම. ඌරාකන්ද පැත්තත් මීදුමෙන් අහස වගේ තිබුණේ. මේ විපරියාසෙ මොකද කියලා මාත් හොඳට බැලුවා. ඒකෙ ඇතුළෙ යන මිනිස්සුත් හොඳටම පෙනුණා.මොහොතකින් විශාල ශබ්දයක් ආවා. ඒත් කිසිවක් පෙනුණෙ නෑ. ඊට තත්පර කිහිපයක් යන කොට තවත් පිපිරුම් ශබ්ද කීපයක් ම ආවා. මං තේරුම් ගත්තා චොපර් එක ගලේ වැදුණා තමයි කියලා. ගමේ මිනිසුන්ට කීවත් ඒ අය එකපාරම පිළිගන්නෙ නෑ. ඒත් මං දන්නවා චොපර් එක වැදුණා කියලා. මං දිව්වා දෙබත්ගමට හැතැප්ම 3 ක්. දුවලා එතැන තැපැල් කාර්යාලයෙන් පොලිසියට පණිවුඩය දුන්නා. මට ඇහුණා ඒ නිලධාරින් හිනාවෙනවා.ඒ අයත් පිළිගත්තෙ නෑ, ඒත් පස්සේ පස්සේ තවත් දුරකථන ඇමතුම් එනකොට තමයි පොලිසිය ආවෙ. පැයක් දෙකක් ඇතුළත මුළු ගමම මේ කන්ද නැංගා. මාත් ගියා. මාසයක් විතර පොලිසියයි හමුදාවයි ඒ ස්ථානයේ මුරට හිටියා. අපිත් දෙතුන් පාරක් ම ගියා. මුලින්ම යනකොට ඈතටම ගිනිබෝලයක් විතරයි පෙනුණෙ, හෙලිකොප්ටරයෙ තටුවලට කැලේ ගස් කැපිලා තිබුණා. පොලිසියයි හමුදාවයි වැඩියම විපරම් කළේ කළුපෙට්ටිය ගැන.නඩුකාර හාමුදුරුවෝ ඇවිත් පරීක්ෂණ කළාට පස්සෙ මේකෙ කෑලි සිහිවටන වශයෙන් ගමේ මිනිස්සු අරන් ගියා. මටත් හමුවුණා එක තටුවක කෑල්ලක්. ඒක මට මතක හැටියට රුපියල් 3000 කට විතර අපි විකුණුවා. අෂ්රොෆ් කොමිසමට මටත් යන්ඩ වුණා සාක්කි දෙන්ඩ. බණ්ඩාරනායක සම්මන්ත්‍රණ ශාලාවෙ පැවැති මේ පරීක්ෂණයට ගියාම අපට ලැබුණෙ බත් පැකට් එකයි ගමන් වියදම් රුපියල් 300 ක් විතරයි. චන්ද්‍රිකා මැඩම් මේ පිළිබඳව දැක්වූ සහයෝගයට නම් තුති පුදලා ලිපියක් පවා එවලා තිබුණා.අහස්ලන්ද සණස සමිතියේ සභාපති විජේතිලක මාරසිංහ මේ ගවේෂණයේදි මට මහත් පිටුබලයක් විය. ඔහු අදාළ හැම මූලාශ්‍රයක් ම අපට ලබාදීමට මහන්සි ගත්තේය. එතුමා එදා හෙලිකොප්ටරයේ ගිනි ගත් ඒ මෘතදේහ පහළට ගෙනා කණ්ඩායමේ මෙහෙයුම්කරුවාය.එදා මට නිවාඩු දවසක්. මං වත්තේ වැඩක් කරමින් හිටියෙ. මට පෙනෙනවා හෙලිකොප්ටර් තුනක් හතරක් පහතින් ගම මැදින් නිම්නයේ එනවා. මේ චොපර් බැලුම්ගල මානාවට බැස්ස බව පෙනුණා. ඒ වෙලාවෙම ගුවන් විදුලියෙන් අෂ්රොෆ් ඇමැති හා කණ්ඩායම ඌරාකන්දේ වැදී අනතුරට පත්වූ බව ‍කියැවුණා. වත්තෙ වැඩ කරන ගමන් අතේ තිබූ පිහියත් එක්කම මං එහා ගෙදර ඥාණතිලකත් එක්ක ඒ පැත්තට දුවගෙන ආවා. කන්ද නැංගා නොවේ නැඟුණා.ඒ වෙලාවෙ චොපර් එක ගිනි ගන්නවා. එහි හිටපු මිනිස්සු ගස්වල හේත්තු කරලා තිබුණා. කිසිම කෙනෙක් අඳුනගන්න බෑ. රෝස් කරපු කුකුල්ලු වගේ ඒවා තිබුණේ. කරකුට්ටන් වෙලා කවුද කියලා හොයන්ඩ බෑ. පැත්තම පුළුටු ගඳයි. මගෙ අතේ පිහිය තිබුණු නිසා පොලිසියේ මහත්තයෙක් ඒකෙන් ලී ටිකක් කපා දෙන්ඩ කීවා. එසේ කපා ගත් ලී වල ආධාරයෙන් ලී මැස්සක් තනාගෙන හාල් ගෝනි, පෝර උර ආදියට ඒ මිනී දාලා පහළට ගෙනාවෙ.ඒ කටයුත්ත පොලිසියේ කීම පිට මං මැදිහත් වෙලයි සිදු කළේ. ගමේ මිනිස්සු සහයෝගය දුන්නා. මෙහෙම මිනී එකතු කරමින් පෝර උරවල දමා බඳිනකොට එක මිනියක් ගහකට හේත්තු කරලා තියෙනවා. එතැන පොලිසි රැකවල් වැඩියි. මං ඒ මිනියත් අර විදියට ම බඳින්ඩ සූදානම් වෙන‍ොකට ඒ අය කෑගැහුවා. එපා එපා...... ඔය බොස්....... බොස් කියලා. එතකොට තමයි මාත් දැනගත්තේ ඒ මුස්ලිම් කොන්ග්‍රස් නායකතුමා අෂ්රොෆ්ගේ කියලා.ඒ අය කිව්වා ඒක ගෙනියන්ඩ ඕනෑ පරෙස්සමට. ගාඩ් එක පිටින් කියලා. මේ විදියට මිනී ටික පහළට ගේනකොට සවස 2 විතර වෙන්න ඇති. හමුදාවේ ලොකු මහත්තුරු අපට උදව් කළා. චොපර් එකේ කෑලි මීටර් 100 - 200 දුරට විසිරිලා තිබුණා. පිච්චුණ පිස්තෝල තුවක්කු ටී.56 වගේ දේවල් පිච්චුණු පෝස්ටර් වගේ දේවල් තැන තැන තිබුණා. පල්ලෙහාට බහිනකොට අද මුස්ලිම් කොන්ග්‍රසයේ නායකයා හකීම් මහත්මයා ඇවිත් හිටියා. ෆවුසි මහත්තයා ඇවිත් හිටියා. මේ චොපර් එක මේ නිම්නයේ යන්ඩ විදිහක් නෑ. ඉංග්‍රිසි යුද්ධ කාලෙ හිටන් ගුවන් යානා ගියේ දීවෙල නිම්නයෙන්. චොපර් එකේ තටුවලට අඩි 4 ක පමණ වටප්‍රමාණයක් ඇති විශාල ඇට්ටේරියා ගසක් පවා කැපිලා ගිහින් තිබුණා.ඒ වැටිලා තිබුණු තැන ඉඳන් තව මීටර් 150 ක් ඉස්සුණා නම් කන්ද උඩ තැන්න. කළුපෙට්ටිය තැඹිලි පාට එකක්ලු. ඒක ගමේ කොල්ලෙක් තියාගෙන ඉඳලා තියෙනවා. දැන් එයා කොරියාවෙ රැකියාවකට ගිහින්. කොහොම හරි අරණායක දිප්පිටිය රෝහලට මිනී ටික හරි ගෙන ගිය නිසා අෂ්රොෆ් මහත්මයගෙ කටයුතු එදාම කරගන්ඩ ලැබුණා. ඒ ආගමික චාරිත්‍රවලට අනුව. 2001 මැතිවරණ උණුසුම තිබුණු වෙලාව.ඒ අවස්ථාවෙදි ඊට පෙර දවස මා හිතන්නෙ මාධ්‍ය සාකච්ඡාවක් තියලා - මුස්ලිම් කොන්ග්‍රසය ආණ්ඩුවට සහාය දෙන්නෙ නෑ මින් පස්සෙ කියලා අෂ්රොෆ් මහත්තයා කිව්වලු. මේ වගේ හුටපට මේ අස්සෙ තියනවා. ඒත් මේක කඩාකප්පල් ක්‍රියාවක් කියන්ඩත් බෑ. එදා ගන මීදුම. ප්‍රමාද දෝෂයක් ද නැත්නම් චොපරයේ කාර්මික දෝෂයක් ද දන්නෙ නෑ. ඒත් මේ පැත්තෙන් නම් චොපර් යන්නෙ නෑ. ඌරාකන්ද පැත්තට. ඔහු කීය.පස්සෙ කාලෙක එතැන තිබිලා කොල්ලෙකුට රත්රන් මුද්දක් හම්බවුණා. මාසෙකට විතර පස්සෙ තවත් චොපර් එකක් ඒ අනතුර සිදුවෙච්ච තැනම ඉහළින් අහසේ ඉඳන් එතැනට මල් වරුසාවක් ඉහල තියෙනවා. ඒක කළේ ඒ මැතිනිය කියලයි ගැමියො කීවෙ. පස්සෙ එතැන ස්මාරකයක් හදන්ඩත් සූදානම් වුණාලු. බෞද්ධ ගම් මැද්දෙ හා (ඌරාකන්ද කියන රක්ෂිතය අක්කර 990 ක්) ඒ කැලේ එහෙම කරන්ඩ දෙන්ඩ බෑ කියලා ගමේ මිනිස්සු විරුද්ධ වුණා. විජේතිලක මහතා තවදුරටත් කරුණු පැහැදිලි කළේය.මා දන්නා හැටියට මුස්ලිම් ජාතිකයකු මිය ගියාම ඔහුගේ බිරිය මාස 4 කුත් දින 10 ක් කිසිම ගැහැනියක් හෝ පිරිමියකු නොදැක නිවසේ හුදෙකලා කාමරයක ජීවත්විය යුතුය. ඒ නිසා ඒ මැතිනිය එසේ ආවා යැයි කියන්නට ද බැරිය.ජේ. පොඩි සිඤ්ඤෝ මහතා ඌරාකන්ද පාමුල කුමාරපුර ගමේ කඩයක හිමිකරුවෙකි. හැත්තෑ අට හැවිරිදි හෙතෙම අසීරුවෙන් තම මතකය අවදි කරයි.පෙරදා පටන් මහ වැස්ස. මීදුම බාලා තිබුණෙ. නිතර මේ පැත්තෙන් හෙලිකොප්ටර් යනවා. ඒත් මේ හෙලිකොප්ටරය පරණ සුද්දාගේ බංගලාව උඩින් හුඟාක් පහතින් ආවෙ. ටික වේලාවකින් විශාල ශබ්දයක් ආවා. වෙලාව උදේ 9.20 යි. ඊට පස්සෙත් මොන ‍ෙමානවාදෝ පුපුරන ශබ්ද. මේ රක්ෂිතයෙ වැලිමුවො, ඌරො, මී මින්නෝ, දඩුලේන්නු, රිලව් වගෙ සත්තු පිරිලා. අපිත් දිව්වා මේ අරුමය මොකක්ද කියලා බලන්න. හරියට පැට්‍රල්මැක්ස් එකක් ගිනිගන්නවා වගේ ඈතට පෙනුණෙ. හැපිලා තිබුණ හරියට තව අඩි 150 ක් උඩට ඉස්සුණා නම් මේ වගේ විපතක් වෙන්නෙ නෑ. හෙලිකොප්ටරයේ තටුවලට ලොකු ගස් කැපිලා මා හිතන්නේ ඒ උඩටම වැටිලා තියෙනවා.ඒ.ඩී. ආරියරත්න කුමාරපුර දෙබත්ගම පදිංචි වැසියෙකි. ඔහුට ද මේ පිළිබඳව කියන්නට යමක් තිබේ.එදා හිටපු ඕ.අයි.සී. කන්දේ රැස්වෙලා හිටපු අයට කීවා ඉක්මනින් කොහු ලණු හා කවර 50 ක් අරන් එන්ඩ කියලා. කවර කීවෙ පෝර උරවලට. අපි ඒවා හොයලා දුන්නා. ඒවයින් තමයි මිනී ටික පහළට ගෙනාවෙ. හවරිනුග කියන්නෙ ශක්තිමත් ගහක්. මේ ගහකුත් කපාගෙන චොපර් එක ගිහින් තිබුණෙ. මීදුම නිසා අත්වැරැද්දකින් මේක වෙන්ඩ ඇති කියලා මා හිතන්නෙ. හැබැයි මේ පිච්චුණ චොපර් එකේ කෑලි හතරවට විසිරිලා තිබුණා. එතැන අවිආයුධ, ඡන්ද පත්‍රිකා කියා සිතිය හැකි බාගෙට පිච්චුණ කොළ තිබුණා. එක මිනියක් කහපාටයි. ඒකෙ පිටුපස පෙදෙස පිච්චී තිබුණත් පපුව මුහුණ ලොකුවට පිච්චිලා නෑ. ඒ මිනිය වැටිලා තිබුණෙ මුහුණ පහළට වෙන්ට මුණින් අතට. ඒකයි එහෙම පිලිස්සුණේඒ අෂ්රොෆ් මහත්තයාගේ මිනිය කියලා මා හිතනවා.කුමාර ජයලත් 38 හැවිරිදිය. ඔහු කලින් කතා කළ පොඩි සිඤ්ඤෝගේ පුත්‍රයාය. ඔහු ද අපේ සාකච්ඡාවට කැඳවා ගනිමි.මං එදා රොටි අඹරමින් හිටියෙ. මං රබර් ෂීට් හදලා ජීවත්වෙන්නෙ. මටත් හොඳටම තේරුණා පහළින් ගිය චොපර් එක කන්දේ හැප්පුණා කියලා. නඩුකාර හාමුදුරුවොත් ආවයින් පස්සෙ අපිත් කන්ද නැංගා දිගටම ඒ ස්ථානයේ රැක බලා හිටි පොලිසියේ හමුදාවෙ මහත්තුරුන්ට කන්ඩ දුන්නෙ අපේ තාත්තගෙ කඩෙන්.ඒ යන එන විටකදී මට ඇස් කණ්ණාඩියක් හමුවුණා. ඒක අෂ්රොෆ් මහත්තයා පාවිච්චි කළ විදිහේ එකක් කියලා කට්ටිය කියු නිසා මං රාමුව කැඩිලා තිබුණු ඒක ලලිත් දිසානායක මන්ත්‍රීතුමාට බාර දුන්නා පවුලෙ අයට දෙන්න කියලා. අපි අහලා තියෙනවා මේ වගේ චොපර් එකකට පෙට්‍රල් රාත්තල් 3800 ක් විතර ගහනවා කියලා. කන්දේ හැපිලා ගස් කපාගෙන යන ගමන් ගලේ වැදිලා පුපුරනකොට ගිනි ගත්තා කියලා හිතන්නේ. එදා නොයෙක් ප්‍රභුන් මේ කන්දට ආවා සිද්ධිය බලන්ඩ. ගැහැනු පිරිමි කියලා බේදයක් නෑ. දැන් ලේක්හවුසියේ කර්තෘ මණ්ඩල අධ්‍යක්ෂ වෙලා ඉන්න සීලරත්න සෙනරත් මහත්තයත් එතුමාගේ නෝනත් මේ අනතුර බලන්ඩ ඇවිත් හිටියා.ඒ මහත්මය‍ෙග පුතාත් එක්ක එදා කන්ද මුදුනටම නැංගා. ඒත් ඒ අයට එතැන හොයාගන්ඩ බැරිව අතරමං වෙලා ඉන්දැද්දි මං තමයි පාර පෙන්නුවෙ හරි තැනට. ඒක ඒ මහත්තයා හැමදාම මතක් කරලා තිබුණා. මට ඉඳහිට කතා කරලත් තියෙනවා. මේ අතේ තියෙන්නේ මං එතැනින් හොයා ගත් සිහිවටනයක් (ඔහු යමක් පෙන්වයි)මම ඒ පිළිබඳ ලේක්හවුසියේ කර්තෘ මණ්ඩල අධ්‍යක්ෂතුමන් විමසීමි.ඇත්ත. ඔය ජයලත්ව මා දන්නවා. එදා මං පුතාත් නෝනාත් එක්ක කන්ද නැංගා. මේ සිද්ධිය ගැන මට ඇතිවූ කම්පාව නිසා ඒක සිහිවටනයක් වශයෙන් හිතේ තියාගන්ඩ ඒකෙ කෑල්ලකුත් අරන් මාත් ආවෙ... එතුමා කීය.මෙම සිද්ධියේ අපූරු මතක සටහන් ඇති ගාමිණි ඉලන්දර දෙබත්ගම ජනපදයේ වැසියෙකි. ඔහු අපූරු කතා රැසක් කීවේය.එදා මං මොරටුවෙ. අපි වෙළෙඳාමට ලොරියෙන් එහෙ ගිහින් තිබුණා. උදේ 10 ට විතර ප්‍රවෘත්තිවලට කියැවුණා කුමාරපුර ඌරාකන්දේ හෙලිකොප්ටරයක් වැදුණු බව. අපේ ගෙවල් උඩින් පියාසර කරන නිසා මං ඉක්මනට ගමට යමු කීවා. අපි පස්යාල හරියට එන විට සවස 1 යි. ඒ ප්‍රවෘත්තිවලින් කියැවුණේ අෂ්රොෆ් ඇමැතිතුමා හා පිරිසක් එහි ගියා කියලයි. මං ඉක්මනට ගමට ආවා. වාහන පිරිලා. උඩහට යන්ඩත් බෑ. පහළට යන්ඩත් බෑ. ඒ ළඟ තිබුණු කඩවල ටොෆියක්වත් නෑ.ඔක්කොම මිනිස්සු කාලා බීලා. ඇයි! වතුරවත් නැතිවනේ මිනිස්සු රොද බැඳලා හිටියේ. මං කොහොමහරි කන්දට ආවා. අරණායක පොලීසියේ ධර්මරත්න මහත්මයා එතැන හිටියා. ඒ වෙලාවෙත් දුම් දානවා ඒ පැත්තම. මට ආශාවක් ඇතිවුණා අනතුරු යානයේ කොටසක් ඉල්ලා ගන්ඩ. නඩුකාර හාමුදුරුවො ඇවිත් පරීක්ෂණ කරලා ගියාම. ඒවා ගත්තට කමක් නෑ. දැන් එපා කියලා පොලීසියෙන් කීවා. මං රෝද දෙකට සම්බන්ධ බාර් එක ගලවන යතුරු සයිස් එක හොයාගෙන ඇවිත් පල්ලෙහාට බැස්සා. ඒ වෙලාවෙ මිනී ගෙනියලා ඉවරයි. නැත්නම් ඒවාට උදව් කරන්ඩ නැංගෙ. ඒ කෑලි ගලවන යතුරු දෙක අරගෙන ආයිත් නැංගා. එතකොට පරීක්ෂණ ඉවරයි.මං පොලීසියෙන් අහලා මේ කෑල්ල ගලවා ගත්තා සිහිවටනයක් වශයෙන්. (ඔහු විශාල ‘බාර්’ එකක් පෙන්වයි) මේත් එක්කම ගලවපු අඩි 8 ක කෑල්ලක් අෂ්රොෆ් මහත්තයාගේ ළඟ නෑයෙක් මගෙන් ඉල්ලා ගත්තා. එදා මේ පැත්තෙ මහා සෙනඟ. ෆවුසි මහත්තයාගේ ගෝලයෝ ආපු ලෑන්ඩ් රෝවර් එක තිබුණෙ වෙලක. ගුවන් හමුදාවෙ එම්. අයි. 17 වර්ගයේ චොපර් එකක් තමයි එදා වැටිලා තිබුණේ. පිස්ටල්, තුවක්කු වගෙ ආයුධ සමහරක් පිච්චිලා තැන තැන තිබුණා. මේ ඌරා කන්ද උඩ තියෙන්නෙ තැන්න. ඒකෙ හෙලිකොප්ටර් බාන්ඩ වුණත් පුළුවන්. එදා සමහර චොපර් එතැන නවත්වලා මිනිස්සු ලණු දාලා ඒ තැනට බැස්සෙ. පස්සෙ ඌරාකන්ද වුණේ මුලින් ‘මරන්කන්ද ස්ටේට්’ නමින් සුද්ද කළ වත්තයි.එස්. ඒ. අබේවික්‍රම (51) අෂ්රොෆ් කොමිසමේ ප්‍රධාන සාක්කිකරුය. හත්ගම්පළ පදිංචි හෙතෙම හිටපු ගුවන් හමුදා නිලධාරියෙකි.මං හත්ගම්පළ ඉඳන් කිලෝමීටර 8 ක් විතර දුර ආවෙ මං ගුවන් හමුදාවෙ ලබා තිබු පුහුණුව අනුව බේර ගන්ඩ පුළුවන් කෙනෙක් සිටීනම් ජීවිතය ගලවා ගන්නා අදහසින්. ඒ එනකොටත් චොපර් එක හොඳටම ඇවිළෙනවා. මං එතැන හිටපු පොලිස් නිලධාරී වික්‍රමනායක මහත්තයාගෙන් ඇහුවා මං උත්සාහයක් ගන්න ද? මේ බොඩි අළු නොවී බේරගන්ඩ කියලා. එයා කීවා පුළුවන්නම් ගන්ඩ කියලා. ගම්වැසියො වළල්ලක් වගේ වටේට ඈතට වෙලා බලාගෙන හිටියෙ. මේ තරම් දෙයක් ගිනිගන්නකොට ළඟට යන්ඩ බෑ රස්නෙට.ඒත් මං ගම්වැසියන්ට කීවා මට ලොකු ගස් කෙක්කක් හදා දෙන්ඩ කියලා. කරුවක් සහිත තරමක ගසක් කපලා කෙක්කක් විදියට සකස් වූ ලී දඬුවක් මට බණ්ඩා කියලා ගැමියෙක් ගෙනැත් දුන්නා. මං ඒක දාලා රියැදුරු අසුන පැත්තෙන් පිච්චෙන බොඩිය ගත්තා. එතකොට ඒකෙ හිස කඩා වැටුණා. ඒ විදියට ඇතුළෙ පිච්චෙන මිනී 5 ක් ගන්නකම් කවුරුවත් මට උදව්වට ආවේ නෑ. කොහොම හරි මේ කෙක්ක පාවිච්චි කරලා මට පුළුවන් වුණා මිනී 12 ක් ගන්ඩ. මගෙ දරුවොත් පවුල ගැනවත් නොහිතා ඒ තරම් කිට්ටු වෙලා කරපු ඒ ක්‍රියාවට මා දෙයක් බලාපොරොත්තු වුණේ නෑ.ඒත් අගය කරලා වීර පදක්කමක්වත් ලැබුණේ නෑ. අද ඉතාම පොඩි දේවලටත් දහසින් බැඳි පියලි ලැබෙනවා. සාක්කි දෙන්ඩ කොළඹ ආපු දවසෙත් මේ ගමේ මිනිසුනට ලැබුණේ බත් පැකට් එකයි රුපියල් තුන්සීයකුයි විතරයි. මං නම් ඒ ටිකවත් ගත්තෙත් නෑ. මුස්ලිම් චාරිත්‍ර අනුව ඒ දවසෙම ඒ කටයුතු කරගන්ඩ ලැබුණේ මං නිසයි. නැත්නම් අළු විතරයි ලැබෙන්නේ.පුළුටු ගඳ අතරේ මිනීවල බඩවැල් ඇවිත් මගේ මුහුණෙ වදිද්දී ඒ කාරිය කළත් කවුරුවත් මට සැලකුවෙ නෑ. ගෞරවයක් දුන්නේ නෑ.ඔහු ශෝකාකූලව කීය. බොරලුගම ගලතර සිසිර සේනාරත්න මහතා අපට දුන් සහාය අමතක කළ නොහැකිය.උපාලි සමරසිංහ ඡායා - විමල් කරුණාතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>07</day>
    </date>
    <link>http://www.silumina.lk/2014/09/07/_art.asp?fn=af1409075</link>
    <topic>කතුන්ගේ බෑග් කපා මුදල් ගත් 'දඟරීත්' පුත්තු හා ලේලිලාත් කොටුවේ</topic>
    <author>කීර්ති මෙන්ඩිස්</author>
    <content>එකමපවුලේපස්දෙනෙකුගේසොරමුලඑකම පවුලේ මව හා පුතුන් දෙදෙනකු සිය බිරියන් සමඟ සංවිධානාත්මකව කරන ලද සොරකම් කොල්ලකෑම් රැසක සුලමුල අනාවරණය කර ගැනීමට පසුගිය දා මතුගම පොලීසියට හැකි විය. ඒ මතුගම කොට්ඨාසයේ නොවිසඳුණු අපරාධ මෙහෙයුම් ඒකකයේ සහාය ඇතිවය.සිද්ධිය සම්බන්ධයෙන් මේ වන විට හයදෙනකු අත්අඩංගුවට ගෙන ඇති අතර ඉන් තිදෙනෙක් කාන්තාවෝ සහ අනෙක් තිදෙනා පිරිමි වෙති. කාන්තාවන් තිදෙනාගෙන් දෙදෙනකු ළාබාල යුවතියන් වුවද ඔවුන් විවාහකය. අනෙක් ගැහැනිය ඔවුන්ගේ නැන්දම්මාය.එම යුවතියන් විවාහ වී සිටිනුයේ ඇගේ පුතුන් දෙදෙනකු සමඟය.මොවුන් මතුගම ප්‍රදේශයේ බැංකුවල මෙන්ම සුපිරි වෙළෙඳ සල්වලට ගොස් වයෝවෘද්ධ කාන්තාවන්ගේ අත්බෑග් කපා මුදල් ලබාගෙන ඇතැයි හෙළි වී තිබේ.“බැංකුවලින් මුදල් ගන්නට එන වයසක කාන්තාවන් පසුපස ගිහින් ඒ කාන්තාවන්ගේ අත්බෑග්වල තිබෙන මුදල් කොල්ලකන බවට මතුගම පොලීසියට පැමිණිලි කිහිපයක් ලැබිලා තිබුණා. මේක දිගින් දිගටම ක්‍රියාත්මක වුණා. ඒ නිසා ඒඇස්පී මහත්තයගේ උපදෙස් මත මතුගම එච්කිව්අයි මහත්තයත් ක්‍රයිම් ඕඅයිසී මහත්තයත් එකතු වෙලා අපි මේ සම්බන්ධයෙන් පුළුල් විමර්ශනයක් ආරම්භ කළා.”ඒ නොවිසඳුණු අපරාධ ඒකකයේ ස්ථානාධිපති තිලංග සංජීව මහතාගේ අදහසයි.දිගින් දිගටම වාර්තා වන මෙම ගැට කැපීම් පිළිබඳ බුද්ධි අංශයේ නිලධාරීන් යොදවා පරීක්ෂණ ඇරැඹුණේ ඉන් පසුවය.“ඒ අතරේ තමයි අපිට දැනගන්නට ලැබුණේ බැංකුවලට එන වයසක නෝනලා දිහා රූමත් කෙල්ලන් දෙන්නෙක් හොඳටම ඇහැ ගහගෙන ඉන්නවා කියලා. පස්සෙ ඒ ගෑනු කෙනා බැංකුවෙන් ගන්න සල්ලි හෑන්ඩ් බෑග් එකේ දාගත්ත ගමන් ඒ කෙල්ලෝ දෙන්නා එළියේ ඉන්න නැන්දම්මට කෝල් කරලා කියනවා අර ගෑනු කෙනා බෑග් එකේ සල්ලි දාගෙන එන තැන.”“පස්සේ ගෑනු කෙනාව මේ නැන්දම්මා ෆලෝ කරනවා. ඒ ගෑනු කෙනා මාර්කට් එකට එළවළු ගන්න යනවනම් ඒ පස්සේ යනවා. පලතුරු ගන්න ගියොත් ඒ පස්සෙ යනවා. මස් මාළු ගන්න ගියාම එතනදි තෙරපෙනවා. රෙදි සාප්පුවකට ගියොත් ඒ පස්සෙනුත් යනවා. ගිහින් බොරුවට තෙරපෙනවා. එතැනට ලේලිලා දෙන්නත් එනවා ඒ අයත් බඩු තෝරනවා. එතනදි අර නැන්දම්මා ඒ ගෑනු කෙනාගේ හෑන්ඩ් බෑග් එක කපලා සල්ලි ටික ගන්නවා. ගත්ත ගමන් ලේලිට දීලා එතැනින් මාරු වෙනවා.”නොවිසඳුණු අපරාධ ඒකකයේ ස්ථානාධිපතිවරයා මෙම කාන්තාවන් හොරකමේ යෙදෙන ආකාරය කීවේ එසේය. දිගින් දිගටම මෙවන් පැමිණිලි මතුගම මූලස්ථාන පොලීසිය වෙත වාර්තා විය. ඒ හැම පැමිණිල්ලක්ම කාන්තාවන් විසින් කර තිබුණි. තම අත්බෑගය කපා එහි තිබු මුදල් සොරාගෙන ඇති බව එම පැමිණිලිවලින් කියැවිණි. මාස අටක් පුරා මෙසේ පැමිණිලි එකතු වුණ ද කිසිදු සැකකාරියක් අල්ලා ගැනීමට පොලීසියට නොහැකි විය.“මේ පිළිබඳ දිගින් දිගටම විමර්ශනය කළා. මේ හෑන්ඩ් බෑග් කපන වෙලාව බැලුවා. පැමිණිලි එන වේලාව බැලුවා. බලනකොට උදේ දහයත් දවල් එකත් අතර කාලයේදී තමයි හුඟාක් සිදුවීම් වෙලා තිබුණේ. හුඟ දෙනෙක්ම බැංකුවට ගිහින් පිටතට එද්දි තමයි මේ සේරම වෙන්නේ.”“ඒ නිසා අපි මතුගම තියෙන ප්‍රධාන බැංකුවල උදේ දහයත් දවල් එකත් අතර කාලය තුළ ගැවසෙන කාන්තාවන් කවුද කියලා සීසීටීවී කැමරා මාර්ගයෙන් හොයලා බැලුවා. ඉන් පස්සේ ඒ හැඩරුව තියන ගෑනු අපි ෆලෝ කළා.”උප පරීක්ෂක සංජීව කියන්නේ සොරකම් කරන ලද කාන්තාවන් කොටුකර ගත් ආකාරය ගැනය. ඒ අනුව සිවිල් වෙස් ගත් බුද්ධි නිලධාරීන් බැංකුව තුළත් බැංකුවෙන් පිටතත් යොදවන්නට නිලධාරීහු පියවර ගත්හ. ඔවුහු ද මුදල් ගනුදෙනු කරන මුවාවෙන් බැංකු තුළට වී සිටියහ.“ඔය ඉන්න අතරේ තමයි අපේ බුද්ධි නිලධාරියකුට එක මැදිවියේ කාන්තාව ගැන සැකයක් ආවේ. මේ කාන්තාව සී සී ටී වී කැමරා එකේ හිටියා. මතුගම ලංකා බැංකුව ගාවදී මේ කාන්තාව අපේ නිලධාරියා හඳුනා ගත්තා. කොහොමහරි රාලහාමි ගෑනිව ෆලෝ කළා. ගෑනි ආවේ ත්‍රීවිලර් එකේ. රාලහාමිත් එකපාරටම ත්‍රීවිලර් එකට නැග්ගා. ‘යමු පොලීසියට’ කියලා කියද්දී අර ලස්සන කෙල්ලෝ දෙන්නෙකුත් ත්‍රීවිලර් එකට නැගලා තියෙනවා. ඒ අර ගෑනු කෙනාගේ ලේලිලා.”“ත්‍රිවිලර් රියදුරා පොලීසියට යනවත් එක්කම අර ගෑනු කෙනා රාලහාමිට පිහියක් දික්කරලා. නවත්තන්න එපා කෙළින්ම පලයන් කියලා රියදුරාට කියල. මෙන්න හොරෙක් හොරෙක් කියලා මිනිසුන්ට ඇහෙන්න බොරුවට කෑගහලා තියෙනවා. රාලහාමි සිවිල් ඇඳුමෙන්නේ ඉන්නේ. කොහොමහරි රාලහාමි පොලීසිය ගාවදී ත්‍රීවිලර් එකෙන් පැනලා ත්‍රීවිලර් නොම්මරය ලියාගත්තා. ත්‍රීවිලර් එක යන්න ගියා.”පොලීසිය ඉන්පසු ත්‍රීවිලර් අංකය පසුපස පන්නන්නට විය. ඒ ත්‍රීවිලරයේ අයිතිකරු සොයා ගන්නටය. ඒ අනුව කොළඹ මෝටර් රථ ප්‍රවාහන කොමසාරිස් කාර්යාලයෙන් ඒ පිළිබඳ විමසා බලද්දී එම රථය ඇල්පිටිය දොළුවාමුල්ල ප්‍රදේශයේ අයකුට අයත් එකක් බව හෙළි විය. පොලීසිය ඇල්පිටියට ගියේ ඉන් පසුවය. ඒත් ඒ වන විටත් එම නිවෙස වසා දමා තිබිණ.සිවිල් ඇඳුමෙන් සැරසුණු බුද්ධි නිලධාරීන් ඇල්පිටිය හා ඒ අවට යෙදවූ ස්ථානාධිපතිවරයා ඉන්පසු කළේ පලා ගිය ත්‍රීරෝද රථය සොයා ගැනීමට උත්සුක වීමය. ඒත් ඒ කිසිවක් සාර්ථක නොවීය. ඒ වන විටත් ත්‍රීරෝද රිය සඟවා ඇති බව නිලධාරීන්ට ඒත්තු ගියේය. ඒත් නිලධාරීහු සිය උත්සාහය අත් නොහළහ.දින පහක් ගත විය. පොලීසිය තමන් සොයන බව පලා ගිය කාන්තාවෝ සිහිනයකින් හෝ නොසිතූහ. ඔවුහු දින පහකට පසු ඇල්පිටිය දොළුවාමුල්ල සිය නිවෙසට ආහ. එහෙත් පැමිණ පැයක් ගතවන්නට ද මත්තෙන් බුද්ධි නිලධාරියෙක් ඒ පිළිබඳ තොරතුරු මතුගම මූලස්ථාන පොලීසියට දැනුම් දුන්නේය. නිලධාරීහු ඇල්පිටියට ගොස් ඔවුන් කුදලා ගත්හ. දඟරි මෙහි නායිකාවය. ඇගේ පුතුන් දෙදෙනාත් ඔවුන් විවාහව සිටි ලේලිලා දෙදෙනාත් අත්අඩංගුවට ගැනීමට නිලධාරීන්ට හැකි විය.අල්ලා ගත් එක් පුතෙක් තදින් මත්කුඩුවලට ඇබ්බැහි වී සිටියේය. පොලීසිය ඔවුන් සියල්ල වෙන් වෙන් වශයෙන් තබා දීර්ඝ ලෙස ප්‍රශ්න කරන්නට විය. කාන්තාවන්ගේ අත්බෑග් කපා මුදල් ගැනීමේ සිද්ධීන් දහයකට ආසන්න සංඛ්‍යාවක් මොවුන් ගෙන් ප්‍රශ්න කිරීමේදී මේ වන විට අනාවරණය කරගැනීමට පොලීසියට හැකි වී ඇත.බෑග් කැපීමට සැත්කම් සඳහා යොදාගන්නා තියුණු පිහිතලයක් යොදාගෙන ඇති අතර එය ද පොලීසිය බාරයට ගෙන තිබේ. මතුගම, ඇල්පිටිය, ගාල්ල, අම්බලන්ගොඩ, ප්‍රදේශවල මෙසේ සොරකමේ යෙදෙන මොවුන් මත්කුඩු අලෙවියේ ද යෙදී ඇත. මංකොල්ලකෑම කරන අතරතුර මත්කුඩු බෙදා හැරීමේ නිරත වීම සඳහා පනස්පස් හැවිරිදි මව පුතුන් හා ලේලියන්ට පුරුදු පුහුණු කර ඇති බව ප්‍රශ්න කිරීමේදී අනාවරණය වී තිබේ.මතුගම ප්‍රදේශයේදී පමණක් බැංකුවල, සුපිරි වෙළෙඳ සල්වල හා ‍ෆිනෑන්ස් ආයතනවලදී කාන්තාවන්ගේ අත්බෑග් කපා ලක්ෂ 12 ක පමණ මුදලක් මොවුන් සොරාගෙන තිබේ. සුවිසල් දෙමහල් නිවෙසක ත්‍රීරෝද රථ තුනක් හා යතුරු පැදි දෙකක් තබාගෙන සුඛෝපභෝගී ජීවිතයක් ගතකරන මෙම ගැට කපන පවුල මෙහෙයවූ පනස්පස් හැවිරිදි මව ‘දඟරි’ ලෙසත් දියණිය ‘දෝණි’ ලෙසත් දොළුවාමුල්ල ප්‍රදේශවාසීහු බොහෝ දෙනා හඳුනති. මොවුන්ගේ ඉලක්කයට වැඩි වශයෙන් ගොදුරු වී ඇත්තේ වයෝවෘද්ධ කාන්තාවන්ය.බැංකුවලට පැමිණ මුදල් ලබාගන්නා එම කාන්තාවන් දෙස සුපරීක්ෂාකාරීව බලා ඔවුන් සමඟ මිත්‍ර වී ආපන ශාලා හා හෝටලවලට ගොස් තේ පානය කිරීමෙන් පසු පිටව යද්දී පිහිතලය උපයෝගී කරගෙන එම කාන්තාවට නොදැනෙන ලෙස ද මොවුන් අත්බෑග් කපාගෙන තිබේ. වසර තුනක කාලයක සිට මොවුන් මෙම සොරකම්වල යෙදී ඇති බව පොලීසිය කියයි.පරීක්ෂණ පැවැත්වූ පොලීසිය අත්අඩංගුවට ගත් දඟරිගේ බැංකු ගිණුමක තිබු රුපියල් 4,63,000 ක මුදලක් සොයා ගෙන තිබේ. එම මුදල් සොරාගත් ඒවා බව පොලීසිය කියයි.සැකකාර පුතුන් දෙදෙනාත් ඔවුන්ගේ බිරියන් දෙදෙනාත් කාගේත් ඇහැට පෙනෙන සේ අන්දවා ධනවත් තරුණියන් සේ හැ‍ඟෙන අයුරින් බැංකුවල හා සාප්පු සංකීර්ණවල ගැවසී ඇති බව පොලීසිය කියයි. එහිදී මොවුන් ඇතැම් පුද්ගලයන් වසඟයට ගෙන ඔවුන් මුලා කරද්දී මැදිවියේ මව හෝ පුතුන් එම පුද්ගලයන්ගේ මුදල් පසුම්බි සොරාගෙන පලා ගොස් ඇති බව අනාවරණය වී තිබේ. මේ පිරිසගේ සොරකම් ස්ථාන 4 කදී සී සී ටී වී ආරක්ෂිත කැමරා පද්ධතිවල පටිගත වී තිබීම නිසා මොවුන් කොටුකර ගත හැකි වී තිබේ. එක් සැකකාර පුතකු ළඟ තිබි හෙරොයින් මිලිග්‍රෑම් 400 ක ප්‍රමාණයක් ද සොයා ගැනීමට පොලීසියට හැකි වී තිබේ.මොවුන් ගෙන් ප්‍රශ්න කිරීමේදී තවත් කාන්තාවන් දෙදෙනකු අල්ලා ගැනීමට හැකි වී ඇති අතර මොවුන් සතුව පවතින බැංකු ගිණුම් පරීක්ෂා කිරීමටත් වැඩිදුරටත් මොවුන් ගෙන් ප්‍රශ්න කිරීම සිදුවන බවත් පොලීසිය කියයි.එකම පවුලේ මව පුතුන් ලේලිලාවත් එකතුව පවත්වාගෙන ගිය මුල්ම කොල්ල කල්ලිය මෙම කණ්ඩායම බව පොලීසිය කියයි.සහකාර පොලිස් අධිකාරී සුනිල් පියරත්න මහතාගේ සෘජු අධීක්ෂණය යටතේ මතුගම මූලස්ථාන පොලිස් පරීක්ෂක චන්ද්‍ර පද්මලාල් මහතාගේ මෙහෙයවීමෙන් මතුගම නොවිසඳුණු අපරාධ විමර්ශන ඒකකයේ ස්ථානාධිපති තිලංග සංජීව ප්‍රමුඛ උප පරීක්ෂකවරුන් වන උපේන්ද්‍ර ජයලත් හා රත්නායක හා සැරයන් ජයන්ත (62329), චන්ද්‍රසිරි (21568) සරත් චන්ද්‍ර (19161) හා කොස්තාපල්වරුන් වූ ප්‍රේමලාල් (64910) ඉන්දික (82039) හා ප්‍රියංගා (2017) යන මහත්වරු වැටලීමට එක්වූහ.කීර්ති මෙන්ඩිස්කර්තෘට ලියන්න | මුද්‍රණය සඳහා</content>
  </post></root>