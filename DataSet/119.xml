<?xml version="1.0" encoding="UTF-8" standalone="no"?><root><post>
    <category>NEWSPAPER</category>
    <date>
      <year>2014</year>
      <month>01</month>
      <day>30</day>
    </date>
    <link>http://www.dinamina.lk/2014/01/30/_art.asp?fn=f1401305</link>
    <topic>ආදර්ශවත් ගැමි දේශපාලකයා</topic>
    <author>සටහන චින්තා රණසිංහ</author>
    <content>වාමාංශිකයන්ගේ විශ්වාසය දිනූ සමාජවාදී දේශපාලඥයෙකු වේ නම් ඒ ‍අතරට මෙරට කෘතහස්ත දේශපාලඥයකු, ලේඛකයකු හා කලාකරුවකු වූ ටී. බී. ඉලංග‍රත්න නොහොත් ටිකිරි බණ්ඩාර ඉලංගරත්නයන් එක් වන බව දේශපාලනට හිතැතියන්ට නිතැතින් සිතට නැගෙනු ඇත.උඩරට ගැමියකුගේ කපාපු පලුවක් ලෙස වරෙක ඔහු හැඳින්වෙද්දී සියලු දේශපාලන මතවාදීන්ගේ හිතවාදියකු ලෙස මහත්මා දේශපාලනයේ යෙදීම එම කියමන සාධාරණීකරණ‍ය කෙරෙනු ඇත.වෙදැඳුරෙකුගේ පුතණුවන් කෙනකු ලෙස මහනුවර දිශාවේ වැලිගොඩපොළ ප්‍රදේශයේ 1913 වසරේ පෙබරවාරි 27 වැනි දින ජන්මලාභය ලද ටී.බී.ඉලංගරත්න මහතා 1992 මැයි මස 21 වැනි දින දැයෙන් සමුගෙන දැනට විසි දෙවසරකි.කවදත් එජාපයට එ‍රෙහි පිළ නියෝජනය කළ ඉලංගරත්නයන්ගේ විශේෂත්වය වන්නේ වරප්‍රසාදලත් රදළ පන්තිය නියෝජනය කළ ද මෙරට පෑගෙන පන්තිය වෙනුවෙන් සිය හඩ අවධි කළ නායකයකු වීමය‍.ඔහුගේ චරිතය යුග කිහිපයකින් හඳුනාගත හැකිය. යටත්විජිත සමය, 1948 දේශපාලන නිදහස ලැබීම සමඟ පැමිණි එක්සත් ජාතික පක්ෂ පාලන සමය, 1956 පෙරළිය සිදු වූ වසර සහ 1977 වසරේ දී ජේ.ආර්.ජයවර්ධනයන්ගේ නායකත්වයෙන් හට ගත් නව දක්ෂිණාංශයේ මහා පිම්ම සිදු වූ සමය යන කාලසීමාවන්හි දී ඉලංගරත්න මහතාගේ දේශපාලන භූමිකාවේ අසාමාන්‍ය දේශපාලන නියෝජිතයකුගේ විවිධ ජවනිකා දැකගත හැකිය.ලන්ඩන් මැට්‍රිකියුලේෂන් විභාගය සමත්ව රජයේ ලිපිකරු සේවයට පිවිසි හෙතෙම , නාගරික සමාජ පදනමක් ඇති කරගනිමින් වෘත්තීය සමිති ව්‍යාපාරයකට පණ පෙව්වේය. රජයේ ලිපිකරු සේවා සංගම් නායකත්වය ලැබූ හෙතෙම මාක්ස්වාදී පදනමින් යුතු වාමාංශික ව්‍යාපාරයේ ආභාසය ද ලබා ගැනීමට අමතක නොකළේ ය. පටු පක්ෂවාදී මත නොදරමින් සම මිතුරෙකු ලෙස වාමාංශික විශ්වාසය දිනා ගත්තේ ජන මෙහෙවර උදෙසාම වන්නට ඇත.1947 ප්‍රථම පාර්ලිමේන්තු මැතිවරණයට පොදු සමාජවාදී අපේක්ෂකයකු ලෙස ඉදිරිපත් වූ හෙතෙම, ඡන්ද 205 ක් වැනි සුළු ඡන්ද ප්‍රමාණයක් ප්‍රමාණවත් නොවීමෙන් ජය නොගත්තද ජයග්‍රාහක ප්‍රතිවාදියාට එරෙහිව ඡන්ද පෙත්සම් ප්‍රතිඵලයෙන් 1948 මැයි 15 වැනි දින පැවැත් වූ අතුරු මැතිවරණයෙන් ජයග්‍රහණය ලැබුවේ ය. සිය දයාබර බිරිය වූ තමරා කුමාරි මහත්මියද සමඟ ආදර්ශවත් අඹූ සැමි යුවලක් ලෙස මැතිවරණ 14 කට මුහුණ දීමට ඒ මහතාට හැකි විය.1947 සිට 1977 වසර දක්වා නව වරක් තරග කළ ඉලංගරත්නයන් 06 වරක් ජයග්‍රහණය කළේ ය. පස් වරක් තරග කළ තමරා මහත්මිය දෙවරක් ජය ගත්තාය. ඡන්ද පෙත්සම් පහකට මැදි වීමට මේ දෙපළට සිදු වූහ.1956 දී එස්.ඩබ්ලිව්.ආර්.ඩී. බණ්ඩාරනායක මහතාගේ නායකත්වයෙන් බිහි වූ මහජන එක්සත් පෙරමුණු ආණ්ඩුවේ කම්කරු ඇමැතිවරයා වූ ටී.බී.ඉලංගරත්න මහතා මෙරට වැඩ ජනතාව‍ගේ මහඟු ප්‍රතිලාභයක් වන සේවක අර්ථ සාධක අරමුදලේ පනත සියතින් ‍පාර්ලිමේන්තු‍වට ඉදිරිපත් කිරීමට මුල් වූයේය. මැයි මාසයේ පළමුවැනි දින නිවාඩු දිනයක් බවට පත් කරමින් ප්‍රථම මැයි රැළිය සංවිධානය කිරී‍මට ද හෙතෙම පුරෝගාමී වූයේ ය.දේශපාලන වශයෙන් ටී.බී.ඉලංගරත්න මහතා නොරිස්සූ ඇතැමුන් ‍ප්‍රවීණ ලේඛකයකු ලෙස හඳුනාගැනීමට විශාල කැමැත්තක් දැක්වූයේ ය. නවකතා, කෙටිකතා සහ ළමා කතා රචනයට ඒ මහතා‍ යොමුවිය. ග්‍රන්ථ ප්‍රකාශයට පත් කිරීම සඳහා වෘත්තීය ප්‍රකාශකයන් නොවන අය පවා ඉදිරිපත් වීමෙන් ඒ මහතාගේ කර්තෘත්වය තුළ තිබූ විශේෂත්වය වටහාගත හැකි ය.සිංහල ලේඛක වංශ කථාවේ සුවිශේෂී පිටු කිහිපයක්ම සරසන ටී.බී.ඉලංගරත්න සාහිත්‍යධරයාණන් විසින් ගැමි වහරින් සරල මටසිලිටි බසින් රචනා කළ විලම්භීත, නයනා, තිලක හා තිලකා, නෑදෑයෝ, අඹයහළුවෝ සහ ලසඳා වැනි විශිෂ්ට කෘති රචනා කළේ ය. මන්ත්‍රී හාමුදුරුවෝ, හැරමිටිය, සයිලාසනය වැනි නාට්‍ය රචනා කරන්නට යෙ‍දුණු හෙතෙම, වරද කාගෙද, රදළ පිළිරුව වැනි සිනමා නිර්මාණයන්ට දායක වී දෙබස් රචනා කළේ ය.වැඩකරන ජනතාවගේ මනාප ලබා පාර්ලිමේන්තුවට පිවිසෙන අපේ කාලයේ ඇතැම් දේශපාලන නියෝජිතයන්ට ‍ටී.බී.ඉලංගරත්න වැනි ගැමි දේශපාලන නායකයකුගේ ආදර්ශවත් චරිතය ප්‍රගුණ කිරීමට සෑහෙන බව සිතිය හැකිය.  .</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>31</day>
    </date>
    <link>http://www.dinamina.lk/2014/01/31/_art.asp?fn=n1401311</link>
    <topic>හෝමාගම-කැස්බෑව-බුලත්සිංහල-මාතර-හිඟුරක්ගොඩ-හඟුරන්කෙත-ඉඹුල්පේ-දමන</topic>
    <author>ශිරෝමි අබයසිංහ</author>
    <content>2014 අයවැය පරාජයට පත් වූ ප්‍රාදේශිය සභා අටක කටයුතු දැනට පවතින අයුරින්ම මාර්තු 31 දක්වා නොවෙනස්ව පවත්වා ගෙන යා යුතු බවට ශ්‍රේෂ්ඨාධිකරණය ඊයේ (30) නියම කළේය. එතෙක් එම සභාවලට අලුතින් සභාපතිවරුන් පත් කිරිම හෝ ඉවත් කිරිම නොකළ යුතු යැයි ද නියම විය.හෝමාගම ,කැස්බෑව,බුලත්සිංහල, මාතර, හිගුරක්ගොඩ, හඟුරන්කෙත,ඉඹුල්පේ සහ දමන ප්‍රාදේශිය සභාවල සභාපතිවරුන් ඉදිරිපත් කර තිබූ මූලික අයිතිවාසිකම් පෙත්සම් චන්ද්‍රා ඒකනායක, සත්‍ය හෙට්ටිගේ සහ රෝහිණි මාරසිංහ ‍ශ්‍රේෂ්ඨාධිකරණ විනිශ්චය මණ්ඩලව හමුවේ කැඳවුණු අවස්ථාවේදී මේ නියෝගයන් පැනවිණි.කැස්බෑව,මාතර සහ බුලත්සිංහල සභාවල අය-වැය පරාජය වීමෙන් පසු එහි උප සභාපතිවරුන් සභාපතිවරුන් ලෙස පත් කර ඇති අතර ඔවුන්ට දිගටම කටයුතු කර ගෙන යෑමට හැකි යැයි ද නියම කෙරිණි. හෝමාගම සහ දමන සභාවන් සඳහා අලුතින් පත් කර ඇති සභාපතිවරුන් ඉවත් කීරීම වළකාලමින් අධිකරණය මීට පෙර පනවා තිබූ තහනම් ‍නියෝග දීර්ඝ කෙරිණි.සභාපතිවරුන් එම තනතුරුවලින් ඉවත් කිරීමට ගෙන ඇති තීරණවලට එරෙහිව ඔවුන් මේ පෙත්සම් ඉදිරිපත් කර තිබේ.පෙත්සම් සම්බන්ධයෙන් කරුණු තහවුරු කිරිම සඳහා මාර්තු 31 දක්වා කල් තැබිණි.පෙත්සම් පිළිබඳ දැන්වීම් ලැබී ‍නොතිබුණු වගඋත්තරකරුවන්ට නොතිසි යවන මෙන් ද නියම විය.පෙත්සම්කරුවන් වෙනුවෙන් නීතීඥ අතුල සිල්වා මහතාගේ උපදෙස් මත ජනාධිපති නිතීඥ මනෝහර ද සිල්වා, ජනාධිපති නීතීඥ අලි සබ්රි සහ ප්‍රියන්ත ජයවර්ධන මහත්වරු පෙනී සිටියහ.ප්‍රාදේශිය සභාවලට අදාළ පළාත් පාලන කොමසාරිස්වරුන් ඇතුළු වගඋත්තරකරුවන්ට රජයේ නිතීඥ ආචාර්ය අවන්ති පෙරේරා මහත්මිය සහ නෙරිල් පුල්ලේ මහතා සමඟ අතිරේක සොලිසිටර් ජනරාල් බිම්බා තිලකරත්න මහත්මිය පෙනී සිටියා‍ය..</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>31</day>
    </date>
    <link>http://www.dinamina.lk/2014/01/31/_art.asp?fn=n1401312</link>
    <topic>ඉන්දියන් සාගරයේ නාවික ආරක්ෂාව තහවුරු කරනවා</topic>
    <author>මහින්ද අලුත්ගෙදර</author>
    <content>ඉන්දියන් සාගරයේ නාවික ආරක්ෂාව සහතික කිරීමට සියලූ පියවර ගන්නා බවට ඉන්දු - ශ්‍රී ලංකා රජයන් සහතික වෙයි.ඉන්දියාවේ නිල සංචාරයක නිරත වූ ශ්‍රී ලංකා විදේශ කටයුතු ඇමැති මහාචාර්ය ජී.එල් පීරිස් මහතා නවදිල්ලියේදී ඉන්දීය විදේශ ඇමැති සල්මන් කුර්ෂිඩ් මහතා සමඟ පැවැති විශේෂ සාකච්ඡාවේදී මේ සම්බන්ධයෙන් අවධානය යොමු කර තිබෙන බව විදේශ කටයුතු අමාත්‍යාංශය පවසයි.ඉන්දියාව, ශ්‍රී ලංකාව සහ මාලදිවයින අතර ඉන්දීය සාගරයේ සුරක්ෂිතතාව වෙනුවෙන් ක්‍රියාත්මක වන ත්‍රෛපාර්ශවික වැඩපිළිවෙළ සම්බන්ධයෙන් ද මෙහිදී අදහස් හුවමාරු කරගෙන තිබෙන අතර ඊට අමතරව පෝක් සමුද්‍ර සන්ධියේ ධීවර ගැටලුව, ඉන්දීය සහායෙන් උතුරු පළාතේ ක්‍රියාත්මකවන සංවර්ධන ව්‍යාපෘති සහ ආර්ථික සහයෝගීතාව වැඩිදියුණු කිරීමේ අවස්ථාවන් පිළිබඳවද අවධානය යොමු කළ බව එම අමාත්‍යාංශය කියයි.චෙන්නායි නුවර දී පැවති ඉන්දු - ශ්‍රී ලංකා ධීවර සාකච්ඡාවල දී අත්කර ගත් ප්‍රගතිය සම්බන්ධයෙන් ද මෙහිදී අවධානය යොමුව තිබෙන අතර එම සාකච්ඡාවල දී ඇතිකර ගත් එකඟතාවන් ධීවර සංගම් දෙරටේ රජයන් වෙත යොමු කර තිබෙන බවද චෙන්නායි ධීවර සාකච්ඡාව අර්බුදය විසඳීමේ පළමු පියවරක් වන බවද රජය පෙන්වා දෙයි. ඒ පිළිබඳව සුබවාදීව ඇගයීමක් කළ යුතු බව දෙරටේ විදේශ අමාත්‍යවරුන් මෙහිදී ප්‍රකාශ කර ඇත.එමෙන්ම දෙපාර්ශවයේම ධීවරයන්ට සුරක්ෂිත ලෙස සිය වෘත්තියේ යෙදීමට අවශ්‍ය වාතාවරණයක් සැලසීම සඳහා විදේශ ඇමැතිවරුන් එකඟ වී තිබේ. ඉන්දීය ධීවරයන්ගේ සුරක්ෂිතතාව පිළිබඳව ඉන්දියාව දැඩි අවධානයක් යොමු කරන අතර මෙරට අත්අඩංගුවේ පසුවූ ධීවරයන් නිදහස් කිරීම සම්බන්ධයෙන් ලක් රජයට ස්තූතිය පළ කරන බව ඉන්දීය විදේශ කටයුතු ඇමැති සල්මන් කුර්ෂිඞ් මහතා මෙහිදී ප්‍රකාශ කර තිබේ.මේ අතර ශ්‍රී ලංකාවට සහ ඉන්දියාවට වැදගත් වන කරුණු රැසක් කෙරෙහි මේ සාකච්ඡාවේදී අවධානය යොමුකර තිබෙන අතර සංහිඳියාව සම්බන්ධයෙන් ලක් රජය ගෙන ඇති ක්‍රියාමාර්ග සහ ලබා ඇති ප්‍රගතිය සම්බන්ධයෙන් මෙහිදී ඉන්දියාවේ අවධානය යොමු කිරීමට විදේශ කටයුතු ඇමැති මහාචාර්ය ජී.එල් පීරිස් මහතා පියවර ගෙන ඇත..</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>31</day>
    </date>
    <link>http://www.dinamina.lk/2014/01/31/_art.asp?fn=n1401313</link>
    <topic>රෝගීන්ගේ වාර්තා පරිගණකයට කැවීමේ ජාතික වැඩසටහන</topic>
    <author>මහින්ද අලුත්ගෙදර</author>
    <content>මෙරට රජයේ රෝහල්වලට පැමිණෙන රෝගීන්ගේ සෞඛ්‍ය වාර්තා පරිගණකගත කිරීමේ ජාතික වැඩසටහන (HHIMS) දඹදෙණිය මුලික රෝහලෙන් ආරම්භ කිරීමට පියවර ගෙන ඇත.ශ්‍රී ලංකා තොරතුරු හා සන්නිවේදන තාක්ෂණ නියෝජිතායතනය (ICTA) මේ වැඩපිළිවෙළ ක්‍රියාත්මක කරන අතර ප්‍රතිකාර සඳහා ‍රෝහලට පැමිණෙන රෝගියකු ලියාපදිංචි කිරීමේ සිට ප්‍රතිකාර ලබා පිටත්ව යනතුරු සියලු කටයුතුවලට අදාළ තොරතුරු මෙසේ පරිගණක ගත කෙරෙයි.රෝගියෙකු ලියාපදිංචි කිරීමෙන් අනතුරුව අංකයක් නිකුත් කෙරෙන අතර ඔහුට ලබාදෙන සියලු සේවාවන්ට අදාළ තොරතුරු එම අංකය යටතේ පරිගණක ගත කෙරෙන බව ශ්‍රී ලංකා තොරතුරු හා සන්නිවේදන තාක්ෂණ නියෝජිතායතනය පවසයි. ‍මෙමඟින් නැවත රෝහලට පැමිණෙන රෝගියාට ප්‍රතිකාර කිරීමේදී විශාල පහසුවක් මෙන්ම රෝගීයාට ඵලදායී සේවාවක් ලබා දීමට හැකිවන අතර විශේෂයෙන්ම රෝගියා රෝහලට පැමිණීමේ සිට ප්‍රතිකාර ලබා පිටත්ව යන කාලය මෙමඟින් අඩකින් පමණ අඩුකර ගත හැකි බවද එම නියෝජිතායතනය පෙන්වා දෙයි.තවද වැඩි දුර ප්‍රතිකාර සඳහා රෝහලේ සිට වෙනත් රෝහලකට රෝගියා මාරු කිරීමේ දී ඔහුගේ පෙර වෛද්‍ය වාර්තා අන්තර්ජාලය ඔස්සේ ලබා ගැනීමේ පහසුකම ද මෙමඟින් සැලසේ.දඹදෙණිය මුලික රෝහලේ මෙම ජාතික වැඩසටහන ක්‍රියාත්මක කිරීම විදුලි සන්දේශ හා තොරතුරු තාක්ෂණ ඇමැති රංජිත් සියඹලපිටිය මහතාගේ ප්‍රධානත්වයෙන් අද (31) සිදුකරන බවද දැයට කිරුළ ජාතික ප්‍රදර්ශනයට සමඟාවීම එම පළාත්වල තොරතුරු සන්නිවේදන තාක්ෂණ පහසුකම් ඉහළ නැංවිම මෙහි අරමුණ බවද ශ්‍රී ලංකා තොරතුරු හා සන්නිවේදන තාක්ෂණ නියෝජිතායතනය කියා සිටී..</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>31</day>
    </date>
    <link>http://www.dinamina.lk/2014/01/31/_art.asp?fn=n1401314</link>
    <topic>සියලු සංගම් බලය ගැන නොසිතා ක්‍රීඩාවේ උන්නතියට වැඩ කළ යුතුයි</topic>
    <author/>
    <content>කුමන ක්‍රීඩා සංගමයක් වුවත් බලය පිළිබඳ නොසිතා ක්‍රීඩාව කෙරෙහි ආදරයක් ඇතිව ක්‍රීඩාවේ උන්නතිය උදෙසා කටයුතු කළ යුතු බව ජනාධිපති මහින්ද රාජපක්ෂ මහතා අවධාරණය කළේය. රජයට අවශ්‍ය වන්නේ ක්‍රීඩාව හරි මාර්ගයේ ගමන් කරනු දැකීමට බව පැවසූ ජනාධිපතිවරයා මලල ක්‍රීඩා, ක්‍රීකට්, රගර්, එල්ලේ, බැඩිමන්ටන් කුමන සංගමයක් වුවත් ප්‍රථමයෙන් ක්‍රීඩාවට ආදරය කළ යුතු බව පැවසීය.ජනාධිපතිවරයා මෙම අදහස් පළ කළේ ක්‍රීඩා අමාත්‍යංශයේ නව ගොඩනැඟිලි සංකීර්ණය ක්‍රීඩාවේ මහ ගෙදර විවෘත කිරීමේ උත්සවයට පෙරේදා (29) එක්වෙමිනි.රටේ ජාතික සමඟියට හා ආගමික සහජීවනයට ක්‍රීඩාව යොදා ගත යුතු කාලය එළැඹ තිබෙන බවත් වචන  දහසකින් කිව නොහැකි ජාතිකත්වයක්, මමත්වයක් ඇති කිරීමට ක්‍රීඩාවට හැකි බවත් ජනාධිපතිවරයා පැවසීය.ජාත්‍යන්තරයේ දී රන් පදක්කම්, රිදී පදක්කම් දිනා ජාතික ධජය රැගෙන යන විට, පොළව සිඹ ආචාර කරන විට රටට ම, සෑම හදවතකටම ඇතිවන්නේ මහත් අභිමානයක් බව පැවසූ ජනාධිපතිවරයා එතැනදී කිසිවකු ජාතිය, ආගම පිළිබඳ නොසිතන බවත් සැවොම සිතන්නේ ශ්‍රී ලාංකිකයන් ලෙස බවත් ප්‍රකාශ කළේය.මවුබිමට ආදරය කරන පිරිසක් අනාගතයේ බිහිකිරීමට ක්‍රීඩාව යොදා ගැනීමට අප කටයුතු කළ යුතු බව පැවසූ ජනාධිපතිවරයා අද අලුත් ක්‍රීඩා සංස්කෘතියක් මේ රටේ ඇති වෙමින් තිබෙන බවත් රට පුරා ක්‍රීඩා පහසුකම් වැඩි කරමින් පවතින බවත් පැවසීය.ජාතික ක්‍රීඩා ප්‍රතිපත්තියක් ගොඩනඟන අවස්ථාවක, ජාතික අරමුණකට රට ගෙනියන අවස්ථාවක ක්‍රීඩාව වෙනුවෙන් වෙහෙසී කටයුතු කරන ක්‍රීඩා ඇමැතිවරයා ඇතුළු සියලුදෙනාට ජනාධිපතිවරයා මෙහෙදී ස්තුතිය පුද කළේය. ඇමැතිවරුන් වන සුසිල් ප්‍රේමජයන්ත, මහින්දානන්ද අලුත්ගමගේ, බන්දුල ගුණවර්ධන, මහින්ද අමරවීර,නියෝජ්‍ය ඇමැතිවරුන් වන ලසන්ත අලගියවන්න, සනත් ජයසූරිය මහත්වරුන් ඇතුළු පිරිසක් ද මේ අවස්ථාවට එක් වූහ..</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>31</day>
    </date>
    <link>http://www.dinamina.lk/2014/01/31/_art.asp?fn=n1401315</link>
    <topic>දකුණේ එජාප ප්‍රබලයෙක් සන්ධානයට</topic>
    <author>නුවන් කොඩිකාර</author>
    <content>එක්සත් ජාතික පක්ෂයේ දකුණේ තවත් ප්‍රබලයකු ඉදිරියේ දී රජය සමඟ එක්වීමට නියමිත බව දකුණු පළාත් සභාවේ එක්සත් ජනතා නිදහස් සන්ධානයේ හිටපු මන්ත්‍රිනී අනර්කලී ආකර්ෂා මෙනවිය පැවසුවාය. ජනාධිපති මහින්ද රාජපක්ෂ මහතා ප්‍රමුඛ රජය ගෙන යන වැඩපිළිවළ ශක්තිමත් කිරීමට මෙලෙස මොවුන් එක්වෙමින් සිටින බව ඇය ප්‍රකාශ කළාය.දිනමිණ සමඟ ඊයේ (30) සාකච්ඡාවකට එක්වෙමින් හිටපු මන්ත්‍රිනී අනර්කලී ආකර්ෂා මෙනවිය එසේ පැවසුවාය.විපක්ෂයේ ඇතැම් පිරිස් මේ වන විටත් ජාත්‍යන්තරය සමඟ එක්වී ජනාධිපතිතුමන් විනාශ කිරීමේ කුමන්ත්‍රණයක නියැලී සිටින බව පැවැසු අනර්කලී ආකර්ෂා මෙනවිය කුමන බලපෑම් කළත් ජනාධිපතිතුමන් ඉන් නොසලෙන බව කීවාය.ඉදිරියේ පැවැත්වෙන බස්නාහිර හා දකුණු පළාත් සභා මැතිවරණවල දී අත්වන පරාජය දරා ගැනීමට නොහැකිව සිටින විපක්ෂය ඉන් වියරුවැටී රට පාවා දෙමින් විදේශයට ගතු කියමින් ගෙනයන වැඩපිළිවළ පිළිකුල් සහගතව හෙළා දකින බවද කියා සිටියාය.විපක්ෂයකින් විය යුතු කාර්ය භාර්යය හෝ මහ ඇමැති ධූරයේ වගකීම් පිළිබඳව විපක්ෂයේ ඇතැම් පුද්ගලයන් හරිහැටි අවබෝධකර ගෙන නොමැති බවත් ඔවුන් මේ දිනවල හැසිරෙන ආකාරයෙන් හා දේශපාලන වේදිකාවල කරන කතා බහෙන් එය මනාව පිළිඹිබු වන බවත් අනර්කලි ආකර්ෂා මෙනෙවිය පැවැසුවාය.තිස් වසරක කුරිරු යුද්ධය නිමවිමෙන් පසු රට දැවැන්ත සංවර්ධනයක් ලබා ඇති බව පැවැසු ඇය එහි ප්‍රතිඵලයක් ලෙස මෙරට සංචාරක ව්‍යාපාරය හා ආයෝජන ශීඝ්‍ර ලෙස වර්ධනය වෙමින් තිබෙන බව කීවාය. සංචාරක ව්‍යාපාරයේ තෝතැන්නක් බවට දකුණු පළාත පත්ව ඇති බවත් ගාල්ල සේම මාතර දිස්ත්‍රික්කයේ සංචාරක කර්මාන්තය දියුණු කිරීමට අවශ්‍ය පහසුකම් ඇති කිරීමට තමන් සැලසුම් සකස් කර ඇති බවත් ආකර්ෂා මෙනවිය කියා සිටියේය..</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>31</day>
    </date>
    <link>http://www.dinamina.lk/2014/01/31/_art.asp?fn=n1401316</link>
    <topic>පරම විඥානාර්ථ සමාගම බෞද්ධ උරුමයක් වෙයි</topic>
    <author>විජයානි එදිරිසිංහ</author>
    <content>අභිමානවත් ඉතිහාසයක් ඇති කොළඹ පරම විඥානාර්ථ බෞද්ධ සමාගම දැනට ඇතිවී තිබෙන බරපතළ ගැටලුව විසඳා බෞද්ධ උරුමයක් වශයෙන් එය මහජනතාව වෙත ලබාදීමට කොළඹ කොටුවේ පිහිටි ශ්‍රී සම්බුද්ධාලෝක විහාරය ඉදිරිපත් වෙයි. මේ බව ශ්‍රී සම්බුද්ධාලෝක විහාරාධිපති අගනුවර බෞද්ධ සංවිධාන එකමුතුවේ අනුශාසක කොළඹ දිස්ත්‍රික් පිරිවෙන් සහකාර අධ්‍යාපන අධ්‍යක්ෂක සහ පිරිවෙන් සම්බන්ධීකරණ ශාස්ත්‍රපති විතාර‍න්දෙණියේ මේධානන්ද හිමියෝ දිනමිණට අනාවරණය කළහ.කොළඹ පරම විඥානාර්ථ බෞද්ධ සමිතිය වසර ගණනාවකින් කොළඹ නගර සභාවට වරිපනම් බදු ගෙවා නොතිබීම ඇතුළුව සමිතියේ ඇතිවී තිබෙන විවිධ වංචා, මූල්‍ය ගැටලු, නිලධාරීන් අතර ඇති මත ගැටුම් ආදිය පිළිබඳව එම සමිතියේ අනුශාසක ස්වාමීන් වහන්සේ වශයෙන් සොයා බලා ඇති මේධානන්ද හිමියෝ රජයේ සහ ඊට සම්බන්ධ රාජ්‍ය ආයතනවල වගකිවයුතු නිලධාරීන් සමඟ ද සාකච්ඡා කර මාසයක කාලයකදී ඒවා විසඳා මහජනතාවට සමිතිය ලබාදීමට පියවර ගෙන තිබේ.මේධානන්ද හිමියෝ එම සමිතියේ ගැටලුව සම්බන්ධයෙන් මේ වන විටත් මෙහි අනුශාසක ස්වාමීන් වහන්සේ වූ විද්‍යෝදය පරිවේණාධිපති බලංගොඩ සෝභිත හිමියන් සමඟද බෞද්ධ හා පාලි විශ්වවිද්‍යාලයේ උපකුලපති මහාචාර්ය ඉන්දසර නාහිමි සහ අනුශාසක මණ්ඩලයේ සිටින දිවියාගහ යසස්සී හිමිවරු සමඟද සාකච්ඡා කර එම සමිතිය නිදහස් කර ගැනීමට මෙසේ ඉදිරිපත්ව සිටිති.දැනට කොළඹ පරම විඥානාර්ථ බෞද්ධ සමිතියේ බලහත්කාරයෙන් රැඳී සිටින හිටපු සභාපතිවරයා සමිතියේ අනුශාසක ස්වාමීන් වහන්සේලාගේ සහ නිලධාරීන්ගේ අවවාද, අදහස් පිළිනොගෙන කටයුතු කිරීම නිසා එම සමිතිය ඈවර කරන තත්ත්වයේ බරපතළ ගැටලුවකට මුහුණ පා තිබේ.මේ සමිතිය බේරා ගැනීම සඳහා ඕනෑම අභියෝගයකට මුහුණදීමට තමා සූදානම් බව විතාරන්දෙණියේ මේධානන්ද හිමියෝ පවසති.හිටපු සභාපතිවරයා 2002 වසරේ සිට නගර සභාවට වරිපනම් බදු ගෙවීම හිතාමතාම පැහැර හැර ඇති බව අනාවරණය වී ඇත. ඊට අමතරව ඔහු රජයේ වගකිවයුතු අංශ පවා පටලවා මූල්‍ය වංචා රැසක් සිදු කර තිබේ.මේ වන විටත් ඔහුට සමිතියේ මුදල් පරිහරණය කළ නොහැකි වන පරිදි බැංකු ගිණුම්වල ගනුදෙනු අත්හිටුවා තිබේ.සමිතියේ සියලු නිලධාරීන් සමඟ සාකච්ඡා කර ඒවා විසඳලීමට ඔවුන් එකඟ නොවුනහොත් මේ සමිතිය සිංහල බෞද්ධ ජනතාවගේ උරුමයක් බැවින් රජයට පවරාදී එය මහජනතාවට ලබාදීමට කටයුතු කරන බව මේධානන්ද හිමියෝ පැවසූහ.පරම විඥානාර්ථ බෞද්ධ සමිතියේ ඇතිවී තිබෙන මේ අර්බුදකාරී තත්ත්වය හමුවේ ඇතැම් ව්‍යාපාර සහ සමිති ඒ පිළිබඳව ව්‍යාජ ජාති මාමකත්වයක් මවා පා සමිතියේ කටයුතු අවුල් කිරීමේ කුමන්ත්‍රණයක යෙදී සිටින බවද අනාවරණය වී තිබේ. ඒ පිළිබඳ තොරතුරු හෙළි කර ගෙන ඇති මේධානන්ද හිමියෝ එම කටයුතු තරයේ හෙළාදකින බවත් එම සමිතියේ කටයුතු සක්‍රීය කොට නැවත වතාවක් මහජනතාවට සේවය කරන තත්ත්වයට පත් කිරීමට මේ හරහා පියවර ගෙන තිබේ."මේ සමිතියේ නිලතලවල රැඳී සිටීමට ප්‍රයත්න දරන නිලධාරීන් ඉවත් කිරීමට මා පසුබට වෙන්නේ නැහැ. වසර 16ක සිට එම සමිතියේ ආගමික කටයුතු සිදු කළේ ශ්‍රී සම්බුද්ධාලෝක විහාරස්ථානයයි. පසුගිය දිනක හිටපු සභාපතිවරයා හිතුමතයට රැස්වීමක් කැඳවා තිබුණා. එහි තිබූ ව්‍යවස්ථා විරෝධී බවත් අත්තනෝමතික භාවයත් නිසා සමිතියේ අනුශාසක වශයෙන් එම රැස්වීම මා ප්‍රතික්ෂේප කළා. එම සභාපතිවරයාට අවශ්‍ය වූයේ සමිතියේ මුදල් පරිහරණය කිරීමට අවස්ථාව ඇති කර ගැනීම බවද මේධානන්ද හිමියෝ පැවසූහ".තවද එම සමිතියේ කටයුතු පිළිබඳ සොයා බැලීම පිණිස එහි බලහත්කාරයෙන් රැඳී සිටින සභාපතිවරයා පත් කළ විමර්ශන කමිටුව හමුවේ වැරැදි ගණනාවකට ඔහු චෝදනා ලැබ තිබේ.එබැවින් සමිතියේ ගැටලුව උග්‍රවී ඇත. මේ නිසා සමිතිය බේරා ගැනීමට මෙවැනි බරපතළ මැදිහත්වීමක් අවශ්‍ය බව මේධානන්ද හිමියෝ පෙන්වා දෙති. තවද සිංහල බෞද්ධයන් ලෙස ඉතා පැරණි අභිමානවත් සමිතියක් වූ කොළඹ පරම විඥානාර්ථ බෞද්ධ සමිතිය රැක ගැනීමට එකතු වන ලෙස මේධානන්ද හිමියෝ බෞද්ධ සැමගෙන් ඉල්ලා සිටිති. ඒ අතර යම් විමසීමක් කිරීමට තිබේ නම් ශ්‍රී සම්බුද්ධාලෝක විහාරයේ දුරකථන අංක 011 - 4591150 දැනගත හැකි වෙයි..</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>31</day>
    </date>
    <link>http://www.dinamina.lk/2014/01/31/_art.asp?fn=n1401317</link>
    <topic>අමෙරිකාවේ සහකාර රාජ්‍ය ලේකම්නීෂා බිස්වාල් තෙදිනකට ශ්‍රී ලංකාවට</topic>
    <author>මහින්ද අලුත්ගෙදර</author>
    <content>දකුණු සහ මධ්‍යම ආසියානු කටයුතු පිළිබඳ අමෙරිකානු සහකාර රාජ්‍ය ලේකම් නීෂා බිස්වාල් තෙදින නිල සංචාරයක් සඳහා අද (31) ශ්‍රී ලංකාවට පැමිණෙයි. එළඹෙන 2දා දක්වා ශ්‍රී ලංකාවේ රැඳී සිටින ඇය රජයේ ඉහළ පෙළේ නියෝජිතයන් සමඟ ද්වීපාර්ශවීය සාකච්ඡා පැවැත්වීමට නියමිත අතර එහිදී සංහිඳියාව, වගවීම ආදිය සම්බන්ධයෙන් අවධානය යොමු කරන බව ශ්‍රී ලංකාවේ අමෙරිකා එක්සත් ජනපද තානාපති කාර්යාලය පවසයි.මේ අතර යාපනයේ සංචාරය කිරීමට නියමිත අමෙරිකානු සහකාර රාජ්‍ය ලේකම්වරිය උතුරු පළාත් සභාවේ නිලධාරීන් සහ සිවිල් සංවිධාන නායකයන් සමඟ ද සාකච්ඡා කිරීමට නියමිත බව එම තානාපති කාර්යාලය කියයි.ශ්‍රී ලංකා සංචාරයෙන් අනතුරුව ඇය එළඹෙන 3දා බ්‍රිතාන්‍යයේ ලන්ඩන් බලා පිටත්ව යාමට නියමිත අතර එයින් අනතුරුව ශ්‍රී ලංකාව සම්බන්ධයෙන් එළඹෙන මාර්තු මාසයේ එක්සත් ජාතීන්ගේ මානව හිමිකම් කවුන්සලය වෙත ඉදිරිපත් කිරීමට නියමිත යෝජනාව පිළිබඳ සාකච්ඡා කිරීම සඳහා ජිනීවා බලා යාමටත් නියමත බව ශ්‍රී ලංකාවේ අමෙරිකා එක්සත් ජනපද තානාපති කාර්යාලය සඳහන් කරයි..</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>31</day>
    </date>
    <link>http://www.dinamina.lk/2014/01/31/_art.asp?fn=n1401318</link>
    <topic>‘හයිවේ ඩ්‍රීම්’ තෑගි දීම අද</topic>
    <author>ස්වර්ණා විජේකොන්</author>
    <content>ජාතික ලොතරැයි මණ්ඩලය හඳුන්වා‍ දුන් "හයිවේ ඩ්‍රීම්" ලොතරැයියේ ත්‍යාග පිරිනැමීම සහ "හයිවේ ඩ්‍රීම් දෙක" ගොතරැයිය හඳුන්වා දීම අද (31) ආර්ථික සංවර්ධන ඇමැති බැසිල් රාජපක්ෂ මහතාගේ ප්‍රධානත්වයෙන් සිදු කෙරේ.කොළඹ කටුණායක අධිවේගී මාර්ගය විවෘත කිරීම නිමිත්තෙන් හඳුන්වා දුන් මෙම ලොතරැයියේප්‍රථම ත්‍යාගය මෙන්ම අනෙකුත් ජයග්‍රාහකයන් හිමිකර ගත් මෝටර් රථ පනහ පිරිනැමීම ද අද (31) බණ්ඩාරණායක ජාත්‍යන්තර සම්මන්ත්‍රණ ශාලාවේ දී සිදු කෙරේ."හයිවේ ඩ්‍රීම්" ලොතරැයියේ දිනුම් ඇදීම ගත වූ දෙසැම්බර් 31 වැනිදා සිදු කළ අතර ලොතරැයියේ දිනුම් ඇදීමට පෙර සියලු ටිකට් පත් අලෙවි කිරීමට හැක් වූ බව ජාතික ලොතරැයි මණ්ඩලයේ නියෝජ්‍ය සාමාන්‍යාධීකාරී (අලෙවි) අනුර ජයවර්ධන මහතා දිනමිණට ප්‍රකාශ කළේය."හයිවේ ඩ්‍රීම්" දෙක ලොතරැයිය සම්බන්ධයෙන් ද මණ්ඩලය දැඩි විශ්වාසයකින් පසුවන අතර ජාතික ලොතරැයි මණ්ඩලය මගින් සමාජ සද්කාර රැසක් සිදුකරන බව ජයවර්ධන මහතා වැඩි දුරටත් කීවේය..</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>31</day>
    </date>
    <link>http://www.dinamina.lk/2014/01/31/_art.asp?fn=n1401319</link>
    <topic>රට පන්නන්න හැදූ විදේශ මුදල් තොගයක් රේගු දැලේ</topic>
    <author>සුභාෂීණී සේනානායක සහ කුමාරසිරි ප්‍රසාද්</author>
    <content>සිංගප්පූරුවට ගෙන යාමට තැත් කළ රුපියල් හැටහය ලක්ෂ තිස් අටදහස් දෙසිය විසි දෙකක් පමණ වටිනා විදේශ මුදල් තොගයක් පෙරේදා (29) කටුණායක බණ්ඩාරණායක ජාත්‍යන්තර ගුවන්තොටුපලේ දී ශ්‍රී ලංකා රේගුව මගින් අත්අඩංගුවට ගෙන ඇත.යෙන් 31000ක් ඩිනාර් 540ක්, රියාල් 18000ක් බන්ඩල් 16ක බහා තම ගමන් බෑගයේ සඟවා රැගෙන යාමට මෙලෙස තැත් කර ඇත්තේ වත්තල ප්‍රදේශයේ පදිංචි 54හැවිරිදි පුද්ගලයෙකි. නියෝජ්‍ය රේගු අධිකාරි නිශාන්ත ජයසිංහ සහ සහකාර රේගු අධිකාරි නුවන් අබේනායක, සිසිර පෙරේරා, නිරෝෂා විජේතුංග යන නිලධාරීන් මේ සිද්ධිය සම්බන්ධයෙන් පරීක්ෂණ පවත්වයි..</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>31</day>
    </date>
    <link>http://www.dinamina.lk/2014/01/31/_art.asp?fn=n14013110</link>
    <topic>අධිරාජ්‍යවාදී කුමන්ත්‍රණ පරාජය කිරීමට ඔබගේ වටිනා ඡන්දය භාවිතා කරන්න</topic>
    <author/>
    <content>බටහිර අධිරාජ්‍යවාදීන් ශ්‍රී ලංකාවට විරුද්ධව ගෙන යන මහා කුමන්ත්‍රණය පරාජය කිරීමට ඔබට තිබෙන එකම ශක්තිය වන්නේ ඔබේ කතිරයේ බලයයි.මෙවර පැවැත්වෙන මේ මැතිවරණය මන්ත්‍රීන් පිරිසක් තෝරා පත් කර ගන්නා සාමාන්‍ය මැතිවරණයක් නොවෙයි. ජනාධිපතිතුමා සමඟ එකට එකතු වී සිටින එකමුතුබවේ ශක්තිය ජාත්‍යන්තරයට පෙන්වන මැතිවරණයක් යැයි හම්බන්තොට දිස්ත්‍රික් පාර්ලිමේන්තු මන්ත්‍රී නාමල් රාජපක්ෂ මහතා පෙරේදා (28) කටුවනදී පැවැසීය.හම්බන්තොට දිස්ත්‍රික්කයේ ශ්‍රී.ල.නි.ප. බල මණ්ඩල ක්‍රියාකාරින් දැනුවත් කිරීමේ රැස්වීම් මාලාවක් මේ දිනවල පැවැත්වෙන අතර කටුවන නගරයේ කෙසෙල් කොරටුව ප්‍රදීප් මහතාගේ සහ ප්‍රාදේශීය සභා මන්ත්‍රී කොඩිතුවක්කු පේමතිලක යන මහත්වරුන්ගේ නිවෙස්වල රැස්වීම් පැවැත්විණ. මෙහිදී තවදුරටත් කථා කළ මන්ත්‍රී නාමල් රාජපක්ෂ මහතා,‍රටේ වටිනා මිනිස් සම්පත හා සියලු දේපොළ විනාශ කරමින් අවුරුදු 30ක් පුරා මේ රටේ ගෙන ගිය කුරිරු යුද්ධ නිමාකර රට සංවර්ධනය කර ගෙන යන අවස්ථාවේදී ජනාධිපතිතුමා ආරක්ෂක ලේකම්තුමා ඇතුළු වීරෝදාර රණවිරුවන් අන්තර්ජාතික අපරාධ අධිකරණයට කෙසේ හෝ ගෙන යෑමේ ජාත්‍යන්තර කුමන්ත්‍රණය පවතිනවා. ඒ අතර එහි කොන්ත්‍රාත්කරුවෙකු ‍වන හිටපු හමුදාපති සරත් ෆොන්සේකා මහතා ප්‍රකාශ කර තිබෙනවා වේලුපිල්ලේ ප්‍රභාකරන්ගේ මයිල් ගහක් තරම්වත් වත්මන් රාජ්‍ය නායකයා වටින්නේ නැති බව.ජනාධිපතිතුමා සමග වෛරී දේශපාලනයට පිවිසි සරත් ෆොන්සේකා මහතා මෙවැනි දේවල් ප්‍රකාශ කරනවා.මැතිවරණයේ නාමයෝජනා පත්‍ර භාරදීමටත් පෙර හම්බන්තොට දිස්ත්‍රික්කයේ පමණක් මැතිවරණ රැස්වීම් පනහක් පවත්වා අවසානයි. අද වන විට මුළු දිස්ත්‍රික්කයම නිල් පාටින් බැබළෙනවා. කොළ පාට කොඩියක් දකින්නවත් ලැබුණේ නැහැ.හම්බන්තොට දිස්ත්‍රික්කයේ මැතිවරණ රැස්වීම්වල අමුතුවෙන් කියයුතු දෙයක් නැහැ. දිස්ත්‍රික්කය පුරා සිදුවෙන සංවර්ධනය ඇස් පනාපිටම පේනවා.එදා සංවර්ධනයේ පස්සටම දමා තිබූ අපේ දිස්ත්‍රික්කය ජනාධිපතිතුමාගේ නායකත්වයෙන් අද ඉදිරියෙන්ම කඩිනමින් සංවර්ධනය වන දිස්ත්‍රික්ක බවට පත්වී තිබෙනවා. දිස්ත්‍රික්ක සංවර්ධනය වෙනවා. රැකියා උත්පාදන මාර්ග ඇතිවී තිබෙනවා.මෙහිදී හම්බන්තොට දිස්ත්‍රික් මන්ත්‍රී වී.කේ. ඉන්දික, ගාල්ල දිස්ත්‍රික් මන්ත්‍රී ‍රමේශ් පතිරණ, උ. පළාත් සභා හිටපු මන්ත්‍රී කපිල දිසානායක මහතා ඇතුළු පිරිසක් කථා කළ අතර බෙලිඅත්ත ප්‍රාදේශීය සභාපති ද. පළාත් සභා මන්ත්‍රී අපේක්ෂක එම්.කේ. කසුන් මහතා ඇතුළු විශාල පිරිසක්ද සහභාගී වූහ..</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>31</day>
    </date>
    <link>http://www.dinamina.lk/2014/01/31/_art.asp?fn=n14013111</link>
    <topic>ජිනීවා යෝජනා ත්‍රස්තවාදයට උඩගෙඩි දීමක්</topic>
    <author>ඉන්දික පොල්කොටුව</author>
    <content>මෙරටට එරෙහිව මානව හිමිකම් චෝදනා ගෙන ඒමට උත්සාහ දරන රටවල් එලෙස ක්‍රියාත්මක වන්නේ කරුණු මත පදනම්ව නොවන බවත් ත්‍රස්තවාදය පරාජය කිරීමේ දී ඔවුන් එදා ක්‍රියාත්මක කළ න්‍යාය පත්‍රයේම කොටසක් ලෙසින් බවත් ජනමාධ්‍ය හා ප්‍රවෘත්ති අමාත්‍ය කැබිනට් ප්‍රකාශක කෙහෙලිය රඹුක්වැල්ල මහතා පවසයි. මෙයට වසර ගණනාවකට පෙර ප්‍රභාකරන්ගේ මිලේච්ඡ ත්‍රස්තවාදය පරාජය කිරීමට පෙර සිටම ඔවුන්ගේ න්‍යාය පත්‍රයේ කොටසක් බවට මෙය පත්ව තිබූ බවද අමාත්‍ය‍වරයා කීය.ඒ නිසා ජිනීවා මානව හිමිකම් සමුළුවට එම රටවල් කුමන යෝජනා ඉදිරිපත් කිරීමට උත්සාහ දැරුවද එය ත්‍රස්තවාදයට උඩගෙඩි දෙන න්‍යාය පත්‍රයේම කොටසක් බවද හෙතෙම පැවසීය.ජාත්‍යන්තරයේ ඇතැම් රටවල් එදා සෑම විටම උත්සාහ දැරුවේ ඔවුන්ගේ න්‍යාය පත්‍රයේ රූකඩයක් බවට අප රට පත්කිරීම වුවත් එලෙස ඔවුන්ගේ රූකඩයක් නොවී ඔවුන්ගේ න්‍යාය පත්‍රයට අප ක්‍රියා නොකළ නිසා අද පදනම් විරහිත චෝදනා ගෙන ඒමට උත්සාහ දරන බවද අමාත්‍යවරයා කීය.ජාත්‍යන්තර බලවේග රටට එ‍රෙහිව ගෙන එන සෑම චෝදනාවක්ම ගෙන එන්නේ ත්‍රස්තවාදය පරාජය කළ නිසා යැයි ද එසේ නොක‍ළේ නම් අද ඔවුනට සිදුවන්නේ මෙරටට සාම සාධක හමුදා එවීමට යැයි ද අමාත්‍ය රඹුක්වැල්ල මහතා වැඩිදුරටත් පැවසීය..</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>31</day>
    </date>
    <link>http://www.dinamina.lk/2014/01/31/_art.asp?fn=n14013112</link>
    <topic>මතින් තොර සමාජයක් බිහි කිරීමට ජනාධිපති කාර්ය සාධක බළකායක්</topic>
    <author>සන්ධ්‍යා කරුණාරත්න</author>
    <content>මතින් තොර සමාජයක් බිහි කිරීම සඳහා ජනාධිපති කාර්ය සාධක බළකායක් ලබන සතිය තුළ දී පිහිටුවන බව සෞඛ්‍ය ඇමැති මෛත්‍රීපාල සිරි‍සේන මහතා පවසයි.ජනාධිපති මහින්ද රාජපක්ෂ මහතාගේ යෝජනාවක් අනුව ජනාධිපතිවරයාගේ ප්‍රධානත්වයෙන් මේ කාර්ය සාධක බළකාය පිහිටුවන බව ද ඇමැතිවරයා පැවැසුවේය.ලෝක පිළිකා දිනය නිමිත්තෙන් මාධ්‍යවේදීන් දැනුවත් කිරීම සඳහා සෞඛ්‍ය අධ්‍යාපන කාර්යාංශයේ පැවැති මාධ්‍ය සම්මන්ත්‍රණයට සහභාගී වෙමින් ඇමැතිවරයා මේ බව ඊයේ (30) ප්‍රකාශ කළේය.ජනාධිපතිවරයාගේ ප්‍රධානත්වයෙන් සෞඛ්‍ය අමාත්‍යාංශය ප්‍රමුඛ රාජ්‍ය හා රාජ්‍ය නොවන ආයතන එක්ව ජනාධිපති කාර්ය සාධක බළකාය පිහිටුවීම සිදුකෙරේ.මතින් තොර ජාතික වැඩසටහන රට තුළ ප්‍රචලිත කිරීම සඳහා කරුණු ඇතුළත් පත්‍රිකාවක් පසුගිය සතියේ දී අමාත්‍ය මණ්ඩලයට ඉදිරිපත් කළ බව ද ඇමැතිවරයා කීය.මතින් තොර සමාජයක් ගොඩනැඟීම සඳහා ගමක් නගරයක් පාසා දිස්ත්‍රික් හා ප්‍රාදේශීය මට්ටමෙන් වැඩසටහන් ක්‍රියාත්මක කරන බව ද ඇමැතිවරයා ප්‍රකාශ කළේය.මේ වසර මතින් තොර සමාජයක් ගොඩනැඟීම සඳහා ප්‍රකාශයට පත් කර ඇති බවත් ඒ අනුව ජනාධිපති කාර්ය සාධක බළකායක් පිහිටුවීම කාලීන අවශ්‍යතාවක් බවත් ඇමැතිවරයා පැවැසීය..</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>31</day>
    </date>
    <link>http://www.dinamina.lk/2014/01/31/_art.asp?fn=n14013113</link>
    <topic>පාසල් වහනවා කියා ආණ්ඩුවට බැන්නත් අපි වැහිච්ච පාසල් අරිනවා</topic>
    <author/>
    <content>පාසල් වහනවා කියා ආණ්ඩුවට චෝදනා කළත්, අපි වැහිච්ච පාසල් අරිනවා. ජනාධිපතිතුමාගේ ළමා මිතුරු පාසල් වැඩසටහන යටතේ පාසල් 5000ක් තෝරාගෙන සංවර්ධනය කිරීමේ වැඩපිළිවෙළ මඟින් ග්‍රාමීය පාසල් ගොඩනංවන්න පුළුන් යැයි වයඹ ප්‍රධාන ඇමැති නීතිඥ දයාසිරි ජයසේකර මහතා පැවැසීය. අමාත්‍යවරයා එසේ ප්‍රකාශ කළේ පසුගියදා (28) මාවතගම වැවගෙදර සිංහාවලෝකන විද්‍යාලයේ ප්‍රාථමික පන්ති කාමර ගොඩනැගිල්ල විවෘත කිරීමේ උත්සවයට සහභාගී වෙමිනි.එහිදී අමාත්‍යවරයා ගුරු භවතුන් මව්පියන් ඇතුළු සිසු දරුවන් අමතමින් වැඩිදුරටත් ප්‍රකාශ කර සිටියේ “මම මේ පාසලට පැමිණියේ අහම්බෙන්. වැඩ භාරගෙන ඉස්සරලාම මම මේ ගමේ පාලම හදන්න ආධාර කරන්න ආවා. ඒ ආවාම අපේ පළාත් සභාවේ විමලදාස මැතිතුමයි අපේ පාර්ලිමේන්තු මන්ත්‍රී නෙරංජන් වික්‍රමසිංහ මැතිතුමයි මට යෝජනා කළා මේ පාසල බලන්න යමු කියලා. මට හරියට දුක හිතුණා. මේ පාසලට ආවාම, ‍ මව්පියෝ ලක්ෂ 10ක් වියදම් කරලා හදපු ටකරං ගොඩනැගිල්ලක් තිබුණේ. පන්ති කාමර 2ක් අඩුයි කීවා. අපි කෙටි කාලයකින් ඒවා හදලා දුන්නා.අද මේ ගොඩනැගිල්ල විවෘත කරන්න එනකොට තවත් දුක්ඛිත තත්ත්වයක් දැක්කා. මේ වගේ ටෙන්ට් රෙදිවලින් හදපුවා 40ක් අපි ගිය අවුරුද්දේ හැදුවා. අද ආයෙමත් එකක් තියනවා. මේ පාසලට තෙමහල් ගොඩනැගිල්ලක් හදලා දෙන්න මම ඉක්මනින්ම කටයුතු කරනවා. ඒකේ පළමු මහළ අපි මේ අවුරුද්දේ හදලා ඉවර කරමු. අපේ නෙරංජන් මන්ත්‍රීතුමත් ඒකට සහයෝගය දෙයි. එතුමාත් ලක්ෂ 10ක් දෙන්න පොරොන්දු වුණා.අපේ නෙරංජන් මැතිතුමා බොහොම නිවුණු පුද්ගලයෙක්. වැඩ බාර අරගෙන මම ඉස්සරලාම නෙංජන් මන්ත්‍රීතුමාටයි. ආධාර කළේ. අද මේ පාසල බොහොම දුෂ්කර විදියට පටන් අරගත්තත් විදුහල්පතිතුමිය ගමේ අය ගුරුවරු හැමෝම එක්ක එකතුවෙලා ඉහළ තැනකට ගෙනත් තියනවා. මේ අවස්ථාවට පාර්ලිමේන්තු මන්ත්‍රී නෙරංජන් වික්‍රමසිංහ, වයඹ පළාත් සභා මන්ත්‍රී අශෝක ප්‍රේමදාස, මාවතගම ප්‍රාදේශීය සභා සභාපති උපුල් පෙරේරා , ප්‍රාදේශීය සභා මන්ත්‍රී සනත් මිගොල්ල, ප්‍රාදේශීය සභා මන්ත්‍රී අජිත් කුමාරසිංහ, කුරුණෑගල කලාප අධ්‍යාපන අධ්‍යක්ෂ සුසන්ත පොඩිනිළමේ, මාවතගම කොට්ඨාස අධ්‍යාපන අධ්‍යක්ෂිකා දුමින්දා වෑදණ්ඩ මහත්ම මහත්මීන් ඇතුළු විශාල පිරිසක් සහභාගී වූහ..</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>31</day>
    </date>
    <link>http://www.dinamina.lk/2014/01/31/_art.asp?fn=n14013114</link>
    <topic>විදුලිය කප්පාදුවක් - බිල වැඩිවීමක්  කිසිලෙසවත් සිදු කරන්නේ නෑ</topic>
    <author>චමීර ඇල්ලදෙණිය</author>
    <content>විදුලි බලාගාර කිහිපයක් අක්‍රීයවීම සම්බන්ධයෙන් රටේ විවිධ ප්‍රචාර ගෙනගියත් විදුලිය කප්පාදුවක් හෝ විදුලිබිල වැඩිවීමක් කිසිලෙසකත් සිදු නොකරන බව විදුලිබල හා බලශක්ති ඇමැති පවිත්‍රා වන්නිආරච්චි මහත්මිය අවධාරණය කළාය.සමස්ත විදුලි ජනන ධාරිතාව මෙගාවොට් 3400ක් බව පෙන්වා දුන් ඇමැතිතුමිය මෙගා වොට් 300ක් බිඳවැටුණු පමණින් විදුලිබල ක්ෂේත්‍රයේ අර්බුදයක් ඇති නොවන බව ද කීවාය. කාර්ය බහුල වේලාවන්වලදී මෙගා වොට් 1900 - 2500ක් පමණ විදුලිය ජනනය කිරීමට අවශ්‍ය බව ද එය දැනට කිසිම අපහසුවකින් තොරව ජනනය කරන බව ද වන්නිආරච්චි මහත්මිය අනාවරණය කළාය.වත්මන් විදුලිබල ක්ෂේත්‍රය සම්බන්ධයෙන් රජයේ ප්‍රවෘත්ති දෙපාර්තමේන්තුවේ දී ඊයේ (30) පැවැති මාධ්‍ය හමුවේ දී ඇමැතිවරිය මෙම අදහස් පළ කළාය. සෙසු තාප විදුලි බලාගාර හා ජල විදුලි බලාගාරවලින් ජාතික විදුලි අවශ්‍යතාවට ප්‍රමාණවත් තරම් විදුලිය සැපයෙන බව ද වන්නිආරච්චි මහත්මිය සඳහන් කළාය.මෙහි දී අදහස් දැක්වූ විදුලිබල හා බලශක්ති අමාත්‍යාංශයේ ලේකම් එම් එම් සී ෆර්ඩිනැන්ඩු මහතා,නොරොච්චෝලේ බලාගාරය අක්‍රිය වීම නිසා මූල්‍ය පාඩුවක් සිදුවී තිබෙනවා. නොරොච්චොලේ බලාගාරයේ විදුලිය ජාතික විදුලිබල පද්ධතියට එක් කිරීම නිසා අපගේ ඉන්ධන බලාගාර කිහිපයක් විශ්‍රාම යවා තිබුණා. නමුත් ගල් අඟුරු බලාගාරය අක්‍රියවීම නිසා නැවත ඉන්ධන බලාගාර ක්‍රියාත්මක කර ජනතාවට කප්පාදුවකින් තොරව විදුලිය ලබාදීමට අප පියවර ගෙන තිබෙනවා. රජයේ ප්‍රතිපත්තිය සෑම කෙනකුටම අඛණ්ඩව විදුලිය ලබාදීමයි. අප නිලධාරීන් හැටියට එය ඒ අයුරින්ම ක්‍රියාත්මක කරනවා. මේ මෙගාවොට් තුන්සිය ගණනක් බිඳ වැටීම ලොකු දෙයක් නොවෙයි. බලාගාරවල කාර්මික දෝෂ සිදු වෙනවා. නොරොච්චෝලේ බලාගාරය ඉදිකරලා වසර දෙකයි තවම ගතවෙලා තිබෙන්නේ. නමුත් එහි ආදායම බිලියන 111ක් වෙලා තිබෙනවා. ගල් අඟුරු බලාගාරය නොමැතිව වසර 12ක් ගත වුණා. ඒ නිසා විදුලිබල මණ්ඩලය අතිරේකව බිලියන 414ක් වියදම් කළා. අද ඒ ගැන කතා කරනේනේ නැහැ. නොරොච්චෝලේ බිඳ වැටීමෙන් සිදුවන දෛනික පාඩුව ගැන පමණයි කතා කරන්නේ.විදුලිබල මණ්ඩලයේ සභාපති ඩබ්ලිව් බී ගනේගල, සාමාන්‍යාධිකාරී ෂවින්ද්‍රනාත් ප්‍රනාන්දු මහත්වරු ඇතුළු නිලධාරීහූ පිරිසක් මෙම අවස්ථාවට සහභාගී වූහ..</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>31</day>
    </date>
    <link>http://www.dinamina.lk/2014/01/31/_art.asp?fn=n14013115</link>
    <topic>‘අනියම් සැමියා පැහැර ගැනීම’ බොරුවක්</topic>
    <author>පණ්ඩුක සමරසේකර</author>
    <content>පොලිස් පරීක්ෂකවරියක නිවෙසකට බලහත්කාරයෙන් ඇතුළුවී සිය අනියම් සැමියා පැහැරගෙන ගොස් ඇති බවට ඊයේ (30) පළවූ වාර්තා සම්පූර්ණයෙන් අසත්‍යයක් බව පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරි අජිත් රෝහණ මහතා ‘දිනමිණ’ට ප්‍රකාශ කළේය.වාර්තා වූ අන්දමට පොලිස් පරීක්ෂකවරියකට හෝ කිසිදු කාන්තාවකට බලහත්කාරයෙන් පුරුෂයකු පැහැරගෙන යා නොහැකි බව පැවසූ පොලිස් මාධ්‍ය ප්‍රකාශකවරයා එම පවුල් දෙක අතර යම් මතභේදාත්මක ආරවුලක් ඇති බවත් මෙම සිද්ධිය පිළිබඳ වැඩිදුර විමර්ශන කටයුතු සිදුකිරීම සඳහා බස්නාහිර පළාත් භාර නියෝජ්‍ය පොලිස්පතිවරයාගේ නියෝගයෙන් මීගමුව සහකාර පොලිස් අධිකාරිවරයාගේ ප්‍රධානත්වයෙන් පොලිස් කණ්ඩායමක් පත්කර ඇති බවත් අජිත් රෝහණ මහතා වැඩිදුරටත් ප්‍රකාශ කළේය..</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>31</day>
    </date>
    <link>http://www.dinamina.lk/2014/01/31/_art.asp?fn=n14013116</link>
    <topic>මැතිවරණයට මුදල් සොයන්න ගම්මන්පිලගෙන් කදිම ක්‍රමයක්</topic>
    <author>උපාලි කරුණාරත්න</author>
    <content>දේශපාලඥයන්ට ව්‍යාපාරිකයන්ගේ ගොදුරු බවට පත් නොවී කටයුතු කිරීමට තමා මෙවර බස්නාහිර පළාත් සභා මැතිවරණයේ දී නව වැඩසටහනක් ඉදිරිපත් කරන බව ජාතික හෙළ උරුමයේ නියෝජ්‍ය ලේකම් එහි නීති උපදේශක සහ බස්නාහිර පළාත් සභාවේ හිටපු ඇමැති උදය ගම්මන්පිල මහතා පැවසීය.තම මැතිවරණ කටයුතු සඳහා අවශ්‍ය වන මුදල් ජනතාවගෙන් ලබා ගන්නා බව ප්‍රකාශ කළ ඒ මහතා සම්පත් බැංකුවේ නගර ශාඛාවේ 0001 5013 2916 උදය ප්‍රභාත් ගම්මන්පිල ගිනුමට රුපියල් 100ක මුදලක් තම දේශපාලන ප්‍රතිපත්ති අගයන ඕනෑම පුද්ගයකුට බැර කළ හැකි බව ද කීය.දේශපාලනඥයන් ව්‍යාපාරිකයන්ගේ සිරකරුවන් නොවිය යුතු යයි ද ගම්මන්පිල මහතා පැවසීය. ජනතාවගේ සහයෝගයෙන් මැතිවරණ කටයුතු කළ පුද්ගලයකුට වඩාත් ස්වාධීනව රාජකාරි කළ හැකි බව ද ඒ මහතා කීය. ව්‍යාපාරිකයන්ගෙන් මුදල් ලබා ගෙන දේශපාලනය කරන බවට එල්ල වන චෝදනාවට මේ ක්‍රමය හොඳ පිළිතුරක් යයි ද ඒ මහතා කීය.උදය ගම්මන්පිල මහතා මේ අදහස් පල කළේ ඊයේ (30) පැවැති මාධ්‍ය හමුවක දී ය..</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>31</day>
    </date>
    <link>http://www.dinamina.lk/2014/01/31/_art.asp?fn=n14013117</link>
    <topic>ගම්පහ කෝටි දෙකේ කොල්ලයේ ප්‍රධාන සැකකරු පුත්තලමේ දී දැලේ</topic>
    <author>නිමල් රාජපක්ෂ, උපාලි කරුණාරත්න</author>
    <content>ගම්පහ මූල්‍ය ආයතනයකින් ගිය වසරේදී රුපියල් කෝටි දෙකක මුදල් කොල්ල කා සැඟවී සිටි කොල්ල කල්ලියේ ප්‍රධාන සැකකරු ඊයේ (30) දහවල් පුත්තලම ප්‍රදේශයේ දී අත්අඩංගුවට ගත් බව ජ්‍යෙෂ්ඨ පොලිස් අධිකාරි පොලිස් මාධ්‍ය ප්‍රකාශක අජිත් රෝහන මහතා පවසයි.සැකකරු හබරාදූව ප්‍රදේශයේ පදිංචි 52 හැවිරිදි විජය ඉන්ද්‍ර කුමාර රාමනායක නමැති පුද්ගල‍ෙයකි.අදාළ සැකකරු ඇතුළුව සැකකරුවන් 10 දෙනකු මූල්‍ය ආයතනයේ මුදල් කොල්ලයට සම්බන්ධ බව පැවසෙයි. මේ වන විට සැකකරුවන් පස්දෙනකු අත්අඩංගුවට ගෙන ඇතත් ප්‍රධාන සැකකරු පොලිසියට කට්ටි පනිමින් සිටි බවද රෝහන මහතා පැවැසීය.ප්‍රධාන සැකකරු සමග සැකකරුවන් හය දෙනකු පොලිස් අත්අඩංගුවේ සිටින අතර ඉතිරි සැකකරුවන් කොටු කර ගැනීමට හා කොල්ලකා ඇති මුදල්වලට කුමක් කළේද යන සිද්ධිය පිළිබඳ වැඩිදුර විමර්ශන කටයුතු පවත්වන බවද අජිත් රෝහන මහතා ‘දිනමිණ’ට පැවැසීය..</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>31</day>
    </date>
    <link>http://www.dinamina.lk/2014/01/31/_art.asp?fn=n14013118</link>
    <topic>කොළඹට සැපයෙන නළ ජලයෙන් 48%ක් අපතේ යනවා</topic>
    <author>පණ්ඩුක සමරසේකර</author>
    <content>ජල කාන්දු හේතුවෙන් කොළඹට සැපයෙන නළ ජලයෙන් 48%ක් ම අපතේ යන බව ජල සම්පාදන හා ජලාපවහන මණ්ඩලය ප්‍රකාශ කරයි. මේ හේතුවෙන් දිනකට කොළඹට සැපයෙන ජලය ඝණ ලීටර් 290,000ක ප්‍රමාණයෙන් ඝණ ලීටර් ලක්ෂයක පමණ ආදායමක් ජල සම්පාදන මණ්ඩලයට අහිමි වන බව ජල සම්පාදන හා ජලාපවහන මණ්ඩලයේ බටහිර ප්‍රදේශය භාර නියෝජ්‍ය සාමාන්‍යාධිකාරි ජෙයරාජ් ප්‍රනාන්දු මහතා ප්‍රකාශ කරයි.මෙම ජල කාන්දුවට ප්‍රධානතම හේතුව ඉපැරණි ජල නළ පද්ධතිය බැවින් ඒවා අලුතින් එළීම සඳහා ආසියනු සංවර්ධන බැංකුවේ ආධාර මත ජල නළ එළීමේ කටයුතු දැනට ආරම්භ කර ඇති බවත් කොළඹ නගරයේ පමණක් කිලෝ මීටර් 800ක පමණ නළ පද්ධතියක් අලුතින් එළීමට සිදුවන බවත් ප්‍රනාන්දු මහතා ප්‍රකාශ කළේය..</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>31</day>
    </date>
    <link>http://www.dinamina.lk/2014/01/31/_art.asp?fn=n14013119</link>
    <topic>වේයන්ගොඩ ආහාර ගබඩාවකින් සොයා ගැනේ</topic>
    <author>විජයානි එදිරිසිංහ හා උදුලා පීරිස්</author>
    <content>සමුපකාර හා අභ්‍යන්තර වෙළෙඳ ඇමැති ජොන්ස්ටන් ප්‍රනාන්දු මහතාගේ උපදෙස් පරිදි පාරිභෝගික අධිකාරියේ වැටලීම් අංශයේ නිලධාරින් විසින් ඊයේ (30) දින සිදුකළ වැටලීමක දී වේයන්ගොඩ ආහාර ගබඩාවක තිබී කල් ඉකුත්වූ ගුල්ලන් ගැසූ නාඩු සහල් කිලෝ ග්‍රෑම් 85000ක් සොයා ගෙන ඇත. රුපියල් ලක්ෂ පනස් එකක වටිනාකමින් යුත් මෙම සහල් තොගය පෞද්ගලික ව්‍යාපාරිකයකු විසින් කල් ඉකුත්වූ දිනය ඇසුරුම්වල වෙනස්කර ගුල්ලන් ඉවත්කර නැවත නව ඇසුරුම්වල බහා වෙළෙඳ පොළට එවීමට සූදානම් කර තිබියදී සොයාගෙන තිබේ.පාරිභෝගිකයන් මුලාවට පත් කරමින් පරිභෝජනයට නුසුදුසු ප්‍රමිතියෙන් තොර ආහාර ද්‍රව්‍ය අලෙවි කරන ස්ථාන සොයා දිගින් දිගටම දිවයින පුරා වැටලීම් සිදුකරන ලෙසත් එවැනි කූට ව්‍යාපාරිකයන්ට එරෙහිව තරාතිරම නොබලා නීතිය ක්‍රියාත්මක කරන ලෙසත් ඇමැති ජොන්ස්ටන් ප්‍රනාන්දු මහතා පාරිභෝගික අධිකාරියේ සභාපතිවරයාට නියෝග කර ඇත..</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>31</day>
    </date>
    <link>http://www.dinamina.lk/2014/01/31/_art.asp?fn=n14013120</link>
    <topic>ස්වාධීන කණ්ඩායම් 10කින් ඇප තැම්පත්</topic>
    <author>අනුර ප්‍රේමලාල්</author>
    <content>බස්නාහිර සහ දකුණු පළාත් සභා මැතිවරණය සඳහා ඊයේ (30) වනවිට ස්වාධීන කණ්ඩායම් දහයක් ඇප මුදල් තැම්පත් කර ඇති බව මැතිවරණ මහ ලේකම් කාර්යාලය ප්‍රකාශ කරයි.ඒ අනුව කොළඹ දිස්ත්‍රික්කය සඳහා කණ්ඩායම් හතරක් ද ගම්පහ සහමාතර වෙනුවෙන් කණ්ඩායම් දෙකක් ද කළුතර , ගාල්ල දිස්ත්‍රික්ක සඳහා එක බැගින් ද ස්වාධීන කණ්ඩායම් ඇප තැන්පත් කර තිබෙන අතර ඊයේ වනවිට කිසිදු පක්ෂයක් හෝ කණ්ඩායමක් නාමයෝජනා ලබා දී නොතිබිණි.පළාත් සභා සඳහා නාමයෝජනා භාර ගැනීම ඊයේ(30) ආරම්භ වූ අතර එය ලබන 6දා අවසන් කෙරේ..</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>31</day>
    </date>
    <link>http://www.dinamina.lk/2014/01/31/_art.asp?fn=n14013121</link>
    <topic>බ්‍රිතාන්‍ය රාජ්‍ය ඇමැති හියුගෝගේ ප්‍රකාශය තරයේ ප්‍රතික්ෂේප කරනවා</topic>
    <author>මහින්ද අලුත්ගෙදර, චමින්ද පෙරේරා</author>
    <content>උගත් පාඩම් හා ප්‍රතිසංධානය පිළිබඳ ජනාධිපති කොමිෂන් සභා වාර්තා‍ව ජාත්‍යන්තර ප්‍රමිතීන්ට අනුකූලව සිදුවී නැති බවට විදේශීය හා පොදු රාජ්‍ය මණ්ඩලීය සංගමයේ බ්‍රිතාන්‍ය රාජ්‍ය ඇමැති හියුගෝ ස්වයිර් කළ ප්‍රකාශය තරයේ ප්‍රතික්ෂේප කරන බව රජය අවධාරණය කරයි.එම ප්‍රකාශය ශ්‍රී ලංකාව ගන්නා උත්සාහය අවතක්සේරු කිරීමක් බව ඛණිජ තෙල් කර්මාන්ත ඇමැති අනුර ප්‍රියදර්ශන යාපා මහතා ප්‍රකාශ කරයි.උගත් පාඩම් හා ප්‍රතිසංධානය පිළිබඳ ජනාධිපති කොමිෂන් සභා වාර්තාව මේ රටේ ජාතීන් අතර සමඟිය, සහෝදරත්වය වර්ධනය වෙනුවෙන් ගන්නා ලද ක්‍රියාමාර්ගයක් බවද බ්‍රිතාන්‍ය ඇමැතිවරයාගේ ප්‍රකාශය කිසි විටෙකත් පිළිනොගන්නා බවද ඒ මහතා පෙන්වා දෙයි.එය ඔහුගේ පෞද්ගලික මතය බව පෙන්වාදෙන ඇමැතිවරයා එක්සත් ජාතීන්ගේ සංවිධානය ඇතුළු ලෝකයේ සෑම සංවිධානයක්ම පාහේ උගත් පාඩම් හා ප්‍රතිසංධානය පිළිබඳ ජනාධිපති කොමිෂන් සභා වාර්තාව හොඳ, කාලීන වාර්තාවක් වශයෙන් පිළිගෙන තිබෙන බවද අවධාරණය කරයි.ශ්‍රී ලංකාවේ යුද ගැටුම් පැවැති සමයේ සිදුවූ දෑ විමර්ශනය වෙනුවෙන් මේ කොමිසම පත්කර තිබෙන බව ද එය ඉතාම හොඳ ක්‍රමවේදයක් බව ද ඒ මහතා කියා සිටී.මේ අතර ජ්‍යෙෂ්ඨ ඇමැති ඩීව් ගුණසේකර මහතා සඳහන් කරන්නේ මේ වනවිට බ්‍රිතාන්‍ය රජය ඔවුන්ගේ මුල් තීරණයෙන් ඉවත් වූ බවක් දක්නට ලැබෙන බවත් ඔහුගේ මේ මතය බ්‍රිතාන්‍ය රජයේ හෝ එක්සත් ජාතීන්ගේ මානව හිමිකම් කවුන්සලයේ මතය නොවන බවත්ය..</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>31</day>
    </date>
    <link>http://www.dinamina.lk/2014/01/31/_art.asp?fn=n14013122</link>
    <topic>ටෙලිමේල් හොඳටම ප්‍රමාදයි</topic>
    <author>@ සකුන්තලා ජයසිංහ</author>
    <content>කඩිනමින් පණිවුඩ හුවමාරු කිරීමේ තාක්ෂණයක් ලෙස හඳුන්වා දී ඇති ටෙලිමේල් ක්‍රමය මගින් පණිවුඩයක් යැවීම සඳහා දින දෙකක් හෝ තුනක් ගත වන බැව් පාරිභෝගික ජනතාව චෝදනා කරති.ජනතාවට වඩාත් සමීප සාමාන්‍ය තැපෑල සහ ටෙලිග්රෑම් ක්‍රමයට අමතරව පණිවුඩයක් ඉතා කඩිනමින් යැවීම සඳහා ටෙලිමේල් ක්‍රමය හඳුන්වා දී තිබුණ ද එහි කිසිදු කාර්යක්ෂමතාවක් හෝ කඩිනම් බවක් නොමැති බවත් එමගින් ද පණිවුඩයක් යැවීමට අවම වශයෙන් දින දෙකක් හෝ තුනක් ගත වන බවත් ජනතාව පවසති. ඉන් සිදු වන්නේ අධික මුදලක් වැයවීමක් මිස පාරිභෝගික අවශ්‍යතාව ඉටුවීමක් නොවන බව ජනතාවගේ අදහසයි.සාමාන්‍ය තැපෑල සහ ටෙලිග්රෑම් මගින් පණිවුඩයක් යැවීමට අවම වශයෙන් රුපියල් පහක් වැය වන මුත් ටෙලි මේල් සඳහා අවම ගාස්තුව ලෙස රුපියල් තිහක මුදලක් අය කෙරේ.සන්නිවේදන තාක්ෂණය දිනෙන් දින දියුණු වෙමින් පවතින යුගයක ජනතාවගේ පහසුව සඳහා හඳුන්වා දී ඇති ටෙලිමේල් තාක්ෂණයේ අකාර්යක්ෂමතාව ගැන අප්‍රසාදය පළ කරන පාරිභෝගික ජනතාව එම ප්‍රමාදය සිදුවන්නේ තැපැල් දෙපාර්තමේන්තුව මගින් ද එසේත් නැතිනම් තාක්ෂණයේ දුර්වලතාවක් ද යන්න සොයා බැලීම කාලෝචිත බැව් ජනතාව පෙන්වා දෙති..</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>31</day>
    </date>
    <link>http://www.dinamina.lk/2014/01/31/_art.asp?fn=n14013123</link>
    <topic>උතුරු පළාත් සභාව විසුරුවා හැරීම ගැන බලධාරීන්ගේ අවධානය වහා යොමුවිය යුතුයි</topic>
    <author>උපාලි කරුණාරත්න</author>
    <content>රටට අහිතකර ආකාරයෙන් ක්‍රියාකරන දෙමළ ජාතික සන්ධානය තහනම් කළ යුතු බවත් ආණ්ඩුක්‍රම ව්‍යවස්ථාව උල්ලංඝනය වන අයුරින් කටයුතු කරන උතුරු පළාත් සභාව විසුරුවා හැරීම පිළිබඳව නීති විශාරදයින්ගේ අවධානය වහ වහා යොමුවිය යුතු බවත් ජාතික හෙළ උරුමය ප්‍රකාශ කර සිටී.එහි නියෝජ්‍ය ලේකම් , නීති උපදේශක සහ හිටපු පළාත් සභා ඇමැති උදය ගම්මන්පිල මහතා ප්‍රකාශ කරනුයේ උතුරු පළාත් සභාව පසුගිය 27ත් වන දින සම්මත කර ගත් යෝජනා 12 පිළිබඳව රටට ආදරය ඇති පුද්ගලයින් ගැඹුරින් සිතා බැලිය යුතු බවයි. හෙළ උරුමය රටේ ඉදිරිය සම්බන්ධයෙන් කියූ දේවල් මෙතෙක් වැරදී නොමැති යයිද ඒ මහතා කීය.මේ තොරතුරු අනාවරණය වූයේ ඊයේ ( 30 ) ජාතික හෙළ උරුමය බත්තරමුල්ලේදී පැවැත් වූ මාධ්‍ය හමුවකදීය.දෙමළ ජාතික සන්ධානය එදා ක්‍රියා කළේ තමිල් සෙල්වම්ගේ අනුදැනුම මතයි. එය කොටි ත්‍රස්තවාදයේ දේශපාලන පෙරමුණේ කොටසක් ලෙස හැඳින්විය හැකියි. හිට්ලර්ගේ ලාංඡන පාවිච්චි කරන අය අදත් අත්අඩංගුවට ගන්නවා. තලේබාන් දේශපාලන අංශය ඇෆ්ගනිස්ථානයේ තහනම්. සදාම් හුසේන්ගේ පක්ෂය අදටත් තහනම්. ඒ නිසා අප ලෝකය පුරා ක්‍රියාත්මක වන කොටි ත්‍රස්තවාදයේ දේශපාලන අංශය පිළිබඳවද අප අවධානය යොමු කළ යුතුයි. උතුරු පළාත් සභාව ඉතා උපක්‍රමශීලීව දෙමළ ඊලමට ශක්තියක් වන බව අපට පෙනෙනවා.උතුරු පළාත් සභාව පසුගියදා සම්මත කර ගත් යෝජනාවලියෙහි හතර වන යෝජනාවේ දෙමළ ඊලම් මාතෘ භූමිය කියන වචනය තිබෙනවා. මෙය බරලතළ තත්ත්වයක්. ආයතනයක් එයට හිමි බලතල ඉක්මවා කටයුතු නොකළ යුතුයි. මව්බිම බෙදීමට කටයුතු කළ පිරිසක් වෙනුවෙන් ස්මාරක ඉදිකිරීම නීති විරෝධීයි. ලෝකයේ රටවල් ගණනාවක් ව්‍යවස්ථාමය අරගලවලින් බිහි වූ බවද අප මතක තබා ගන්න ඕනෙ. වේලුපිල්ලේ ප්‍රභාකරන් කළාට වඩා භයානක දෙයක් විග්නේශ්වරම් මහතා ආරම්භ කර ඇති බවයි අපට පෙනෙන්නෙ.කලා කරුවෙකු , කලා කාරිනියක් දේශපාලනයට පැමිණීම නුසුදුසු කමකුත් නොවේ. සුදුසුකමකුත් නොවේ. නීතිඥවරුන් , විවිධ වෘත්තිකයින් දේශපාලනයට පැමිණෙනවා නම් ඇයි කලාකරුවන්ට දේශපාලනයට කරන්න බැරි. දේශපාලනයට පැමිණි ඕනම පුද්ගලයෙකුට ඡන්දය දෙන්න ඕනෙ ඔහුගේ දේශපාලන සුදුසුකම්වලටයි. ජනතා ප්‍රශ්න වලට සවන් දීම , නිර්භීත නායකත්වය , දේශපාලන අවබෝධය වැනි ගුණාංගයන් කලා කරුවෙකු තුළත් තිබිය හැකියි. මේ රටේ සිටි විශිෂ්ඨ කලාකරුවන් රැසක් සාර්ථකව දේශපාලනයේ නියැලුනා.ත්‍රස්තවාදය පරාජය කරන ලෙසට ජාතික හෙළ උරුමය කළ ඉල්ලීම වර්තමාන රජය ඉටු කළ බවද උදය ගම්මන්පිල මහතා පැවසීය.ජාතික හෙළ උරුමයේ කොළඔ දිස්ත්‍රික් සභාපති රන්පත්විල විමලරතන හිමි -කොටි ත්‍රස්තවාදීන් එදා සාමාන්‍ය ජනතාව පළිහක් කර ගෙනයි හමුදාවට ප්‍රහාර එල්ල කළේ. ලක්ෂ ගණනක එම ජනතාව අපගේ වීරෝධාර හමුදා මඟින් මුදා ගත්තා. එනිසා කොහොමද දහස් ගණන් ජනතාව මිය ගියා කියල කියන්නෙ. උතුරු පළාත් සභාව උත්සාහ කරන්නෙ ඇමෙරිකාව ඇතුළු බටහිර රටවලට අවශ්‍ය ආකාරයට කටයුතු කරන්නයි.කවුරුන් හෝ ත්‍රස්තවාදය නැවත ඇතිවන ආකාරයට කටයුතු කරනවා නම් ඔවුන් දේශද්‍රෝහීන්. මුල්ලිවල්ලිවයික්කාල්හි දී ස්මාරක ඉදි කළ යුතු බවට දෙමළ ජාතික සංවිධානය සම්මත කර ගත් යෝජනා වට අප තරයේ විරුද්ධයි.මෙම අවස්ථාවට ජාතික හෙළ උරුමයේ ජාතික සංවිධායක නිශාන්ත ශ්‍රී වර්ණසිංහ ,හිටපු නාගරික මන්ත්‍රී මධු මාධව අරවින්ද යන මහත්වරුන්ද සහභාගී වූහ..</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>31</day>
    </date>
    <link>http://www.dinamina.lk/2014/01/31/_art.asp?fn=n14013124</link>
    <topic>වෙල්යායක දමා ගොස් සිටි එක් දිනක් වයසැති බිළිඳා මරුට</topic>
    <author>@ පාණදුර සමහ කපිල සෝමරත්න</author>
    <content>පාණදුර මාලමුල්ලේ වෙල්යායක ඉකුත්දා දමා ගොස් සිටි එක් දිනක් වයසැති බිළිඳා කොළඹ ජාතික රෝහලේ දී මරණයට පත් වී ඇත.මෙම බිළිඳු මළ සිරුර සම්බන්ධයෙන් පශ්චාත් මරණ පරීක්ෂණයක් පැවැත් විය. මරණයට හේතුවී ඇත්තේ හෘදය වස්තුවේ ඇති වූ ස්වභාවික ආබාධයක් බව පාණදුර පොලිසියේ සුළු අපරාධ අංශයේ සැරයන් කරුණාරත්න මහතා අදාළ අධිකරණ වෛද්‍යවාර්තාව අධිකරණයට ඉදිරිපත් කරමින් දන්වා සිටියේය. පාණදුර පොලිසිය විසින් අත්අඩංගුවට ගෙන සිටි ද්‍රවිඩ මෙහෙකාර තරුණියක් පාණදුර අතිරේක දිසාවිනිසුරු සහ ප්‍රධාන මහේස්ත්‍රාත් රුචිර වැලිවත්ත මහතා විසින් පෙබරවාරි මස 10 දන්වා රක්ෂිත බන්ධනාගාර ගත කර වැඩිදුර වාර්තාවක් පොලිසියෙන් කැඳවීය..</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>31</day>
    </date>
    <link>http://www.dinamina.lk/2014/01/31/_art.asp?fn=n14013125</link>
    <topic>කොළඹ මහ නගර සභාවේ වරිපනම් අන්තර්ජාලයෙන් ගෙවීම සාර්ථකයි</topic>
    <author>මහින්ද අලුත්ගෙදර</author>
    <content>කොළඹ මහ නගර සභාව සිය වරිපනම් බදු මුදල් අන්තර්ජාලය මඟින් ගෙවීමේ සේවාව ජනතාවට හදුන්වාදීමත් සමඟ ඒ හරහා ගෙවා තිබෙන වරිපනම් බදු මුදල රුපියල් ලක්‍ෂ 16 ඉක්මවා යාමට සමත්ව තිබේ.මෙම සේවාව හදුන්වා දී ගත වූ දින 20 ක කාලයක දී එම සේවාව ලබාගෙන තිබෙන පිරිස දෙසීය ඉක්මවා ඇතැයිද ශ්‍රී ලංකා තොරතුරු හා සන්නිවේදන තාක්‍ෂණ නියෝජිතායතනය (ICTA) පවසයි.දේපළ වරිපනම් බදු, ව්‍යාපාර බදු, වෙ‍ළෙද බදු, නාගරික නිවාස කුලී, කඩ සාප්පු සහ කඩපිල් බදු යන බදු මුදල් අන්තර්ජාලය ඔස්සේ ගෙවීමට හැකියාව තිබෙන බවද එම නියෝජිතායතනය පෙන්වා දෙයි.තමන් ගෙවන ලද සහ ගෙවීමට නියමිත බදු මුදල් පිළිබඳ විස්තරද අන්තර්ජාලය ඔස්සේ දැනගැනීමට හැකිවන අතර ගෙවන ලද බදු මුදල් සඳහා අන්තර්ජාලය මඟින්ම විද්‍යුත් ලදුපතක් නිකුත් කෙරේ.කොළඹ මහ නගරසභා බල ප්‍රදේශයේ ස්ථිර පදිංචිකරුවන් හය ලක්‍ෂයකට ආසන්න වන අතර වාර්ෂික වරිපනම් බදු මුදල පමණක් රුපියල් මිලියන 3,300 ඉක්මවන බවද ශ්‍රී ලංකා තොරතුරු හා සන්නිවේදන තාක්‍ෂණ නියෝජිතායතනය කියයි.මෙම බදු මුදල් ගෙවීම සදහා කොළඹ මහ නගර සීමා බල ප්‍රදේශයේ අන්තර්ජාල පහසුකම් සහිත ගෙවීම් මධ්‍යස්ථාන ස්ථාපිත කිරීමටද අපේක්‍ෂා කරන අතර www.cmc.lk වෙබ් අඩවියට පිවිසීමෙන් මෙම සේවාව ලබා ගැනීමට හැකිවේ..</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>31</day>
    </date>
    <link>http://www.dinamina.lk/2014/01/31/_art.asp?fn=n14013126</link>
    <topic>මැතිවරණ නීති අකුරටම; පොලිසිය සීරුවෙන්</topic>
    <author>පණ්ඩුක සමරසේකර</author>
    <content>මැතිවරණ නීති අකුරටම ක්‍රියාත්මක කිරීම සඳහා සෑම මැතිවරණ ‍ෙකාට්ඨාසයකම එක් පොලිස් ඒකකය බැගින් පිහිටුවා ඇති බව පොලිස් මාධ්‍ය ප්‍රකාශක කාර්යාලය නිවේදනය කරයි.ඒ අනුව මැතිවරණය සඳහා නාමයෝජනා භාරදුන් දිනයේ පටන් මැතිවරණය අවසන්වී සතියක් ‍ගතවනතුරු මැතිවරණ නීතිය ක්‍රියාත්මක වන බව පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරි අජිත් රෝහණ මහතා ප්‍රකාශ කරයි.ඒ අනුව බස්නාහිර සහ දකුණු පළාත් සභා සඳහා නාමයෝජනා භාරදෙන අද දිනයේ සිට මැතිවරණ නීති උල්ලංඝනය වන අයුරින් ප්‍රදර්ශනය කෙරෙන බැනර් කටවුට් සහ පෝස්ටර් ඉවත් කිරීමට පොලිසියේ වෙනමම ඒකකයක් පිහිටුවා ඇති බව ද අජිත් රෝහණ මහතා ප්‍රකාශ කළේය..</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>31</day>
    </date>
    <link>http://www.dinamina.lk/2014/01/31/_art.asp?fn=r1401311</link>
    <topic>ඒ බියකරු දවස මට අද වගේ මතකයි</topic>
    <author>ගෙව්ෂණාත්මක සටහන</author>
    <content>වෙනත් ග්‍රහලෝකවලින් පැමිණෙන ජීවීන්ගෙන් සම්බන්ධතා පැවැත්වීම සඳහා පෘථිවියේ සටහන් කොට ඇති සංඥා දොරටුවක් ඓතිහාසික දිඹුලාගල පර්වතය තුළ පිහිටා ඇති බවට පිටසක්වළ ජීවීන් පිළිබඳ පර්යේෂකයින්ගේ මතය, දිඹුලාගල ආරණ්‍ය සේනාසනයේ වැඩවසන භික්ෂූන් වහන්සේලා සනාථ කරති.මුහුදු මට්ටමේ සිට අඩි 120 ක් ඉහළින් කිලෝමීටර් 10 ක් දිගින් අක්කර දහසකට අධික භූමියක් පුරා පැතිර ඇති මේ පර්වතය වසර දහස් ගණනක සිට වනාන්තර භූමියක්ව පවතී.බුදුරජාණන් වහන්සේ මහියංගණයට වැඩම කළ යුගයේ පටන් මේ ඓතිහාසික දිඹුලාගල පුණ්‍ය භූමියක්ව පැවැති අතර, මහරහතුන් වහන්සේ පන්සියනමක්‍ මෙහි වැඩ වාසය කළ බවත්, අනතුරුව පණ්ඩුකාභය කුමරු හා ස්වර්ණමාලී දේවිය මේ භූමියේ සිට රාජ්‍ය පාලන කටයුතුවල නිරත වූ බව දිඹුලාගල ආරණ්‍ය සේනාසනයේ කාශ්‍යප ධර්මායතනයේ අධිපති මාදුරුඔයේ විජිත හිමියෝ පැවසූහ.ඈත අතීතයේ භික්ෂූන් වහන්සේගේ ධර්මායතනයක් වශයෙන් දිඹුලාගල ශ්‍රී ලංකාද්වීපයටම බුදු දහම ප්‍රචාරය කිරීමේ ස්ථානයක් වශයෙන් පැවැති බවත්, කාලයාගේ ඇවෑමෙන් මෙහි යක්ෂ ගෝත්‍රිකයින් ජීවත්වූ බවත් පැවසෙනවා.දිඹුලාගල පර්වතය මධ්‍යයේ ඉපැරණි සිද්ධස්ථානවල නටබුන් දක්නට ලැබෙන අතර, පුරාවිද්‍යාඥයින්ට පවා මෙතෙක් සොයා ගැනීමට නොහැකි සංඥා අක්ෂර ගල් මත සටහන් කොට ඇති බවත්, මේවා පිටසක්වළ ජීවීන්ගේ ආගමනය පිළිබඳ සාක්ෂි වශයෙන් සැලකීමට ද පුළුවන.මේ වන විට දිඹුලාගල ආරණ්‍ය සේනාසනයේ ආරක්ෂාව පිණිස මේඝවර්ණ හා චන්ද්‍රමුඛී දෙවි දේවිතාවියන් මෙහි අරක්ගෙන සිටින බවත්, විශේෂයෙන් පසළොස්වක පොහෝ දිනවලදී විවිධ වර්ණයන්ගෙන් යුත් ආලෝකධාරා පර්වතය සිසාරා ගමන් කරන අයුරු දැකගන්නට ලැබෙනවා.මේ සම්බන්ධයෙන් අදහස් දක්වන මිල්ලානේ සිරියාලංකාර හිමියෝ,මගේ පියා වැදි ගෝත්‍රිකයින්ගේ නායකයා. අපේ පරම්පරාවේ අය ජීවත් වී සිටියේ දිඹුලාගල පර්වත භූමියේ. මම දැන් වසර 40 ක් ම දිඹුලාගල සේනාසනයේ වැඩ වාසය කරනවා.මේ පර්වතය තුළ අපට නොපෙනෙන බොහෝ දේවල් සිදුවනවා. පසළොස්වක පොහෝ දිනවලදී බෙර හේවිසි හඬ ඇසෙනවා. රාත්‍රී කාලයේ නිල් පාට, ‍රෝස පාට හැඩයෙන් යුත් ආලෝක ධාරා ඉහළ අහසේ සිට එනවා. රාත්‍රී කාලයේදී පැමිණෙන මේ ආලෝක වස්තූන් පර්වතයේ ඉහළ කොටසේ නිරතුරුවම දක්නට ලැබෙන බව භාවනානුයෝගීව එහි වැඩවසන භික්ෂූන් වහන්සේ දැක තිබෙනවා. වෙනත් ලෝකයකින් ජීවීන් මෙහි පැමිණෙන බවට මෙය හොඳම සාක්ෂියක් බව ද සිරියාලංකාර හිමියෝ පැවසූහ.දිඹුලාගල ආරණ්‍ය සේනාසනය පිහිටි මේ ප්‍රදේශයට බොහෝ කාලයක සිට පිටසක්වල ජීවීන්ගේ පැමිණීම සිදුවන බව විවිධ සිද්ධීන්වලින් වාර්තා විය.මෙහි සුවිශේෂී සිද්ධිය වාර්තා වූයේ 1984 වසරේදී දිඹුලාගල පර්වතය ආසන්නයේම පිහිටි මහවැව ප්‍රාථමික විදුහල් භූමියෙනි. මෙම සිද්ධිය අපට හෙළිකරනු ලැබුවේ එවකට අට හැවිරිදි වියේ පසුවූ එල්. උදයරාණි මහත්මියයි.අපි පදිංචිව සිටියේ මනම්පිටියේ. අක්කයි, මමයි හැමදාම මහවැව විදුහලට යනවා. මම ඉගෙන ගත්තේ දෙකේ පන්තියේ. අක්කා හතරවැනි පන්තියේ.එදා ඉස්කෝලේ දොළහට ඇරුණ විට අක්කගේ පන්තිය ඇරෙනතුරු පිට්ටනිය ළඟට වෙලා අපි වාඩිවී සිටියා. ඒ වෙලාවේ එක්වරම පිට්ටනිය කළුවර වුණා. අඩි 4 ක් විතර උස රවුම් වාහනයක් බිමට පහත් වුණා. එහි නිල් පාට ලයිට් පත්තු වුණා. එහි දොරක් ඇරගෙන අඩි 2 ක් විතර උස මිනිහෙක් බිමට බැස්සා. ඒ මිනිසාගේ ඇඟ කළුම කලුයි. අතේ දිළිසෙන කඩුවක් වගේ යමක් තිබුණා. ඒ මිනිසා අපි සිටි දිහාවට එන්න ආවා. මමත් ඒ අසල සිටි ශ්‍රියාණිත් කෑගහගෙන ස්කෝලෙ ඇතුළට දිව්වා.එතකොට ප්‍රින්සිපල් මහත්තයායි අනෙක් මහත්තුරුයි එළියට පැමිණ බලන‍කොට ඒ යානය ඉහළ අහස දෙසට යමින් තිබුණා.ටික දවසක් යනතුරු එම යානය තිබූ ස්ථානයේ තණකොළ මැරී තිබුණා. එතැන තිබුණ ඇසළ ගස ටික දවසකින් වේලිලා මැරුණා. මේ සිද්ධියට දැන් අවුරුදු 30 ක් ගතවෙලා. නමුත් මට ඒ බිහිසුණු සිද්ධිය අද වගේ මතකයි. සමහර දවස්වලට මම හීනෙන් බයවෙනවා.ඒ යානයෙන් බැසගෙන ආ මිනිසා ඇ‍ඟේ කළුපාට ‍රෝම තිබුණ මිනිහෙක් වගේ දැක්කාම බය හිතෙනවා. ශ්‍රී ලංකාවේදී පිටසක්වළ ජීවියකු යානයකින් පැමිණ මිනිසුන්ට දැකගැනීමට ලැබුණ ප්‍රථම අවස්ථාව වශයෙන් මෙය වාර්තා වන අතර එදා සිට මේ වනතුරු දිඹුලාගල ප්‍රදේශයේදී හඳුනා නොගත් (U.F.O.) යානා පැමිණෙන අවස්ථාවන් රැසක් වාර්තා විය.දිඹුලාගල පර්වතය පිහිටි භූමියට හා ඒ ආශ්‍රිත ප්‍රදේශවලට උල්කාපාත කඩාවැටීම් විශාල වශයෙන් වාර්තා වන අතර, පසුගිය වර්ෂය තුළදී විවිධ වර්ණයන්ගෙන් වර්ෂාව පතිත වීම ද පර්යේෂකයින්ගේ අවධානය ලක්විය.2013 වසරේදී කුඩාවැව ගම්මානයේ වෙල්යායකට කඩාවැටී තිබූ උල්කාෂ්ම පිළිබඳව නාසා විද්‍යාඥයින්ගේ පරීක්ෂණයට ලක්වූ අතර, විශ්වයේ ජීවීන් සිටින බවට එයින් සාක්ෂි ලැබී තිබුණි.මෙම සිද්ධීන් පිළිබඳව අවධාරණය කළ ජනාධිපති මහින්ද රාජපක්ෂ මහතා, මෙම ප්‍රදේශ සංරක්ෂණය කිරීමට අවශ්‍ය පියවර ගන්නා ලෙසට වගකිවයුතු අංශවලට නියෝග කිරීම ද විශේෂ සිද්ධියකි..</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>31</day>
    </date>
    <link>http://www.dinamina.lk/2014/01/31/_art.asp?fn=r1401312</link>
    <topic>ගල්පාය විදුහලේ සිසුන් 7ක් ගෙඩි වර්ගයක් කා රෝහලේ</topic>
    <author>රත්නපුර දිසා විශේෂ</author>
    <content>පල්ලේබැද්ද ගල්පාය විදුහලේ ප්‍රාථමික අංශයේ සිසුන් හත්දෙනෙකු කිසියම් ගසක ගෙඩි වර්ගයක් ආහාරයට ගැනීම නිසා රෝහල්ගත කර තිබේ.කනේරු විශේෂයක් ආහාරයට ගත් බව ආරංචි පැතිරී ගියද ‍ෙතල් ‍එ‍ඬරු ‍ගෙඩි සිසුන් ආහාරයට ගෙන ඇතැයි වෛද්‍ය පරීක්ෂණවලදී හෙළිවී තිබේ. පල්ලේබැද්ද රෝහලට පෙරේදා 28 සවස ඇතුළත් කළ සිසුන් පසුව ඇඹිලිපිටිය මූලික රෝහලට මාරුකරනු ලැබූහ. රෝහල්ගත කර සිටින සිසුන්ගේ තත්ත්වය බරපතළ නැතැයි රෝහල් ආරංචිමාර්ග කියයි. මේ සම්බන්ධව පොලිසිය පරීක්ෂණ සිදුකරයි..</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>31</day>
    </date>
    <link>http://www.dinamina.lk/2014/01/31/_art.asp?fn=r1401313</link>
    <topic>පාන්කඩ හන්දියේ රිය ගැටුමින්</topic>
    <author>කොච්චිකඩේ වි‍ෙශ්ෂ ඩී. මිහිඳුකුල</author>
    <content>මීගමුව පාන්කඩ හංදියේදී 29දා රාත්‍රී 11.30ට පමණ වාහන දෙකක් එකින් එක ගැටී එක් වාහනයක ගමන් ගත් කාන්තාවන් දෙදෙනෙක් ඇතුළු කුඩා ළමයි දෙදෙනෙක් තුවාල ලබා මීගමුව රෝහලට ඇතුළත් කර ඇත.ජයබිම ද. කදින මීගමුව පදිංචි එම්. ජී. ඊ. මරිය මාලනී ප්‍රනාන්දු (60) අන්නාමි පටුමඟ, මීගමුව පදිංචි හෙට්ටිගේ මේරි චාලනී (58) යන කාන්තාවන්ගේ තත්ත්වය තරමක් බරපතළ බැවින් මේ වනවිටත් රෝහල්ගතව ප්‍රතිකාර ලබති. නෙත්මි (4), මල්කි (6) දැරියන් දෙදෙනා ප්‍රතිකාර ලබා රෝහලින් පිටව ගොස් තිබේ.ප්‍රාදේශීය සභා මන්ත්‍රීවරයකුගේ මංගල්‍ය උත්සවයකට සහභාගි වී සංගීතය සපයන ලද මීරිගම ප්‍රදේශයේ සිට පැමිණි කණ්ඩායමක් රැගෙන යමින් සිටි එක් වාහනයක්ද කුරණ ප්‍රදේශයේ සිට මඩු දේවස්ථානය වෙත ගොස් පැමිණි වන්දනා නඩයක් නැවත කතරගම බලා යනවිට ඔවුන් ගමන් ගත් වාහනයද මෙලෙස එකින් එක ගැටී ඇත. වන්දනා නඩය ගමන් ගත් වාහනය මහ මාර්ගයේ පෙරළී තිබුණි.සංගීත කණ්ඩායම රැගත් වාහනය පදවන ලද නැලිගම අලුත්වත්ත පදිංචි මද්දුම ආරච්චිගේ කුලතුංග යන අයව මීගමුව පොලිසිය අත්අඩංගුවට ගෙන තිබුණි.අපරික්ෂාකාරී ලෙස අනතුරක් වළක්වා ගැනීමට නොහැකිවන ආකාරයට කාන්තාවන් දෙදෙනකුට බරපතළ තුවාල සිදුකිරීම ඇතුළු චෝදනා යටතේ සැකකරු (30) අධිකරණයට ඉදිරිපත් කරන බව මීගමුව පොලිසියේ රථවාහන අංශය කියයි.මීගමුව පොලිසියේ ස්ථානාධිපති ප්‍රධාන පොලිස් පරීක්ෂක ගාමිණී හල්ලව මහතාගේ උපදෙස් මත මීගමුව පොලිසියේ රථවාහන අංශයේ ස්ථානාධිපති පොලිස් පරීක්ෂක නලින් ඇනස්ලි මහතාගේ අධීක්ෂණය යටතේ පොලිස් සැරයන් 17073 ජයතිලක, පොලිස් කොස්තාපල් 15161 ලලිත් විජේවික්‍රම යන නිලධාරින් පරීක්ෂණ මෙහෙයවූහ..</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>31</day>
    </date>
    <link>http://www.dinamina.lk/2014/01/31/_art.asp?fn=r1401314</link>
    <topic>පෝස්ටර්-බැනර් නැතුව කළුතරින් පළමු තැනට එනවා</topic>
    <author>@ හල්තොට සමූහ විනිතා මානෙල් ගමගේ</author>
    <content>මැතිවරණ දේශපාලන කාලය අවසන් වෙන කොට ගහ මරා ගැනීම්, භේද භින්නවීම් ගොඩයි. මනාප ගොඩයි. එකම පක්ෂයේ අය ඇන කොටා ගෙන තරහකාරයො වෙනවා. මේක අවසන් කරන්න ඕනෑ යැයි හිටපු බස්නාහිර පළාත් සභා මන්ත්‍රී නිමල් චන්ද්‍රරත්න මහතා පසුගියදා බණ්ඩාරගම දී පැවසුවේය.නිමල් චන්ද්‍රරත්න මහතා මෙසේ පැවැසුවේ මෛත්‍රී ශාලාවේදී පැවැති ඉදිරි පළාත් සභා මැතිවරණ කටයුතු පිළිබද තම පාක්ෂිකයින් දැනුවත් කිරීමේදීය.බණ්ඩාරගම ශාසනාරක්ෂක බල මණ්ඩළයේ සභාපති අරුක්ගොඩ සිරිරතන හිමිගේ අනුශාසකත්වයෙන් පැවැති මේ වැඩසටහනේදී තවදුරටත් අදහස් දැක්වූ නිමල් චන්ද්‍රරත්න මහතා - මේ ඇන කොටා ගැනීමේදී බණ්ඩාරගම ආසනයෙ අපේ චන්දදායකයො, අපේ තරුණ කොල්ලො ටික විනාශවෙනා.මට ඔවුන් ආරක්ෂා කර ගන්න ඕනෑ. ඒ නිසා මැතිවරණයෙදී පෝස්ටර්, බැනර්, කටවුට්, ඉටි කොල, සංගීත සංදර්ශන, පෙලපාලි මේ සේරම නතර කරන්න. නිමල් චන්ද්‍රරත්නට කළුතර දිස්ත්‍රික්කයෙන් එකට එන්න පෝස්ටර් ඕන නෑ. වැඩ කරල තියෙනව නම් පෝස්ටර් ඕන නෑ.පාසල් පද්ධතියට මට ලක්ෂ 250යි අවුරුදු 5ටම ලැබෙන්නේ. ඒත් මම ලක්ෂ 3050ක් බණ්ඩාරගමට ගෙනාවා. වැහෙන්න ගිය ඉස්කෝළ 8ක් ගොඩ ගත්ත.අද ලංකාවෙ ද්විතික පාසල් පහක් ඇති කළ ආසන වලින් විද්‍යාගාර පහම අවසන් කළේ බණ්ඩාරගම විතරයි. බන්දුල ඇමතිතුමා ඒකට උදව් කළා.අද අලුත්ම ඉස්කෝලයක් හදන්න ලෑස්ති කරල තියෙනවා.මේ ඉස්කෝලෙට කෝටි තුනක ඉඩමක් මුස්ලිම් ජනතාව අරන් දුන්නෙ ඒ අයගෙ කනකර උගස් තියලයි. මේ ඉස්කෝලෙ පංති කාමර අටයි.එක ශ්‍රේණි අටයි. ග්‍රාමීය දෙමළ පාසල් දෙකක් මේ වෙන කොට හොදම තත්වයට ගේන්න කටයුතු කරල තියෙනව. කළුතර දිස්ත්‍රික්කෙ පාසල් අතුරින් බස්නාහිර පලාතෙ හොදම පාසල විදියට තේරුනේ රේරුකාන කනිෂ්ඨ විද්‍යාලයයි. මම බණ්ඩාරගම ආසනයෙ පාසල් ටිකට පහසුකම් දිල හොදම තත්වයට ගේන්න කටයුතු කරල තියෙනව කියන එක කියන්න කැමතියි.මම හොරකම්, වංචා, ගසාකෑම් කරපු කෙනෙක් නෙමෙයි. මගෙ දරුවො වෙනුවෙන් ඉල්ලා හිටින්නෙ මට කියන වෝදනා අවලාද වලට කිසි වැරදිකාරයෙක් නෙමෙයි මම. ඔය චෝදනා එකකින්වත් මේ ජයග්‍රහණය නතර කරන්න කාටවත් ඉඩ ලැබෙන්නෙ නෑ. මෙහිදි වසර 31ක් ක්‍රියාකාරි දේශපාලනයේ නියැලුනු එජාප. ජාතික සේවක සම්මේලනයේ සංවිධායක ලෙස කටයුතු කළ අගුරුවාතොට උඩුවර ජි. ලාලිත් පද්මිණි මහත්මිය එජනිසට එකතු විමද සිදු විය. වල්ගම ශ්‍රී සද්ධාතිස්ස විදුහලේ විදුහල්පති වීදාගම කස්සප හිමිපාණෝ ,හොරණ නගර සභාවේ උප සභාපති ජාලිය කුලසිංහ මහතා ඇතුළු කිප දෙනෙක් මෙහි දි අදහස් පල කළහ.බණ්ඩාරගම ආණ්ඩු පක්ෂ මංත්‍රිවරු ඇතුළු බණ්ඩාරගම ආසනයේ පාක්ෂිකයෝ විශාල පිරිසක් මේ අවස්ථාවට සහභාගි වූහ. ඡායාරූප - හල්තොට සමූහ.</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>31</day>
    </date>
    <link>http://www.dinamina.lk/2014/01/31/_art.asp?fn=r1401315</link>
    <topic>ජරා වතුරෙන් කෑම උයපුමුදලාලි අමාරුවේ</topic>
    <author>අත්තනගල්ල විශේෂ ජයවීර සුගතපාල</author>
    <content>හෝටලයේ ආහාර පිසීම සඳහා දුගඳ හමන අපවිත්‍ර ජලය යොදාගැනීමේ චෝදනාව මත අත්තනගල්ල අධිකරණයට ඉදිරිපත් කළ මීරිගම හැලගල හෝටල් හිමියෙකුට අත්තනගල්ල වැඩබලන මහේස්ත්‍රාත් ජගත් චන්දිමාල් ප්‍රේමරත්න මහතා රු. 10,000 ක දඩයක් නියම කළේය.පාරිභෝගිකයින්ගෙන් ලැබුණු තොරතුරු අනුව මීරිගම, කල්එළිය, පස්යාල සහ අඹේපුස්ස කොට්ඨාස භාර මහජන සෞඛ්‍ය පරීක්ෂකවරුන් 4 ක් විසින් හෝටලය පරීක්ෂා කර නඩු පවරා තිබිණ..</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>31</day>
    </date>
    <link>http://www.dinamina.lk/2014/01/31/_art.asp?fn=r1401316</link>
    <topic>හොර සිල් ගත් මාතුපාලට උන්හිටි තැන් අමතක වෙයි</topic>
    <author>උඩුගම්පොළ බර්ටි ලයනල්</author>
    <content>මාතුපාල බුලත්, අන්නාසි වගා කරන අයෙකි. ඒ සමඟම කිරි හරක් ව්‍යාපාරය ද සාර්ථකව කරන අයෙකි. නිති පන්සිල් රකින මාතුපාල සතර පෝයටම සිල් ගනී.සිල් සමාදන් වන දිනයේ හරකුන් බලා ගැනීම බිරිය සිරියාවතී බාර ගනී. ප්‍රදේශයේ ගිහි පිරිත් කණ්ඩායමේ සාමාජිකයෙකු ද වන මොහු මතින් මසින් තොර අයෙකි. කිරි හරක් ව්‍යාපාරයේ යෙදී සිටින තවත් කීපදෙනෙකුම මොහු ඇසුරු කරති. මාතුපාල ඔවුන් සතු කිරි ගවයින් වයසට ගිය පසු ගව ඝාතකාගාරයට යාමට නොදී මිලදී ගෙන ඇත. පළාත්වල හිතවතුනට රැකබලා ගැනීමට බාරදේ. මාස 2 – 3ට වරක් හෝ දෙවරක් මොහු ලොරියක පටවා ගත් සතුන් රැගෙන යනු ගමේ සැවොම දනී. කාගෙත් හොඳ හිත දිනා සිටින මාතුපාල ගැන කිසිවෙක් සැක නොකරති.මාතුපාල මෙසේ සිල් සමාදන් වූ එක් පෝය දිනක ධර්ම ශාලාවේ සිටිද්දී ඔහුගේ ජංගම දුරකථනය නාද විය. උන්හිටි තැන අමතක වූ මාතුපාල “මම පන්සලේ සිල් අරන් ඇයි මුදලාලි රත්ති 15ට අඩු නෑ”යැයි පැවැසීය. ඉන්පසු නැවතත් “හා එහෙනම් 14ට දෙන්නම්. අද පෝය බැංකු වහලානේ.හෙට මගේ එකවුන්ට් එකට ෂුවර් එකට සල්ලි දාන්න. චාලි අයියාගෙ ලොරියට පණිවිඩය දෙන්න”යැයි ද කීය. දුරකථනය විසන්ධි කළේය. වටපිට බැලූ මාතුපාලට පන්සලේ බව මතක්වුනේ පසුවයි. මේ දෙබස හොඳින් ඇසුණු උපාසක මහතුන් කීපදෙනකු මාතුපාල අයියෙ... මොකක්ද ඒ බිස්නස් එක... හරකෙක් මසට වික්කා නේද... ඉන්නවා අපි ලොකු හාමුදුරුවන්ට මේ ගැන කියනවා යැයි දැන්වීය.මෙතෙක් බෝසත්වරයෙකු ලෙසින් රඟපෑ මාතුපාල දින 2 – 3ට පසු ගමෙන් අතුරුදන් වී තිබේ..</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>31</day>
    </date>
    <link>http://www.dinamina.lk/2014/01/31/_art.asp?fn=r1401317</link>
    <topic>ජා-ඇළ ප්‍රදේශයේ සොර බියක්</topic>
    <author>ජා-ඇළ මධ්‍යම ලෙස්ලි පෙරේරා</author>
    <content>ජා-ඇළ ප්‍රදේශය පුරා මෑතකදී සිට සොර බිය පැතිරෙමින් පවතින බැව් කඳාන සහ ජා-ඇළ පොලිසියට මහජන පැමිණිලි ලැබී ඇත.ඉතාමත් සූක්ෂම ආකාරයෙන් හොරුන්ගෙවල් බිඳීම සිදු කරන බවට එම පැමිණිලි වලින් හෙළිවෙයි. බොහෝමයක් ගෙවල් බිඳීම් සිදුව ඇත්තේ මධ්‍යම රාත්‍රියේ සොරු විසින් නිවෙස් හිමියන්ට සහ ගෙවල්වල ආරක්ෂක සුනඛයන්ට තද නින්දකට යෑමට විෂ දුමක් පතුරුවා ගෙතුළට පැන රන් ආභරණ සහ මිල මුදල් කොල්ලකා යන බවට ආරංචි ලැබී ඇත.කලඑළිය ප්‍රදේශයේ නිවෙස් 3කට වහලෙන් බැස විෂ දුම පතුරුවා රු. ලක්ෂ 5කට අධික වටිනාකම් ඇති රන් ආභරණ සොරකම් කරගෙන ගොස් ඇති බැව් පැවැසෙන අතර තවත් නිවෙස්වලට වහලෙන් විෂ දුම පතුරුවා දොරවල් කඩා නිවෙස් සුද්ධ කර ඇති බැව්ද අනාවරණය වෙයි..</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>31</day>
    </date>
    <link>http://www.dinamina.lk/2014/01/31/_art.asp?fn=r1401318</link>
    <topic>රුපියල් ලක්ෂ 4400ක ප්‍රතිපාදන මත කළුතර ‘දිවි මංපෙත’ වැඩසටහන ක්‍රියාවට</topic>
    <author>නාගොඩ විශේෂ - එන්. විජේරත්න</author>
    <content>මහාමාර්ග, වරාය හා නාවුක කටයුතු පිළිබඳ ව්‍යාපෘති ඇමැති රෝහිත අබේගුණවර්ධන මහතාගේ අදහසකට අනුව කළුතර ප්‍රාදේශීය ලේකම් කොට්ඨාසයට අයත් ග්‍රාම නිලධාරි වසම් 87ම ආවරණය වන පරිදි “දිවි මංපෙත” නමින් සංවර්ධන වැඩසටහනක් ක්‍රියාත්මක කැරේ.මෙම වර්ෂය තුළ ක්ෂේත්‍ර හයක් ඔස්සේ ක්‍රියාවට නැංවෙන “දිවි මංපෙත” වැඩසටහන සඳහා ආර්ථික සංවර්ධන අමාත්‍යාංශය මඟින් කළුතර ප්‍රා‍ෙද්ශීය ලේකම් කොට්ඨාසය වෙනුවෙන් රුපියල් ලක්ෂ 4400 ක ප්‍රතිපාදන ලබාදීමට කටයුතු කෙරේ.දිවි නැඟුම හා ගම නැඟුම යන වැඩසටහන්, සුළු වාරිමාර්ග සංවර්ධනය, ග්‍රාමීය පාලම් හා ප්‍රවේශ මාර්ග ඉදිකිරීම, ග්‍රාමීය පාසල්වල සනීපාරක්ෂක කටයුතු, වන සම්පත් සංවර්ධනය හා පළාත් නැඟුම යන ක්ෂේත්‍ර මේ යටතේ සංවර්ධනය කිරීමට නියමිතය.කළුතර දිස්ත්‍රික් ලේකම් යූ. ඩී. සී. ජයලාල්, කළුතර ප්‍රාදේශීය ලේකම් විමල් ගුණතුංග මහත්වරුන්ගේ අධීක්ෂණය යටතේ ක්‍රියාත්මක වන මෙම “දිවි මංපෙත” 2014 ක්‍රියාකාරි සංවර්ධන සැලැස්ම සඳහා කළුතර නගර සභා හා කළුතර ප්‍රා. සංවර්ධන නිලධාරින්, කෘෂිකර්ම පර්යේෂණ හා නිෂ්පාදන සහකාර නිලධාරින් හා සමෘද්ධි සංවර්ධන නිලධාරින් පූර්ණ සහය ලබාදේ..</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>31</day>
    </date>
    <link>http://www.dinamina.lk/2014/01/31/_art.asp?fn=r1401319</link>
    <topic>බස් රියක්වත් නවත්වන්න ඉඩක් නෑ</topic>
    <author>කෑගල්ල සමූහ පි. එම්. පි. පොල්වත්ත</author>
    <content>කෑගල්ල ගන්තුන නගරයේ අනවසර ඉදිකිරීම් නිසා මාර්ගයේ ධාවනය වන බස් රථයක් නවතා තැබීමට හෝ හරවා ගැනීමට නොහැකි තත්ත්වයක් උදාවී ඇති අතර වැසිකිළි කැසිකිළි පහසුකම්ද බස් මගී ආවරණද නොමැතිකම නිසා මඟී ජනතාවට දුෂ්කරතා රැසකට මුහුණ පෑමට සිදු වී ඇත.කෑගල්ල නගරයේ සිට කිලෝමීටර් 22ක් පමණ දුරින් එපිට කන්ද, උනන් කන්ද, බලල්ගල, සත්‍රා කන්ද, යන කඳු වලින් වටවී ගන්තුන නගරය පිහිටා ඇත.මේ පිළිබඳව අදහස් දැක්වූ කෑගල්ල ප්‍රාදේශීය සභා මන්ත්‍රි වයි. පී. වී. කේ. පී. ආරියවංශ මහතා මෙසේ පැවසීය.මෙම නගරයට ගන්තුන උඩුගම, ගන්තුන පල්ලේගම, ඕවිටිගමුව, බෙරගල , බොස්සැල්ල යන ගම්වල පදිංචි පවුල් 2500ක පමණ ජනතාවක් පැමිණෙති. මෙම නගරය ඉතාමත් කුඩාය. නගරය දෙපස විවිධ පුද්ගලයන් විසින් අනවසර ඉදිකිරීම් සිදු කර ඇත. මගී ජනතාවට අවශ්‍ය කැසිකිළි වැසිකිළි කිසිවක් නැත. නගරයේ එකතු වන කුණු කසළ අසලින් ගලා බසින ගුරුගොඩ ඔයට දැමීමට සිදුවෙලා. මේ අතර සෞඛ්‍ය මධ්‍යස්ථානයේ ඉදිකර ඇති බැම්ම අඩි 5ක් වත් පිටුපසට ගෙන මෙම නගරයට ඉඩ පහසුකම් සැලසිය යුතුයි.මාර්ගස්ථ මගී ප්‍රවාහන සේවයට අයත් බස් රථ 6ක් ගන්තුන සිට කෑගල්ල බලා දිනපතා ධාවනය වෙයි. මේ අතර ලංකා ගමනා ගමන මණ්ඩලයට අයත් බස් රථ 2ක්ද ධාවනය වෙයි. මෙම බස් රථ ගන්තුන නගරයේ ඉඩ පහසුකම් නොමැති නිසා පාර දෙපස නවතා තැබීමට සිදුවී තිබේ.ත්‍රීරෝද රථද නගරය තුළ නවතා තැබීමට ස්ථානයක් නොමැති හෙයින් නගරයේ තැන් තැන්වල ගාල් කර ඇත..</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>31</day>
    </date>
    <link>http://www.dinamina.lk/2014/01/31/_art.asp?fn=r14013110</link>
    <topic>යතුරුපැදි සොරාගෙන කෑලි ගලවා අලෙවි කිරීමේ ජාවාරමක්</topic>
    <author>පොල්ගස්ඕවිට සමූහ</author>
    <content>කහතුඩුව, පිළියන්දල පොලිස් බලප්‍රදේශයන්හී සොරා ගන්නා යතුරුපැදිවල එක් එක් කොටස් වෙන් වෙන්ව ගලවා අලෙවි කිරීමේ සංවිධානාත්මක ජාවාරමක් පවතින්නේ දැයි පොලිසිය පරීක්ෂණ පවත්වයි.මෙසේ කොටස් ඉවත් කරන ලද වටිනා යතුරුපැදි දෙකක් දෙසතියක කාලයක් තුළදී පොල්ගස්ඕවිට, හෙරලියාවල, උස්ඒදණ්ඩ නැමැති ජනශූන්‍ය පළාතක පිහිටි ඇළ මාර්ගයක දමා තිබියදී හමුවීමෙන් පසුව මෙම සැකය මතුවූ බව කහතුඩුව පොලිස් ප්‍රකාශකයෙක් කීය.මෙම යතුරුපැදි මෙම ස්ථානය දක්වාම පදවාගෙන විත් එහිදී කොටස් ගලවාගෙන ගොස් ඇතැයිද, ඇන්ජින් අංකය සහිත බඳ කොටස පමණක් ඇළ මාර්ගයට විසිකර දමා ගොස් තිබුණේ යැයිද පොලිසිය කියයි.මෙම ස්ථානයට දමා ගොස් තිබූ ගාල්ල ප්‍රදේශයෙන් පැහැරගත් මිනි මෝටර් රථයක් දෙවසරකට ඉහතදීද, පානදුර හිරණ ප්‍රදේශයෙන් පැහැර ගත් යතුරු පැදියක් දෙසතියකට ඉහතදීද සොයාගන්නා ලදී.පසුගිය 25 දින මහරගම ප්‍රදේශයේදී පැහැර ගත් යතුරුපැදියක් ද මෙම ස්ථානයෙන්ම මතුවී තිබුණි. කොටස් ඉවත්කරන ලද මෙම යතුරුපැදිය මහරගම පෞද්ගලික ව්‍යාපාරික ආයතනයක රථගාලේ නවතා තිබියදී පැහැර ගනු ලැබූවක් බවට තොරතුරු ලැබී තිබුණි.තම තමන්ගේ යතුරුපැදි මෙම කල්ලිවලින් ආරක්ෂා කරගන්නා ලෙසටද පොලිසිය අනතුරු හඟවයි..</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>31</day>
    </date>
    <link>http://www.dinamina.lk/2014/01/31/_art.asp?fn=s1401311</link>
    <topic>දිල්රුවන්ගෙන් විශිෂ්ට පන්දු යැවීමක්</topic>
    <author/>
    <content>තුන්ඉරියව් ක්‍රීඩක දිල්රුවන් පෙරේරාගේ විශිෂ්ට පන්දු යැවීම හේතුවෙන් බංග්ලාදේශය සමග ඩකා නුවර පැවැති පළමු‍ ටෙස්ට් තරගය ඉනිමකින් හා ලකුණු 248කින් ජය ගැනීමට ශ්‍රී ලංකාව ඊයේ සමත්විය.සිය දෙවැනි ටෙස්ට් තරගයට ක්‍රීඩා කළ පිට දඟ පන්දු යවන 31 හැවිරිදි දිල්රුවන් පෙරේරා බංග්ලාදේශ දෙවැනි ඉනිමේ දී බිඳ දැමූ කඩුලු සංඛ්‍යාව 5කි. ඔහුට අනගි සහයක් ලබාදුන් සුරංග ලක්මාල් කඩුලු 3ක් බිඳ දැමීය.තරගයේ සිවුවැනි දිනය වූ ඊයේ උදෑසන බංග්ලාදේශය ඉනිම ඇරඹුවේ කඩුලු 9ක් අතැතිව ලකුණු 463ක් පසුපසින් සිටිමින්ය.ඒ වනවිට නොදැවී සිටි ආරම්භක පිතිකරු ෂම්සූර් රහීම් ඊයේ දිනයේ පළමු ඕවරයේ දෙවැනි පන්දුවෙන්ම දවාලීමට ෂමින්ද එරංග සමත්විය. ඔහු දැවී ගියේ එරංගගේ කෙටිපන්දුවකට කඩුලු රකින දිනේෂ් චන්දිමාල් අතට උඩපන්දුවක් ලබාදීමෙනි. අංක තුන ස්ථානයේ ක්‍රීඩා කළ මාෂල් අයුබ් රැස් කළේ ලකුණු 18ක් පමණි.සුරංග ලක්මාල්ගේ බවුන්සර් පන්දුවක් ඔහුගේ අත් ආවරණයේ වැදී ෂෝට් ලෙග් කලාපයේ සිටි කෞශාල් සිල්වා රැක ගැනීම හේතුවෙන් ඔහු දැවී යන විට බංග්ලාදේශය කඩුලු 3ක් දැවී රැස් කර තිබුණේ ලකුණු 50ක් පමණි.අනතුරුව බංග්ලාදේශ කණ්ඩායමේ ප්‍රවීණ පිතිකරු ෂකීබ් අල් හසන් සමග එක්වූ මොයිනුල් හක් බංග්ලාදේශ ඉනිම ගොඩනැගීමේ උත්සාහයක නිරතවිය.එහෙත් මුලු ලකුණු සංඛ්‍යාව 102ක් තිබියදී ෂකීබ් දිල්රුවන් ‍පෙරේරාගේ පන්දුවකට කඩුල්ල මුවාකිරීමේ වරදට හසුවී ලකුණු 25කට දැවී යාමත් සමග බංග්ලාදේශ කණ්ඩායම දැඩි පසුබෑමකට ලක්විය. සාර්ථක පිතිහරඹයක නිරතව සිටි මොයිනුල් හක් පන්දු 57කදී ලකුණු 50ක් රැස් කළ අතර ඊට හතරේ පහර 8ක් ඇතුළත් විය.එහෙත් අර්ධ ශතකය රැස් කළ විගසම ඔහු කඩුල්ල මුවාකිරීමේ වරදට හසුකර ගැනීමට දිල්රුවන් සමත්විය.දිවා ආහාරයට පෙර සිය තුන්වැනි කඩුල්ල ලෙස බංග්ලාදේශ පිලේ නායක මුෂ්ෆිකාර් රහීම්ගේ කඩුල්ල බිඳ දැමීමට දිල්රුවන් සමත්විය. ඔහු දැවී ගියේ ලකුණු 14කටය. දිවා ආහාරය වනවිට බංග්ලාදේශය කඩුලු 6කට ලකුණු 150ක් ලබා සිටියේය.දිවා ආහාරයෙන් පසුව ඕවර 17කදී බංග්ලාදේශ ඉනිම නිමා කිරීමට ශ්‍රී ලංකා පන්දු යවන්නෝ සමත්වූහ. බංග්ලාදේශ ඉනිමේ අවසන් කඩුල්ලට එක්වූ අල් අමීන් හොසේන් හා රුබෙල් හොසේන් ක්‍රීඩාලෝලීන්ට යම් ජීවයක් ලබාදෙමින් වේගවත් පිති ප්‍රහාරයක නිතරවීම කැපී පෙනුණි. දෙදෙනා අතර 10 වැනි කඩුල්ලට ලකුණු 53ක් එක්වූයේ පන්දු 38කදීය. රුබෙල් ලකුණු 17ක් රැස් කළ අතර අල් අමීන් පන්දු 18කදී ලකුණු 32ක් රැස් කළේ හයේ පහර 4ක් සහ හතරේ පහරක් සමගිනි.ශ්‍රී ලංකා පළමු ඉනිමේ විශිෂ්ට පිතිහරඹයක නිරතවෙමින් නොදැවී ද්විත්ව ශතකයක් රැස් කළ මහේල ජයවර්ධන තරග‍යේ වීරයා සම්මානය දිනා ගත්තේය.මේ ජයග්‍රහණය බංග්ලාදේශයට එරෙහිව ශ්‍රී ලංකාව ලැබූ 14වැනි ටෙස්ට් ජයග්‍රහණය ලෙසත්, ඉනිමකින් ජය ලැබූ 8වැනි තරගය ලෙසත් වාර්තා පොතට එක්විය. දෙපිල අතර දෙවැනි හා අවසන් ටෙස්ට් තරගය ලබන මස 4වැනිදා චිතගොන් හී දී ආරම්භ වේ.කණ්ඩායමේ සෑම ක්‍රීඩකයකුම එක ලෙස දස්කම් දක්වමින් සිය දායකත්වය උපරිම අයුරින් ලබාදීම හේතුවෙන් බංග්ලාදේශයට එරෙහිව දැවැන්ත ජයක් වාර්තා කිරීමට හැකිවූ බව ශ්‍රී ලංකා පිලේ නායක ඇන්ජෙලෝ මැතිව්ස් ඊයේ තරගයෙන් අනතුරුව ප්‍රකාශ කළේය.පසුගිය තරග කීපයක සිටම ශ්‍රී ලංකා පිලේ පන්දු යවන්නන් සිය දායකත්වය උපරිම ලෙස ලබාදුන් බව කී මැතිව්ස්, වේගපන්දු යවන්නන් හොඳින් දස්කම් දැක්වීමෙන් දඟපන්දු යවන්නන්ටත් දස්කම් දැක්වීමේ හැකියාව ඇති කරන බව කියා සිටියේය.'පෙරේරා මේ දක්වා සහභාගි වුණේ තරග දෙකකට පමණයි.ඒ තරග දෙකේදීම ඔහු පිත්තෙන් හා පන්දුවෙන් ඉතා විශිෂ්ට දස්කම් පෙන්වූවා. ඔහු හොඳ සොයා ගැනීමක්. මට නැවත වතාවක් ශතකය අහිමිවීම තරමක දුකක්. නමුත් මහේලට හා විතානගේට මම සුබ පතනවා.' මැතිව්ස් කීවේය.කඩුලු රකින පිතිකරු ප්‍රසන්න ජයවර්ධනට සිය පියාගේ අභාවය හේතුවෙන් තරගය අතහැර යළි ශ්‍රි ලංකාවට යාමට සිදුවීම කණගාටුදායක කරුණක් බවත් මැතිව්ස් කියා සිටියේය.තණතීරුව පිතිකරුවන්ගේ පාරාදීසයක් වූවත් බංග්ලාදේශ පිතිකරුවන්ට ලකුණු අතරට පැමිණීමට නොහැකිවූ බව බංග්ලාදේශ පිලේ නායක මුෂ්ෆිකාර් රහීම් ඊයේ තරගය පරාජයට පත්වීමෙන් අනතුරුව කියා සිටියේය.තරගයේ පළමු දිනයේ සිටම තම කණ්ඩායම පසුබෑමකට ලක්වී සිටි බව ඔහු කීවේය. 'අපේ පිතිහරඹය සම්බන්ධව මීට වඩා අවධානය යොමුකළ යුතුව තිබෙනවා. ඉදිරිපෙළේ පිතිකරුවකු දීර්ඝ ඉනිමක් ක්‍රීඩා කිරීම ඉතා වැදගත්. එය මැදපෙළ පිතිකරුවන්ට විශාල ශක්තියක් වේවි.ඊළඟ තරගයේ දී අපේ පිතිකරුවන් සාර්ථක දස්කම් දක්වාවි යැයි මා බලාපොරොත්තු වෙනවා.' රහීම් පැවැසීය‍..</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>31</day>
    </date>
    <link>http://www.dinamina.lk/2014/01/31/_art.asp?fn=s1401312</link>
    <topic>ජාතික කැරම් ශ්‍රේණිගත කිරීම් අතරට පළමුවරට 13 හැවිරිදි ක්‍රීඩිකාවක්</topic>
    <author>නිරෝෂාන් ප්‍රියංකර</author>
    <content>ශ්‍රී ලංකා කැරම් සම්මේලනයේ මෙහෙයවීමෙන් මේ දිනවල පැවැත්වෙන ජාතික කැරම් ශූරතාවලියේ ක්‍රීඩක ශ්‍රේණිගත කිරීමේ පළමු 16 අතරට පැමිණීමට අනුලා විද්‍යාලයේ මින්සාදී ලක්නාරා සමත්වූවාය.ශ්‍රී ලංකා කැරම් තරග ඉතිහාසයේ මුල් වරට අවුරුදු 13හැවිරිදි ක්‍රීඩිකාවක් ශ්‍රේණිගත කිරීම්වල ඉදිරියට පැමිණීම විශේෂ සිදුවීමකි.පසුගිය වසරේ කනිෂ්ඨ කැරම් තරගාවලියේ අවු.13න් පහළ ශූරතාව දිනාගැනීමටද මින්සාදී සමත්වුවාය.මේ අතර 15හැවිරිදි තරුෂි හිමන්සිකා ද (මහමායා විද්‍යාලය) ශ්‍රේණිගත කිරීම්වල ඉදිරියට පැමිණීමට සමත්වූවාය.මේ දෙදෙනා ලබන මස පැවැත්වෙන ග්‍රෑන්ඩ් ස්ලැම් කැරම් ශූරතාවලියට සුදුසුකම් ලබාසිටිති.ජාතික කැරම් ශූරතාවලියේ පසුගිය සතියේ පැවැති කාන්තා කේවල ඉසව්වේ අර්ධ අවසන් පූර්ව තරගයේදී මින්සදී ලක්නාරා හමුවේ වට 2-0කින් සුමල්‍යා විදානගමගේ පරාජයට පත්වු අතර තරුෂි හිමන්සිකා හමුවේ වට 2-0කින් රෙබේකා ඩැලරින් පරාජය පත්වුවාය.චලනි ලක්මාලි, ජෝශප් රොසිටා, මධූෂිකා කාංචනමාලා, යෂිකා රාහුබද්ධ, අරෝෂා වික්‍රමසිංහ හා ජෝශප් ‍රොසිටා ද කාන්තා කේවල අවසන් පූර්ව වටයට සුදුසුකම් ලබාගත්හ‍.චමිල්-බ්‍රෙන්ඩ්ලි, චලනි-රොෂිටායුගල ශූරතා දිනතිශ්‍රී ලංකා කැරම් සම්මේලනය සංවිධාන කරන 46වැනි ජාතික කැරම් ශූරතාවලියේ පිරිමි යුගල ශූරතාව දිනාගැනීමට පසුගිය වසරේ ජාතික ශූරයා වන චමිල් කුරේ හා බ්‍රෙන්ඩ්ලි වික්‍රමසිංහ සමත්වු අතර කාන්තා ශූරතාව පසුගිය වසරේ ජාතික ශූරිය වු චලනි ලක්මාලි හා ජෝෂප් රොසිටා විසින් දිනාගත්හ.පිරිමි යුගල අවසන් තරගයේදී ලකුණු 25/02, 25/16ක් ලෙස ‍කැරම් කේවල ඉසව්වේ ලෝක ශූරයා වන නිශාන්ත ප්‍රනාන්දු හා ළහිරු ඒෂාන් පරාජයට පත්විය.චමිල්/බ්‍රෙන්ඩ්ලි යුගලය පළමු අවසන් පූර්ව තරගයේදී අනස් අහමඩ් හා මොහොමඩ් සහීඩ් වට 2-1කින් (25/05, 14/25, 25/21) පරාජයට පත් කරමින් අවසන් තරගයට පැමිණියහ. දෙවැනි අවසන් පුර්ව තරගයේදී වට 2-1කින් (25/06, 24/25, 25/24) නිශාන්ත/ලහිරු හමුවේ එම්.සරිෆ්ඩීන් හා එම්.ටී.එම්.හිල්මි පරාජයට පත්වූහ.කාන්තා යුගල ශූරතාව දිනාගත් චලනි ලක්මාලි හා ජෝෂප් රොසිටා වෙතින් ලකුණු 25/05, 25/23 (වට 2-1) කින් යෂිකා රාහුබද්ධ හා බුද්ධිනී ඩයස් අවසන් තරගයේදී පරාජයට පත්වු අතර දෙවැනි අවසන් පූර්ව තරගයේදී වට 2-0කින් (25/00, 25/06) සඳුනි නිරාෂා හා තරුෂි හිමන්සිකා පරාජයට පත්වූහ. යෂිකා/බුද්ධිනී අවසන් තරගයට පැමිණියේ පළමු අවසන් පූර්ව තරගයේදී වට 2-1කින් (22/25, 25/10, 25/20) ආර්.ඒ.ඩී.එම්.කාංචනමාලා හා ජොශප් ඩිල්කා පරාජය කරමිණි. තරගාවලියේ ප්‍රවීණයන්ගේ කේවල තරගය ජයගැනීමට ලලිත් කුමාර සමත්විය. ඔහු හමුවේ අවසන් තරගයේදී උපාලි පෙරේරා වට 2-0කින් (25/18, 25/22) පරාජයට පත්විය.ලලිත් කුමාර දෙවැනි අවසන් පූර්ව තරගයේදී ඒ.ඩබ්.එම්.අක්රම්ට ‍එරෙහිව වට 2-1කින් (22/25, 25/01, 25/12) ජයක් වාර්තා කළ අතර උපාලි පෙරේරා විසින් පළමු අවසන් පූර්ව තරගයේදී කාවින්ග පෙරේරා වට 2-1කින් ( 25/18, 21/25, 25/16) පරාජයට පත්කළේය.මේ අතර පසුගිය සතියේ පැවැති මිශ්‍ර යුගල තරගයේ ශූරතාව දිනාගැනීමට නිශාන්ත ප්‍රනාන්දු හා චලනි ලක්මාලි සමත්වූහ. ඔවුන් හමුවේ අවසන් තරගයේදී චමිල් කුරේ හා මධුෂිකා කාංචනමාලා වට 2-1කින් (12/25, 25/20, 25/24) පරාජයට පත්වූහ.මිශ්‍ර යුගල අවසන් පූර්ව තරගයේදී නිශාන්ත/චලනි හමුවේ ලහිරු ඒෂාන් හා ජෝෂප් රොසිටා පරාජය පත්වු අතර චමිල්/මධුෂිකා හමුවේ මොහොමඩ් ෂාහීඩ් හා රෙබේකා ඩැලරින් පරාජයට පත්වූහ. මේ තරගාවලිය ලබන 8වැනිදා දක්වා පැවැත්වේ..</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>31</day>
    </date>
    <link>http://www.dinamina.lk/2014/01/31/_art.asp?fn=s1401313</link>
    <topic>තිස්ස විදුහලට ජය‍</topic>
    <author>ඩිල්වින් මෙන්ඩිස්මොරටුව ක්‍රීඩා</author>
    <content>නුගේගොඩ සාන්ත ජෝන් විදුහල සමග පැවැති තරගයෙන් කඩුලු 10ක ජයක් හිමිකර ගැනීමට තිස්ස මධ්‍ය විද්‍යාලයට හැකිවිය. සාන්ත ජෝන් විදුහල පළමු ඉනිමට ලකුණු 147ක් රැස්කළ අතර තිස්ස විදුහල පළමු ඉනිමට ලකුණු 173ක් රැස් කළේය. දෙවැනි ඉනිමේදී සා.ජෝන් විදුහල රැස්කළ ලකුණු 63ත් සමගින් තරගය ජයගැනීමට තිස්ස විදුහලට හිමිවු ලකුණු 38ක ඉලක්කය කිසිවකු නොදැවී සපුරා ගත්තේය.සා.ජෝන් පළමු ඉනිම-147. උරේෂ් සඳරුවන් 33 (දිමුතු මධුසංක 0/3) සහ දෙවැනි ඉනිම-63 (මලිඳු සම්පත් 7/3, චරිත් දුෂාන්ත 11/3, දුලාජ් හර්ෂන 32/3)තිස්ස විදුහල් පළමු ඉනිම-173. රු‍මේෂ් මධුෂාන් 47, හිමාෂ සචින් 42, දිමුතු මධුසංක 40 (කාංචන ග්‍රාම 52/7) සහ දෙවැනි ඉනිම- කිසිවකු නොදැවී 41කොළඹ අසෝක විදුහල සමග පැවැති අන්තර් පාසල් ක්‍රිකට් තරගයෙන් කඩුලු 7ක ජයක් හිමිකර ගැනීමට පානදුර සාන්ත ජෝන් විදුහල සමත්විය.අසේක විදුහල පළමු ඉනිමට ලකුණු 126ක් රැස්කළ අතර දෙවැනි ‍ඉනිමේදී ලබාගත හැකිවුයේ ලකුණු 168ක් පමණි. සාන්ත ජෝන් විදුහල පළමු ඉනිමට ලකුණු 225ක් වාර්තා කළ අතර තරගයේ ජයග්‍රහණය සඳහා හිමිවු ඉලක්කය කඩුලු තුනක් දැවී සපුරාලීමට හැකිවිණි.අසෝක විිදුහල පළමු ඉනිම-126 මලිඳු මධුරංග 41, රවිඳු ප්‍රමුදිත 31 (හර්ෂ චන්ද්‍රශාන් 37/4) සහ දෙවැනි ඉනිම-168‍. ඩිල්ෂාන් පොන්නම්පෙරුම 52, දුලිත් ලක්මාල් 48 (ඒ.මධුශංක 3/3, කවිඳු අශාන් 28/3)සා.ජොන් පළමු ඉනිම-225. සනෝජ් දර්ශික 78, හර්ෂ චන්ද්‍රශාන් 38 (මලිඳු දිසානායක 69/5) සහ දෙවැනි ඉනිම-76/3. හර්ෂ චන්ද්‍රශාන් 36.</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>31</day>
    </date>
    <link>http://www.dinamina.lk/2014/01/31/_art.asp?fn=s1401314</link>
    <topic>බැසිලිකා විදුහල කඩුලු 7කින් ජය ගනී</topic>
    <author/>
    <content>හේනේගම මැදි විදුහලට එරෙහිව කඩුලු 7ක විශිෂ්ට ජයක් වාර්තා කිරීමට රාගම බැසිලිකා විදුහල සමත්විය. අවුරුදු 19න් පහළ ක්‍රිකට් තරගාවලියේ තුන්වැනි කොටස යටතේ පැවැති මේ තරගයේ දී බැසිලිකා විදුහලේ ජූඩ් අර්ජුන් හා පුබුදු විරාජ් පන්දුවෙන් දස්කම් දැක්වූ අතර ශිවංක උදාර හා අනුෂ්ක සඳරුවන් පිත්තෙන් දස්කම් දැක්වීමට සමත්වූහ.හේනේගම පළමු ඉනිම – 153යි. තිලක් කුමාර 84 ( ජූඩ් අර්ජුන් 15/4, අෂේන් ඉෂාර 10/2, පුබුදු විරාජ් 28/2) සහ දෙවැනි ඉනිම – 153යි.ඩී.සම්පත් 29, ටී.මධුසංඛ 21 ( පුබුදු විරාජ් 38/4, ජූඩ් අර්ජුන් 18/2)බැසිලිකා පළමු ඉනිම – 210යි. ශිවංක උදාර 40, අනුෂ්ක සඳරුවන් 39, නිපුන සඳරුවන් 36, අෂේන් ඉෂාර 32යි. සහ දෙවැනි ඉනිම – 97/3යි. අනුෂ්ක සඳරුවන් නොදැවී 32, ශිවංක උදාර නොදැවී 29, නිපුන සඳරුවන් 22යි..</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>31</day>
    </date>
    <link>http://www.dinamina.lk/2014/01/31/_art.asp?fn=s1401315</link>
    <topic>ස්කොට්ලන්තය හා එමිරේට්ස් 2015 ලෝක කුසලානයට</topic>
    <author/>
    <content>අන්තර් ජාතික ක්‍රිකට් පිටියේ ලාබාලතම කණ්ඩායම් ලෙස සැ‍ළකෙන එක්සත් අරාබි එමීර් රාජ්‍යය හා ස්කොට්ලන්තය 2015 වසරේ පැවැත්වෙන ලෝක කුසලාන එක්දින තරගමාලාවට සුදුසුකම් ලබා ගැනීමට සමත්වූහ.නවසීලන්තයේ පැවැති සුදුසුකම් ලැබීමේ තරගාවලියේ දී නැමීබියාවට එරෙහිව ලකුණු 36ක ජයක් ලබමින් එමිරේට්ස් කණ්ඩායම මේ අවස්ථාව උදාකර ගත් අතර ස්කොට්ලන්තය ලෝක කුසලාන තරගමාලාවට සුදුසුකම් ලැබුවේ කෙන්යාව කඩුලු 3කින් පරාජය කරමිනි. ස්කොට්ලන්තය මීට පෙර දෙවතාවකදී ( 1999 සහ 2007) ලෝක කුසලාන එක්දින තරගමාලාවට සුදුසුකම් ලැබූ අතර එම්රේට්ස් රාජ්‍යය 1996වසරේ පැවැති තරගමාලාවට සුදුසුකම් ලැබීය..</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>31</day>
    </date>
    <link>http://www.dinamina.lk/2014/01/31/_art.asp?fn=s1401316</link>
    <topic>ක්‍රීඩා පුහුණුකරුවන්ගේ සංගමයක් පිහිටුවයි</topic>
    <author>ගම්පහ මධ්‍යම විශේෂ</author>
    <content>ගම්පහ දිස්ත්‍රික්කයේ ක්‍රීඩා පුහුණුකරුවන්ගේ සංගමයක් පිහිටුවීම හෙට (1) පෙ.ව 10.00ට ගම්පහ ශ්‍රීබෝධි ක්‍රීඩාංගණ ප්‍රධාන ශාලාවේදී පැවැත්වීමට කටයුතු යොදා ඇතැයි ගම්පහ දිස්ත්‍රික් සම්බන්ධීකරණ නිලධාරී ගාමිණී කොස්තා මහතා පවසයි. මේ සඳහා ක්‍රීඩා අමාත්‍යාංශයේ අනුබද්ධ සියළුම ක්‍රීඩා සංගම්වලට අදාළ ගම්පහ දිස්ත්‍රික් පුහුණුකරුවන් මේ සඳහා සහභාගිවීමට නියමිතය. වැඩි විස්තර දු.ක 0777582094 මගින් ලබාගත හැකිය..</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>31</day>
    </date>
    <link>http://www.dinamina.lk/2014/01/31/_art.asp?fn=s1401317</link>
    <topic>නිදහස් සමරු ක්‍රීඩා</topic>
    <author>මොරගහහේනගෝනපොල සමූහ</author>
    <content>හොරණ ප්‍රාදේශීය සභාව සංවිධානය කරන නිදහස් සමරු වොලිබෝල් තරගාවලිය පෙබරවාරි මස 4වැනිදා පෙරවරු 8.00සිට මොරගහහේන බෙරුකැටිය ක්‍රීඩාංගණයේ දී පැවැත්වේ. කාන්තා හා පිරිමි දෙඅංශයෙන්ම තරග පැවැත්වේ.අවිස්සාවේල්ල චන්දා ක්‍රීඩා සමාජය හා සිංහ සමාජය එක්ව සංවිධාන කරන සමස්ත ලංකා පිරිමි/කාන්තා වොලිබෝල් තරගාවලිය හෙට (1) සිට 4වැනිදා අවිස්සාවේල්ලේදී පැවැත්වේ.ජාතික නිදහස් උළෙලට සමගාමීව සංවිධාන කරන තරගාවලියේ ජයග්‍රාහී කණ්ඩායම් සඳහා මුදල් ත්‍යාග පිරිනැමෙන බව සංවිධායක‍යෝ පවසති.‍රෝහණ දිසානායක පදනම සංවිධාන කරන නිදහස් දින සමරු දිවා-රාත්‍රි ක්‍රීඩා උළෙල මාතලේ බර්නාඩ් අලුවිහාරේ ක්‍රීඩාංගණයේදී පැවැත්වේ.මාතලේ දිස්ත්‍රික් ක්‍රීඩක ක්‍රීඩිකාවන්ට පමණක් සහභාගිවිය හැකි තරගාවලියට පාපන්දු, වොලිබෝල්, පාපැදි හා මාර්ග ධාවන තරග ඇතුළු ක්‍රීඩා ඉසව් රැසක් ඇතුළත් වේ. මාතලේ දිස්ත්‍රික් පාර්ලිමේන්තු මන්ත්‍රී ප්‍රවාහන නියෝජ්‍ය ඇමැති රෝහණ දිසානායක මහතාගේ ප්‍රධානත්වයෙන් පැවැත්වීමට නියමිතය. වැඩි විස්තර දු.ක 0718079747 (ගැමුණු ධර්මශ්‍රී) හෝ 0714471320 (සරත් රත්නවීර) මගින් ලබාගත හැකිය..</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>31</day>
    </date>
    <link>http://www.dinamina.lk/2014/01/31/_art.asp?fn=s1401318</link>
    <topic>ක්‍රීඩා ජයාරූප</topic>
    <author/>
    <content>.</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>31</day>
    </date>
    <link>http://www.dinamina.lk/2014/01/31/_art.asp?fn=f1401311</link>
    <topic>හම්බන්තොට දරුවකුගෙන් ජනපතිට පැමිණිල්ලක්</topic>
    <author>අන් දොස් හොයන්නේ</author>
    <content>හැටහයවැනි නිදහස් දින ජාතික උත්සවය මෙවර පැවැත්වෙන්නේ කෑගලු පුරවරයේ ය. “දැයට කිරුළ” යටතේ සංවර්ධනය කෙරෙන දිස්ත්‍රික්ක තුන අතරින් කෑගලු දිස්ත්‍රික්කයට හිමිවන්නේ ප්‍රමුඛ ස්ථානයකි. මේ අයුරින් රටේම අවධානය කෑගල්ලට යොමු වූ අවස්ථාවක ජනාධිපති මහින්ද රාජපක්ෂ මහතා පසුගිය ඉරිදා කෑගලු පුරවරයට පැමිණියේය.ඒ ඉරුදින පැවැති උත්සව හා රැස්වීම් කිහිපයකට සහභාගි වීම සඳහාය. ජනාධිපතිතුමා රැගත් හෙලිකොප්ටර් යානය ගලිගමුව යටාලතිස්ස ක්‍රීඩාංගණයට සේන්දු විය. ඒ වන විටත් ක්‍රීඩාංගණයට පැමිණ සිටි රංජිත් සියඹලාපිටිය ඇමැතිවරයා විසින් ජනාධිපතිතුමා උණුසුම් අයුරින් පිළිගත්තේය. ඩග්ලස් දේවානන්ද මහතා ජනාධිපතිතුමා සමඟ හෙලිකොප්ටර් යානයෙන් කොළඹ සිට පැමිණ සිටියේ ය. රංජිත් සියඹලාපිටිය මහතා මෝටර් රථයේ නංවාගත් ජනාධිපතිතුමා ගලිගමුව මධ්‍ය මහා විද්‍යාල භූමිය බලා පිටත්ව ගියේ ය.කෝ ඩග්ලස්සබරගමුව මහ ඇමැති මහීපාල හේරත්, ඇමැති බන්දුල ගුණවර්ධන, මන්ත්‍රී කනක හේරත් මහත්වරු ජනාධිපතිතුමා පිළිගත්තේ මහත් හරසරින්ය. දරුවන්ගේ ආචාර සමාචාර මධ්‍යයේ මහින්දෝදය විද්‍යාගාර ඵලකය නිරාවරණය කිරීමට සූදානම් වූ ජනාධිපතිතුමා “කෝ අපේ ඩග්ලස් යැයි” ආපසු හැරී බලමින් ඇසීය.දේවානන්ද මහතා ජනාධිපතිතුමා සමීපයට පැමිණියේ ය. මම මේ ඩග්ලස් හොයනවා යැයි ජනාධිපතිතුමා සිනාසෙමින් කීය. උත්සවය ආරම්භ වීමට හෝරාවක් තිබියදී පාර්ලිමේන්තු මන්ත්‍රී ජේ. ආර්. පී. සූරියප්පෙරුම මහතා ද ගලිගමුව විද්‍යාල භූමියට සේන්දු විය. ඔහු විදුහලේ වැඩිහිටි දරුවන් සමීපයට යමින් ඔවුන්ගෙන් නම් ගම් ඇසුවේය. “කොස් දෙල් කාපල්ලා, එළකිරි බීපල්ලා දරුවනේ, ඥානය හැදෙන්න ඇඟ හොඳට වර්ධනය වෙන්න. ඒ වගේ හොඳ දෙයක් නැහැ” යැයි ඒ මහතා කීය.උසස් පෙළ හදාරන දැරියකට මුදල් පරිත්‍යාග කළ මන්ත්‍රීවරයා දරුවෝ ඔයාගේ ලග්නය කුමක් දැයි විමසීය.ලැජ්ජාවෙන් ඇඹරුණ දැරිය “කන්‍යා” යැයි කීවාය.කන්‍යා ලග්නය තියෙන්නේ පුණ්‍යවත් උදවියට. අපේ ජනාධිපතිතුමාත් කන්‍යා ලග්නයෙන් උපන් අයෙක් යැයි ඒ මහතා කීය. ජනාධිපතිතුමා අඹන්පිටියේ පිහිටි නවීකරණය කරන ලද ඩෝසන් බංගලාව විවෘත කිරීමේ අවස්ථාවට ද එක්විය. ඩෝසන් බංගලාවේ සමරු ඵලකය අසලට සේන්දු වූ ජනාධිපතිතුමා කෝ මේ ඩග්ලස් යැයි නැවත ඩග්ලස් දේවානන්ද ඇමැතිවරයා සොයමින් ඇසීය.මම කොළඹ ඉඳන් එක්කන් ආවේ කෑගල්ලේ විශේෂ ආරාධිතයෙක් හැටියටයි. කියමින් විවෘත කිරීම සඳහා ජනාධිපතිතුමා දේවානන්ද ඇමැතිවරයා ද එක්කර ගත්තේ ය. විවෘත කිරීමෙන් පසුව ඩෝසන් බංගලාවේ කාමරයෙන් කාමරයට යමින් ජගත් බාලසූරිය ඇමැතිවරයා ජනාධිපතිතුමාට බංගලාවේ කාමර පෙන්වීය.මේ කාමරය කාටද ජනාධිපතිතුමා ඇසීය. “සර් සර්ටයි මේක වෙන්කරල තියෙන්නේ” බාලසූරිය ඇමැතිවරයා කීය. මේ කාමරය කාට දැයි ජනාධිපතිතුමා ඊට යාබද කාමරය පෙන්වමින් ඇසීය. සර් මේක සර්ගේ පවුලේ අයට යැයි ඇමැතිවරයා කීවේය. ඩෝසන් බංගලාව නවීකරණය කළ එක හොඳ දෙයක්. නමුත් මම ඒකේ දේපළ බෙදාගන්න කැමැති කෙනෙක් නෙමේ යැයි ජනාධිපතිතුමා කීය.මූණු පොතේමිතුරියෝකෑගල්ල ශාන්ත ජෝශප් බාලිකා විද්‍යාලීය පිහිනුම් තටාකය හා කෑගලු බාලිකා විද්‍යාලීය ගෘහස්ථ ක්‍රීඩාංගණය සිසු අයිතියට පත් කෙරුණේද ජනාධිපතිතුමාගේ සුරතින්ය.දරුවන් අසලට සේන්දු වූ ජනාධිපතිතුමා “දැරියකට සිය මව තරම් විශ්වාසවන්ත වටිනා තවත් මිතුරියක් නැහැ. හැබැයි ෆේස් බුක් මිතුරියන්ගෙන් ප්‍රවේසම් වෙන්න යැයි” කීවේය.එතුමා බැඩ්මින්ටන් පිත්ත ගෙන රංජිත් සියඹලාපිටිය ඇමැතිවරයා සමඟ ආරම්භක ක්‍රීඩා වාරයට එක්වූයේ පාසල් දරුවන්ගේ අත්පොළසන් මධ්‍යයේය.බන්දුල ඔයා ඔතන බලාගෙන ඉන්නෙ නැතුව අපි දෙන්න බැඩ්මින්ටන් ගහන එක විනිශ්චය කරන්නැයි ජනාධිපතිතුමා බන්දුල ගුණවර්ධන මහතා දෙස බලමින් කීය.ඒ අනුව සිනාසෙමින් බන්දුල ඇමැතිවරයා විනිසුරුවරයා ලෙස කටයුතු කළේ සැවොම සිතා සාගරයක ගිල්වමින්ය. එතුමා ජාතික නිදහස් උළෙල පැවැත්වෙන කෑගලු නගර මධ්‍යයේ උත්සව කටයුතු සඳහා අලුතින් ඉදිකරන ලද කෑගලු නිදහස් මාවත හා දිවංගත පී. ජී. බී. ජී.කළුගල්ල මහතාගේ පිළිරුව නිරාවරණයට ද එක්විය.කළුගල්ල පිළිරුව ජනාධිපතිතුමා විවෘත කරන අතරතුරදී මහීපාල හේරත් මහතා සියඹලාපිටිය මහතාගේ කනට කොඳුරා කළුගල්ල ඇමැතිතුමා කෑගල්ලට නොගෙනාවේ වරායක් විතර යැයි කීවේය. සියඹලාපිටිය මහතා හිස සොලවමින් එය අනුමත කළේය.ජනාධිපතිතුමා සඳුදා හම්බන්තොට බලා පිටත්ව ගියේ හම්බන්තොට පැවැති වාණිජ මණ්ඩලයේ විසිවැනි සංවත්සරයට සහභාගී වීම සඳහා ය.ඉන් අනතුරුව මාගම්පුර ජාත්‍යන්තර සම්මන්ත්‍රණ ශාලාවේ පැවැති ගොවි විශ්‍රාම වැටුප් ප්‍රධාන උත්සවය පැවැතියේ ජනාධිපතිතුමාගේ ප්‍රධානත්වයෙනි. එහිදී ලක්ෂ්මන් යාපා අබේවර්ධන, මහින්ද යාපා අබේවර්ධන මහත්වරු ජනාධිපතිතුමා මහත් අභිමානයෙන් යුතුව පිළිගත‍්හ.අපි අද සිට ගොවි විශ්‍රාම වැටුප් ක්‍රමය ආරම්භ කරන්නේ, එය අතර මැද නතර කිරීමේ අදහසින් නොවේ යැයි ජනාධිපතිතුමා මහින්ද යාපා අමැතිවරයා දෙස බලමින් කීය. සර් අපේ රටේ බහුතර ගොවි ජනතාව ඉන්නේ අපේ රජයත් එක්ක යැයි මහින්ද යාපා මහතා කීවේය.අපේ ආර්ථිකය නඟාසිටුවන්නේ ගොවි ජනතාව. ඒ ගැන වාද විවාද අවශ්‍ය නැතැයි ජනාධිපතිතුමා අවධාරණය කළේය. වයස්ගත කාන්තාවක් පැමිණ ජනාධිපතිතුමාගේ සුරතින් ඇයට හිමි ගොවි විශ්‍රාම වැටුප් ලබා ගත්තේ දෑසෙන් කඳුළු රූරාවැටෙද්දීය.එම හැඟුම්බර අවස්ථාවේදී ජනාධිපතිතුමාගේ දෑත් අල්ලගනිමින් ඈ “සර් ඔබතුමා රටේ වාසනාවට පහළ වූ නායකයෙක්. ඔබතුමා කවදාවත් අපිව අමතක කළේ නැහැ. ඔබතුමා හැමදා අපේ හදවතේ ඉන්නවා යැයි” කීවාය. ජනාධිපතිතුමාද ඇගේ මුහුණ දෙස බලා සිටියේ දයාවෙන් යුතුවය.උත්සවය නිමාවීමත් සමඟ ජනාධිපතිතුමා දිවා භෝජනය සඳහා හම්බන්තොට මාකඳුරේ පිහිටි ලක්ෂ්මන් යාපා අබේවර්ධන මහතාගේ නිවසට පැමිණියේය.ලක්ෂ්මන් යාපා ඇමැතිවරයාත් ඔහුගේ පුත් පසඳ යාපා අබේවර්ධන මහතාත් ජනාධිපතිතුමාට බුලත්හුරුළු දෙමින් පිළිගත්තේය. පසඳ යාපා ජනාධිපතිතුමාගේ පාද නමස්කාර කරද්දී හිස පිරිමැදි ජනාධිපතිතුමා “ඔයාට ඡන්දයේ ප්‍රශ්නයක් නැහැ යැයි” සිනා සෙමින් කීය. දිවා භෝජනයෙන් පසු ලක්ෂ්මන් යාපා අබේවර්ධන මහතා සමඟ මෝටර් රථයේ නැගී එතුමා මාකඳුර මධ්‍ය මහා විද්‍යාල සියවස් උළෙලට සහභාගී වීම සඳහා පිටත් විය.මාර්ගයේ සවිකර තිබූ දැවැන්ත බැනර් දෙස බැලූ ජනාධිපතිතුමා, මෝටර් රථයේ වීදුරු පහත් කරන ලෙස රියදුරුට සංඥා කළේය. ‘සබඳ ඔබමය මගේ ලොව ඉරහඳ’ හොඳට ගැළපෙන්න ලියලා තියෙනවානේ, ජනාධිපතිතුමා සිනා සෙමින් කීය.මහින්ද යාපා අබේවර්ධන මහතාගේ හා ලක්ෂ්මන් යාපා අබේවර්ධන මහත්වරු මූලික අධ්‍යාපනය ලැබූ මාකඳුර මධ්‍ය මහා විද්‍යාලයට ගිය ජනාධිපතිතුමාට ලක්ෂ්මන් යාපා මහතා විසින් සිසු දරුවන් පිරිවරා සිටි අවුරුදු 104 වයෝවෘද්ධ කාන්තාවක් පෙන්වමින් සර් මේ අපේ ගුරුතුමී යැයි කීය. ඔබතුමියගේ ගෝලයෝ දෙන්නෙක් මේ ඉන්නේ යැයි ජනාධිපතිතුමා ලක්ෂ්මන් යාපා හා මහින්ද යාපා පෙන්වමින් කීවේය.මේ අපේ ජනාධිපතිතුමා‍ නේද යැයි කියමින් ඇය ජනාධිපතිතුමාගේ සුරත ගෙන අල්ලා ගත්තේ අප්‍රමාණ ස්නේහයෙන්ය. උත්සවය නිමවා මෝටර් රථයට නැග නික්මයෑමට සැරැසුණු ජනාධිපතිතුමා ඈත සිට කෑගසන දරුවෙක් දැක නැවත මෝටර් රථයෙන් බැස කුඩා දරුවා අසලට සේන්දු වූයේය. රතු වතින් සැරසී සිටි කුඩා දරුවාගේ හිස පිරිමැද “මොකද ඇඬුවේ”.මම කවුද ජනාධිපතිතුමා ඇසීය.ජනා...ධිපතිතුමා යැයි දරුවා වචන අදිමින් හුරතල් ලෙස කීය. නැවත හිස පිරිමදිමින් ජනාධිපතිතුමා නික්ම යත්ම තව දරුවෙක් ජනාධිපතිතුමාට ජයවේවා කියමින් විදුලි වේගයෙන් ජනාධිපතිතුමා සමීපයට පැමිණියේය.“මට මේ මාමල ජනාධිපතිතුමා ගාවට එන්න දුන්නේ නැහැ” කියමින් දරුවා ආරක්ෂක නිලධාරීන් දෙසට අත දිගු කරමින් කීය. “ආයි එන්න දුන්නේ නැත්නම් අද වගේ හයියෙන් මට ඇහෙන්න කෑ ගහන්න එතකොට මම ඔයාව ගන්නවා” යැයි ජනාධිපතිතුමා ඒ දරුවාගේ හිස පිරිමදිමින් කීවේය. මෝටර් රථයේ නැඟුණ එතුමා තංගල්ල කාල්ටන් මන්දිරය බලා නික්ම ගියේය.එජාපයට ලැයිස්තු අර්බුදයක්එක්සත් ජාතික පක්ෂයේ කළුතර දිස්ත්‍රික් නාමයෝජනා ලැයිස්තු සැකසීම අර්බුදයක් බවට පත්වී තිබීම හේතුවෙන් එය විසඳීමේ කාර්ය නායකත්ව මණ්ඩලය වෙත විපක්ෂ නායකවරයා පැවරීය.ඒ අනුව පසුගිය බදාදා සිරිකොතේදී කරු ජයසූරිය, කබීර් හෂීම්, තිස්ස අත්තනායක, මහත්වරු ප්‍රධාන නායකත්ව මණ්ඩලය රැස්විය. නායකත්ව මණ්ඩලය හමුවට දොඩංගොඩ හා මතුගම මන්ත්‍රී කණ්ඩායම් කැඳවා තිබුණි. දොඩංගොඩ ප්‍රාදේශීය සභා විපක්ෂ නායක උදිත ඉලේපෙරුම මහතාට නාමයෝජනා ලබාදීමට පාර්ලිමේන්තු මන්ත්‍රී පාලිත තෙවරප්පෙරුම මහතා එරෙහිවීමෙන් මෙම ප්‍රශ්නය අර්බුදයක් බවට පත්විය. සිය පුතුට නාමයෝජනා අවශ්‍ය බව පාලිත තෙවරප්පෙරුම මහතා ප්‍රකාශ කිරීමෙන් තත්ත්වය උග්‍ර අතට හැරුණේය.නායකයා මම වෙන්නත් පුළුවන්මතුගම ප්‍රාදේශීය සභා විපක්ෂ නායක ජිනදාස සිරිවර්ධන මහතා “උදිතට නාමයෝජනා ලබා දෙමු” යැයි යෝජනා කළේය. මොකද පාලිත ඔයා කියන්නේ? උදිතට නාමයෝජනා දෙමු නේද යැයි මහලේකම් තිස්ස අත්තනායක මහතා ද ඇසීය.මුහුණ රතු කරගෙන සිටි පාලිත තෙවරප්පෙරුම මහතා නැඟිට ළඟ තිබූ ප්ලාස්ටික් පුටුව ගෙන උදිත ඉලේපෙරුමට පහරදීමට ගියේය. වහා ක්‍රියාත්මක වූ සභාපති කබීර් හෂීම් මහතා පුට‍ුව අල්ලා ගනිමින් “මේ ප්‍රශ්න මේ විදිහට විසඳන්න බැහැනේ මන්ත්‍රීතුමා මොකද මෙච්චර කේන්ති යන්නේ” යැයි ඇසීය. උදිතට තදින් බැණ වැදුණු පාලිත තෙවරප්පෙරුම මහතා වරින් වර දරුණු ලෙස දොස් නඟද්දී උදිත ද ඊට පිළිතුරු දුන්නේය.උදිතට නාමයෝජනා දුන්නොත් මම මතුගම ආසන සංවිධායක කම අතහරිනවා යැයි තර්ජනය කරමින් පාලිත තෙවරප්පෙරුම මහතා සාකච්ඡාවෙන් නැඟිට ගියේය. විසඳුමකින් තොරව සාකච්ඡාව නිමා විය.ලාල්කාන්ත මහතාට පසුගිය බදාදා ජාතික පුවත්පතක මාධ්‍යවේදිනියකගෙන් දුරකථන ඇමතුමක් ලැබුණි. “ජවිපෙ නායකත්වයේ වෙනසක් වෙනවා නේද? ඔබතුමා ද නායකයා වෙන්නේ යැයි මාධ්‍යවේදිනිය ඇසුවාය.සහෝදරී අනිද්දා සවස 2ට ඒක හරියට දැනගන්න පුළුවන්. පක්ෂ නායකත්වය ඉවත් වීමට සූදානම් නම් අලුත් කෙනෙක් නායකත්වයට පත් වෙනවා. මමත් වෙන්න පුළුවන් යැයි ලාල් කාන්ත කීවේ සිනා සෙමින්ය.මොකද මේ එක පාරටම නායකයා වෙනස් කරන්නේ ඡන්ද පරාජය නිසාදැයි මාධ්‍යවේදිනිය ඇසුවාය. මොන පිස්සුද සහෝදරී, මේක හදිසි තීරණයක් නෙවේ. අපි මේ තීරණය ගත්තේ මාස තුනකට පෙරයි. පෙරටුගාමී ගියාට පසු දැන් අපේ පක්ෂයේ රහස් එළියට යන්නේ නැතැයි ලාල්කාන්ත කීය.“හරි හරි දැන් ඔයා ඡන්ද ඉල්ලනවානේ නේද” යැයි ඇය නිහඬ බව බිඳිමින් ඇසුවාය. අනිවාර්යයෙන්ම ඉල්ලනවා. ඔයාගේ මනාපෙත් මම ඉල්ලනවා. ලබාදීම ඔබේ යුතුකමක්. මම හැමදාම යමක් කරන්නේ මගේ විශ්වාසය උඩ යැයි ලාල්කාන්ත කීවේය. ඕනෑම දේක වගකීම භාර ගන්න දැයි ඇය නැවත ඇසුවාය.මම ඕනෑම දෙයක් කරන්නේ මම මා ගැන විශ්වාස කරලයි ලාල්කාන්ත කීය.ඒ කියන්නේ කාවවත් විශ්වාස නැහැ කියන එකද? යැයි මාධ්‍යවේදිනිය ඇසුවාය. කාවවත් විශ්වාස ද නැද්ද කියන එක නෙමේ සහෝදරී, යමක් කළ යුත්තේ තමා ගැන විශ්වාසයෙන්. ඔවා දෙනු පරහට තමා සම්මතයේ පිහිටා සිට කියා කියමනක් තියෙනවානේ යැයි ලාල්කාන්ත කීය.පසුගිය සිකුරාදා මැතිවරණ කොමසාරිස්වරයා විසින් රාජගිරිය මැතිවරණ කාර්යාලයට පක්ෂ ලේකම්වරු කැඳවා තිබුණි. තිස්ස අත්තනායක, සුසිල් ප්‍රේමජයන්ත මහත්වරු ඇතුළු පිරිසක් ඒ අනුව පැමිණ සිටියහ. බස්නාහිර හා දකුණු පළාත් සභා මැතිවරණය පැවැත්වෙන දිනය පිළිබඳ එක් එක් මන්ත්‍රීවරු දින ප්‍රකාශ කරනවා. මැතිවරණ පනතේ සෙනසුරාදාවක ඡන්දය පැවැත්විය යුතු යන්න වගන්තිය නොතිබුණා නම් මම කරන වැ‍ඩේ කාටත් බලාගන්න පුළුවන් යැයි මැතිවරණ කොමසාරිස්වරයා එහිදී කීය.පසුගිය සෙනසුරාදා විපක්ෂ නායක රනිල් වික්‍රමසිංහ මහතා ප්‍රධාන එජාප ක්‍රියාකාරීන් අනුරාධපුර සාරානන්ද පිරිවෙනේදී රැස්විය. පහන් අසූ හතර දහසක හා නෙළුම් මල් ලක්ෂයක් පූජා කළ රනිල් ප්‍රධාන ක්‍රියාකාරීන් ආගමික වතාවත්වල නිරතවූහ. එදින රාත්‍රී රජරටම නවාතැන්ගත් රනිල්, මෛත්‍රී ඇතුළු පිරිස පසුදින ජය ශ්‍රී මහා බෝධීන් වහන්සේ උදෙසා කිරිපිඬු පූජාවකට එක්වූහ.නායකත්ව මණ්ඩල නිලධාරීන් පසුගිය සඳුදා විපක්ෂ නායකවරයා හමුවිය. සර් අපේ තලතයි, කිරිඇල්ලයි ජිනීවා මානව හිමිකම් කොමිසමට ලංකාව වෙනුවෙන් යනවා කියන්නේ ඇත්ත දැයි එහිදී රවි කරුණානායක මහතා ඇසීය. ඒ අය යන්නේ ජිනීවා අන්තර්ජාතික සැසියට. ඔයා කලබල වෙන්න එපා යැයි විපක්ෂ නායකවරයා කීය..</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>31</day>
    </date>
    <link>http://www.dinamina.lk/2014/01/31/_art.asp?fn=f1401312</link>
    <topic>පන්සල ජනතා සේවයේ කේන්ද්‍රස්ථානය විය යුතුයි</topic>
    <author>සාකච්ඡා සටහන - චතුරිකා ගමගේ</author>
    <content>දීර්ඝ කාලයක් තිස්සේ විදේශිකයන්ගේ ආධිපත්‍යයට නතුව විවිධ තාඩන පීඩනයන්ට ලක්ව සිටි ශ්‍රී ලාංකිකයන්ට නිදහසේ හුස්ම ගැනීමට හැකි වූයේ 1948 වසරේදී නිදහස ලැබීමෙන් අනතුරුවය. එදා සුදු ජාතිකයන්ගෙන් නිදහස් කරගත් අප මාතෘභූමියට පසුකාලීනව එල්ලවූ ත්‍රස්තවාදී ආක්‍රමණ පරාජය කිරීමට හැකිවීම ද ශ්‍රී ලාංකිකයන් ලැබූ තවත් ජයග්‍රහණයකි. උදාකරගත් නිදහස සැමරිය යුතු ආකාරය හා එම නිදහස රැක ගැනීමට ශ්‍රී ලාංකිකයන් පෙළ ගැසිය යුතු ආකාරය ගැන දක්ෂිණ භාරතයේ ප්‍රධාන සංඝනායක, බෙන්තොට පිටාරඹ විහාරයේ විහාරාධිපති ආචාර්ය තලාවේ සංඝරතන හිමියන් සමඟ කළ සංවාදයකි මේ.l 66 වැනි අභිමානවත් නිදහස සැමරීමට සූදානම් වෙන ශ්‍රී ලාංකිකයන්ට මෙවර නිදහස් දිනය සැබෑම නිදහස් දිනයක් ලෙස සමරන්න පුළුවන්ද?මෙවර එළඹෙන්නේ සුවිශේෂී නිදහස් දිනයක්. මම හිතන්නේ මේ තමයි නිදහසින් පසු ශ්‍රී ලංකාවේ ස්වර්ණමය යුගය. නිදහසින් පසු විවිධ ආපදාවන්ට ගොදුරු වෙලා හිටපු ශ්‍රී ලාංකිකයන්ට මේ යුගයේ පූර්ණ නිදහසක් භුක්ති විඳින්න ලැබෙනවා.1948 පටන් මේ රටේ දේශපාලන වාතාවරණය හැලහැප්පීම්වලින් පිරිලා තිබුණා. ජාතිවාදය, විප්ලවවාදය, අන්තවාදය යනාදී දේවල් සමඟ තමයි පසුගිය අවුරුදු 60 ක් පමණ අපි ගත කළේ. අරගලවලට මැදිවෙමින් පැමිණි කටුක කාලපරිච්ඡේදයක් නිසා වචනයේ පරිසමාප්ත අර්ථයෙන්ම නිදහසක් ඒ කාලේ තිබුණේ නැහැ.විශේෂයෙන් 71 වගේම 89 කාලවකවානුවලදී ඉතාම කටුක අත්දැකීම්වලට මුහුණ දෙන්න ජනතාවට සිදු වුණා. ඒ වගේම පසුගිය කාලයේ ඇතිවුණු ජාතිවාදී අරගල නිසා කවුරුත් ජීවත් වුණේ ත්‍රාසයෙන් සහ භීතියෙන්.නමුත් ත්‍රස්තවාදීන්ගෙන් රට මුදා ගත් දා පටන් බැලුවහොත් මේ තමයි ශ්‍රී ලංකාවේ ස්වර්ණමය යුගය. අද රට පුරාම නිදහස් වාතාවරණයක් තිබෙනවා. අද ඕනෑම කෙනෙකුට පේදුරුතුඩුවේ සිට දෙවුන්දරතුඩුව දක්වා නිදහසේ ගමන් කරන්න පුළුවන්. ඒ නිසා අපි මේ අවස්ථාවේ ඉතා උත්කර්ෂවත් අන්දමින් නිදහස භුක්ති වෙන්න ඕනා.l ලේ, දහඩිය වගුරුවමින්, ජීවිත දහස් ගණනක් පූජා කරමින් විශාල කැපකිරීම් සමුදායක් සමඟ උදාකරගත් නිදහස සැමරීම‍ට උත්සව පැවැත්වීම පමණක් ප්‍රමාණවත්ද?නැහැ, අද අපේ වර්තමාන පරපුරට නිදහස, අතීතය අමතක වෙලා. ඒ නිසා වත්මන් පරපුරට වගේම අපේ රටේ අනාගතය භාරගන්න සිටින බාල පරම්පරාවටත් නිදහසේ අභිමානය පිළිබඳව කියා දිය යුතුයි. විශේෂයෙන් අපේ අතීත උරුමයන් හා අපේ වටිනා ඉතිහාසය පිළිබඳ ඔවුන් දැනුවත් කළ යුතුයි.ඔවුන් තුළ ජාතික හැඟීම, ජාතික චින්තනය ඇති කරන්න ඕනා. මෙතනදී ජාතික චින්තනය කියන්නේ ජාතිවාදය නොවෙයි. එය නිවරැදිව වටහා ගත යුතුයි. මේ අපේ රටය යන හැඟීම සියලු දෙනා තුළම ඇති කරන්න ඕනා. සිංහ‍ල අපිට වගේම මුස්ලිම්, දෙමළ ජනතාවටත් මේ නිදහස සමරන්න අයිතියක් තිබෙනවා.ඒ වගේම මේ සිංහල බෞද්ධ රටක්ය යන අදහසත් ඒ අය මතක තබා ගත යුතුයි. අපේ රටේ තරම් ප්‍රජාතන්ත්‍රවාදී රාමුවක් ලෝකයේ කිසිම රටක නැහැ. අනෙකුත් සියලුම රටවල ප්‍රජාතන්ත්‍රවාදී රාමුව දිරාපත් වෙලා.අපේ අසල්වාසී ඉන්දියාව ගතහොත් ඉන්දියාවේ ප්‍රජාතන්ත්‍රවාදී රාමුව තුළ අඩුපාඩු රැසක් තිබෙනවා. නමුත් අපේ රටේ එහෙම නැහැ. ප්‍රජාතන්ත්‍රවාදය ඉහළින් අගය කරනවා. ඒකට හේතුව මේ රටේ ජනතාව තුළ තිබෙන මෛත්‍රිය හා කරුණාවයි. මේ බෞද්ධ රටේ ජාතින් කිහිපයකට අයත් ජනතාව ඉතාමත් සමගියෙන් සමාදානයෙන් ජීවත් වන්නේ සිංහල බෞද්ධ ජනතාව තුළ තිබෙන මෛත්‍රිය හා කරුණාව නිසයි. එය අපි ගරු කළ යුතුයි.l ජාතික චින්තනය වගේම ජාතික නායකත්වයක අඩුවකුත් අද අපේ සමාජයේ තිබෙනවා නේද?අද සමාජය ලොකු වෙනසක්, පරිවර්තනයක් සිදු විය යුතු කාලයක්. සියලුම දෙනා හොඳ චින්තනයකින් පෝෂණය විය යුතුයි. විශේෂයෙන් එකම ජාතිකයක්ය යන හැඟීම සියලු දෙනාටම කාවැද්දිය යුතුයි. මේ හැගීම සිංහල වගේම දෙමළ, මුස්ලිම් ජාතීන්ටත් ලබා දිය යුතුයි.එවිට කිසිම රහස් ව්‍යාපාරයක් ඇති වෙන්නේ නැහැ. නිදහස ලබන කාලයේ නිදහස දිනාගත යුතුයි කියන හැඟීමෙන් සියලු දෙනාම එකමුතු වී සිටියා. නමුත් එතැන් පටන් විවිධ හැලහැප්පීම් ආවා. මම හිතන්නේ ඒකට හේතුව නිදහස ලැබුණු ක්‍රමයේ වැරැද්ද.ලැබුණු නිදහස මීට වඩා ජනතාවට දැනෙන ආකාරයට ලැබුණා නම් ජනතාව එදා තිබුණු එකමුතුකම හැමදාම රැකගන්න තිබුණා. ජනතාව තුළ හොඳ ගැඹුරු චින්තනයක් ඇති කරන්නත් පුළුවන් මේ යුගයේ පමණයි. ජාතික නායකයන් වගේම ජාතික චින්තනයක් මේ රටේ ඇති නොකළහොත් විවිධ හැලහැප්පීම් අනාගතයේදිත් එන්න පුළුවන්.l නායකයෙකු තෝරාපත් කර ගැනීමේදී නායකත්වයේ සුදුසුකම් ලෙස සැලකිය යුත්තේ මොනවාද?රටකට ප්‍රබල දේශපාලන නායකත්වයත් ඉතා වැදගත් වෙනවා. මම හිතන්නේ ජනාධිපතිතුමාගෙන් අද රටට හොඳ නායකත්වයක් ලැබෙනවා. නමුත් දැන් ඡන්දවලට ඉදිරිපත් වන ඇතැම් අය දිහා බැලුවම දේශපාලන දර්ශනයකින් පෝෂණය වුණු කීදෙනාද ඉන්නේ.චිත්‍රපටවල රගපෑවට එය දේශපාලන දර්ශනයට සුදුසුකමක් නොවෙයි. අපේ රට රැක ගන්න නම් හොඳ මහත්මා ගතිගුණ ඇති බුද්ධිමත් දේශපාලන බලමණ්ඩලයක් ගොඩනැ‍ගෙන්න ඕනා. එය ප්‍රජාතන්ත්‍රවාදී රටකට අවශ්‍ය දෙයක්. ඒ වගේම තෝරා ගන්න නායකයන්ට හොඳ දෘෂ්ටියක් තියෙන්න ඕනා. රට තව දුරටත් පෙරට ගෙන යා හැක්කේ එවිටයි.l එදා හික්කඩුවේ සුමංගල වැනි නායක හාමුදුරුවරු මෙරට නිදහස උදෙසා කැපවී ක්‍රියා කළත් එවන් නායකත්වයක් අද භික්ෂූන් වහන්සේලාගෙන් නොලැබෙන්නේ ඇයි?සෑම භික්ෂුවක් තුළම පොදු අරමුණක් අදහසක් තිබිය යුතු වුණත් අද භික්ෂූන් වහන්සේ අතර තිබෙන්නේ පෞද්ගලික අරමුණු, මතවාද. භික්ෂූන් වහන්සේලාගෙන් අද සැබෑ නායකත්වයක් නොලැබෙන්නේ ඒ නිසයි. නමුත් රටට සමාජයට වැදගත් අවවාද අනුශාසනා ලබා දීම සම්බන්ධව ආගමික නායකත්වයට විශාල වගකීමක් තිබෙනවා.විශේෂයෙන් භික්ෂූන් වහන්සේලා මේ සඳහා පෙරමුණ ගත යුතුයි. අදවනවිට භික්ෂුව කෙරෙන් එම වගකීම ඉටු වෙන්නේ නැහැ. එදා භික්ෂූන් වහන්සේලා ජාතික නිදහස් සටනේ පෙරමුණ්ම සිටියා. අපි අදටත් ඒවා මහත් අභිමානයෙන් සිහිපත් කරනවා. ඒ වගේම මෙතැන් පටන්වත් සියලුම භික්ෂූන් වහන්සේලා එකමුතුව ජාතික චින්තනයක් ජනතාව තුළ ඇති කරවා නිවරැදි නායකත්වයක් ජනතාවට ලබා දීමට කටයුතු කළ යුතුයි.l එදා රාජරාජ මහා මාත්‍යාදීන්ට අවවාද අනුශාසනා කරමින් ඉදිරියෙන් සිටි භික්ෂුව අද සිටින්නේ නායකයන්ට පිටුපසින් නේද?අද පොදුවේ ගත් කල හැම හඩකම තිබෙන්නේ පෞද්ගලික අවශ්‍යතා. එදා රජවරුන්ට ඇමැතිවරුන්ට අවවාද අනුශාසනා කරපු පරිද්දෙන් අද ඒ දේවල් ලැබෙන්නේ නැහැ. ඇතැම් භික්ෂූන් වහන්සේලා‍ගේ පෞරුෂත්වය බිඳ වැටිලා. අද භික්ෂූන් වහන්සේලාත් පටු අරමුණුවලට සීමා වෙලා.එය ලොකු පාඩුවක්.ලැබෙන වරප්‍රසාද නැතිවෙයි කියන හැඟීමෙන් අවවාද අනුශාසනා බාල කරනවා. ජනතාවට හොද වගේම නරකත් පෙන්වා දීම භික්ෂුවගේ වගකීමක්. ඒ වගේම පක්ෂයක් හෝ පුද්ගලයෙක් තෝරාගන්න භික්ෂූවකට අයිතියක් නැහැ.එයින් සිදුවන්නේ රට අගාධයට යෑමයි. භික්ෂූවගේ වගකීම විය යුත්තේ රට බේරා ගැනීමයි. ඒ නිසා එවැනි ආගමික නායකත්වයක් රටට අවශ්‍යයි.l එදා වගේම තවමත් ආගමික ආක්‍රමණ අපේ සමාජයට එනවා. ඒවාට මුහුණ දීමට බෞද්ධයන් ක්‍රියා යුත්තේ කොහොමද?සිංහලයාගේ පිරිහීමක් තිබෙනවානම් ඒ අන් අයගේ අඩුපාඩුවක් නිසා නොවෙයි. අපේම අඩුපාඩුවක් නිසයි. බෞද්ධයන් ලෙස අපි අන් අයට නොසලකා සිටියහොත් අන්‍යාගමිකයන් රිංගලා බෞද්ධයන් ඔවුන්ගේ ආගම්වලට හරවා ගන්නවා.ඒ නිසා අපි නැති බැරි උදවිය පිළීබඳ අවධියෙන් ඉන්න ඕනා. බෞද්ධ ක්‍රමයයි අන්‍ය ආගම් ක්‍රමයයි එකකට එකක් පරස්පරයි. අන්‍ය ආගම් ගෙනයන්නේ ව්‍යාපාරයක්. අන්‍යාගමිකයන් අපේ දිළිදු ජනතාවට මිල මුදල්, බඩු බාහිරාදිය ලබා දී ආගම්වලට හරවා ගන්න උත්සාහ කරන්න පුළුවන්.ඒ නිසා අපි අවදියෙන් ඉන්න ඕනා. ඒ වගේම අපිට පුළුවන් හැටියට අපි ජනතාවට උදව් උපකාර කළ යුතුයි. අපි කරන්නේ සේවයක්. අන් අය මැදිහත් වෙන්නේ අපේ ‍සේවය නිසියාකාරව ඉටු නොවන අවස්ථාවේදීයි. ඒ නිසා අපි පන්සල කේන්ද්‍ර කරගෙන මේ සේවය ව්‍යාප්ත කළ යුතුයි.ඒ වගේම බෞද්ධ දර්ශනය මත පිහිටලා කටයුතු කරනවා නම් කිසිදු ආක්‍රමණයක් එන්නේ නැහැ. ආක්‍රමණ ආවත් අපි ‍කලබල වී පොලු මුගුරු ගත යුතුත් නැහැ. කලබල වී ක්‍රියා කළහොත් ජාත්‍යන්තරයේ අපිට විරුද්ධව ක්‍රියා කරන්නන්ට එය වාසියක්. ඒ නිසා එවැනි අවස්ථාවලට ස්ථානෝචිතව ක්‍රියා කළ යුතුයි..</content>
  </post><post>
    <category>NEWSPAPER</category>
    <date>
      <year>2014</year>
      <month>01</month>
      <day>31</day>
    </date>
    <link>http://www.dinamina.lk/2014/01/31/_art.asp?fn=f1401313</link>
    <topic>එකල කළ හමු වූ කල</topic>
    <author>කාංචනා අමිලානි - නිවන්ති තිලකරත්න</author>
    <content>ඕ පඩිපෙළ අසල තාවර වන්නට වූයේ දිය පොකුණ පෙනි පෙනීය. නිරුවත් යටි පතුල ළා රශ්මියකින් දැවෙන්නට වූයේ එළිමහනේ හෙයිනි. රජ්ජුලාවෝ කළය ‍රැගෙන එනු පෙනෙයි. මේ තරුණිය කළයෙන් දිය නෑම ප්‍රියය. ඒද පොකුණෙනි. ඉතා අඩුවෙන් සළු පිළි හැඳගෙනය. සුවඳ පැන් නාන්නේ අන්තිමටය. රජ්ජුමාලා අත ඇති කළය ඕ දෑතට ගත්තේ ප්‍රවේසමෙනි. එහි මතුපිට දිය ‍රැළි ඇන්දා සේය. හැඩය යාන්තමින් බුබ්බුලාකාරය. සිහින්ව නැඟුණු කට පෙදෙස ලලනාවකගේ ගෙලක් සිහිපත් කරවන සුලුය. අලංකෘතය.මේ ඈ දිය නෑ ඒ කළය විය හැකිය.බිසවක උද්‍යානය ඇතුළත තැනූ ශ්වේත මණ්ඩපයේ සක්මනේය. කපු රෙද්දෙන් කළ කොට්ටා කිහිපයක් බිම් මට්ටමෙන් අතුරා ඇත. ඒ අසල කුඩා කනප්පුවකි. බිසව කොට්ටයකට බර වූයේ මැටියෙන් තැනූ කුසලානයක් අතට ගනිමිනි.කනප්පුව මත මල් ලියකමින් සපිරි දම් පැහැයට හුරු දුහුල් රෙදි කැබැල්ලකි. ඒ මත මැටියෙන් තැනූ බුබ්බුලාකාර කළයකි. ඒ බඳ වටා දම් පැහැති රෙදි කැබැල්ලක් ගැට ගසාය. ඇතුළත සුරාය. ඕ කුසලානයට සුරා පුරවා ගත්තේ සේවිකාවන්ද නොතකමිනි. රජු මේ දැන් එනු ඇතැයි ඈට සහතිකය. මේ සුරා ඔඩම ඔහුටය.ඉතින් ඒ සුරා තිබූයේ මේ මැටි කළයේ විය හැකිය.එකියක දිය පිරවූ කළය සැහැල්ලුවෙන් දෝතට ගෙන ඇවිද යන්නේ උතුරු දොර‍ටුව අසල සේවිකාවන්ගේ ගිමන් කුටිය වෙතය. ඇගේ දෑතට සීතල දැනෙයි. ඇගේ නළලින් දා බිඳු නැ‍ඟෙයි. කුමක් සිදු විය හැකිද? ප්‍රමාදයෙන් ගෙන ආ දිය ප්‍රධාන සේවිකාවගේ උදහසට ලක් විය හැකිද?මේ එවන් එකියක ජලය පුරවා ගෙන ගිය කළය විය හැකිය.බොහෝ අනුමානය. එකම කළයකි. ඒද මැටිය.ක්‍රි.ව. 4-5 වන සියවසට පමණ අයත් යැයි සැලකෙන මේ අලංකෘත මැටි කළය සැඟව තිබුණේ සීගිරිය ඇතුල් දිය අගලෙහි උතුරු කොටසෙහි වැඩ බිම් අංක 139නි. මේ ජනවහරෙහි එන්නේ අතලය නමිනි. ප්‍රමාණයෙන් කළයකට වඩා කුඩා වූද,හැඩයෙන් කළයකට සමාන වූද අතලය බහුලව භාවිත කරන්නේ ස්නානයටත්,ජලය ගැනීමටත්ය.මධ්‍යම සංස්කෘතික අරමුදල හා සංස්කෘතික හා කලා කටයුතු අමාත්‍යාංශය විසින් සීගිරිය භූමියේ එළිමහනේ විසල් කුටියක් තනා මහජන ප්‍රදර්ශනයට තැබුණේ එහෙව් මැටි කළයකි. ජනවාරි 17 දා සිට 31 දා තෙක් පැවැත්වීමට නියමිතව තිබූ මේ මැටි කළය ප්‍රදර්ශනය දින දිගු කර ගත්තේ පෙබරවාරි 04 දා තෙක්ය. ඒ සීගිරියට ගලන ඉමහත් ජන ගංගාවගේ ප්‍රසාදය පතාය.මධ්‍යම සංස්කෘතික අරමුදලේ සහ පුරාවිද්‍යා දෙපාර්තමේන්තුවේ සහයෝගීත්වයෙන් සංවිධානය කෙරුණ ‘සීගිරිය මැටි කළය'ප්‍රදර්ශනයට සමගාමීව නවීන වළං වෙළෙඳපොළක්ද සීගිරිය භූමියේ දකින්නට ලැබුණි. ජනවාරි 17,18.19 තෙදින තුළ ප්‍රදර්ශන භූමියේ සකපෝරුවකින් මැටි වළං තැනෙන්නට විය.එපමණක් නොව තැනුණ වළං පුලුස්සා ගන්නා ආකාරයත් දැක බලා ගත හැකි විය. ප්‍රදර්ශනයේ තේමාව වූ සීගිරිය මැටි කළයට අමතරව එතැන තවත් මැටි භාණ්ඩ රාශියකි. සීගිරිය කළයට පෙර හෝ පසුව නිෂ්පාදනය කළ අනුරාධපුර, පොළොන්නරුව යුගවල මැටි කළ සහ තවත් එවැනි භාණ්ඩ රාශියකි උසැති කුලුනු වැනි තැන්වල වීදුරු හෙල්මට් ඇතුළේ ප්‍රදර්ශනයේය.බුම්මැඩියක්එක් තැනක ක්‍රි.ව.05 වන සියවසට අයත් හැඩකාර කොතලයකි. ඒ සීගිරියෙන් හමු වූවකි. ඊළඟට සමාන කාල නිර්ණයක් සහිතව පිදුරංගලින් හමු වූ ළිං කළයකි. කඳ අහිමි හිස පමණක් සු‍රැකි කළයක් පරිපූර්ණ මැටි භාජන අතර උජාරුවෙනි. සීගිරියෙන් හමු වූ මේ මැටි බඳුන් අතර පැ‍රැන්න වසර 3000ක අතීතයට අයිති වූවකි.පිළිස්සුම් තාක්ෂණය හා නිර්මාණ ලක්ෂණ අනුව එම මැටි බඳුන් කළු, රතු, පඬු පැහැති, වර්ණාලේපිත හා මෝස්තරාත්මක යනුවෙන් කොටස් කිහිපයකට වෙන්කර දැක්විය හැකිය. ඒ අතර වඩාත් සුලබ රතු බඳුන්ය. හැඩය හා උපයෝගීතාව අනුව බඳුන් වර්ග 45ක් සීගිරියෙන් හමු වී ඇත.ඒ අතර තිබෙන නූතන මැටි කළ අතරින් සියුම් හුයක් සේ දිව යන්නේ එක්,එක් පාරම්පරික ක්‍රම සහ ප්‍රදේශ අනුව මැටි භාණ්ඩ සැකසීමේ කලාව විසිරී ඇති ආකාරයයි. මිහින්තලේ, ක‍ටුපොතගමින් ලැබුණු අතලය පෙන්වන ශිල්පීය ක්‍රමවලට හාත්පසින්ම වෙනස් ක්‍රමයක්. පෙන්වන පණ්ඩිතරඹෑව, ගලෙන්බිඳුනුවැව කළය ඊට අඩි කිහිපයක් ඔබ්බෙනි. සියල්ලටම පි‍ටුපසින් හැංගීගෙන ඉන්නේ බුම්මැඩියකි. ඒ අනුරුවකි. අයිතිය මහනුවර යුගයටය.2013 ජනවාරියේ පටන් ගත් උතුරු දිය අගලේ කැණීම් උත්කර්ෂයට නැංවුණේ 2013 නොවැම්බරයේදීය. ඒ මීටර් 60ක් දිග, මීටර් 28ක් පළල උතුරු දිය අගලේ පතුළෙන් හමුවූ නොකැඩුණු, නොබිඳුණු මේ අපූරු අතලය නිසාය. මීටර් 4 1/2ක් ගැඹුරේ ඔහේ වැතිරීගෙන සිටි මැටි කළයේ මුවේ විෂ්කම්භය සෙන්ටිමීටර් 12කි. බඳේ විෂ්කම්භය සෙන්ටිමීටර් 26කි.රජ්ජුලාවෝ දිය නාන්නට ගෙන ගිය කළය උතුරු ප්‍රකාරයේ දිය අගලට අත් හරින්නට ඇතැයි නොසිතිය යුතුය. ඕ එතරම් අපරික්ෂාකාරී නැත. බාගදා මේ සීගිරිය නගරයම නටබුන්ව ගිය පසුව,දිය අගල්,ප්‍රාකාර ආදිය වැසී ගිය පසුව කාටත් හොර රහසේ වැළලෙන්නට ඇති මැටි කළයකි. ඒත් නැත්නම් සුරා ඔඩමකි. ජලය පුරවා තැබූ බඳුනකි. කාට නම් ඒ නිවැ‍රැදිව කිව හැකිද? කාශ්‍යප රජුවත් ඒ නොදනී.මෙවන් සුළු කාරණා ගැන ඔහු දැන සිටින්නට ක්‍රමයක් නැත. මේ නම් දාසියකගේ නොමනා ක්‍රියාවකි.සීත මාලිගාවේ බැළ මෙහෙවර කළ එකියකගේ සූත්තරයකි. මැටි කළයකි. අතලයකි. ක්‍රි.ව.05 වන සියවසට අයත් සාටෝප වස්තුවකි. ඉඳින්,මම අසමි; මෙවන් කළයක් නැළවුණේද ඔබ උකුලේ ලන්දූ ?‘මේ මැටි කළය කාශ්‍යප යුගයට අයත් කියලයි අපි නිගමනය කරලා තියෙන්නේ. ඒ කියන්නේ ක්‍රි.ව.04-05 වැනි සියවසට අයිති එකක්. හරියටම කියනවා නම් 478-495 දක්වා කාලය තුළ රජ කරපු කාශ්‍යප රජ්ජුරුවන්ගේ රාජ්‍ය කාලයට අයත් මැටි කළයක් තමයි මේ හමු වෙලා තියෙන්නේ කියලා අපිට කියන්න පුළුවන්.වසර 2700ක් පමණ මේ කළය පැ‍රැණියි කියලත් කියන්න පුළුවන්. නොබිඳුණු,නොකැඩුණු තත්ත්වයෙනු ලැබුණු මේ මැටි කළය ආරක්ෂා කර ගන්න එකයි දැන් අපි කරන්න ඕනා. අපි විස්වාස කරනවා අතලය නමින් හඳුන්වන මෙය ජලය ‍රැගෙන ඒමට භාවිත කළ එකක්ය කියලා.ඒ වගේම මේක ස්නානයට පාවිච්චි කළ එකක් කියලත් අනුමානයක් තියෙනවා. මොකද අපේ පැ‍රැන්නෝ කළෙන් තමයි නෑවේ. තවත් සමහර විට දිය බීමට පාවිච්චි කරන්න ඇති කියලත් කියන්න පුළුවන්.නැත්නම් දිය ගෙන එන්න පාවිච්චි කරන්න ඇති.තවත් මේ වගේ මැටි භාණ්ඩ කැණීම්වලින් හමු වෙයි කියලා අපි හිතනවා. මොකද උතුරු දිය අගල කණිනකොට අපිට වලං ක‍ටු ගොඩක් හම්බ වුණා. ඒවා ගලපලා අපිට තව භාජන රාශියක් හදන්නත් පුළුවන්කම තියෙනවා. ඒ වගේම සීගිරියේ තවමත් කැණීම් නොකළ ප්‍රදේශත් තියෙනවා.මේ ප්‍රදේශවල කැණීම් පටන් ගත්තොත් තවත් බොහෝ පෞරාණික දේ ලැබෙන්න පුළුවන්. 1983දී තමයි අපි සීගිරි ව්‍යාපෘතිය පටන් ගත්තේ. ආරම්භ වුණාට පස්සේ පිට්ටනි වගේ තිබුණ ප්‍රදේශ කැණීම් කරලා නටබුන් මතු කරගෙන මේ දැන් තියෙන තත්ත්වෙට ගෙනාවා. එහෙම තැනක් තමයි ඔය ඇතුල් දිය අගලේ උතුරු ප්‍රදේශය කියන්නෙත්.මේ ප්‍රදේශයේ මීටර් 180ක වපසරියක විතර කැණීම් කටයුතු ඉදිරියට කරන්න තියෙනවා. අවුරුදු 03කට තමයි මේ කැණීම් කරන්න යෝජනා වෙලා තියෙන්නේ. අවුරුදු 03 ගියාට පස්සේ ඇතුළු දිය අගල වගේ මේ උතුරු දිය අගලත් සකස් කරන්න තමයි අපේ බලාපොරොත්තුව.තවත් දෙයක් කියන්න ඕනා මැටි කළය ප්‍රදර්ශනය නිසා සීගිරියට පැමිණෙන දෙස්-විදෙස් සංචාරකයන්ගේ සංඛ්‍යාව ශීඝ්‍රයෙන් ඉහළ ගියා. දළ වශයෙන් ජනවාරි 17 වැනිදා සිට 26 වැනිදා වන තුරු සංචාරකයන් ලක්ෂ 05ක් පමණ පැමිණි බව කියන්න පුළුවන්.ඉනුත් විදේශිකයන් ප්‍රමාණය ලක්ෂයක් විතර වෙනවා. ඒක අපි ලබපු ලොකු ජයග්‍රහණයක් කියලා කියන්න පුළුවන්. ඒ නිසාම 31 වැනිදා අවසන් කරන්න නියමිත වෙලා තිබුණ ප්‍රදර්ශනය පෙබරවාරි 04දා දක්වා දීර්ඝ කරන්න අපි තීරණය කළා. මේ ලබපු අත්දැකීම් සමඟ නැවත මෙවන් ප්‍රදර්ශන පවත්වන්නත් අපි බලාපොරොත්තු වෙනවා.සීගිරියේ උතුර, දකුණ හා බටහිර වශයෙන් ප්‍රධාන දොරටු තුනක් දැනට මතු කරගෙන තිබෙනවා. උතුර හා බටහිර දොරටු ආශ්‍රිත ප්‍රදේශවල කැණීම් කටයුතු මේ වන විට කරලා තිබෙනවා. උතුරු ප්‍රදේශයේ කැණීම් කරන්නේ නෑ කියන අදහසක් තමයි තිබුණේ.මොකද සංසංදනාත්මක අධ්‍යයන සඳහාත් අනාගත පර්යේෂකයන් සඳහාත් ඒ ප්‍රදේශය කැණිම් නොකළ යුතුයි කියන සංකල්පය නිසා. එහෙත් වර්තමාන පුරාවිද්‍යා අධ්‍යක්ෂ ජනරාල් මහාචාර්ය ගාමිණි අධිකාරි, හිටපු සීගිරිය ව්‍යාපෘතියේ පුරාවිද්‍යා අධ්‍යක්ෂ ආචාර්ය ඩී.කේ. ජයරත්න හා වර්තමාන සීගිරිය පුරාවිද්‍යා අධ්‍යක්ෂ මහාචාර්ය ජගත් වීරසිංහ යන මහත්වරුන්ගේ අදහස අනුව උතුරු ප්‍රදේශයේ කැණීම් ආරම්භ කළ යුතු බවට මෑතක දී තීරණය වුණා.උතුරු දිය අගල කැණීම් කර සංරක්ෂණය කර සංචාරකයන්ට හා ශ්‍රී ලාංකිකයන්ට ඉදිරිපත් කළ යුතු ය යන යන අදහස ඔවුන් ඉදිරිපත් කළා. ඒ අනුව අපි උතුරු ඇතුල් දිය අගලේ කැණිම් 2012 දි ආරම්භ කළා. වැසි තත්ත්ව මඟ හරිමින් මාස පහක් පමණ කාලයක් තමයි අපට කැණිම් කටයුතු කිරීමට හැකි වුණේ.අති විශාල වළං කටු ප්‍රමාණයක් අපට මේ භූමියෙන් හමු වුණා. අපට මේ කළය හමු වුණෙ 2013 නොවැම්බර් 01 වැනිදා. මතුපිට සිට මීටර් හතර හමාරක් පමණ ගැඹුරකින් මේ කළය හමු වුණෙ. මෙය නොකැඩුණු නෙබිඳුණු පරිපූර්ණ මැටි කළයක් සීගිරි භූමියෙන් සොයා ගත් පළමු අවස්ථාව.කළයෙහි බඳෙහි කුඩා සිදුරක් පමණක් තිබෙනවා. මේ මැටි කළය ක්‍රි.ව. 4, 5 සියවස්වලට අයත් වේ යැයි සැලකෙනවා. මේ කළය ඇතුළෙහි තිබුණු පස් සාම්පල දෙකක් පුරාවිද්‍යා පශ්චාද් උපාධි ආයතනයට හා මධ්‍යම සංස්කෘතික අරමුදලේ කොළඹ පිහිටි ප්‍රධාන රසායනාගාරය වෙත විද්‍යාගාර පර්යේෂණ සඳහා යවා තිබෙනවා. මේ කළය දිය නෑම සඳහා භාවිත කරන්නට ඇතැයි විශ්වාස කරන්න පුළුවන්. එහෙමත් නැති නම් ගෘහස්තව ජලය ගබඩා කර තබා ගන්නට භාවිත කළා වෙන්නත් පුළුවන්.සීගිරි මැටි කළය තවත් එක් කළයක් නොවේ; හිස් කළයක් ද නොවේ. එය දහසකුත් කතාවලින් පිරී ඇත්තේ ය. එහෙත් බොහෝ කතා සැඟ වී ඇත්තේ ය. මෙතෙක් අනාවරණය වී ඇත්තේ කතා කිහිපයක් පමණි. සමහර කතා අනුමාන වශයෙන් පවසන දෑ ය. එහෙත් සීගිරි කළයේ ලැඟුම් ගෙන සිටින යම් යම් කතන්දර මතු යම් දිනක කවරකු හෝ විසින් අනාවරණය කර ගනු ඇත. සීගිරි මැටි කළය කවරකු විසින් කවර කාර්යයක් සඳහා භාවිත කරන්නට ඇති ද යන්න තවමත් නිශ්චිතව අනාවරණය වී නැති බව සැබෑ ය. එහෙත් සීගිරි මැටි කළයේ විශාල ඉඩ කඩක ලැඟුම් ගෙන සිටින්නේ මෙරට මැටි කර්මාන්තයේ කතාව බව නොරහසකි. ඒ නිර්මාණකරණයේ කතාව කිසි කලෙක සැඟවිය නොහැකි ය.කාශ්‍යප යුගය නියෝජනය කරන්නා වූ නිර්මාණාත්මක මිනිසුන්ගේ දෑත්වලින් මෙවන් මැටි කළ සිය දහස් ගණනක් නිර්මාණය වන්නට ඇත. එතැන් පටන් අද දක්වා එනම් වසර තුන් දහසක් පමණ කාලයක් තිස්සේ නොයෙක් වෙනස්කම්වලට භාජනය වෙමින් මැටි කර්මාන්තය අද දක්වා විකාශනය වී ඇත.එනිසා සීගිරි මැටි කළයේ සැබෑ උරුමකරුවන් අද අප අතර සිටින බව පැවසුවහොත් එය සාවද්‍ය නොවේ. සීගිරි මැටි කළය නිර්මාණය කළ නිර්මාණාත්මක මිනිසුන්ගේ පරපුරේ මිනිසුන්ගේ දෑත්වලින් අද ද හරි අපූරු මැටි කළ නිර්මාණය වන්නේ ය. එපමණක් නොවේ; තවත් අනේක විධ මැටි නිර්මාණ ඔවුන්ගේ දෑත්වලින් පණ ලබන්නේ ය.මධ්‍යම සංස්කෘතික අරමුදලේ ආරාධනයෙන් එවන් නිර්මාණකරුවො රැසක් ‘මැටි කළය‘ ප්‍රදර්ශන භූමියට පැමිණ සිටියහ. මැටි කර්මාන්තයේ නියැළෙන පාරම්පරික ගම් නියෝජනය කරමින් පැමිණි ඔවුන්ගේ මේ කතා කිහිපයක් මෙසේ සටහන් කරන්නේ සීගිරි මැටි කළයේ සැබෑ උරුමකරුවන් ඔවුන් වන බැවිනි.කර්මාන්තයක්අපේ ගම පාරම්පරිකව ම මැටි කර්මාන්තයේ යෙදිලා ඉන්න ගමක්. පවුල් 80ක් විතර කරන්නෙ මේ කර්මාන්තය තමයි. මේ වගේ ප්‍රදර්ශනයකට අපට ආරාධනා කිරීම අපේ කර්මාන්තය අගය කිරීමක්. සීගිරියෙන් හමු වුණු මේ පුරාණ කළය අපේ කර්මාන්තයේ ඉතිහාසය ගැන තමයි කියන්නේ.මැටි කර්මාන්තය එදා ඉදලා අද දක්වා පවතින කර්මාන්තයක් වුණත් ඒ ගැන තිබෙන සැලකිල්ල හරි ම අඩුයි. මොකද මේ කර්මාන්තය කරගෙන යන එක් හරිම දුෂ්කරයි. ප්‍රධානම ගැටලුව මැටි ලබා ගන්න එක. මැටි ගන්න අවසර ගන්න ඕන. ඒකට අමාත්‍යංග හතරකින් අවසර ගන්න ඕන.ඒක හරිම අමාරුයි. අපි බියගමෙන් මැටි ගේන්නේ. අවසර අරගෙන නෑ කියලා අතර මඟදී මැටි ලොරි නවත්වා ගන්නවා. ඒ හින්දා මේ ගැටලුවට විසඳුමක් ලැබෙනවා නම් මේ කර්මාන්තය කරගෙන යාම පහසුවක්.අපි පාරම්පරිකව වළං කර්මාන්තයේ යෙදිලා ඉන්න හින්දා මේ ප්‍රදර්ශනයට එන්න අපට ආරාධනා කළා. අපේ ගමේ දෙමළ පවුල් විස්සක් විතර මේ කර්මාන්තයේ යෙදිලා ඉන්නවා. අපි වළං හදලා කොළඹ යනවා. වළං අරන් පොළවලටත් යනවා.මේ ප්‍රදර්ශනයට අපට එන්න ලැබුණු එක ගැන හරි සතුටුයි. ප්‍රදර්ශනය බලන්න ආපු ගොඩක් දෙනෙක් අපේ වළං අරගෙන ගියා. ඒත අපට මේ කර්මාන්තය කරගෙන යන එක නම් දුෂ්කරයි. පාරම්පරිකව පාවිච්චි කරපු සකපෝරුව වෙනුවට දැන් විදුලි බලයෙන් ක්‍රියා කරන යන්ත්‍රවලින් වළං හදන්න පුළුවං.අතින් සකපෝරුව කරකවලා වැඩ කරනවට වඩා ඒක හරි ලේසියි. ඒකට රුපියල් පනස්දහසක විතර මුදලක් අවශ්‍ය වෙනවා. සමෘද්ධියෙන් අපට ඒ සඳහා ආධාර කරනවා කිව්වත් තවම ලැබුණෙ නෑ. අලුත් තාක්ෂණය යොදා ගන්න අපට කාගෙන් හෝ සහයක් ලැබෙනවා නම් අපට මේ කර්මාන්තය වඩාත් හොඳින් පහසුවෙන් කරගෙන යන්න පුළුවන්.අපේ කර්මාන්තය ඈත අතීතයේ ඉදලා පැවතුණු එකක්. සීගිරි මැටි කළයෙන් ඒක ඔප්පු වෙනවා. අද අපි අද කාලෙට ඔබින විදිහට මේ කර්මාන්තය කරනවා. දැන් දරවලින් උයන අය අඩුයි. ගොඩක් දෙනෙක් උයන්නෙ ගෑස්වලින්.ඒ හින්දා අපි ගෑස් ළිපේ උයන්න පුළුවන් වළං හදනවා. ඒවට හොඳ ඉල්ලුමක් තිබෙනවා. අපි ඒ වළං කොළඹටත් යවනවා. අපේ කර්මාන්තයේ ඉතිහාසය කියන මේ ප්‍රදර්ශනයට එන්න ලැබීම අපට ලැබුණු විශිෂ්ට අවස්ථාවක්.මේ වගේ ප්‍රදර්ශනයකට අපට ආරාධනා කරපු එක ගැන ආඩම්බරයි. ඈත අතීතයේ ඉඳලා මේ කර්මාන්තය පැවතණු බවට සාක්ෂි ලැබී තියෙනවා. අපේ මිතුන් මිත්තන්ගේ ඉඳලා පැවත ගෙන ආපු මේ කර්මාන්තයේ අද අපි යෙදිලා ඉන්නේ.පාරම්පරිකව අද දක්වා ම මේක පැවත ගෙන ආවා. ඒත් මේ කර්මාන්තය මේ විදිහයට පවතින්නේ තව ටික කාලයයි. මොකද පාරම්පරිකව මේක ඉදිරියට ගෙන යන්න කෙනෙක් නැති වෙනවා. අපට දරුවො තුන් දෙනෙක් ඉන්නවා.ඒත් ඒ කවුරුවත් මේ කර්මානතයේ යෙදෙන්න කැමැත්තක් නෑ. ඔවුන් වෙනත් ක්ෂේත්‍ර තෝරා ගෙන ඉන්නේ. තව ටික කාලෙකින් මේ ප්‍රදර්ශන තියලා තමයි පාරම්පරික මැටි කර්මානතයේ යෙදෙන හැටි පෙන්නන්න වෙන්නේ.(මේ ලිපිය සැකසීමේ දී සහාය ලබා දුන් මධ්‍යම සංස්කෘතික අරමුදලේ ප්‍රචාරක නිලධාරි පුරාවිද්‍යාඥ සුමිත් රණසිංහ මහතාට අපගේ ස්තුතිය.).</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>01</day>
    </date>
    <link>http://www.dinamina.lk/2014/02/01/_art.asp?fn=n1402011</link>
    <topic>දිනපතා තරුණයින් සිය ගණනක් මරණයට පත් කළ යුද්ධය අවසන් කිරීම අපගේ යුතුකමක් වුණා</topic>
    <author>ධනුෂ්ක ගොඩකුඹුර මතුගම සිට</author>
    <content>දිනපතා තරුණයින් සිය ගණනක් මරණයට පත් කළ යුද්ධය අවසන් කිරීම අපගේ යුතුකමක්ව තිබූ බව ජනාධිපති මහින්ද රාජපක්ෂ මහතා කීය.රණවිරුවන් ජීවිත පරිත්‍යාගයෙන් නිදහස් කර ගත් රට වෙනත් ආකාරවලින් යටත් කර ගැනීමට විවිධ රටවල් උත්සාහ කළත් මාතෘ භූමියේ ස්වාධීනත්වය පාවා දෙන්න මේ රටේ ජනතාව සූදානම් නොමැති බව ජනාධිපති මහින්ද රාජපක්ෂ මහතා අවධාරණය ‍ෙකළේය.මේ නිදහස් රට වෙනත් ආකාරවලින් පාලනය කිරීමට ඇතැම් රටවල් උත්සාහ කරන බව පැවසූ ජනාධිපතිවරයා අප යටත් වී සිටියා ඇති බවත් අප දැන් නිදහස් ජාතියක් බවත් ප්‍රකාශ ‍ෙකළේය.ජනාධිපතිවරයා මේ අදහස් පළ ‍ෙකළේ කලුතර දිස්ත්‍රික්කයේ පාසල්වල පළමුශ්‍රේණියට ඇතුළත් වන දරුවන්ට ප්‍රවාහන ඇමැති කුමාර වෙල්ගම මහතාගේ ධන පරිත්‍යාගයෙන් පාසල් උපකරණ ලබා දීමේ දිරි උදා උළෙලට මතුගම ශාන්ත මරියා විද්‍යාලයේ දී ඊයේ (31) එක්වෙමිනි.දීර්ඝ කාලයක පටන් මතුගම නගරයට පැවැති අඩුපාඩුවක් සම්පූර්ණ කරමින් රුපියල් මිලියන 61ක වියදමින් ඉදි කෙරුණු තෙමහල් ප්‍රාදේශීය සභා ගොඩනැගිල්ල ජනාධිපතිතුමාගේ අතින් ජනතා අයිතියට පත් කෙරිණි.මතුගම ඉදි කෙරුණු කුමාර වෙල්ගම සාප්පු සංකීර්ණය ද ජනාධිපතිතුමාගේ අතින් විවෘත කෙරුණු අතර එම භූමිය දීර්ඝකාලීන බදු පදනම මත ශාන්ත මරියා මාවත වෙළෙඳ සංගමය වෙත පවරා දීම ද ජනාධිපතිතුමාගේ අතින් සිදු කෙරිණ.කලුතර දිස්ත්‍රික්කයේ කඹුරාවල මහා විද්‍යාලය, දොඩන්ගොඩ මිරිස්වත්ත විද්‍යාලය සහ බුලත්සිංහල ජාතික පාසල වෙත ඇමැති කුමාර වෙල්ගම මහතාගේ පෞද්ගලික ධන පරිත්‍යාගයෙන් බස් රථ තුනක් ජනාධිපතිතුමාගේ අතින් පරිත්‍යාග කෙරිණ.දිනපතා තරුණයන් සිය ගණනක් මරණයට පත් වන යුද්ධය අවසන් කිරීම අපගේ යුතුකමක්ව පැවැති බව සිහිපත් කළ ජනාධිපතිවරයා එහි ප්‍රතිඵලය ලෙසින් රටට එරෙහි බිම් බෝම්බ ජිනීවාවලදී පුපුරණ බවත් පැවසීය.ජිනීවාවල පුපුරණ මේ බිම්බෝම්වලින් ආණ්ඩු වෙනසක් වෙතැයි මේ රටේ සිටින ඇතැමුන් කල්පනා කළත් අප දැන් නිදහස් ජාතියක් බව ඔවුන් සිහි තබා ගත යුතු බව ජනාධිපතිවරයා පැවසීය.වසර තිහක යුද්ධයකින් දැන් ප්‍රශ්න කරන්නේ අවසන් දින තුන පිළිබඳ පමණක් බව පැවසූ ජනාධිපතිවරයා දෙවන ලෝක යුද්ධයේ අවසන් දින දෙක තුන පිළිබඳ ප්‍රශ්න කළොත් කුමක් වේදැයි වීදුරු ගෙවල්වල සිට ගල් ගසන අය කල්පනා කළ යුතු බව කීවේය.යුද්ධයක් අවසන් කළ කිසිදු රටක් වසර හතරක් වැනි කාලයකින් මෙතරම් ජාතීන් අතර සංහිඳියාව ඇති කරමින් රට නැවත ගොඩනඟා නැති බවත් ජනාධිපතිවරයා වැඩිදුරටත් ප්‍රකාශ කළේය.ඇමැතිවරුන් වන කුමාර වෙල්ගම, බන්දුල ගුණවර්ධන, රෙජිනෝල්ඩ් කුරේ, විශේෂ ව්‍යාපෘති ඇමැතිවරුන් වන රෝහිත අබේගුණවර්ධන, නිර්මල කොතලාවල මහත්වරුන් ඇතුළු පිරිසක් ද මේ අවස්ථාවට එක් වූහ..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>01</day>
    </date>
    <link>http://www.dinamina.lk/2014/02/01/_art.asp?fn=n1402012</link>
    <topic>රට පුරා පාලම් 25ක් සෑදීමටකුවේට් අරමුදලෙන් කෝටි 4600ක්</topic>
    <author>මහින්ද අලුත්ගෙදර</author>
    <content>ජාතික මාර්ග පද්ධතියේ පාලම් 25ක් ප්‍රතිසංස්කරණය කිරීමේ හා නැවත ඉදිකිරීමේ ව්‍යාපෘතියක් වෙනුවෙන් අමෙරිකානු ඩොලර් මිලියන 36 ක (රුපියල් මිලියන 4,600) මූල්‍ය ආධාරයක් ලබා දීමට කුවේට් රජය කැමැත්ත පළ කැර ඇත.ප්‍රවාහන ක්ෂේත්‍රයේ කාර්යක්ෂමතාවය ඉහළ නැංවීම සඳහා ජාතික මාර්ග පද්ධතිය ප්‍රතිසංස්කරණය හා වැඩිදියුණු කිරීමේ අවශ්‍යතාවය රජයේ සංවර්ධන ප්‍රතිපත්ති රාමුව තුළින් ප්‍රමුඛ අවශ්‍යතාවයක් ලෙස හඳුනා ගෙන ඇති අතර ඒ වෙනුවෙන් වන මෙම ව්‍යාපෘතිය සඳහා මූල්‍ය ගිවිසුමට අත්සන් කිරීම මුදල් හා ක්‍රමසම්පාදන අමාත්‍යාංශයේදී සිදුකෙරිණි.ඒ අනුව මුදල් හා ක්‍රමසම්පාදන අමාත්‍යාංශයේ ‍ලේකම් ආචාර්ය පී.බී. ජයසුන්දර සහ අරාබි ආර්ථික සංවර්ධනය සඳහා වු කුවේට් අරමුදලේ නියෝජ්‍ය අධ්‍යක්ෂ ජනරාල් හේෂාම් අල් වඛයාන් මහත්වරු අදාළ ගිවිසුමට අත්සන් කළහ.උග්‍ර රථවාහන තදබදය හා අහිතකර පාරිසරික තත්ත්වයන් හේතුවෙන් දැනට පවතින පැරණි පාලම් නිරන්තරයෙන් අලුත්වැඩියා කිරීමට සිදුව ඇති අතර එම පාලම්වල බර ඉසුලුම් ශක්තියද අඩුවී තිබේ. මේ තත්ත්වය සැළකිල්ලට ගෙන මුළු රටම ආවරණය වන පරිදි වර්තමාන අවශ්‍යතාවයට ගැලපෙන අයුරින් ජාතික මාර්ග පද්ධතියේ පාලම් නැවත ඉදිකිරීමට හා ප්‍රතිසංස්කරණයට රජය පියවර ගෙන ඇත.ජාතික මාර්ග පද්ධතියේ පාලම් 25ක් ඉදිකිරීමට හා ප්‍රතිසංස්කරණය කිරීමට අරාබි ආර්ථික සංවර්ධනය සඳහා වන කුවේට් අරමුදල මඟින් ඇමෙරිකානු ඩොලර් මිලියන 36ක (කුවේට් ඩිනාර් මිලියන 10) මූල්‍යමය සහයෝගයක් ලබාදීමට එකඟතාවය පලකර ඇති අතර, එම අරමුදල් යටතේ බස්නාහිර පළාතේ පාලම් 9ක්, දකුණු පළාතේ පාලම් 3ක්, වයඹ පළාතේ පාලම් 5ක්, සබරගමුව පළාතේ පාලම් 4ක්, උතුරු පළාතේ පාලම් 3ක් හා නැඟෙනහිර පළාතේ පාලම් 1ක්ද වශයෙන් පාලම් 25 ක් ඉදිකිරීම හා ප්‍රතිසංස්කරණය කෙරේ.මෙම ව්‍යාපෘතිය ක්‍රියාවට නැංවීම තුළින් රථවාහන තදබදය හා මාර්ග අනතුරු අවම කිරීම සහ මාර්ග පද්ධතීන් අතර සම්බන්ධතාවය වර්ධනය කිරීමද සිදුවෙයි.ශ්‍රී ලංකාවේ සංවර්ධන ක්‍රියාදාමය සඳහා අරාබි ආර්ථික සංවර්ධනය සඳහා වන කුවේට් අරමුදල 1975 වසරේ සිට සහනදායී කොන්දේසි යටතේ ඇමෙරිකානු ඩොලර් මිලියන 196ක මුල්‍ය සහයෝගයක් ශ්‍රී ලංකාවට ලබාදී ඇති අතර මාර්ග සංවර්ධනය, වාරිමාර්ග හා අධ්‍යාපනය වැනි විවිධ ක්ෂේත්‍ර සඳහා ඔවුන් අරමුදල් සම්පාදනය කර ඇත.ක‍ළුගඟ සංවර්ධන ව්‍යාපෘතිය, අග්නිදිග විශ්ව විද්‍යාලය සංවර්ධනය කිරීමේ ව්‍යාපෘතිය හා සුනාමියෙන් හානියට පත් ප්‍රදේශවල තෘතීය අධ්‍යාපන හා පරිපාලන යටිතල පහසුකම් ව්‍යාපෘතිය අරාබි සංවර්ධනය සඳහා වන කුවේට් අරමුදලේ සහයෝගයෙන් දැනට ක්‍රියාත්මක වන සුවිශේෂී ව්‍යාපෘති වෙයි.2014 අයවැය යෝජනාවක් වූ ග්‍රාමීය පාලම් 1,000 ක් ඉදිකිරීමේ වැඩසටහන සඳහාද මෙම ව්‍යාපෘතිය ඉමහත් පිටුවහලක් වනු ඇත..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>01</day>
    </date>
    <link>http://www.dinamina.lk/2014/02/01/_art.asp?fn=n1402013</link>
    <topic>අධිවේගී මාර්ග අධිකාරියස්ථාපිත කිරීමට ආණ්ඩු‍ව පි‍යවර ‍‍ගනී</topic>
    <author>නුවන් කොඩිකාර</author>
    <content>අධිවේගී මාර්ග කටයුතු සංවර්ධනය හා ඉදිකිරීම් කටයුතු සිදුකිරිම සඳහා ජාතික අධිවේගී මාර්ග අධිකාරිය ස්ථාපිත කිරීමට රජය තීරණය කර ඇත.ඒ අනුව මෙතෙක් ඉදිකර ඇති අධිවේගී මාර්ගවල මෙහෙයුම් හා නඩත්තු කටයුතු පරිපාලනය කිරීම් හා කළමනාකරණය කිරිම්ත් ඉදිරියේදි සිදුකිරිමට යෝජිත ව්‍යාපෘති ක්‍රියාත්මක කිරීමත් නව අධිකාරිය ස්ථාපිත කිරීමේ මූලික අරමුණ වී තිබේ.මහා මාර්ග, වරාය හා නාවික කටයුතු පිළිබඳ ඇමැතිවරයා ලෙස ජනාධිපති මහින්ද රාජපක්ෂ මහතා විසින් ඇමැති මණ්ඩලයට ඉදිරිපත් කළ යෝජනාවට අනුමැතිය හිමිව තිබේ.කොට්ටාව සිට පින්නදූව දක්වා වු දක්ෂින අධිවේගී මාර්ගය හා කොළඹ කටුනායක අධිවේගී මාර්ගය විවෘත වී දැනටමත් මෙහෙයුම් කටයුතු සිදුවීම, පිටත වටරවුම් මාර්ගයේ කොට්ටාවේ සිට කඩුවෙල දක්වා කොටස හා දක්ෂිණ අධිවේගී මාර්ගයේ පින්නදූව සිට මාතර දක්වා කොටස 2014 වසරේ මාර්තු මස සිට විවෘත කිරීම, උතුරු අධිවේගී මාර්ගයේ එඩේරමුල්ල සිට දඹුල්ල හා මහනුවර දක්වා ද දක්ෂිණ අධිවේගි මාර්ගයේ මාතර සිට හම්බන්තොට දක්වා වු දිගුව ද ඉංගිරිය සිට රත්නපුර දක්වා වු අධිවේගී මාර්ගයද යන ව්‍යාපෘති සම්බන්ධ කටයුතු ඇරඹීම ද මේ මඟිව් සිදුකෙරේ.වර්තමානයේ අධිවේගී මාර්ග සම්බන්ධ කටයුතු සිදුකරනු ලබන්නේ මාර්ග සංවර්ධන අධිකාරියෙන් මඟිනි..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>01</day>
    </date>
    <link>http://www.dinamina.lk/2014/02/01/_art.asp?fn=n1402014</link>
    <topic>රාජපක්ෂවරුන් හා බණ්ඩාරනායකවරුන් අතරවූදේශපාලන සබැඳියාව විනාශ ‍ෙකළේ චන්ද්‍රිකා මැතිනියයි</topic>
    <author>ගාල්ල ඩේලි නිවුස්</author>
    <content>රාජපක්ෂවරුන් හා බණ්ඩාරනායකවරුන් අතර තිබූ බිඳලිය නොහැකි හා ඉතා සුහදශීලි දීර්ඝ කාලීන දේශපාලන මිතුදම විනාශ ‍ෙකළේ හිටපු ජනපති චන්ද්‍රිකා කුමාරණතුංග මැතිනියයි. දිවංගත ඇස්.ඩබ්ලිව්.ආර්.ඩි. බණ්ඩාරනායක මැතිතුමා එවකට පැවති පරගැති දේශපාලනය වෙනුවට ජනතාවාදී හා ප්‍රගතිශීලි දේශපාලන විකල්පයක් ලබාදෙමින් ශ්‍රී ලංකා නිදහස් පක්ෂය පිහිටුවාලීමේ ඓතිහාසික දේශපාලන තීන්දුවේ සිට මෙරට සිදුවූ හැම තීරණාත්මක දේශපාලන පරිවර්තනයකදීම රාජපක්ෂවරු බණ්ඩරනායකවරුන් සමඟ එකට අතවැල් බැඳ සිටියා.නමුත් හුදු වෛරී හා ඊර්ෂ්‍යා පරවශ සිතුවිල්ලෙන් යුතුව රාජපක්ෂවරුන්ට ඵරෙහිව කටයුතු කිරීමට යාම නිසා ඇයට පමණක් නොව බණ්ඩාරනායක වරුන්ට ත් මෙරට ජනතාව තුළ තිබු ඉමහත් ගෞරවය හා පිළිගැනිමත් නැතිවී තිබෙනවා යනුවෙන් ගාලු කෝරළයේ ප්‍රධාන සංඝනායක , පාළි හා බෞද්ධ විශ්ව විද්‍යාලයේ හිටපු ගාලු ආයතනාධිපති ආචාර්ය බද්දේගම දේවරක්ඛිත හිමියෝ පැවසූහ.උන්වහන්සේ ඵසේ පැවසුවේ ඉදිරි ජනාධිපතිවරණයකදී විපක්ෂයේ පොදු අපේක්ෂිකාවක් ලෙස ඉදිරිපත්වීමට ඇයතුළ අපේක්ෂාවක් ඇති බව හැඟෙ‍වෙන පළවු ප්‍රවෘත්තියක් පිළිබද දිණමිණට අදහස් දක්වමිනි.චන්ද්‍රිකා මැතිනිය ඇය තුළ වන දේශපාලන වෛරය නිසා අතිගරු ජනාධිපති මහින්ද රාජපක්ෂ මහතාට ඵරෙහිව කටයුතු කරන්න යෑම නිසා බොහෝ අවස්ථාවල යම් යම් නොමේරු ප්‍රකාශ කරමින් රටටත් එරෙහිව කටයුතු කළා. ඇය කෙතරම් ද්වේශ සහගතව කටයුතු කළා්ද කියනව නම් බොහෝ අවස්ථාවල බෙදුම්වාදයට හා ම්ලේඡච ත්‍රස්තවාදයටද උඩගෙඩි දෙමින් කටයුතු කළා. මෙනිසා ඈ මෙරට දේශමාමක ජනාතාවගෙන් ප්‍රතික්ෂේප වුණා. මෙනිසා ඉදිරියෙදි ඵම පරම්පරාවෙ වෙනත් කෙනෙකුටත් මෙරට දේශපාලනය ඵ්මටතිබු ඉඩකඩත් ඇහැරුණා යැයිද උන්වහන්සේ වැඩිදුරටත් සදහන් කළහ.තවදුරටත් අදහස් දැක්වු දේවරක්ඛිත හිමියෝ මෙසේද කීහ, ඇයට මෙරටේ ප්‍රගතිශිලි හා දේශමාමක බලවේග ඉතා ඉහළ අගයක් ඇති පාර්ලිමේනතුවේ හතරෙන් තුනක බලයක් ලබාදුන්නා.. මෙරට ජනතව තුල ඇය පිළිබද ලොකු විශ්වාසයක් තිබුණා රටේ තිබු ත්‍රස්තවාදය නිමාකොට රටට සාමය උදාකරයි කියල. නමුත් ජනතාවගේ ඵ් සියලු පැතුම් බිදලාලමින් ඇය කළේ බෙදුම්වාදයට තව තවත් උඩගෙඩි දීමයි.නමුත් ඇයට පමණක් නොවෙයි මේ රටේ වෙනත් කිසිම නායකයෙකුටවත් කරන්න බැරිවූ කුරිරු ත්‍රස්තවාදය මුලිනුපුටා දමා රටට සාමය උදාකරදුන්නේ මහින්ද රාජපක්ෂ මැතිතුමායි. ඵ් විතරක් නෙවෙයි මේරට සංවර්ධන මාවතේ ගෙනයන්නෙත් රාජපක්ෂ වරුන්. ඵනිසා මෙරට ජනතාවව රාජපක්ෂවරුන් කෙරෙහි තැබූ විශ්වාසය ආපස්සට හරවන්න කිසිම බලවේගයකට පුළුවන්වෙන්නෙ නැහැ. දිවංගත බන්ඩාරනායක ශ්‍රී මතානන් ගොඩ නැගූ ශ්‍රී.ල.නිප යේ නායකත්වය යළි බන්ඩාරනායකවරයෙකු වෙත ලැබෙන්නේ නැහැ. ඵ් හැම දේකටම වගකියන්න ඕන චන්ද්‍රිකා මැතිනියයි.අද ඉන්දියාවේ නායකයා ගාන්ධි පවුලෙකෙනක් නොවෙයි. නමුත් පක්ෂයට තවමත් නායකත්වය දෙන්නෙ ගාන්ධිවරු. ආණ්ඩුවෙ නායකත්වය නැතිවුනයි කියල ගාන්ධිවරු කවදාවත් රටට ඵරෙහිව කටයුතු කළේ නැහැ. අදටත් ඵරටට ඵන ඕනෑම රාජ්‍ය නායකයෙක් ගාන්ධිවරුන් හමුවෙන්න යනව. අද මෙරටට සම්ප්‍රාප්ත වන කිසිම විදේශ රාජ්‍ය නායකයෙක් බණ්ඩාරනායක මැතිනිය ගැන උනන්දුවක් දක්වන්නෙ නැහැ. බණ්ඩාරනායකවරුන්ට ජාත්‍යන්තරව විශාල පිළිගැනිමක් තිබුණා. නමුත් චන්ද්‍රිකා මැතිනිය වැරදි දේශපාලන භාවිතය නිසා ඵ් සියල්ල නැති වුනා යැයි ද උන්වහන්සේ වැඩිදුරටත් කීහ..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>01</day>
    </date>
    <link>http://www.dinamina.lk/2014/02/01/_art.asp?fn=n1402015</link>
    <topic>ප්‍රබල කොටි 5ක්හිත්‍රෝ ගුවන් තොටේදී දැලේ</topic>
    <author>මාරවිල සමූහ</author>
    <content>නීති විරෝධී ලෙස මිනිස් ජාවාරමේ නිරත වූ බ්‍රිතාන්‍යයේ වාසය කළ එල්.ටී.ටී.ඊ. ප්‍රබල සාමාජිකයන් පස් දෙනෙක් ලන්ඩන් හීත්‍රෝ ගුවන් තොටුපළේ දී ඉකුත් බ්‍රහස්පතින්දා (30) අත්අඩංගුවට ගෙන ඇත.මෙසේ අත්අඩංගුවට ගෙන ඇත්තේ සුබ්‍රමනියම් විස්නරාජා, කමලනේෂන් කන්දයියා, රජාන් සෞද්‍රනායගම්, අමරජිත් මුදාර් අය සහ එම කල්ලියේ නායකයා යැයි පෙනී සිටින සුදර්ශන් ජයකොඩි ය.ශ්‍රී ලාංකීය ද්‍රවිඩ පුද්ගලයින් මුහුදු මාර්ග ඔස්සේ ඉතා රහසිගතව රැගෙන විත් බ්‍රිතාන්‍ය ඇතුළු යුරෝපා රටවලට මොවුන් විසින් ඇතුළු කැර ඇති බව අනාවරණය වී තිබේ.මේ සඳහා එක් පුද්ගලයකුගෙන් පවුම් 4500ක් අය කරගෙන තිබේ. ශ්‍රී ලංකා මුදලින් රුපියල් ලක්ෂ 10කි. මොවුන් දකුණු දිග එංගලන්තයේ නෙක්ස්ටෝන් අධිකරණයට ඉදිරිපත් කැර ඇති අතර එහිදී වසර 5ක සිර දඬුවම් නියම කැර ඇත.බ්‍රිතාන්‍ය ස්වදේශ කටයුතු අමාත්‍යාංශයේ අපරාධ පරීක්ෂණ අංශයේ නිලධාරී ඩේවිඩ් ක්ලාක් කියා සිටියේ මෙම සංවිධානාත්මක ජාවාරම්කරුවන් කාලයක් තිස්සේ මෙම ජාවාරම පවත්වාගෙන ගොස් ඇති බවත්ය. තවදුරටත් මෙම ජාවාරමේ නිරතවන පිරිස් අත්අඩංගුවට ගැනීමට මෙහෙයුම් සිදුකරන බවත්ය.බ්‍රිතාන්‍ය, ප්‍රංශය, ජර්මනිය, ස්විස්ටර්ලන්තය යන රටවල යුරෝපෝල් ඒකාබද්ධ පොලිසියක් විසින් සිදු කළ මෙහෙයුමකින් මොවුන් අත්අඩංගුවට ගෙන ඇත..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>01</day>
    </date>
    <link>http://www.dinamina.lk/2014/02/01/_art.asp?fn=n1402016</link>
    <topic>කොළඹ දී දහස් ගණනින් පාරට බැස උද්ඝෝෂණ</topic>
    <author>ජයසිරි මුණසිංහ</author>
    <content>තිස් වසරක යුද්ධය නිමා කොට සමඟියෙන්, සංවර්ධනයෙන් ගොඩනැඟෙන අපේ රටට විදේශ බලපෑම්, අතපෙවීම් එපා! යැයි බලකරමින් සාමකාමී උද්ඝෝෂණයක් ඊයේ (31) කොළඹ දී පැවැත්විණි.වසර 1996 දී කොළඹ මහ බැංකු මූලස්ථානයට බෝම්බ ප්‍රහාරයක් එල්ල කොට වසර 18ක් සපිරුණු ඊයේ එම ශෝක සැමරුම පැවැති අවස්ථාවේ මේ උද්ඝෝෂණය පැවැත්විණි.මේ අවස්ථාවට ආයෝජන ප්‍රවර්ධන නියෝජ්‍ය ඇමැති නීතිඥ ෆයිසර් මුස්තාෆා මහතා එක්ව සිටි අතර, අදහස් දක්වමින් මෙසේ කීය.මම මුස්ලිම් ජාතිකයෙක්. අපිට අද ජාති, ආගම්, දේශපාලන භේද කිසිවක් නැහැ. අපි යුද්ධයෙන් පස්සේ බොහෝම හොඳට සහජීවනයෙන් ගොඩනැඟෙනවා. යුද්ධය, කොටි ත්‍රස්තවාදය අපේ ජීවිත නැති කළා.දේපොළ විනාශ කළා. රටේ සංවර්ධනය අඩාල කළා. ඒ සියල්ල ඉවතලා නැවත රට ගොඩනැගීම සිදුවුණේ යුද්ධය නිම වූ නිසයි.අතිගරු ජනාධිපතිතුමාගේ නායකත්වයෙන් රට කොටින්ගෙන් නිදහස් කැර ගත්තා. අද රටේ සාමය ස්ථාපිත වෙලා තිබෙනවා. අපි මේ මොහොතේ අපේ කකුලෙන් අදින ජාත්‍යන්තර බලවේගවලින් ඉල්ලා සිටින්නේ එසේ කරන්නට එපා. කොටි ම්ලේච්ඡත්වයට නැවත පණ දෙන්න එපා. ඒ කුරිරු ත්‍රස්තවාදය නිසා බැටකෑ අපි නැවත වතාවක් ඉන් පීඩාවට පත්වන්නට කැමැති නැහැ. ජිනීවා මානව හිමිකම් කොමිෂමේ ප්‍රශ්න කිරීම්වලට යෝජනාවලට අපි යටත් කැර ගන්නට ඉඩ තබන්න ශ්‍රී ලාංකික ජනතාව සූදානම් නැහැ කියන පණිවුඩයයි අද අපි මේ ලබා දෙන්නේ.කොළඹ දිස්ත්‍රික් පාර්ලිමේන්තු මන්ත්‍රී ආර්. දුමින්ද සිල්වා මහතා30 වසරක් මහා විනාශකාරී යුද්ධය නතර කළ අතිගරු ජනාධිපතිතුමාට මානව හිමිකම් කඩ කළැයි චෝදනා නඟා පෝරකයට ගෙනියන්න ජාත්‍යන්තරය හදනවා. අපි ඒකට ඉඩ දෙන්නේ නැහැ. අපි අපේ රටට ලබාදුන් නිදහස භුක්ති විඳිනවා. අපේ රටේ දැන් ජාති, ආගම්, දේශපාලන භේද කිසිවක් නැතිව ජනතාව සමඟියෙන් එකට ජීවත්වෙනවා. මේ තත්ත්වය නැති කරන්නට එපා! අපි ජාත්‍යන්තරයෙන් ඉල්ලා සිටිනවා මන්ත්‍රීවරයා කීය.මෙලෙස කොටි ත්‍රස්තවාදීන්ට පණ දෙන වැඩපිළිවෙළට දායක වන සියලු දෙනා දෝෂදර්ශනයට ලක්වන ආකාරයේ පෝස්ටර්, කටවුට් අතැතිව මේ සාමකාමී උද්ඝෝෂණයට විශාල පිරිසක් එක්ව සිටියහ..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>01</day>
    </date>
    <link>http://www.dinamina.lk/2014/02/01/_art.asp?fn=n1402017</link>
    <topic>ජනපතිට-රටට සෙත්පතාමහමෙව්නා උයනේ කොහොඹ කංකාරි පූජාවක්</topic>
    <author>අනුරාධපුර අධිකරණ</author>
    <content>ජනාධිපතිතුමාට, රටට බලපෑ ඇති විදේශ බලවේග පරාජය වී රටට දැයට සෙත් පතා සෞභාග්‍ය ළඟා කැර ගැනීම මෙන්ම රජරටට බලපෑ ඇති නියඟය හමාරවී වැසි ලැබේවායි පතා වාර්ෂිකව මහමෙව්නා උයනේදී පවත්වන කොහොඹ කංකාරියේ කප් සිටුවීම ඊයේ (31) පෙරවරුවේ මහමෙව්නා උයනේ පැරණි නුග ගස ඉදිරිපිටදී සිදු විය.කප් සිටුවා මාස තුක් තුළ ශාන්ති කර්මය සිදු කරන අතර එම කටයුතු අටමස්ථානාධිපති පල්ලේගම සිරිනිවාස නාහිමියන්ගේ අනුශාසනා පරිදි රුවන්වැලි චෛත්‍යරාමාධිපති පල්ලේගම හේමරතන නාහිමියන්ගේ මෙහෙයවීමෙන් සිදු වෙති.ඊයේ (31) පෙරවරුවේ මහා සංඝරත්නයේ සෙත් පිරිත් සජ්ඣායනා මධ්‍යයේ විශේෂ ව්‍යාපෘති ඇමැති එස්.එම්. චන්ද්‍රසේන මහතාගේ ප්‍රධානත්වයෙන් කප් සිටුවීම සිදු විය.උතුරු මැද පළාත් සංවර්ධන නිර්මාණ හා යන්ත්‍රෝපකරණ ඒජන්සිය එම කටයුතු මෙහෙයවනු ලබන අතර කටකැලියාව 'අපි' සංසදය සමඟ මාතලේ 'සිහල' නර්තන රංගායතනය එම කටයුතු සංවිධානය කරනු ලබයි.රුවන්වැලි චෛත්‍යරාමාධිපති පල්ලේගම හේමරතන, සම්බුද්ධ ජයන්ති විහාරාධිපති නුගේතැන්නේ පඤ්ඤානන්ද, පූර්වාරාමාධිපති පොතානේ ධම්මානන්ද, කුට්ටම්පොකුණ විහාරාධිපති ඉහළගම පවරකිත්ති යන නාහිමිවරුන් ඇතුළු මහා සංඝරත්නයේ සෙත් පිරිත් සජ්ඣායනා මධ්‍යයේ මහ‍ මෙව්නාවේ පිහිටි ඉපැරණි නුග රුක්ෂය අභියස කප් සිටුවීම සිදු විය.මෙම අවස්ථාවට වාරිමාර්ග හා ජල කළමනාකරණ නියෝජ්‍ය ඇමැති ඩබ්ලිව්. බී. ඒකනායක මහතා ඇතුළුව මහජන නියෝජිතයින් එක්ව සිටි අතර සැදැහැවතුන් විශාල පිරිසක්ද එක්ව සිටියහ..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>01</day>
    </date>
    <link>http://www.dinamina.lk/2014/02/01/_art.asp?fn=n1402018</link>
    <topic>ඒ.සී.ඇස්. හමීඩ්ගේ පාර්ලි‍‍‍මේන්තු කතා ඇතුළත් ග්‍රන්ථය අද එළි දකී</topic>
    <author/>
    <content>හිටපු විදේශ ඇමැතිවරයකු හා ප්‍රවීණ දේශපාලනඥයකු වූ අභාවප්‍රාප්ත ආචාර්ය ඒ.සී.ඇස්. හමීඩ් මහතාගේ පාර්ලිමේන්තු කතා ඇතුළත් 'THE VALLEY OF GEMS' නම් ග්‍රන්ථය උත්සවාකාරයෙන් එළිදැක්වීම අද (1දා) පස්වරු 3.30ට බණ්ඩාරනායක සම්මන්ත්‍රණ ශාලාවේදී සිදු කෙරේ. ‍කතානායක චමල් රාජපක්ෂ මහතාගේ පෙරවදනකින් යුත් මේ ග්‍රන්ථය සංස්කරණය කැර ඇත්තේ පාර්ලිමේන්තු මන්ත්‍රී පාර්ලිමේන්තු සභාවේ සාමාජික හා ජනමාධ්‍ය හා ප්‍රවෘත්ති අමාත්‍යාංශයේ නිරීක්ෂණ මන්ත්‍රී ඒ.එච්.එම්. අස්වර් මහතාය.මේ උත්සවයේ සභාපතිත්වය ජනාධිපති නීතිඥ එම්. ෆායිස් මුස්තාපා මහතා විසින් උසුලනු ලබන අතර ප්‍රධාන දේශනය පවත්වන්නේ විදේශ කටයුතු ඇමැති මහාචාර්ය ජී.එල්. පීරිස් මහතා විසිනි. මීට අමතරව පාර්ලිමේන්තු මන්ත්‍රීවරුන් වන කරු ජයසූරිය සහ ආර්. සම්බන්ධන් යන මහත්වරුන් ඇතුළු තවත් කීප දෙනෙකුම මෙහිදී කතා පැවැත්වීමට නියමිතය. මෙම උත්සවය සංවිධානය කරනු ලබන්නේ ආචාර්ය ඒ.සී.ඇස්. හමීඩ් අනුස්මරණ කමිටුව විසිනි..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>01</day>
    </date>
    <link>http://www.dinamina.lk/2014/02/01/_art.asp?fn=n1402019</link>
    <topic>නොරොච්චෝලේ ප්‍රතිසංස්කරණයටචීනයෙන් එයි</topic>
    <author>චමීර ඇල්ලදෙණිය</author>
    <content>නොරොච්චෝල ගල් අඟුරු විදුලි බලාගාරය යථා තත්ත්වයට පත්කර ගැනීම සඳහා සියලු විධිවිධාන යොදන බව චීනයේ China Machinery Engineering Corporationහි (CMEC) ප්‍රධානීහූ අවධාරණය කරති. නොරොච්චෝල ගල් අඟරු විදුලි බලාගාරය ඉදි කළ චීනයේ CMEC සමාගමේ ප්‍රධානීන් හා එහි ඉදිකිරීම් සඳහා දායක වූ සෙසු සමාගම්වල නියෝජිතයන්, විදුලිබල හා බලශක්ති ඇමැති පවිත්‍රා වන්නිආරච්චි මහත්මිය ඊයේ (31) පෙරවරුවේ හමු වූ අවස්ථාවේ දී මේ බව කීහ.ඒ අනුව මූලික වශයෙන් මෙරට ඉංජිනේරුවන්ගේ හා චීන ඉංජිනේරුවන්ගේ ඒකාබද්ධ ක්‍රියාවලියක් ලෙස, ප්‍රථමයෙන් බලාගාරය පූර්ණ නිරීක්ෂණයකට භාජනය කිරීමටත් තවද ක්ෂේත්‍රයේ විශේෂඥයන් මෙරටට ගෙන්වීමට පියවර ගන්නා බවත් CMEC සමාගමේ සභාපති ෂෑන් චුන් මහතා කීවේය.නොරොච්චෝල ගල් අඟුරු විදුලි බලාගාරය පුළුල් විමර්ශනයකින් අනතුරුව අලුත්වැඩියා කටයුතු සිදුකර විදුලිබලය නිපදවීම සඳහා හැකි උපරිමයෙන් ක්‍රියාකරන බවත් බලාගාරයේ දෙවන අධියර ද ඉහළ තත්ත්වයක් යටතේ විදුලිය ජනනය සඳහා යෙදවීමට පියවර ගන්නා බවත් ෂෑන් චුන් මහතා එකඟතාව පළ කළේය.විදුලිබල හා බලශක්ති අමාත්‍යංශයේ ලේකම් එම්.එම්.සී.ප්‍රදිනාන්දු, ලංකා විදුලිබල මණ්ඩලයේ සභාපති ඩබ්.බී.ගනේගල, සාමාන්‍යාධිකාරී ශවීන්ද්‍රනාත් ප්‍රනාන්දු, අමාත්‍යංශ අතිරේක ලේකම් ජේ.එම්.කේ.ජයසේකර, ලංකා විදුලිබල මණ්ඩලයේ අතිරේක සාමාන්‍යාධිකාරී එම්.සී.වික්‍රමසේකර, චීනයේ CMEC  සමාගමේ උප සභාපති ලි චෝ යංග් මහත්වරු ඇතුළු නිලධාරීහූ පිරිසක් මෙම අවස්ථාවට සහභාගී වී සිටියහ..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>01</day>
    </date>
    <link>http://www.dinamina.lk/2014/02/01/_art.asp?fn=n14020110</link>
    <topic>හෙද-පවුල් සෞඛ්‍ය සේවිකා ගැටලුව විසඳන්න කමිටුවක්</topic>
    <author/>
    <content>රෝහල්වල සේවය කරන හෙද නිලධාරිනියන්ට සූතිකාගාර පුහුණුව ලබාදීම සම්බන්ධයෙන් හෙද නිලධාරින් හා පවුල් සෞඛ්‍ය ‍ෙස්වා නිලධාරිනියන් අතර ඇතිව තිබෙන ගැටලු සහගත තත්ත්වය නිරාකරණය කිරීමට සෞඛ්‍ය අමාත්‍යාංශය වෛද්‍ය තාක්ෂණික විශේෂඥයන්ගෙන් සමන්විත කමිටුවක් පත්කර ඇත.අදාළ පාර්ශ්වයන් කැඳවා ඔවුන්ගෙන් එම කාරණය සම්බන්ධයෙන් අදහස් හා යෝජනා ලබාගෙන, එම ගැටලුව නිරාකරණය කිරීමට සුදුසු නිර්දේශ සති දෙකක් ඇතුළත ඉදිරිපත් කරන්නැයි ද සෞඛ්‍ය අමාත්‍යාංශය එම විශේෂඥ කමිටුවට වැඩිදුරටත් උපදෙස් දී ඇත.සියලු වෘත්තීය සමිතිවලින් සෞඛ්‍ය අමාත්‍යාංශය කාරුණිකව ඉල්ලා සිටින්නේ ඉහත කී විසඳුම් තුළ වෘත්තීය ක්‍රියාමාර්ගවලින් බැහැරව කටයුතු කරන ලෙසයි..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>01</day>
    </date>
    <link>http://www.dinamina.lk/2014/02/01/_art.asp?fn=n14020111</link>
    <topic>අපේ තරුණයන් ගැන තිබූ වැරදි සිතුවිලිමෙවර ජගත් සමුළුවේදී නිවැරැදි කරනවා</topic>
    <author>චමීර ඇල්ලදෙණිය.</author>
    <content>ලෝකය තුළ ශ්‍රි ලංකාවේ තරුණයා පිළිබඳ ලියැවී තිබුණු වැරදි තැන නිවැරදි කිරීමට තරුණ සමුළුවේ දී පියවර ගන්නා බව යෞවන කටයුතු හා නිපුණතා සංවර්ධන ඇමැති ඩලස් අලහප්පෙරුම මහතා පවසයි.ශ්‍රී ලාංකීය තරුණයා ලෝකයේ අභිමානවත් ස්ථානයකට ඔසවා තැබීමට ආණ්ඩුව විධිමත් ක්‍රියාමාර්ග ගෙන ඇති බව පෙන්වා දුන් ඇමතිවරයා ඉතිහාසයේ තරුණයාට සිදු වු සියලු අසාධාරණ නිවැරදි කිරීමට පියවර ගෙන තිබෙන බව ද කීවේ ය.2014 තරුණ ලෝක සමුළුව නිල ලාංඡනය එළිදැක්වීම වෙනුවෙන් යෞවන කටයුතු අමාත්‍යංශයේ දී පෙරේදා (30) පැවති උත්සවයකට සහභාගී වෙමින් ඇමතිවරයා මේ අදහස් පළ කළේ ය.එහි දී වැඩිදුරටත් අදහස් දැක්වූ ඇමතිවරයා ''දශක තුනක් ඇතුළත තරුණ කැරළි 03කට මුහුණ දීමට සිදු වූ ලෝකයේ එකම රට ශ්‍රී ලංකාවයි. ඉතිහාසයේ නායකයන් විසින් සිදු කළ විවිධ වැරදි නිසා අපේ රටේ තරුණයාට විශාල හානියක් සිදු වුණා. එය නිවැරදි කිරීමට මහින්ද චින්තන ප්‍රතිපත්තිය යටතේ තරුණයන් වෙනුවෙන් විශාල ආයෝජන රැසක් සිදු කරමින් තිබෙනවා. එහි එක් අංගයක් හැටියට ලෝකයේ තරුණ සමුළුව සඳහා මුදල් ප්‍රතිපාදන වෙන් කොට තිබෙනවා. මෙමඟින් ශ්‍රී ලාංකීය තරුණයා ලෝකය තුළ අභිමානවත් ස්ථානයකට ඔසවා තැබීමට හැකි වෙනවා. මෙම තරුණ සමුළුව ම`ගින් මීළ`ග සියවසේ තරුණ ප්‍රඥපත්ති ප්‍රකාශනය ඉදිරිපත් කිරීමට අපි බලාපොරොත්තු වෙනවා. එය කොළඹ ප්‍රකාශනය නමින් මැයි මස 11 වන දින අපි ඉදිරිපත් කරනවා. මීළඟ ශතවර්ෂය තරුණයන් වෙනුවෙන් සකස් වුණු පාදක ලියැවිල්ල බවට එය පත් වේවි. 2014 ලෝක තරුණ සමුළුව පිළිබඳ තොරතුරුwcy2014.comයන වෙබ් අඩවියෙන් ලබා ගත හැකිය. මෙම සමුළුවට සහභාගි වීම සඳහා දේශීය තරුණ තරුණියන් 100කට අවස්ථාව ලබා දීමට තරුණ කටයුතු අමාත්‍යංශය පියවර ගෙන ඇති අතර, ඒ සඳහා සහභාගී වීමට කැමති තරුණ තරුණියන් සිටීමට ජාතික තරුණ සේවා සභාව වෙත ඉල්ලුම් පත්‍රයක් යොමු කළ හැකි ය.අමාත්‍යංශ බී. විජේරත්න, ජනාමාධ්‍ය අමාත්‍යංශයේ ලේකම් ආචාර්ය චරිත හේරත්, තරුණ සේවා සභාපති නීතීඥ ලලිත් පියුම් පෙරේරා ඇතුළු නිලධාරීන් පිරිසක් මෙම අවස්ථාවට සහභාගි වූහ..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>01</day>
    </date>
    <link>http://www.dinamina.lk/2014/02/01/_art.asp?fn=n14020112</link>
    <topic>කාන්තා ව්‍යවසායකයන්ටඅත් බෑග් නිපදවීමේ තාක්ෂණය</topic>
    <author>චමීර ඇල්ලදෙණිය</author>
    <content>කොළඹ දිස්ත්‍රික් කාර්යාලය මඟින් කාන්තා ව්‍යවසායකයන්ට කාන්තා අත් බෑග් නිෂ්පාදනය කිරීමේ තාක්ෂණය ලබා දීමට සාම්ප්‍රදායක කර්මාන්ත හා කුඩා ව්‍යවසාය සංවර්ධන අමාත්‍යාංශය තීරණය කර ඇත.පස් දින වැඩසටහනක් ලෙස සංවිධානය කර ඇති මෙම පුහුණු වැඩසටහනේ දී අත් බෑග් වර්ග විස්සක්, පාසල් ළමයින් භාවිත කරන බෑග් වර්ග සහ පැන්සල් බහාලන පර්ස් යනාදී නිර්මාණ කිරීමට අවශ්‍ය පුහුණුව ලබා දීමට නියමිතය.වැඩසටහන සාර්ථකව අවසන් කරන කාන්තා ව්‍යවසායකයන්ට වටිනා සහතිකයක් ලබා දීමට ලංකා කාර්මික සංවර්ධන මණ්ඩලය කටයුතු යොදා ඇත.වැඩිදුර විස්තර ලංකා කාර්මික මණ්ඩලය, අංක 98, දෙවන මහල, හයිලෙවල් ප්ලාසා, දෙල්කඳ, නුගේගොඩ යන ලිපිනය හෝ 0112815009 යන දුරකථන අංකයට අමතා හෝ idbcolombo@gmail ට ඊමේල් පණිවුඩයක් ලබා දීමෙන් ද ලබා ගත හැකිය..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>01</day>
    </date>
    <link>http://www.dinamina.lk/2014/02/01/_art.asp?fn=n14020113</link>
    <topic>සමසෞඛ්‍ය විද්‍යාපීඨ සිසුහු සත්‍යග්‍රහය කරනඅට්ටාලය ඉවත් කරන්නැයි මහේස්ත්‍රාත් නියෝග</topic>
    <author>සමන්ති වීරසේකර</author>
    <content>පේරාදෙණිය විශ්වවිද්‍යාලයේ සමසෞඛ්‍ය විද්‍යාපීඨ සිසුහු දින තිස්හතක් පුරා සත්‍යග්‍රහය කරගෙනගිය අට්ටාලය පෙබරවාරි තුන්වැනිදාට පෙර වහාම ගලවා ඉවත් කරන ලෙස මහනුවර ප්‍රධාන මහේස්ත්‍රාත් ඒ.එම් වසන්ත කුමාර මහතා ඊයේ(31) නියෝග කළේය. සිසුන් විසින් ගලහ මංසංධියේ අටවා ඇති අට්ටාලය මහජනතාවට හිරිහැර ගෙනදෙන සහ මහජනතාව පීඩාවට පත් කරන්නක් බැවින් එය ගලවා ඉවත් කර දෙන ලෙස පොලිස්පති ඉලංකෝන් මහතාගේ උපදෙස් මත පේරාදෙණිය පොලිසියේ වැඩ බලන පොලිස්ථානාධිපති පොලිස් පරීක්ෂක එස්.බී ගල්නෑව මහතා විසින්, මහේස්ත්‍රාත්වරයා වෙත ඉල්ලීමක් කැර තිබිණි.පීඩාවට පත් වූ පාර්ශ්වය වෙනුවෙන් මහජනතාව නියෝජනය කරමින්, මහේස්ත්‍රාත්වරයා ඉදිරියේ සාමාන්‍ය වැසියන් තිදෙනකු ද සාක්කි සැපයූ අතර, ඊට අදාළව පොලිස් නිලධාරීන් ද සාක්කි ලබා දුන්හ.සියලු කරුණු සලකා බැලූ මහේස්ත්‍රාත්වරයා සිසුන්ගේ අට්ටාලය, ලබන 3දා ‍ට පෙර වහා ගලවා ඉවත් කරන ලෙස නියෝග කොට, කිසියම් විරෝධතාවක් වෙතොත්, 3දා ට පෙර අධිකරණය හමුවට ඉදිරිපත් කරන ලෙස ද දැන්වීය.විරෝධතා ද නොමැතිව අට්ටාලය ගලවා ඉවත් කර නොගතහොත් 3දා මධ්‍යම රාත්‍රියේ එය ගලවා ඉවත් කරන ලෙස මහේස්ත්‍රාත්වරයා පේරාදෙණිය පොලිසියට නියෝග කළේය..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>01</day>
    </date>
    <link>http://www.dinamina.lk/2014/02/01/_art.asp?fn=n14020114</link>
    <topic>කෝටියක අබලි තඹ හොරෙන්රට පටවන්න හැදූ 2ක් රිමාන්ඩ්</topic>
    <author>සිරන්ජනි කුමාරි</author>
    <content>රේගුවට අසත්‍ය තොරතුරු ඉදිරිපත් කොට ප්ලාස්ටික් භාණ්ඩ අපනයනය කරන මුවාවෙන් රුපියල් කෝටියක් වටිනා අබලි තඹ අපනයනය කළ බව කියන ද්‍රවිඩ ජාතිකයන් දෙදෙනා ලබන මස 14 වන දින දක්වා රක්ෂිත බන්ධනාගාරගත කරන ලෙස කොළඹ අතිරේක මහෙස්ත්‍රාත් චන්දිම ලියනගේ මහතා ඊයේ(31) නියම කළේය.අපනයන නීති උල්ලංඝනය කරමින් එෆ් .සී අයි .යූ 2514400දරන අඩි විස්සක් පමණ දිගැති බහාලුමේ අබලි තඹ කිලෝ 14.1710ක් තිබූ බවත් එහි වටිනාකම 10,297,000ක් බවටත් රේගුව අධිකරණය වෙත කරුණු වාර්තා කොට තිබිණ.රේගු නිවාරණ මෙහෙයුම් අංශය වෙත ලද තොරතුරකට අනුව කොළඹ වරායේ දී මෙම අත්අඩංගුව‍ට ගැනීම සිදු කර ඇති අතර බහාලුම්වල ප්ලාස්ටික් රෙදි එල්ලුම් (හැන්ගර්) බහා ඇති බවට රේගුව වෙත අසත්‍ය තොරතුරු ලබා දී තිබූ බවට අධිකරණයෙන් කරුණු අනාවරණය විය.ඉකුත් 22 වන දින මෙම අත්අඩංගුවට ගැනීම සිදු කර ඇති රේගුව සැකකරුවන් රේගු අඥා පනතේ 127(අ) වගන්ති උල්ලංඝනය කර ඇති බවට අධිකරණයට කරුණු වාර්තා කොට තිබිණ.‍ආරෝග්‍යනාදන් ඇන්තනි චාල්ස් හා ආර් .ඉන්ද්‍ර කුමාර් රාමනායක යන සැකකරුවන් දෙදෙනා මෙසේ ලබන මස 14 වන දින දක්වා රක්ෂිත බන්ධනාගාරගත කෙරිණ.සැකකරුවන්ට මෙම භාණ්ඩ ලැබුණේ කො‍හොමද ? මෙම ජාවාරම කාලයක් තිස්සේ පවත්වාගෙන යන එකක්ද ? යන්න හා මෙයට සම්බන්ධ තවත් සැකකරුවන් සිටී ද ? යන්න සම්බන්ධයෙන් වැඩිදුර පරීක්ෂණ පවත්වන බවට රේගුව අධිකරණයට කරුණු වාර්තා කර තිබිණ.රේගු අධිකාරි එම්. ජේ .එස් .සිල්වා මහතා සැකකරුවන් අධිකරණය ඉදිරිපත් කළේය..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>01</day>
    </date>
    <link>http://www.dinamina.lk/2014/02/01/_art.asp?fn=n14020115</link>
    <topic>ආගමික සිද්ධස්ථාන ශ්‍රේණිගත කිරීමට යයි</topic>
    <author>නුවන් කොඩිකාර</author>
    <content>ශ්‍රී ලංකාවේ පිහිටි සියලු ආගමික සිද්ධස්ථාන ශ්‍රේණි ගත කිරිමට බුද්ධශාසන හා ආගමික කටයුතු අමාත්‍යාංශය තීරණය කර තිබේ.ඒ අනුව සියලු ආගම්වලට අයත් සිද්ධස්ථාන මේ වැඩ පිළිවෙලට අනුව ශ්‍රේණී ගත වනු ඇති බව අමාත්‍යාංශය පවසයි.කාණ්ඩ 05 ක් යටතේ මෙම සිද්ධස්ථාන ශ්‍රේණිගත කිරිමෙන් අඩු ආදායම් සහිත දුෂ්කර සිද්ධස්ථාන සංවර්ධනයට ප්‍රමුඛතා ලබා දීමට අවස්ථාව ලැබෙන බවත් එවැනි සිද්ධස්ථාන සඳහා ආධාර කණ්ඩායම් හා පුද්ගලයින් හඳුන්වා දී කැපකරු ක්‍රමයක් ක්‍රියාත්මක කළ හැකි බවත් බුද්ධශාසන හා ආගමික කටයුතු අමාත්‍යාංශය කියයි.මෙම සිද්ධස්ථාන ශ්‍රේණි ගත කිරීමේදී අවධානය යොමු කළ යුතු කරුණු පිළිබඳව අධ්‍යයනය කොට තමන් වෙත වාර්තාවක් ලබා දෙන්නැයි බුද්ධශාසන හා ආගමික කටයුතු ඇමැතිවරයා ලෙස අගමැති ආචාර්ය දී. මු ජයරත්න මහතා අමාත්‍යාංශ ලේකම් වරයාට උපදෙස් දී තිබේ.බෞද්ධ විහාරස්ථාන ශ්‍රේණිගත කිරිම ප්‍රමාද වීම නිසා සම්පත් දායකයන්ට අවම පහසුකම්වලින් යුත් විහාරස්ථාන තෝරාගැනීමට නොහැකි වී ඇති බැවින් ශ්‍රේණිගත කිරිමේ වැඩ පිළිවෙල කඩිනම් කරන ලෙස එක්සත් ජාතික පක්ෂ පාර්ලිමේන්තු මන්ත්‍රී ගාමිණි ජයවික්‍රම පෙරේරා මහතා පසුගිය 26 දා පැවති බුද්ධශාසන හා ආගමික කටයුතු අමාත්‍යාංශ උපදේශක කාරක සභාවේදී පෙන්වා දි ඇත.බෞද්ධ විහාර දේවාලගම් පනත යටතේ ආගමික ස්ථාන ශ්‍රේණිගත කිරිමට අපේක්ෂා කරන බවත් සෑම ආගමික මධ්‍යස්ථානයක් සම්බන්ධයෙන්ම ඒ ඒ ආගම් පිළිබද කටයුතු කරන රාජ්‍ය හා රාජ්‍ය නොවන ප්‍රමුඛ පෙළේ ආයනවලින් තොරතුරු ලබාගෙන වාර්තාවක් සකස් කිරිමටත් ඒ අනුව ආගමික ස්ථාන ශ්‍රේණිගත කිරිමේ වැඩ පිළිවෙල අග්‍රාමාත්‍ය දි. මු ජයරත්න මහතාගේ උපදෙස් අනුව ක්‍රියාත්මක කිරීමට තමන් බලාපොරොත්තු වන බවත් අමාත්‍යාංශයේ ලේකම් එම්. කේ. බී දිසානායක මහතා පැවැසීය..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>01</day>
    </date>
    <link>http://www.dinamina.lk/2014/02/01/_art.asp?fn=n14020116</link>
    <topic>වල්ලාපට්ට කිලෝ තුනක් සමඟසැක හයක් අත්අඩංගුවට</topic>
    <author>ටී.එල්.හේමපාල නාගොඩ සමුහ</author>
    <content>උඩුගම පනංගල එප්පල ප්‍රදේශයේ දී වල්ලාපට්ට කිලෝ තුනක් සමඟින් සැකකරුවන් හය දෙනකු පසුගියදා (30) සවස උඩුගම පොලිසිය විසින් අත්අඩංගුවට ගෙන ඇත.අත්අඩංගුවට ගත් පිරිස අතර පිරිවෙනක ස්වාමීන් වහන්සේ නමක් ද සිටින බව පොලිසිය පවසයි. අනිකුත් සැකකරුවන් පිලියන්දල, ගිංතොට තවලම පදිංචි කරුවන්ය.උඩුගම පොලිස් ස්ථානාධිපති පො.ප. ආර්. සී . රාජපක්ෂ, පොලිස් කොස්තාපල්වරුන් වන 45332 විජේනායක, 87585 ඉන්දික, 72904 වසන්ත, පො.කො.රි 15967 චාමින්ද යන අය මෙම වැටලීම සිදු කළහ..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>01</day>
    </date>
    <link>http://www.dinamina.lk/2014/02/01/_art.asp?fn=n14020117</link>
    <topic>සෑම දරුවකුටම එක සමාන ඉංග්‍රීසි දැනුමක් ලබාදීම රජයේ අරමුණයි</topic>
    <author>ධනුෂ්ක ගොඩකුඹුර සහ නුවන් කොඩිකාර</author>
    <content>මෙරට සමාජයේ ඉංග්‍රීසි කතා කළ හැකි හා කතා කළ නොහැකි පන්තිය ලෙස බෙදීමට ඇතැමෙක් කටයුතු කරමින් සිටින බව ආයෝජන ප්‍රවර්ධන නියෝජ්‍ය ඇමැති ෆයිසර් මුස්තාපා මහතා පැවැසීය.එම තත්ත්වය වෙනස්කර සෑම දරුවෙකුටම එක සමාන ඉංග්‍රීසි දැනුමක් ලබාදීම වත්මන් රජයේ අරමුණ බවත් ඊට අවශ්‍ය පහසුකම් ලබාදීමට මහින්ද චිනතයෙන් මේ වන විටත් කටයුතු කර ඇති බවත් හෙතෙම කීවේය.ෆයිසර් මුස්තාපා පදනම හා ඉන්දියන් ඔයිල් සමාගම එක්ව සංවිධාන කළ බෞද්ධ, ක්‍රිස්තියානි, හින්දු හා ඉස්ලාම් දහම් පාසල් දරුවන්ට ඉංග්‍රීසි අධ්‍යාපනය නොමිලේ ලබා දීමේ සමාරම්භක උළෙල ජනාධිපති මහින්ද රාජපක්ෂ මහතාගේ සහභාගිත්වයෙන් කොළඹ මියුසියස් විද්‍යාලයේ දී පෙරේදා (30) ආරම්භ කළ අතර එහිදි රැස්ව සිටි පිරිස අමතමින් නියෝජ්‍ය ඇමැතිවරයා එසේ ප්‍රකාශ කෙළේය.මෙරට බිහිවූ ඇතැම් රාජ්‍ය නායකයින් තමන්ගේ දරුවන්ට ඉංග්‍රීසි අධ්‍යාපනය ලබාදීමට කටයුතු කරමින් අනෙක් දරුවන් නොසලකා හැර කටයුතු කළ බව ඒ මහතා කියා සිටියේය. නමුත් වත්මන් ජනාධිපතිතුමන් මහින්ද චින්තනයෙන් ලංකාවේ සියලුම දරුවන්ට ඉංග්‍රීසි අධයාපනය ලබාදීමට අවශ්‍ය පහසුකම් ලබාදුන් බවද මුස්තාපා මහතා පැවැසීය.නියෝජ්‍ය ඇමැතිවරයා මෙසේද කියා සිටියේය.ශ්‍රී ලංකා දේශපාලන ඉතිහාසයේ වත්මන් ජනාධිපතිතුමා නායකත්වයට පත්වුනාට පස්සේ මෙරට සමාජයීය හා ආර්ථිකයේ සුවිශේෂී වෙනසක් සිදුවුණා. අද අපේ රටේ උපාධිධාරීන් මගෙන් කම්කරු රැකියා ඉල්ලනවා. ඒකට හේතුව ඒ අයට ඉංග්‍රීසි උපාධිය ලබාගත්තට ඉංග්‍රීසි බැහැ. එම නිසා තමයි මම තීරණය කළේ අපේ දරුවන්ට ඉංග්‍රීසි දැනුම ලබාදිය යුතුයි කියලා. මම දැක්ක එක දෙයක් තමයි ගමට වඩා කොළඹ දුප්පත් කම වැඩියි. සමහරු නිදාගන්නනේ තට්ටු මාරු ක්‍රමයට. සිය ගණනකට තිබුනේ එක කැසිකිලියයි. වැසිකිලියයි. මේ තත්ත්වය වෙනස් කරන්න වත්මන් රජය කටයුතු කරමින් සිටිනවා. මොකද එම ජනතාවටත් අනෙක් පළාත්වල ජනතාවට හිමි ගෞරවණියත්වය ලබාදිය යුතුයි කියන අපේ රජය අවබෝධ කරගෙන තිබෙනවා. එම නිසයි පැල්පත් වෙනුවට පහසුකම්වලින් සමන්විත නිවාස ලබාදෙන්න කටයුතු කරමින් සිටින්නේ. අපි දුප්පත්කමින් මිදෙන්න නම් හොඳ රැකියාවක් කළ යුතුයි. ඊට ඉංග්‍රීසි භාෂාව ඉගෙන ගත යුතුයි. එසේ වුනහොත් ඉන්න තත්ත්වයෙන් ඉහළට ඒමට හැකියාව ලැබෙන බවද හෙතෙම කීවේය.කොළඹ විශ්විද්‍යාලයේ ආර්ථික විද්‍යා පිළිබඳ මහාචාර්ය රංජිත් බණ්ඩාර මහතා. මුඛ්‍ය දේශනය පැවැත්වී සඳහා මා හට ආරාධනා කිරීම ගැන ආයෝජන ප්‍රවර්ධන නියෝජ්‍ය ඇමැති ෆයිසර් මුස්තාපා මහතාට මම මුලින්ම ස්තූතිවන්ත වෙනවා. මම හිතනවා මේ ආරාධනය කොළඹ විශ්වවිද්‍යාලයේ මහා චාර්යවරයා විදියට නොවෙයි ඉංග්‍රීසි බස නිසියාකාරව ඉගන ගන්න නොහැකි වුන පරම්පරාවේ පුද්ගලයකු ලෙසයි මට මේ දේශනයට ආරාධනා කරන්න ඇත්තේ. අපේ රට අවුරුදු 150 වැඩි කාලයක් කාලයක් ඉංග්‍රීසි භාෂාව මව් භාෂාව ලෙස කතා කළ ජාතියක්. හැබැයි ඊට අවුරුදු 200 පස්සේ අපිට අපේ මව් භාෂාව කතා කරන්න අවස්ථාව ලැබුණා. අපි තේරුම් ගත්ත නැති දෙයක් තමයි ජාත්‍යන්තරය අපි මෙහෙයවන්නේ සිංහල භෂාවෙන් හෝ වෙනත් භාෂාවකින් නෙවෙයි, ඉංග්‍රිසි භාෂාවෙන්. එම නිසා තමයි අපට මේ භාෂාව ඉගෙන ගන්න සිදුවුණේ.අපේ පරම්පරාවට ව්‍යක්තව ඉංග්‍රීසි භාෂාව කතා කරන්න අවස්ථාව අවහිර වුණා. එම නිසා අපේ පරම්පරාවේ බොහෝ දෙනකුට ඉංග්‍රීසි භාෂාව ව්‍යක්තව කතා කරන්න බැහැ. අපේ රටේ ඉංග්‍රීසි උගන්වන ගුරුවරුන් ලෙස පාඨශාලාවල 22992 ක් මේ වන විට ඉන්නවා. මින් 10600 ක් ඉංග්‍රීසි භාෂාව වෙනුවට ප්‍රාථමික පන්තිවල වෙනත් විෂයන් උගන්වමින් සිටිනවා. අපේ රටේ බාලාංශ පන්තියේ සිට උසස් පෙළ දක්වා ඉංග්‍රීසි උගන්වනවා. විශ්වවිද්‍යාලයට ඇතුළත් වුනාමත් ඉංග්‍රීසි භාෂාව උගන්නනවා.ඊට අමතරව විවිධ අයුරින් මේ භාෂාව ඉගෙනගන්නවා. මේ අනුව බලද්දී අපේ ජීවිත කාලයෙන් අවුරුදු පහක් පූර්ණකාලීනව ඉංග්‍රිසි ඉගෙන ගන්නවා. ඒ වගේ ළමයින් 127 කට එක් ඉංග්‍රීසි ගුරුවරයෙක් වෙන්න අපේ රටේ ඉන්නවා.මෙහිදී සිංහල, දෙමළ හා මුස්ලිම් පාසල් දරුවන් 1500 කට අධික පිරිසකට පාසල් උපකරණ බෙදාදීම මෙහිදී සිදුකෙරිණි..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>01</day>
    </date>
    <link>http://www.dinamina.lk/2014/02/01/_art.asp?fn=n14020118</link>
    <topic>දකුණු සුඩානයට ශ්‍රමිකයන් යැවීම යළි හෙට සිට</topic>
    <author/>
    <content>දේශපාලන අස්ථාවරත්වය හේතුවෙන් දකුණු සුඩානයට ශ්‍රී ලාංකික ශ්‍රමිකයින් යැවීම තාවකාලිකව අත්හිටවූ අතර යළිත් හෙට සිට ශ්‍රී ලාංකික ශ්‍රමිකයින් රැකියා සඳහා යැවීමට ශ්‍රී ලංකා විදේශ සේවා නියුක්ති කාර්යාංශය තීරණය කර ඇත.පසුගිය මාස කිහිපය තුළ දකුණු සුඩාන රජය හා කැරලි කණ්ඩායම් අතර ඇතිව තිබූ ගැටුම්කාරී තත්ත්වය නිසා ශ්‍රී ලාංකික ශ්‍රමිකයන් රැකියා සඳහා යැවීම තාවකාලිකව අත්හිටුවීමට විදේශ රැකියා ප්‍රවර්ධන හා සුබසාධන ඇමැති ඩිලාන් පෙරේරා මහතා විසින් කාර්යාංශයට උපදෙස් දී තිබිණි. ඒ අනුව විදේශ සේවා නියුක්ති කාර්යාංශය විසින් දකුණු සුඩානයේ රැකියා සඳහා ශ්‍රී ලාංකික ශ්‍රමිකයින්ට ලබාදෙන ලියාපදිංචිය තාවකාලිකව අත්හිටුවා තිබිණි.එහෙත් මේ වනවිට දකුණු සුඩානයේ රජය හා කැරලිකරුවන් අතර සාමකාමී වාතාවරණයක් උදාවී තිබීම හේතුවෙන් එසේ තාවකාලිකව අත්හිටුවා තිබූ ලියාපදිංචිය නැවත ක්‍රියාත්මක කරන ලෙස ඇමැති ඩිලාන් පෙරේරා මහතා විසින් උපදෙස් ලබා දී තිබේ. ඒ අනුව කිසිදු බාධාවකින් තොරව හෙට සිට යළිත් දකුණු සුඩානයේ රැකියා සඳහා ශ්‍රී ලාංකික ශ්‍රමිකයින්ට ලියාපදිංචිය හිමිවේ.දකුණු සුඩානයේ ශ්‍රී ලංකා තානාපති කාර්යාලයක් නොමැති හෙයින් එහි කටයුතු උගන්ඩා තානාපති කාර්යාලය හරහා සිදු කෙරෙන බව විදේශ සේවා නියුක්ති කාර්යාංශය අවධාරණය කරයි. එහෙත් දකුණු සුඩානයේ යළිත් ගැටුම්කාරී හදිසි තත්වයක් ඇතිවුවහොත් ඒ පිළිබඳව නිරන්තර අවධානයෙන් පසුවන බව කාර්යාංශය නිවේදනය කරයි..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>01</day>
    </date>
    <link>http://www.dinamina.lk/2014/02/01/_art.asp?fn=n14020119</link>
    <topic>ලංකා පොස්පේට් ආදායමරුපියල් මිලියන 20කින් ඉහළට</topic>
    <author>සිතාරා සේනානි,</author>
    <content>ලංකා පොස්පේට් ආයතනයේ ආදායම රුපියල් මිලියන 20කින් වැඩිකර ගැනීමට හැකිව තිබෙන බව එම සමාගමේ සභාපති ජාලිය කුලසේකර මහතා පවසයි. 2012 වසරේ දෙසැම්බර් මස අතිකාල පැය 13,580ක් වුවද එය 2013 දෙසැම්බර් මාසය වනවිට පැය 5300 දක්වා අඩු කර තිබේ. පසුගිය 2013 දෙසැම්බර් මාසයේ ලංකා පොස්පේට් ආයතනයේ නිෂ්පාදනය මෙට්‍රික් ටොන් 5851ක් ලෙස වාර්තාවී තිබේ. අතිකාල කපා දැමීමෙන් රුපියල් මිලියනයක ඉතිරියක් ද, නිෂ්පාදනය වැඩිවීමෙන් රුපියල් මිලියන 19ක ආදායමක් ද ලෙස රුපියල් මිලියන 20ක ආදායමක් වාර්තා කිරීමට හැකිවූ බවත් සභාපතිවරයා පෙන්වා දෙයි.2012 දෙසැම්බර් මස යාන්ත්‍රික අංශයේ සේවකයන් 13දෙනකු පැය 3,800ක් වෙනුවෙන් රුපියල් 4,56,000ක අතිකාල දීමනාද ලබා ගෙන ඇති බව හෙළි කරන සභාපතිවරයා සැබෑ ලෙසම කම්හලට ආදරයෙන් දිවි හිමියෙන් වැඩ කරන සේවකයන්ට මුවාවී නිකරුනේ පිරිසක් මෙලෙස අතිකාල ලබා ගනිමින් දීර්ඝ කාලයක් කටයුතු කැර ඇති බවද පෙන්වා දෙයි. මාසික තේ වියදම රුපියල් තුන් ලක්ෂ පනස් දහස ඉක්මවා ගොස් තිබූ බවද, එය මේ වන විට රුපියල් හැත්තෑ පන්දහස දක්වා අඩු කර තිබෙන බවද කීය. රාජ්‍ය සම්පත් හා ව්‍යවසාය සංවර්ධන ඇමැති දයාශ්‍රිත තිසේරා මහතාගේ ප්‍රධානත්වයෙන් පැවැති පසු විපරම් කමිටු පිහිටුවීමේ හමුවේදී සභාපතිවරයා මේ කරුණු අනාවරණය කළේය.පොස්පේට් නිධිය සුරකිනවා යැයි කියන ඇතැම් පාර්ශ්ව මෙන්ම ඇතැම් වෘත්තීය සම්ති නායකයන් අතර ද පොහොර ආයතනය විනාශ කිරීමේ කුමන්ත්‍රණයක් ක්‍රියාත්මක වන බවට සැක මතුව තිබෙන බවද සභාපතිවරයා මෙහිදී සඳහන් කළේය.මෙහිදී අදහස් දැක්වූ ඇමැති දයාශ්‍රිත තිසේරා මහතා පැවැසුවේ ආසනික්වලින් තොර පොහොර නිෂ්පාදනයක අවශ්‍යතාව දැඩිව මතුව තිබෙන බවත්, ඒ අනුව ඩයි ඇමෝනියා පොස්පේට් නිෂ්පාදනය තම එකම ඉලක්කය බවත් කීය.පොස්පේට් නිධිය අනුරාධපුරයට පමණක් සීමාවූ එකක් නොව රටටම අයිති සම්පතක් බව පෙන්වා දුන් ඇමැතිවරයා, ජාත්‍යන්තරයේ වෙනත් පොහොරකට ගියහොත් අපේ නිධිය දෙස අපට බලා හිඳින්නට සිදුවනු මිස එයින් ආදායමක් ලබන්නට නොහැකි බවත් පෙන්වා දුන්නේය..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>01</day>
    </date>
    <link>http://www.dinamina.lk/2014/02/01/_art.asp?fn=n14020120</link>
    <topic>ඉන්ධන සහනාධාරය ඉල්ලාපිටිපන ධීවර‍යෝ උද්ඝෝෂණයක</topic>
    <author>කොච්චිකඩේ විශේෂඩී. මිහිඳුකුල</author>
    <content>නවතා ඇති ඉන්ධන සහනාධාරය නැවත ලබා දෙන ලෙස ඉල්ලා පිටිපන ධීවර එකමුතුව හා ධීවර සංවිධාන කීපයක් එක්ව මීගමුව ධීවර ජනතාවගේ සහභාගීත්වයෙන් 31 දා පෙරවරුවේ 9.30 සිට දහවල් 12.00 දක්වා මීගමුව මුන්නක්කරය කොතලාවල පාලම යට කලපුවේදී උද්ඝෝෂණයක් සිදුකරන ලදී.ධීවරයා හා ධීවර ප්‍රජාව ධීවර යාත්‍රාවලට නැඟී විවිධ සටන් පාඨ ඇතුළත් පුවරු හා බැනර් ප්‍රදර්ශනය කරමින් මෙම විරෝධතාව පවත්වන ලදී. කතෝලික පියවරු ද ධීවර යාත්‍රාවලට නැඟ මෙම උද්ඝෝෂණයට සහය දැක්වූහ. කොතලාවල පාලම උඩ ද, අසල මාර්ගවල ද ජනතාව රැඳී සිටි බැවින් වාහන ගමනාගමනයට බාධා ඇතිවිය..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>01</day>
    </date>
    <link>http://www.dinamina.lk/2014/02/01/_art.asp?fn=r1402011</link>
    <topic>මතුගම උන්හිටි තැන් අහිමිවූ වෙළෙදුන්ටනව තෙමහල් කඩ කාමර සංකීර්ණයක්</topic>
    <author>මතුගම සංචාරක</author>
    <content>ඡායාරූපය - මතුගම සංචාරකමතුගම ශාන්තමේරි මාවතේ ස්වයංරැකියා වෙළෙඳකුටි අහිමි වූ වෙළෙන්දන්ට නව දෙමහල් වෙළෙඳ සංකීර්ණයක් ඉදිකරදීමට ප්‍රවාහන ඇමැති කුමාර වෙල්ගම මහතා පියවර ගෙන ඇත.මේ වෙළෙන්දන් හැටඅට දෙනා දැනට ව්‍යපාරික කටයුතු කරන්නේ තාවකාලිකව ඉදිකරගත් කුඩා පෙට්ටි කඩවලයි. ඒවා මතුගම ශ්‍රවණාගාර භූමියේ ඉදිකර ඇත.මතුගම ශාන්තමේරි මාවතේ මාර්ගය දෙපස වෙළෙඳසල් ඉදිකර ගෙන සිටි ඔවුන්ට මාර්ගය පුළුල් කිරීමේ දී එහි තිබුණු සියලු වෙළෙඳසැල් කඩා ඉවත් කරන ලදීමේ වන විට එම මාර්ගය කුමාර වෙල්ගම මාවත නමින් නම්කර ඇත..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>01</day>
    </date>
    <link>http://www.dinamina.lk/2014/02/01/_art.asp?fn=r1402012</link>
    <topic>කසුන්ගේ පවුලටපිහිට වෙතොත් පින්</topic>
    <author>මාවනැල්ල සමූහ - පී. සෙනෙවිරත්න</author>
    <content>අරණායක ප්‍රාදේශීය සභා බල ප්‍රදේශයේ ගංතුන ගම්මානයේ වෙසෙන උපතින්ම ස්නායු ආබාධයකින් පෙළෙන අවුරුදු 19 ක් වයසැති කසුන් මධුරංග නියෝජ්‍ය සෞඛ්‍ය ඇමැති ලලිත් දිසානායක මහතා වෙත තම මව හා පියා සමඟ පැමිණ තමන්ගේ අසරණකම කියා ඊට සහනයක් ලබා දෙන ලෙස ඉල්ලා සිටියේය.එම පවුලේ අයට ජීවත්වෙන්න නිවෙසක් සාදාගැනීමට අවශ්‍ය පහසුකම් සලසා දෙන බවට එහිදී නියෝජ්‍ය ඇමැති ලලිත් දිසානායක මහතා සහ සබරගමුව පළාත් සභා මන්ත්‍රී චමිල කුමාර දිසානායක මහතා එකඟත්වය පළකැර තිබේ..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>01</day>
    </date>
    <link>http://www.dinamina.lk/2014/02/01/_art.asp?fn=r1402013</link>
    <topic>මාවනැල්ල රෝහලට ඉක්මනින් අක්ෂි වෛද්‍යවරයෙක් ඕනෑ</topic>
    <author>අලුත්නුවර සමූහ ඒ. ඇම්. ටිකිරි බණ්ඩාර</author>
    <content>මාවනැල්ල රෝහලේ අක්ෂි ශල්‍ය වෛද්‍යවරයා විශ්‍රාම යාම නිසා දැනට මාස 08ක පමණ කාලයක සිට මේ වන තෙක් ඒ වෙනුවට කෙනෙක් පත් කර නොමැති නිසා මානැල්ල ඇතුළු ගම් ප්‍රදේශ රාශියක ජනතාව මහත් අසීරුතාවයකට පත්ව සිටිති.මේ වනවිට රෝහලේ අක්ෂි වෛද්‍යවරයෙකු නොමැති නිසා දිනපතා ඒ සඳහා රෝහලට පැමිණෙන රෝගීන් බලාපොරොත්තු සුන්කරගෙන රෝහලින් පිටව යයි. මාවනැල්ල, අරණායක, හෙම්මාතගම , රඹුක්කන ආදී මැතිවරණ කොට්ඨාසවල ගම් දනව් රැසක දහස් ගණන් ජනතාවට විශාල මුදලක් වැයකර තම වටිනා කාලය, ශ්‍රමය වැයකර කෑගල්ල, පේරාදෙණිය, මහනුවර රෝහල් කරා යාමට සිදුව ඇත.කෑගල්ල රෝහලේ ඇස් පිළිබඳ වෛද්‍ය සායන පැවැත් වූවත් දිනකට 20 දෙනකුට පමණක් අංක දීම සිදුකෙරේ. විශාල පිරිසක් රෝහලේ අක්ෂි අංශය වෙත පැමිණ බංකුවල වාඩි වී සිටියත් බොහෝ දෙනකුට හිස් අතින් යාමට සිදුව ඇත. 20 දෙනකුට පමණක් නොම්මර නිකුත් කළද ඉන් 10ක් පමණ ලැබෙන්නේ රෝහලේ ‍සේවකයන්ගේ ඥාතීන් හා අනෙකුත් අයටය. ඉතිරි 10 ලැබෙන්නේ අනෙකුත් රෝගීන්ටය.මේ සම්බන්ධයෙන් වෛද්‍ය අධිකාරිවරයාගෙන් ඇසූ විට ඔහු පැවසුවේ වෛද්‍යවරුන්ගේ අඩුව නිසා මේ තත්ත්වය උදාවී ඇති බවත් අක්ෂි රෝග සඳහා පැමිණ ඇති වෛද්‍යවරු පුහුණුවලට යවා ඇති බවත්ය.මේ සම්බන්ධයෙන් අදාළ බලධාරීන්ගේ අවධානය යොමුකර මාවනැල්ල රෝහලට හැකි ඉක්මණින් අක්ෂි වෛද්‍යවරයෙකු ලබාදෙන ලෙස ප්‍රදේශවාසීහු ඉල්ලා සිටිති..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>01</day>
    </date>
    <link>http://www.dinamina.lk/2014/02/01/_art.asp?fn=r1402014</link>
    <topic>වයඹ දෙමළ මුස්ලිම් පාසල්වලගුරු හිඟයට ස්වේච්ඡා ගුරුවරු</topic>
    <author>කුරුණෑගල දකුණ සමූහ එම්. මහරුප්</author>
    <content>වයඹ පළාතේ දෙමළ මුස්ලිම් පාසල්වල මේ වනවිට පවත්නා ගුරු හිඟයට පිළියමක් වශයෙන් එම පාසල්වල ස්වේච්ඡා ගුරුවරුන් වශයෙන් සේවය කරන උදවිය බඳවා ගැනීම පිළිබඳව මේ වනවිට වයඹ පළාත් සභාවේ අවධානය යොමුවී තිබේ.පවතින ගුරු හිඟයට පිළියම් යෙදීම අපහසු තත්ත්වයකට පත්ව තිබෙන හෙයින් එයට පිළියමක් ලෙස මේ ස්වේච්ඡා ගුරුවරු බඳවා ගැනීමට අදහස් ‍ෙකරේ.පාසල්වල පවතින පුරප්පාඩුවලට අවශ්‍ය ගුරුවරු සොයා ගැනීම දුෂ්කර තත්ත්වයට පත්වී තිබෙන බව වාර්තාවේ. සුදුසුකම් සහිත අයව තෝරා ගැනීම ද එක්තරා ආකාරයකට දුෂ්කර කාර්යයක් වී තිබෙන බවද දැන ගැනීමට ඇත.මේ සඳහා මූලික සුදුසුකම වශයෙන් අ.පො.ස. උසස් පෙළ සමත්වීම තෝරා ගැනීමට ද අපේක්ෂා කෙරේ.වයඹ පළාතේ ද්‍රවිඩ මුස්ලිම් පාසල්වල දැනට ස්වේච්ඡාවෙන් සේවය කරන පිරිස පිළිබඳව මේ වනවිටත් කොට්ඨාස අධ්‍යාපන කාර්යාල මඟින් අවශ්‍ය විස්තර ද ලබාගෙන තිබේ.මේ බඳවා ගැනීම් කෙසේ කළ යුතු ද යන්න පිළිබඳව මේ වනවිටත් අධ්‍යාපන අමාත්‍යාංශය සමඟ සාකච්ඡා කරගෙන යන බව වයඹ ප්‍රධාන ඇමැති දයාසිරි ජයසේකර මහතා පැවැසීය.පුත්තලම දිස්ත්‍රික්කයේ දැනට වැඩි ගුරු හිඟයක් පවතින හෙයින් මෙයින් ඉදිරියට ගුරුවරු බඳවා ගැනීමට අපේක්ෂා කරනුයේ ඒ ඒ කොට්ඨාස මට්ටමින් බවද මෙහිදී අනාවරණය කර ගැනීමට හැකි විය.කෙසේ වෙතත් ස්වේච්ඡා ගුරුවරු බඳවාගනු ලබන්නේ නම් ඒ සඳහා විශේෂ අවසරයක් අධ්‍යාපන අමාත්‍යාංශයෙන් ලබාගත යුතුව ඇති බවද පැවැසේ..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>01</day>
    </date>
    <link>http://www.dinamina.lk/2014/02/01/_art.asp?fn=r1402015</link>
    <topic>මං මාවත් පුළුල් වෙයිවිකල්ප මාර්ග ඉදිවෙයි</topic>
    <author>මාවනැල්ල සමූහපී. සෙනෙවිරත්න</author>
    <content>2014 දැයට කිරුළ වැඩ සටහනට සමගාමීව සිදු කෙරෙණ කෑගල්ල නගරයේ හා අවට පෙදෙස්වල සංවර්ධන වැඩ සටහන් මේ වනවිට කඩිමුඩියේ සිදු කරනු ලබන අතර, දශක ගණනාවක් තිස්සේ ජනතාවට පැවති නොවිසඳුණු ප්‍රශ්නයන්ද වහාම විසඳා දීමේ පුළුල් දැවන්ත වැඩසටහන් මාලාවක් මේ වනවිට සිදුවෙමින් පවතින වග කෑගල්ල මහදිසාපති තුසිත පී. වනිගසිංහ මහතා පැවසීය.ජනාධිපති ලේකම් කාර්යාලයීය නිලධාරී පිරිසක්ද මේ වනවිට කෑගල්ල නගරයට පැමිණ ඉදිවෙමින් පවතින විවිධ අංගයන් පිළිබඳව සොයා බැලීම්ද සිදු කැර ඇත. දිනකට විවිධ වාහන වර්ගයන් 3500ක් පමණ ප්‍රමාණයක් කෑගල්ල ප්‍රධාන නගරයේ මාර්ගය හරහා ගමන් කරනු ලබන බවට සිදුකළ පරීක්ෂණයකදී අනාවරණය වී ඇති අතර, එම මාර්ගය මෙම තත්ත්වය මත සලකා බලා වහාම මාර්ග පළල් කිරීමට ද පියවර ගෙන තිබේ. දැනට කි. මී. දෙකක දුර පසු කිරීමට විනාඩි 20 – 30ක් පමණ කාලයක් ගතවන තත්ත්වය මත සලකා එම මාර්ගය පුළුල් කිරීමට වහාම පියවර ගෙන තිබේ.මෙහිදී කෑගල්ල නගරයේ අසීරුතාවයන් දුරු කිරීම සඳහා විකල්ප මාර්ගය වහාම සංවර්ධනයකැර පුළුල් කිරීමට ද පියවර ගෙන ඇත. 2011 වසරේදී ඒ සඳහා රුපියල් මිලියන 3000 මුදල් ප්‍රමාණයක් වැයකර මාර්ගය සැකසීම ආරම්භ කැර ඇත. මෙහි පළමු අදියර වැලිමන්නා තොට තෙක් ගෙනයාමට පියවර ‍ගන්නා ලද අතර, එතැන් සිට මීපිටියට ගෙන ගොස් කොළඹ - මහනුවර මාර්ගයට බද්ධ කිරීමට ද සැලසුම් කැර තිබේ. එම මාර්ගයේ පළල මීටර් 68ක් වෙයි. වියදම රුපියල් මිලියන 1680කි. දැනට පාලමක්ද ඉදිව ඇත. මෙහිදී කෑගල්ල නගරයේ සිදු කෙරෙන මෙම මාර්ග සංවර්ධන වැඩ සටහන්මාලාව ජනාධිපති විමර්ශන කණ්ඩායම විසින්ද අගය කරන ලද බවද වාර්තාවෙයි..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>01</day>
    </date>
    <link>http://www.dinamina.lk/2014/02/01/_art.asp?fn=r1402016</link>
    <topic>බිරියට හොරෙන් මීයෝ අල්ලන්න ගිහින් උපාසක මාට්ටුවෙලා</topic>
    <author>කෑගල්ල සමූහ පී. එම්. පී. පොල්වත්ත</author>
    <content>ගමේ ප්‍රධාන පෙළේ උපාසකයෙක් වශයෙන් නම් දරා සිටි අයෙක් තම යාළුවාගේ බිරිය සමඟ අනියම් සම්බන්ධයක් පැවැත්වූයෙන් එය විවාහක බිරියගේ අතටම අසුවීම නිසා දෙදෙනා අතර ගුටිබැට හුවමාරු වී කෙස්වැටි පටලවා ගැනීමේ සිද්ධියක් කෑගල්ලට නුදුරු ගමකින් වාර්තා වේ.මේ උපාසක මහතා ගමේ පන්සලේ මෙන්ම අවමංගල උත්සවවලදී ද පිරිත් පින්කමක් මෙන්ම ගොක් කොළයක් එල්ලන සෑම ස්ථානයකම ප්‍රධාන උපාසක වශයෙන් කටයුතු කරයි.මොහු දරුවන් කීප දෙනෙකුගේ පියෙකි. ගොවිතැන් බත් කිරීමෙන් පවුල් ජිවිකාව කරගෙන යයි. වයස්ගත වූවත් කඩවසම් පෙනුමක් පෙනේ. බිරිය තරමක් රෝගී තත්ත්වයකින් සිටී.මේ උපාසක ගොවිතැන් බත් කළ නිසා අසල්වැසි යාළුවෙක් අත්කම් ක්‍රමයට දෙදෙනා වැඩ හුවමාරු කර ගනිමින් කළහ. මේ නිසා දෙදෙනා දෙපැත්තේම වැඩ පළවලට නිතර යාම් ඊම් කළ අතර බිරියන් ද සමඟිව විසූහ.මේ අතරතුර දරුවන් කීපදෙනෙක් සිටින උපාසක රාළ යාළුවාගේ බිරිය සමඟ කාටත් හොරා අනියම් සබඳකමක් ඇතිකර ගත්තේය.යාළුවා ගදර නොමැති අවස්ථාවලදී පවා මේ උපායක රාළ නිවෙසට යාමට පටන් ගැනීම නිසා අහල පහල ගෙවල්වල අය ටිකක් විමසිල්ලෙන් පසුවූ බව උපාසකයාට කිසිසේත්ම දැන ගැනීමට නොහැකි වී ඇත.අසල්වැසි කාන්තාවක් උපාසකයාගේ බිරියට උපාසකතැන කාන්තාවක් සමඟ අනියම් සබඳකමක් පවත්වාගෙන යන බවට දුරකතන ඇමතුමක් දී ඇත.මෙය කනට වැටුණු බිරිය උපාසකට කිසිවක් නොදන්වා සොයා බැලීමේ දී එය සත්‍ය බවට පිළිගෙන මෙයට යස පාඩමක් ඉගැන්වීමට සිතා තම සැමියා අනියම් බිරියගේ නිවෙසට ගොස් සිටිනවිට දුරකථන ඇමතුමක් ලබා දෙන ලෙසට අසල්වැසි කාන්තාවගෙන් ඉල්ලීමක් කර ඇත.දිනක් උපාසකගේ බිරියට දුරකථන ඇමතුමක් ලැබුණි. වහාම ඇය ත්‍රිවීල් රථයකින් අනියම් බිරියගේ නිවෙසට ගොස් ඇත. උපාසක එම නිවෙස තුළ සිටිනවිට විවාහක බිරියගේ අතටම අසුවූවාය.තම බිරියගෙන් ගුටි පහරවල් කීපයක් ගසා බිරියන් දෙදෙනා කෙස්වැටි පටලවාගෙන ගුටිබැට දෙන්නට විය.අසල්වැසියන් පැමිණ දෙදෙනා දෙපැත්තට ඇද දමා අරගලය සන්සුන් කර ඇත..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>01</day>
    </date>
    <link>http://www.dinamina.lk/2014/02/01/_art.asp?fn=s1402011</link>
    <topic>‍පාසල් තරගවලට ඉහළම අනුග්‍රාහකත්වය අපි දෙන්නම්හැකිනම් ඊට වඩා වැඩි මුදලක් ලබා පෙන්වන්න</topic>
    <author>ෆවුස් මොහොමඩ්</author>
    <content>පාසල් රගර් සංගමයට ලැබෙන අනුග්‍රාහකත්ව මුදල් සූරාකෑමේ කිසිදු අවශ්‍යතාවක් නොමැති බවත්, තම සංගමයේ අරමුණ වන්නේ වැඩි අනුග්‍රාහකත්ව මුදලක් සොයා දී පාසල් රගර් ක්‍රීඩාවේ උන්නතියට සෘජුව දායක වීම බවත්, ජාතික රගර් සංගමය ප්‍රකාශ කරයි. එමෙන්ම පාසල් රගර් තරගවලට තම සංගමය සොයා ගන්නා අනුග්‍රාහකත්වය ප්‍රතික්ෂේප කරන්නේ නම් පාසල් රගර් තරගවලට අමතරව ඔවුන් සහභාගි වන විදෙස් තරගාවලි සඳහාත් අනුග්‍රාහකයන් සොයා පෙන්වන ලෙස ජාතික රගර් සංගමය, පාසල් රගර් සංගමයට අභියෝගයක් ද ඉදිරිපත් කළේය.පාසල් රගර් තරගාවලි සඳහා අනුග්‍රාහකයන් සොයා ගන්නා එම සංගමය අවුරුදු 20න් පහළ කනිෂ්ඨ ආසියානු රගර් තරගාවලිය ඇතුළුව පාසල් ක්‍රීඩකයන් සහභාගි වන සෙසු විදෙස් තරගාවලි සඳහා අනුග්‍රාහකයන් සොයාගැනීම පමණක් තම සංගමයට බාර කර ඇතැයිද ජාතික රගර් සංගමය චෝදනා කරයි. පසුගිය වසරේ පාසල් තරගාවලි සඳහා මිලියන 15ක් වියදම් කළ පාසල් රගර් සංගමය මේ වසරේ ද මිලියන 36ක මුදලක් ඇස්තමේන්තු කර ඇතැයි පවසන ජාතික සංගමය සෑම වසරකදීම තම සංගමය මගින් පාසල් ක්‍රීඩකයන්ගේ විදෙස් තරග සංචාර සඳහා මිලියනයකට අධික මුදලක් වැය කරන බව කියා සිටියේය.‘අපි පාසල් සංගමයේ නිලධාරීන්ට කියා සිටියේ දෙස් විදෙස් තරග සියල්ල ඇතුළුව සම්පූර්ණ වියදම් සඳහා අනුග්‍රාහයකු සොයාගන්නා ලෙසයි. එය ඔවුන්ට කළ නොහැකිනම් අපිට එය කළහැකි බවත් අපි සඳහන් කළා. පාසල් තරගාවලි වෙනත් අනුග්‍රාහකත්වයෙන් පවත්වා විදෙස් සංචාරවලට අනුග්‍රාහකයන් සෙවීම මව් සංගමයට බාර කිරීම සාධාරණ නෑ. අපි කොහොමද ඒක කරන්නේ. අනුග්‍රාහකයන් අපෙන් අහන්නේ පාසල් තරගවලට වෙන අනුග්‍රාහකයන් සමග කටයුතු කොට විදෙස් තරගවලට පමණක් අප සොයා එන්නේ ඇයිදැයි කියලයි. ඒ නිසා පාසල් තරගවලට අනුග්‍රාහයකු සෙවිය යුත්තේ දෙස් විදෙස් සියලුම තරගාවලි ආවරණය වන ලෙසයි. ඊට ඒ මොහොතේ එකඟත්වය පළකළ පාසල් රගර් සංගමයේ ලේකම් සුසන්ත මෙන්ඩිස් මහතා පසුව මාධ්‍ය හමුවේ අපට විවිධ චෝදනා එල්ල කිරීම කිසිසේත්ම අනුමත කරන්න බෑ’ යැයි ජාතික රගර් සංගමයේ නිලධාරීහූ පවසති.ජාතික රගර් සංගමයේ නිලධාරීන් මේ බව සඳහන් කළේ පාසල් සංගමයේ ලේකම් සුසන්ත මෙන්ඩිස් මහතා මාධ්‍ය මගින් පසුගියදා මව් සංගමයට කළ චෝදනා සම්බන්ධව මාධ්‍ය දැනුවත් කිරීමට කැඳවූ හමුවේදීය. ජාතික රගර් සංගමයේ සභාපති අසංග සෙනෙවිරත්න, ලේකම් රිස්ලි ඉල්යාස්, උපසභාපති ලසිත ගුණරත්න හා භාණ්ඩාගාරික කිරාන් අතපත්තු මහත්වරුන්ගේ සහභාගිත්වයෙන් පෙරේදා සවස සී.ආර්. ක්‍රීඩා ශාලාවේ දී මේ මාධ්‍ය හමුව පැවැත්විණි.‘අනිත් එක පාසල් රගර් තරග කාලසටහන එහෙම පිටින්ම අවුල්ජාලාවක්. ඔවුන්ට නිවැරැදි තරග සැකැස්මක් නෑ. හරිම අපිළිවෙළයි. මේ සති අන්තයේ ඔවුන් අවුරුදු 20න් පහළ සත් සාමාජික රගර් තරගාවලිය පවත්වන්නයි සූදානම. ඔවුන්ගේ ලීග් තරගාවලිය පවත්වන්නේ ඊට මාසයකට පස්සේ. ඒක ක්‍රීඩකයන්ගේ ශාරිරික යෝග්‍යතාවයට දැඩිව බලපාන දෙයක්. මොකද සත් සාමාජික රගර් කියන්නේ හරිම තරගකාරී ක්‍රීඩා රටාවක්. එහිදී ක්‍රීඩකයන් ගණනාවක් විවිධ ආබාධවලට ලක්වීමේ ඉඩකඩ තියෙනවා. ඔවුන් ලීග් තරගාවලිය පවත්වන්නේ ඉන් පසුවයි. මම කියන්නේ මේ සියලු කරුණු නිවැරැදි විය යුතුයි. ක්‍රමානුකූල සැලැස්මක් මත සියලු පාසල් තරග ක්‍රියාත්මක විය යුතුයි. එහෙම වුණොත් උදව් කරන්න අපි සූදානම්. විදුලි ආලෝකධාරා යටතේ ක්‍රියාත්මක වන ක්‍රීඩා පිටි වගේම රගර් ක්‍රීඩාවට තත්ත්වයෙන් උසස් ක්‍රීඩාංගණ අපට තියෙනවා. පාසල් තරගවලට ඒවා නොමිළයේ ලබාදීමට පවා අපි සූදානම්. අපි කියන්නේ වැඩිම අනුග්‍රාහකත්ව මුදලක් ලබාදෙන ආයතනයට පාසල් රගර් තරගවල අනුග්‍රාහකත්වය ලබාදෙන්න කියලයි’ සභාපතිවරයා පැවැසීය.මෙහිදී අදහස් දැක්වූ ජාතික රගර් සංගමයේ උපසභාපති ලසිත ගුණරත්න මහතා කියා සිටියේ පාසල් රගර් සංගමයේ ඇතැම් ක්‍රියාකාරකම් නිසා යොවුන් ක්‍රීඩකයන්ට ජාතික කණ්ඩායමට එක්වීමේ අවස්ථා මඟ හැරෙන බවය. පාසල් රගර් තරගවලදී ආබාධවලට ලක්වන ඇතැම් ක්‍රීඩකයන්ට නිවැරැදි ප්‍රතිකාර නොලැබෙන බවත්, එනිසාම අවුරුදු 25 පමණ වනවිට ඔවුන් ක්‍රීඩාවෙන් ඈත්වන බවත් ගුණරත්න මහතා කීවේය.‘පාසල් රගර් ක්‍රීඩාව කියන්නේ අවුරුදු 20න් පහළ හෝ අවුරුදු 18න් පහළ තරගාවලි පමණක් නෙවෙයි. ඊට අවුරුදු 14න් පහළ, 16න් පහළ තරගත් ඇතුළත් වෙනවා. ඒත් මේවා නිවැරැදි ආකාරයෙන් පැවැත්වෙන්නේ නෑ. මේ සතියේ ඔවුන් අවුරුදු 20න් පහළ සත් සමාජික තරගාවලිය පැවැත්වීමේ සූදානමක් තියෙනවා. ආසියානු කනිෂ්ඨ සත් සාමාජික රගර් තරගාවලි තියෙන්නේ ලබන අගෝස්තුවේදී. ඉතින් ඒකට දැන් පාසල් සත්සාමාජික තරග පැවැත්වීම උචිත නෑ. ඒවා ඔවුන්ගේ දුර්වල තීරණ. ඔවුන්ට රගර් ක්‍රීඩාව ගැන හොඳ දැනුමක් ඇති නිලධාරීන් නෑ. සංගමයේ නිලතල දරන අයට ඒ ගැන අවබෝධයක් නෑ. ඔවුන්ට ආබාධවලට ලක්වන පාසල් දරුවන් ගැන සැළකිල්ලක් නෑ’ ලසිත ගුණරත්න මහතා එසේ කීවේය..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>01</day>
    </date>
    <link>http://www.dinamina.lk/2014/02/01/_art.asp?fn=s1402012</link>
    <topic>රගර් අර්බුදය විසදීමට ජනපති මැදිහත් වෙයි</topic>
    <author/>
    <content>ජනාධිපති මහින්ද රාජපක්ෂ මහතා ඊයේ අරලියගහ මන්දිරයේදී ශ්‍රී ලංකා රගර් සංගමයේ නිලධාරීන්, පාසල් රගර් සංගමයේ නිලධාරීන් හා රගර් ක්‍රීඩාවේ නිරත පාසල්වල විදුහල්පතිවරුන් හමුවු බව නිවේදනයක් නිකුත් කරමින් ශ්‍රී ලංකා රගර් සංගමය පවසයසි.අන්තර් සමාජ සත් සාමාජික අවු.20න් පහළ රගර් තරගාවලිය කලින් නියම කරගත් පරිදි පැවැත්වීමට ජාතික රගර් සංගමයේ සහාය පාසල් රගර් සංගමයට ලබාදෙන ලෙස ජනාධිපති මහින්ද රාජපක්ෂ මහතා එහිදී ජාතික රගර් සංගමයෙන් ඉල්ලීමක් කර තිබේ. එමෙන්ම පාසල් ලීග් තරගාවලියට පෙර අනුග්‍රාහකත්වය සහ තරගාවලියේ මුහුණුවර සම්බන්ධන‍යෙන් අවසන් තීන්දුවක් ගන්නා ලෙස එහිදී ජනාධිපතිවරයා උපදෙස් දී ඇත.ක්‍රීඩා අමාත්‍යාංශයට, අධ්‍යාපන අමාත්‍යාංශයට, පාසල් රගර් සංගමයට හා ජාතික රගර් සංගමයට නිවැරදි සැලැස්මකින් යුතුව ක්‍රීඩාවේ උන්නතිය වෙනුවෙන් සහයෝගයෙන් වැඩ කරන ලෙසද ජනාධිපතිවරාය මෙහිදී උපදෙස් දී තිබේ‍..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>01</day>
    </date>
    <link>http://www.dinamina.lk/2014/02/01/_art.asp?fn=s1402013</link>
    <topic>ආසියානු අයෝමය ශූරයෝ පළමු වරට කොළඹ දී තරග බිමේ</topic>
    <author>නිරෝෂාන් ප්‍රියංකර</author>
    <content>ශ්‍රී ලංකා කායවර්ධන හා ශාරීරික යෝග්‍යතා සම්මේලනය, ආසියාතික කායවර්ධන හා ශාරීරික යෝග්‍යතා සම්මේලනය සමග එක්ව සංවිධාන කරන 48 වැනි ආසියාතික අයෝමය ශූරතාවලිය ලබන ජුනි මස 19 වැනිදා සිට 22දා දක්වා කොළඹ දී පැවැත්වේ.මෙහිදී ආසියානු කලාපයේ රටවල් 29ක් නියෝජනය කරමින් ක්‍රීඩකයන් 200ක අධික සංඛ්‍යාවක් තරග වැදීමට නියමිතය.ශූරතාවලියේ නිල ලාංජනය එළිදැක්වීම හා නිල නිවේදනය නිකුත් කිරීම ක්‍රීඩා ඇමැති මහින්දානන්ද අලුත්ගමගේ මහතාගේ ප්‍රධානත්වයෙන් ආසියාතික කායවර්ධන සම්මේලනයේ ප්‍රධාන ලේකම් තාරික් ඕමාන් මහතාගේ සහභාගිත්වයෙන් පසුගියදා කොළඹ කිංස්බරි හෝටලයේදී සිදු කෙරිණි."ආසියානු ක්‍රීඩාවේ කේන්ද්‍රස්ථානය ලෙස ශ්‍රී ලංකාව පත්කිරීමට යන ගමනේදී මේ තරගාවලියත් වැදගත් වෙනවා. අපි පසුගිය වසරේ ජාත්‍යන්තර තරගාවලි 17ක් මෙරටදී පැවැත්වුවා. ඉදිරියේදීත් එවැනි තරගාවලි පවත්වන්න බලාපොරොත්තු වෙනවා. ඒ නිසා මෙවැනි ජාත්‍යන්තර තරගාවලියට ක්‍රීඩා අමාත්‍යාංශයේ පූර්ණ අනුග්‍රහය හිමිවෙනවා. අනුග්‍රාහක භවතුන්ටත් ආරාධනා කරනවා මේ සඳහා එක්වන කියලා" ක්‍රීඩා ඇමැති මහින්දානන්ද අලුත්ගමගේ මහතා නිල ලාංජන එළිදැක්වීමේ මාධ්‍ය හමුවේදී කියා සිටියේය.මෙහිදී අදහස් දැක්වු කායවර්ධන හා ශාරීරික යෝග්‍යතා සම්මේලනයේ සභාපති කපිල කුමාර‍ මහතා පැවසුවේ ශ්‍රී ලංකා කායවර්ධන ක්‍රීඩා ඉතිහාසයේ පළමු ජාත්‍යන්තර තරගාවලිය මෙය වන බවත්, එය මෙරටට ලබාගැනීමට සහයෝගය ලබාදුන් ක්‍රීඩා ඇමැතිවරයාට සිය ස්තුතිය පුද කරන බවත්ය.ආසියානු කායවර්ධන සම්මේලනයේ ප්‍රධාන ලේකම් තාරික් ඕමාන්, ජාතික තරග සංවිධායක ධනුක දික්වැල්ල මහත්වරුද මාධ්‍ය හමුවේදී අදහස් දැක්වුහ.මේ අවස්ථාවට ක්‍රීඩා අධ්‍යක්ෂ ජෙනරාල් රංජනී ජයකොඩි, ශ්‍රී ලංකා කායවර්ධන සම්මේලනයේ සභාපති කපිල කුමාර යන මහත්ම මහත්මීන් සමගින් කායවර්ධන සම්මේලනයේ නිලධාරීන් පිරිසක් එක්ව සිටියහ.ශූරතාවලිය පිළිබඳ දැනුවත් කිරීමේ පූර්ව ප්‍රචාරක වැඩසටහන් ක්‍රියාත්මක වන අතර එහි විශේෂ අංගයක් ලෙසින් සියළු දිස්ත්‍රික් ආවරණය වන පරිදි පාගමනක් හා ප්‍රචාරක රථ පෙරහැරක්ද, ප්‍රධාන නගර වලදී ‍ෆිට්නස් චැම්ප් වැඩ සටහන් මාලාවක් ක්‍රියාත්මක කිරීමටද කායවර්ධන සම්මේලනය හා ඩබ් ඒ.එල් කේ ආයතනය පියවර ගෙන ඇත. පා ගමන මාර්තු මස 10 වැනිදා සිට අප්‍රේල් මස 3 වැනිදා දක්වා ක්‍රියාත්මක කෙරේ..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>01</day>
    </date>
    <link>http://www.dinamina.lk/2014/02/01/_art.asp?fn=s1402014</link>
    <topic>ජාත්‍යන්තර ක්‍රිකට් තරගවිනිශ්චයට කාන්තාවක් එක්වෙයි</topic>
    <author/>
    <content>ජාත්‍යන්තර ක්‍රිකට් සම්මේලනයේ විනිසුරු මඩුල්ලට එක්වන ප්‍රථම කාන්තාව ලෙස නවසීලන්ත ජාතික කැතී ක්‍රොස් මහත්මිය ඉතිහාසයට එක්විය.මින් පෙර කාන්තා ලෝක කුසලාන ක්‍රිකට් තරගාවලි 2ක් (2009 හා 2013) සමගින් කාන්තා තරගවලදී පමණක් විනිසුරුවරියක ලෙස කටයුතු කර තිබේ. මේ වර්ෂය සඳහා නම් කළ අයි.සී.සී විනිසුරු මඩුල්ලට ඇතුළත් වු 56 හැවිරිදි කැතී මහත්මිය ඉදිරියේදී පැවැත්වෙන කාන්තා ක්‍රිකට් තරග මෙන්ම ක්‍රීඩකයන් තරග වදින තෙවැනි පෙළ ජාත්‍යන්තර (ටෙස්ට් තත්ත්වය නොමැති රටවල) ක්‍රිකට් තරගවලදීද විනිසුරුවරියක ලෙස කටයුතු කිරීමට නියමිතය..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>01</day>
    </date>
    <link>http://www.dinamina.lk/2014/02/01/_art.asp?fn=s1402015</link>
    <topic>සය සාමාජිකක්‍රිකට් ගම්පහ දී</topic>
    <author/>
    <content>ගම්පහ දිස්ත්‍රික් ක්‍රිකට් සංගමය සංවිධාන කරන ලෙදර් පන්දු සය සාමාජික ක්‍රිකට් තරගාවලිය අද (1) සිට 9 වැනිදා දක්වා (1, 2, 4 හා 9 දිනවල) ගම්පහ දිස්ත්‍රික් ක්‍රීඩාංගණයේදී පැවැත්වේ. තරගාවලියේ ශූරතාව, අනුශූරතාව, තරගාවලියේ වීරයා හා අවසන් තරගයේ වීරයාට කුසලාන හා මුදල් ත්‍යාග පිරිනැමෙන බව සංවිධායක‍යෝ පවසති.තරගාවලියේ ප්‍රධාන ආරාධිතයන් ලෙසින් බස්නාහිර පළාත් හිටපු මහ ඇමැති ප්‍රසන්න රණතුංග, ශ්‍රී ලංකා ක්‍රිකට් සම්මේලනයේ සභාපති ජයන්ත ධර්මදාස හා ලේකම් නිශාන්ත රණතුංග මහත්වරුන් සහභාගිවීමට නියමිතය.මේ අතර එම ක්‍රිකට් සංගමය සංවිධාන කරන අවු.40ට වැඩි ප්‍රවීණයන්ගේ ලෙදර් පන්දු ක්‍රිකට් තරගාවලියට අයැදුම්පත් භාර ගැනීම ලබන මස 15වැනිදා දක්වා සිදු කෙරේ. ගම්පහ දිස්ත්‍රික් ක්‍රීඩා සමාජ සඳහා පමණක් වන තරගාවලිය ලබන මස 23වැනිදා මීගමුව කදිරාන ක්‍රීඩාංගණයේදී පැවැත්වේ.තරගාවලියේ අයැදුම්පත් හා වැඩි විස්තර දු.ක 0773856545 (කසුන්) හෝ 0772659503 (නිරෝන්) මගින් ලබාගත හැකිය..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>01</day>
    </date>
    <link>http://www.dinamina.lk/2014/02/01/_art.asp?fn=s1402016</link>
    <topic>‘බිග් බෑෂ්’ අවසන් පූර්ව තරගයටක්‍රීඩා කිරීමට මාලිංගට අවසර</topic>
    <author/>
    <content>ඔස්ට්‍රේලියාවේ ‘බිග් බෑෂ්’ ක්‍රිකට් තරගාවලියේ අවසන් පූර්ව තරගයට ක්‍රීඩා කිරීම සඳහා ලසිත් මාලිංගට අවසර ලබාදීමට ශ්‍රී ලංකා ක්‍රිකට් ආයතනය තීරණය කර තිබේ.වේගවත් පුහුණු වැඩසටහනක් වෙනුවෙන් මාලිංග පසුගියදා යළි මෙරටට කැඳවනු ලැබීය. එම පුහුණු වැඩසටහනේදී මාලිංග ඔහුගේ ක්‍රීඩා යෝග්‍යතාවයේ ප්‍රබල දියුණුවක් පෙන්නුම් කළ බැවින් ජාතික පුහුණුකරුවන්ගේ කාර්ය මණ්ඩලය හා ජාතික ක්‍රිකට් තේරීම් නිලධාරීන් ‘බිග් බෑෂ්’ තරගාවලියට ක්‍රීඩා කිරීම සඳහා මාලිංග නිදහස් කිරීමට තීරණය කළහ.මාලිංග මේ තරගාවලියේ ක්‍රීඩා කරන ‘මෙල්බර්න් ස්ටාර්ස්’ කණ්ඩායමේ කළමනාකාරිත්ව විසින් ශ්‍රී ලංකා ක්‍රිකට් ආයතනයෙන් කරන ලද ඉල්ලීමකට අනුව පෙබරවාරි 4වැනිදා පැවැත්වෙන අවසන් පූර්ව තරගයට ක්‍රීඩා කිරීම සඳහා යාමට මාලිංගට අවසර ලබාදී තිබේ..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>01</day>
    </date>
    <link>http://www.dinamina.lk/2014/02/01/_art.asp?fn=s1402017</link>
    <topic>දශක තුනක ක්‍රීඩක ක්‍රීඩිකාවෝජනපති අතින් උපහාර ලබති</topic>
    <author/>
    <content>පසුගිය දශක තුනක කාල වකවානුව තුළ ජාත්‍යන්තර හා ආසියානු මට්ටමෙන් පදක්කම් දිනාගනිම්න් ශ්‍රී ලංකාවට කීර්තියක් අත්කර දුන් ක්‍රීඩක ක්‍රීඩිකාවන්ට උපහාර පිදීම ජනාධිපති මහින්ද රාජපක්ෂ මහතා අතින් සිදු කෙරිණ. එක්දහස් නවසීය 50, 60 හා 70ගණන්වල පදක්කම් දිනු ක්‍රීඩක ක්‍රීඩිකාවන් 15 දෙනකුට මේ උපහාර පිදීම සිදු කෙරුණේ ක්‍රීඩා අමාත්‍යාංශයේ නව ගොඩනැගිලි සංකීර්ණය 'ක්‍රීඩාවේ මහ ගෙදර' ජනාධිපතිතුමන් අතින් විවෘත කෙරුණු අවස්ථාවේදීය.මලල ක්‍රීඩා, බොක්සිං, ටෙනිස් හා යට්යාත්‍රා පැදවීම යන ක්‍රීඩාවලින් දස්කම් දක්වමින් රටට කීර්තියක් අත්කරදී උපහාර ලැබු ක්‍රීඩක ක්‍රීඩිකාවන් මෙසේය. නාගලිංගම් එදිර්වීරසිංහම් (උස පැනීම-මලල ක්‍රීඩා 1958-1962), නිර්මලා දිසානායක (මලල ක්‍රීඩා 1962), එස්.එල්.බී.රෝසා (මලල ක්‍රීඩා 1966-1970), ඩබ්.විමලදාස (මලල ක්‍රීඩා 1970-1974), ඒ.ප්‍රේමචන්ද්‍ර (මලල ක්‍රීඩා 1974), කෝසල සහබන්දු (මලල ක්‍රීඩා 1974), සුනිල් ගුණවර්ධන (මලල ක්‍රීඩා 1974), එස්.පී.ජයසූරිය (බොක්සිං 1962), එච්.එස්.ක්ලෙන්ඩර් (බොක්සිං 1978), ආර්.ඩි.ඩබ්.එන්.පෙරේරා (බොක්සිං 1978), ට්‍රේව ද සිල්වා (බයිසිකල් පැදීම 1966), රූපට් ෆර්ඩිනැන්ඩර්ස් (ටෙනිස් 1958), රංජනී ජයසූරිය (ටෙනිස් 1962-1966), වෙන්ඩි මොල්ලිගොඩ (ටෙනිස් 1966), ඒකෙන්ද්‍ර එදිරිසිංහ (යට්යාත්‍රා 19670).</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>01</day>
    </date>
    <link>http://www.dinamina.lk/2014/02/01/_art.asp?fn=s1402018</link>
    <topic>මාකඳුර විවෘත පාපැදි තරගය කල් යයි</topic>
    <author/>
    <content>මාකඳුර මහා විද්‍යාලයේ සිය වසරක සිප්හල උත්සවය නිමිත්තෙන් අද (1) පැවැත්වීමට නියමිතව තිබු විවෘත ස්ටෑන්ඩර්ඩ් පිරිමි පාපැදි තරගය දින නියමයක් නොමැතිව කල් දැමීමට සිදුවු බව සංවිධායක මණ්ඩලය පවසයි. අමාත්‍ය ලක්ෂ්මන් යාපා අබේවර්ධන පදනමේ අනුග්‍රහයෙන් පැවැත්වෙන තරගය ශ්‍රී ලංකා ප්‍රවීණයන්ගේ පාපැදි සංගමය මෙහෙයවයි..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>01</day>
    </date>
    <link>http://www.dinamina.lk/2014/02/01/_art.asp?fn=f1402011</link>
    <topic>මානව හිමිකම් සුරැකීමේ අපේ ඉතිහාසය කීර්තිමත්</topic>
    <author>සාකච්ඡා කළේ උදිත ගුණවර්ධන</author>
    <content>මම අහන්නේ මේ විදිහේ මතයක් පළකිරීමට ඔවුන්ට ඇති සාධක මොනවාද, තහවුරු කිරීමට ඇති කරුණු මොනවාද කියලා සලකා බැලිය යුතුයි. මගේ ගණන් බැලීම් අනුවනම් ආණ්ඩුවට ඡන්ද ප්‍රතිශතය පහළ යාමට ඇති හේතුවක් නැහැ. විශාල සේවයක් මෙන්ම විශාල කාර්යයක් පසුගිය කාලය තුළ මේ පළාත්වල ආණ්ඩුව ඉෂ්ට කළා. පළාත් සභාව පමණක් නොවෙයි. මධ්‍යම ආණ්ඩුවත් විශාල කාර්ය ප්‍රමාණයක් ඉටුකර තිබෙනවා. මේ තත්ත්වය තුළ ආණ්ඩු පක්ෂයට ලැබෙන ඡන්ද ප්‍රමාණය පහළ යාමට කිසිදු හේතුවක් කිසිදු සාධකයක් නැහැ. ආණ්ඩුවට සංවර්ධනය පමණක් නොවෙයි, රටට මහා විනාශයක්ව තිබූ පිළිලයක්ව තිබූ යුද්ධය නිමා කිරීමට පුළුවන්කම ලැබුණා.අනෙක විපක්ෂය අද කිසිදු ශක්තිමත් භාවයක් හෝ ඍජු භාවයක් නැති අවිධිමත් තත්ත්වයක තිබෙන්නේ. එක්සත් ජාතික පක්ෂයට බැරිවෙලා තිබෙනවා තමන්ගේ ප්‍රශ්න ටික බේරාගැනීමට. එවැනි දේශපාලන පක්ෂවලට නැතිනම් බංකොලොත් විපක්ෂයකට ඡන්ද ලබාදෙන්නේ නැහැ බුද්ධිමත් ජනතාව.අපට අමුතුවෙන් සැලැසුම් කිරීමට දෙයක් නැහැ. පහසු ජයග්‍රහණයක් වෙත අපට ගමන් කිරීමට පුළුවන්. ඒ ගැන අපට අමුතුවෙන් සැලසුම් කිරීමට දෙයක් නැහැ. වැඩකළ ආණ්ඩුවක්, වැඩ කරන ආණ්ඩුවක් විදිහට ජනතාව ඉදිරියට යාමට කිසිදු සැකයක් නැහැ.අද වැඩක් කළාම ඒකේ ප්‍රතිඵලය ඊළඟ දිනයේදී ලබන්න බැහැ. මේකට යම් කාලයක් අවශ්‍ය කරනවා. ගුවන් තොටුපොළක් හැදුවාම එම ගුවන් තොටුපොළින් ප්‍රතිඵල හෝ ප්‍රතිලාභ සතියකින් මාසයකින් ලබාගන්න බැහැ. යම් කාලයක් අවශ්‍ය කරනවා. කටුනායක බණ්ඩාරනායක ගුවන් තොටුපොළ ගනිමු. මේ ගුවන් තොටුපොළ ගොඩනැඟෙන්න දශක ගණනක් ගතවුණා. කොළඹ වරාය ගොඩනැඟෙන්න සියවස් ගණනක් ගියා. මේ විදියට ගත්තහම ආණ්ඩුව ආරම්භ කළ මහා පරිමාණ කාර්යයන් ව්‍යාපෘති ආරම්භ කර ඇතත්, ඒ ව්‍යාපෘතිවල ප්‍රතිලාභ ඉදිරි දශකවලදී තමයි රටට ලබා ගැනීමට පුළුවන්කම ඇත්තේ. අප ආණ්ඩුවක් විදිහට දුරදිග බලා කටයුතු කරන සැලසුම් සහගත ආණ්ඩුවක්. මේ ව්‍යාපෘතිවල ප්‍රතිලාභ දීර්ඝ කාලීනව විශාල සංවර්ධනයක් රටට ළඟා කරවීමට පුළුවන්.මේ යෝජනාව සම්පූර්ණයෙන්ම පිළිගත නොහැකි දෙයක්. අප රටක් විදිහට විශාල ලෙස මානව හිමිකම්, යහපාලනය ගැන අවධානය යොමුකර කටයුතු කරන රටක්. ඒ කාර්ය අප ආරම්භ කළේ අද ඊයේ නොවෙයි. නිදහස ලැබූ කාලයේ සිටයි. අපට යහපාලනය හා මානව හිමිකම් සුරැකීම පිළිබඳව දිගුකාලීන හා කීර්තිමත් ඉතිහාසයක් තිබෙනවා. ඒ නිසා අපට අමුතුවෙන් මානව හිමිකම් ගැන යහපාලනය ගැන ඉගැන්වීමට දෙයක් නැහැ.ඒත් මේ චෝදනා එල්ල කරන අය කොහොමද හැසිරුනේ හැසිරෙන්නේ කියලා මැදහත් ලෝකයම දන්නවා. ඔවුන් වියට්නාමයේදී, ඉරාකයේදී, ඇෆ්ගනිස්තානයේදී කටයුතු කළ විදිහ ගැන දන්නවා. අපේ ගම්වල කතාවක් තිබෙනවා “ඔවාදෙනු පරහට තමා සම්මතයෙහි පිහිටා සිට” කියලා. අපට බලවත් රටවල්වලට කියන්න තිබෙන්නේ ඒ දේම තමයි.හැබැයි මෙතැනදි අපේම රටේ ශ්‍රී ලාංකේය සම්භවයක් ඇති උදවිය රටට එරෙහිව කුමන්ත්‍රණය කරන විදිහ ගැනත් අපට ජාතියක් විදිහට රටක් විදිහට ඇත්තේ ලැජ්ජාවක් හා කනගාටුවක් පමණයි. මම රට පාවාදෙන මේ අයගෙන් ඉල්ලා සිටිනවා කරුණාකර මේ වැරැදි නවත්වන්න, තමන් උපන් රටට ද්‍රෝහි වෙන්න එපා කියලා.අප අතර දේශපාලන පරස්පරතා තිබුණානම් ඒවා අප රට ඇතුළත විසඳා ගැනීමට පුළුවන්කම තිබෙනවා. ඒ නිසා මා කියන්නේ රට වෙනුවෙන් සිතා කටයුතු කරමු කියලා.විපක්ෂය මේ වෙලාවේදී කටයුතු කරන්නේ ඉතාමත් අවස්ථාවාදී හා ද්‍රෝහී පිළිවෙතකට අනුවයි. ඔවුන්ට අවශ්‍ය වෙලා තිබෙන්නේ කුමන හෝ කුමන්ත්‍රණකාරී වැඩපිළිවෙළක් මඟින් බලය අත්පත් කර ගැනීමයි. ඒ අයට රටෙන් භාගයක් හරි දීලා තමන්ගේ බලය පිහිටුවා ගැනීමයි.යුද්ධය ඉතාමත් වේගවත්ව හා තීරණාත්මකව ක්‍රියාත්මක වූ අවස්ථාවේදී එක්සත් ජාතික පක්ෂය හා ජනතා විමුක්ති පෙරමුණ කටයුතු කළ විදිහ මතකයි. එදා රට අකර්මණ්‍ය කිරීමට මහා වැඩවර්ජන සිදු කිරීමට උත්සාහ කළේ, එදා යුද්ධයට බාධාකර ජනතාවගේ මොරාල් එක, රණවිරුවන්ගේ මොරාල් එක බිඳ දැමීමේ අරමුණ ඇතිවයි.නායකකම් වෙනස් කළත්, නායක මණ්ඩල පත්කළත් මේ පක්ෂ දෙකටම ගොඩයාමක් නැහැ. තවදුරටත් බිඳවැටීමක් පමණයි වෙන්නේ. නායකයෝ වෙනස් කළාට මණ්ඩල පත්කළාට මේ දේශපාලන පක්ෂවල ප්‍රතිපත්ති වෙනස්කම් සිදුකර නැහැ. ජනතාව තුළ පිළිගැනීම් ඇතිවෙලා නැහැ. දිනෙන් දින ජනතාවගෙන් ඈත්වීම් තමයි මේ දේශපාලන පක්ෂවලට වෙලා තිබෙන්නේ.මගේ දැක්මට අනුව එක්සත් ජාතික පක්ෂයට හෝ ජනතා විමුක්ති පෙරමුණට හෝ ඉදිරි ගමනක් යාමට පුළුවන්කම නැහැ.ආණ්ඩුව මත්ද්‍රව්‍ය ගෙන්වනවානම් මත්ද්‍රව්‍ය අල්ලන්නේ කවුද? ඒත් ආණ්ඩුවමයි. 1980 දශකයේදී තමයි මත්කුඩු වගේ දේවල් මෙරට තුළ ප්‍රචලිත වුණේ. එදා එක් පරම්පරාවක්ම මත්කුඩු නිසා විනාශ වුණා. ඒත් එදා මේ උවදුර ගැන එජාප ආණ්ඩුව අවධානය යොමුකළේ නැහැ. මත්කුඩු ජාවාරම්කරුවන් අත්අඩංගුවට ගැනීම් කළේ නැහැ. ඒත් මේ ආණ්ඩුව සියලු මත්කුඩු ජාවාරම්කරුවන් අත්අඩංගුවට ගන්නවා වගේම අවශ්‍ය පරීක්ෂණ කටයුතුත් සිදු කරනවා. ඒ නිසා ආණ්ඩුවට එල්ල කරන චෝදනා ද්වේෂයෙන් සිදුකරන චෝදනා මිසක් පදනමක් ඇතිව එල්ල කරන චෝදනා නොවෙයි.පොදු ප්‍රවාහන සේවා ඉහළ නැංවීම හා දුම්රිය සේවය තවදුරටත් ජනතාවට සේවය කිරීම මූලික කරගෙනයි අපි අමාත්‍යංශයක් විදිහට කටයුතු කරන්නේ. දැනටමත් දුම්රිය සේවය ජනතාවාදී සේවයක් විදිහට තවදුරටත් ස්ථාවර මට්ටමකට ගෙනඒමට පුළුවන්කම ලැබී තිබෙනවා. අලුත් දුම්රිය කට්ටල ගණනාවක් දැනට ධාවනයේ යොදවනවා පමණක් නොවෙයි, කිලිනොච්චියේ සිට යාපනය දක්වා වූ දුම්රිය මාර්ගයද කඩිනමින් ප්‍රතිසංස්කරණය වෙමින් පවතිනවා.ලංකා ගමනාගමන මණ්ඩලයද මගී අවශ්‍යතාවයට සරිලන පරිදි වෙනස්කම් සිදුකර තිබෙනවා. ඒ සඳහා වෙල්ගම ඇමැතිතුමා ප්‍රබල මැදහත්වීමක් සිදු කරනවා..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>01</day>
    </date>
    <link>http://www.dinamina.lk/2014/02/01/_art.asp?fn=f1402012</link>
    <topic>මත්කුඩුවලට එරෙහිව දිගටම සටන් කරනවා</topic>
    <author>සංවාද සටහන-දුමින්ද ගුරුගේ ඡායාරූප-සමන් ශ්‍රී වෙදගේ</author>
    <content>ශ්‍රී ජයවර්ධනපුර කෝට්ටේ මෙරට අගනුවර ලෙස මේ ප්‍රදේශයේ පෞරාණික බව ආරක්ෂා වන අයුරින් තමයි අපි නගර සංවර්ධන සැලැස්ම සකස් කර තිබෙන්නේ. ප්‍රදේශයේ මාර්ග විශාල ප්‍රමාණයක් අපි මේ වනවිට සංවර්ධනය කර තිබෙනවා. දීර්ඝ කාලයක් තිස්සේ අවධානය යොමු නොවූ මාර්ග සංවර්ධනය කෙරෙහි මුලින්ම අවධානය යොමු කළේ ජනාධිපතිතුමයි.පසුගිය වසරේ මාර්ග සංවර්ධන කටයුතු සඳහා නගර සභාව රුපියල් මිලියන දෙසීයක පමණ මුදලක් තමයි වෙන් කරලා තිබුණේ. එහෙත් ආරක්ෂක ලේකම් ගෝඨාභය රාජපක්ෂ මහතාගේ අනුග්‍රහයෙන් මාර්ග කාපට් කිරීම සඳහා රුපියල් මිලියන 800ක මුදලක් අපට ලැබුණා. නාමල් රාජපක්ෂ මන්ත්‍රීතුමාගේ අනුග්‍රහයෙන් මාර්ගවල ඉන්ටලොක් ගල් ඇල්ලීමට තවත් රුපියල් මිලියන 800ක් ලැබුණා. මේනිසා අපට ප්‍රදේශයේ මං මාවත් අලංකාර ලෙස සංවර්ධනය කිරීමට හැකිවුණා. දැනටමත් අපි ප්‍රදේශයේ මාර්ග පද්ධතිය ඉතා හොඳ තත්ත්වයකට පත්කර තිබෙනවා. මේ වසර අවසන්වීමට පෙර නගර සභාවට අයත් මාර්ග සියල්ල කාපට් කර සංවර්ධනය කිරීමට බලාපොරොත්තු වෙනවා.මේ වසරේදී අපි මහා පරිමාණ ව්‍යාපෘති හතරක් ක්‍රියාත්මක කිරීමට සැළසුම් කර තිබෙනවා. වැලිකඩ සුපිරි වෙළෙඳ පොළ ව්‍යාපෘතිය ඉන් එකක්. මෙවැනි සුපිරි වෙළෙඳ සල් පහක් කෝට්ටේ ප්‍රදේශයේ ඉදිකිරීමට බලාපොරොත්තු වෙනවා.මේ ප්‍රදේශයේ ආදාහනාගාර 4ක් තිබෙනවා. අපි වැඩ කටයුතු ආරම්භ කරනවිට මේ ආදාහනාගාර සියල්ල අක්‍රීයවයි තිබුණේ. අද වනවිට මේ හතරම අලුත්වැඩියා කර සක්‍රීය තත්ත්වයට පත් කරලා තිබෙනවා. බදු ගෙවන ජනතාව වෙනුවෙන් අපි මේ කටයුතු සිදුකළ යුතුයි.ඔව්. දැනට තිබෙන බදු අයකර ගැනීමේ ක්‍රමය ඉතා දුර්වලයි. වරිපනම් බදු ගෙවීම සඳහා නගර සභාවට පැමිණිය යුතුයි. ජංගම සේවාවන් ආදියත් නිතරම පවත්වන්නේ නෑ. නිලධාරින් අදාළ ස්ථානවලට ගොස් බදු එකතු කිරීමක් සිදුවන්නෙත් නැහැ. ඉතා කාර්ය බහුල ජනතාව මේ නිසා දුෂ්කරතාවයකට මුහුණ පා සිටිනවා. මේ බව තේරුම්ගත් අපි අන්තර්ජාලය හරහා බදු ගෙවීමේ ක්‍රමයක් හඳුන්වා දෙනවා. තමන්ගේ ජංගම දුරකථනය හරහා වුවද මේ නව ක්‍රමය ඇරැඹීමෙන් පසු බදු මුදල් ගෙවීමට හැකි වෙනවා. නගරයේ ජීවත්වන සියලු පුද්ගලයන් පිළිබඳ තොරතුරු අප සතුව තිබෙනවා. මේ නිසා ඉතා ඉක්මනින් මේ බදු අය කර ගැනීමේ නව ක්‍රමය හඳුන්වාදීමට බලාපොරොත්තු වෙනවා.ඔව්. දිනෙන් දින දියුණු වන නව තාක්ෂණයත් සමඟ අපි ඉදිරියට යා යුතුයි. අන්තර්ජාලය හරහා තමයි අද බොහෝ දේ සිදුකෙරෙන්නේ. මේ නිසා අන්තර්ජාලයට ඉක්මනින් පිවිසිය හැකි ක්‍රමවේදයක් සකස් කළ යුතුයි. කෝට්ටේ කලාපය වයි-5 (Y-5) කලාපයක් බවට පත් කිරීමට අපි කල්පනා කළේ මේ නිසයි. දැනටමත් අපි ‘සිරි පැරකුම් සාම උයන’ නමින් වයි-5 කලාපයක් අරඹා තිබෙනවා. එය දකුණු ආසියාවේ ප්‍රථම වයි-5 කලාපයයි. තවත් මෙවැනි වයි-5 කලාප 10ක් ඇති කරනවා.කෝට්ටේ ප්‍රදේශයේ දිළිඳු දරුවන්ට නගර සභා ප්‍රතිපාදන යටතේ රුපියල් ලක්ෂ 80ක් වැය කරලා පාසල් පොත් ලබා දෙනවා. මෙය සෑම වසරකම සිදුකරනවා. ප්‍රදේශයේ දහම් පාසල් දරුවන්ට කිරි වීදුරුවක් ලබා දෙනවා. මේ සඳහාත් වසරකට රුපියල් ලක්ෂ 80ක් වැය කරනවා.ශිෂ්‍යත්වය, අ.පො.ස. සාමාන්‍ය පෙළ හෝ අ.පො.ස. උසස් පෙළ විභාග වලින් දිවයිනේ ප්‍රථම දස දෙනා අතරට තේරෙන ප්‍රදේශයේ දරුවන්ට රන් පවුමක් ලබා දෙනවා. මේ කටයුතු අපි සිදුකරන්නේ දරුවන් දිරිගැන්වීමටයි.සායනවලට පැමිණෙන ප්‍රදේශයේ ගැබිනි මව්වරුන්ටත් කිරි වීදුරුවක් ලබාදීමට බලාපොරොත්තු වෙනවා. මේ වැඩපිළිවෙළ මේ මස 30 වැනිදා සිට අරඹනවා.අපි කුණු කසළ ඉවත් කිරීම ඉතා කාර්යක්ෂමව සිදුකරනවා. ඒ සඳහා ප්‍රමාණවත් සේවකයන් පිරිසක් යොදවා අවශ්‍ය පහසුකම් සලසා දී තිබෙනවා. එකතු කරන දිරා යන කුණුවලින් කොම්පෝස්ට් පොහොර නිෂ්පාදනය කරලා ජනතාවටම ලබා දෙනවා. අපේ නගර සභාවේ කුණු කසළ ඉවත් කිරීමේ කටයුතු ඉතාම සාර්ථකයි. ප්‍රදේශයේ මාර්ගවල කුණු කඳු දකින්නට නැත්තේ ඒ නිසයි.තරුණ තරුණියන් ක්‍රීඩාවට යොමු කිරීමෙන් මත් කුඩු මත්පැන් වැනි දේවලින් ඔවුන් මුදාගත හැකියි. සමාජය දියුණු වීමට ක්‍රීඩාව බෙහෙවින් ඉවහල් වෙනවා. මේ බව ‍ෙත්රුම් ගත් නිසයි අපි ක්‍රීඩා ක්ෂේත්‍රයේ සංවර්ධනයක් ඇති කිරීමට උත්සහ කරන්නේ.මේ යටතේ අපි මොරගස්මුල්ල ක්‍රීඩාංගනය රුපියල් ලක්ෂ 500ක පමණ වියදමින් නවීකරණය කරනවා. එහි සංවර්ධන කටයුතු දැනටමත් අරඹා ඇති අතර මාර්තු මස වනවිට එහි නවීකරණ කටයුතු අවසන් කිරීමට බලාපොරොත්තු වෙනවා. මේ වසර අවසන්වීමට පෙර ඔබේසේකරපුර ක්‍රීඩාංගණයත් ශ්‍රී ලංකාවේ ප්‍රධාන ක්‍රීඩාංගණයක් ලෙස නවීකරණය කරනවා.මහින්ද චින්තන ප්‍රතිපත්තියේ මුලින්ම තිබෙන්නේ මතට තිතයි. මේ ප්‍රදේශයෙන් මත්කුඩු උවදුර තුරන් කරන්නට පසුගිය කාලයේදී අපි විශාල වැඩ කොටසක් සිදුකළා. මත්කුඩුවලට එරෙහිව මා පෞද්ගලිකවත් විශාල සටනක් කරනවා. කෝට්ටේ කුඩු ජාවාරම් නතර කිරීමේ වැඩපිළිවෙළ සඳහා රුපියල් ලක්ෂ 50ක මුදලක් වෙන් කළා. කුඩු ව්‍යාපාරයට යොමු වූවන් එයින් මුදාගෙන ස්වයං රැකියාවල නිරතවීමට අපි අනුග්‍රහය දක්වනවා. මේ වැඩපිළිවෙළ නිසා කුඩු ව්‍යාපාරයෙන් ඉවත්වූ බොහෝ පිරිසක් මේ ප්‍රදේශයේ සිටිනවා.මේ කටයුතු කරගෙන යෑමේදී ඔබට අභියෝග එල්ල වන්නේ නැද්ද?ජනතාව වෙනුවෙන් කටයුතු කිරීමේදී අපට අභියෝගවලට මුහුණදීමට සිදුවෙනවා. ඒවාට මුහුණදීමට අපි සූදානමින් සිටිය යුතුයි. ජනතාව පත්කළ නියෝජිතයන් එම තනතුරුවලින් ඉවත් කළ හැක්කේත් ජනතා කැමැත්තෙන්මයි. එසේ නොමැතිව විවිධ අසත්‍ය චෝදනා එල්ල කරලා මඩ ගසලා එම තනතුරුවලින් ඉවත් කිරීමට උත්සාහ දැරුවාට ඒවා සාර්ථක වන්නේ නැහැ. එවැනි උත්සාහයන් දරන්නේ ප්‍රජාතන්ත්‍රවාදයේ අර්ථය නොදන්නා අයයි..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>01</day>
    </date>
    <link>http://www.dinamina.lk/2014/02/01/_art.asp?fn=f1402013</link>
    <topic>කච්චතිව් නිළි නාඩගම</topic>
    <author>- ධම්මික සෙනෙවිරත්න</author>
    <content>කච්චතිව් හෙවත් කච්චදූව පිළිබඳ යළිත් විශාල අවධානයක් ඇතිවී තිබේ. ඉන්දීය ධීවරයන් ශ්‍රී ලංකාවට අයත් මේ දූපත ආශ්‍රිත මුහුදු ප්‍රදේශයේ අනවසරයෙන් මසුන් මැරීමේ ප්‍රශ්නය දෙරට අතර අවධානයට ලක්ව තිබියදී කච්චදූව ඉන්දියාවට අයත් බව කියමින් තමිල්නාඩු මහ ඇමැතිනි ජයලලිතා ජෙයරාම් අධිකරණයට ගියාය. මීට පෙර හිටපු මහ ඇමැති මුතුවේල් කරුණානිධි ද එහි අයිතිය වෙනුවෙන් අධිකරණයට ගියේය. දකුණු ඉන්දීය දේශපාලනඥයන් කච්චදූවේ අයිතිය සම්බන්ධයෙන් කවර ස්ථාවරයක පිහිටා සිටින නමුදු ඉන්දීය මධ්‍යම රජය මදුරාසි අධිකරණයට දැනුම් දී ඇත්තේ මේ දූපත ශ්‍රී ලංකාවට අයත් එකක් බවයි. ඒ අයිතිය ශ්‍රී ලංකාව සතුබව ඉන්දියාව පිළිගත්තේ අද ඊයේ නොවේ.මීට වසර 40කටත් කලිනි. අද මෙන්ම එදාත් කච්චදූව අරබයා යම් යම් ගැටලු ඇතිවී තිබියදී ඒවා නිරාකරණය කර ගැනීම සම්බන්ධයෙන් ශ්‍රී ලංකා අගමැතිනි සිරිමාවෝ බණ්ඩාරනායක මැතිනිය සහ ඉන්දියා අගමැතිනි ඉන්දිරා ගාන්ධි මැතිනිය අතර රාජ්‍ය තාන්ත්‍රික සාකච්ඡා ඇතිවිණි. එහි ප්‍රතිඵලය වූයේ කච්චදූවේ අයිතිය ශ්‍රී ලංකාව සතු බවට 1974 ජුනි 28 වැනිදා භාරතය හා ශ්‍රී ලංකාව අතර ඇතිවූ ඓතිහාසික ගිවිසුම මඟින්ම පිළිගැනීමයි. මේ අවබෝධතාවයට දෙරටේ අගමැතිනියන් අතර තිබූ සමීප මිත්‍රත්වය සේම සිරිමාවෝ බණ්ඩාරනායක මැතිනිය සතු වූ රාජ්‍ය තාන්ත්‍රික දූරදර්ශීභාවය හේතු වූ බව සටහන් කළ යුත්තේ මැතිනියට කරන ගෞරවයක් වශයෙනි.කච්චදූව යනු ශ්‍රී ලංකාවේ වයඹ වෙරළට ඔබ්බෙන් පිහිටි ඩෙල්ෆ්ට් දූපතට සැතපුම් 13 ක් පමණ දුරින් සහ දකුණු ඉන්දියාවේ රාමේශ්වරම් සිට නැ‍ඟෙනහිර දෙසට සැතපුම් 14ක් පමණ දුරින් පෝක් සමුද්‍ර සන්ධිය ආශ්‍රිතව පිහිටි දූපතකි. එහි වටප්‍රමාණය සැතපුම් 3ක් පමණ වේ. මේ දූපතේ ස්ථිර පදිංචිකරුවන් නැත. එහෙත් ඉතිහාසයේ දුර ඈත පටන්ම ධීවර සහ නොයෙක් කාර්යයන් සඳහා මිනිස්සු එහි යාම් - ඊම් සිදු කළහ.දූපත ආරක්ෂාවී ඇත්තේ ඒවටා ඇති ගල්පර, ගල්කුට්ටි ආදියෙනි. දූපතේ බස්නාහිර පෙදෙස වැලිතලාවකි. නැගෙනහිරට ඇත්තේ ගල්පරයකි. දූපතේ තැනින් තැන සුදු වැලිතලාව මත කුඩා පඳුරු දැකිය හැකිවෙයි. මේ දූපත කාන්තාර ලක්ෂණ පෙන්වන්නක් යැයි කිව නොහැකිය. කච්චදූවේ මීට දශක 4කට පමණ එපිටදීද දර්ශනීය වනරොදක්මෙන්ම සියඹලා ගස් දෙකක්ද, සාරවත්ව වැඩුණු සූරිය ගසක්ද, එකම එක පොල්ගසක්ද තිබූ බව වාර්තාවී තිබේ. 1935 දී සිටුවන ලද බව පැවසෙන එම පොල්ගස දෙවන ලෝක සංග්‍රාමයේදී දූපතේ රැඳීසිටි ඉංග්‍රීසි හමුදා වෙඩි පුහුණුවීම් සඳහාද භාවිත කර තිබේ. වෙඩි සළකුණු එහි සටහන්ව ඇති අයුරු ඊට දශක ගණනාවකට පසුද දැකිය හැකි විණි.මේ දූපතේ පිහිටා ඇති, පාදුවාහි අන්තෝනි ශාන්තුවරයා වෙනුවෙන් කළ කතෝලික දේවස්ථානයේ වාර්ෂික මංගල්‍යය මාර්තු මාසයේදී පැවැත්වෙන අතර ශ්‍රී ලංකාවේ මෙන්ම ඉන්දියාවේද කතෝලික බැතිමත්හු ඊට සහභාගි වෙති. කච්චදූවේ අයිතිය ශ්‍රී ලංකාව සතුබව පිළිගනිමින් දෙරට අතර ඇතිවූ ඓතිහාසික ගිවිසුමෙන් දෙදිනකට පසුව එනම්, 1974 ජුනි 30 වැනිදා, ‘සිළුමිණ’ - පුවත් පතට’ “ඉතින් කච්චදූවත් අපේ” මැයෙන් විශේෂාංග ලිපියක් සපයන “විශේෂ ලියුම්කරුවකු”මේ දේවස්ථානය ඇතිවූ ආකාරය පිළිබඳද සඳහන් කරයි. එය පොන්නි අන්තෝනි නම් අයෙකු විසින් ඉදිකරන ලද්දකි.ඩෙල්ෆ්ට් දූපත් වාසියකු වූ ඔහු තවත් මසුන් මරන්නන් දෙදෙනකු සමඟ මුහුදු ගිය අවස්ථාවක අධික, වර්ෂාව සහ සුළිසුළං තත්ත්වයක් ඇතිවී ඔවුන් ගමන්ගත් පහුර කුඩා දූපතකට ගසාගෙන ‍ෙගාස් ඇත. මිනිස් වාසයෙන් තොර මේ දූපතේ නැවතීමට සිදුවීම ගැන පොන්නි අන්තෝනි සහ සගයෝ බියවූය. මුහුදේ චණ්ඩ ස්වභාවය අඩුකර දෙන ලෙස හා තමන්ගේ ආරක්ෂාව සලසන ලෙස ඔවුන් ශුද්ධවූ අන්තෝනිතුමාට යාඥාකර ඇත. දින 3 කට පසු මුහුද වලාල වීමත් සමඟ ඔවුන්ට සහනයක් ලැබිණි. මේ විපත්තිදායක අවස්ථාවේ පොන්නි අන්තෝනි වූ භාරයක් අනුව දේවස්ථානය ඉදිකර තිබේ. එය රැක බලා ගැනීම පැවරී ඇත්තේද පොන්නි අන්තෝනිගේ පරම්පරාවටයි.දේවස්ථානයේ රන් උත්සවය 1957 දී පවත්වා ඇත. පොන්නි අන්තෝනිගෙන් පසු දේවස්ථානයේභාර කරත්වය ඔහුගේ පුත් යාකොබ්ටද අනතුරුව ඔහුගේ දියණිය වික්ටෝරියාට සහ ඇයගේ සහෝදරයන්ට ද වශයෙන් ලැබී ඔවුන් එම උත්සව ඉදිරියට පවත්වාගෙන ගොස් තිබේ.1974 වනවිට මේ කටයුතු කරමින් සිට ඇත්තේ වික්ටෝරියාගේ බාල සොහොයුරකු වන යාකොබ් ඉකරිස් නම් අයෙකි. ගබ්රියෙන් තෝමස් නම් අයෙක් ඔහුගේ උදව්කරු වශයෙන් කටයුතු කළ අතර ඔරු අයිතිකාරයෙක් වූ ඔහු කච්චදූවට පැමිණ ඇත්තේ 1902 දීය. ඒ අවදියේ දූපතේ උත්සව 5ක් පමණ පැවැත්වී ඇතැයි සඳහන් වේ. ඒවාට සහභාගිවීමට එහි පැමිණෙන අය සතියක් පමණ දූපතේ නැවතී සිටීම සිරිතක් විය.දෙවන ලෝක සංග්‍රාම අවදියේදී තනන ලද පහන්ටැඹක සුන්බුන් ද එහි දක්නට තිබූ බව ‘සිළුමිණ’ එම විශේෂාංග ලිපියේ දැක්වේ. එය පිහිටා තිබූ වැලිකන්ද මත සිට බලනවිට ඉන්දියාවේ දකුණුදිග වෙරළ තීරයත්, රාමේශ්වරමේ පිහිටි දේවාලයේ මුදුනත් දැකගත හැකිවිණි. එම වකවානුවේදීත් දූපතේ විවාහ මංගල්‍ය උත්සවද පැවැත්වී ඇත. ඉන්දියාවේ සිට පැමිණෙන මනාලයා වතුකරයෙන් පැමිණෙන මනාලිය සමඟ විවාහ වී ආපසු මනාලියත් සමඟ ඉන්දියාවට ගොස් තිබේ. මේ හැරුණුවිට හොරබඩු ජාවාරමේ මධ්‍යස්ථානයක් වශයෙන්ද මේ දූපත යොදාගෙන ඇත.කච්චදූව ආර්ථික වශයෙන්ද සුවිශේෂ වැදගත් කමක් සහිතය. මන්නාරම් ද්‍රෝණිය ආශ්‍රිත ඛනිජ තෙල් නිධි මේ දූපත ආශ්‍රිත මුහුදුතීරයේ වැටී ඇතැයි සැලකීම ඊට හේතුවයි. අනෙක් කාරණය මේ අවට සාගරයේ මත්ස්‍ය සම්පත බහුලවීමයි. විශේෂයෙන් කාලාන්තරයක් තිස්සේම එය ඉස්සන් සඳහා ප්‍රකටය. අද පවා මේ සාගර ප්‍රදේශයේ මත්ස්‍ය සම්පත බහුලය. ඉන්දීය ධීවරයන් එහි අනවසරයෙන් ධීවර කර්මාන්තයේ ‍යෙදීමෙන්ද ඒ බැව් පැහැදිලි වේ. කච්චදූවේ අයිතිය ගැන ප්‍රශ්න කරන පාර්ශ්වයන් එහි ඇති මේ ආර්ථික වැදගත්කම මුල්තැන්හි සලකනවට සැකයක් නැත.ඉතිහාසයේ සටහන්ව ඇති පරිදි ඈත අතීතයේ දී ද ඉන්දීය සාගරය තරණය කළ ග්‍රීක, රෝම ආදී නැවියෝ මේ දූපතට පැමිණ තිබේ. දූපතේ අයිතිය සම්බන්ධයෙන් ඉන්දියාවත් ශ්‍රී ලංකාවත් අතර ඇති වූ මතභේදාත්මක තත්ත්වයටද දශක ගණනාවක ඉතිහාසයක් තිබේ. දෙවැනි ලෝක සංග්‍රාමයේදී ලංකාණ්ඩුකාරයාගේ අණින් කච්චදූව නාවික වෙඩි අභ්‍යාස සඳහා භාවිතා කර තිබිණි. පෝක් සමුද්‍ර සංධියේ නාවික යුද අභ්‍යාස පැවැත්වීම හා කච්චදූව වෙඩි පුහුණු ඉලක්කයක් ලෙස භාවිත කිරීම පිළිබඳ අදහස 1949 දී ඉන්දියාව ලංකාණ්ඩුවට දන්වා ඇත. ඊට හේතුව මේ දූපත ලංකාවට අයත් එකක් වීමයි. එබැවින් එවැනි යම් අභ්‍යාසයක් එහි සිදු කෙරෙන්නේ නම් ඊට ලංකාණ්ඩුවේ පූර්ව අවසරය ලබාගතයුතු බව ලංකාව දන්වා තිබිණි.1955 වර්ෂයේදී මේ දූපත ගුවන් අභ්‍යාස සඳහා යොදා ගැනීම පිළිබඳද සඳහන්ව ඇත. ලංකාව එය ගුවන් අභ්‍යාස සඳහා භාවිත කිරීමට අපේක්ෂා කරන බැවින් එම ප්‍රදේශය හරහා පියාසර කරන සිවිල් හා වෙනත් ගුවන් යානාවලට අනතුරු ඇඟවිය යුතු බව ලංකාවේ ගුවන් සේවා අධ්‍යක්ෂවරයා 1956 දී ඉන්දීය ගුවන් සේවා අධ්‍යක්ෂවරයාට දන්වා යැවීය. මේ කාරණය ප්‍රසිද්ධියට පත්වීමත් සමඟ කච්චදූව ඉන්දියාවට අයත් ප්‍ර‍ෙද්ශයකැයි කියමින් ඉන්දියානුවන්ගෙන් ඊට විරෝධයක් එල්ලවිය. දූපතේ අයිතිය අරබයා ඉන්දීය මන්ත්‍රීවරයෙක් පාර්ලිමේන්තුවට යෝජනාවක් පවා රැගෙන ආවේය. එහෙත්, තමන් අතට එම තොරතුරු ලැබී නොමැති බව කියාසිටි ඉන්දීය අගමැතිවරයා යෝජනාව අත්හිටුවියයුතු බවට ඉල්ලීමක් කළේය. එම ඉල්ලීමේ ප්‍රතිඵලය වූයේ යෝජනාව අත්හිටුවීමයි.කෙසේ වෙතත්, අයිතිය පිළිබඳ ප්‍රශ්නය නිරාකරණය වන තෙක් ගුවන් අභ්‍යාස නවත්වන මෙන් ශ්‍රී ලංකාවේ පිහිටි ඉන්දීය මහකොමසාරිස් කාර්යාලය ලංකාණ්ඩුවෙන් ඉල්ලා සිටියේය. කච්චදූව පිළිබඳ ආධිපත්‍යය ශ්‍රී ලංකාව සතු බව ඊට ප්‍රතිචාර දක්වමින් කියා සිටි ලංකාව කෙසේ වෙතත්, යෝජිත ගුවන් අභ්‍යාස පිළිබඳ තවමත් තීරණයක් ගෙන නැතැයිද දන්වා තිබිණි. මෙවැනි අර්බුදකාරී අවස්ථා ඉතිහාසයේ වරින් වර මතු වුවද 1974 දී දෙරට අතර අත්සන් තැබුණු ඓතිහාසික ගිවිසුමෙන් පසු සහ 1976 දී ඇතිකරගන්නා ලද ගිවිසුම ප්‍රකාරව එම ප්‍රශ්නවලට ස්ථිරසාර විසැඳුම් ලැබිණි. ඒ, කච්චදූවේ අයිතිය ශ්‍රී ලංකාව සතු බවට ඉන්දියාව ඒවායින් පිළිගෙන ඇති බැවිනි. පසුගියදා මදුරාසි මහාධිකරණයට ඉන්දීය රජය කළ දැනුම්දීමේදී ද මෙවැනි ඓතිහාසික සාධකද සැලකිල්ලට ගත්බව සඳහන් කර තිබේ. එලෙසම එම නීතිමය තත්ත්වයද අවධානයට ලක්වී තිබේ.1974 දී ඇතිවූ ඓතිහාසික ගිවිසුමද පසසමින් අරිසෙන් අහුබුදු ශූරීන් විසින් “කච්චදූවෙන් මතුවන තුන්වන නිදහස” මැයෙන් ලියන ලද ලිපියක් 1974.08.15 වැනිදා ‘දිනමිණ’ පුවත්පතේ පළවීය. ශ්‍රී ලංකාව ජනරජයක් වීමෙන් අපට දේශපාලන නිදහස ලැබුණද ආර්ථික නිදහස සපුරාගැනීමට ලැබී නැතැයිද එහෙත් යම් දවසක එය සපුරාගත හැකි වනු ඇතැයිද මේ දෙකම ලැබුණද සංස්කෘතික නිදහස නොලබා අපේ නිදහස සම්පූර්ණ නොවනු ඇතැයි අහුබුදු ශූරීන් එහි සඳහන් කරයි. කච්චදිව් පැනය නිසා අප ලබාගත යුතු මේ තුන්වැනි නිදහස ගැනද සිත යොමු කළ යුතු අවස්ථාව එළඹ ඇතැයි එතුමා සඳහන් කරන්නේ අපේ ගම් නම් , නගර නම් ආදිය අප බසෙහි මුහුණුවර රැකෙන අයුරින්ම යළි ව්‍යවහාරයට ගත යුතු බව පෙන්වාදෙමිනි.‍සංස්කෘතික නිදහස අප රටේ සිටින දෙමළ ජනයාට ඇතැයි එතුමා පෙන්වා දුන්නේ එම ජනයා ලංකා යනු ඉලංගෙයි, කොළඹ යනු කොළොම්බු, ගල්කිස්ස කල්කිසෙයි, වැල්ලවත්ත වෙල්ලවත්තෙයි ආදී වශයෙන් වහරන බව දක්වමිනි. මේ ගැන අපේ හරස්කමෙක් නැති එහෙත්, යාල්පානම් යනු යාපනේ යැයි අපේ ඌරුයෙන්මැ වහරවන අපි ගන්තලාව කන්තලෙයි, වැල්වැටිතුරේ - වෙල්වෙඩ්ඩිතුරෙයි, ගල්මුණ - කල්මුණෙයි, කොඩිගම - කොඩිකාමම්, ඌරාතොට - පංඩිත්තුරෙයි, කෙහෙල්හේන - වාලච්චෙනෙයි, කරදිවා කරතිව්, එළුවාදිව් - එළුවාතිව්, පුවගුදිව්, පුංකුඩුදිව්, දිවෙල්දිවා ඩෙල්ප්ට්, පහණබන්දිව් (පාම්බන්දිව්) - පම්බන්තිව්, කැසබදිවා කච්චතිවු යනුයෙන් පර ඌරුවෙන් වහරවමු නම් ඒ අපේ සංස්කෘතික නිදහස වැළලීමක් බව කිවයුතුයි.” යනුවෙන් සඳහන් කරයි.තවදුරටත් එහි දැක්වෙන්නේ, “... දැන් නව පිළිවෙළකින් පළවන ලේක්හවුස් ආයතනයේ පුවත්පත්හි. අපේ නැතිවූ මේ උරුමය යළි ඇතිවන අයුරින් උතුරේ දූපත් කරදූව, කච්චදූව ඈ විසින් පළකොට තිබීම සොම්නසට කරුණකි. එහෙත් මේ වදන්හි නිපැදියාව ඔස්සේ තව ගැඹුරට යමු නම් ඒ නම් වුවද කරදිව්, කැස්බදිව් ඇ විසින් ගැන්මයි වඩා සුදුසු...” යනුවෙනි.මින් පැහැදිළිව පෙනෙන්නේ කච්චතිවු, හෙවත් කච්චදූව යන්නෙහි සිංහල අරුත ‘කැස්බදිවා’ බවයි. ඒ බව සනාථ කිරීමට අහුබුදු ශූරීහු ඉතිහාසයද ගෙනහැර දක්වති. “කච්ජක තිත්ථ” නමින් පාලි මහාවංසය සඳහන් කරන අඹන්ග‍ඟේ තොටුපළ කැසුප්තොට නමින් හැඳින්වුණු බවට අපේ යටගියාව දෙස්දෙයි. නිකාය සංග්‍රහය අක්බෝ නිරිඳුන් දවසැ විසූ දොළොස්මහ කිවියන් අතරේ “ කැසුප්”තොට ඈපා” යන නමද සඳහන් කෙරෙයි. පාලි “කච්ඡක” යන්නෙහි තේරුමත් කැසැබු (කැස්ඹ) යන්නමැයි. එහෙයින් පාලියට ‘කච්ඡක’ වූයේත් දෙමළයට ‘කච්ච’ වූයේත් සිංහල ‘කැස්ඹ’ යන්නයි. කච්චතිව් යන්නෙහි සිංහල නම “කැස්බදිවි” බව මින් පැහැදිලියැ.” යනුවෙනි.මේ ආදී වශයෙන් බලන විට ඓතිහාසික, මෙන්ම නෛතික සාධක මඟින්ද සනාථ කෙරෙන්නේ ‘කච්චදූව’ හෙවත් ‘කැස්බදිවා’ ශ්‍රී ලංකාවට අයත් දූපතක් බවයි. දකුණු ඉන්දීය දේශපාලනඥයන් ඒ පිළිබඳ කවර මතයක් දැරුවද ඉන්දීය මධ්‍යම රජය එම ඓතිහාසික හා නෛතික සාධක මත පිහිටා ක්‍රියාකරන බව පෙනෙන්නට තිබේ. දෙරට අතර’ධීවර ගැටලු’ මුල් කොටගනිමින් ඇතිවී තිබෙන සාකච්ඡා වලදීද ඒබැව් දැකිය හැකිය..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>03</day>
    </date>
    <link>http://www.dinamina.lk/2014/02/03/_art.asp?fn=n1402031</link>
    <topic>මාධ්‍යවේදිනී මෙල්ෂියාගේ මරුවාගෙදර වැඩ කළ තීන්ත බාස්</topic>
    <author>විජයානි එදිරිසිංහ, නිරූෂි විමලවීර, පණ්ඩුක සමරසේකර, මහින්ද අලුත්ගෙදර සහ ‍කෝට්ටේ මධ්‍යම සමූහ</author>
    <content>මාධ්‍යවේදිනී මෙල්ෂියා ගුණසේකර මහත්මියගේ ඝාතනයට සම්බන්ධ වෘත්තියෙන් පෙදරේරුවකු වන දොම්පේ පදිංචි සැම්සන් ජෝසප් ඇන්තනි (39) නමැති හැවිරිදි සැකකරු ඊයේ (2) රාත්‍රී මිරිහාන පොලිසියේ විශේෂ විමර්ශන ඒකකය මඟින් අත්අඩංගුවට ගෙන ඇති බව පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී අජිත් රෝහණ මහතා දිනමිණට පැවැසීය.අත්අඩංගුවට ගත් තැනැත්තා මෙම නි‍ෙවස පින්තාරු කරන්නකු බවත් පුරුද්දක් ලෙස නිවැසියන් ඉරුදින පල්ලියේ දේව මෙහෙයට යන අතරතුර දී නි‍ෙවස කොල්ලකෑමට සැකකරු පැමිණ ඇති බව පොලිසිය පවසයි.සැකකරු නිවසට පැමිණි අවස්ථාවේ මරණකාරිය නිවෙසේ රැඳී සිටිනු දැක තම අත තිබූ පිහියෙන් බෙල්ලට සහ හිසට පිහි පහරවල් එල්ලකොට ඇති අතර, සැකකරු පලායාමේ දර්ශන අසල තිබූ ආරක්ෂිත කැමරාවල සටහන්ව ඇති බවත් අජිත් රෝහණ මහතා ප්‍රකාශ කළේය.මිරිහාන පොලිසියේ පොලිස් පරීක්ෂක නිමල් කරුණාරත්න මහතා ප්‍රමුඛ විශේෂ පොලිස් කණ්ඩායමක් විසින් ඊයේ රාත්‍රී 8.00ට පමණ සැකකරු අත්අඩංගුවට ගෙන ඇති අතර මිරිහාන පොලිසිය වැඩිදුර පරීක්ෂණ සිදුකරයි..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>03</day>
    </date>
    <link>http://www.dinamina.lk/2014/02/03/_art.asp?fn=n1402032</link>
    <topic>කිසිදු කණ්ඩායමක් ඊයේ වනවිටත්නාම යෝජනා භාරදී නැහැ</topic>
    <author>නිරූෂි විමලවීර</author>
    <content>බස්නාහිර හා දකුණු පළාත් සභා මැතිවරණය සඳහා ඊයේ (02) වන තෙක් කිසිදු පක්ෂයක් හෝ කිසිදු ස්වාධීන කණ්ඩායමක් නාම යෝජනා භාරදී නැතැයි මැතිවරණ මහලේකම් කාර්යාලය පවසයි.එක්සත් ජනතා නිදහස් සන්ධානය, එජාපය ඇතුළු පිළිගත් පක්ෂ 64ක් මැතිවරණ මහලේකම් කාර්යාලයේ ලියාපදිංචි වී ඇති බවත්, ස්වාධීන කණ්ඩායම් 20ක් ඇප මුදල් තැන්පත් කොට ඇති බවත්, එතෙක් කිසිදු පක්ෂයක් හෝ ස්වාධීන කණ්ඩායමක් මෙතෙක් නාමයෝජනා භාරදී නැති බවත්, නියෝජ්‍ය මැතිවරණ කොමසාරිස් එම්. එච්. මොහොමඩ් මහතා ප්‍රකාශ කළේය.එහෙයින් ඉදිරි පැය කිහිපයේ ඉතා තදබදයක් ඇති විය හැකි බවද ඒ මහතා අනාවරණය කළේය.නාමයෝජනා භාරගැනීම 06දා දහවල් 12ට නිමා කරන බවද අද දින හැර ඒ සඳහා ඇත්තේ පැය එකොළහමාරක කෙටි කාලසීමාවක් බවද හෙතෙම කීය.ඇප තැන්පත් කිරීම 05දා දහවල් 12.00ට නිමා කෙරෙන බව කී හෙතෙම අද දින හැර ඒ සඳහා ස්වාධීන කණ්ඩායම්වලට ඇත්තේ පැය තුනහමාරක ඉතා කෙටි කාලයක් බවත්, සඳහන් කෙළේය.හම්බන්තොට දිස්ත්‍රික්කය සඳහා මෙතෙක් කිසිදු ස්වාධීන කණ්ඩායම් ඇප මුදල් තැන්පත් කොට නැති බව කී ඒ මහතා, කොළඹ දිස්ත්‍රික්කය සඳහා කණ්ඩායම් අටක්ද, ගම්පහ දිස්ත්‍රික්කය සඳහා කණ්ඩායම් තුනක්ද, කළුතර දිස්ත්‍රික්කය සඳහා කණ්ඩායම් හතරක්ද, ගාල්ල දිස්ත්‍රික්කය සඳහා කණ්ඩායම් දෙකක්ද, මාතර දිස්ත්‍රික්කය සඳහා කණ්ඩායම් තුනක්ද නාම යෝජනා භාරදුන් බව ද කීවේය..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>03</day>
    </date>
    <link>http://www.dinamina.lk/2014/02/03/_art.asp?fn=n1402033</link>
    <topic>ගිනි අවි බෝම්බ රැගෙන ගිය</topic>
    <author/>
    <content>අණ නොතකා ත්‍රී‍ ‍රෝද රියකින් පලා යමින් සිටි මිනීමැරුම් සහ මත්ද්‍රව්‍ය ජාවාරම්වලට සම්බන්ධ නමගිය අපරාධකරුවන් දෙදෙනකු මාතර, දික්වැල්ල, රත්මලේ ප්‍රදේශයේදී පොලිස් විශේෂ කාර්ය බළකා සෙබළුන් සමඟ ඇති වූ වෙඩි හුවමාරුවකින් පෙරේදා (01) රාත්‍රී මි‍යගොස් ඇත.මෙසේ මියගොස් ඇත්තේ මිනුවන්ගොඩ, ආඬිඅම්බලම ප්‍රදේශයේ පදිංචිකරුවකු වන ජීවා සුනිමල් රාජපක්ෂ (35) සහ දික්වැල්ල, නිල්වැල්ල ප්‍රදේශයේ පදිංචිකරුවකු වන කේ. කේ. නලින් ප්‍රදීප් (35) යන දෙදෙනා වන අතර සැකකරුවන් සමඟ ඇති වූ වෙඩි හුවමාරුවේදී පොලිස් විශේෂ කාර්ය බළකා සෙබළුන් දෙදෙනකු ද තුවාල ලබා ඇත.සැකකරුවන් සතුව තිබූ මයික්‍රෝ වර්ගයේ පිස්තෝලයක් සහ විදේශයක නිෂ්පාදනය කළ ජීව අත්බෝම්බයක් පොලීසිය සොයා ගෙන තිබේ.මිනීමරුම් හතකට සහ ගංජා සහ මත්ද්‍රව්‍ය ජාවරාමට සම්බන්ධ නමගිය අපරාධකරුවකු වන ජීවා නැමැත්තා දික්වැල්ල, රත්මලේ ප්‍රදේශයේ සැරිසරන බවට පොලිස් විශේෂ කාර්ය බළකායට ලැබුණු ඔත්තුවක් මත විශේෂ කාර්ය බළකා සෙබළුන් හයදෙනකුගෙන් යුත් කණ්ඩායමක් 01 දා රාත්‍රී 11ට පමණ මාර්ග බාධකයක් යොදා වාහන පරීක්ෂාවේ යෙදි ඇත.ඒ අවස්ථාවේදී දංදෙණිය ප්‍රදේශයේ රත්මලේ දෙසට ගමන් කළ සැකකටයුතු ත්‍රීරෝද රියක් විශේෂ කාර්ය බළකා සෙබළුන්ගේ අණ නොතකා ධාවනය කිරීමට උත්සාහ කර ඇත. එම අවස්ථාවේදී රථය කාණුවකට වැටී නතර වී ඇති අතර සැකකරුවන් විශේෂ කාර්ය බළකා සෙබළුන් වෙත වෙඩි ප්‍රහාර එල්ල කරමින් පලා ගොස් තිබේ.සැකකරුවන් පසුපස හඹා ගිය සෙබළුන් එල්ල කළ ප්‍රතිප්‍රහාරවලින් මෙම සැකකරුවන් දෙදෙනා මියගොස් ඇත. වෙඩි තැබීමෙන් තුවාල ලැබූ පොලිස් සැරයන් ඩබ්ලිව්. ඒ. දිනේෂ් සංජීව කුමාර, පොලිස් කොස්තාපල් ජේ. ඒ. ගාමිණි යන දෙදෙනා මාතර රෝහලට ඇතුළත් කර ඇත.මියගොස් සිටින ජීවා නැමැත්තා මිනීමැරුම් හතක සැකකරුවකු වන අතර ගංජා සහ මත්ද්‍රව්‍ය ජාවාරම්වලින් විශාල මුදලක් උපයා ගත් අයකු බව පොලීසිය පවසයි.මාතර සමූහ ඩබ්ලිව්. පී. ධර්මසේන, ගන්දර සමූහ ජයසිරි පේදුරුආරච්චි, මාතර දිසා විශේෂ ජස්ටින් කොඩිකාර, වලස්ගල සමූහ..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>03</day>
    </date>
    <link>http://www.dinamina.lk/2014/02/03/_art.asp?fn=n1402034</link>
    <topic>අද වැඩි කාලයක් ගත කරන්නට සිදුව ඇත්තේ රට හමුවේ ඇති අභියෝගවලට පිළිතුරු දීමටයි</topic>
    <author>ධනුෂ්ක ගොඩකුඹුර</author>
    <content>ත්‍රස්තවාදය අවසන් කර රට සංවර්ධන කරමින් ඉදිරියට යන අවස්ථාවේදී වැඩ කරනවාට වඩා වැඩි කාලයක් අද ගත කරන්නට සිදු ව ඇත්තේ රට හමුවේ ඇති අභියෝගවලට පිළිතුරු සැපයීමට බව ජනාධිපති මහින්ද රාජපක්ෂ මහතා පැවසීය.ජනතාවට බියෙන් සැකෙන් තොරව නිදහසේ ජීවත් වෙන්නට අවස්ථාව උදා වී ඇති යුගයක අප රටට විදේශිකයන්ගෙන් නොයෙක් තර්ජන ගර්ජන ඇති වී තිබෙන බව පැවසූ ජනාධිපතිවරයා සෑම මාස හයකටම වරක් ජිනීවා ගොස් කරුණු දක්වන්නට සිදු ව ඇති බවත් කීවේය.ජනාධිපතිවරයා මේ අදහස් පළ ‍කළේ මහා විහාර වංශික ශ්‍යාමෝපාලි මහා නිකායේ ශ්‍රී කල්‍යාණි සාමග්‍රී ධර්ම මහා සංඝ සභාවේ අභිනව මහානායක ධූරයට පත් වූ අගලවත්ත පතිරාජ පිරිවෙන් රාජමහා විහාරය, මතුගම ශ්‍රී සුදර්ශනාරාමය යන උභය මහා විහාරාධිපති පිඹුරේ ශ්‍රී උදිත නායක හිමිපාණන් වහන්සේට උපහාර පිදීම උදෙසා 31 වැනිදා අගලවත්ත පතිරාජ පිරිවෙන් රාජමහා විහාරයේ පැවති පුණ්‍යෝත්සවයකට එක්වෙමිනි.උන්වහන්සේ වෙත සමරු තිළිණ පිළිගැන්වීම ජනාධිපතිතුමා අතින් සිදු විය. පූජ්‍ය පිඹුරේ උදිත අභිනන්දන භත්‍යාංජලී ශාස්ත්‍රීය සංග්‍රහයද ජනාධිපතිතුමා වෙත පිළිගැන්විණ.රට ජාතිය අභියෝගවලට මුහුණ දුන් සෑම අවස්ථාවකම අපගේ මහා සංඝරත්නය ඒ වෙනුවෙන් පෙනී සිටිය බව මෙහිදී සිහිපත් කළ ජනාධිපතිතුමා තම රට වෙනුවෙන් ඉටුකළයුතු යුතුකම් ඉටු කිරීමට උන්වහන්සේලා කිසිඳු අවස්ථාවක පසුබට නොවූ බව පැවසීය. රට ජාතිය සහ සම්බුද්ධ ශාසනය වෙනුවෙන් තම යුතුකම් මැනවින් ඉටුකළ පිඹුරේ ශ්‍රී උදිත නායක හිමිපාණන් වහන්සේ ආදර්ශමත් සංඝ පීතෘන් වහන්සේ නමක් බවත් සම්බුද්ධ ශාසනයේ උන්නතියට මෙන්ම ප්‍රදේශයේ ජනතතාවගේ යහපත වෙනුවෙන් උන්වහන්සේ මහඟු මෙහෙවරක් ඉටු කරන බවත් ජනාධිපතිවරයා පැවසීය.මල්වතු පාර්ශවයේ අනුනායක ආචාර්ය නියංගොඩ විජිතසිරි අනුනායක හිමිපාණන් වහන්සේ, ශ්‍රී ජයවර්ධනපුර විශ්ව විද්‍යාලයේ කුලපති මහාචාර්ය බෙල්ලන්විල විමලරතන අනුනායක ස්වාමින් වහන්සේ, ශ්‍රී කල්‍යාණි සාමග්‍රී ධර්ම මහා සංඝ සභාවේ උතුරු මැද පළාතේ ප්‍රධාන සංඝනායක රජරට පාර්ශවයේ උපාධ්‍යාය අලූත්ගම බෝගමුවේ සද්ධාරංසි හිමිපාණන් වහන්සේ මෙහිදී අනුශාසනාවන් සිදු කළ අතර ආචාර්ය ඉත්තෑපානේ ධම්මාලංකාර අනුනායක හිමිපාණන් වහන්සේ ප්‍රමුඛ මහා සංඝරත්නයත් අමාත්‍යවරුන් වන මහින්ද සමරසිංහ, කුමාර වෙල්ගම, නිර්මල කොතලාවල, රෝහිත අබේගුණවර්ධන යන මහත්වරුන් ඇතුළු පිරිසක් ද මේ අවස්ථාවට එක් ව සිටියහ..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>03</day>
    </date>
    <link>http://www.dinamina.lk/2014/02/03/_art.asp?fn=n1402035</link>
    <topic>අපොස සා.පෙළප්‍රතිඵල අප්‍රේල් 10 නිකුත් වෙයි</topic>
    <author>නිරූෂි විමලවීර</author>
    <content>අපොස සාමාන්‍ය පෙළ විභාගයේ ප්‍රතිඵල අප්‍රේල් 10 වැනිදාට පෙර නිකුත් කෙරෙන බව විභාග දෙපාර්තමේන්තුව අනාවරණය කරයි.විභාගයේ ප්‍රායෝගික පරීක්ෂණ මාර්තු 04 දා සිට 14 දා දක්වා ඇරඹෙන බවත්, ඒ සඳහා සුදුසුකම් ලැබූ අයැදුම්කරුවන්ට ඉදිරි සතියේ දැනුම් දෙන බවත්, විභාග කොමසාරිස් ඩබ්ලිව්. එම්.එන්. ජේ. පුෂ්පකුමාර මහතා ප්‍රකාශ කෙළේය.ප්‍රායෝගික පරීක්ෂණ, රැස්වීම් මාර්තු 05 දා දින අරඹන බවත්, බටහිර සංගීත ප්‍රායෝගික පරීක්ෂණ මාර්තු 02 දින අරඹන බවත් හෙතෙම කීය. අපොස උසස් පෙළ පාසල් අයදුම්කරු ඉල්ලුම්පත් මාර්තු 14 දිනට පෙර යොමුකළ යුතු බවත්, පෞද්ගලික අයදුම්කරුවන් පෙබරවාරි 14 දින සිට මාර්තු 28 දක්වා අයදුම් කළ යුතු බවද ඒ මහතා වැඩිදුරටත් කීය..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>03</day>
    </date>
    <link>http://www.dinamina.lk/2014/02/03/_art.asp?fn=n1402036</link>
    <topic>එජනිසනාමයෝජනා අත්සන් කිරීම ඇරැඹේ</topic>
    <author>ධනුෂ්ක ‍ගොඩකුඹුර</author>
    <content>බස්නාහිර සහ දකුණු පළාත් සභා සඳහා එක්සත් ජනතා නිදහස් සන්ධානයෙන් තරග වදින අපේකෂකයන් නාමයෝජනා පත්‍රවලට අත්සන් තැබීමේ කටයුතු ඊයේ (02) ආරම්භ කෙරිණ.නාම‍යෝජනා පත්‍ර අත්සන් තැබීමේ කටයුතු මේ මස 04 වැනිදා අවසන් කිරීමට නියමිත අතර, මේ මස 05 සහ 06 දිනවල නාමයෝජනා භාර දීමට නියමිතය. එක්සත් ජනතා නිදහස් සන්ධානයේ ප්‍රතිපත්තිවලට ගැලපෙන, දක්ෂ අපේක්ෂක කණ්ඩායමක් බස්නාහිර සහ දකුණු පළාත් සභාවලට ඉදිරිපත් කරන බව සන්ධානය පවසයි.ශ්‍රී ලංකා නිදහස් පක්ෂයේ මහලේකම් ඇමැති මෛත්‍රීපාල සිරිසේන, ජාතික සංවිධායක ආර්ථික සංවර්ධන ඇමැති බැසිල් රාජපක්ෂ මහත්වරුන්ගේ ප්‍රධානත්වයෙන් ‍නාමයෝජනා පත්‍ර අත්සන් තැබීමේ කටයුතු සිදු කෙරේ..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>03</day>
    </date>
    <link>http://www.dinamina.lk/2014/02/03/_art.asp?fn=n1402037</link>
    <topic>නායකත්ව පුහුණුවේ දීවිශ්වවිද්‍යාල සිසුවා මියගියේ ස්වභාවික හේතුවකින්</topic>
    <author>අසේල කුරුළුවංශ සහ අනුරාධපුර මධ්‍යම සමූහ, මහනුවර දකුණ විශේෂ</author>
    <content>ගන්නෝරුව යුද හමුදා කඳවුරේ නායකත්ව පුහුණුවට සහභාගි වී සිටියදී මියගිය විශ්වවිද්‍යාල සිසුවාගේ මරණය ස්වභාවික හේතුවකින් සිදුවූවක් බව පශ්චාත් මරණ පරීක්ෂණයේදී අනාවරණය වී ඇත.යාපනය විශ්වවිද්‍යාලයේ කළමනාකරණ පීඨයට තේරීපත්ව ඇති ළහිරු සඳරුවන් රත්නායක (21) නැමැති සිසුවා මෙසේ මරණයට පත්ව තිබෙන අතර පේරාදෙණිය රෝහලේදී ඉකුත් 27 වැනිදා ඔහුට හදීසි ශල්‍යකර්මයක්ද සිදුකර තිබේ.උපතින්ම මෙම සිසුවාගේ මහා ප්‍රාචීරයේ දුර්වලතාවක් පවතින බව වෛද්‍යවරු පවසති.උදරාබාධයක් හේතුවෙන් ඉකුත් 27දා අලුයම ගන්නෝරුව යුද හමුදා කඳවුරේ සිට මෙම සිසුවා පේරාදෙණිය රෝහලට ඇතුළත් කැර තිබේ.මියගිය සිසුවා නොච්චියාගම අඹගස්වැව පදිංචිකරුවකු බව පොලිසිය පවසයි. පේරාදෙණිය පොලිසියේ ස්ථානාධිපති පොලිස් පරීක්ෂක එස්. ඩී. ගන්නෑව මහතාගේ මෙහෙයවීමෙන් පරීක්ෂණ පැවැත්වෙයි..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>03</day>
    </date>
    <link>http://www.dinamina.lk/2014/02/03/_art.asp?fn=n1402038</link>
    <topic>කරවිල ආහාරයට ගත්තේ කිරි එරෙන්නයි</topic>
    <author>අනුරාධපුර අධිකරණ</author>
    <content>අඛණ්ඩව දින පහක් කරවිල තම්බාගෙන දරුවන් සමඟ ආහාරයට ගැනීමෙන් අසාධ්‍යව රෝගාතුර වී රෝහල් ගත කළ බවට සිදු කළ මාධ්‍ය ප්‍රචාර අසත්‍ය බවත්, කරවිල ආහාරයට ගත්තේ දෙමසක් ඉක්මවා ඇති නිවුන් දරුවනට කිරි එරීම සඳහා බවත් විලච්චිය දුනුමඩලාව සිවලාපිටිය පදිංචි ආර්. විනීතා සෙනෙවිරත්න මහත්මිය පැවැසුවාය.ඇතැම් පුවත්පත් මඟින් දින පහක් දරුවන් සමඟ කරවිල තම්බාගෙන ආහාරයට ගැනීමෙන් රෝගාතුරවී අසාධ්‍යව රෝහලේ ප්‍රතිකාර ගත් බවට ප්‍රචාරය වීමෙන් පසු මෙහි සත්‍ය අසත්‍යතාව සොයා සිවලාපිටිය පිහිටි ඇයගේ නිවසට ගොස් කළ විමසීමේදී මේ කරුණු ඇය අනාවරණය කළාය.මේ පිළිබඳ කරුණු පැහැදිලි කළ විනීතා සෙනෙවිරත්න මහත්මිය,මම එක දවසක්වත් රෝහලේ අසාධ්‍යව නේවාසිකව ප්‍රතිකාර ගත්තේ නෑ. මටයි දරුවන්ටයි අසනීප වෙලා කිහිපවරක් බඩේ අමාරුවකට බාහිර අංශ මඟින් බෙහෙත් අරන් තියෙනවා. අපි ආර්ථික වශයෙන් ගොඩාක් අමාරුවෙන් ජීවත් වෙන්නේ. මට වැඩිමහල් දියණියන් දෙදෙනෙක් සිටිනවා. ලොකු දුවට උගුරේ ආබාධයක් නිසා හය වතාවක් ශල්‍යකර්මවලට භාජනය කළා. නිවුන් දරුවන් දෙදෙනා ඉපදුනාට පස්සේ ළමයි බලාගන්න ඕනෑ නිසා මහත්තයාව ඈතකට යවන්න බෑ. මේ සැරේ ගමෙත් වැඩක් කරන්න වතුර නෑ.මේ අමාරුකම නිසා කාගේ හරි දානපතියකුගෙන් උපකාරයක් ලබා ගැනීමට මම අදහස් කෙළේ. මම පත්තරෙන්ද කියලා දන්නේ නෑ. මගේ ෆොටෝ එකක් අරගෙන උදවු කරන්නන් කියලා මහත්වරු ගියා.මගේ දරුවන් පිටිකිරිවලට හුරු කෙළේ නෑ. මම ඒකට කැමැති නෑ. එක දවසක් කරවිල කෑවා තමයි. මොකද කරවිලවලට කිරි එරෙනවා. අපට අමාරුකම් තියෙන එක ඇත්ත. නමුත් මේ පත්තරේ දාලා තියෙන ඒවා ඇත්ත නෙවෙයි.පත්තරේ දාලා තියෙනවා සමෘද්ධිය නෑ කියලා. මට සමෘද්ධිය රුපියල් එක්දහස් දෙසීයක මුද්දරයක් තියෙනවා. සමෘද්ධියෙන් නිවුන් දරුවන් ඉපදුනාට පස්සේ රුපියල් පන්දාහක් දුන්නා. ගේ සෙවිලි කරගන්න දැයට කිරුළ යටතේ උළු අටසියයක් සහ රුපියල් පහළොස් දහසක් දුන්නා. තවත් සමෘද්ධියෙන් ස්වයං රැකියා ණයක් දුන්නා. සමාජ සේවා එකෙනුත් රුපියල් දස දහසක් ගේ හදාගන්න දීලා තියෙනවා.දරුවෝ දෙන්නා ඉපදෙනකොට ආරච්චිනෝනා මට පණිවිඩයක් තාත්තා අතේ එවලා තිබුණා නිවුන් දරු උපත් සඳහා සමාජ සේවා එකෙන් ලබාදෙන ආධාරය ගන්න ඉල්ලුම් කරන්න කියලා. එය ඉල්ලුම් කරලා තියෙන්නේ තවම ලැබුණේ නෑ.මෙහිදී කතා කළ ඩබ්ලිව්. වී. ලසන්ත මහතා - මේ වාර්තාව නිසා අපි තවත් අසරණ වුණා. ළමයාට ඉස්කෝලේ යන්න බෑ කියලා අඬනවා. මට ගොඩක්ම දුක ගමේ මිනිස්සු මාත් එක්ක කතා කරන්නේ නෑ. මට බඩගින්නේ ඉන්න එක සැපයි. මොනවා ලැබුණත් වැඩක් නෑ. අපි සම්බෝලයි බතුයි කාලා හිටිය විදිය මීට වඩා හොඳයි. මම ඉල්ලන්නේ තවත් නම් මේ ගැන කවුරුවත් මාධ්‍යයෙන් කියලා කතා කරන්න එපා කියලා.පුවත්පත් වාර්තාව සම්බන්ධයෙන් ජනාධිපති මහින්ද රාජපක්ෂ මැතිතුමා විශේෂ ව්‍යාපෘති ඇමැති එස්. එම්. චන්ද්‍රසේන මහතාට වහාම සොයා බලන ලෙසට දැනුම් දී ඇති අතර ඉන් අනතුරුව උතුරු මැද ප්‍රධාන ඇමැති එස්. එම්. රංජිත් සමරකෝන් මහතාට දැනුම් දී ප්‍රධාන අමාත්‍යාංශ ජ්‍යෙෂ්ඨ නිලධාරියන් දෙදෙනකු හා ප්‍රධාන ඇමැතිවරයාගේ ලේකම්වරයකු පිටත්කර යවා තිබේ. මේ පිළිබඳව අදහස් දැක් වූ විශේෂ ව්‍යාපෘති ඇමැති එස්. එම්. චන්ද්‍රසේන මහතා - ජනාධිපතිතුමා මගෙන් මේ ගැන විමසුවා.මමත් මහ ඇමැතිතුමාත් මේ ගැන කතා කරලා නිලධාරිනියන් දෙදෙනකු එම ස්ථානයට ගොස් කරුණු සොයා බලා සත්‍ය තත්ත්වය දැනුම් දෙන ලෙසට පිටත් කර යැව්වා. ඔවුන් රාජ්‍ය අංශයේ මැදිහත් වීමෙන් සිදුකළ සේවය මෙන්ම සියලු සත්‍ය කරුණු අපට දැනුම් දුන්නා. ඒ පුවත්පත් වාර්තාව සම්පූර්ණ අසත්‍යයක්. ආණ්ඩුවට මඩ ගහන්න රටේ මිනිස්සු බඩගින්නේ ඉන්නවා කියලා පෙන්නන්න හදපු වාර්තාවක්. ඒ පවුලේ පිරිමියා ඉල්ලා සිටින්නේ ස්වයං රැකියාවක් සඳහා අවශ්‍ය උපකරණයි අපි උපකාර කරන්න සූදානමින් සිටින්නේ.මේ පුවත්පත් වාර්තාව සම්බන්ධයෙන් ජනාධිපතිතුමාට අනුරාධපුර ජනතාව වෙනුවෙන් මගේ කනගාටුව ප්‍රකාශ කරනවා.ප්‍රධාන ඇමැති එස්. එම්. රංජිත් මහතා - අපි මේ සම්බන්ධව කරුණු සොයා බැලුවා. අපි දැනට කරන්නෙත් මිනිසුන් දෙපයින් නැඟී සිටවීමයි. එම පවුලේ ස්වාමියා ස්වයං රැකියාවක නිරත කරවීමට අවශ්‍ය දේ කරනවා..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>03</day>
    </date>
    <link>http://www.dinamina.lk/2014/02/03/_art.asp?fn=n1402039</link>
    <topic>හෙද නිලධාරිනියනටසූතිකාගාර පුහුණුව ලබාදීම ගැනසොයන්න විශේෂ කමිටුවක්</topic>
    <author/>
    <content>රෝහල්වල සේවය කරන හෙද නිලධාරිනියනට සූතිකාගාර පුහුණුව ලබාදීම සම්බන්ධයෙන් හෙද නිලධාරීන් හා පවුල් සෞඛ්‍ය සේවා නිලධාරිනින් අතර ඇතිව තිබෙන ගැටලු සහගත තත්ත්වය නිරාකරණය කිරීම සඳහා සෞඛ්‍ය අමාත්‍යාංශය වෛද්‍ය තාක්ෂණික විශේෂඥයින්ගෙන් සමන්විත කමිටුවක් පත්කැර ඇත.අදාළ පාර්ශ්වයන් කැඳවා ඔවුන්ගෙන් එම කාරණය සම්බන්ධයෙන් අදහස් හා යෝජනා ලබාගෙන, එම ගැටලුව නිරාකරණය කිරීම සඳහා සුදුසු නිර්දේශ ඉදිරි සති දෙකක් තුළ ඉදිරිපත් කරන්නැයි ද සෞඛ්‍ය අමාත්‍යාංශය එම විශේෂඥ කමිටුවට වැඩිදුරටත් උපදෙස් දී ඇත.සියලු වෘත්තීය සමිතිවලින් සෞඛ්‍ය අමාත්‍යාංශය කාරුණික ව ඉල්ලා සිටින්නේ ඉහත කී විසඳුම් තුළ වෘත්තීය ක්‍රියාමාර්ගවලින් බැහැරව කටයුතු කරන ලෙසයි..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>03</day>
    </date>
    <link>http://www.dinamina.lk/2014/02/03/_art.asp?fn=n14020310</link>
    <topic>වැඩිම අල්ලස් මුදලක් ලබාගත්තැයිපා. මන්ත්‍රී මංගල සමරවීරට එරෙහිවපොලිස් මූලස්ථානයට පැමිණිල්ලක්</topic>
    <author/>
    <content>පාර්ලිමේන්තු මන්ත්‍රීවරයකු විසින් වැඩිම මුදලක් අල්ලස් ලෙස ලබාගත් මන්ත්‍රීවරයා යැයි පාර්ලිමේන්තු මන්ත්‍රී මංගල සමරවීර මහතාට විරුද්ධව හිටපු පාර්ලිමේන්තු මන්ත්‍රී ශ්‍රීපති සූරියආරච්චි මහතාගේ සම්බන්ධීකරණ ලේකම්වරයකු වූ රුවන් සුගතදාස මහතා විසින් පොලිස් මූලස්ථානය වෙත ජනවාරි මස30 දා පැමිණිල්ලක් ඉදිරිපත්කර තිබෙන අතර වරායෙන් පිටත ගුදම් නිශ්කාෂණය කිරීමේ අංගණයක් පිහිටුවා ගැනීම සඳහා අනුමැතිය ලබාගැනීම වෙනුවෙන් මේ අදාළ මුදල ලබාගෙන තිබෙන බව‍ට පැමිණිල්ල මඟින් පෙන්වා දී තිබේ.හිටපු ජනාධිපතිනි චන්ද්‍රිකා බණ්ඩාරනායක මහත්මියගේ පාලන සමයේ වරාය හා සිවිල් ගුවන් සේවා ඇමැතිවරයා වශයෙන් සිටිය දී ඒ මහතා සහ ඔහුගේ රහස්‍ය ලේකම්වරයා වූ රුවන් ෆර්ඩිනැන්ඩ්ස් මහතා සමඟ එක්ව මේ මුදල ලබාගෙන තිබෙන අතර එහි මූල්‍යමය වටිනාකම රුපියල් මිලියන 260 කි.ශ්‍රී ලංකාවේ විශාලතම මූල්‍ය වංචාව සිදුකළ කාමිල් කුතුබ්දීන් නමැත්තාගෙන් මේ මුදල ලබාගත් බවට අදාළ පැමිණිල්ල මඟින් සඳහන් කර තිබෙන අතර ප්‍රථමයෙන්ම එම අංගණයට අනුමැතිය ලබාගැනීම සඳහා එවකට වරාය අධිකාරියේ සභාපතිවරයා වෙත ලිපියක් ද යොමුකර තිබේ.මෙහිදී රුවන් ෆර්ඩිනැන්ඩ්ස් මහතා රුපියල් මිලියන 10ක මුදලක් ඉල්ලා තිබෙන අතර එම ගනුදෙනුව සම්බන්ධයෙන් කාමිල් කුතුබ්දීන් වෙනුව‍ට පෙනී සිටි කොළඹ 7 පදිංචි ව්‍යාපාරික බිරියක් මෙම මුදල දෙන බවට පවසා තිබේ. එයින් රුපියල් මිලියන 8 ක මුදල මංගල සමරවීර මහතා වෙත ලබා දී ඉතිරි රුපියල් මිලියන දෙකක මුදල රුවන් ෆර්ඩිනැන්ඩ්ස් වෙත ලබා දෙන ලෙස ප්‍රකාශ කර ඇත.කෙසේ වුවද අදාළ ව්‍යාපෘතිය ස්ථිර වශයෙන්ම ක්‍රියාත්මක කිරීම සඳහා රුපියල් මිලියන 250 ක් ඉල්ලා ති‍බෙන අතර එම මුදල ඉල්ලූ අවස්ථාවේ දී කාමිල් කුතුබ්දීන් විදේශ ගතව සිටි හෙයින් පැමිණි වහාම එය ක්‍රියාත්මක කරන බවට ප්‍රකාශකොට පසුව රාත්‍රී 7ට පමණ බැංකුවක් විවෘතකර එම මුදල ලබාගෙන ඇත. එයින් අනතුරුව මංගල සමරවීර මහතාගේ නිවෙසට ගෙනවිත් මේ මුදල බාර දී තිබෙන අතර එය බෑග් අටකට බහා මංගල සමරවීර සහ රුවන් ෆර්ඩිනැන්ඩ්ස් මහත්වරු විසින් කාමරයක තැන්පත්කර තිබේ.පසුව මේ සඳහා අනුමැතිය ලබාදෙන බවට ප්‍රකාශකර ඇති අතර ජීවිත තර්ජන පවතින හේතුවෙන් මේ සම්බන්ධයෙන් පැමිණිල්ලක් ඉදිරිපත් නොකළ බවට රුවන් සුගතදාස මහතා ප්‍රකාශකර තිබේ. අදාළ පැමිණිල්ල සම්බන්ධයෙන් විමර්ශනය සඳහා විශේෂ පොලිස් කණ්ඩායමක් පත්කර තිබෙන අතර කාමිල් කුතුබ්දීන් සමඟ සබඳතා පැවැත්වීම සම්බන්ධයෙන් පරීක්ෂණ පැවැත්වීමට අපරාධ පරීක්ෂණ දෙපාර්තමේන්තුවට බාරදීමට නියමිතව ඇත..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>03</day>
    </date>
    <link>http://www.dinamina.lk/2014/02/03/_art.asp?fn=n14020311</link>
    <topic>ප්‍රසන්නගේ ‘28’ටජගත් සම්මානයක්</topic>
    <author>පණ්ඩුක සමරසේකර</author>
    <content>සම්මානනීය චිත්‍රපට අධ්‍යක්ෂ ප්‍රසන්න ජයකොඩිගේ පිටපත හා අධ්‍යක්ෂණයෙන් නිර්මාණය වූ “28” නමැති චිත්‍රපටය නෙදර්ලන්තයේ නෙට්පැක් ජාත්‍යන්තර සිනමා උ‍ෙළලේ දී 2013 වසරේ හොඳම ආසියාතික චිත්‍රපටය ලෙස සම්මානයට පාත්‍රවිය.පසුගිය ජනවාරි 30 වනදා නෙදර්ලන්තයේ රොටර්ඩෑම් හිදී මෙම චිත්‍රපට උළෙල පැවැති අතර ජූරියේ සාමාජිකයින් ලෙස ඉන්දුනීසියානු චිත්‍රපට නිෂ්පාදකයන් වන පෝල් අගොස්ටා, ඩිකායින් ගුර්සොයි සහ මුම්බායි චිත්‍රපට උ‍ෙළලේ වැඩසටහන් අධ්‍යක්ෂවරයකු වන අනු රන්ගාචාර් කටයුතු ක‍‍ළේය.ලිංගිකත්වය තේමා කරගත් “28” චිත්‍රපටයේ මහේන්ද්‍ර පෙරේරා, රුක්මල් නිරෝෂ්, සරත් කොතලාවල සහ සේමිනි ඉද්දමල්ගොඩ රංගනයෙන් දායක විය..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>03</day>
    </date>
    <link>http://www.dinamina.lk/2014/02/03/_art.asp?fn=n14020312</link>
    <topic>ජවිපෙ නව නායකයාඅනුර කුමාර දිසානායක</topic>
    <author>නිරූෂි විමලවීර</author>
    <content>ජවිපෙ නව නායකයා ලෙස පාර්ලිමේන්තු මන්ත්‍රී අනුර කුමාර දිසානායක මහතා ඊයේ (2)දා පත්විය. සුගතදාස ගෘහස්ථ ක්‍රීඩාංගණයේදී ඊයේ පැවැති ජවිපෙ හත්වන සම්මේලනයේදී ඒකමතිකව මෙම පත්කිරීම සිදුකර තිබේ.මේ අතර ජනතා විමුක්ති පෙරමුණේ ප්‍රධාන ලේකම්වරයා ලෙස හිටපු ප්‍රධාන ලේකම් ටිල්වින් සිල්වා මහතා නැවත පත්කොට ති‍ෙබ්.මෙම සම්මේලනයේදී ජාතික සංවිධායක ලෙස නව තනතුරක් හඳුන්වා දී ඇති අතර එයට බිමල් රත්නායක මහතා පත්කොට ඇත.හිටපු නායක සෝමවංශ අමරසිංහ මහතා ජාත්‍යන්තර කටයුතු පිළිබඳ ලේකම් සහ දේශපාලන මණ්ඩල සභිකයකු ලෙස පත්කර තිබේ.තවද නව දේශපාලන මණ්ඩල සභිකයින් ලෙස බිමල් රත්නායක, සුනිල් හඳුන්නෙත්ති මහත්වරු පත්කර ඇත.ජවිපෙ හත්වන සම්මේලනය මාධ්‍යයට ආවරණය සඳහා අවස්ථාව නොදුණි..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>03</day>
    </date>
    <link>http://www.dinamina.lk/2014/02/03/_art.asp?fn=n14020313</link>
    <topic>ජාතිවාදයේ විස කවලා සයනයිඩ් කරල කරේඑල්ලපු කාලය අවසන් කළේ ජනපති මහින්දයි</topic>
    <author>හිදෝගම සමූහ</author>
    <content>ජාතිවාදයේ විස කවලා සයනයිඩ් කරල් තරුණ තරුණියන්ගේ කරේ එල්ලපු කාලය අවසන් කළේ මහින්ද රාජපක්ෂ ජනාධිපතිතුමා යැයි යෞවන කටයුතු හා නිපුණතා සංවර්ධන ඇමැති ඩලස් අලහප්පෙරුම මහතා පැවසීය. සංකීර්ණ සමාජයේ තරුණ තරුණියන්ට ඉදිරියට යාමට අවස්ථාව ලබාදෙමින් රට පුරා පිහිටුවා ඇති යොවුන් සේනාංකවලට සමගාමීව අනුරාධපුර නැඟෙනහිර ආසනයේ පාලාඩිකුලම යොවුන් සේනාංකයට නව නේවාසිකාගාරයක් ඉඳිකර එය විවෘත කිරීම පසුගියදා (31)යෞවන කටයුතු හා නිපුණතා සංවර්ධන ඇමැති ඩලස් අලහප්පෙරුම මහතාගේ ප්‍රධානත්වයෙන් සිදුවිය.එහිදී අමාත්‍යවරයා වැඩිදුරටත් කතා කරමින් මෙසේද කීය.මහින්ද රාජපක්ෂ මහතා රාජ්‍ය නායකයා මෙන්ම දරුවන්ගේ අප්පච්චි කෙනෙක් විදිහට වැඩ කරනවා,ඉතිහාසයේ තිබූ ආණ්ඩුවලින් කිසිදාක නොහිතපු විදිහට හිතන නායකයෙක්,බෙදුම්වාදී ත්‍රස්තවාදය වසර 30ක්ම තිබුණා ,ත්‍රස්තවාදය දිහා හැම ආණ්ඩුවක්ම බැලුවේ ආර්ථික කෝණයකින්,බෙදුම්වාදයට හැමෝම බිය වුණා.එල්ටීටීඊ එකට ගැහුවොත් කොළඹ බෝම්බ පුපුරාවී,එවිට ආර්ථිකය අඩාල වේවි යන බියෙන් හැමෝම වැඩ කළා,නමුත් මහින්ද රාජපක්ෂ මහතාට අපේ ආර්ථිකය කඩා වැටේවි කියලා හැමෝම කියද්දිත් එතුමා කීවේ ත්‍රස්තවාදය නැති කිරීම තමයි හොඳම ආයෝජනය කියා ත්‍රස්තවාදය පරාජය කළා.මේ රාජ්‍ය නායකයා ඉතිහාසයට එක් වූයේ ඒ අයුරින්. එතුමා අධ්‍යාපනය දිහා බැලුවෙත් වෙනම විදිහකට.ආර්ථිකය දේශපාලනය සමාජ ක්‍රමය යටතේ එදා විශ්වවිද්‍යාලවලට ළමයින් ඇතුළත් වුණා.උසස් පෙළ අසමත් වූවන්ට අනාගතයක් නැහැ යන පසුබිම හදලා තිබුණා.ප්‍රතිඵල නිකුත් කළාම A-3 ගත් ළමයින්ගේ ඡායාරූප මුල් පිටුවේ පළවුණා.අසමත් වී වස බීපු දරුවාගේ ඡායාරූපය එම පුවත් පතේම 03 වැනි පිටුවේ පළවුණා.මෙම ක්‍රමය වෙනස් කරමින් සමත් අසමත් කියා දරුවන් වෙන් කරන්න එපා කියා ජනාධිපතිතුමා සැමටම උපදෙස් දුන්නා. අම්මා තාත්තා ගුරුවරයා පාලකයා දරුවාගේ ඉදිරි දක්ෂතාව පිළිබදව එදා සිතුවේ නැහැ, ජනාධිපතිතුමා ඒ ගැන සිතූ නිසා එම අවාසනාවන්ත යුගය අවසන් කර තිබෙනවා,විශ්වවිද්‍යාලවලට දරුවන් 22000ක් ඇතුළත් වන විට දක්ෂ දරුවන්ට යාමට මඟ විවර කර දුන්නා,වසර 122කට පසුව තමයි මහින්ද රාජපක්ෂ රජය කාලේ වෘත්තීය පුහුණුව ලැබූ අය උපාධිය ලබා ගත්තේ,කැමති මාර්ගයක යාමට දරුවන්ට අවස්ථාව ලබා දී තිබෙනවා,මැයි මාසය පමණ වන විට අනුරාධපුරයේ සිට වෝටර් වෑල්ඩින් පවා ඉගෙන ගැනීමට හැකි පාසලක් ඉඳිවෙමින් පවතී,එම පුහුණුව ලබන දරුවන්ට මාසිකව රුපියල් ලක්ෂ හයක වැටුපක් ලබා ගැනීමට හැකි වෙනවා,නිපුණත්වයට උපාධි පිරිනැමුවේ මහින්ද රාජපක්ෂ රජය.එදා තරුණ තරුණියන්ගේ බෙල්ලට ටයර් දමා පිළිස්සූ කාලයක් තිබුණා,නමුත් ජනාධිපති තුමා කියා සිටියේ තරැණයා බරක් කර ගන්නට එපා,තරැණයා සමිපතක් කර ගන්න.ඒ කියමන අනුව නිපුණතා සංවර්ධනය ආරම්භ කළා.2014 වසරේදී නිපුණතා සංවර්ධනය සඳහා තරුණ තරුණියන් 136,000ක් බඳවා ගන්නවා. මේ සියල්ල කරගෙන එන විට සමහරුන්ට ඉවසන්න බැරුව ගියා.මාර්තු මාසය වන විට හදුන්කූරු කට්ට කුමන්ජල් සොයන්න පටන් ගත්තා.ජිනීවාවලදී පත්තු කිරීමට ජනාධිපතිතුමා 2009 වසරේදී සියලු ජනතාවට ජීවත්වීමට හිතට හයිය ලබා දෙමින් අලුත් දරුවෙක් රටට ලබා දුන්නා ,ඒ දරුවා තමයි නිදහස හා සතුට,ඒ දරුවාට වසර 04යි,එම දරුවාගේ බෙල්ල මිරිකා දමන්න මේ රටේ පක්ෂ ජන්දයට ඉඩ දෙන්න බැහැ. සරත් ෆොන්සේකා මහතා 2005 දෙසැම්බර් 05 වැනි දින යුද හමුදාපති කළේ ජනාධිපතිතුමා.එදා ඒක නොකළානම් ඔහු විශ්‍රාම යනවා.අනුරාධපුර නැඟෙනහිර ආසන සංවිධායක හා උතුරු මැද පළාත් සෞඛ්‍ය ඇමැති එච්.බී. සේමසිංහ මහතා -2014 වසරේ අනුරාධපුර නැඟෙනහිර ආසනයේ සංවර්ධනයට රුපියල් මිලියන 421ක් ලබාදීමට ජනාධිපතිතුමා කටයුතු කර තිබෙනවා,අනුරාධපුර දිස්ත්‍රික්කයේ සංවර්ධනය සඳහා රුපියල් මිලියන 3337ක් ලබා දී තිබෙනවා. අපි ඒ පිළිබදව ජනාධිපතිතුමාට ගෞරවය පුද කරනවා,1994 වසරේදී ඩලස් අලහප්පෙරුම මහතා සහ මම කැබිනට් ඇමැතිවරු , එතුමා වැඩට දක්ෂ ඇමැතිවරයෙක්, රටේ සංවර්ධන කාර්යය සිදුකිරීමටත් තරුණ පරපුරේ වගකීම බාරගෙන කටයුතු කිරීමටත් එතුමාට පැවරී තිබෙනවා.නැඟෙනහිර නුවරගම් පළාතේ ප්‍රාදේශීය සභා සභාපති ඩි.පී.බන්ධුලසේන,අනුරාධපුර මහ දිසාපති මහින්ද සෙනෙවිරත්න යන මහත්වරුන්ද සභාව ඇමතූ අතර දක්ෂතම යොවුන් තරුණයා ලෙස නුවන් චතුරංග සහ දක්ෂතම යොවුන් තරුණිය ලෙස මල්ෂා මධුෂානි යන අය ඩලස් අලහප්පෙරුම අමාත්‍යවරයා අතින් කුසලාන ලබා ගත් අතර පළාත් සෞඛ්‍ය ඇමැති සේමසිංහ මහතා අතින් තරුණ තරුණියන් සහතිකපත් ලබාගත්හඋතුරු මැද පළාත් මහ ඇමැති එස් එම් රංජිත් සමරකෝන් ,පළාත් සභා සභාපති ටී.එම්. ආර්. සිරිපාල යොවුන් සේනාංක සභාපති නලින් ඉලංගකෝන්, පාලාඩිකුලම යොවුන් සේනාංකාධිපති කපිතාන් සෙනරත් යන මහත්ම මහත්මීහු ඇතුළු විශාල පිරිසක් මෙම අවස්ථාවට සහභාගී වුහ.</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>03</day>
    </date>
    <link>http://www.dinamina.lk/2014/02/03/_art.asp?fn=n14020314</link>
    <topic>අභියෝග රැසක් මැද වේගයෙන් ඉදිරියට යනශ්‍රී ලංකාව ලබා ඇති ප්‍රගතිය සැබවින්ම ප්‍රශංසනීයයි</topic>
    <author>මහින්ද අලුත්ගෙදර</author>
    <content>අභියෝග රැසක් මැද වේගයෙන් ඉදිරියට යන ශ්‍රී ලංකාව මේ වනවිට ලබා ඇති ප්‍රගතිය සැබවින්ම ප්‍රශංසනීය බව ජපානයේ ටෝකියෝ විශ්ව විද්‍යාලයේ ආර්ථික විද්‍යා අධ්‍යනාංශයේ පීඨාධිපති මහාචාර්ය ටකමෝෂි ඉටෝ මහතා අවධාරණය කරයි.ලෝකයම ආර්ථික අභියෝග රැසකට මුහුණ දෙමින් පවතින අවධියක ශ්‍රී ලංකාව ඒ සඳහා හොඳින් මුහුණ දී සාර්ථක ප්‍රතිඵල අත්කර ගනිමින් සිටින බවද ඒ මහතා පෙන්වාදෙයි.කොළඹ මූල්‍ය අධ්‍යයන ආයතන ශ්‍රවණාගාරයේදී පැවැති වැඩමුළුවේ ප්‍රධාන දේශනය පවත්වමින් ඒ මහතා මේ බව සඳහන් කළේය.මෙහිදී වැඩිදුරටත් අදහස් පළකරමින් මහාචාර්ය ටකමෝෂි ඉටෝ මහතා ප්‍රකාශ කළේ මේ වනවිට ශ්‍රී ලංකාවේ ඉතාම යහපත්, සාමකාමී වාතාවරණයක් පවතින බවත් සාමයේ ප්‍රතිලාභ රටේ ජනතාව හොඳින් භුක්ති විඳින බවත්ය . ත්‍රස්තවාදී යුද ගැටුම් අවසන් කිරීමෙන් පසුව වසර පහක් වැනි කෙටි කාලයක් තුළ ශ්‍රී ලංකාව ළඟා කරගෙන තිබෙන ආර්ථික වර්ධනය ප්‍රශංසනීය බවද ඒ මහතා පෙන්වා දුන්නේය.මේ වර්ධනය අත්කර ගත්තේ සමස්ත ලෝකයේම ආර්ථික අර්බුදයකට මුහුණ පා සිටින අවධියක වීම විශේෂත්වයක් බව පෙන්වා‍ දුන් මහාචාර්ය ටකමෝෂි ඉටෝ මහතා ශ්‍රී ලංකාව මේ වනවිට එම ආර්ථීක වර්ධනය තවදුරටත් ඉහළ නැංවීමේ හොඳ උත්සාහයක නිරතවී සිටින බවද පෙන්වා දුන්නේය .විදෙස් ආයෝජකයන් ශ්‍රී ලංකාව තුළට ගෙන්වා ගැනීම වෙනුවෙන් විශේෂිත වැඩසටහන් රැසක් ක්‍රියාත්මක බව සිහිපත් කළ ටෝකියෝ විශ්ව විද්‍යාලයේ ආර්ථික විද්‍යා අධ්‍යනාංශයේ පීඨාධිපතිවරයා මේ වනවිටත් විදෙස් ආයෝජකයන් විශාල ප්‍රමාණයක් ශ්‍රී ලංකාවේ ආයෝජන කටයුතු වන නිරත වන බවද පෙන්වා දුන්නේය.දියුණු වෙමින් පවතින රටක් වශයෙන් ශ්‍රී ලංකාව ආයෝජනය සඳහා හිතකර රටක් සේම ඒ වෙනුවෙන් අවශ්‍ය යටිතල පහසුකම් සංවර්ධනය වී තිබීම කැපී පෙනෙන බවද හෙතෙම සඳහන් කළේය.ශ්‍රී ලංකාවේ ජපාන තානාපති නොබුහිතෝ හොබෝ, මුදල් හා ක්‍රමසම්පාදන අමාත්‍යාංශයේ ලේකම් ආචාර්ය පී. බී ජයසුන්දර මහත්වරුද මේ අවස්ථාවට එක්වුහ..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>03</day>
    </date>
    <link>http://www.dinamina.lk/2014/02/03/_art.asp?fn=n14020315</link>
    <topic>ගම්මුන්ගෙන් කෑම ඉල්ලාගෙන කනආබාධිත වන අලියෙක්මොරගොඩ තේක්ක කැලේ</topic>
    <author>අනුරාධපුර මධ්‍යම විශේෂ</author>
    <content>පාදෙණිය අනුරාධපුර ප්‍රධාන මාර්ගයේ තලාව මොරගොඩ තේක්ක කැලයෙහි දකුණු ඇස ආබාධයට ලක් වූ වන අලියකු දින ගණනාවක සිට ගැවසෙමින් සිටින බව ප්‍රදේශවාසීහු පවසති. සති ගණනාවක් තිස්සේ මෙම වන අලියා ප්‍රදේශයේ ගැවසෙන අතර වන අලියා දැක ගැනීම සදහා විශාල පිරිසක් ඒ අසලට පැමිණෙති.මොරගොඩ තේක්ක කැලයෙහි විදුලි වැට ආසන්නයේ මෙම වන අලියා ගැවසෙන අතර ඌ දැක ගැනීමට පැමිණෙන්නන් ඌට ආහාර ලබා දෙයි. එසේ ආහාර ලබා දීම හේතුවෙන් මෙම වන අලියා කැලය තුළට යෑම ප්‍රතික්ෂේප කර ප්‍රදේශවාසීන් සමග කුළුපඟ වී ඇත.ඇසක ආබාධයකට ලක්ව සිටින මෙම වන අලියා සම්බන්ධයෙන් අනුරාධපුර වනජීවී දෙපාර්තමේන්තු කාර්යාලයට දැන්වීමෙන් අනතුරුව එම කාර්යාලයෙහි නිලධාරීන් පැමිණ මෙම අලියාට ප්‍රතිකාර ලබා දී තිබේ.ප්‍රදේශවාසීන් මෙම අලියාට ආහාර ලබාදීම හේතුවෙන් වන අලියා එම ස්ථානයෙන් නොයා සිටින බැවින් හා එම වන අලියා ගමට පැමිණි හැකි බැවින් එම වන අලියාට ආහාර ලබා නොදෙන ලෙස වන ජීවි නිලධාරීන් ප්‍රදේශවාසීන්ගෙන් ඉල්ලීමක් ද කර ඇත. එහෙත් දෛනිකව වන අලියා විදුලි වැට ළඟට පැමිණ ආහාර පාන ඉල්ලීම නිසා ඌට ඉඩඉරිගු , කොමඩු , කෙසෙල් කැන් සහ කෙසෙල් බඩ ලබා දීමට ප්‍රදේශවාසීහු ලබාදෙති ..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>03</day>
    </date>
    <link>http://www.dinamina.lk/2014/02/03/_art.asp?fn=n14020316</link>
    <topic>ශ්‍රී ලාංකික ශ්‍රමිකයන්ට යළි දකුණු සුඩානයේ රැකියා</topic>
    <author>මහින්ද අලුත්ගෙදර</author>
    <content>දකුණු සුඩානයේ රැකියා සඳහා යළිත් වරක් ශ්‍රී ලාංකික ශ්‍රමිකයන් යොමු කිරීමට රජය තීරණය කරයි.එරට ඇති වී තිබූ දේශපාලන අස්ථාවරත්වය හේතුවෙන් තාවකාලිකව ශ්‍රී ලාංකික ශ්‍රමිකයන් යැවීම අත්හිටවූ අතර එම තත්ත්වය යහපත් අතට යොමු වීමත් සමඟ යළිත් වරක් පෙරේදා (01) සිට ක්‍රියාත්මක වන පරිදි ශ්‍රී ලාංකික ශ්‍රමිකයන් යැවීමට තීරණය කර තිබෙන බව ශ්‍රී ලංකා විදේශ සේවා නියුක්ති කාර්යාංශය පවසයි. පසුගිය මාස කිහිපය තුළ දකුණු සුඩාන රජය සහ කැරලි කණ්ඩායම් අතර ඇතිව තිබූ ගැටුම්කාරී තත්ත්වය හේතුවෙන් ශ්‍රී ලාංකික ශ්‍රමිකයින් රැකියා සඳහා යැවීම තාවකාලිකව අත්හිටුවීමට විදේශ රැකියා ප්‍රවර්ධන හා සුභසාධන ඇමැති ඩිලාන් පෙරේරා මහතා විසින් විදේශ සේවා නියුක්ති කාර්යාංශයට උපදෙස් දී තිබිණි. ඒ අනුව විදේශ සේවා නියුක්ති කාර්යාංශය විසින් දකුණු සුඩානයේ රැකියා සඳහා ශ්‍රී ලාංකික ශ්‍රමිකයන්ට ලබාදෙන ලියාපදිංචිය තාවකාලිකව අත්හිටුවීමට පියවර ගත්තේය.මේ අතර එරට අයහපත් වාතාවරණය හේතුවෙන් දකුණු සූඩානයේ සේවය කළ ශ්‍රී ලාංකිකයන් ගෙන්වා ගැනීමටද පියවර ගත් අතර එරට රැඳී සිටි ශ්‍රී ලාංකිකයන් සම්බන්ධයෙන් ඒ ආසන්නයේ පිහිටි රටවල ශ්‍රී ලංකා තානාපති කාර්යාල හරහා සොයා බැලීය. එහෙත් මේවන විට දකුණු සුඩානයේ රජය හා කැරලිකරුවන් අතර සාමකාමී වාතාවරණයක් උදාවී තිබීම හේතුවෙන් එසේ තාවකාලිකව අත්හිටුවා තිබූ ලියාපදිංචිය නැවත ක්‍රියාත්මක කරන ලෙස ඇමැති ඩිලාන් පෙරේරා මහතා විසින් උපදෙස් ලබා දී තිබෙන අතර ඒ අනුව කිසිඳූ බාධාවකින් තොරව යළිත් දකුණු සුඩානයේ රැකියා සඳහා ශ්‍රී ලාංකික ශ්‍රමිකයන්ට පිටවීමට අවසර හිමිවන බවද විදේශ සේවා නියුක්ති කාර්යාංශය ප්‍රකාශ කරයි. දකුණු සුඩානයේ ශ්‍රී ලංකා තානාපති කාර්යාලයක් නොමැති හෙයින් එහි කටයුතු උගන්ඩාවේ ශ්‍රී ලංකා තානාපති කාර්යාලය හරහා සිදුකෙරෙන බවද විදේශ සේවා නියුක්ති කාර්යාංශය පෙන්වා දෙයි.කෙසේ වුවද දකුණු සුඩානයේ යලිත් ගැටුම්කාරී හදිසි තත්ත්වයක් ඇතිවුවහොත් ඒ පිළිබඳව නිරන්තර අවධානයෙන් පසුවන බවද එම කාර්යාංශය අවධාරණය කරයි..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>03</day>
    </date>
    <link>http://www.dinamina.lk/2014/02/03/_art.asp?fn=n14020317</link>
    <topic>‘සුජාත දියණී’ නමින්ශිෂ්‍යත්ව අරමුදලක්</topic>
    <author>බන්ධුල ගුණසේකර</author>
    <content>තාක්ෂණවේදය විෂය ධාරාව හදාරණ අඩු ආදායම්ලාභී පවුල්වල සිසුවියන් සඳහා “සුජාත දියණී” නමින් ශිෂ්‍යත්ව අරමුදලක් ළඟදී ඇරැඹෙන බව අධ්‍යාපන අමාත්‍යාංශයේ කාර්යභාර උසස් නිලධාරීයෙක් කීය්‍. පසුගිය සමයේ විකාශය වූ “සුජාත දියණිය” ජනප්‍රිය නාට්‍යයේ ප්‍රධාන චරිතය රඟපෑ ලී යං මහත්මිය විසින් ප්‍රදානය කරන ලද අමෙරිකා ඩොලර් ලක්ෂයක (ඇ: ඩො: 100000) මුදල මෙම අරමුදල ඇරැඹීම සඳහා මූලිකව බැර කෙරෙන බවද ඒ මහතා කියයි.නව අරමුදල ඇරැඹීම සඳහා වන ඇමැති මණඩල අනුමැතිය දැනටමත් ලැබී ඇති බවද එම නිලධාරීයා වැඩිදුරටත් සඳහන් කරයි..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>03</day>
    </date>
    <link>http://www.dinamina.lk/2014/02/03/_art.asp?fn=n14020318</link>
    <topic>හෙරොයින් ගෙනගිය ත්‍රිරෝද රියපොලිස් අණ නොතකා ගිහින්</topic>
    <author>නිරූෂි විමලවීර</author>
    <content>පාණදුර අළුබෝමුල්ලේදී පෙරේදා (01) දා පොලිස් අණ නොතකා මත්කුඩු පැකට් 8000ක් ප්‍රවාහනය කළ ත්‍රිරෝද රථ රියැදුරෙක් පොලිස් වෙඩි පහරින් මිය ගොස් තිබේ.මිය යන අවස්ථාවේදී ධම්මික දිනේෂ් ජයසූරිය නැමැති සැකකරු සන්තකයේ පැකට් 8000ක් හෙවත් මත්කුඩු ග්‍රෑම් 200 – 250ක ප්‍රමාණයක් තිබී හමු වූ බව පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී අජිත් රෝහණ මහතා ප්‍රකාශ කෙළේය.ත්‍රිරෝද රථ රියැදුරාට රථය නතර කරන ලෙස පොලිසිය සංඥා කළ බවත්, එහෙත් සැකකරු සංඥා නොතකා රථය ධාවනය කිරීම හේතුවෙන් පොලිසිය සැකකරු ලුහුබැඳ වෙඩි පහර අටක් තබා ත්‍රිරෝද රථය නතර කළ බවත්, එම අවස්ථාවේදී සැකකරු ත්‍රිරෝද රිය තුළ මිය ගොස් සිටි බවත් ඒ මහතා ප්‍රකාශ කෙළේය.දීර්ඝ කාලයක් පුරා මත් ද්‍රව්‍ය ජාවාරම්කරුවෙකු වූ සැකකරු පොලිසියට අවශ්‍යව සිටි සැකකරුවෙක් බවද හෙතෙම පැවැසීය.සැකරු සොයා පොලිසිය පරීක්ෂණ ආරම්භ සිටියදී පෙරේදා සැකකරු WPYK 7951 දරන ත්‍රිරෝද රථයේ නැඟී ගමන් කරමින් සිටි බවත්, සැකකටයුතු ලෙස ත්‍රිරෝද රථය ධාවනය කිරීම හේතුවෙන් ත්‍රිරෝද රථය නතර කරන ලෙස සංඥා කළ බවත් කී ඒ මහතා සංඥා නොතකා ධාවනය කිරීම හේතුවෙන් පොලිසිය වෙඩි තැබූ බවත් අනාවරණය කෙළේය..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>03</day>
    </date>
    <link>http://www.dinamina.lk/2014/02/03/_art.asp?fn=r1402031</link>
    <topic>වයඹ මාර්ග සංවර්ධනයට මේ වසරේ රුපියල් දසලක්ෂ 93ක්</topic>
    <author>වයඹ පළාත් සංචාරක සේන ඉදිරිසිංහ</author>
    <content>ඝන අපද්‍රව්‍ය කළමනාකරණය සඳහා මේ වසරේ පළාත් අය වැයෙන් රුපියල් මිලියන 15ක් වෙන් කරන බව වයඹ ප්‍රධාන ඇමැති දයාසිරි ජයසේකර මහතා පවසයි.මීට අමතරව පළාත් මාර්ග සංවර්ධනය සඳහා රුපියල් මිලියන 93ක් ද පළාත් පාලන සේවා සඳහා රුපියල් මිලියන 24ක් ද වෙන් කෙරේ. මෙම මුදල් පළාත් පාලන ආයතන මඟින් පාලනය වන ග්‍රාමීය මාර්ග සංවර්ධනය, පුස්තකාල සංවර්ධනය, පොදු උද්‍යාන සංවර්ධනය, සුසාන භූමි සංවර්ධනය, ආදාහනාගාර ඉදිකිරීම්, වැසිකිළි ඉදිකිරීම්, ළමා උද්‍යාන සංවර්ධනය, කසළ කළමනාකරණ වැඩසටහන් සඳහා යෙදවීමට ද අපේක්ෂා කරන බව ප්‍රධාන ඇමැතිවරයා සඳහන් කරයි..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>03</day>
    </date>
    <link>http://www.dinamina.lk/2014/02/03/_art.asp?fn=r1402032</link>
    <topic>මහනුවර නගර සභාවට කසළ එකතු කරන රථ 5ක්</topic>
    <author>මධ්‍යම පළාත් සංචාරක එල්. එස්. එගොඩවිට</author>
    <content>අද සමහර අයට අමතක වී තිබුණත් එදා එල්. ටී. ටී. ඊ. ත්‍රස්තවාදීන් මහනුවර ශ්‍රී දළදා මාලිගාවටත් බෝම්බ හෙලූ බවත්, මෙවන් යුගයක් පසුකරමින් අද මහනුවර නගරය ශීඝ්‍ර සංවර්ධනයක් කරා යොමුවෙමින් පවතින බවත් ජ්‍යෙෂ්ඨ ඇමැති හා මුදල් නියෝජ්‍ය ඇමැති ආචාර්ය සරත් අමුණුගම මහතා පැවසීය.ඒ මහතා එසේ පැවසුවේ මහනුවර නගරයේ කසළ ව්‍යාපෘතිය සඳහා එකක් ලක්ෂ 40 ක් පමණ වටිනාකමකින් යුත් කොම්පැක්ටර් රථ 5 ක් ශ්‍රී ලංකා රොටරි සමාජය විසින් පරිත්‍යාග කිරීම නිමිත්තෙන් පැවැති උත්සවයකදීය. මෙම පරිත්‍යාගය මහනුවර නගර සභාවේ හිටපු නාගරික මන්ත්‍රීවරයෙකු මෙන්ම පසුගිය වර්ෂයේ රොටරි සමාජයේ සභාපතිවරයා ලෙස කටයුතු කළ ජෝන් බාස්කරන් මහතාගේ මැදිහත්වීමක් බව ද පැවසීය.මෙම අවස්ථාවට මධ්‍යම පළාත් ආණ්ඩුකාර ටිකිරි කොබ්බෑකඩුව, ශ්‍රී ලංකා රොටරි සමාජයේ හිටපු සභාපති ජෝන් බාස්කරන්, මහනුවර නගරාධිපති මහේන්ද්‍ර රත්වත්තේ, රොටරි සමාජයේ අධිපති ඩී. බී. ආර්. සූරියරාජ්, නියෝජ්‍ය නගරාධිපති සේන දිසානායක, මහනුවර නගර සභාවේ නාගරික මන්ත්‍රීවරුන් වන සරත් විජේසිංහ, අනුර කුලතුංග, මහනුවර නාගරික කොමසාරිස් චන්දන තෙන්නකෝන් මහත්වරු සහභාගි වූහ..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>03</day>
    </date>
    <link>http://www.dinamina.lk/2014/02/03/_art.asp?fn=r1402033</link>
    <topic>දොඩන්ගොඩ සත්ව පාලන වැඩසටහන් ක්‍රියාවට</topic>
    <author>නාගොඩ විශේෂ - එන්. විජේරත්න</author>
    <content>දොඩන්ගොඩ පශු වෛද්‍ය කාර්යාලයේ මෙහෙයවීමෙන් එම පශු වෛද්‍ය බල ප්‍රදේශය තුළ පසුගිය 2013 වර්ෂයේ දී සත්ව පාලන කේෂ්ත්‍රයේ සංවර්ධනය වෙනුවෙන් වැඩසටහන් රාශියක් ක්‍රියාත්මක කර තිබේ.මේ අනුව දොඩන්ගොඩ පශු වෛද්‍ය නිලධාරිනියගේ සහ සත්ව සංවර්ධන නිලධාරි ඇතුළු කාර්ය මංඩලයේ සහභාගිත්වය යටතේ මෙම වැඩසටහන් ක්‍රියාවට නැංවිමේ දී දොඩන්ගොඩ ගොවිජන සංවර්ධන නිලධාරිනි ඇතුළු සියලු කෘෂිකර්ම පර්යේෂණ හා නිෂ්පාදන සහකාර නිලධාරින් ස්වකීය දායකත්වය ලබා දී ඇත.මේ අනුව අභිජනන ගොවිපළක් වැඩි දියුණු කිරීම සඳහා කිරිගවයෙක් වෙනුවෙන් රුපියල් 85,000ක් ලබාදීමත් ගව අභිජනන ව්‍යාපෘතිය සඳහා කිරි ගවයන් හතර දෙනෙකු ලබා ගැනීම සඳහා රුපියල් 95,000ක් ලබා දීමත්, අභිජනනය සඳහා මී ගවයන් හතර දෙනෙකු සඳහා රුපියල් 160,000ක් ලබාදීමත් සිදුකර තිබේ..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>03</day>
    </date>
    <link>http://www.dinamina.lk/2014/02/03/_art.asp?fn=r1402034</link>
    <topic>බැම්ම බඳින්න ඉවත් කළ පස්-ගල් තවම ඇළ මාර්ගය මැද</topic>
    <author>නාගොඩ විශේෂ - එන්. විජේරත්න</author>
    <content>ඉහළ නෑබඩ - දීගල්ල ප්‍රදේශයේ සිදුවන ප්‍රධාන මාර්ගය සංවර්ධනයේ දී නෑබඩ මහ ඇළ හරහා ඇති පාලමේ ඇළ හා සම්බන්ධ කොටසක පැති බැම්මක් ඉදි කරතිබේ. එම පැති බැම්ම ඉදිකිරීමේ දී ඉවත් කළ පස් ගල් ඇතුළු ද්‍රව්‍ය ඇළ මාර්ගයෙන් ඉවත් නොකිරීම නිසා එහි ජලය බැසයාමේ දී අවහිරතාවක් මතු වී ඇත.අදාළ කොන්ත්‍රාත්කරුවන් විසින් බැම්ම හා කානු පද්ධතිය ඉදිකර අවසන් කළ ද නෑබඩ මහ ඇළේ මෙම කොටසේ අවහිරතාවය පිළිබඳව අවධානය යොමු නොකළ බව ප්‍රදේශවාසීහු ප්‍රකාශ කරති.මේ නිසා විශේෂයෙන්ම වර්ෂා කාලවල දී නෑබඩ මහ ඇළ මාර්ගයේ මෙම ගල් හා පස්ගොඩ ඉවත් නොකළහොත් ගැටලු මතුවිය හැකි බවද ඔව්හු පෙන්වා දෙති.දැනට පටු වී ඇති මෙම ඇළ මාර්ගයේ කොටස යථා පරිදි සකස් කිරීමට අදාළ වගකිවයුත්තන්ගේ ඉක්මන් අවධානය යොමුවීම අවශ්‍ය බව ප්‍රදේශවාසීහු ප්‍රකාශ කර සිටිති..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>03</day>
    </date>
    <link>http://www.dinamina.lk/2014/02/03/_art.asp?fn=r1402035</link>
    <topic>දැයට කිරුළ ජංගම සේවයේදී හඳුනාගත් කුරුණෑගල ගැටලු 1,60000කට විසඳුම්</topic>
    <author>මහව සමූහ එස්. එම්. සිරිවර්ධන</author>
    <content>මහින්ද චින්තන ජාතික ප්‍රතිපත්තීන්ට සහ දැක්මට සමගාමීව පවත්වන දැයට කිරුළ ජාතික ප්‍රදර්ශනයට සහ සංවර්ධන වැඩසටහනට අනුව කුරුණෑගල දිස්ත්‍රික්කයේ පැවැත් වූ ජංගම සේවාවේදී ජනතා ගැටලු හාරලක්ෂ දසදහසක් පමණ හඳුනාගත් බවත් එයින් ගැටලු එක්ලක්ෂ හැටතුන් දහසකට මේ වනවිට ප්‍රමාණවත් සහ තිරසාර විසඳුම් ලබාදීමට හැකි වූ බවත් කුරුණෑගල දිස්ත්‍රික් ලේකම් එච්. එම්. පී. හිටිසේකර මහතා පැවසීය.ඒ මහත‍‍ා මේ ප්‍රකාශය කෙළේ දැයට කිරුළ 2014 තේමා කරමින් සංවර්ධන ප්‍රවෘත්ති වාර්තාකරණය සඳහා කුරුණෑගල දිස්ත්‍රික්කයේ මාධ්‍යවේදීන් සඳහා කුලියාපිටියේ දී පැවැති දැනුවත් කිරීමේ වැඩමුළුවේ දී විශේෂ දේශනයක් කරමිනි.ප්‍රාදේශීය සංවර්ධනයත් පරිපාලනයත් ගමට ගෙනයාමටත් දැයට කිරුළ සංවර්ධන වැඩසටහන සමත්ව ඇති බවද මේ අනුව කුරුණෑගල දිස්ත්‍රික්කයේ ප්‍රාදේශීය ලේකම් බල ප්‍රදේශ 30ම ආවරණය වන පරිදි ග්‍රාම නිලධාරි වසම් 1610ම තුළ ගම්මාන පවුල් ඒකක සහ පුද්ගල මට්ටමින් මේ ජංගම සේවා පවත්වා ගැටලු හඳුනාගැනීමට සියලු ආයතන ඒකාබද්ධව කටයුතු කළ බවද මෙහිදී අනාවරණය විය. කුරුණෑගල දිස්ත්‍රික්කයේ සමාජ හා ආර්ථික යටිතල පහසුකම් සැපයීම සඳහා පමණක් රුපියල් මිලියන දසදහස් තිස්හයක් පමණ වෙන් කර දී ඇති බවද පැවසූ දිස්ත්‍රික් ලේකම්වරයා මෙවර දැයට කිරුළ ප්‍රදර්ශනය භූමියේ සියලු ආයෝජනයන් ඉදිරි පරපුර සඳහා කෙරෙණ තිරසාර, සහ ගුණාත්මක ආයෝජනයක් බවත් පෙන්වා දුන්නේය.කුරුණෑගල , පුත්තලම සහ කෑගල්ල යන පරිපාලන දිස්ත්‍රික්ක තුනේ දැයට කිරුළ ජංගම සේවා 2300ක් පමණ පවත්වා ඇති අතර ලක්ෂ 32ක් පමණ ජනතාවට විවිධ ප්‍රතිලාභ සෘජුවම ලබාදෙන වයාපෘති ක්‍රියාත්මක කර ඇති බව පැවසූ ප්‍රාදේශීය ලේකම්වරයා බල ප්‍රදේශ 57ක ග්‍රාමනිලධාරී වසම් 2731ක් සම්බන්ධ කරගන්නා අතර මේ සංවර්ධන වැඩසටහන ජාතික සංවර්ධන ඉලක්කයන්ට සමගාමීව සිදුවන බවද ‍භෞතික සංවර්ධනය මෙන්ම ආධ්‍යාත්මික සංවර්ධනය සඳහා ද කටයුතු කරන බවද සඳහන් ක‍ළේය..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>03</day>
    </date>
    <link>http://www.dinamina.lk/2014/02/03/_art.asp?fn=r1402036</link>
    <topic>අනුරපුර පාංශු සංරක්ෂණයට නව වැඩපිළිවෙළක් සැකසෙයි</topic>
    <author>නිමල් විජේසිංහ අනුරාධපුර අතිරේක දිස්ත්‍රික් සමූහ</author>
    <content>අනුරාධපුර දිස්ත්‍රික්කය දිවයිනේ පාංශූ ඛාදන කලාපයක් වශයෙන් නම් කර ඇත. අනුරාධපුර දිස්ත්‍රික්කය දිවයිනේ විශාලම දිස්ත්‍රික්කය වේ. මේ වන විට ඉතා විශාල වශයෙන් පස සේදී යාටම ලක්ව ඇති දිස්ත්‍රික්කය බවට හඳුනාගෙන තිබේ.එම දිස්ත්‍රික්කයේ සමස්ත භුමී ප්‍රමාණය හෙක්ටෙයාර් 717900 වන අතර එයින් ගොඩ ඉඩම් ප්‍රමාණය හෙක්ටෙයාර් 666400කි. වනාන්තර හෙක්ටෙයාර් 291249 හැරෙන්නට වගා කර ඇති සමස්ත භූමි ප්‍රමාණය හෙක්ටෙයාර් 206801ක් බව අනාවරණය වෙයි. පස සෝදා යැමට දැඩි ලෙස ලක්ව ඇත්තේ මේ වගා කර ඇති භූමි ප්‍රදේශය බව පාංශු සංරක්ෂණ විද්වත්හු පෙන්වා දෙති.අනුරාධපුර දිස්ත්‍රික්කයේ මේ වන විට මහා පරිමාණයෙන් බඩ ඉරිඟු වගා කෙරෙන අතර 2004 වසරේදී අක්කර 2000ක පමණ හේන් වගාවට සීමාව තිබූ බඩඉරිඟු මේ වන විට අක්කර 150000ක පමණ ව්‍යාප්ත වී තිබේ. බඩ ඉරිඟු වගාව දිස්ත්‍රික්කයේ පාංශු ඛාදන වේගය ඉහල මට්ටමකට නංවාලීම පිණිස ප්‍රධෘනතම හේතුවක් වී ඇතැයි ද හෙලි වී ඇත.අනුරාධපුර මහා දිසාපති මහින්ද සෙනෙවිරත්න මහතා කීවේ මධ්‍යම රජයේ අරමුදල් යොදවා පියවරෙන් පියවර ප්‍රාදේශීය ලේකම් කොට්ඨාස මට්ටමින් පස සංරක්ෂණය කිරීමේ මහා පරිමාණ වැඩසටහනක් ආරම්භ කිරීමට සැලසුම් කර ඇති බවය. මේ සඳහා අවශ්‍ය ප්‍රතිපාදන සඳහා ඉල්ලීමක් මහා භාණ්ඩාගාරයට යොමු කොට තිබේ. වාරිමාර්‍ග, පළාත් වාර්මාර්‍ග, කෘෂිකර්‍ම, පළාත් කෘෂිකර්‍ම සහ ගොවි ජනසේවා බලධාරීන් ගොවි සංවිධාන හා එක්ව දිස්ත්‍රික් පාංශුඛාදනය වළක්වාලීමේ සංරක්ෂණ වැඩ පිළිවෙළ මෙහෙයවනු ඇත..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>03</day>
    </date>
    <link>http://www.dinamina.lk/2014/02/03/_art.asp?fn=r1402037</link>
    <topic>නුවරඑළිය රෝහලේ ද නෑ...... නෑ...... නුවර රෝහලේ එළියේ</topic>
    <author>පොළොන්නරුව දිසා සමූහ - ඇම්. පී. සරත්</author>
    <content>හිඟුරක්ගොඩ රුවන් අසනීප වී මහනුවර මහ රෝහලේ ප්‍රතිකාර ගනිමින් සිටිය දී ඔහුගේ ඥාති අශෝක ජංගම දුරකථනයෙන් කතා කොට රුවන් අයියේ ඔයා ඉන්නේ කොයි ඉස්පිරිතාලේ ද කියා ඇසීය.රුවන් පිළිතුරු දෙමින් මල්ලි මම ඉන්නේ නුවර රෝහලේ එලිය කෑල්ලේ අශෝකට මෙය ඇසුනේ නුවර එළිය යනුවෙනි.පස්සේ අශෝක මාතර සිට රුවන් අයියා බැලීමට නුවරඑළිය රෝහලට ගියේය.අශෝක නුවරඑළිය රෝහලේ සෑම වාට්ටුවකම බලා නැවත රුවන්ට කෝල් එකක් ගත්තේය.රුවන්අයියේ ඔයා කොයි වාට්ටුවේ ද ඉන්නේ මම මේ ඉස්පිරිතාලේට ඇවිල්ලා ඉන්නේ යැයි කීය.රුවන් , මල්ලි මම 24 වාට්ටුවේ එළිය කොටසේ ඉන්නේ අර අඹ ගහක් එහෙම තියෙන්නේ යැයි කීය.අයියා මම 24 වාට්ටුව ලග තමයි ඉන්නේ එළියේ අඹ ගහක් නැහැ. තැඹිලි ගහක් නම් තියෙනවා කීය. රුවන් මල්ලි මෙතැන තැඹිලි ගහක් නම් නැහැ කීය.අනේ මන්දා පැය ගණන් බැලුවා ඔයා ඉන්න තැන තාම හොයාගන්න බැරි වුනා නේ අශෝක කීය.රුවන්මල්ලි ඔයා ඉන්නේ කොයි රෝහලේ ද අශෝක අයියා මම ඉන්නේ නුවරඑළිය රෝහලේ 24 වාට්ටුව එළිය කොටසේ, රුවන්, මල්ලි නුවර එළිය රෝහලේ නොවෙයි මම ඉන්නේ මහනුවර රෝහලේ 24 වාට්ටුවේ එළිය කොටසේ කියලා මල්ලිට මම කිව්වානේ කීය.අශෝක අයියා කොල් කරලා කිව්වේ නුවරඑළිය කියලානේ රුවන් මල්ලි මම කිව්වේ නුවර එළිය කෑල්ලේ කියලානේ.අශෝක අනේ අයියා මට ඇහුනේ නුවරඑළිය කියලා අනේ සොරි අයියා මම දැන්මම නුවර ඉස්පිරිතාලෙට එන්නම් කීය.නුවර රෝහලේ එළිය කෑල්ලේ ඉන්න කියන එක අශෝකට ඇහිලා තිබුණේ නුවර එළිය රෝහලේ කියාය..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>03</day>
    </date>
    <link>http://www.dinamina.lk/2014/02/03/_art.asp?fn=s1402031</link>
    <topic>යුද හමුදාවෙන් බදුරලියට දැවැන්ත ප්‍රහාරයක්</topic>
    <author>නිරෝෂාන් ප්‍රියංකර</author>
    <content>ශ්‍රී ලංකා ක්‍රිකට් ආයතනය සංවිධාන කරන අන්තර් සමාජ තුන්දින ක්‍රිකට් තරගාවලියේ මූලික වටයේ තෙවැනි සති අන්තයට පැවැති තරගයකදී ද්විත්ව ශතකයක් වාර්තා කිරීමට යුද හමුදාවේ අසේල ගුණරත්න සමත්විය. එස්.එස්.සී කණ්ඩායමේ සචිත්‍ර සේනානායක ,හලාවත මේරියන්ස් කණ්ඩායමේ උපුල් ඉන්ද්‍රසිරි හා බ්ලුම්ෆීල්ඩ් ක්‍රීඩා සමාජයේ සුරාජ් රන්දීව් කඩුලු 10 බැගින් දවාගැනීමට සමත්වීමද විශේෂ සිදුවීමක් විය. ද්‍රවිඩ සංගම් පිල නියෝජනය කරන ජීවන් මෙන්ඩිස් කඩුලු 9ක් දවාගැනීමට සමත්විය‍. මේ අතර මෙතෙක් පැවැති තරගවලින් දක්ෂතම පන්දු යැවීම වාර්තා කිරීමට වරාය අධිකාරියේ ඉසුරු උදාන සමත්විය. ඔහු එස්.එස්.සී කණ්ඩායමට ‍එරෙහිව ලකුණු 58කට කඩුලු 7ක් දවාගත්තේය.කළුතර දී පැවැති තරගයෙන් යුද හමුදා ක්‍රීඩා සමාජය, බදුරලිය ක්‍රීඩා සමාජයට එරෙහිව ඉනිමක හා ලකුණු 138ක ජයක් වාර්තා කිරීමට සමත්විය. මේ ජයග්‍රහණයත් සමග ප්‍රසාද ලකුණු සටහනේ බි කාණ්ඩයේ දෙවැනි යුද හමුදාවට හිමිවු අතර ඔවුන් තරග 3කට සහභාගිවී තරග 2ක් ජයගෙන එක් තරගයක් ජය පරාජයෙන් තොරව නිමාකර තිබේ. බදුරලිය ක්‍රීඩා සමාජය පළමු ඉනිමට ලකුණු 179ක් රැස්කළ අතර පිළිතුරු ලෙස යුද හමුදාව පළමු ඉනිමට ලකුණු 494ක් රැස්කළේය. යුද හමුදාව වෙනුවෙන් නොදැවී ලකුණු 200ක් වාර්තා කිරීමට අසේල ගුණරත්න සමත්විය. පන්දු 170කට මුහුණදුන් අසේල හතරේ පහර 22ක් හා හයේ පහර 5ක් එල්ල කර තිබිණි. අසේල සමගින් දෙවැනි කඩුල්ලට එක්වු ලියෝ ෆැන්සිස්කෝ ලකුණු 104ක සබඳතාවක් පිහිටුවීය.ලකුණු 315ක් පිටුපසින් දෙවැනි ඉනිම ඇරඹු බදුරලිය ක්‍රීඩා සමාජයට සියල්ලන් දැවී ලබාගත හැකිවුයේ ලකුණු 177ක් පමණි. පන්දු යැවීමේදී යුද හමුදාවේ සීකුගේ ප්‍රසන්න පළමු ඉනිමේ කඩුලු 3ක් හා දෙවැනි ඉනිමේදී කඩුලු 4ක් දවාලීමට සමත්විය.බදුරලිය පළමු ඉනිම-179 (ඕවර 53.1) ජනිස්ක ප්‍රේමසිංහ 34 (සීකුගේ ප්‍රසන්න 70/3) සහ දෙවැනි ඉනිම-177 (ඕවර 46.3) මිචෙල් රිචඩ්සන් 39 (සීකුගේ ප්‍රසන්න 71/4)යුද හමුදා පළමු ඉනිම-494 (ඕවර 100.3) අසේල ගුණරත්න නොදැවී 200, මොහොමඩ් ෆේසාල් 70 (තිලාන් තුෂාර 72/3, විකුම් සංජය 92/3)සචිත්‍ර එස්.එස්.සීයට ජය ගෙනෙයිසචිත්‍ර සේනානායකගේ විශිෂ්ට පන්දු යැවීම හේතුවෙන් වරාය අධිකාරිය සමග පැවැති තරගයෙන් කඩුලු 8ක ජයක් හිමිකර ගත් එස්.එස්.සී පිල ඒ කාණ්ඩයේ පෙරමුණ ගැනීමට සමත්විය. තරග 3කට එක්වු එස්.එස්.සී පිල මුල් තරග 2 ජය පරාජයෙන් තොරව නිමාකර තිබිණි. එස්.එස්.සී පිටියේ පැවැති තරගයේ පළමුව පන්දුවට පහරදුන් වරාය අධිකාරිය පළමු ඉනිමට ලකුණු 128ක් රැස්කළේය. පිළිතුරු ලෙස එස්.එස්.සී පිල ලකුණු 184ක් රැස්කළ අතර වරාය අධිකාරියේ දෙවැනි ඉනිම ලකුණු 144කට සීමාවිය. ලකුණු 88ක ජයග්‍රාහී ඉලක්කය කඩුලු 2ක් දැවී තිබියදී සපුරාලීමට එස්.එස්.සීයට හැකිවිණි. එස්.එස්.සී වෙනුවෙන් සචිත්‍ර සේනානායක පළමු ඉනිමේ කඩුලු 5ක් හා දෙවැනි ඉනිමේදී කඩුලු 5ක් දවාගනිමින් දක්ෂතා දැක්විය. ඉසුරු උදාන වරාය අධිකාරිය වෙනුවෙන් ලකුණු 58කට කඩුලු 7ක් බිඳ හෙළීමට සමත්විය.වරාය අධිකාරිය පළමු ඉනිම-128 (ඕවර 36.4) (සචිත්‍ර සේනානායක 25/5, චතුපම ගුණසිංහ 45/3) සහ දෙවැනි ඉනිම-144 (ඕවර 46.4) ශාන්ත කලවිටිගොඩ 48 (සචිත්‍ර සේනානායක 28/5, ධම්මික ප්‍රසාද් 26/4)එස්.එස්.සී පළමු ඉනිම-184 (ඕවර 40. 4) තරංග පරණවිතාන 59 (ඉසුරු උදාන 58//7) සහ දෙවැනි ඉනිම-89/2 (ඕවර 21.2)උපුල් ඉන්ද්‍රසිරි කඩුලු 10යිඋපුල් ඉන්ද්‍රසිරිගේ දක්ෂ පන්දු යැවී‍ම හේතුවෙන් පානදුර ක්‍රීඩා සමාජය සමග පානදුරදී පැවැති තරගයෙන් කඩුලු 3 ජයක් හිමිකර ගැනීමට හලාවත ක්‍රීඩා සමාජය සමත්විය.පානදුර ක්‍රීඩා සමාජය පළමු ඉනිමට ලකුණු 263ක් රැස්කළ අතර දෙවැනි ඉනිම ලකුණු 98කට සීමාවිය.හලාවත පළමු ඉනිමට ලකුණු 187ක් රැස්කළ අතර තරගය ජයගැනීමට හිමිවු ලකුණු 174ක ඉලක්කය කඩුලු 7ක් දැවී තිබියදී සපුරාගත්තේය. පන්දු යැවීමේදී උපුල් ඉන්ද්‍රසිරි (හලාවත) ඉනිම දෙකේදී කඩුලු 5 බැගින් දවාලීය.පානදුර පළමු ඉනිම-263 (ඕවර 82.1) සෂෙන් ප්‍රනාන්දු 92, සුපේශල ජයතිලක 54 (උපුල් ඉන්ද්‍රසිරි 83/5, සාලිය සමන් 46/3) සහ දෙවැනි ඉනිම-98 (ඕවර 31) උපුල් ඉන්ද්‍රසිරි 35/5)හලාවත පළමු ඉනිම-187 (ඕවර 53.1) උමෙෂ් කරුණාරත්න (සුපේශල ජයතිලක 4/3) සහ දෙවැනි ඉනිම 175/7 (ඕවර 45) ගීත් අල්විස් 48, සහන් විජේරත්න 45 (ගයාන් සිරිසෝම 49/5)මුවර්ස්ට කඩුලු 5ක ජයක්කොළඹ ක්‍රීඩා සමාජය සමග පැවැති තරගයෙන් කඩුලු 5ක ජයක් හිමිකර ගැනීමට මුවර්ස් ක්‍රීඩා සමාජය සමත්විය. මේ සමග බි කාණ්ඩයේ පෙරමුණ ගැනීමට මුවර්ස් කණ්ඩායමට හැකිවිණි.කොළඹ ක්‍රීඩා සමාජ පිටියේ පැවැති තරගයේ පළමුව පන්දුවට පහරදුන් කොළඹ පිල පළමු ඉනිමට ලකුණු 302ක් රැස්කළේය. පිළිතුරු ලෙස මුවර්ස් පළමු ඉනිමට ලකුණු 282ක් රැස්කළ අතර කොළඹ පිල දෙවැනි ඉනිම ලකුණු 91කට සීමාවිය. තරගය ජයගැනීම සඳහා දෙවැනි ඉනිමේදී හිමිවු ලකුණු 112ක ඉලක්කයක් ඕවර 15.5කදී කඩුලු 5ක් පමණක් දැවී සපුරාලීමට මුවර්ස් පිල සමත්විය. මුවර්ස් ජයග්‍රහණය සඳහා ගෙන ගිය චතුරංග ද සිල්වා වේගවත් පිතිහරඹයක නියැලෙමින් පන්දු 23කදී හතරේ පහර 6ක් හා හයේ පහර 2ක් සමගින් නොදැවී ලකුණු 44ක් වාර්තා කළේය.කොළඹ පළමු ඉනිම-302 (ඕවර 97.4) ලසිත් අබේරත්න 71, ඉන්දික ද සේරම් 57 (මලින්ද පුෂ්පකුමාර 121/5, දිල්හාර ලොකුහෙට්ටිගේ 34/4) සහ දෙවැනි ඉනිම-91 (ඕවර 33.1)මුවර්ස් පළමු ඉනිම-282 (ඕවර 84.4) ෂෙහාන් ජයසූරිය 108, හර්ෂන කුරේ 89 (ලක්ෂාන් රංගික 53/5) සහ දෙවැනි ඉනිම-112/5 (ඕවර 15.5) චතුරංග ද සිල්වා නොදැවී 44ද්‍රවිඩ සංගම් පිලට ලකුණු 76ක ජයක්බ්ලුම්ෆීල්ඩ් පිල ලකුණු 76කින් පරාජයට කිරීමට ද්‍රවිඩ සංගම් පිල සමත්විය. බ්ලුම්ෆීල්ඩ් පිටියේ පැවැති තරගයේ දී ද්‍රවිඩ සංගම්පිල පළමු ඉනිමට ලකුණු 235ක් රැස්කළ අතර දෙවැනි ඉනිමට කඩුලු 9කදී ලකුණු 264ක් ලබාසිටියදී ඉනිම අත්හිටුවීය. බ්ලුම්ෆීල්ඩ් පළමු ඉනිමට ලකුණු 242කට සීමාවු අතර තරගය ජයගැනීමට ලකුණු 257ක ඉලක්කයක් හිමිවිය. එහෙත් ඔවුන්ට සියල්ලන් දැවී ලබාගත හැකිවුයේ ලකුණු 181ක් පමණි. බ්ලුම්ෆීල්ඩ් පිල වෙනුවෙන් තුන් ඉරියව් දස්කම් දැක්වු සුරාජ් රන්දීව් නොදැවී ලකුණු 72ක් රැස්කළ අතර පන්දු යැවීමේදී පළමු ඉනිමේ කඩුලු 3ක් හා දෙවැනි ඉනිමේදී කඩුලු 7ක් බිඳ හෙළීමට සමත්විය.ද්‍රවිඩ සංගම් පළමු ඉනිම-235 (ඕවර 67.1) තිලකරත්න සම්පත් 57 (සුරාජ් රන්දිව් 46/3, අමිල අපොන්සු 57/3) සහ දෙවැනි ඉනිම-264/9 (ඕවර 66.4) ඉනිම අත්හිටුවන ලදි. අශේන් සිල්වා 59, නිසල ගමගේ නොදැවී 50 (සුරාජ් රන්දිව් 76/7)බ්ලුම්ෆීල්ඩ් පළමු ඉනිම-242 (ඕවර 65.4) සුරාජ් රන්දිව් නොදැවී 72, ප්‍රිමෙෂ් පෙරේරා 65 (ජීවන් මෙන්ඩිස් 60/5) සහ දෙවැනි ඉනිම-181 (ඕවර 57.5) ඩිල්හාන් කුරේ 49, නදිර නාවෙල 49 (තිලකරත්න සම්පත් 38/5, ජීවන් මෙන්ඩිස් 47/4)මේ අතර එන්.සී.සී පිටියේදී පැවැති එන්.සී.සී-කෝල්ට්ස් තරගය ජය පරාජයෙන් තොරව නිමාවට පත්විය.එන්.සී.සී පළමු ඉනිම-332 (ඕවර81) ෆර්වේස් මහරුෆ් 104, උපුල් තරංග 77, සඳුන් වීරක්කොඩි 66 (සචිත් පතිරණ 67/4) සහ දෙවැනි ඉනිම-232/6 (ඕවර 64) පවන් වික්‍රමසිංහ 95කෝල්ට්ස් පළමු ඉනිම-401 (ඕවර 95.4) කුසල් ජනිත් පෙරේරා 117, මලින්ද සිරිවර්ධන 77.</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>03</day>
    </date>
    <link>http://www.dinamina.lk/2014/02/03/_art.asp?fn=s1402032</link>
    <topic>එංගලන්ත ලයන්ස් පිල හමුවේ ශ්‍රී ලංකා 'ඒ' ලකුණු 176යි</topic>
    <author/>
    <content>සංචාරක එංගලන්ත ලයන්ස් පිල සමග ආර්.ප්‍රේමදාස ක්‍රීඩාංගණයේ පැවැත්වෙන තුන්දින නිල නොලත් තරගයේ පළමු ඉනිම ක්‍රීඩා කළ ශ්‍රී ලංකා ඒ නැගී එන කණ්ඩායම ඊයේ දිනයේදී ලකුණු 176කට දැවී ගියේය.එංගලන්ත කණ්ඩායම පළමු ඉනිමට ලකුණු 201ක් රැස්කළ අතර ඊයේ දිනය නිමාවනවිට දෙවැනි ඉනිම සඳහා කඩුලු 5ක් දැවී ලකුණු253ක් ලබා සිටියේය. ඒ අනුව ලයන්ස් පිල ශ්‍රී ලංකා ඒ පිලට වඩා ලකුණු 278ක් ඉදිරියෙන් පසුවෙයි.කඩුලු 4කට ලකුණු 92ක් ලබාසිටි ශ්‍රී ලංකා පිල ඊයේ දිනය ආරම්භයේ දී තවත් කඩුලු 2ක් අහිමිකරගත්තේ කිසිදු ලකුණක් ලබාගැනීමට පෙරය.තරගයේ පළමු දිනය නිමාවනවිට නොදැවී කඩුල්ලේ රැදී සිටි නිරෝෂන් දික්වැල්ල හා රොෂෙන් සිල්වා ලකුණු ලබාගැනීමට පෙර යළි ක්‍රිඩාගාරයට හරහා යැවීමට එංගලන්ත ලයන්ස් පන්දු යවන්නෝ සමත්වුහ. ශ්‍රී ලංකා පිලේ ලකුණු සංඛ්‍යාව ඉහළ දැමීමට හුදකලා සටනක නිතරවු ඉෂාන් ජයරත්න නොදැවී ලකුණු 50ක් රැස් කළේය.ඊට හතරේ පහර 5ක් හා හයේ පහර 2ක් ඇතුළත් විය. භානුක රාජපක්ෂ ලකුණු 60ක් රැස්කළේ හතරේ පහර 7ක් හා හයේ පහර 2ක් සමගින් පන්දු 57කිනි.තරගයේ පළමු දිනයේදී ලයන්ස් කණ්ඩායම ලකුණු 201කට දැවීගිය අතර විශිෂ්ට පන්දු යැවීමක නිතරවු තරිඳු කෞශාල් ලකුණු 57කට කඩුලු 5ක් දවාගත්තේය.ලකුණු 25ක් ඉදිරියෙන් දෙවැනි ඉනිම ඇරඹු ලයන්ස් පිලේ පළමු කඩුල්ල ලකුණු 11දී බිඳ වැටිණි. දෙවැනි කඩුල්ල සඳහා ලකුණු 118ක සබඳතාවක් පිහිටුවීමට සෑම් රොබ්සන් හා ජෙමිස් ටේලර් සමත්විය. මුළු ලකුණු 129දී භානුක රාජපක්ෂගේ පන්දුවක් හමුවේ ජෙමිස් ටේලර් ලකුණු 61කට දැවී යැමෙන් එම සබඳතාව බිඳ වැටුණි. සෑම් රොබ්සන් ලකුණු 120ක් රැස්කළේය. ඊට පන්දු 199කදී හතරේ පහර 9ක් හා හයේ පහරක් ඇතුළත් විය. අද තරගයේ අවසන් දිනයයි.ලයන්ස් කණ්ඩායම පළමු ඉනිම-201 යි. (ඕවර 64.5)මොයින් අලී 53, ජොනී බෙයර්ටෝ 32, ඔලී රයිනර් 32 (තරිඳු කෞෂාල් 57/5, ඉෂාර ජයරත්න 21/2, චතුර රන්දුනු 44/2) සහ දෙවැනි ඉනිම-253/5 සෑම් ‍‍රොබ්සන් 120, ජෙමිස් ටේලර් 61 (තරිඳු කෞෂාල් 43/2)ශ්‍රී ලංකා ඒ කණ්ඩායම පළමු ඉනිම-176 (ඕවර 43.1) භානුක රාජපක්ෂ 60, ඉෂාන් ජයරත්න නොදැවී 50 (මාර්ක් වුඞ් 32/5, ක්‍රිස් වොක්ස් 21/3).</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>03</day>
    </date>
    <link>http://www.dinamina.lk/2014/02/03/_art.asp?fn=s1402033</link>
    <topic>අක්මාල් පොලිස්  අත්අඩංගුවට</topic>
    <author/>
    <content>පාකිස්ථාන ක්‍රිකට් කණ්ඩායමේ ප්‍රබල පිතිකරුවෙකු වන උමාර් අක්මාල් ලාහෝර් නුවර ගුල්බෝග් පොලිස් අත්අඩංගුවට පත්විය. රථ වාහන පොලිස් නිලධාරියෙකුට පහරදීම ඔහුට එල්ල වී ඇති චෝදනාවයි. පොලිස් ස්ථානයේ ජ්‍යෙෂ්ඨ ප්‍රකාශයෙකු සඳහන් කර ඇත්තේ උමාර් අක්මාල් රථ වාහන නීති උල්ලංගණය කරමින් ධාවනයේ යෙදුණු බවයි. රථය නවතන ලෙසට අණ කළ ද ඔහු එම අණ පිළිනොගත් බව පොලිසිය පවසයි.උමාර් අක්මාල්ගේ රථය නැවැත්වීමෙන් පසු පොලිස් නිලධාරියාගේ නිල ඇඳුම ඉරා පහරදුන් බව එම ප‍්‍රකාශකයා සඳහන් කර ඇත. එහෙත් තමන්ට එල්ල වන චෝදනා උමාර් අක්මාල් තරයේ ප්‍රතික්ෂේප කරමින් පවසන්නේ අදාළ පොලිස් නිලධාරියා තමන්ගේ මුහුණට පහරක් එල්ල කළ බවයි. කෙසේවෙතත් පැය 12ක් පොලිසියේ රඳවා ගැනිමෙන් අනතුරුව උමාර් අක්මාල් ඇප මත නිදහස් කර තිබේ. තවමත් 23 වැනි වියේ පසුවන ඔහු පාකිස්ථානය වෙනුවෙන් එක්දින තරග 86කට සහ ටෙස්ට් 16කට ක්‍රීඩා කර ඇත..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>03</day>
    </date>
    <link>http://www.dinamina.lk/2014/02/03/_art.asp?fn=s1402034</link>
    <topic>ශ්‍රී ලංකා 19න් පහළ යොවුන් පිල ඔස්ට්‍රේලියාව පරදවයි</topic>
    <author/>
    <content>නායක කුසල් මෙන්ඩිස්ගේ විශිෂ්ට පිතිහරඹය හේතුවෙන් ඔස්ට්‍රේලියානු 19න් පහළ ක්‍රිකට් පිල සමග පැවැති පළමු තරගයෙන් ලකුණු 95ක ජයක් හිමිකර ගැනීමට ශ්‍රී ලංකා 19න් පහළ යොවුන් ක්‍රිකට් පිල සමත්විය. කොළඹ කෝල්ට්ස් පිටියේ පැවැති තරගයේ පළමුව පන්දුවට පහරදුන් ශ්‍රී ලංකා පිල කඩුලු 8කට ලකුණු 262ක් රැස්කළ අතර පිළිතුරු ලෙස ඔස්ට්‍රේලියාවට සියල්ලන් දැවී ලබාගත හැකිවුයේ ලකුණු 167ක් පමණි.ශ්‍රී ලංකා පිල වෙනුවෙන් කුසල් මෙන්ඩිස් ලකුණු 103ක් රැස්කළේ හතරේ පහර 10ක් හා හයේ පහර 2ක් සමගින් පන්දු 105කට මුහුණදෙමිනි. හර්ෂන රාජපක්ෂ ලකුණු 33ක් රැස් කළේය. මේ දෙදෙනා එක්ව හයවැනි කඩුල්ලට ලකුණු 75ක සබඳතාවක් පිහිටුවීමට සමත්විය. මැතිව් ෆෝටියාගේ පන්දුවක් හමුවේ 43වැනි ‍ඕවරයේදී කුසල් මෙන්ඩිස් දැවී යෑමෙන් එම සබඳතාව බිඳ වැටුණි. පන්දු යැවීමේදී මැතිව්ස ෆෝටියා හා ජේම්ස් බෙස්ලේ කඩුලු 3 බැගින් දවාලුහ.ඔස්ට්‍රේලියානු ඉනිමේ ආරම්භක පිතිකරු යුගලය ලකුණු 27ක් තුළ දවාගත් ශ්‍රී ලංකා පන්දු යවන්නෝ ලකුණු 28කට කඩුලු 3ක් දවාගනිමින් ඔස්ට්‍රේලියාවට ප්‍රබල පීඩනයක් එල්ල කළේය. ජෙම්ස් වැලන්ටේ ලකුණු 47 රැස්කළද එය ජයග්‍රහණය සඳහා ප්‍රමාණවත් නොවීය. පන්දු යැවීමේදී හර්ෂන රාජපක්ෂ කඩුලු 3ක් දවාගත් අතර ලකේෂ් ජයසිංහ හා එ.කේ ටෝනි කඩුලු 2 බැගින් දවාලුහ. තරගාවලියේ දෙවැනි තරග අද (3) පැවැත්වේ.ශ්‍රී ලංකාව-262/8 (ඕවර 50) කුසල් මෙන්ඩිස් 103, හර්ෂන රාජපක්ෂ 33 (ජෙම්ස් බෙස්ලේ 32/3, මැතිව් ෆෝටියා 63/3)ඔස්ට්‍රේලියාව-167 (ඕවර 45.1) කැමරන් වැලන්ටේ 47 (හර්ෂන රාජපක්ෂ 21/3).</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>03</day>
    </date>
    <link>http://www.dinamina.lk/2014/02/03/_art.asp?fn=s1402035</link>
    <topic>නාවික-අප්කන්ට්‍රි ලයන්ස් ජය ලබති</topic>
    <author/>
    <content>ශ්‍රී ලංකා රගර් සංගමය සංවිධාන කරන අන්තර් සමාජ පළමු කොටසේ ඩයලොග් කුසලාන ලීග් රගර් තරගාවලියේ කුසලාන වටයේ තරගයකදී නාවික හමුදා පිල ලකුණු 48-20 කින් සී. ආර්. ඇන්ඩ් එෆ්. සී. කණ්ඩායම පරාජය කිරීමට සමත්විය.ජයග්‍රාහි නාවික හමුදා පිල ගෝල 4 ක්, උත්සාහක දිනුමක් හා දඩුවම් පහර 5 කින් ලකුණු ලබාගත් අතර සී. ආර්. පිලේ ලකුණු සංඛ්‍යාවට ගෝල 2 ක් හා දඩුවම් පහර 2 ක් එක්විය.තරගයේ පළමු අර්ධය අවසන් වන විට නාවික හමුදා පිල ලකුණු 25-17 ක් ලෙස පෙරමුණේ පසු විය. මේ අතර යුද හමුදාව සමග නාවලපිටිය ජයතිලක ක්‍රීඩාංගණයේ පැවැති තරගයෙන් 17-21ක් ලෙස ජයහිමිකර ගැනීමට අප්කන්ට්‍රි ලයන්ස් පිලට හැකිවිය..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>03</day>
    </date>
    <link>http://www.dinamina.lk/2014/02/03/_art.asp?fn=s1402036</link>
    <topic>කනිෂ්ඨ කැරම් ශූරතාවලියට අයැදුම්පත් කැඳවයි</topic>
    <author/>
    <content>ශ්‍රී ලංකා කැරම් සම්මේලනය සංවිධාන කරන 13වැනි ජාතික කනිෂ්ඨ කැරම් ශූරතාවලියට අයැදුම්පත් භාර ගැනී‍ම මේ දිනවල සිදු කෙරේ. අයැදුම්පත් ෙම් මස 24වැනිදා දක්වා භාර ගැනීම සිදු කරන අතර තරගාවලිය මාර්තු මස 15 වැනිදා සිට කැරම් සම්මේලන මූලස්ථානයේදී පැවැත්වේ.කැරම් සම්මේලන මුලස්ථානය මහරගම වෙත අයැදුම්පත් යොමුකළ යුතු අතර වැඩි විස්තර දු.ක 0774454323 (රෝහිණී මතායස්) හෝ 0716589143 (කමල් අබේවීර) මගින් ලබාගත හැකිය..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>03</day>
    </date>
    <link>http://www.dinamina.lk/2014/02/03/_art.asp?fn=s1402037</link>
    <topic>නිදහස් දිනයේ පාපැදියෙන් සවාරියක්</topic>
    <author/>
    <content>හැටහය වැනි ජාතික නිදහස් දිනය සමරමින් පෙදුරුතු‍ඩුවේ සිට දෙවුන්දරතුඩුව දක්වා පාපැදියෙන් නිදහස් චාරිකාවක් සිදු කිරීමට නිට්ටඹුවේ පින්නගොල්ල පදංචි ටී.එච්.පීරිස් මහතා කටයුතු යොදා තිබේ.රටේ පවතින නිදහස් හා සාමකාමී පරිසරය සකසා දීමට කැපවු ජනාධිපති මහින්ද රාජපක්ෂ මහතා, ආරක්ෂක ලේකම්තුමන් හා ත්‍රිවිධ හමුදාවට ගෞරවය පිරිනැමීම සඳහා මේ චාරිකාව සිවුවැනි වරටත් සංවිධාන කරන බව පවසන පීරිස් මහතා පවසයි. මේ චාරිකාව සඳහා රාජ්‍ය ආරක්ෂක අමාත්‍යාංශයේ හා පොලිස් දෙපාර්තමේන්තුවේ සම්පූර්ණ සහය පළවී තිබේ..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>03</day>
    </date>
    <link>http://www.dinamina.lk/2014/02/03/_art.asp?fn=s1402038</link>
    <topic>ශ්‍රී ලංකා පාසල් ‍ත්‍රෝබොල් තරගාවලිය</topic>
    <author/>
    <content>ශ්‍රී ලංකා පාසල් ‍ත්‍රෝබොල් සංගමය මෙහෙයවූ අන්තර් පාසල් ත්‍රෝබොල් තරගාවලිය පසුගියදා හංවැල්ල මයාදුන්න මහ විද්‍යාලයීය ක්‍රීඩාංගණයේදී පැවැත්විණි. තරගාවලියේ අවු.20න් පහළ බාලිකා ශූරතාව දිනාගැනීමට හෝමාගම මහා විද්‍යාල කණ්ඩායම සමත්විය. ජයග්‍රාහී කණ්ඩායම (වමේ සිට) සඳුනි ඉමල්කා (නායිකාව), ධම්මිකා විජේරත්න (ක්‍රීඩා භාර ආචාරිනි), පේසල හඳපාන්ගොඩ (නි.විදුහල්පති), ප්‍රියංගනී ජයසිංහ (විදුහල්පතිනි), සුනිල් ප්‍රේමරත්න (කලාප සහකාර අධ්‍යාපන අධ්‍යක්ෂ/ක්‍රීඩා), ජානකී සමරතුංග (පුහුණුකාරිනි), සජනී කාවින්ද්‍යා සමගින් කණ්ඩායමේ ක්‍රීඩිකාවන්..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>03</day>
    </date>
    <link>http://www.dinamina.lk/2014/02/03/_art.asp?fn=f1402031</link>
    <topic>සමුළුවට මුහුණදීමට රජය සූදානම්</topic>
    <author>සටහන නිරූෂි විමලවීර</author>
    <content>එහි අන්තර්ගතය පිළිබඳ නිවැරදි ප්‍රකාශයක් කරන්න බැහැ. නමුත් යුද්ධය තිබූ සමයේ මානව හිමිකම් උල්ලංඝනය වූ බවට ‍චෝදනා එල්ල වෙනවා. එහි අන්තර්ගතයේ මානව හිමිකම් කඩවීම පිළිබඳ සඳහන්වීමට ඉඩ තිබෙනවා.අවාසිසහගතයි. සමුළුව පැවැත්වෙන්නේ මාර්තු මාසයේ. ඊට පෙර ඒ පිළිබඳ තොරතුරු අනාවරණය වේවි. මෙතෙක් තොරතුරු අනාවරණය වී නැතත් සමුළුවට ගෙන එන ඕනෑම යෝජනාවකට මුහුණදීමට ශ්‍රී ලංකා රජය සූදානම්. ඊට මුහුණදිය හැකි ශක්තිමත් කණ්ඩායම් ශ්‍රී ලංකාව නියෝජනය කරනවා.යෝජනාවේ අන්තර්ගතය නොදැන බලපෑම් ගැන ප්‍රකාශ කරන්න බැහැ.ඇත්තෙන්ම ඔව්. ගිය වරත් බෙදීමක් සිදුවුණා. මෙවරත් එවන් බෙදීමක් සිදුවේවි. ශ්‍රී ලංකාවට හිතෛෂි රටවල් මානව හිමිකම් ගැන දක්වන්නේ සුබවාදී ආකල්පයි. නමුත් අමෙරිකාව, එංගලන්තය වැනි යුරෝපීය රටවල් අපට එ‍රෙහි ඡන්දය භාවිතා කරනවා. ඔවුන් ඇතැම් රටවලට ශ්‍රී ලංකාවට එරෙහිව ඡන්දය භාවිතා කරන ලෙසට දැනටමත් බලපෑම් කර තිබෙනවා. ඡන්දයෙන් වැළකී සිටින රටවලට පවා ඔවුන් බලපෑම් කර තිබෙනවා.ඔවුන් සෑමවිටම දකුණු ඉන්දියානු මතයට ගරු කරනවා. ඉන්දියානු මහ මැතිවරණයක් ඉදිරියේදී පැවැත්වීමට නියමිතයි. ඒ නිසා ඔවුන් දැනට නිහඬ ප්‍රතිපත්තියක් අනුගමනය කරනවා. ඔවුන්ගේ ඡන්දය පිළිබඳ අපිට විශ්වාසයක් නැහැ. උතුරු හා නැ‍ඟෙනහිර පළාත්වල මානුෂීය මෙහෙයුම ක්‍රියාත්මක කෙරුණේ අවි ආයුධ අතැති මිනීමරු කොටි සංවිධානයට එරෙහිවයි. එය සාමාන්‍ය සිවිල් ජනතාව එරෙහි එකක් නොවෙයි. රජිව් ගාන්ධි මහතා මරා දැමූ, රටේ දහස් සංඛ්‍යාත සිංහල, දෙමළ, මුස්ලිම් ජනතාව අමු අමු‍ෙව් මරා දැමූ කොටින්ට එරෙහි යුද්ධයක්. අපේ රජය ප්‍රජාතන්ත්‍රවාදී රජයක්. අපි කැලෑ නීතිය ක්‍රියාත්මක කළ රජයක් නොවෙයි. ඉන්දියාව මේ තත්ත්වය තාමත් තේරුම් ගෙන නැහැ.ඇය ශ්‍රී ලංකාවට පැමිණ සංචාරයක නිරතවුණා. විවිධ පාර්ශ්ව හමුවී සාකච්ඡා කළා. ඒ තොරතුරු ආශ්‍රිත වාර්තාවක් සකසා ඇතැයි විශ්වාස කරනවා. නමුත් එහි සඳහන් තොරතුරු පිළිබඳ මෙතෙක් අනාවරණය වී නැහැ.ඇත්තෙන්ම වාසිදායකයි. යුද්ධයෙන් පසු උතුරේ හා නැ‍ඟෙනහිර සිදුවී ඇති සංවර්ධන ප්‍රගතිය පිළිබඳ ඇතැම් රටවල් සෑහීමකට පත් වෙනවා. ඔවුන් එල්.ටී.ටී.ඊ. ත්‍රස්තවාදී කණ්ඩායමක් බවත් තේරුම් ගෙන තිබෙනවා. රජය එල්.ටී.ටී.ඊ.යෙන් සිංහල, දෙමළ, මුස්ලිම් ජනතාව මුදාගැනීමට දැරූ ප්‍රයත්නය ඔවුන් තේරුම් ගැනීම අපිට වාසිදායකයි. ඔවුන් අපේ රටට සහය ලබාදේවී. එහි වාසියත් අනිවාර්යයෙන්ම තිබෙනවා.එහි සාර්ථක ප්‍රතිඵල ලබාගත හැකියි. ජනාධිපතිතුමා ඊශ්‍රායල ඇතුළු රටවල සංචාරයක නිරත වුණා. එම රටවල් පූර්ණ සහාය අපට ලබා දෙන බවට පො‍රොන්දු ලබාදී තිබෙනවා. රාජ්‍ය නි‍යෝජිතයන්ගේ සංචාර ද ඉතා සාර්ථක ප්‍රතිඵල ලබාදී තිබෙනවා.ශ්‍රී ලංකාවට දැනටමත් ඉරානයේ බොර තෙල් මිලදී ගැනීමට සිදුව තිබෙන්නේ වැඩි මිලටයි. අමෙරිකාව ඉරානයට පහර දුන්නේ මානව හිමිකම් උල්ලංඝනය කරලයි. ඒ වගේම මුළු මැද පෙරදිගම ඔවුන් අස්ථාවර කළා. දැන් අපේ රටත් අස්ථාවර කරන්න ඔවුන් උත්සාහ දරනවා. ඉරාන බොරතෙල් මිලදී ගැනීමට අපි වැඩි මිලක් දැනට ගෙවනවා. එය ආර්ථික සම්බාධක යෙදීමක් නෙමේද?අපේ රජය ප්‍රජාතන්ත්‍රවාදී රජයක්. ඕනෑම පක්ෂයකට ඕනෑ මතයක් ප්‍රකාශ කිරීමේ අයිතිය තිබෙනවා. නමුත් රජයට එරෙහි ඕනෑම බලපෑමකට මුහුණදීමට රජයට හැකියාව තිබෙනවා. ඒක ප්‍රශ්නයක් ෙනාෙව්.රජයේ නියෝජිතවරු මෙතෙක් නම්කර නැහැ. නුදුරු දිනකදී ඔවුන් නම් කරාවි.ඒ පිළිබඳ දන්නේ නැහැ.ඉන්දියානු රජය උතුරේ නිවාස 50,000 ව්‍යාපෘතියක් ක්‍රියාත්මක කර තිබෙනවා. එහි ප්‍රගතිය පිළිබඳ සොයා බැලීමට ඔවුන් උතුරට පැමිණියා. නමුත් ජිනීවා සමුළුව හා ඔවුන්ගේ පැමිණීම අතර ‍සබඳතාවක් නැහැ.ඇය මෙරටට පැමිණ හමුවූයේ ආනන්දි ශෂිදරන් හා විග්නේශ්වරම් වැනි ද්‍රවිඩ නායකයින්වයි. ඒ නිසා ඇය ජිනීවා සමුළුවට තව තවත් තොරතුරු සොයන බව පැහැදිලියි. එන ඕනෑම අභියෝගයකට මුහුණදීමට අපි සූදානම් විය යුතුයි. තොරතුරු එක්රැස් කිරීම ඔවුන්ගේ වැඩක්.නැහැ. මාර්තු සමුළුවෙන් පසු නොවැම්බර් මස සමුළුවක් පැවැත්වෙනවා. අපිට යම් බලපෑමක් විය හැක්කේ නොවැම්බර් සමුළුවෙන් පසුවයි. එම බලපෑම අවම කිරීමට අපි ගත හැකි සියලු ක්‍රියාමාර්ග ගෙන තිබෙනවා. මෙම යෝජනාව පරාජය කිරීම අපේ එකම අරමුණයි. සමස්ත ශ්‍රී ලාංකීය ජනතාව එම අරමුණ හා බද්ධ වන බව ස්ථිරයි..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>03</day>
    </date>
    <link>http://www.dinamina.lk/2014/02/03/_art.asp?fn=f1402032</link>
    <topic>වනාතෙට ආවොත් වැඩ බලන්න පුළුවන්</topic>
    <author>සංවාද සටහන-උපාලි කරුණාරත්න ඡායාරූප - වාසිත පටබැඳිගේ</author>
    <content>අවුරුදු හැට තුනයි.1968 වර්ෂයේ දී මම මල්ලවපොර ඉගෙනීම ආරම්භ කළා. කොළඹ නගර සභාවෙ දෙමටගොඩ ප්‍රජා මණ්ඩලයේදීයි මම මෙය හැදෑරුවෙ. මගෙ මල්ලවපොර මුල් ගුරුවරුන් තමා ජෝර්ජ් රොඩ්‍රිගෝ සහ රාජ් රොඩ්‍රිගෝ. මේ දෙන්න සහෝදරයින්. කොළඹ නගර සභාව නිසයි අද මම මල්ලවපොරවල ශක්තිමත් තත්ත්වයට පැමිණියේ. මම බර පංති තුනක ජාතික ශූරයෙක්.ඔවුන් ඉතාම නිහතමානි පුද්ගලයන් වශයෙන් තමා මම දකින්නෙ. ගුරුගෝනිස් කියන ප්‍රබල ගුරුවරයාගෙන් තමා ඔවුන් මල්ලවපොර ඉගෙන ගෙන තිබෙන්නෙ. මම විවිධ අවස්ථාවලදී තවත් ගුරුවරුන්ගෙන්ද මල්ලවපොර හදාරා තිබෙනවා. ජාතික පුහුණු සංචිතයේදී හෙන්රි වික්ටර් පෙරේරා කියන ප්‍රබල මල්ලවපොර ශූරයා මට ගුරුහරුකම් ලබා දුන්නා. ඔහු යෝධයෙක් කීවොත් වඩාත් නිවැරැදියි.මට මල්ලවපොර ක්‍රීඩකයෙකු වශයෙන් සෙල්ලම් කරන්න අවස්ථාව ලැබුණෙ අවුරුදු විසිපහේදියි. දකුණු ආසියානු මල්ලවපොර ශූරතාවලිය සඳහා 1980 දී මම ඉන්දියාවට ගියා. බොහොම දුෂ්කරතා මැද තමයි මට ඒ ගමන යන්න සිද්ධ වුණේ.එදා මල්ලවපොර සඳහා සපත්තු ජෝඩුවක් මිලදී ගැනීමත් මට ගැටලුවක් වුණා. එම තරඟාවලියේදී හතරවන ස්ථානය මට හිමිවුණේ ගමනේ පැවති දැඩි දුෂ්කරතාවය නිසා යැයි කීවොත් වඩාත් නිවැරැදියි. දුම්රියෙන්ද දුර යාමට සිදු වුණා. එම ගමන ඉතා වෙහෙසකරයි. තරඟාවලියේදී චීන , පාකිස්ථාන , නේපාල , ඉරාන ජාතිකයන් සමග තරඟ කළා. මම විවිධ මල්ලවපොර ශූරතා දිනල තිබෙනවා. ඒ නිසයි මල්ලවපොර උපදේශවරකයකු ලෙස තවමත් කටයුතු කරන්නෙ.මගේ ජ්‍යෙෂ්ඨයන් කියා දී ඇති ආකාරයට මල්ලවපොර ඉතිහාසය ඉතා ඈත අතීතයට දිව යනවා. අද වගේ පිස්තෝල තියාගෙන ඉන්න බොඩිගාඩ්ල නොවේ අතීත රජවරුන්ගේ ආරක්ෂාවට හිටියෙ. මල්ලවපොර සටන්කරුවන් තමා එදා රජවරුන් ආරක්ෂා කළේ. මල්ලවපොර සටන්කරුවන් තමන්ගේ අතපයේ ශක්තිය පිළිබඳ ඉතා දැඩි විශ්වාසයක් ඇතිවයි කටයුතු කරන්නෙ. රෝම ජාතිකයන් මල්ලවපොර සටන් අතීතයේ කරලා තිබෙනවා. අතීත චීනයේ මල්ලවපොර ඉගැන්වීමට පාසැල් තිබූ බව අසා තිබෙනවා.මේක අයුධ රහිතව කරන සටන් ක්‍රමයක්. ක්‍රීඩාවක් වශයෙන්ද කරනවා. වීදි සටනකදී වුවත් මල්ලවපොර කරුවකු ආයුධ භාවිත කරන්නෙ කලාතුරකින්.අතීතයේ බොක්සින් සහ මල්ලවපොර එකම ක්‍රීඩාවක් ලෙසයි තිබිල තියෙන්නෙ. පොර බදන අතරෙ අත් පහරවල්ද එල්ල කරනවා.රාවණා රජ දව‍සෙත් මෙය තිබුණා. මේ රටේ අතීතයේ අංගම් පොර , මල්ලවපොර , මුෂ්ටි පොර තිබිල තිබෙනවා. රජවරුන් තම හමුදාවලට සෙබළුන් බඳවා ගැනීමේදී මල්ලවපොර කරුවන්ට , තවත් සටන් ශිල්ප හැදැරූවන්ට ප්‍රමුඛස්ථානය ලබා දීල තිබෙනවා. ඒ වගේම හමුදාවලට මේව උගන්වා තිබෙනවා.සතුරෙකු සිරකර අල්ලාගෙන සිටින්න මල්ලවපොරකරුවකුට ඉතා පහසුයි. හැබැයි සතුරා සිර කිරීමේදී භාවිත කරන ගැට ගණන මට කියන්න බැහැ. මම දීර්ඝ කාලයක් මල්ලවපොරවල යෙදී සිටින නිසා සතුරෙකු විවිධ අන්දමින් සිර කිරීමේ උපක්‍රම මා අතින්ද නිර්මාණය වී තිබෙනවා. සමහර උපක්‍රම මගේ ගුරුවරුන්ද මට කියා දී තිබෙනවා. මල්ලවපොර සටන්කරුවන් ඔවුන්ටම ආවේනික වූ සටන් උපක්‍රම විවිධ අවස්ථාවලදී ප්‍රයෝජනයට ගන්නවා. මටම ආවේනික වූ සටන් උපක්‍රම තිබෙනවා.මේවායේ සමහරක සටන් උපක්‍රමයන්හි ඉතා සමීප බවක් මා දකිනවා. අංගම්පොර මම හදාරල නැහැ. සෙල්ලම් කරනවා දැකල තිබෙනවා. චීනාඩි සෙල්ලමත් දැකල තිබෙනවා. අංගම්පොර කියන්නෙ මල්ලවපොර කියලත් මා කියන්නෙ නැහැ. මට විස්වාස මා දන්නා සටන් ක්‍රමය සහ ක්‍රීඩාව වන මල්ලවපොරයි. යම් සටන් ශිල්පයක් උගන්වන බොහෝ දෙනා කියන්නෙ එය ප්‍රබල බවයි.සටන් කරලම බලන්න ඕනෙ මොකක්ද සිදුවන්නෙ කියල. මල්ලවපොර සටන්කරුවා ඉතාම ප්‍රබලයි.ඔව්. මම හංගේරියාවේ තිබෙන ශාරීරික විද්‍යාව පිළිබඳ විශ්වවිද්‍යාලයකින් මල්ලවපොර පිළිබඳ ඩිප්ලෝමාවක් හදාරා තිබෙනවා. ඒ නිසා ලෝකයේ ඕනෑම රටක මල්ලවපොර උපදේශකවරයකු ලෙස කටයුතු කරන්න පුළුවන්.මම එහිදී මල්ලවපොර උපක්‍රම ඉගෙන ගත්තෙ නැහැ. එයට ඇතුළත් වන විට මල්ලවපොරවලට මා සම්බන්ධ වී දීර්ඝ කාලයක් වෙනවා. ක්‍රීඩාව පිළිබඳ මානසික , ශාරීරික විද්‍යාව මම එහිදී ඉගෙන ගත්තා. මල්ලවපොරකරුවකු ශක්තිය වර්ධනය කර ගන්නෙ කොහොමද යන්න පිළිබඳ හැදෑරුවා. මල්ලවපොරකරුවකු කළ යුතු විශේෂිත ව්‍යායාම ඉගෙන ගත්තා. එම විශ්වවිද්‍යාලයේ මල්ලවපොර පිළිබඳ උගන්වපු බොහෝ දේ අප දැනගෙන සිටියේ නැහැ. මල්ලවපොරකරුවකුට තිබෙන්න ඕනෙ ෆයිටින් මසල්ස්. මා හංගේරියාවේදී ෆයිටින් මස්ල් එකක් හදාගන්නෙ කොහොමද කියල ඉගෙන ගත්ත. විවිධ රටවල ක්‍රීඩකයන් , සටන්කරුවන් මේ විශ්ව විද්‍යාලයට පැමිණ විවිධ දේ ඉගෙන ගත්ත.දක්ෂ මල්ලවපොරකරුවන් අපේ රටේ ඉන්නවා. ඔවුන් ඉදිරියට ගැනීමේ ක්‍රමවේදයක් අප ක්‍රියාත්මක කරන්න ඕනෙ. මොවුන්ට ශක්තිජනක ආහාර අවශ්‍යයි. ඔවුන් අතට ආහාර පිළිබඳ වට්ටෝරු දීල වැඩක් නැහැ. ඒවා මිලදී ගත හැකිදැයි කියාත් සොයා බලන්න ඕනෙ. පාසැල්වල ශිෂ්‍යයන්ට මල්ලවපොර ක්‍රීඩාවේ යෙදීම සඳහා පහසුකම් වැඩි වැඩියෙන් ලබා දිය යුතුයි.මේක ඉතා දරුණු ලෙස පාවිච්චි කරන්න පුළුවන්.තාක්ෂණය එදාට වඩා අද වර්ධනය වෙලා තිබෙනවා. වර්තමානයේද අපේ මල්ලවපොර ක්‍රීඩකයෝ විවිධ ශූරතාවන් දිනාගෙන තිබෙනවා.මම වයසයි. ඒ නිසා ප්‍රබල අයිකිදෝ සටන් කරුවකුට මා සමග සටන් කරන්න හැකිවේවි. නමුත් අපගේ තරුණ මල්ලවපොර සටන් කරුවකු සමඟ සටනකට පැමිණ බලන්න මොකද වෙන්නෙ කියල. කුමන සටන් ක්‍රමයක්වත් පහත් කරන්න හොඳ නැහැ. හැබැයි මල්ලවපොර තමා ලෝකයේ තිබෙන පැරැණිම සටන් ක්‍රමය.මාත් එක්ක මල්ලවපොර අල්ලල මාව පරද්දපු අය සහ මගෙන් පරාජය වූ අය. එම පිරිසට මම මිය යන තුරුම ගරු කරනවා. ඒ වගේම මට මල්ලවපොර උගන්වපු ගුරුවරුන් සහ ඇල්බට් සිංඤෝ , විමලසිරි වැනි මල්ලවපොර කරුවන් මා සිහිපත් කරනවා.දැඩි ලෙස කැප වුණොත් දක්ෂ මල්ලවපොර කරුවකු විය හැකියි.බොහෝ සටන්කරුවන් විවිධ දේ ඉගෙන ගන්නව.මා ළඟ මල්ලවපොර ඉගෙන ගන්නා ශිෂ්‍යයන්ද තවත් සටන් උපක්‍රම හදාරනවා. මල්ලවපොර සහ ජූඩෝ ඉගෙන ගත්තොත් සිදුවන්නෙ තරඟාවලියකදී ජයග්‍රහණ කිරීමට අපහසු වීමයි. දක්ෂ මල්ලවපොරකරුවකු සිටියා. ඔහු මගේ හොඳ මිත්‍රයෙක්. විවිධ සටන්ක්‍රම ගණනාවක් හැදෑරූ නිසා ඔහුට ජාතික ජයග්‍රහණයකට යාමට නොහැකි වුණා. සටන් ක්‍රමයක් හැදෑරීමේදී හෝ ක්‍රීඩාවක් කිරීමේදී අපට දැඩි , නිවැරැදි අරමුණක් තිබෙන්න ඕනෙ. දෙකතුනක් බදා ගන්නේ නැතිව එක් අරමුණක් කරා යාම හොඳයි කියන එකයි මගේ මතය. මල්ලවපොර උගන්වන ගුරුවරුන්ටද නිවැරැදි අරමුණක් තිබෙන්න ඕනෙ. තමා ජාතික ශූරයෙක් , ආසියානු තරඟාවලියකට සහභාගි වුණා , ඔලිම්පික් ගිහිල්ල තිබෙනවා කියල කිය කියා සිටියට වැඩක් නැහැ කියලයි මම කියන්නෙ.අර හන්දියේ මේ හන්දියේ ගහ ගැනීම නොවෙයි සටන් උපක්‍රමයක් හැදරීමේ පරමාර්ථය විය යුත්තෙ.ගහගන්න අවශ්‍ය තැන්වලදී ගහගන්න ඕනෙ. ඒකෙ වරදක් මම දකින්නෙ නැහැ.මල්ලවපොර ඉගෙන ගන්නා අතරෙ නිවැරැදිව අධ්‍යාපනය ලබාගත යුතු බවයි.වෙන්න පුළුවන්.ඔව්. හැබැයි වර්මානයේ සිටින බොහෝ දෙනෙක් යමෙකුට පහර දෙන්න පැමිණෙන්නෙ පිස්තෝල හැටක් විතර අරගෙන.මත්පැන් පානය කළ පුද්ගලයින්ට ගහ ගන්න බැහැ. සටන් කරන්න ඕනෙ සිහි බුද්ධියෙන්..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>03</day>
    </date>
    <link>http://www.dinamina.lk/2014/02/03/_art.asp?fn=f1402033</link>
    <topic>66 වැනි අභිමානවත් නිදහස සමරමින්ජිනීවා කුමන්ත්‍රණය පරාජය කිරීම</topic>
    <author>ජනතා මිත්‍ර</author>
    <content>ශ්‍රීලංකාවේ 66 වෙනි ජාතික නිදහස් උත්සවය හෙට (04) දින මහත් අභිමානවත් අයුරින් පැවැත්වීමට සියලු කටයුතු සූදානම්ය. මීට වසර 6කට පෙර එනම් 2008 වසරේ පෙබරවාරි 04 වෙනි දින 60 වෙනි ජාතික නිදහස් උත්සවය පවත්වන විට රටට බරපතළ අභියෝග රැසක් දේශීයවත්, විදේශීයවත් එල්ල වී තිබුණි. එම අභියෝග එල්ල වී තිබුණේ කොටි ත්‍රස්තවාදය මුළුමනින්ම පරාජය කිරීමට ඒ අවස්ථාවේදී කරගෙන ගිය වැඩසටහන්වලට ඉන් වසර 06කට පසුව 66 වෙනි ජාතික නිදහස් දින උත්සවය සමරන මේ අවස්ථාවේදී එම අභියෝග යළිත් වරක් එල්ල වී තිබෙන්නේ එදා කොටි ත්‍රස්තවාදය මුළුමනින්ම පරාජය කළ නිසාය.මාර්තු මාසයේ පැවැත්වීමට නියමිත ජිනීවා මානව හිමිකම් කවුන්සිලයත් සමඟ කොටි ත්‍රස්ත සංවිධානය වෙනුවෙන් පෙනී සිටින සියලු පාර්ශවවලට අවශ්‍ය වී ඇත්තේ ඊළාම් රාජ්‍ය පිහිටුවා ගැනීමේ බොඳවූ සිහිනය කෙසේ හෝ සැබෑ කරගැනීමේ පළමු අදියර ක්‍රියාත්මක කිරීමටය.ඇමෙරිකා එක්සත් ජනපදය, මහා බ්‍රිතාන්‍ය ඇතුළු ඇතැම් බටහිර රටවලට අවශ්‍ය වී ඇත්තේ කොටි ත්‍රස්තවාදය මුළුමනින්ම පරාජය කිරීමේ පළිය ශ්‍රී ලංකාවෙන් ලබා ගැනීමටය. දෙමළ ජාතික සන්ධානය, දෙමළ ඩයස්පෝරාව, බෙදුම්වාදයට කත් අදින පිරිසට අවශ්‍ය වී ඇත්තේ කෙසේ හෝ ඊළාම් රාජ්‍ය පිහිටුවීමටය. පළිගැනීමේ හා ඊළාම් රාජ්‍ය පිහිටුවීමේ චේතනාවන් අරමුණු කරගෙන මෙවර ජිනීවා මෙහෙයුම ක්‍රියාත්මක වන අතර එම අභියෝගයට සාර්ථකව මුහුණ දීම සියලු ශශ්‍රී ලාංකිකයින්ගේ වගකීමකි.ජිනීවා මානව හිමිකම් සමුළුව ඉලක්ක කරගෙන බෙදුම්වාදයට කත් අදින පාර්ශවයන්, එක්සත් ජාතික පක්ෂය, ජනතා විමුක්ති පෙරමුණ, දෙමළ ජාතික සන්ධානය යන දේශපාලන පක්ෂවල ක්‍රියාකාරීත්වයන් සලකා බැලීම වැදගත් වේ.නීවා මානව හිමිකම් සමුළුවේදී ශශ්‍රී ලංකාවට එරෙහිව ඇමෙරිකාව විසින් යෝජනාවක් සම්මත කරගන්නා බව බෙදුම්වාදයට හිතවත් පාර්ශවයන් ප්‍රකාශ කරන්නේ කාලයක සිටිය. ඊට අවශ්‍ය පසුබිම බ්‍රිතාන්‍ය හා ඇමෙරිකාව සකසමින් තිබෙන අතර ඒ සඳහා විශාල වශයෙන් දෙමළ ඩයස්පෝරාව බලපෑම් එල්ල කරමින් සිටී. ඩේවිඩ් කැමරන්, ස්ටීවන් රැප් ශ්‍රී ලංකාවට පැමිණෙන්නේ මීට අදාළ වන තවත් කරුණු සොයාබලමින් බලපෑම් එල්ල කිරීම සඳහාය. ඔවුන්ට ගතු කේලම් කීවේ ඊළාම් සිහිනය සැබෑවනවා දැකීමට බලා සිටින පිරිස් පමණි.කොටි ත්‍රස්තවාදය මුළුමනින්ම පරාජය කිරීමේ අවසන් අදියර ක්‍රියාත්මක වූ 2009 වසරේ මැයි මාසයේ මුල කොටි නායක වේළුපිල්ලේ ප්‍රභාකරන් බේරාගැනීම සඳහා විශාල වශයෙන් ජාත්‍යන්තර මෙහෙයුම් ක්‍රියාත්මක වූ බව රහසක් නොවේ. නමුත් ඒ කිසිවක් ගැන ප්‍රසිද්ධියේ කතා කිරීමට ආණ්ඩුව තීරණය නොකළේ ය. ආණ්ඩුව කළේ අතවශ්‍ය කරුණුවලට පිළිතුරු දෙනවා වෙනුවට රටේ ඒකීයභාවය ආරක්ෂා කිරීම සඳහා වසර 30ක් මුළුල්ලේ පැවති ත්‍රස්තවාදය මුළුමනින්ම පරාජය කිරීමට කටයුතු කිරීමයි. කොටි ත්‍රස්තවාදය මුළුමනින්ම පරාජය කිරීම නිසා වසර 5කින් පසුව ශ්‍රී ලංකාවට මෙතරම් බලපෑම් එල්ල වෙමින් පවතිනවා නම් කොටි නායක ප්‍රභාකරන් ඝාතනය වීමට පෙර කෙතරම් බලපෑම් එල්ල වුණාද? කියා සිතාගැනීම එතරම් අපහසු නැත. ඒ අවස්ථාවේදී කොටි නායක ප්‍රභාකරන් අවසන් සටනේදී ඝාතනය වීමට පෙර ඇමෙරිකාවට හෝ එංගලන්තයට බාර දුන්නා නම් මෙතරම් බලපෑමක් නැත. ජිනීවා මානව හිමිකම් සමුළුවේදී මෙරටට එරෙහිව චෝදනා එල්ල වන්නේද නැත.මෙම කරුණු ගැන එක්සත් ජාතික පක්ෂයවත්, ජනතා විමුක්ති පෙරමුණවත් වචනයක්වත් කතා කරන්නේ නැත. එක්සත් ජාතික පක්ෂයේ නායක රනිල් වික්‍රමසිංහ මහතාගේ කටේ නිතරම මේ දවස්වල තියෙන්නේ කුඩුය. මත්කුඩු කතා කියමින් ඔහු ප්‍රකාශ කිරීමට උත්සාහ ගන්නේ ඉතිහාසයේ ප්‍රථම වරට මෙරටින් මත්කුඩු අල්ලාගෙන ඇත්තේ වර්තමානයේ දී පමණක් කියාය. 1977 විවෘත ආර්ථිකය හඳුන්වාදුන් එක්සත් ජාතික පක්ෂය මේ රටට මත්කුඩු, කැසිනෝ, රේස් බයි රේස් හඳුන්වා දුන් පීතෘවරුන් බව රනිල් වික්‍රමසිංහ මහතාට මතක් කර දිය යුතුව ඇත.රට දුරාචාරයට පත් වී ඇති බවට තවත් චෝදනාවක් නගන්නේ එක්සත් ජාතික පක්ෂයයි. 1977 වසරේදී ධර්මිෂ්ට සමාජයක් නිර්මාණය කරන බවට සපථ කළ එක්සත් ජාතික පක්ෂය 1988 - 89 භීෂණ සමයේදී රට ලේ විලක් බවට පත්කළ හැටි රනිල් වික්‍රමසිංහ මහතා ප්‍රමුඛ එක්සත් ජාතික පක්ෂයේ නායකත්ව මණ්ඩලයට මතක් කර දිය යුතුව ඇත.කොටි සංවිධානය සමඟ ඊනියා සටන් විරාම ගිවිසුමක් අත්සන් කිරීමට එවකට අග්‍රාමාත්‍ය රනිල් වික්‍රමසිංහ මහතා තීරණය කරනු ලබන්නේ 2002 වසරේ පෙබරවාරි 22 වෙනිදාය. සටන් විරාම ගිවිසුමෙන් රටට රණවිරුවන්ට සිදු වූ හානිය මෙතෙකැයි කිව නොහැක. තොප්පිගල මහා විශාල කැළෑවක් හා ගලක් කියමින් රණවිරුවන්ගේ මානසිකත්වය කඩා බිඳදැමීමට ක්‍රියා කළේ රනිල් වික්‍රමසිංහ මහතාය. එසේ ක්‍රියාකළ රනිල් වික්‍රමසිංහ මහතා දැන් ප්‍රකාශ කරනු ලබන්නේ කුමක්ද?ශ්‍රී ලංකාවට එරෙහිව කොටින්ගේ අවශ්‍යතා වෙනුවෙන් හඬ නගන ස්ටීවන් රැප්ලා ගැන ජනතා විමුක්ති පෙරමුණ වචනයකුදු කතා නොකරයි. 2008 වසරට පෙර ජනතා විමුක්ති පෙරමුණ රටේ ගැටලු වෙනුවෙන් ක්‍රියාත්මක වූයේ කෙසේද? එදා රටට එරෙහිව සතුරු බලවේග පැමිණෙන විට ඒ ගැන අවදියෙන් සිටි ජනතා විමුක්ති පෙරමුණේ අද දින භූමිකාව කුමක්ද? එය අපට අනුමත කළ හැකිද?එක්සත් ජාතීන්ගේ සංවිධානයේ මානව හිමිකම් පිළිබඳ මහ කොමසාරිස් නවනීදන් පිල්ලේ මහත්මිය ශ්‍රී ලංකාවට එරෙහිව අභූත චෝදනා ගොනු කරන විට ජනතා විමුක්ති පෙරමුණ සිටියේ කොහේද? බ්‍රිතාන්‍ය අග්‍රාමාත්‍ය ඩේවිඩ් කැමරන් මහතා මෙරටට චැනල් 4 නාළිකාව සමඟ පැමිණ දෙමළ ඩයස්පෝරාවේ වුවමනාවන් ඉටුකරන විට ටිල්වින් සිල්වලා, අනුර දිසානායකලා සිටියේ කොහේද? දෙමළ ජාතික සන්ධානය රටට එරෙහි මත ප්‍රකාශ කරන විට ජනතා විමුක්ති පෙරමුණ සිටියේ කොහේද?මීට කාලයකට පෙර ජනතා විමුක්ති පෙරමුණ රට ගැන දැඩි අවධානයකින් සිටිමින් තීරණාත්මක බොහෝ අවස්ථාවලදී පළමු වෙඩිමුරය රට වෙනුවෙන් පත්තු කිරීමට නොබියව ක්‍රියා කළේ ය. විමල් වීරවංශ මහතා ප්‍රමුඛ පිරිසක් ජනතා විමුක්ති පෙරමුණෙන් ඉවත් වී ජාතික නිදහස් පෙරමුණ ස්ථාපිත කරන ලද අවස්ථාවේදී එම වෙඩිමුරය රට වෙනුවෙන් පත්තු කිරීමට ජනතා විමුක්ති පෙරමුණට පෙර පරිදි නොහැකි වී ඇත.පසුගිය කාලය තුළ ජනතා විමුක්ති පෙරමුණ ලිප්ටන් වටරවුමේ පැවති උද්ඝෝෂණවලදී දෙමළ බෙදුම්වාදයට එරෙහිව කිසිදු සටන් පාඨයක් යොදාගත්තේ නැත. ආණ්ඩුවට එරෙහිව ඇති තරම් සටන් පාඨ යොදා ගන්නා ජනතා විමුක්ති පෙරමුණ ජිනීවා මානව හිමිකම් සමුළුවේදී ශ්‍රී ලංකාවට පහරදීමට යන අසත්‍ය චෝදනාවලට එරෙහිව කිසිඳු වචනයක් කතා නොකරයි. ජනතා විමුක්ති පෙරමුණ දැන හෝ නොදැන හෝ කාගේ වුවමනාවකට හෝ කොටි න්‍යාය පත්‍රය අනුව කටයුතු කරන බව ඉතා පැහැදිලි වී ඇත.පසුගිය කාලයේදී පැවති සෑම මැතිවරණයකදීම ජනතා විමුක්ති පෙරමුණේ ඡන්ද පදනම ඉතා ශීඝ්‍රයෙන් අඩුවීමට ප්‍රධාන හේතුව ජනතා විමුක්ති පෙරමුණ මෙම න්‍යාය පත්‍රය අනුව කටයුතු කිරීමයි. කෙතරම් මැතිවරණ පරාජය වුවද ජනතා විමුක්ති පෙරමුණ තවමත් පාඩම් ඉගෙන ගෙන තිබෙන පාටක් පෙනෙන්නට නැත. මෙවර පළාත් සභා මැතිවරණයටද ඔවුන්ගේ සටන් පාඨය වී තිබෙන්නේ ආණ්ඩුවට එරෙහි චෝදනා එල්ල කිරීම පමණි. ජිනීවා ගැන වචනයකුදු කතා නොකිරීමට ජනතා විමුක්ති පෙරමුණ පරිස්සම් වී ඇත. අඩුම ගණනේ ජිනීවා කොටි මෙහෙයුමට එරෙහිව අත් පත්‍රිකාවක්වත් මුද්‍රණය කිරීමට ජනතා විමුක්ති පෙරමුණ තීරණය කළේ නැත.ජනතා විමුක්ති පෙරමුණ ආණ්ඩුවට එරෙහිව ඕනෑතරම් චෝදනා එල්ල කළත් දෙමළ ජාතික සන්ධානයේ බෙදුම්වාදයට එරෙහිව කිසිදු ප්‍රකාශයක් ;නාකර සිටිනවා පමණක් නොව දෙමළ ජාතික සන්ධානයේ යම් යම් මතවාද සඳහා තම එකඟත්වය පළවෙන ආකාරයෙන් ප්‍රකාශ නිකුත් කිරීම පුදුම සහගතය. ජනතා විමුක්ති පෙරමුණ එම තත්ත්වයට පත්වෙතැයි කිසිවෙකුත් නොසිතූහ.ජන හා සංඛ්‍යාලේඛන දෙපාර්තමේන්තුව අතුරුදන්වූ පුද්ගලයින් ගැන සිදුකරන සංගණනයට දෙමළ ජාතික සන්ධානය කිසිසේත්ම එකඟ නොවේ. දෙමළ ජාතික සන්ධානයට බලය හිමි උතුරු පළාත් සභාව මෙම සංගණනයට කැමති නැත. යුද්ධයෙන් මිය ගිය හා අතුරුදන් වූවන් පිළිබඳ මුළු රටේම තොරතුරු නිවැරැදි ආකාරයෙන් සොයනවාට දෙමළ ජාතික සන්ධානය අකමැතිය. එසේ වුවහොත් කොටි සංවිධානයේ ම්ලේච්ඡත්වය ලෝකයට හෙළිවන බව දෙමළ ජාතික සන්ධානය ඉතා හොඳින් දනී.මෙම සංඛ්‍යාලේඛන පිළිගත නොහැකි බව දෙමළ ජාතික සන්ධානය ප්‍රකාශ කරන විට ජනතා විමුක්ති පෙරමුණේ අනුර දිසානායක මන්ත්‍රීවරයාද එයම පාර්ලිමේන්තුවේදී ප්‍රකාශ කිරීම කෙතරම් සැලසුම් සහගතද? ජනතා විමුක්ති පෙරමුණට අවශ්‍ය වී ඇත්තේ ජන හා සංඛ්‍යාලේඛන දෙපාර්තමේන්තුවේ සංඛ්‍යා ලේඛන වැරැදි බව ජිනීවා මානව හිමිකම් සමුළුවට පෙන්වීමටයි.මන්නාරම් පොළව යට තිබී හමු වූ මිනිස් ඇට සැකිළි සිද්ධිය සම්බන්ධයෙන්ද ජනතා විමුක්ති පෙරමුණ ප්‍රකාශ කරන්නේ දෙමළ ජාතික සන්ධානයම කරනු ලබන ප්‍රකාශය නොවේද? දෙමළ ජාතික සන්ධානයේම සටන් පාඨය ජනතා විමුක්ති පෙරමුණේම සටන් පාඨය වීම ගැන එක් අතකට පුදුම විය යුතුª ද නැත.යුද්ධයේ අවසාන අදියරේදී බර අවි භාවිත නොකිරීමට රජය තීරණය කළ අවස්ථාවේදී ජනතා විමුක්ති පෙරමුණ හැසිරුණු ආකාරයත් වර්තමානයේදී ජනතා විමුක්ති පෙරමුණ හැසිරෙන ආකාරයත් ගැන විශාල වෙනසක් පවතින බව ඕනෑම කෙනෙකුට තේරුම් ගත හැකිය. එදා ජනතා විමුක්ති පෙරමුණ රජයට චෝදනා කළේ ඉන්දියාවේ බලපෑම්වලට යටත් වී බර අවි භාවිතා කිරීම සීමා කළ බවයි. එදා ජනතා විමුක්ති පෙරමුණ කියා සිටියේ ඔවුන් බල කරන නිසා ආණ්ඩුව ත්‍රස්තවාදයට එරෙහි මෙහෙයුම් දියත් කරන බවයි. ජනාධිපතිතුමාගේ නායකත්වයෙන් ආරක්ෂක ලේකම්වරයාගේ උපදෙස් අනුව රණවිරුවන් ත්‍රස්තවාදය මුළුමනින්ම පරාජය කළේ එය රට වෙනුවෙන් කළ යුත්තක් නිසාය. එසේ නොමැතිව ජනතා විමුක්ති පෙරමුණ කරපු කෙංගෙඩියක් නොමැත. එදා ජනතා විමුක්ති පෙරමුණට රට ගැන කිසියම් හෝ හැඟීමක් තිබුණා කියා අපි නිකමට හිතමු. නමුත් ජනතා විමුක්ති පෙරමුණට එදා රට ගැන තිබුණා යයි කියන කැක්කුම දැන් නැත්තේ ඇයි? එය අද දවසේ ඉතිරි වී සිටින ජනතා විමුක්ති පෙරමුණේ නියෝජිතයින්ට තිබෙන ප්‍රධානතම ගැටලුව වී තිබේ. එම ගැටලුවලට ඉදිරි බස්නාහිර හා දකුණු පළාත් සභා මැතිවරණයේදී ජනතා විමුක්ති ;පරමුණට මෙරට පොදු ජනතාව තවත් අමතක නොවන පාඩමක් උගන්වනු ඇත.දෙමළ ජාතික සන්ධානයේ මඩකලපුව දිස්ත්‍රික් පාර්ලිමේන්තු මන්ත්‍රී පොන්නම්බලම් සෙල්වරාසා මහතා ප්‍රකාශ කළේ දේශපාලන විසඳුමක් සඳහා සාකච්ඡාවට පැමිණෙන්නේ ශ්‍රී ලංකා ආණ්ඩුවට ජාත්‍යන්තරයෙන් හොඳ පාඩමක් ඉගැන්වූ පසුව බවයි. ජිනීවා මානව හිමිකම් කවුන්සිලයේදී ශ්‍රී ලංකාවට එරෙහි යෝජනාව සම්මත වී ශ්‍රී ලංකාව ජාත්‍යන්තර බලපෑම්වලට යටත් වූ පසුව සාකච්ඡා සඳහා පාර්ලිමේන්තු තේරීම් කාරක සභාවට පැමිණෙන බව සෙල්වරාසා මන්ත්‍රීවරයා ප්‍රකාශ කළේ ය.ජනාධිපති මහින්ද රාජපක්ෂ මහතාගේ රජය පවතින තුරු ඊළාම් සිහිනය සිහිනයක් පමණක්ම වන බව දන්නා දෙමළ ජාතික සන්ධානයට අවශ්‍ය වී ඇත්තේ මහින්ද රාජපක්ෂ මහතාගේ ආණ්ඩුව කෙසේ හෝ පෙරළා දැමීමටය. එසේ නොවී සාකච්ඡාවලට පැමිණියහොත් ඊළාම් රාජ්‍යය කෙසේවත් නොලැබෙන බව දෙමළ ජාතික සන්ධානය ඉතා හොඳින් දනී. එම නිසා ජනාධිපති මහින්ද රාජපක්ෂ මහතාගේ පාලනය වෙනස් කර ඒ වෙනුවට ඔවුන් කියන පදයට නටවන රූකඩ ආණ්ඩුවක් පිහිටුවා ගැනීමට බෙදුම්වාදී කල්ලිවලට අවශ්‍ය වී ඇත. ඒ සඳහා පළමු වෙඩිමුරය පත්තු කිරීමට ජිනීවා මානව හිමිකම් සමුළුව යොදාගැනීම ඔවුන්ගේ අරමුණ වී තිබේ. ජිනීවා මානව හිමිකම් සමුළුවේදී ශ්‍රී ලංකාවට එරෙහිව යෝජනාවක් සම්මත කිරීමට බෙදුම්වාදී කල්ලි මෙතරම් වලිකන්නේ ඇයිද? කියා වටහා ගැනීම එතරම් අපහසු නොවේ. මේ සඳහා ඇමෙරිකානු ඩොලර් මිටි ගණන් විසි කිරීමට දෙමළ ඩයස්පෝරාව පැකිළෙන්නේ නැත.දෙමළ ඩයස්පෝරාවත්, ඇමෙරිකාව, බ්‍රිතාන්‍ය ප්‍රමුඛ ඇතැම් බටහිර රටවල් මේ සඳහා දායක වී සිටින්නේ අරමුණු දෙකක් සහිතවයි. දෙමළ ඩයස්පෝරාවට අවශ්‍ය වී ඇත්තේ කෙසේ හෝ ඊළාම් රාජ්‍යයක් බිහිකිරීමටයි. ඇමෙරිකාවට, බ්‍රිතාන්‍යයට අවශ්‍ය වී ඇත්තේ ඊළාම් රාජ්‍යය බිහි වී රට දෙකඩ වූ පසුව එය බටහිර බලවතුන්ගේ තිප්පොළක් බවට පත් කරගැනීමටයි. ඒ සඳහා ඉඩ දිය යුතුද? එම අභියෝගය කෙසේ හෝ ජයගනිමින් බෙදුම්වාදය පරාජයට පත්කිරීමට මහින්ද රාජපක්ෂ මහතා ප්‍රමුඛ ආණ්ඩුව ක්‍රියාකරන විට එක්සත් ජාතික පක්ෂය හා ජනතා විමුක්ති පෙරමුණ මෙසේ හැසිරීම, ක්‍රියාකිරීම සාධාරණද? එම පක්ෂ දෙක දෙමළ ජාතික සන්ධානය සේ ක්‍රියා කිරීම අනුමත කළ හැකිද? වගකිව යුතු දේශපාලන පක්ෂ නම් එම පක්ෂ මේ අවස්ථාවේදී කළ යුත්තේ කුමක්ද? නමුත් එම පක්ෂ කොටි න්‍යාය පත්‍ර අනුව ක්‍රියාකරන විට මේ රටේ පොදු ජනතාව ඊට අනුමැතියක් ලබා දේද? මෙය නිවැරැදිව තේරුම් නොගන්නා තුරු එක්සත් ජාතික පක්ෂයටත්, ජනතා විමුක්ති පෙරමුණටත් සැමදා සිටීමට සිදුවෙන්නේ විරුද්ධ පක්ෂයේය.උතුරු පළාත් සභාව රටට එරෙහිව ඉතා බරපතළ චෝදනා 3ක් පසුගියදා සම්මත කරගන්නේ දෙමළ ජාතික සන්ධානයේ වුවමනාවටය. දෙමළ ජාතික සන්ධානය උතුරු පළාත් සභාව ජයග්‍රහණය කළාට පසුව කියා සිටියේ ඔවුන් දේශපාලනය තුළින් රටේ සංවර්ධනයට දායක වන බවයි. නමුත් දෙමළ ජාතික සන්ධානය උතුරු පළාත් සභාව හරහා මේ දක්වා සම්මත කරගෙන තිබෙන බොහෝ යෝජනා බෙදුම්වාදයට උඩගෙඩි දෙන ඒවාය. එම යෝජනා ගැන මහ ඇමැති විග්නේෂ්වරන් මහතා සිටින්නේ තොත්ත බබෙකු ගානටය. දෙමළ ජාතික සන්ධානය සුපුරුදු පරිදි ඊළාම් සිහිනය සැබෑ කරගැනීමේ අරමුණෙන් තවදුරටත් ගමන් කරන බව ඉතා පැහැදිලිය. එම නිසා ඒ සියලු බලවේග පරාජය කිරීම සඳහා කිසිදු බේදයකින් තොරව පෙළ ගැසිය යුතුය.66 වෙනි ජාතික නිදහස් උළෙල සමරන විට අප හමුවේ පවතින අභියෝග සුළුපටු නොවේ. එදා 1948 දී මහාමාත්‍ය ඩී.එස්.සේනානායක මහතාගේ නායකත්වයෙන් ලබා ගත් නිදහස රැකගැනීම අප සියළු දෙනාගේම වගකීමකි. රට පාලනය කරන රාජ්‍ය නායක නායිකාවන් නිදහස් දිනයේ ආචාර පෙළපාළීවල ආචාරය පිළිගැනීමට යන්නේ රටේ අභිමානය තවදුරටත් රැකගන්නවා යනුවෙන් ජනතාව ඉදිරියේ සපථ කිරීමටය. රටේ අභිමානය රැකගන්නා නියම නායකයෙකු නිදහසේ ආචාරය ලබාගත්තාට ඔහු රටට ණය නැත. ඒ රට නිදහස් කරගත් නිසාත් නිදහස් කරගත් රට බේරා ගැනීමත් නිසාය. එම නිසා මහින්ද රාජපක්ෂ ජනාධිපතිතුමා නිදහසේ ආචාරයට ණය නැත..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>03</day>
    </date>
    <link>http://www.dinamina.lk/2014/02/03/_art.asp?fn=f1402034</link>
    <topic>වෙල්ලස්ස ගිනි ලූ සුද්දන්ගෙ කළු වැඩ</topic>
    <author>ධම්මික සෙනෙවිරත්න</author>
    <content>බ්‍රවුන්රිග් ආණ්ඩුකාරයා මැක්ඩොනල්ඩ් ට අණ දී තිබුණේ වයස අවුරුදු 18 ට වැඩි සියලු පිරිමින් මරා දැමීමටයි. නිවාස ගිනි තබා වැනසීමටයි. එයිනුදු නොනැවතී ඵල දරන ගහකොළ සියල්ල සහ අස්වනුද විනාශ කිරීමට නියෝග කර තිබිණි. මේජර් මැක්ඩොනල්ඩ් මේ නියෝග අකුරටම පිළිපදින ලද බව පැහැදිලිය.අරගලය මැඬ පැවැත්වීමෙන් අනතුරුව සිදුකරන ලද ජනගහන සමීක්ෂණ ආදී වාර්තා මඟින් පැහැදිලි වූයේ වැඩිහිටි පිරිමින්ට අත්ව තිබූ ඉරණමයි. කාන්තාවන් හා දරුවන් සැමියන් සහ පියවරුන් නොමැතිව ද මව්වරු තරුණ පුතුන් නොමැතිව ද අසරණව සිටියහ. ඉංගිරිසින් අරගලය මර්දනය කිරීමේ දී කාන්තාවන් සහ දරුවන්ද කෲර ලෙස මරා දමන ලද බවට වාර්තා වී තිබේ.හමුදා භටයන් විසින් කාන්තාවන් දූෂණය කරන ලද අවස්ථාද එමටය. නිවෙස්වල ඇතිකරන ලද ගව ආදී සතුන්ද සිය හමුදාවේ පරිභෝජනය සඳහා පැහැරගෙන යන ලද අතර තමන්ට වැඩි ප්‍රමාණය මරා දැමීමට බ්‍රිතාන්‍ය හමුදා වගබලා ගත්තේය.වෙල්ලස්සේ නිදහස් අරගලය සඳහා එක්වූ සිංහලයන්ගේ සංඛ්‍යාව කොපමණදැයි නිශ්චිතව වාර්තා වී නැත. අරගලය මැඬපැවැත්වීමේදී සිංහලයන් 10,000ක් පමණ මරා දමන ලද බව වාර්තා වී තිබේ. බ්‍රිතාන්‍ය හමුදා භටයන් 1000ක් පමණද ඉන් මියගිය බව වාර්තාවී ඇත. අරගලයට නායකත්වය දුන් මොණරවිල කැප්පෙටිපොළ නිලමේතුමන් රාජද්‍රෝහියකු ලෙස සැලැකූ බ්‍රිතාන්‍ය පාලකයෝ ඔහුට එරෙහිව පැවැති යුද්ධාධිකරණ විභාගයෙන් අනතුරුව හිස ගසා මරා දමනු ලැබීය. අත්අඩංගුවට ගනු ලැබ සිටි මඩුගල්ලේ දිසාවගේද ඉරණම එලෙසම විසැඳිණි.අරගලය මැඬ පැවැත්වීමේදී දස දහස් සංඛ්‍යාත මිනිසුන් ප්‍රමාණයක් මරා දැමුණේ නඩු විභාග පවත්වා නොවේ. එම සංහාරයේදී කිසිදු නීතියකට යටත්ව බ්‍රිතාන්‍ය හමුදා ක්‍රියා නොකළ බවට බ්‍රිතාන්‍ය සිවිල් හා යුද නිලධාරීන් විසින් සම්පාදනය කර ඇති ලේඛන පවා සාක්ෂි දරයි. කැරැල්ල මැඬ පැවැත් වූ ආකාරය පිළිබඳ ඇතැම් බ්‍රිතාන්‍ය නිලධාරීන් තුළ පවා පැවැති සංකාකූල අදහස් ඒවායින් පළවෙයි. 1817 – 1818 වකවානුවේදී බ්‍රිතාන්‍ය හමුදා ඌව වෙල්ලස්සේදී සිදු කළේ කැරැල්ලක් මැඩ පැවැත්වීමක්ම නොව මහා සංහාරයක් හා දරුණු මංකොල්ලයක් බව ඉතිහාස වාර්තා සනාථ කරයි. වෙහෙර විහාරස්ථාන පවා මංකොල්ලකන ලද අතර පුස්කොළපොත් ආදී වටිනා සම්පත් ගිනිතබා වනසන ලදී. 1815හි කන්ද උඩරට ගිවිසුම මඟින් බුදු දහම හා වෙහෙර විහාරස්ථාන ආරක්ෂා කිරීමට ලිඛිතව පොරොන්දු වූ බ්‍රිතාන්‍යයන්ගේ සැබෑ ක්‍රියා පිළිවෙත එපරිදි විය.වෙල්ලස්සේ ඓතිහාසික අරගලය මර්දනය කිරීමෙන් අනතුරුව, බදුල්ල දිසාපති හර්බට් වයිට්, ඌව ජර්නලයට සැපයූ ලිපියක මෙලෙස සඳහන් වෙයි. “කැරැල්ලෙන් අනතුරුව ඌවේ ජනගහනය හා කෘෂිකාර්මික සංවර්ධනය පිළිබඳ හැබෑ ලෙස මැනගැනීම සඳහා සාක්ෂි නොමැතිවීම කනගාටුවට කාරණයකි. කැරැල්ලට පෙර ඌවේ සැබෑ තත්ත්වය හා සසඳමින් මේ පිළිබඳ අවසන් නිගමනයකට එළැඹීමට තරම් නව පාලකයෝ අපොහොසත්ව සිටිති. සංග්‍රාමයේදී දහස් සංඛ්‍යාත ප්‍රමාණයක් මිය ගියේ නම් ඔවුහු නිර්භීත සහ ශූර සටන්කරුවෝ වෙති. එක් සලකා බැලීමකට අනුව කැරැල්ල මැඬලීමෙන් පසු ඌවේ ඉතිරිව සිටින ජනගහනයෙන් 4/5ක්ම කාන්තාවන්, ළමුන් සහ වයෝවෘද්ධ තැනැත්තන්ය. අසීමිත සංහාරයක් සිදුව ඇති බව ඉන් ගම්‍ය වේ. සංක්ෂිප්තව පවසන්නේ නම් මිනිසුන්ට ඔවුන්ගේ ජීවිත මෙන්ම වටිනා කියන සියලු දෑ එහිදී අහිමිවිය. සිදුව ඇති මහා විනාශයෙන් අනතුරුව අඩුමතරමින් දැන්වත් ඌවට යළි නැඟී සිටීමට හැකිද යන්න විවාදාපන්නය...”1848 දී බ්‍රිතාන්‍යයන්ගෙන් නිදහස්වීම උදෙසා සිදුකළ අරගලයද මැඬ පවත්වනු ලැබුණේ කෲර අයුරිනි. මේ කිසිදු අවස්ථාවක මෙරට ජීවත්ව සිටි මිනිසුන්ගේ මානව හිමිකම් ගැන බ්‍රිතාන්‍ය හමුදාවන්ට සහ පාලකයන්ට කිසිදු හැඟීමක් නොවූ බව ඉතා පැහැදිලි කාරණයකි. ඔවුන් විසින් මෙහි ජීවත්වූවන් සලකනු ලැබුවේ අශිෂ්ටයන් වශයෙනි. අශිෂ්ටයන්ට එරෙහිව ඔවුන් ක්‍රියා කළ ශිෂ්ටසම්පන්න ආකාරය දැනගැනීමට ප්‍රමාණවත් මූලාශ්‍ර ඕනෑතරම් තිබේ. ඒ කිසිවක් සිංහලයන් විසින් සටහන්කරන ලද ඒවා නොවේ. ඉංගිරිසින් විසින්ම සම්පාදනය කරන ලද ඒවා වෙයි.මානව හිමිකම් රැකීම කෙසේවුවද මනුෂ්‍යයන්ට මනුෂ්‍යයන් ලෙස සැලකීමට තරම්වත් ශිෂ්ටකමක් නොතිබූ බ්‍රිතාන්‍යයෝ වෙල්ලස්සේ මහා සංහාරයට සියවස් දෙකක් සපිරීමට වසර දෙක, තුනක් තිබියදී සිය අතීත යටත්විජිතයට මානව හිමිකම් ගැන කියා දීමට ඉදිරිපත්වීම කොපමණ සදාචාරසම්පන්නද? මානව හිමිකම් රැකීම පිළිබඳ තම අතීත වාර්තා පොත මුළුමනින්ම වසා දමා අමෙරිකාවත් සමඟ එක්ව ශ්‍රී ලංකාව නම් ස්වාධීන, ස්වෛරී රාජ්‍යයට එරෙහිව අභූත චෝදනා නැඟීමට බ්‍රිතාන්‍යයට ඇත්තේ කිනම් අයිතියක්ද? එදා 1817 - 1818 වකවානුවේදී වෙල්ලස්සේ සිදුකළ මහා සංහාරය පිළිබඳ පරීක්ෂණයක් නොව විමර්ශනයක් කිරීමට පවා බ්‍රිතාන්‍ය පාලකයන් සූදානම් ද? තමන් සන්තකව ඇති යටත්විජිත පාලන සමයට අදාළ ඇතැම් වාර්තා විනාශ කිරීමට එදා යටත්විජිත බලවතුන්ව සිටි අය අද ක්‍රියාකරන්නේ ඇයි? යටත් විජිත වශයෙන් පැවැති රටවල පසුකාලීනව මතු වූ බොහෝ වාර්ගික හා බෙදුම්වාදී ගැටලුවලට අවශ්‍ය පසුබිම නිර්මාණය කළේ තමන් බව මේ බලවතුන් කල්පනා නොකරන්නේ මන්ද?මේ ප්‍රශ්න සියල්ල එලෙසම තිබියදී, නව මුහුණුවරකින් යුතුව නව යටත්විජිත න්‍යාය පත්‍රය දිගහරිමින් තිබීම පිළිබඳ සාක්ෂි කොතෙකුත් වර්තමාන ලෝක දේශපාලන ක්ෂේත්‍රයෙන් සපයා ගත හැකිවෙයි. ශ්‍රී ලංකාවේ යුද අපරාධ සිදු වූ බවට චෝදනා කරමින් ජිනීවාහිදී දියත් කෙරෙමින් ඇති සැලැස්ම ද ඒ නව යටත්විජිත න්‍යාය පත්‍රයේම කොටසක් බව යථාර්ථයයි.ශ්‍රී ලංකාව යනු තවදුරටත් අධිරාජ්‍යවාදී බලවතුන්ගේ කොලනියක් නොවේ. එය ස්වාධීන, ස්වෛරී රාජ්‍යයකි. ස්වෛරී රාජ්‍යයක අභ්‍යන්තර කාරණා ගැන විපරම් කිරීමට නූල් සූත්තර අදින බලවත් රටවල මහත්වරුන්ට අපට කීමට ඇත්තේ කරුණාකර අප දෙසට දබරැඟිල්ල දිගුකිරීමට පෙර ඔබ දෙසටම හැරවී ඇති සෙසු ඇඟිලි හතර දෙස බලන්නැයි පමණි.සටහන - මේ ලිපියට අවශ්‍ය ඇතැම් මූලාශ්‍ර සටහන් ලේඛනාරක්ෂක දෙපාර්තමේන්තුවේ හිටපු අධ්‍යක්ෂ ජනරාල් ආචාර්ය කේ.ඩී.ජී. විමලරත්න මහතාගේ ලේඛන ඇසුරින් සපයා ගැනිණි..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>04</day>
    </date>
    <link>http://www.dinamina.lk/2014/02/04/_art.asp?fn=n1402041</link>
    <topic>අපේ විරුවන් රාජද්‍රෝහීන් ලෙස නම් කළ එංගලන්ත ගැසට් නිවේදනය අහෝසියි</topic>
    <author>ජයසිරි මුණසිංහ</author>
    <content>වසර 1818 කැරැල්ලට සම්බන්ධවීම නිසා සුදු අධිරාජ්‍යවාදීන් විසින් රාජ‍ද්‍රෝහීන් ලෙස නම් කළ මොනරවිල කැප්පෙටිපොල ජාතික විරුවාණන් ඇතුළු පවුල් 158ක සාමාජිකයන් පිරිස ජාතික විරුවන් ලෙස නම් කිරීමේ අති විශේෂ ගැසට් නිවේදනය මේ මාසය නිමවීමට පෙර නිකුත් කිරීමට රජය සූදානම් බව සංස්කෘතික ඇමැති ටී.බී. ඒකනායක මහතා පැවසීය.එදා ඉංග්‍රීසි අධිරාජ්‍යවාදීන්ට එරෙහිව ශ්‍රී ලංකා මාතාවගේ උස් නිදහස පතා කැරැල්ල මෙහෙයවූ අපේ ජාතික වීරවරයන් හා ඔවුන්ගේ පවුල්වල පිරිස් රාජ්‍යද්‍රෝහීන් ලෙසත් ඔවුන්ගේ දේපොළ රාජසන්තක කිරීමේ එංගලන්ත ආණ්ඩුවේ ගැසට් නිවේදනය නව අති විශේෂ ගැසට් නිවේදනය නිකුත් කිරීමත් සමඟ අහෝසි කැරෙන බවද ඇමැතිවරයා කීය.බ්‍රිතාන්‍ය ආණ්ඩුවේ සර් රොබට් බ්‍රවුන්ඩ්‍රික් ආණ්ඩුකාරවරයා විසින් චිරස්ථිත ලෙස මෙම විමුක්ති අරගලය මර්දනය කර පවුල් සමූල ඝාතනය කර දේපොළ හරකබාන විනාශ කර මේ විරුවන් රාජ්‍යද්‍රෝහීන් ලෙස නම් කොට තිබිණි.එදා මෙදාතුර අප රටේ ජාතික විරුවන්ට සිදු කළ ඓතිහාසික වැරැද්දක් නිවැරැදි කිරීමක් ලෙස නව ගැසට් නිවේදනය සඳහන් කළ හැකි බවද ටී.බී. ඒකනායක මහතා කීය. සත්කෝරළය, තුන් කෝරළය, හතර කෝරළය, ප්‍රධාන ලකඹර සශ්‍රීක හා ග්‍රාමීය පළාත්බද ප්‍රදේශවල ජීවත්වූ මේ විරුවෝ මෙලෙස ජාතික විරුවන් බවට නැවැත නම් කිරීමට හැකිවීම අනාගත පරපුරට යහපත් හැඟුම් පුබුදුවාලීමට හේතුවන බවද ඇමැතිවරයා කීය..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>04</day>
    </date>
    <link>http://www.dinamina.lk/2014/02/04/_art.asp?fn=n14020410</link>
    <topic>66 වැනි නිදහස් දින සැමරුම ජනපති ප්‍රධානත්වයෙන් අද කෑගල්ලේ දී</topic>
    <author>ජයසිරි මුණසිංහ, ධනුෂ්ක ගොඩකුඹුර සහ උදුලා පීරිස්</author>
    <content>සුදු අධිරාජ්‍යවාදී පැරගති යදම් බැම්මෙන් මිදුණු ශ්‍රී ලාංකේය දේශයේ 66 වැනි නිදහස් දින සැමරුම් උළෙල ජනාධිපති මහින්ද රාජපක්ෂ මහතාගේ සහ ශිරන්ති වික්‍රමසිංහ රාජපක්ෂ මහත්මියගේ ප්‍රධානත්වයෙන් අද (04) උදෑසන 8. 00ට කෑගල්ල නගර මධ්‍යයේදී අතිඋත්කර්ෂවත් අයුරින් පැවැත්වේ.පුරා වසර 133ක් මුළුල්ලේ සුදු අධිරාජ්‍යවාදීන්ගේ යකඩ සපත්තු පාලනයෙන් බැට කෑ ලක් ජනතාව ඉන් නිදහස්ව වසර 66ක් පිරෙන මොහොතේ පෙරටත් වඩා බටහිර බලපෑම් ලක්මවට මුහුණ දීමට සිදුව තිබේ. ඒ සියල්ලටම අභීතව මුහුණ දී ලක්මාචතාව සාමය, සංවර්ධන රජයන සෞභාග්‍යයේ දේශයක් බවට පත් කිරීමට ජාතියට මඟකීම මෙවර නිදහස් දින තේමාව වී තිබේ.එකමුතුව ගොඩනඟමු- ලොව දිනන දේශයක් මෙවර නිදහස් දිනයේ තේමාවයි.තිස් වසරක් පුරා අපට වෙලා ගත් මිනීමරු කුරිරු කොටි ත්‍රස්තවාදයෙන් මවුබිම බේරාගත් අභීත ජනනායක හා රාජ්‍ය නායක ජනාධිපති මහින්ද රාජපක්ෂ මහතාගේ තීරණයක් මත කොළමින් පිටත අග නගරවල ජාතික නිදහස් දින සැමරුම පැවැත්වීමට තීරණය කළේ 2010 වර්ෂයේ සිටය.ඒ අනුව කොළඹින් පිටත පළමු වතාවට මහනුවරදී අභිමානවත් නිදහස් දිනය සැමරුණු අතර මෙවර කෑගල්ලේ පැවැත්වෙන්නේ කොළඹින් පිටත පැවැත්වෙන පස් වැනි නිදහස් දින සැමරුමයි.ජාතික නිදහස් දින උළෙල පැවැත්වීමට සමගාමීව කෑගල්ල දිස්ත්‍රික්කයේ පොදු ජන අවශ්‍යතා ඉටු කිරීමට රුපියල් මිලියන 20000කට අධික මුදලක් වැය කොට ව්‍යාපෘති රැසක් ක්‍රියාත්මක කර ඇත.මේ අතර කොළඹ- මහනුවර ප්‍රධාන මාර්ගයේ කෑගල්ල නගරයේ පැවැති තදබදය නතර කිරීමට තිරසාර විසඳුමක් ලෙස ඉදිකෙරුණු විකල්ප මාර්ගය ප්‍රධාන වේ. කිලෝමීටර් 4. 5ක් දිගැති මෙම මාර්ගය ඉදිකිරීම සඳහා රජය වැය කළ මුදල රුපියල් මිලියන 4000කි. ජාතික නිදහස් දින උළෙල පැවැත්වීමට රුපියල් මිලියන 350ක් වැය කොට අලංකාර හා අංගසම්පූර්ණ මාර්ගයක් ඉදි කොට තිබේ. නිදහස් මාවත ලෙසින් නම් කොට ඇති එම මාර්ගය කෑගල්ලට ලැබුණු මහත් සම්පතකි..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>04</day>
    </date>
    <link>http://www.dinamina.lk/2014/02/04/_art.asp?fn=n14020411</link>
    <topic>නිදහස් දිනය නිමිත්තෙන් සිරකරුවන් දහසකට වැඩි පිරිසකට නිදහස</topic>
    <author>විජයානි එදිරිසිංහ හා මාතර දිසා විශේෂ</author>
    <content>66 වන නිදහස් දිනය නිමිත්තෙන් සිරකරුවන් දහසකට වැඩි ප්‍රමාණයක් නිදහස් කිරීමට කටයුතු යොදා තිබේ.රටපුරා ඇති බන්ධනාගාරවලින් තෝරාගත් සිරකරුවන් වැලිකඩ බන්ධනාගාර මූලස්ථානය වෙත ගෙන්වා එහිදී බන්ධනාගාර හා පුනරුත්ථාපන අමාත්‍ය චන්ද්‍රසිරි ගජධීර මහතාගේ ප්‍රධානත්වයෙන් පැවැත්වෙන ආගමික උත්සවයකින් පසු නිදහස් කෙරේ.ඊයේ (03) පස්වරු වන විට සිරකරුවන් දහසක් පමණ නිදහස් කිරීමට තෝරාගෙන තිබූ අතර ඊයේ පස්වරුවේ තවත් කණ්ඩායමක් තෝරා ගැනීමට නියමිතව තිබූ බව බන්ධනාගාර කොමසාරිස් ජනරාල් පල්ලේගම මහතා කීය..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>04</day>
    </date>
    <link>http://www.dinamina.lk/2014/02/04/_art.asp?fn=n14020412</link>
    <topic>සාමයෙන් - සංහිඳියාවෙන් ජීවත්විය හැකි දේශයක් මතු පරම්පරාවට දායාද කරමු</topic>
    <author/>
    <content>ප්‍රෞඪ අතීතයේ උද්වේගයෙන් සහ නූතන ජයග්‍රහණයන්ගෙන් ලද ශක්තිය තුළින් සාමයෙන් හා සංහිඳියාවෙන් දිවි ගෙවිය හැකි දේශයක් අපේ අනාගත පරම්පරාවට දායාද කිරීමට සවිමත් පදනමක් දැමිය හැකි බව ජනාධිපති මහින්ද රාජපක්ෂ මහතා පවසයි. ජනාධිපතිවරයා මෙසේ ප්‍රකාශ කරන්නේ ශ්‍රී ලංකාවේ 66 වැනි නිදහස් සංවත්සරය නිමිත්තෙන් සුබ පැතුම් පණිවිඩයක් නිකුත් කරමිනි.අපගේ ප්‍රජාතන්ත්‍රවාදී ගමන් මගත් සියලු දෙනා අන්තර්ගත සංවර්ධන ප්‍රවේශයත් අපේ රටේ ජාතික නිදහසත් මානුෂීය අයිතියත් තව තවත් තහවුරු කිරීමට සියලු රටවල් අප සමඟ අත්වැල් බැඳගත යුතු බවත් ජනාධිපතිවරයා කියා සිටී.ජනාධිපතිවරයාගේ එම පණිවිඩය සම්පූර්ණයෙන් මෙසේය.66 වන නිදහස් සංවත්සරය පවත්වන මේ අවස්ථාවේදී අප ස්වාධීනත්වයත් යළි නැඟී සිටින නව යටත් විජිතවාදයේ බලපෑම්වලට අවනත නොවී අනාගතය තීන්දු කිරීමට ඇති ජනතා අයිතිය සුරැකීමට යළි ප්‍රතිඥා දෙන්නෙමු.බෙදුම්වාදී ත්‍රස්තවාදය පරාජය කිරීෆමන් පසු නව ශක්තියක් ලැබූ අප ස්වාධීන දේශය දැන් ප්‍රගතිය දෙසට ගමන වේගවත් කර ඇත. අප ඉලක්කයන් සපුරා ගැනීම සඳහා නව සමාජීය දේශපාලන සහ ආර්ථික ක්‍රමවේදයන් මෙන්ම වරාය, ගුවන්තොටුපළ, ‍මහාමාර්ග, විදුලිබලය සහ බලශක්ති යනාදි යටිතල පහසුකම් ද කර්මාන්ත, වාණිජ, වෙළෙඳ, අධ්‍යාපන යන ක්ෂේත්‍රයන් හි නවීන තාක්ෂණ කුසලතා නංවාලීම ද අප ප්‍රගතිය උදෙසා අත්‍යවශ්‍යය. එයින් බොහෝමයක් දැනටමත් ස්ථාපිත කර ඇති අතර අභියෝගයන්ට සාර්ථකව මුහුණ දීම සඳහා තව බොහෝ දේ ජයගත යුතුව ඇත. අතීතයේ ලත් ශ්‍රී විභූතිය යළි සාක්ෂාත් කර ගැනීමටත් ඉදිරි ජයග්‍රහණයන් සාර්ථක කර ගැනීමටත් එමඟින් ස්වාධීනත්වය සවිමත් කිරීමටත් ඇති හොඳම මාවත දේශීය දැනුම සහ හැකියාවන් වර්ධනය කර ගැනීම බව අපේ විශ්වාසයි. නිදහස සමරන මේ අවස්ථාවේදී අප මව්බිමේ ස්වෛරීත්වයට සහ ජාතික ඒකාග්‍රතාවයට බලගතු තර්ජන එල්ල වූ අවස්ථාවන්හිදි ධෛර්යයෙන් යුතුව එයට මුහුණ දුන් වීරෝදාර රණිවිරුවන් කෘතඥතා පූර්වකව සිහිපත් කරමු. අපට එක්සත්ව සහ නිදහස්ව දිවි ගෙවිය හැකි බව ජීවිත පරිත්‍යාගයෙන් සහතික කළ රණවිරුවන්ට අපේ මහත් ගෞරවය හිමි වේ. ‍නොබැඳි පිළිවෙතටත් සාධාරණත්වයට සහ මනුෂ්‍යත්වයටත් අපේ වූ පූර්ණ කැපවීම නිසා ජාත්‍යන්තරය තුළ අපගේ මිතුරු දේශයන් මෑත දශක වලදී අපට මුහුණපෑමට සිදු වූ ප්‍රශ්න සහ අභියෝගයන් අවබෝධ කරගෙන නිදහසේ ඉදිරියට පියවර තැබීමට ජාත්‍යන්තර වේදිකාවේදී සහාය දෙති.‍ඔබගේත් ම‍ගේත් සිහිනය නම් ශ්‍රී ලංකාව එක ධජයක් යටතේ එක රටක් ලෙස නැඟී සිටිනු දැකීමය. මේ සඳහා අපි ධෛර්යයෙන් අවංකව වෙහෙසී ක්‍රියා කළ යුතුය. ඒ සඳහා අපට භූගෝලීය සහ වාර්ගික සීමාවන් තරණය කළ දේශප්‍රේමීත්වයක් සහ එක්සත් හා සවිමත් සංහිඳියාවක් අවශ්‍ය වෙයි.ප්‍රෞඪ අතීතයේ උද්වේගයෙන් සහ නූතන ජයග්‍රහණයන්ගෙන් ලද ශක්තිය තුළින් සාමයෙන් සහ සංහිඳියාවෙන් දිවි ගෙවිය හැකි දේශයක් අප අනාගත පරම්පරාවට දායාද කිරීමට එමඟින් සවිමත් පදනමක් දැමිය හැක. අප දිනාගත් සාමය හා නිදහස තුළින් අපේ දේශය ‍හා ජනතාව උදෙසා එබඳු අනාගතයක් ගොඩනැඟීමට අප එක්ව ප්‍රතිඥා දෙමු.සුනාමි ව්‍යසනයෙන් පසු එමප්‍රදේශවල ජන ජීවිතය යථාතත්ත්වයට පත් කළෙත් ත්‍රස්තවාදය නිම කිරීමේ මානුෂික මෙහෙයුම් අවසන් කිරීමත් සමඟ‍ එම ප්‍රදේශවල ජන ජීවිතය සාමකාමී පරිසරයකට හා ජීවනෝපාය මාර්ග ඇති කිරීමේ පරිසරයක් නිර්මාණය කරන්න බිම් බෝම්බ ඉවත් කර යළි පදිංචි කිරීමේ කටයුතු ඉතා ඉක්මණින් නිම කළෙත් අප රටේ රාජ්‍ය සේවය විසින් අප රටේ පවතින නීතිරීතින් හා ව්‍යවස්ථා ප්‍රතිපාදන රාමුව තුළ ප්‍රජාතන්ත්‍රවාදී අයිතීන්ට ගරු කරමිනුයි. එමඟින් ඔවුන්ගේ මූලික අයිතිවාසිකම් හා මානුෂික අයිතීන් තහවුරු කළා. අපේ රටේ සියලු ආගම් අදහන විවිධ භාෂාවන් කතා කරන සියල්ලන් තුළ සිය සංස්කෘතික උරුමයන්ට ගරු කරමින් සමගි සම්පන්න ජාතියක් ලෙස අප සංවර්ධන ප්‍රවේශයකටත් සංහිඳියාවකටත් දැන් පැමිණ ඇත.ස්වභාවික මෙන්ම මිනිසුන් විසින් ඇති කළ ආපදාවන් ඉතා ප්‍රජාතන්ත්‍රවාදී ලෙස ඉතා කෙටි කලක් තුළ විසඳාගත් තවත් රටක් නැති තරම් යැයි කියන්න අප ඉදිරියට පැමිණ තිබෙනවා. ඒ අප අපේ සමාජය විසින්ම අපේම විසඳුම් සෙවීමට තැබූ විශ්වාසය නිසා ලැබූ ප්‍රගතියයි. කෙතරම් බාධාවන් ඇති වුවත් අපේ සමාජ උරුමයන්ට ගරු කළ යුත්තේ තිරසාර සමාජයත් සමෘද්ධියත් ප්‍රජාතන්ත්‍රවාදයත් තහවුරු කර ගත හැක්කේ එවන් මගකින් පමණක් බැවිනි.සියලු රටවල් අපගේ මෙම ප්‍රජාතන්ත්‍රවාදී ගමන් මගත් සියලු දෙනා අන්තර්ගත සංවර්ධන ප්‍රවේශයත් අපේ රටේ ජාතික නිදහසත් මානුෂික අයතියත් තව තවත් තහවුරු කිරීමට අප සමඟ අත්වැල් බැඳගන්නා ලෙස ද මම මේ උදාර නිදහස් දිනයේ ඉල්ලා සිටිනවා..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>04</day>
    </date>
    <link>http://www.dinamina.lk/2014/02/04/_art.asp?fn=n14020413</link>
    <topic>ගම්පහ එජනිස නාමයෝජනා හෙට</topic>
    <author>මහින්ද අලුත්ගෙදර</author>
    <content>එළඹෙන පළාත් සභා මැතිවරණයේ එක්සත් ජනතා නිදහස් සන්ධානයේ ගම්පහ දිස්ත්‍රික් අපේක්ෂක කණ්ඩායම දේශපාලන පක්ෂ අටක නියෝජිතයින්ගෙන් සමන්විත වන අතර ඔවුහු හෙට (05) සිය නාම යෝජනා බාරදීමට නියමිතව ඇත.ගම්පහ දිස්ත්‍රික් කණ්ඩායම සියළු වාර්ගික, ආගමික සහ විවිධ වෘත්තීන්ගෙන් සමන්විත වන අතර ගම්පහ දිස්ත්‍රික්කය සඳහා ඉදිරිපත් වන එක්සත් ජනතා නිදහස් සන්ධානයේ අපේක්ෂකයින් 43දෙනා අතර ජනමාධ්‍යෙව්දීන්, නීතිඥයින්, කලාකරුවන්, විද්වතුන්සහ අධ්‍යාපනවේදීන් ඇතුළු විවිධ වෘත්තීන්හි නිරත පිරිසක් වන බව රජය සඳහන් කරයි.මේ අතර පක්ෂ කිහිපයකින් සමන්විත අපේක්ෂක කණ්ඩායමට හෙළ උරුමය, ජාතික නිදහස් පෙරමුණ, දේශ විමුක්ති ජනතා පක්ෂය, ලංකා කම්කරු කොංග්‍රසය, මහජන එක්සත් පෙරමුණ, ලංකා සමසමාජ පක්ෂය, කොමියුනිස්ට් පක්ෂය සහ ශ්‍රී ලංකා නිදහස් පක්ෂය යන පක්ෂ 08 නියෝජනය කරති. ගම්පහ දිස්ත්‍රික් එක්සත් ජනතා නිදහස් සන්ධාන නායකයා වශයෙන් ශ්‍රී ලංකා නිදහස් පක්ෂයේ ජාතික සංවිධායක සහ ආර්ථික සංවර්ධන ඇමැති බැසිල් රාජපක්ෂ‍ මහතා කටයුතු කරයි.මෙවර ගම්පහ දිස්ත්‍රික්කය සඳහා පළාත් සභා මන්ත්‍රීවරුන් 40 දෙනෙකු තෝරා ගැනීමට නියමිත අතර ඒ සදහා ලියාපදිංචි වී ඇති ඡන්ද දායකයින්ගේ සංඛ්‍යාව 1,509,076 කි. ප්‍රාදේශීය ලේකම් කොට්ඨාශ 13ක ජීවත්වන පවුල් 593,317කට අයත් 2,294,641 ක ජනගහණයක් එම දිස්ත්‍රික්කයේ වාසය කරති.ගම්පහ සන්ධාන කණ්ඩායමේ පළාත් සභා අපේක්ෂකයින් අතර ප්‍රාදේශීය සභා සභාපතිවරු දෙදෙනෙක්, නගරාධිපතිවරයෙක්, නියෝජ්‍ය නගරාධිපතිවරයෙක්, උප සභාපතිවරයෙක්ද සරසවි ශිෂ්‍යාවක් සහ ජ්‍යෙෂ්ඨ මාධ්‍යවේදියෙක්ද වෙති.කාන්තා අපේක්ෂිකාවන් සංඛ්‍යාව සිවු දෙනෙකි. කණ්ඩායම් නායකයා වශයෙන් හිටපු ප්‍රධාන ඇමැති සහ මිනුවන්ගොඩ ශ්‍රී ලංකා නිදහස් පක්ෂ සංවිධායක ප්‍රසන්න රණතුංග මහතා කටයුතු කරන අතර නියෝජ්‍ය නායකයා ලෙස ගම්පහ දිස්ත්‍රික් සංවිධායක සහ හිටපු පළාත් ඇමැති නිමල් ලංසා මහතා පත්කර තිබේ.ගම්පහ දිස්ත්‍රික්කයේ පළාත්සභා අපේක්ෂකයන් සඳහා නාම යොජනා භාරගැනීම එළඹෙන (6) දා දහවල් 12.00ට අවසන් වෙයි. .</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>04</day>
    </date>
    <link>http://www.dinamina.lk/2014/02/04/_art.asp?fn=n14020414</link>
    <topic>පරම විඥානාර්ථ සමිතියේ විධිමත් පාලනයක් ඇති කිරීමට රාජ්‍ය ආරක්ෂක ලේකම් සමඟ සාකච්ඡා</topic>
    <author>විජයානි එදිරිසිංහ</author>
    <content>අභිමානවත් ඉතිහාසයක් ඇති කොළඹ පරමවිඥානාර්ථ බෞද්ධ සමිතියෙන් විධිමත් පාලනයක් ඇතිකර ජාතික උරුමයක් ලෙස ආරක්ෂා කර ගැනීම සඳහා ආරක්ෂක ලේකම් ගෝඨාභය රාජපක්ෂ මහතා සමඟ සාකච්ඡා කිරීමට එම සමිතියේ අධ්‍යක්ෂ මණ්ඩලය තීරණය කර තිබේ.එම සමිතියේ අනුශාසක විතාරන්දෙණියේ මේධානන්ද හිමි, වැඩබලන සභාපති සමන් ටී. හේවාවිතාරණ සහ ලේකම් පී. බුද්ධික විජේසිංහ යන මහත්වරු ලේකම්වරයාගෙන් ඒ සඳහා අවස්ථාවක් ඉල්ලා තිබේ.පසුගිය කාලය තුළ පැවැති අදුරදර්ශී පාලනය පරිපාලනමය විෂමතාවයන්, මුල්‍ය අක්‍රමිකතා හේතුවෙන් ඉමහත් කැපවීමෙන් ගොඩනැගූ සමිතියේ අභිමානවත් ඉතිහාසයට කැළලක් ඇතිවෙමින් පවතී. මේ පිළිබඳ සොයා බැලීමට පත් කරන ලද විශේෂ විමර්ශන කමිටුවේ නිර්දේශ පවා නොතකමින් කටයුතු කිරීම නිසා ගැටලු රාශියක් මතු වී ඇත.මෙම බරපතළ අර්බුදය විසඳීමට හැකියාව ඇත්තේ වත්මන් රජයට බව සමිතියේ සාමාජිකයෝ විශ්වාස කරති. එම නිසා පුරාවිද්‍යාත්මක වටිනාකමක් ඇති සහ බෞද්ධ මන්දිරය ජාතික උරුමයක් ලෙස ආරක්ෂා කර විධිමත් පරිපාලනයක් ඇති කිරීමට ආරක්ෂක ලේකම්වරයාගේ මැදිහත්වීම ඔවුන් අපේක්ෂා කර මෙසේ ඒ මහතාගෙන් සාකච්ඡාවක් ඉල්ලා ඇත..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>04</day>
    </date>
    <link>http://www.dinamina.lk/2014/02/04/_art.asp?fn=n14020415</link>
    <topic>බිස්වාල්-මිෂෙල්-රනිල් එළන්නට වියනවාද දැල්</topic>
    <author/>
    <content>මාතෘ භූමිය පාවා දෙන්නන් පිළිබඳ මෙරට ඉතිහාසයේ කුප්‍රකට චරිත රැසකි. 1815 දී අපට රට අහිමි වූයේත් බටහිරයා එහි ජයකොඩි නැංවූයෙත් ඒ පාවාදෙන්නන්ට පින්සිදුවන්නටය.මේ දීනයන්ගේ ක්‍රියාවලිය එතෙකින් නැවතුණේ නැත.වරින්වර විවිධ මුහුණුවරින් හිස ඔසවන මේ ජාතිභ්‍රෂ්ඨයන් එකවර හඳුනා ගැනීමද අසීරුය.1815 පාවාදීම විසිවැනි සියවසේදී ද සිදුවිණි. දැයේ විරුවෝ සිය ජීවිත පරිත්‍යාගයෙන් එම වෑයම වළකා රට දිනවන ලදී.අද අපි සමරනුයේ නිදහසේ 66 වැනි සංවත්සරයයි. එහෙත් දේශද්‍රෝහියා පසුබසින්නට සූදානම් නැත. දේශය හා ජාතිය පිළිබඳ හැඟීමක්ද උනට නැත.රටට විපත් ගෙන එන්නට වලිකන ධවල භීෂණය හා අත්වැල් බඳින්නේ එබැවිනි.මේ රනිල් වික්‍රමසිංහ නම් අප රටේ විපක්ෂ නායකයාය. ඔහු හා සිනාමුසු මුහුණින් පසුවනුයේ වර්තමානයේ ශ්‍රී ලංකාවට එරෙහි චරිත කිහිපයකි.ඉතිහාසය යළි යළිත් ප්‍රතිනිර්මාණය වන බව මුසාවක් නොවේ. මේ සිනහව පසුපස ඇත්තේ තම භූමිය යළි පාවාදීමේ සූදානමක්ද?.</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>04</day>
    </date>
    <link>http://www.dinamina.lk/2014/02/04/_art.asp?fn=n14020416</link>
    <topic>මැදවච්චියේ ගම්මාන 400ක් සංවර්ධනයට රුපියල් ලක්ෂ 4508ක්</topic>
    <author>චිත්‍රාරත්න කළුආරච්චි</author>
    <content>මැදවච්චිය මැතිවරණ බල ප්‍රදේශය තුළ හාරසියයක් පමණ වූ සියලුම ගම්මානවල යටිතල පහසුකම් නැංවීම ඇතුළු සංවර්ධන කටයුතු සඳහා ආර්ථික සංවර්ධන අමාත්‍යාංශය හරහා රජය රුපියල් ලක්ෂ 4508ක මුදලක් වෙන්කර දී තිබේ.මේ අනුව එක් ගමකට එක් වැඩක් වැඩසටහන යටතේ මැදවච්චිය ආසනය තුළ පිහිටි ග්‍රාම සේවා වසම් 107ක් සඳහා රුපියල් ලක්ෂ 1070ක් ද, ගම නැඟුම වැඩසටහන සඳහා රුපියල් ලක්ෂ 396ක් ද, දිවි නැඟුම වැඩසටහන හරහා තවත් රුපියල් ලක්ෂ 200ක් ද වශයෙන් මේ ප්‍රතිපාදන ‍ලැබී ඇතැයි ළමා සංවර්ධන හා කාන්තා කටයුතු ඇමැති තිස්ස කරල්ලියද්ද මහතා පැවසීය.එමෙන් ම පළාත් නැඟුම යටතේ රුපියල් ලක්ෂ 1332ක් සහ මැදවච්චිය ආසනයේ වාරිමාර්ග හා පුරන් කුඹුරු සංවර්ධනයට රුපියල් ලක්ෂ 850ක් මෙන් ම ග්‍රාමීය පාලම් හා ප්‍රවේශ පාලම් ඉදිකිරීම වෙනුවෙන් රුපියල් ලක්ෂ 300ක මුදලක් මේ කඩිනම් සංවර්ධන වැඩසටහන යටතේ ලැබී ඇතැයි අමාත්‍ය තිස්ස කරල්ලියද්ද මහතා තවදුරටත් පැවසීය.එමෙන් ම ග්‍රාමීය පාසල්වල සනීපාරක්ෂක කටයුතු හා සංවර්ධන කටයුතු වෙනුවෙන් රුපියල් ලක්ෂ 60ක් ද, වනජීවී හා වන සම්පත් සංරක්ෂණය සඳහා රුපියල් ලක්ෂ 300ක් ද ලැබී ඇතැයි මෙම සංවර්ධන වැඩසටහන සඳහා ජනතාවගේ අදහස් හා යෝජනා ලබාගැනීම වෙනුවෙන් මැදවච්චිය, කරම්බන්කුලම ගම්මානයේ පසුගිය 27 දා පැවැති ජනහමුවක දී ඇමැති තිස්ස කරල්ලියද්ද මහතා වැඩිදුරටත් පැවසීය. මැදවච්චිය මැතිවරණ බල ප්‍රදේශයට අයත් රඹෑව, මැදවච්චිය, කැබිතිගොල්ලෑව, හා පදවිය යන ප්‍රාදේශීය ලේකම් කොට්ඨාසයන් සඳහා මේ මුදල් අදාළ සංවර්ධන කටයුතු වෙනුවෙන් ලබාදීමට නියමිත අතර ඉතිහාසයේ ප්‍රථම වතාවට මෙතරම් මුදලක් එකවර මෙම ආසනයේ ජනතාව වෙනුවෙන් ලබාදීමට කටයුතු කළ මහින්ද රාජපක්ෂ ජනාධිපතිතුමන්ට මෙන් ම ඒ සඳහා ආශිර්වාදය ලබාදුන් ආර්ථික සංවර්ධන අමාත්‍ය බැසිල් රාජපක්ෂ මහතාට මැදවච්චිය ජනතාවගේ ගෞරවනීය උපහාරය පිරිනමන බවත් අමාත්‍ය තිස්ස කරල්ලියද්ද මහතා පැවසීය.අමාත්‍යවරයා එහිදී මෙසේද පැවසීය. "අතීතයේ සංවර්ධන කටයුතු සිදුවුණේ ගමේ ජනතාවට ඕන විදිහට නෙවෙයි දේශපාලකයන්ට ඕන විදිහටයි. නමුත් අතිගරු ජනාධිපතිතුමන් එම රටට නොගැළපෙන සංවර්ධන සංස්කෘතිය උඩුයටිකුරු කරමින් ජනතාවගේ අවශ්‍යතා මොනවාද කියා ගමට ගොස් ජනතාවගේ අදහස් විමසා අදාළ සංවර්ධන යෝජනා ලබාගැනීමට ජනතා නියෝජිතයා ගමට ගමේ ජනතාව සමීපයට යැවීමට කටයුතු කළා. ජනතාවගේ මුදලින් ජනතාවට අවශ්‍ය දෙය කරදීමට පක්ෂ පාට භේද නොසලකා ජනාධිපතිතුමන්ගේ උපදෙස් හා මඟ පෙන්වීම යටතේ ආරම්භ කළ මෙම කඩිනම් සංවර්ධන වැඩසටහන ප්‍රායෝගිකව ඉතා සාර්ථක වටිනා සංවර්ධන සැලැස්මක්". මෙම සංවර්ධන වැඩසටහන යටතේ දිවයිනේ සියලුම මැතිවරණ බල ප්‍රදේශ වෙනුවෙන් අදාළ සංවර්ධන කටයුතු සඳහා මූල්‍ය ප්‍රතිපාදන ලබාදීමට රජය කටයුතු කර තිබේ. ඒ ‍අනුව මේ කඩිනම් සංවර්ධන ව්‍යාපෘතිය ක්‍රියාත්මක කිරීම ආසන සංවිධායකවරුන් පළාත් සභා, පළාත් පාලන නියෝජිතවරුන් මෙන් ම දිස්ත්‍රික් ලේකම්වරුන්, ප්‍රාදේශීය ලේකම්වරුන් හා ග්‍රාම නිලධාරී ඇතුළු සියලුම ක්ෂේත්‍ර නිලධාරීන්ගේ සෘජු එමෙන් ම ක්‍රියාකාරී සහභාගීත්වයෙන් යුතුව සිදු කිරීමට නියමිතය..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>04</day>
    </date>
    <link>http://www.dinamina.lk/2014/02/04/_art.asp?fn=n14020417</link>
    <topic>සියලුම විභාගවල ප්‍රතිඵල හෙට සිට අන්තර්ජාලයේ</topic>
    <author>මහින්ද අලුත්ගෙදර</author>
    <content>අපේක්ෂකයන්ගේ පහසුව සඳහා හෙට (05) සිට ක්‍රියාත්මක වන පරිදි සියලුම විභාග ප්‍රතිඵල අන්තර්ජාලය හා ජංගම දුරකථනය ඔස්සේ ලබාදීමට රජය තීරණය කරයි.විභාග දෙපාර්තමේන්තුව මඟින් පවත්වනු ලබන සියලු විභාගයන්හි ප්‍රතිඵල අන්තර්ජාලය හා ජංගම දුරකථන ඔස්සේ ලබාගැනීමේ හැකියාව ලැබෙන බව ශ්‍රී ලංකා තොරතුරු හා සන්නිවේදන තාක්ෂණ නියෝජිතායතනයේ සභාපති සහ ජනාධිපති උපදේශක මහාචාර්ය පී.ඩබ්ලිව්. ඈපාසිංහ මහතා පවසයි. ජනාධිපති මහින්ද රාජපක්ෂ මහතාගේ උපදෙස් පරිදි සියලුම රාජ්‍ය සේවාවන් විධිමත්ව හා කාර්යක්ෂකමව ජනතාව වෙත ලබාදීම සඳහා ඇරැඹුණු ඊ - සේවා ව්‍යාපෘතිය යටතේ මේ වැඩසටහන ක්‍රියාත්මක වන බවද එමඟින් ඒ ඒ විභාග අපේක්ෂකයන්ට විශාල පහසුවක් සැලසෙන බවද ඒ මහතා පෙන්වා දෙයි.ඒ අනුව මේ වනවිට ශ්‍රී ලංකා විභාග දෙපාර්තමේන්තුව මඟින් වසරකට විභාග තුන්සියයකට වැඩි සඛ්‍යාවක් පවත්වන ඒ සයල්ලේම ප්‍රතිඵල අන්තර්ජාලය හා ජංගම දුරකථනය ඔස්සේ ලබාගැනීමට හැකිවීම විශේෂත්වයක් බවද ශ්‍රී ලංකා තොරතුරු හා සන්නිවේදන තාක්ෂණ නියෝජිතායතනය පෙන්වා දෙයි.මේ දක්වා කාලය තුළ අන්තර්ජාලය හා ජංගම දුරකථනය මඟින් ප්‍රතිඵල නිකුත් කෙරුණේ අ.පො.ස සාමාන්‍ය පෙළ, උසස් පෙළ සහ පහේ ශිෂ්‍යත්ව විභාගයට අදාළ ප්‍රතිඵල පමණක් බව පෙන්වා දෙන එම නියෝජිතායතනය ඊ - සේවා ව්‍යාපෘතිය යටතේ සියලුම විභාග ප්‍රතිඵල අන්තර්ජාලය සහ ජංගම දුරකථනය ඔස්සේ දැන ගැනීමට මෙමඟින් හැකිවන බවද කියාසිටී.ඊට අමතරව තම විභාග ප්‍රතිඵලයේ නිල සටහනක් අන්තර්ජාලය හා ජංගම දුරකථනය ඔස්සේම අයදුම් කිරීමට ද විභාග ප්‍රතිඵල අපේක්ෂකයින්ට අවස්ථාව මේ තුළින් ලැබෙන බව ද මහාචාර්ය පී.ඩබ්ලිව්. ඈපාසිංහ මහතා පෙන්වා දෙයි.මෙවැනි ඊ - සේවාවක් සපයන දකුණු ආසියාවේ ප්‍රථම රට ශ්‍රී ලංකාව බව සදහන් කරන සභාපතිවරයා ඊ - සේවා ව්‍යාපෘතිය යටතේ ශ්‍රී ලංකා තොරතුරු හා සන්නිවේදන තාක්ෂණ නියෝජිතායතනය ඉතා වැදගත් පුරවැසි ‍සේවාවන් රැසක් දැනටමත් අන්තර්ජාලය හා ජංගම දුරකථනය ඔස්සේ මෙරට ජනතාවට ලබාදීමට පියවර ගෙන තිබෙන බවද සිහිපත් කරයි.රථවාහන ආදායම් බලපත්‍ර ලබා ගැනීමේ සිට වරිපනම් බදු ගෙවීම් දක්වා සියලු කටයුතු මේ වනවිට තොරතුරු තාක්ෂණය ආධාරයෙන් සිදුකළ හැකිය..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>04</day>
    </date>
    <link>http://www.dinamina.lk/2014/02/04/_art.asp?fn=n1402042</link>
    <topic>සමස්ත විපක්ෂයටම දැන් පො‍රොන්දු දේශපාලනය වලංගු නෑ</topic>
    <author>චමීර ඇල්ලදෙණිය</author>
    <content>එක්සත් ජාතික පක්ෂයට හෝ ජනතා විමුක්ති පෙරමුණට පමණක් නොව, සමස්ත විපක්ෂයට පොරොන්දු දේශපානය තවදුරටත් වලංගු නොමැති බව, විදුලිබල හා බලශක්ති ඇමැතිනි පවිත්‍රා වන්නිආරච්චි මහත්මිය අවධාරණය කරයි.වචනවලට පමණක් සීමාවී සිටින එ.ජා.ප. ය ඇතුළු විපක්ෂය ලබා දෙන පොරොන්දු පිළිගැනීමට පොදු ජනතාව අද සූදානම් නොමැති බව පෙන්වා දුන් ඇමැතිවරිය ජනාධිපති මහින්ද රාජපක්ෂ මහතා ජනතාවගෙන් බිහිවූ නායකයකු නිසා ජනතාවගේ ප්‍රශ්න සම්බන්ධයෙන් අවධානයෙන් ක්‍රියා කරන රාජ්‍ය නායකයෙකු බව ජනතාව තුළ විශ්වාසය තහවුරු වී ඇතැයිද කියා සිටියාය.රත්නපුර කලවාන මැතිවරණ කොට්ඨාශයේ, රුපියල් ලක්ෂ 150 ක වියදමකින් ඉදිකළ කවිච්චිකන්ද, කන්දෙවත්ත විදුලි යෝජනා ක්‍රමයජනතා අයිතියට පත්කිරිමේ උත්සව අවස්ථාවට සහභාගී වෙමින් ඇමැතිවරිය මෙම අදහස් පළ කළාය.කවිච්චිකන්ද, කන්දෙවත්ත විදුලි යෝජනා ක්‍රමය මගින් ප්‍රදේශයේ මෙතෙක් විදුලිය නොලැබූ පවුල් 500 කට පමණ සෙත සැලසේ. ප්‍රදේශයේ ජනතාවගේ එදිනෙදා ජනජීවිතය මෙමගින් වෙනසකට ලක්වන අතර ඔවුන්ගේ ආර්ථික සංවර්ධනයටද මෙය මහත් පිටිවහලකි.මෙහදී වැඩිදුරටත් අදහස් දැක්වූ වන්නිආරච්චි මහත්මිය, අද එක්සත් ජාතික පක්ෂයට බැහැ ජනතාවට පො‍රොන්දු දීලා ඡන්දෙ ඉල්ලන්න. මොකද ජනතාව දන්නවා ඡන්දෙට ඇවිත් පොරොන්දු දුන්නට වැඩක් නැ, ඒවා ඉෂ්ට වෙන්නේ නැහැ කියලා. ජනාධිපතිතුමාගේ රජයෙන් සෑම සංවර්ධනයක්ම ඉටුවෙනවා කියලත් ඔවුන් දන්නවා.ඒ නිසා ජනතාව දැන් රැවටෙන්නේ නැහැ. ‍ජවිපෙට, යූඑන්පි යට බැහැ ජනතාව රවට්ටන්න. මහින්ද රාජපක්ෂ රජය කිව්වත් නොකිව්වත් ජනතාවට පහසුකම් සලසන බව ඔවුන් දන්නවා. ජනතාවගෙන් බිහිවුන මේ ජනමූල නායකයා අපට උපදෙස් දීලා තියෙනවා, ඊළඟ කුමන මැතිවරණයකට හෝ යන්න කළින් ලංකාවේ සෑම දුෂ්කර පළාතකටම, නිවසකටම විදුලිය දීලා අවසන් කරන්න කියලා. ඒ විතරක් නොවෙයි, මේ වසර විදුලි පාරිභෝගිත වසරක් ලෙස නම් කරලා තිබෙනවා. විදුලිය සම්බන්ධ සියලු ගැටළු කෙරෙහි අවධානය යොමු කරනවා. එමෙන්ම ගුණාත්මකව ජනතාවට විදුලිය ලබාදීම සඳහා පුළුල් සැලැස්මක් ක්‍රියාත්මක වනවා. නාගරික ප්‍රදේශවල සිදුකෙරෙන සංවර්ධන ක්‍රියාවලියට දායකවෙමින් විදුලි සම්ප්‍රේෂණනය ඉහළ දමා තිබෙනවා.වර්තමානයේ විදුලිය සම්බන්ධයෙන් ජනතාවගේ විශේෂ අවධානය යොමු වෙලා. ඒ වගේම විදුලි පාරිභෝගික අවශ්‍යතා වෙනුවෙන් රජයත් පූර්ණ අවධානය යොමු කරලයි තියෙන්නේ. නමුත්, අතිශය සංකීර්ණ යන්ත්‍ර ක්‍රියාත්මක වෙද්දි, කාර්මික දෝෂ ඇතිවෙන සම්භාවිතාවක් තියෙනවා.එහෙම දෝෂයක් ඇතිවුණාම,රට තුළ විශාල ආන්දෝලනයක් ඇති කරලා, ජනතාව කුපිත කරවන්නේ, ක්ෂේත්‍රයේ විද්වතුන් නොවෙයි. නොරොච්චෝලේ බලාගාරයේ කාර්මික දෝෂය ගැන රට තුළ ආන්දෝලනයක් ඇති කළේ, නිකං පැත්තක ඉඳලා අදහස් දක්වන පිරිසක්.භූගත බලාගාර ඉදිකරන ලොව ඉහළම සමාගමක් විසින් ඉදිකිරීම් කටයුතු සිදු කරපු කොත්මලේ බලාගාරය හදලා මාසයක් යද්දි ඒක කැඩුණා. සෑම තැනකින්ම ජලය කාන්දු වෙන්න ගත්තා.ඒ බලාගාරය ප්‍රතිසංස්කරණය කරලා පද්ධතියට එකතු කරන්න වසර 02 ක් ගත වුණා. රන්දෙණිගල බලාගාරය 87 වතාවක් ක්‍රියාවිරහිත වුණා. කුකුළේ ගඟ බලාගාරය කී පාරක් කැඩුනද. නමුත් ඒ වෙලාවේ කව්රුත් කතා කළේ නැහැ. හැබැයි ඒ කාලේ විදුලිය කැපුවා. 80 ගණන් වල, 90 ගණන් වල දිගටම විදුලිය කැපුවා. 2001,2002 යූඑන්පී ආණ්ඩු කාලේ විදුලිය කප්පාදු කළා. ඒ හේතුවෙන්ම තමයි ඒ කාලේ විදුලිබල ඇමති වෙලා උන්න කරු ජයසුරිය මහත්තයාට කළුවර ජයසූරිය කියලා නමකුත් පටබැඳුනේ. ඒත් අද ලංකාවේ කොහද විදුලි කප්පාදුවක් තියෙන්නේ. අපි ජනතාවට වගකීමෙන් යුතුව කියනවා. මහින්ද රාජපක්ෂ ආණ්ඩුව කවදාවත් විදුලි කප්පාදුවකට යන්නේ නැහැ කියලා.අපි ජනතාවට ගැටළුවකින් තොරව විදුලිය දෙනවානම්, රටේ විදුලි කප්පාදුවක් නැත්නම්, මොකක්ද තියෙන ගැටළුව. විපක්ෂයට මොකක්හරි ලෙඩක් ඇදගන්න ඕන නිසා තමයි, අද මේ තත්ත්වය උදාවෙලා.විදුලි යෝජනාක්‍රමය විවෘත කිරීමේ අවස්ථාවට විදුලිබල හා බලශක්ති නියෝජ්‍ය අමාත්‍ය ප්‍රේමලාල් ජයසේකර, පාර්ලිමේන්තු මන්ත්‍රී ජානක වක්කුඹුර යන මහත්වරු ඇතළු ජනතා නියෝජිතයින් සහ ප්‍රදේශයේ විශාල පිරිසක් සහභාගී සිටියහ..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>04</day>
    </date>
    <link>http://www.dinamina.lk/2014/02/04/_art.asp?fn=n1402043</link>
    <topic>අපේ කම රැකගන්න අද මුල්වෙන්නේ ආයුර්වේද වෛද්‍යවරුන්</topic>
    <author>හිදෝගම සමූහ චිත්‍රාරත්න කළුආරච්චි</author>
    <content>රජරට කැළේ කොළ දළු මල් විකන විට අම්මගේ කිරි වලම රසයක් දැනෙයි මටසැලියුට් සංස්කෘතියට යටවෙන්න එපා. අපේකම රැකගන්නා අත් මුල් ටික තමයි ආයුර්වේද වෛද්‍යවරුන්. යැයි පොළොන්නරුව මහ දිසාපති නිමල් අබේසිංහ මහතා කවියකින් සභාව ආමන්ත්‍රණය කරමින් පැවසීය.ඉකුත් 2දා පොළොන්නරුව දිස්ත්‍රික්කයේ ආයුර්වේද වෛද්‍යවරුන් හට උපහාර පුදා , ඇගයීමට ලක්කළ උත්සවයක් උතුරු මැද පළාත් සෞඛ්‍ය දේශීය වෛද්‍ය හා ප්‍රවාහන අමාත්‍ය එච්.බී. සේමසිංහ මහතාගේ ප්‍රධානත්වයෙන් ධවල මන්දිරයේදී සිදුවිය. එහිදී පොළොන්නරුව දිසාපතිවරයා මෙසේද පැවසීය. මම උපන්නේ අපේ ගෙදරමයි. මගේ පවුලේ දහ දෙනයි. දහ දෙනාම උපන්නේ අපේ ගෙදරමයි. මගේ අම්මා ඒ දරුවන් බිහි කරන විට හැම දරුවෙකුගේම බර රාත්තල් 10යි අවුන්ස 07ක් වාගේ තිබුණාලු. ඉස්සර අපේ ගෙවල්වල හොඳ ආහාර පරිභෝජනයක් තිබුණා. හෙල වෙදකම් අනුව අපට අවශ්‍ය බේත්හේත් ලබා දුන්නා.මම අදටත් හරිම නිරෝගියි. මම සතුටින් සිටිනවා.ඒනිසා නිරෝගිකමින් පෙහොසතෙක් කියලා හිතනවා. බටහිර අය හිතනව ඇති අනුන්ගේ දේවල් තමයි කරන්නේ කියලා. පාරම්පරික වෛද්‍යවරුන් එහෙම නැහැ. මේ ඉර හඳ යට පවතින සම්පත් සමග ඔවුන් ප්‍රතිකාර කළා. තුන්සිය හැටපස් දවසේම ගහකොලවලින් පිරී තිබෙන ප්‍ර දේශයක් තමයි පුලතිසි පුරවරය. පරාක්‍රම සමුද්‍රෙය් සමෝච්ච රේඛාව අඩි 200යි. දූපත් රාජධානියක්. අගස්ති පුලස්ති ඉසුවරුන්ගේ ඖෂධ උයන් තිබුණේ පොළොන්නරුවේ. පුලස්ති ඉසිවරු දහසය දෙනයි මුළු ලෝකයටම හිටියේ. පුලතිසි ඉසිවරයා තමයි එහි මුල් පුටුව ගත්තේ. නිතරම පර්යේෂණ කරමින් හෙළ වෙදකම කළා.උතුරු මැද පළාත් සෞඛ්‍ය අමාත්‍ය එච්.බී. සේමසිංහ මහතා හෙළ වෙද පරපුරක අයෙක්. එතුමා ආයුර්වේද වෛද්‍යවරුන් ලෝකයට හඳුන්වා දෙනවා. ඒ වගේම පුදනවා. හඳුන්වා දෙනවා. එතුමා කරන්නේ විශාල පිංකමක්. ධර්මය වනාන්තරගත වී යනවා. ආයුර්වේදය වනාන්තර ගතවී නැහැ. ඔබතුමාලාගේ බලය ස්ථාවර කළ යුතු කාලය ඇවිල්ලා. දැනට සිටින බොහෝ දෙනා කන්නෙත් නැහැ අඳින්නෙත් නැහැ. ඇඳුම් ඇන්දහම බොහෝ කාන්තා අය ශරීරයේ සුමටම තැන බුරිය පේනන අඳිනවා. කෑමට ගියාම කඩේට ගිහිල්ලා වස ගෙන විත් කනවා. මේ සංස්කෘතිය ඉවතට දැමිය යුතු කාලය ඇවිත්. අපේකම නිතරම රැකගන්න ඕන.පොළොන්නරු සහ තමන්කඩුව දෙපළාතේ ප්‍රධාන සංඝනායක ළිඳවැව සෝභිත නාහිමියන් එහිදී මෙසේ පැවසූහ. ගෞරවනීය ගෞරවය සේමසිංහ මහතාට පුද කරනවා. එතුමාගේ වැඩ පිළිවෙල ඉතාම හොඳයි. ජනතාව වෙනුවෙන් නොමිලයේ සේවය කරනු ලබන මේ හෙළ වෙදැදුරන් අගය කිරීම ඉතාම වටිනවා. වසර 350000කට වැඩි පැරණී ඉතිහාසයක් අයුර්වේදයට තියෙනවා. අතිගරු ජනාධීපතිතුමා හැම විටම හෙල වෙදදුරන් පූජනීය ලෙස පුදරකරනවා. ඒ අප හැම ලබපු විශාලතම ජයග්‍රහණයක්. ජනතාවට මහත් වූ සේවාවක් ඉටු කරනු ලබන මේ ඉසිවරුන් රටටම වාසනාවක් බව ජනාධිපතිතුමා හැම විටම සිතනවා.උතුරු මැද පළාත් සෞඛ්‍ය හා දේශීය වෛද්‍ය අමාත්‍ය එච්.බී. සේමසිංහ මහතා එහිදී මෙසේ පැවසීය.මම උපන්නෙත් ගෙදරමයි. අපේ පවුලෙත් දහ දෙනයි. කටු මැටි ගහපු නිවසක තමයි මමත් උපන්නේ. මගේ පියා ආයුර්වේද වෛද්‍යවරයෙක්. එදා වෛද්‍යවරයා රෝගියා සොයා ගෙන ගියා. අපි ඔබගේ යටහත් සේවකයින් හැටියට හොඳ සෞඛ්‍ය සම්පන්න ජනතාවක් බිහි කරන්න ඕන. රටේ සංවර්ධන කාර්යය වේගවත් කිරීමට නිරෝගී පිරිස අවශ්‍යයයි. ආයුර්වේද වෛද්‍යවරුන් අපි අගය කළ යුතුයි. ඔවුන් දිරිමත් කළ යුතුයි.ශක්ති සම්පන්න සේවාවක් ලෙස ප්‍රචලිත කිරීම අපගේ උත්සහයයි. බටහිර වෛද්‍ය ප්‍රතිකාර ලැබීමේදී ඖෂධ නිසා අතුරු ආබාධ ඇති වන්නට පුළුවන්. නමුත් හෙල වෙදකම අනුව ප්‍රතිකාර ලැබීමේදී ඖෂධ නිසා අතුරු ආබාධ ඇති වන්නේ නෑ. අපේ වගවීම තමයි ආයුර්වේදය සහ බටහිර වෛදය ක්‍රමය මුල් කරගෙන හොඳ දේ ජනතානට ලබා දීම. උතුරු මැද පළාත් හෙළ වෙද ඉසිවරු පිළිබඳව සියළුම තොරතුරු ඇතුළත් පොතක් ඉදිරි කාලයේදී එළි දැක්වීමට කටයුතු කරනවා.මේ අවස්ථාවට උතුරු මැද පළාත් කෘෂිකර්ම අමාත්‍ය ආර්.එම්.පී.ජී. රත්නායක, පළාත් සභා මන්ත්‍රීවරුන් වන අමර කීර්ති අතුකෝරාල, සමන් ශ්‍රී නිලන්ත, අතිරේක දිසාපති පබාසීලි ජයලත්, පළාත් සෞඛ්‍ය අමාත්‍යංශ ලේකම් චන්ද්‍රා චන්ද්‍රදාස , පළාත් ආයුර්වේද කොමසාරිස් කුමාර ද අල්විස් යන මහත්ම මහත්මීන් සමග පොළොන්නරුව දිස්ත්‍රික් හෙළ වෙද දුරන් විශාල පිරිසක් සහභෘගී වූ අතර ඔවුනට මුදල් ත්‍යාග හා උපකරණ පිරි නැමීමද එහිදී සිදුවිය..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>04</day>
    </date>
    <link>http://www.dinamina.lk/2014/02/04/_art.asp?fn=n1402044</link>
    <topic>පොල් ආශ්‍රිත නිපැයුම්වල ගුණාත්මක බව නිසා අපනයනයේ ශීඝ්‍ර වර්ධනයක්</topic>
    <author>නිමල් රාජපක්ෂ</author>
    <content>පොල් ආශ්‍රිත නිෂ්පාදනවල ගුණාත්මක භාවය නිසා අපනයනයේ ශීඝ්‍ර වර්ධනයක් ඇතිවී තිබෙන බව පොල් සංවර්ධන හා ජනතා වතු සංවර්ධන ඇමති ජගත් පුෂ්ප කුමාර මහතා පැවසීය. ඇමැතිවරයා මේ අදහස් පළකලේ පසුගියදා මිගමුව ප්‍රදේශයේ පැවැති පොල් අපනයනකරුවන්ගේ සංගමයේ වාර්ෂික සමුළුව සහභාගිවු අවස්ධාවේදීය.මෙහිදී අදහස් දැක්වු ඇමතිවරයා ,මෙරටින් අපනයනය කරන පොල් ආශ්‍රිත භාණ්ඩයක සුළු වරදක් හේතුවෙන් වුවද විදේශීය වෙළද පොලේ පොල් ආශ්‍රිත නිෂ්පාදනයන් ප්‍රතික්ෂේප වෙනවා. එම නිසා පොල් ආශ්‍රිත නිෂ්පාදනවල ගුණාත්මක භාවය වැඩිකල යුතුයි.පොල් ආශ්‍රිත නිෂ්පාදනවල ප්‍රමිතිය හදුන්වා දීම සදහා පොල් සංවර්ධන අධිකාරිය , ශ්‍රීලංකා ප්‍රමිති ආයතනය සමග කටයුතු කරන බැවින් එහි ප්‍රතිපල වර්තමානයේ භුක්ති විදින බවත් ඇමතිවරයා පැවසිය. පොල් ආශ්‍රිත නිෂ්පාදන අපනයනයෙන් මෙරටට විශාල විදේශ විනිමයක් ලැබෙන්නේ ‍පොල් අපනයන කරුවන්ගේ ශක්තිය නිසායි.පොල් ආශ්‍රිත නිෂ්පාදනයන් ඉහළ නැංවීමට පොල් වගාවේ විශාල සංවර්ධනයක් අවශ්‍යයි. ඒසදහා පොල් සංවර්ධන හා ජනතා වතු සංවර්ධන අමාත්‍යාංශය සාර්ථක වැඩසටහන් රැසක් ක්‍රියාවට නංවා තිබෙනවා. කප්රුක ක්‍රමෝපාය සැලැස්ම ක්‍රියාවට නංවමින් 2013 වසරේදී පොල් පැළ මිලියන විස්සක් වගාකොට අවශ්‍ය ඉලක්කයට වේගයෙන් ළගාවෙමින් සිටින බවද පැවසීය. දකුණු පළාතේ ගාල්ල , මාතර, හම්බන්තොට යන දිස්ත්‍රක්ක වල ප්‍රදේශ රැසක පොල් රෝගය ව්‍යාප්තවුවා.රෝගය හදුනාගත් කපා විනාස කර දැමුවා.ගස්කපා ඉවත් කිරීමේදී ඇතැම් පාර්ශවයන්ගෙන් දැඩිලෙස විවේචන එල්ලවුවා. පොල් වගාවේ යහපත වෙනුවෙන් එම බාධා වලට නොසැලී පියවර ගැණීම නිසා පොල් ත්‍රිකෝණයට පොල් රෝගය ව්‍යාප්ත වීම වැළැක්වීමට හැකිවු බවත්, මෙරට පොල් වගාවට සිදු වීමට ගිය මහා විනාසයක් බේරා ගැණීමට හැකිවු බවද ඇමැතිවරයා පැවසීය.වයඹ පලාත් සභා ඇමති දයාසිරි ජයසේකර,පොල් සංවර්ධන හාජනතාවතු සංවර්ධන නියෝජ්‍ය ඇමැති ඇන්ටනි වික්ටර් පෙරේ‍රා, අමාත්‍යංශයේ ලේකම් නිහාල් සෝමවීර යන මහත්වරු ඇතුළු නිලධාරීන් රැසක් මේ අවස්ථාවට සහභාගිවුහ..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>04</day>
    </date>
    <link>http://www.dinamina.lk/2014/02/04/_art.asp?fn=n1402045</link>
    <topic>කරවිල තම්බා කෑ පුවත පිටුපස විශාල කුමන්ත්‍රණයක්</topic>
    <author>චිත්‍රාරත්න කළුආරච්චි හිදෝගම සමූහ</author>
    <content>විලච්චිය, දුනුමඩලාව, සිවලාපිටිය ගමේ ආර්. විනීතා සෙනෙවිරත්න නම් ගැමි කාන්තාව කරවිල තම්බා දින පහක් කෑම නිසා රෝහල්ගත කිරීම පිළිබඳ පළවූ පුවත්පත් වාර්තාව පිළිබඳව අදහස් දක්වන අනුරපුර බටහිර ආසනයේ සිවලාපිටිය බෝධිමළු විහාරාධිපති මාඑපිටගම ධම්මරංසි හිමියෝ මෙසේ පවසති.රජය අපහසුතාවට පත් කිරීමට කවුරු හරි කරන ලද විශාල කුමන්ත්‍රණයක්.මේ සිවලාපිටිය ගමේ කිසිවෙකුට කරවිල කන්න ඕන නැහැ. වට්ටක්කා, බඩ ඉරිඟු ඕන තරම් තිබෙනවා. බොරු කියලා මේ ගමට විශාල අපකීර්තියක් ලබා දී තිබෙනවා. පුවත්පත් මීට වඩා සැලකිලිමත් වන්න ඕන.මෙම කියන කාන්තාව වාසය කරන නිවසට 2012 දැයට කිරුළ යටතේ උළු 1000ක් ලබා දුන්නා. සමෘද්ධි දෙපාර්තමේන්තුව නිවස හදා දුන්නා. නිවුන් දරුවන් හමු වුනාම උතුරු මැද පළාත් සමාජ සේවා දෙපාර්තමේන්තුව දැනට ආධාර මුදල් ලබා දෙනවා. කරවිල කාලා ජීවත් වන්න ඕන නැහැ. පන්සලට ආව නම් ඕන තරම් දානය තිබෙනවා.මෙය හිතාමතාම රජය සහ නිලධාරින් අපහසුතාවට පත් කිරීමට කරන ලද විශාල කුමන්ත්‍රණයක්. මෙවැනි පුවත් මවන අයට මේවායේ විපාක විඳින්නට සිදු වේවි..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>04</day>
    </date>
    <link>http://www.dinamina.lk/2014/02/04/_art.asp?fn=n1402046</link>
    <topic>නොදන්න ඉංගිරිස් නිසා වරිගය නහ ගත්තා ‘අට දාහක්’ වියදම් ‍කොට අත පිහ දාගත්තා</topic>
    <author>- තෙන්නකෝන් කුලසේකර</author>
    <content>ඉංග්‍රීසි භාෂාව දන්නා අය අවශ්‍ය තැන එය භාවිතා කරති. තමන් ඉංග්‍රීසි දන්නා බව ප්‍රදර්ශනය නොකරයි. එහෙත් භාෂාව හොඳින් නොදන්නා අය එය දන්නා බව පෙන්වන්වන්නට ගොසින් මහා අකරතැබ්බයන්ට මුහුණ පෑ අවස්ථා බොහෝ ය.නොදන්නා ඉංග්‍රීසි භාෂාවට ගොස් සුදු කාන්තාවන් දෙදෙනෙකු වෙනුවෙන් රුපියල් අට දහසක මුදලක් නැති කරගත් තරුණයෙකු පිළිබඳ මේ පුවත වාර්තා වන්නේ දඹුල්ල නගරයෙනි.ලස්සන විදේශීය තරුණියන් දෙදෙනෙකු දඹුල්ල නගරයේ සැරිසරමින් සිටියහ. ඔවුන් වෙත පැමිණි කඩවසම් තරුණයෙක් ‘කැඩිච්ච ඉංගිරීසියෙන්’ තරුණියන් අමතන්නට පටන් ගත්තේය.කරුමෙක මහත! තරුණියන් දෙදෙනා සුද්දියන් වූවද ඉංග්‍රීසි භාෂාව හරිහැටි නොදැන සිටියහ. මේ තරුණියන්ගේ භාෂාව වෙනත් එකකි.කෙසේ වෙතත් දෙපාර්ශ්වය ඔවුනොවුන් දන්නා ඉංගිරීසියෙන් කතා කරමින් වෙළඳ සැලකට ගොඩවූහ. සුදු තරුණියන් දෙදෙන එකිනෙකා හා සිනාසෙමින් ඔවුනට අවශ්‍ය ඇඳුම් පැළඳුම්, සුවඳ විලවුන් හා තවත් නොයෙකුත් දෑ මිලදී ගන්නට වූහ. තරුණයාද ඔවුන් සමග ‘තැවරෙමින්’ තරුණියන්ගේ කටවල් දෙස බලා සිනාසෙමින් සිටියේය.තරුණියෝ ඔවුන්ගේ ‘ෂොපිං’ අවසන් කර බිල ගෙවීමට සැරසිණි. මේ අවස්ථාවේදී වහාම ඔවුන් ඉදිරියට පිවිසි ‘ලෝකල්’ තරුණයා මහත් උජාරුවෙන් යුතුව ඔහුගේ කලිසම් සාක්කුවට අත දමා මුදල් ඉවතට ගෙන රුපියල් අට දහසක් වූ බිල ගෙවා දැමුවේය.තරුණියන් අන්දමන්ද වී බලා සිටියදී තරුණයා කළේ ඔහු දන්නා ඉංගිරීසියෙන් කතා කරමින් ආහාර ගැනීම සඳහා හෝටලයකට යාමට ඔවුනට ආරාධනය කිරීමයි.එහෙත් ඔහු කියන දේ ගැන වැටහීමක් නොතිබූ මේ විදෙස් තරුණියෝ දෙදෙන ඔළුව වනමින් තරුණයාගේ කතාව ප්‍රතික්ෂේප කළහ. අනතුරුව අත දික්කර ත්‍රීරෝද රථයක් නවත්වා ඊට නැග එතැනින් නික්ම ගියේ තරුණයාට “තෑන්ක් යූ” කීම කෙසේ වෙතත් අඩුම තරමේ “ටටා” හෝ නොකියාය..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>04</day>
    </date>
    <link>http://www.dinamina.lk/2014/02/04/_art.asp?fn=n1402047</link>
    <topic>හික්කඩුව-මරදාන ශීඝ්‍රගාමි කාර්යාල දුම්රියේ ගමන්ගත් 40ක් දැලේ</topic>
    <author>නිමල් රාජපක්ෂ</author>
    <content>හික්කඩුව සිට මරදාන බලා ධාවනය වු ශීඝ්‍රගාමී කාර්යාල දුම්රියේ කළ ප්‍රවේශ පත්‍ර පරික්ෂාවකදී තුන්වන පංතියේ ප්‍රවේශ පත්‍ර ලබා ගෙන දෙවන පංතියේ ගමන් කළ මගීන් හතළිස් දෙනකු දුම්රිය ආරක්ෂක නිලධාරීන් අත්අඩංගුවට ගෙන ඇත.අත්අඩංගුවට ගත් මගීන් අතර කාන්තාවෝ පස් දෙනකු සිටි බව කොටුව මෙහෙයුම් ඒකකයේ කාර්යභාර නිලධාරී ඩන්ස්ටන් සිබේ‍රා මහතා පවසයි.දුම්රිය ආරක්ෂක නිලධාරීන් පානදුර දුම්රිය ස්ථානයෙන් ඊයේ (3) අලුයම හතට පමණ ප්‍රවේශ පත්‍ර පරික්ෂාව ආරම්භ කොට තිබිණ. එතැන් සිට මරදාන දුම්රිය ස්ථානය දක්වා කළ පරික්ෂාවේදී දෙවන පංතියේ ප්‍රවේශ පත්‍ර ලබාගත් මගීන් සිටගෙන එද්දී තුන්වන පංතියේ ප්‍රවේශ පත්‍ර ලබා ගත් මගීන් දෙවන පංතියේ සැප පහසුවට නිදාගෙන පැමිණ ඇතැයිද සිබේරා මහතා පැවසීය.අත්අඩංගුවට ගත් මගීන් විසිපස් දෙනකුගෙන් ඊයේ දහවල් වන විට රුපියල් හැත්තෑ දහසක පමණ දඩමුදල් දුම්රිය ආරක්ෂක නිලධාරීන් අයකරගෙන ඇත. ඉතිරි මගින් ඇපකර තබා ගොස් ඇතැයිද දුම්රිය ආරක්ෂක නිලධාරීන් පවසයි.දුම්රිය ආරක්ෂක හමුදා අධිකාරී සේනක ජයසේන , සහකාර අධිකාරී ජී.ඩබ්ලිව්. සුමිත් මහත්වරුන්ගේ උපදෙස් මත, කොටුව මෙහෙයුම් ඒකකයේ කාර්යභාර නිලධාරී ඩන්ස්ටන් සිබේරා, සැරයන් නානායක්කාර, ආරක්ෂක නිලධාරීන්වන සමන් කීර්ති, ඒකනායක, උපාලි නිලධාරීහු මේ වැටලීම සිදු කළහ..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>04</day>
    </date>
    <link>http://www.dinamina.lk/2014/02/04/_art.asp?fn=n1402048</link>
    <topic>ශ්‍රී ලංකාවේ පැවැත්වෙන ලෝක තරුණ සමුළුවට රු. මිලියන 600ක්</topic>
    <author>චමීර ඇල්ලදෙණිය</author>
    <content>ශ්‍රී ලංකාවේ පැවැත්වෙන ලෝක තරුණ සමුළුව වෙනුවෙන් රුපියල් මිලියන 600ක් පමණ වැය කිරිමට යෞවන හා නිපුණතා සංවර්ධන අමාත්‍යාංශය සැලසුම් කර ඇත. මේ සඳහා 2013 අය වැයෙන් හා 2014 අය වැයෙන් මුදල් ප්‍රතිපාදන වෙන් කර තිබේ. එම සමුළුවට අවශ්‍ය මූල්‍ය ප්‍රතිපාදන පෞද්ගලික අංශයෙන් හා ව්‍යාපාරික ප්‍රජාවගෙන් ලබා ගැනීමටද යෞවන කටයුතු අමාත්‍යාංශය පියවර ගෙන තිබේ.රටවල් සියයටකට පමණ මේ වන විට ලෝක තරුණ සමුළුව සඳහා ආරාධනා කර ඇති අතර, තරුණ තරුණියන් 3000ක් පමණ මෙයට සහභාගී වේ යැයි අපේක්ෂා කෙරේ.කොළඹ ප්‍රකාශනය නමින් තරුණ සමුළුවේ යෝජනා අදහස් හා යෝජනා ඉදිරිපත් කිරීමට ද මෙම සමුළුවෙන් පසුව පියවර ගන්නා බව යෞවන හා නිපුණතා සංවර්ධන ඇමැති ඩලස් අලහප්පෙරුම මහතා කියයි.මීළඟ සියවසේ තරුණයා වෙනුවෙන් ඉදිරිපත් කරන හොඳම ලියවිල්ල වනු ඇතැයිද ඇමැතිවරයා විශ්වාසය පළ කළේය..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>04</day>
    </date>
    <link>http://www.dinamina.lk/2014/02/04/_art.asp?fn=n1402049</link>
    <topic>පිඹූරේ ශ්‍රී උදිත නායක හිමියෝ මාතෘ භූමියටභික්ෂුවකගෙන් විය යුතු යුතුකම් උපරිමයෙන් ඉටු කළා</topic>
    <author>ධනුෂ්ක ගොඩකුඹුර සහමතුගම සංචාරක</author>
    <content>සෑම අවස්ථාවක දී ම කළ යුතු දේ කිරීමටත් කිව යුතු දේ කීමටත් නොපසුබට වූ ශ්‍රී කල්‍යාණී සාමග්‍රී ධර්ම මහා සංඝ සභාවේ අභිනව මහානායක පිඹූරේ ශ්‍රී උදිත නායක හිමිපාණන්වහන්සේ මාතෘ භූමිය වෙනුවෙන් භික්ෂූන් වහන්සේ නමකට ඉටු කළ හැකි යුතුකම් ඉටු කළ මහ සඟරුවනක් බව ජනාධිපති මහින්ද රාජපක්ෂ මහතා ප්‍රකාශ කළේය.මහා භීෂණයක් පැවැති යුගයේ ඊට එරෙහිව නැඟී සිටි උන්වහන්සේ ඉන්දු ලංකා ගිවිසුමෙන් රටට මහත් නස්පැත්තියක් වේ යැයි කියමින් ජනතාව දැනුවත් කරන්න වෙහෙසුණු බවත් ජනාධිපතිවරයා පැවසීය.ජනාධිපතිවරයා මේ අදහස් පළ කළේ ශ්‍රී කල්‍යාණී සාමග්‍රී ධර්ම මහා සංඝ සභාවේ අභිනව මහානායක ධූරයට පත් පිඹූරේ ශ්‍රී උදිත නායක හිමිපාණන් වහන්සේට උපහාර පිදිමේ උත්සවයට අගලවත්ත පතිරාජ පිරිවෙන් රාජමහා විහාරයේ 31 වැනිදා එක්වෙමිනි.ජනාධිපති මහින්ද රාජපක්ෂ මහතා එහි දී වැඩි දුරටත් මෙසේ ද පැවසීය.අද කැලණි පාර්ශවයේ මහානායක පදවියට පත්වන අපේ පිඹුරේ මහනායක හාමුදුරුවෝ මම හඳුනාගත්තේ අවුරුදු ගණනාවකට උඩදී. උන්වහන්සේ විද්‍යෝදය විශ්වවිද්‍යාලයට 1970 දී ඇතුළුවෙනකොට මම එහි රැකියාව කරනවා. ඉන්පස්සේ මම එයින් ඉවත්වෙලා පාර්ලිමේන්තුවට ගියා. ඊට පස්සේ උන්වහන්සේ හම්බන්තොට අලුපොද්දෙණියට ගුරු පත්වීමක් ලබලා වැඩම කළා. ඉන්පසු උන්වහන්සේ වසර හතරක කාලය ක් පාසල් තුනක දරුවන්ගේ නැණස පාදමින් ගුරු වෘත්තියේ යෙදෙමින් අප පළාතට විශාල සේවයක් කළා. හැම අවස්ථාවකදීම කියන්න තිබෙන දේ කියන්න, කරන්න තිබෙන දේ කරන්න, අයුක්තියට විරුද්ධව හැම වෙලාවේම නැගී සිට පෙනී සිටින්නට මහනායක හාමුදුරුවෝ එදා පසුබට වුනේ නැහැ.එක යුගයක් තිබුණා මේ ප්‍රදේශ මහා භීෂණයට ලක්වුණු. ඒ යුගයේ මේ පිරිවෙනට රජයෙන් දෙන වැටුප් පවා නවත්වා තිබූ බව අපි දන්නවා. ඒ වගේම ඒ යුගයේ දී අයුක්තියට විරුද්ධව නැගී සිටින, මාතෘ භූමියට යම් අකටයුත්තක් වෙන හැම අවස්ථාවකදීම අපේ මහා සංඝරත්නය රට රැක ගන්න, මවුබිම රැක ගන්න, ඉදිරිපත් වුණා. ඒ වගේම අපේ නායක හාමුදුරුවොත් එදා ඉන්දු ලංකා ගිවිසුම අත්සන් කරපු අවස්ථාවේ එයට එරෙහිව ‘එයින් රටට විශාල නස්පැත්තියක් සිදුවුණ බව’ පවසමින් ජනතාව වෙනුවෙන්, රට වෙනුවෙන්, මාතෘ භූමිය වෙනුවෙන් භික්ෂූන්වහන්සේ නමකට තිබෙන යුතුකම, වගකීම ඉටුකරන්න ඉදිරිපත් වුණා.මේ විදිහට තමයි ශාසනය වෙනුවෙන්, ජාතිය වෙනුවෙන්, රට වෙනුවෙන් කටයුතු කරන්න හැමදාම ඉදිරිපත් වුණේ. මේ පිරිවෙන පිළිබඳව අමුතුවෙන් ඔබට මා කිව යුතු නැහැ. බෙල්ලන්විල නායක හාමුදුරුවෝ එය බොහෝම පැහැදිලි කළා. අපේ නායක හාමුදුරුවෝ අද මහනායක පදවියට පත්වුණාම අපට විශ්වාසයක් ඇතිවුණා, අපේ හදවත කියනවා ඕනෑම අවස්ථාවක දී ම ආගම වෙනුවෙන් රට වෙනුවෙන් කටයුතු කරන්න උන්වහන්සේ පසුබට වෙන්නේ නැහැ කියලා.අපි අද ගත කරන්නේ මහත් අභියෝගවලට මුහුණ දෙන යුගයක්. අවුරුදු තිහක ත්‍රස්තවාදය අවසන් වෙලා මේ රටේ නිදහසේ, නිවහල්ව ජාතීන්ට බියෙන් හා සැකෙන් තොරව එකට ජීවත් වෙන්න පුළුවන් වෙලා තිබෙන යුගයක අපේ අනුනායක හිමිපාණන්වහන්සේ පැවසූ ආකාරයෙන් අප රටට විදේශිකයන්ගෙන් නොයෙක් තර්ජන, ගර්ජන, අභියෝග ඇතිවෙනවා. සෑම මාස හයකටම වරක් ජිනීවා යන්න වෙලා තිබෙනවා. වැඩ කරනවාට වැඩි කාලයක් උත්තර බඳින්න වැය කරන්න වෙලා තිබෙනවා මේ යුගයේ දී. අපි ඒ අභියෝගවලට මුහුණ දෙන ගමන්ම මේ පළාත් දියුණු කරන්න, රට සංවර්ධනය කරන්න පියවර ගන්නවා.අපේ හාමුදුරුවෝ ඇසුවා මේ පාර කවදාද හැදෙන්නේ කියලා. දැන් මේ පාර හොරණට යනතෙක් කාපට් කරන්න වැඩ පටන් ගන්නවා. අපේ නායක හාමුදුරුවෝ ඇසුවා මේ පළාතේ මොනවාද වෙන්නේ කියලා. රටේ සංවර්ධනය ගැනත්, මේ පළාතේ ජනතාව ගැනත්, සමාජ සේවය ගැනත් උන්වහන්සේ අපෙන් විමසීම අපට මහත් ධෛර්යයක්. ඒ මහනායක හාමුදුරුවෝ සමාජයට තිබෙන තමන්ගේ පළාතට තිබෙන, තමන්ගේ දායකයන්ට තිබෙන හිතවත්කම, ආදරය, කරුණාවයි එයින් පෙනෙන්නේ. අවශ්‍ය වන්නේත් එයයි. ඒ නිසා අපි ඔබවහන්සේ කරගෙන යන මේ ශාසනික වැඩපිළිවෙළට සමාජ සේවයට මේ මහානායක පදවියෙන් වඩවඩාත් පළාතටත්, රටටත්, ජාතියටත්, බුදු දහමටත් මහත් සේවයක් කරන්න ඔබ වහන්සේට ශක්තිය, වාසනාව, නිරෝගී බව උදා වේ යැයි ප්‍රාර්ථනා කරනවා.මල්වතු පාර්ශවයේ අනුනායක ආචාර්ය නියංගොඩ විජිතසිරි අනුනායක හිමි.ශ්‍රී කල්‍යාණි ශ්‍රී ධර්ම මහා සංඝ ශ්‍යාමෝපාලි මහා නිකායේ අපේ මල්වතු පාර්ශ්වයට සම්බන්බන්ධව කටයුතු කරන ඉතා වටිනා සංඝ සභාවක්. එම සංඝ සභාවේ මහා නායක පදවිය හොබවමින් වැඩ සිට අපවත් වී වදාළ ගැට්ටේපොළ විමලරතනාභිධාන මහා නායක නාහිමියන් වහන්සේ ඵෙතිහාසික කන්ද උඩරට යටිනුවර ප්‍රදේශයට සම්බන්ධයි. ධර්ම ශාස්ත්‍රයෙන්, විනය ශාස්ත්‍රයෙන්, ශාසනික සේවාවෙන් උපශෝභිතව ගම්පහ විද්‍යාලංකාර පිරිවෙන ඇතුළු ඒ පාර්ශවයේ විහාරස්ථානවලට මහත් ආලෝකයක් ලබා දෙමින් සියවසකටත් වැඩි කාලයක් දීර්ඝ ආයුෂ ලැබ විමලරතානභිධාන නාහිමියන් වහන්සේ අපවත් වී වදාළා.උන්වහන්සේගේ අපවත්වීමෙන් පුරප්පාඩු වූ යථොක්ත මහානායක පදවිය අගලවත්ත කැකුලන්දොල රජමහා විහාරය, මතුගම ශ්‍රී සුදර්ශනාරාමය යන උභය විහාරස්ථානාධිපති මෙන්ම අගලවත්ත පතිරාජ පිරිවෙන් විහාරස්ථානයේ නායකත්වය දරණ පිඹුරේ ශ්‍රී උදිත පැවරෙන්නට යෙදුණා. දිවයිනේ නොයෙකුත් ප්‍රදේශවලින් වැඩමවා වදාළ මහා සංඝරත්නය, අපේ ජනාධිපතිතුමා මූලිකත්වයේ තබාගෙන උන්වහන්සේට ආශිර්වාද කරන අවස්ථාවයි අද. මේ අවස්ථාවේදී අපේ මල්වතු මහා විහාරයේ පින්වත් මහානායක හිමිපාණන් වහන්සේ ප්‍රධාන කාරක සංඝ සභාව වෙනුවෙන් පිඹුරේ උදිත හිමිපාණන් වහන්සේට අපේ ආශිර්වාදය පුද කරනවා.වර්තමාන ශාසන පුනරුක්තියේ පුරෝගාමී උතුමන් වුණේ වැලිවිට අසරණ සරණ සරණංකර සංඝරාජෝත්මයාණන් වහන්සේ. උන්වහන්සේ වයස අවුරුදු 16දී පැවිදි දිවියට ඇතුළත්ව ස්වෝත්සාහයෙන් ධර්ම විනය, භාෂා ශාස්ත්‍රාදිය ඉගෙන ගෙන, පිරිහී ගිය ශාසනය නැවත ප්‍රතිශ්ඨාපනය කිරීමට සිංහලේ රජ දරුවන් තුන්දෙනකුට කරුණු කාරණා ඉදිරිපත් කර අවසානයේදී සියම් දේශයේ වාසය කළ ධර්මධර භික්ෂූන් වහන්සේගේ සහත් ලබා ගෙන 1753 දී මහනුවර මල්වතු මහා විහාරයේදී මෙරට සාමණේරයන් වහන්සේලා පස් නමක් උපසම්පදාවට පත් කිරීමෙන් නැවතත් මෙරට භික්ෂු පරපුර ඇරැඹුණා.සංඝ රාජෝත්මයාණන් වහන්සේගේ ප්‍රධාන ශිෂ්‍ය භික්ෂූන් වහන්සේලා පස් නමක් වැඩ වාසය කළා. උන්වහන්සේලාගෙන් ව්‍යාප්ත වූ භික්ෂූ පරපුර තමයි දිවයිනේ සෑම ප්‍රදේශයකම විහාරස්ථාන කේන්ද්‍ර කොටගෙන නැවත වාරයක් ඒ ශාසන සේවාවන් සිදු කරන්නට පටන් ගත්තේ. පහතරට ප්‍රදේශයේ මේ ඵෙතිහාසික පස්දුන් කෝරළය ප්‍රධාන කොටගත් ප්‍රදේශවලත් ඒ සංඝ රාජෝත්තමයාණන් වහන්සේගේ ශිෂ්‍ය භික්ෂූන් වහන්සේලා වැඩකටයුතු කළා.ඉතා වැදගත් සේවාවක් ඉටු කළ බවට මේ විහාරස්ථානය පත් වුණා. මේ විහාරස්ථානය කේන්ද්‍ර කොටගෙන රටට පහළ වූ කීර්තිමත් විනයධර, ධර්මධර මහා සංඝරත්නය පිළිබඳව මෙතැනදී කරුණු සඳහන් වුණා. ධර්මාන්විත ගාම්භීරතාවයත්, ධර්මාන්විත නුවණැතිභාවයත්, ධර්මාන්විත ප්‍රතිපත්තිගරුකභාවයත් කේන්ද්‍ර කොටගත් සංඝ මූලස්ථානයක් වශයෙන් මේ විහාරස්ථානයෙන් බිහි වූ ශ්‍රේෂ්ඨ හා කීර්තිමත් භික්ෂූන් වහන්සේ නමක් ලෙස අපේ උදිත හිමියන් හඳුන්වා දෙන්නට පුළුවන්.පෑලියගොඩ විද්‍යාලකාර පිරිවෙන වැනි ශ්‍රේෂ්ඨ ආයතනවලින් සිය ධර්ම විනය ඥානයත් ස්වකීය ආචාර්යවරුන් වෙතින් ශාසනික ආකල්පයත් ප්‍රතිපත්තිගරුකභාවයත් මනා ලෙස භික්ෂු ජීවිතයට ඇතුළු කර ගනිමින් සංඝ සභාව වෙතින් තමන් වහන්සේ වෙත පැවරෙන සියලු කාර්යයන් මනා ලෙස ඉටු කරමින් අභිනව මහා නායක හිමියන් කටයුතු කළා. මේ නිසා සංඝ සභාවේ සමානච්ඡන්දයෙන් උන්වහන්සේ මේ මහානායක ධූරයට පත් කෙරුණා.ශ්‍රී ලංකා සම්බුද්ධ ශාසනය මනා ලෙස පවත්වා ගැනීම මහා නායක හිමිපාණන් වහන්සේලා ප්‍රමුඛ මහා සංඝරත්නය වෙත පැවරී තිබෙනවා. අද අපේ රට තීරණාත්මක වශයෙන් හැඩගැසෙන රටක් ජාතියක් වශයෙන් ඉදිරියට ගමන් කරන අවස්ථාවක්. මේ වටිනා අවස්ථාවේදී ජාතියට නායකත්වය දෙන භික්ෂූන් වහන්සේලා දූරදර්ශීව ශාසනයට හිතකර ආකාරයෙන් කටයුතු කිරීමේ වගකීම උන්වහන්සේලාට පැවරී තිබෙනවා. ඒ කාර්යභාරය මනා ලෙස ඉටු කිරීම සඳහා අපේ මහා නායක හිමිපාණන්වහන්සේලා ඇතුළු සංඝ මූලස්ථාන වඩා අවදියෙන්, වඩාත් ක්‍රියාශූරව කටයුතු කිරීමේ අවශ්‍යතාව මතු වි තිබෙනවා.ශ්‍රී ජයවර්ධනපුර විශ්ව විද්‍යාලයේ කුලපති, බෙල්ලන්විල රජ මහා විහාරයේ විහාරාධිකාරී මහාචාර්ය බෙල්ලන්විල විමලරතන හිමි.මේ අවස්ථාව අපි හැමදෙනාටම සතුටුදායක අවස්ථාවක්. ශ්‍රී කළ්‍යාණි සාමග්‍රී ධර්ම මහා සංඝ සභාවත් කෝට්ටේ ශ්‍රී කළ්‍යාණි සාමග්‍රී ධර්ම මහා සංඝ සභාවත් සහෝදර සංඝ සභාවන් ලෙස දීර්ඝ කාලයක් එකට කටයුතු කළා. ශ්‍රී කළ්‍යාණි සාමග්‍රී ධර්ම මහා සංඝ සභාවේ අභිනව මහා නායක ධූරයට පත් වූ අපේ හිතාදර පිඹුරේ උදිත නාහිමිපාණන්ට අපේ කෝට්ටේ කල්‍යාණි සාමග්‍රී ධර්ම මහා සංඝ සභාවේ මහානාහිමියන් ප්‍රධාන කාරක සංඝ සභාවේ ප්‍රසාදය සහ ගෞරවය හිමි කරන්නට කැමැතියි.අපි කුඩා කාලයේ මේ අගලවත්තේ පතිරාජ පිරිවෙන් විහාරය සම්භාවනාවට ලක් වූ ශ්‍රේෂ්ඨ හිමිපාණන් වහන්සේලා වැඩසිටි විද්‍යස්ථානයක් ලෙස පැවතුණා. මේ පිරිවෙනෙන් බිහි වී ජාත්‍යන්තර ප්‍රසාදයට ලක් වූ රාජකීය පණ්ඩිත පිඹුරේ සෝරත නාහිමින්, පිඹුරේ රේවත නාහිමින් වගේ ශ්‍රේෂ්ඨ භික්ෂූන් වහන්සේලා රැසක් අපට ඇසුරු කරන්නට ලැබුණා. උන්වහන්සේලාගෙන් සිදු වූ ශාසනික සහ ජාතික සේවයට අද දායකත්වය ලබා දෙමින් කටයුතු කරන්නේ අපේ පිඹුරේ උදිත නාහිමියන් වහන්සේ. අපට මතකයි උන්වහන්සේ විද්‍යාලංකාර පිරිවෙනේ ශිෂ්‍යයකු වශයෙන් අපත් සමඟ අධ්‍යාපනය ලැබූ කාලය. කොහොම වෙතත් මේ ලැබූ තනතුර බබළවන්නට ශක්තියක් අපේ නායක හාමුදුරුවන් වහන්සේට තිබෙනවා.ශ්‍රී කල්‍යාණි සාමග්‍රී ධර්ම මහා සංඝ සභාවේ අභිනව මහානායක පිඹුරේ ශ්‍රී උදිත නාහිමිපාණෝ සහ උතුරු මැද පළාතේ ප්‍රධාන සංඝනායක, රජරට පාර්ශවයේ උපාධ්‍යාය අලූත්ගම බෝගමුවේ සද්ධාරංසි හිමියෝ කෙටි අනුශාසනා සිදු කළහ.ආචාර්ය ඉත්තෑපානේ ධම්මාලංකාර අනුනායක හිමිපාණන් වහන්සේ ප්‍රමුඛ මහා සංඝරත්නයත් අමාත්‍යවරුන් වන මහින්ද සමරසිංහ, කුමාර වෙල්ගම, නිර්මල කොතලාවල, රෝහිත අබේගුණවර්ධන යන මහත්වරුන් ඇතුළු පිරිසක් ද මේ අවස්ථාවට එක් ව සිටියහ..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>04</day>
    </date>
    <link>http://www.dinamina.lk/2014/02/04/_art.asp?fn=n14020418</link>
    <topic>අපි කිසිදු තනතුරක් හෝ වරප්‍රසාදයක් බලාපො‍රොත්තු වන්නේ නෑ</topic>
    <author>අනුර ප්‍රේමලාල්</author>
    <content>අපි කිසිදු තනතුරක් හෝ වරප්‍රසාදයක් බලාපොරොත්තු නොවන අතර පාලන අධිකාරියත් සමඟ ආයතනයේ අභිවෘද්ධියට ඉතා සහයෝගයෙන් කටයුතු කරන බව ශ්‍රී ලංකා නිදහස් සේවක සංගමයේ ලේක්හවුස් ශෘඛාවේ නව සභාපති අනුර ගොඩකන්ද මහතා ප්‍රකාශ කළේය.ඒ මහතා මේ බව සඳහන් කළේ ඊයේ (03) එම ශාඛාවේ නව නිලධාරි මඬුල්ල සුබ මොහොතින් සිය රාජකාරි ආරම්භ කළ අවස්ථාවට එක්වෙමින්ය. එහිදී වැඩිදුරටත් කතා කළ ගොඩකන්ද මහතා සේවක ඉල්ලීම් මුල් කරගනිමින් ආයතනයේ සුරක්ෂිත බව පිළිබඳ අවධානය යොමු කොට ඉදිරියේදී ක්‍රියා කරන බව පැවසීය.ආයතනයේ වංචා සහ නාස්තිය සිදුවෙන ස්ථාන පිළිබඳ දැඩි අවධානය යොමුකරමින් එහි ප්‍රතිලාභ සහෝදර සේවකයින්ට ලබාදීමට කටයුතු කිරීමට පියවර ගන්නා බවද මේ සම්බන්ධයෙන් ඉකුත් දිනයේදී සභාපති බන්දුල පද්මකුමාර මහතා දීර්ඝ වශයෙන් සාකච්ඡා කළ බව පැවසූ ඒ මහතා ඊට සභාපතිවරයාගෙන් පූර්ණ ආශීර්වාදය ලැබෙන බව පෙන්වා දුන්නේය.ඇතැම් පිරිස් තම නිලධාරින් සහ සභාපතිවරයා අතර ගැටුම් ඇති කිරීමේ පරමාර්ථයෙන් විවිධ කටකතා පතුරවන බැවින් ඒ ගැන විමසිලිමත්වෙන ලෙස පාලන අධිකාරියෙන් ඉල්ලා සිටියේය.ජීවන අංක දීමනාව, ආපනශාලාව ඇතුළු ගැටලු රැසක් විසඳා ගැනීමට තිබෙන බව ඒ මහතා සිහිපත් කළේය.මෙහිදී ආගමික වතාවත් සිදුකිරීමෙන් පසු පැමිණ සිටි පිරිස ඇමතූ කොටුව ශ්‍රී සම්බුද්ධාලෝක විහාරවාසී පූජ්‍ය විතාරන්දෙණියේ මේධානන්ද හිමියෝ- අප විහාරස්ථානය අවට විශාල වශයෙන් රාජ්‍ය සහ පෞද්ගලික ආයතන තිබෙන අතර ලේක්හවුස් ආයතනය පන්සලට වඩාත් සමීප කළේ බන්දුල පද්මකුමාර මහතා බව පෙන්වා දුන්හ.නිදහස් සේවක සංගමයේ නව නිලධාරි මණ්ඩලය පත්කිරීමේ උත්සවයට ප්‍රධාන අමුත්තා ලෙස සහභාගි වූයේ ලේක්හවුස් සභාපති හා කළමනාකාර අධ්‍යක්ෂ බන්දුල පද්මකුමාර මහතා සහ ශ්‍රී ලංකා නිදහස් සේවක සංගම් මව් ශාඛාවේ ලෙස්ලි දේවේන්ද්‍ර මහතාය. නිදහස් සේවක සංගම් කාර්යාලයට පැමිණි සභාපති හා කළමනාකාර අධ්‍යක්ෂ බන්දුල පද්මකුමාර මහතාව බුලත්හුරුල්ලක් දී පිළිගනු ලැබූවේ ලේක්හවුස් නිදහස් සේවක සංගමයේ නව ලේකම්වරිය වන මාධ්‍යවේදිනී චන්ද්‍රානි මාරසිංහ මහත්මිය විසිනි.තමා මෙවැනි වෘත්තීය සමිතිවල නව නිලධාරි මණ්ඩල පත්වූ අවස්ථාවලදී අගමික කටයුතු සිදුකිරීමට බොහෝ ගොස් ඇතත් මේ අකාරයට වෘත්තීය සමිතියක ආරම්භක උත්සවයට ආයතනයේ සභාපති ඇතුළු අධ්‍යක්ෂ මණ්ඩලය සහභාගිවී සිටින අයුරු දුටුවේ ලේක්හවුස් ආයතනයේ පමණක් බව පැවසූහ. මේ ආයතනය මාසික දානමය පිංකම වගේම සියලු පිංකම් සිදුකිරීමට තම විහාරස්ථානයේ අනුශාසනා සහ උපදෙස් අනුව කටයුතු කරන අතර ජනාධිපති මහින්ද රාජක්ෂ මහතාද සම්බුද්ධාලෝක විහාරයේ දායකයකු බව උන්වහන්සේ සිහිපත් ක‍ළහ.එක්සත් ප්‍රවෘත්ති පත්‍ර සමා‍ගමේ සභාපති ජ්‍යෙෂ්ඨ මාධ්‍යවේදී බන්දුල පද්මකුමාර මහතා- ආයතනයේ අභිවෘද්ධිය වෙනුවෙන් නව නිල මඬුල්ල සහ සියලු සේවකයින් සමඟ ඉතා සුහදශීලිව කටයුතු කිරීමට තමා ඇතුළු අධ්‍යක්ෂ මණ්ඩලය සූදානම් බව පැවසීය.එහිදී වැඩිදුරටත් උත්සව සභාව ඇමතූ සභාපතිවරයා මෙසේ ද පැවසීය. ඔබලාට අතදෙන්න පුළුවන් නිසයි මේ අවස්ථාවට පැමිණියේ. ශ්‍රී ලංකා නිදහස් සේවක සංගමයේ සභාපති ජනාධිපති මහින්ද රාජපක්ෂ මහතායි. එතුමා පත් කළ සභාපතිවරයෙකු නිසා මම එතුමාගේ උපදෙස් අනුව ක්‍රියා කළ යුතුයි. එමෙන්ම අද පත්වූ මෙම නිලධාරි මණ්ඩලයට මගේ සුභ පැතුම් එක්කරනවා. මෙම නිලධාරි මණ්ඩලය මීට දින කිහිපයකට පෙර මාව හමුවී පැයකට ආසන්න කාලයක් සාකච්ඡාවක් පැවැත්වූවා.එහිදී සාකච්ඡා කළ කරුණු කිහිපයක් ඔබ‍ලාගේ අවධානයට ලක් කිරීමට කැමතියි. එනම් ජීවන අංක දීමනාව එය ඔබලාගේ වැටුපට අමතරව රුපියල් දහතුන් දහස් පන්සීයක දීමනාවක් ලෙස ලැබෙනවා. 2009 වසරේදී මේ පිළිබඳ යම් තීරණයක් ගනු ලැබුවා ජීවන අංක දිමනාව එක් මට්ටමක පවත්වාගෙන යෑමට. මීට වෘත්තීය සමිතිද එකඟ වූණා. ඊට හේතුව වූයේ ඒ කාලයේ මාස කිහිපයක් ජීවන අංකය ගණන් නොකිරීම සහ පසුව මේ ගැන අංක දෙකක් ඉදිරිපත්වීමයි. කෙසේ වෙතත් සේවක සුබසාධනය ගැන කල්පනා කළ අපි රුපියල් දහතුන් දහස් පන්සීයක දීමනාව ලබාදුන්නා. මෙය රාජ්‍ය ආයතනයක ඇතැම්විට පෞද්ගලික ආයතනයක ලබාදෙන වැඩිම ජීවන අංක දීමනාව වෙන්න පුළුවනි.මෙම වෘත්තිය සමිති නිලවරණයත් සමඟ මේ පිළිබඳ කතිකාවක් මතුවුණා. මැතිවරණයට ඉදිරිපත්වූ විවිධ පාර්ශ්වයන් සේවකයින් ආවේගශීලිකොට ඡන්ද ලබාගැනීමට ජීවන අංක දීමනා ගැටලුව ඔවුන් හමුවේ ඉදිරිපත් කෙරුවා. ඔවුන් පවසන අන්දමට ජීවන අංක දීමනා හිඟ මුදල ගණන් බැලුවාම එය රුපියල් ලක්ෂ තුනක් වේ. ඒ අනුව සේවකයින් දෙදහසකට රුපියල් ලක්ෂ තුන බැගින් ලබාදුන‍්නොත් ආයතනය වසා දැමීමට සිදුවෙනු ඇත. බොහෝ දේශපාලන නායකයින්ගේ අකමැත්ත මත ලේක්හවුස් ආයතනය ප්‍රසාද දීමනා, සේවකයෙකු ලබන වැටුප මෙන් හතරාමාරක් ලබාදෙනවා. ඒ අය අකමැති වන්නේ ප්‍රසාද දීමනාව වෙනත් රාජ්‍ය ආයතනවල ලබාදීමේ ගැටලුව මතුවන බැවිණි.මීට වසර කිහිපයකට පෙර අපි දුෂ්කර කාලයක් ගත කෙරුවා. ඒ අවස්ථාවේදී පවා අධ්‍යක්ෂ මණ්ඩලය තීරණය කෙරුවා සේවකයිනගේ වරප්‍රසාදයක් මෙය ලබාදෙමු කියලා. මෙය අපේ පාලනය අඛණ්ඩව ලබාදුන්නා. එය දිගටම ලබාදෙන්න නම් ආයතනය ලාබ ලැබිය යුතුයි.අපේ පුවත්පත්වලට 70% ක් දැන්වීම් ලැබෙන්නේ පෞද්ගලික අංශයෙනි. අපට හිතවත් මැතිඇමතිවරුන්ට ප්‍රහාරයක් වෙනත් පුවත්පත්වලින් එල්ල කළොත් ඊට පිළිතුරු දෙන්න ලේක්හවුසියට පැමිණියාට දැන්වීම් දෙන්න එන්නේ නැහැ. අපි ඔවුන්ගේ පුවත් නොදැම්මොත් ජනාධිපතිතුමා හමුවී ඒ බව පවසනවා. පාර්ලිමේන්තුවේ පවා ප්‍රකාශ කරනවා පත්තර අලෙවිය අඩු බව. මේ අපේම මැති ඇමතිවරුන්ගේ ආකල්පයයි. අපිට දැන්වීම් ලබාගන්න පෞද්ගලික අංශය වෙත යන්න සිදුවෙලා. අපි මේ ආයතනයට පත්වන විට සේවක අතිරික්තයක් පැවතුණු අතර එය 3200 පමණ විය. දුර දිග බලා සේවක කැමැත්තෙන් වන්දි ක්‍රමය මත ඔවුන් ඉවත් කිරීමට පියවර ගනු ලැබුවේ නැත්නම් අද කුමක්ද තත්ත්වය.අපි ප්‍රසාද දීමනා ලබාදෙන ගමන් යන්ත්‍රසූත්‍ර අලුත්වැඩියා කිරීම නව ඒවා හඳුන්වාදීම ඇතැමුන්ට දරාගන්න බැහැ.එබැවින් අපි ආයතනයේ අභිවෘද්ධියට කටයුතු කරන විට ඒ පිළිබඳ විවේචන හෝ වැරැදි තොරතුරු පතුරවන්නේ නැතිව සැබෑ තොරතුරු දැනගෙන ඒ ගැන කතා කරනවානම් යහපත්ය. වෘත්තීය සමිති මේ පිළිබඳ වගකීමෙන් කටයුතු කළ යුතුයි. පසුගිය සමයේ යම්යම් කනගාටු සිදුවීම් ඇතිවූ අතර වෘත්තීය සමිති වගකීමෙන් කටයුතු කළානම් එසේ සිදුනොවෙන්නට තිබුණා.ඉදිරියේදී මේවා සිදු නොවෙන්න ක්‍රියා කළ යුතුයි. ආපන ශාලා‍ෙව් ගැටලුවක් ඇතිවූ අවස්ථාවේ ආපනශාලාවට ලක්ෂ එකහාමාරක් ලබාදුන් අතර සේවකයකුට රුපියල් එක්දහස් දෙසීයක් ආහාර දීමනාව ලබා‍දීමට පියවර ගත්තා. එබැවින් ආපනශාලාවේ ගැටලුව විසඳීම ශ්‍රී ලංකා නිදහස් සේවක සංගමයට පවරන අතර මින් ඉදිරියේදී ආයතන ගැටලු ඉදිරිපත් කරනවා වෙනු‍වට ඒවා විසඳීමට එක්වෙමු.කර්තෘ මණ්ඩල අධ්‍යක්ෂ ජ්‍යෙෂ්ඨ මාධ්‍යවේදී සීලරත්න සෙනරත් මහතා- වසර 1956දී ඇතිවූ සමාජ පෙරළියේ නිර්මාතෘ බණ්ඩාරනායක ශ්‍රීමතාණන් නිසා අපි බොහෝ අයිතිවාසිකම් භුක්ති විඳින අතර ජනාධිපති මහින්ද රාජපක්ෂ මහතා යටතේ අද අපි ගත කරන ශ්‍රී ලංකා නිදහස් පක්ෂයේ ස්වර්ණමය යුගයේ දී රට එක්සේසත් කොට සෑබෑ නිදහස ජීවත්වීමේ පරිසරය උදාවී ඇතැයි පෙන්වා දුන්නේය.ශ්‍රී ලංකා නිදහස් සේවක සංගමයේ ප්‍රධාන ලේකම් ලෙස්ලි දේවේන්ද්‍ර මහතා- වෘත්තීය සමිතියක වගකීම සේවක අයිතීන් ගැන කතා කිරීම වුවත් ආයතනයේ අභිවෘද්ධිය පිළිබඳවද නිරතුරුව කල්පනා කළයුතු යැයි පෙන්වා දුන්නේය. අපි ආණ්ඩුවේ වෘත්තීය සමිතියක් වූවත් සේවක ගැටලු විසඳීමට පසු බට නොවන බව කීවේය. තම වෘත්තීය සමිතිය ආදරයෙන් කටයුතු කරන ආයතන කිහිපයක් තිබෙන අතර ඉන් එකක් ලේක්හවුස් ආයතනය බව පැවසීය. එදා එ.ජා‍‍.ප‍. රජය සමයේදී ද තම සමිතිය මේ ආයතනයත් සමඟ ගනුදෙනු කළ අතර මේ වෘත්තිය සමිති ශාඛාවට නිරන්තරයෙන් අශීර්වාදම හිමිවෙන බව අවධාරණය කළේය. ඉකුත් කාලයේ මේ ආයතනයේ සිදුවූ ඇතැම් සිද්ධිවලට මවු සංගමයේ අශිර්වාදය නොලැබුණු බව කරුණු අනාවරණය කළේය.මෙහිදී ජනමාධ්‍ය හා ප්‍රවෘත්ති ඇමති ආචාර්ය කෙහෙළිය රඹුක්වැල්ල මහතාගේ සුබ පැතුම් පණිවුඩය ඒ මහතාගේ මාධ්‍ය සම්බන්ධීකාරක මාධ්‍යවේදී ඉන්දික පොල්කොටුව උත්සව සභාවට ඉදිරිපත් කළේය.ස්තුති කතාව එහි ලේකම් මාධ්‍යවේදිනී චන්ද්‍රාණි මාරසිංහ මහත්මිය සිදුකළ අතර මේ ශාඛාවේ භාණ්ඩාගාරික තිස්ස කුමාර මහතාද උත්සව සභාව ඇමතුවේය..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>04</day>
    </date>
    <link>http://www.dinamina.lk/2014/02/04/_art.asp?fn=r1402041</link>
    <topic>පදමට සූර්වී කිඹුලෙක් අල්ලන්න හිතන් වලව ග‍ඟේ පිනූ එක්දරු පියා අතුරුදන්</topic>
    <author>ඌව පළාත් සමූහ - ප්‍රසන්න බංඩාර</author>
    <content>උඩවලව ජාතික වන උද්‍යානයේ සංචාරයට පැමිණි පිරිසක් වලව ග‍ඟේ කිඹුලෙකු අල්ලා ගැනීමට පිහිනා යාමේදී දියේ ගිලුන එක්දරු පියෙකු අතුරුදන් බව හම්බේගමුව පොලිසිය කියයි.මිනුවන්ගොඩ - පන්සිල්ගොඩ පදිංචි එක්දරු පියෙකු වන නුවන් සුදාරක පෙරේරා (35) නමැත්තා දියේ ගිලී අතුරුදන් වී ඇත.වන උද්‍යානයේ සංචාරයට පැමිණි පුද්ගලයන් හය දෙනකු වනය මැද තිබෙන වෙහෙරමංකඩ ප්‍රදේශයේ දී මත්පැන් පානය කිරීමෙන් අනතුරුව 02 දින සවස වලව ග‍ඟේ සිටි කිඹුලෙකු අල්ලා ගැනීමට යැයි සිතා ග‍ඟේ එගොඩට පිහිනමින් සිටිය දී එක් පුද්ගලයෙකු දියේ ගිලී අතුරුදන්ව ඇති බවට පොලිසිය පැමිණිලි කර තිබේ.දියේ ගිලී අතුරුදන් එක්දරු පියා සොයා ගැනීමට පොලිසිය සහ ප්‍රදේශවාසීන් ඊයේ 03 දවසපුරා දියයට මෙහෙයුම් දියත් කළත් සොයා ගැනීමට නොහැකි වූ බව පොලිසිය කියයි.නාවික හමුදාවේ සහය ලබා ගැනීමට පොලිසිය කටයුතු කර තිබෙන බවද කියයි.උඩවලව ජාතික වන උද්‍යානයේ සැතපුම් 20ක් පමණ වනය මැදින් ගලා යන වලව ග‍ඟේ අඩි 15-20ක් පමණ ගැඹුරු ජලයේ එක්දරු පියා ගිලී අතුරුදන්ව තිබේ.වනජිවී අමාත්‍යාංශයෙන් වනයේ නේවාසිකව නවාතැන් ගැනීමට අවසරය ගෙන වාහනයකින් පැමිණ අධික ලෙස මත්පැන් පානය කරන අතරතුර පිහිනීමට ගොස් අනතුර සිදුව ඇති බව පොලිසිය කියයි.හම්බේගමුව පොලිස් ස්ථානාධිපති පොලිස් පරීක්ෂක නුවන් ප්‍රනාන්දු මහතාගේ උපදෙස් මත නිලධාරීන් පරීක්ෂණ පවත්වති..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>04</day>
    </date>
    <link>http://www.dinamina.lk/2014/02/04/_art.asp?fn=r1402042</link>
    <topic>ඉතාලියේ ශ්‍රී ලාංකික අභිමානය</topic>
    <author/>
    <content>සුදු අධිරාජ්‍යවාදීන්ගෙන් අපේ මව්බිම නිදහස් කොටගෙන වසර 66ක් සපිරෙන දිනයේ ඒ දිනාගත් නිදහසේ අභිමානය විදෙස් රටවල වෙසෙන ශ්‍රී ලාංකිකයින් සමරන්නේ අපේ නිදහසේ අභිමානය ලොවටම කියාපාමිනි.ඉතාලියේ පාර්මා නගරයේ ශ්‍රී ලාංකිකයකු වන පී. ජී. සුනිල් ශාන්ත මහතා විසින් පවත්වාගෙන යනු ලබන සිලෝන් කූප් මස් ආශ්‍රිත ආහාර ද්‍රව්‍ය නිපදවන කර්මාන්තශාලාවේ සේවය කරන ශ්‍රී ලාංකික තරුණයින් සිංහ ධජ ඔසවමින් ඒ අභිමානය ලොවට කියාපෑවේ මෙලෙසිනි.ඡායාරූපය - මිහිර විජේසේකර - මාරවිල සමූහ.</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>04</day>
    </date>
    <link>http://www.dinamina.lk/2014/02/04/_art.asp?fn=r1402043</link>
    <topic>දක්ෂිණ ජීවනී සායනය ‍ෙහට කුරුඳුවත්තේදී</topic>
    <author>@ බළපිටිය සමූහ- දිලිප් නිශ්ෂංක</author>
    <content>දක්ෂිණ ජීවනී සුව සවිය සෞඛ්‍ය සායනය හෙට (05) පෙ. ව. 8.30 සිට 1.00දක්වා අම්බලන්ගොඩ වතුගෙදර කුරුඳුවත්ත ප්‍රජා ශාලාවේදී පැවැත්වේ.හඳුනා නොගත් දියවැඩියාව, අධි රුධිර පීඩනය, හෘද රෝග, පිළිකා වැනි රෝග සහ ඒවාට හේතුවන අවදානම් සාධක කල් ඇතිව හඳුනා ගැනීමට ප්‍රදේශවාසී ජනතාව යොමුකිරීම මගින් ‍ෙමවැනි රෝගවලින් ඇතිවන මරණ, සංකූලතා අවම කිරීම මෙම සායන‍ෙය් ප්‍රධාන අරමුණ වේ.උස - බර මැනීම මගින් තරබාරුව හඳුනා ගැනීම, සුව නාරි සායන, රුධිර සීනි පරීක්ෂාව, කොලෙස්ටරෝල් පරීක්ෂාව, චර්ම රෝග, ශ්වසන රෝග සායන, සෞඛ්‍ය අධ්‍යාපනය, දන්ත සායන, අක්ෂි සායන වැනි දෑ මෙහිදී ප්‍රදේශවාසීනට ලබා ගත හැකි වේ.දකුණු පළාත් සෞඛ්‍ය අමාත්‍යාංශය, දකුණු පළාත් සෞඛ්‍ය සේවා අධ්‍යක්ෂ කාර්යාලය, බලපිටිය ප්‍රාදේශීය සභාව, කුරුඳුවත්ත ග්‍රාම සංවර්ධන සමිතිය, එම සංවිධාන කටයුතු සිදු කරනු ලබයි..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>04</day>
    </date>
    <link>http://www.dinamina.lk/2014/02/04/_art.asp?fn=r1402044</link>
    <topic>ගෝල හිමිට විදුහල්පතිකමදී ඉසිවර දිසා‍පාමොක් ඉසිඹු ලබයි...</topic>
    <author>සීගිරිය විශේෂ</author>
    <content>ගුරු වෘත්තිය සඳහා මුල්ම පත්වීම ලැබූ පාසලේම වසර 42ක කාලයක් ගුරුවරයෙක් , උප විදුහල්පති හා විදුහල්පති ලෙස සේවය කර වසර 42කට පෙර ගුරු පත්වීම් භාර ගත් විශ්‍රාමික විදුහල්පතිවරයා ඉදිරියේ තමන් ඉගැන් වූ ශිෂ්‍යයකු වූ ගුරු වෘත්තියේ සිටින හිමි නමකට විදුහල්පතිකම භාර දී විදුහල්පතිවරයකු විශ්‍රාම යෑමේ සංවේදී අවස්ථාවක් දඹුල්ල කණ්ඩලමෙන් වාර්තා විය. ‍විදුහල්පතිවරයාගේ විශ්‍රාම යෑම දරා ගැනීමට නොහැකිව ප්‍රදේශයේ බාල මහළු වැඩිහිටි බොහෝ දෙනෙකු හඬා වැලපුනහ.කණ්ඩලම තෙන්නකෝන් මහා විද්‍යාලයේ විදුහල්පති කේ. ජී.ගුණදාස මහතා මෙසේ විශ්‍රාම ගියේය. ගුරුවරයා‍ගේ විශ්‍රාම ගැන්වීමේ උත්සවය ආදි සිසුන් මාපියන් විසින් සංවිධානය කැර තිබිණි.අලංකාර පෙරහරකින් විදුහල්පතිවරයා කැඳවාගෙන විත් නැටුම් ගැයුම්වලින් විදුහල්පතිවරයා පිනවා ඔහු කළ මෙහෙවර ආවර්ජනය කරමින් මුළු ගමම හඬා වැටෙන්නට වූහ.එදි සිට මේ දක්වා ගුණදාස ගුරුවරයා ගුරුවරයෙක් උප විදුහල්පති හා විදුහල්පති ලෙස මේ පාසලේම විශ්‍රාම යනතුරුම රැඳී සිටිමින් පරම්පරා තුනක දරුවන්ට ගුරුවරයා වී විශාල සිසුන් පිරිසක් යහමඟට යවා ඇත.පසුව ගුණදාස මහතාගේ විශ්‍රාම ගැනීමෙන් පසු විදුහලේ විදුහල්පතිධුරය පිරිනැමීමට සිදුවූයේ ඔහුගෙන් ඉගෙන ගෙන පසුව පැවැදි වී එම විදුහලේම උප විදුහල්පතිව සිටි කණ්ඩලමේ දීපරතන හිමියන්‍ටය.කණ්ඩලම ගම්මානයේ ජනතාව එම ගුරුවැයාට අසීමිත ලෙස ආදරය කර ඇත්තේ ජීවිත කාලයටම තම ගමේ දුවා දරුවන් වෙනුවෙන් කැප කර නිසාත් ගණිතය හා විද්‍යාව විෂයන් දෙකම සම්මාන සාමාර්ථයක් ලබා ගැනීමේ සලකුණ ලෙස ගුණදාස මහතා බවට පත් වී තිබීම නිසාවෙනි. නොමිලේ උපකාරක පන්ති පවත්වමින් දරුවන්ට ඉගැන්වීම් කළ විදුහල්පතිවරයා ගැන ඔවුහු හඬ‍ා වැටෙමින් කියන්නට වූහ.ගුණදාස හිටපු විදුහල්පතිවරයා විශ්‍රාම ගියද නොමිලයේ තවත් වසර කීපයක් එම පාසලේ දැනට පුරප්පාඩුව ඇතිව ගණිතය හා විද්‍යාව විෂයන් දෙක ඉගැන්වීමේ කටයුතු සිදුකර දීමට එකඟත්වය පළ කළේය.විශ්‍රාම යන අවස්ථාවේ පිරිස අමතා ගුණදාස ගුරුතුමා තම ජීවිත කතාව හෙළි කළේය. එය අසා සිටි පිරිස තවත් සංවේගයට පත් වී හඬා වැටෙමින් ඔහුට වැඳ නමස්කාර කරන්නට වූහ.“ මම දඹුල්ල පහළ වැව ගමේ ඉපදුණු කෙනෙක්. දැන් නුවර සිටිනවා. අපේ තාත්තා ගොවියෙක්. කන්න බොන්න අඩුපාඩුවක් නොතිබුණාට ඒ කාලේ ඉගෙන ගත්තේ කුලී වැඩ කරලා. ‍ ‍ෙගාවිතැන් කරලා. අපිට සපත්තු තිබුණේ නැහැ. පවුලේ ඔක්කොටම එක කවකටු පෙට්ටියයි තිබුණේ. ඉස්කෝලේ ඇරිලා ඇවිල්ලා මොනවාහරි වැඩකට යනවා පොත්පත් ගන්න සල්ලි සොයා ගන්න.මේ කණ්ඩලමේ බෝක්කු උඩට වෙලා රසතියාදු ගහපු තරුණයෝ එක්ක ඇවිල්ලා උගන්වලා... අද ඒ අය හොඳ රස්සාවල නිරතවෙලා ඉන්නවා. මට ඒ ලබන මානසික සුවය මාව නීරෝගී කරනවා” මේ පාසල වැහෙන්න දෙන්න එපා. දරුවන් මේ පාසලටම යවන්න. ”.</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>04</day>
    </date>
    <link>http://www.dinamina.lk/2014/02/04/_art.asp?fn=s1402041</link>
    <topic>ශ්‍රී ලංකාව අද දෙවැනි ටෙස්ට් තරගයට පිවිසෙයි</topic>
    <author/>
    <content>ශ්‍රී ලංකාව හා බංග්ලාදේශය අතර දෙවැනි හා අවසාන ටෙස්ට් ක්‍රිකට් තරගය චිතගොං නුවරදී අද ආරම්භ වෙයි.ධකා නුවර පසුගිය සතියේදී පැවැති පළමු ටෙස්ට් තරගයේ සිවු දිනක් ඇතුළත සත්කාරක බංග්ලාදේශයට ඉනිමක හා ලකුණු 248ක දැවැන්ත පරාජයක් හිමිවිය. පිතිකරුවන්ට යහපත් තණතීරුවක ශ්‍රී ලංකාව කඩුලු 6 ට ලකුණු 730ක් රැස් කර ගනිද්දී බංග්ලාදේශය ලකුණු 232කට හා 250කට දැවී ගියේය.මහේල ජයවර්ධන නොදැවී ද්විත්ව ශතකයක් ලබා ගනිමින් ශ්‍රී ලංකාව ජයග්‍රහණය කරා මෙහෙයවූ අතර කෞශල් සිල්වා හා කිත්රුවන් විතානගේ ද ශතක වාර්තා කළහ. බංග්ලාදේශය මේ තරගයෙන් පරාජය වූයේ ඔවුන්ගේ ටෙස්ට් ක්‍රිකට් ක්‍රීඩාවේ වැඩිම මුළු ලකුණු ප්‍රමාණය ප්‍රතිවාදීන්ට ලබා දෙමිණි.අද ඇරැඹෙන තරගයේදී වඩාත් හොඳ තුන් ඉරියව්වේ දියුණුවක් බංග්ලාදේශය ඔවුන්ගේ ක්‍රීඩකයන්ගෙන් බලාපොරොත්තු වෙයි. පරාජය අමතක කොට සහුර් අහමඩ් චවුඩ්රි ක්‍රීඩාංගණයේ හොඳ තණතීරුවේ සාර්ථක ක්‍රිකට් ක්‍රීඩාවක් කිරීමට තම කණ්ඩායමේ සගයන් බලාපොරොත්තුවෙන් සිටින බව බංග්ලදේශ තුන් ඉරියව්වේ කැපී පෙනෙන ක්‍රීඩක ෂකිබ් අල් හසන් පවසයි.“ධකා තරගයෙන් ලත් පරාජයෙන් පසුව සෑම දෙනාම බොහෝ කලකිරීමට පත්ව සිටියා. නමුත් දැන් ඔවුන් හොඳ තත්ත්වයෙන් ඉන්නවා. ඊළඟ තරගය ගැන අවධානය යොමුකර සිටිනවා” යැයි අල් හසන් කියයි.“සමහර තරග සවුත්තු වෙන්න පුළුවනි. නමුත් නැවත සාර්ථකව තරගයට අවතීර්ණ වීමයි වැදගත්” අල් හසන් ප්‍රකාශ කරයි.“මෙවැනි තත්ත්වයන්ගෙන් පසුව මීට පෙර අපි නැවත ඉදිරියට ඇවිත් තිබෙනවා. ඒ නිසා අපට ඒ පළපුරුද්ද තියෙනවා. නමුත් අපි සෑම දෙයකින්ම දියුණු විය යුතුයි. විශේෂයෙන්ම අපේ පන්දු රැකීම.” මහේල ජයවර්ධන ඇතුළුව ඉහළ ලකුණු සංඛ්‍යාවන් කරා ගිය සෑම ශ්‍රී ලංකා පිතිකරුවෙකුම උඩ පන්දු රැක නොගැනීම හෝ ‘ස්ටම්ප්’ නොකිරීම නිසා දැවී යාමෙන් බේරුණු බවද ෂකිබ් කියා සිටියේය.“අපි ඒ අවස්ථාවන් ග්‍රහණය කර ගත්තා නම් ඔවුන් ලකුණු 500කට වඩා නොගන්න ඉඩ තිබුණා” යැයි ෂකිබ් ප්‍රකාශ කළේය. ලකුණු 500 හා 700 අතර ලොකු වෙනසක් තියෙනවා. ඒ වැඩිපුර ලකුණු ප්‍රමාණය අපේ අපව වැඩි අසීරුතාවකට පත්කළා.”මේ අතර පළපුරුදු ශ්‍රී ලංකා පිතිකරු කුමාර් සංගක්කාර ඔහුගේ කණ්ඩායමෙන් තවත් තරග ජයග්‍රාහී ක්‍රීඩාවක් බලාපොරොත්තු වෙයි.“බංග්ලාදේශය විසින් හොඳ සටනක් ලබා දීම අපට පුරදු දෙයකි” යැයි සංගක්කාර පවසයි. “ශ්‍රී ලංකාවේ ටෙස්ට් තරගමාලාවේදී ඔවුන් අපට අභියෝගයක් එල්ල කළා. එක්දින තරගමාලාව අප අවසන් කළේ 1–1ක් ලෙසින් සම තත්ත්වයෙනුයි.“ඊට වඩා අඩු ක්‍රීඩාවක් මෙහෙදී අපි ඔවුන්ගෙන් බලාපොරොත්තු වෙන්නේ නැහැ. කළින් තරගය අපි හිතුවට වඩා අපට ලෙහෙසි වෙන්න ඇති. නමුත් මේ තරගයේදී (චිතගොං) අපි ඔවුන්ගෙන් වෙනස් ක්‍රීඩාවක් බලාපොරොත්තු වෙනවා.” චිතගොං තණතීරුවෙන් වේග පන්දු යවන්නන්ට සහායක් ලැබුනොත්, ගලක් වැනි හයිය තිබූ ධකා තණතීරුවේදී මෙන්ම ‘ෂෝට් පිච්ඩ්’ පන්දුවලින් බංග්ලදේශ පිතිකරුවන්ට අභියෝග කිරීමේ උපාය දිගටම සිදු කරනු ඇතැයිද සංගක්කාර කියා සිටියේය. “ධකා තණතීරුවට වඩා මේ තණතීරුවේ වෙනසක් පේනවා” සංගක්කාර පෙන්නා දුන්නේය. “නමුත් මේ තණතීරුවේ වුනත් ‘ෂෝට්’ (කෙටි) පන්දුවක් ප්‍රයෝජනවත් විය හැකියි. අපි අපේ මූලික දේවල් හරියට කළොත් අපි දිගටම සාර්ථක වේවි.”මේ අතර ශ්‍රී ලංකා කඳවුර තුළ අනපේක්ෂිත සිදුවීම් වාර්තා වෙමින් රංගන හේරත් හා ශමින්ද එරංගගේ ක්‍රීඩා යෝග්‍යතාවන් සම්බන්ධයෙන් ගැටළු මතුව තිබේ. හේරත්ගේ ප්‍රශ්නකාරී දණිස් ආබාධය යළිත් මතුව තිබෙන අතර එරංගගේ කලවයේ උළුක්කුවක් හටගෙන තිබේ. මේ හේතුවෙන්, අද ඇරැඹෙන තරගයට මේ දෙදෙනාගේ සහභාගිත්වය අවිනිශ්චිත තත්ත්වයක පවතී. බංග්ලාදේශයට එරෙහිව මෙතෙක් පැවැති ටෙස්ට් තරග 15න් 14කම ජය ශ්‍රී ලංකාව සතුකර ගෙන සිටී. මින් තරග 8ක්ම ශ්‍රී ලංකාව ජයග්‍රහණය කර ඇත්තේ ඉනිමක පරතරයකිනි. අනෙක් තරගය ජය පැරදුමින් තොරව කෙළවර වී තිබේ.මීට පෙර 2008–09 සංචාරයේදී ශ්‍රී ලංකාව ධකා හි පළමු ටෙස්ට් තරගය ලකුණු 107කින්ද, චිතගොං හි දෙවැනි ටෙස්ට් තරගය ලකුණු 465කින්ද ජයග්‍රහණය කිරීමට සමත් විය.සිම්බාබ්වේ කණ්ඩායමටත් වඩා ටෙස්ට් ශ්‍රේණිගත කිරීම්වල පහළින් අංක 10 ස්ථානයේ පසුවන බංග්ලාදේශය 2000 වසරේදී පූර්ණ ටෙස්ට් සාමාජිකත්වය ලබා ගැනීමෙන් පසුව ඔවුන් සහභාගි වූ ටෙස්ට් තරග 82න් 68ක්ම පරාජය වී සිටී.ඔවුන් ටෙස්ට් තරග හතරක් ජයගෙන තිබේ. ඒ, සිම්බාබ්වේ හා බටහිර ඉන්දීය කොදෙව් කණ්ඩායම්වලට එරෙහිව තරග දෙක බැගිනි..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>04</day>
    </date>
    <link>http://www.dinamina.lk/2014/02/04/_art.asp?fn=s1402042</link>
    <topic>බංග්ලාදේශයට එරෙහි එක්දින තරගමාලාවටමහේල-හේරත් නෑ</topic>
    <author/>
    <content>ශ්‍රී ලංකාව හා බංග්ලාදේශය අතර මෙම 17 වැනි දින ධකා නුවරදී ඇරැඹෙන තරග තුනකින් සමන්විත එක්දින ක්‍රිකට් තරගමාලාව සඳහා මහේල ජයවර්ධන හා රංගන හේරත් විවේක ගන්වා තිබේ.කෙසේ වෙතත්, ජයවර්ධන හා හේරත් බංග්ලාදේශයට එරෙහි විස්සයි20 තරග දෙක ට ක්‍රීඩා කරනු ඇත.දෙපිල අතර චිතගොංහිදී අද ආරම්භ වන දෙවැනි හා අවසාන ටෙස්ට් තරගයෙන් පසුව පැවැත්වෙන ද්විත්ව විස්සයි20 තරගමාලාව අවසානයේ එක්දින තරගමාලාව පැවැත්වේ.මේ අතර මේ තරග සංචාරයට පෙර පැවැති පාකිස්තානයට එරෙහි එක්සත් අරාබි එමීර් රාජ්‍යය තරග සංචාරයේ එක්දින තරග සංචිතයට ඇතුළත්ව සිටි දිමුත් කරුණාරත්න හා ලහිරු තිරිමාන්න ද බංග්ලාදේශයට එරෙහි එක්දින සංචිතයෙන් ඉවත් කර තිබේ.ඒ වෙනුවට, තමන්ගේ ළඟම පළමු පෙල තරගයේදී පන්දු 204කින් ලකුණු 244ක් වාර්තා කළ තුන් ඉරියව් දඟ පන්දු ක්‍රීඩක ඇන්ජලෝ පෙරේරා එක්දින හා විස්සයි20 යන සංචිත දෙකටම ඇතුළත් කර තිබේ.මීට අමතරව, පාකිස්තානය සමග තරගමාලාව සඳහා එක්සත් අරාබි එමීර් රාජ්‍යයේ සංචාරයට එක්වූ කිත්රුවන් විතානගේ හා රමිත් රඹුක්වැල්ල ද මෙවර සංචිතයට ඇතුළත්ව නැත.පළපුරුදු පිතිකරු මහේල ජයවර්ධන පසුගිය දෙසැම්බරයේ පාකිස්තානයට එරෙහිව පැවැති එක්දින තරගමාලාවටද ක්‍රීඩා නොකළේය. ඒ ඔහු පිය පදවිය ලැබ තරග බිමෙන් විශ්‍රාම ගත් බැවිණි.එක්දින සංචිතය: ඇන්ජලෝ මැතිව්ස් (නායක), දිනේෂ් චන්දිමාල් (උපනායක), තිලකරත්න ඩිල්ෂාන්, කුසල් ජනිත් පෙරේරා, කුමාර් සංගක්කාර, අශාන් ප්‍රියන්ජන්, කිත්රුවන් විතානගේ, ඇන්ජලෝ පෙරේරා, ලසිත් මාලිංග, තිසර පෙරේරා, නුවන් කුලසේකර, සුරංග ලක්මාල්, සචිත්‍ර සේනානායක, අජන්ත මෙන්ඩිස්, සීකුගේ ප්‍රසන්න.විස්සයි20 සංචිතය: දිනේෂ් චන්දිමාල් (නායක), ලසිත් මාලිංග (උපනායක), තිලකරත්න ඩිල්ෂාන්, කුසල් ජනිත් පෙරේරා, කුමාර් සංගක්කාර, මහේල ජයවර්ධන, ඇන්ජලෝ මැතිව්ස්, තිසර පෙරේරා, ඇන්ජලෝ පෙරේරා, නුවන් කුලසේකර, සුරංග ලක්මාල්, සචිත්‍ර සේනානායක, අජන්ත මෙන්ඩිස්, රංගන හේරත්, සීකුගේ ප්‍රසන්න..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>04</day>
    </date>
    <link>http://www.dinamina.lk/2014/02/04/_art.asp?fn=s1402043</link>
    <topic>යොවුන් ඔලිම්පික් වරම් ගන්න බැඩ්මින්ටන් පිලට සංචාර 5ක්</topic>
    <author>ප්‍රින්ස් ගුණසේකර</author>
    <content>චීනයේ නැංජින්හී පැවැත්වෙන යොවුන් ඔලිම්පික් ක්‍රීඩා උළෙලට සුදුසුකම් ලබාගැනීම උදෙසා පුහුණුකරුවකු සමග ශ්‍රී ලංකා බැඩ්මින්ටන් ක්‍රීඩකයන් තිදෙනකුට හා ක්‍රීඩිකාවකට විදෙස් තරග සංචාර 5ක් සුදානම් කරයි. එම විදෙස් සංචාර හංගේරියාව, ඔස්ට්‍රියාව, ස්පාඤ්ඤය, නේදර්ලන්තය හා ජර්මනිය යන රටවල මේ 6වැනිදා සිට අඛණ්ඩව පැවැත්වේ.තරග සංචාර පහට සහභාගීවන එක් අයකුගේ ගුවන් ගමන් ප්‍රවේශ පත්‍රය වෙනුවෙන් රුපියල් තුන් ලක්ෂ හැටදාහක මුදලක් වැයවන අතර සියලු ගුවන් ප්‍රවේශපත් ක්‍රීඩා ඇමැති මහින්දානන්ද අලුත්ගමගේ මහතා විසින් ලබාදී තිබේ. හෝටල් පහසුකම් ඇතුලු අනෙකුත් සියලු වියදම් සමග එක් අයකුට රුපියල් ලක්ෂ 10ක් පමණ වැය වෙතැයි ගණන් බලා ඇත.ගුවන් ප්‍රවේශපතට අමතරව අනෙක් වියදම් අනුග්‍රාහකයන් මගින් සොයාගත් බව අප කළ විමසුමකදී බැඩ්මින්ටන් සංගමයේ සභාපති සුරාජ් දන්දෙනිය මහතා පැවැසීය. මෙලෙස තරග සංචාර 5ක් එකවර සුදානම් කළ පළමු අවස්ථාව මෙය බව දන්දෙනිය මහතා සඳහන් කළේය.මේ සංචාර සඳහා සහභාගීවන ක්‍රීඩකයන් යොවුන් ඔලිම්පික් ක්‍රීඩා උළෙලට සුදුසුකම් ලැබීමට නම් ලෝක කනිෂ්ඨ බැඩ්මින්ටන් ශ්‍රේණිගත කිරීම්වල 25වැනි ස්ථානයට හෝ එයට අඩු ස්ථානයකට පත්විය යුතුය. දැනට ලෝක ශ්‍රේණිගත කිරීම් අනුව 33වැනි ස්ථානයේ සිටින රිච්මන්ඩ් විද්‍යාලයේ බුවනෙක ගුණතිලකට මේ තරග සංචාරවලදී ලබාගන්නා ජයග්‍රහණ අනුව ඔලිම්පික් සුදුසුකම් ලැබීමට වැඩිම අවස්ථාවක් උදාවී තිබේ. විශාඛා විදුහලේ තිළිණි හෙන්දහේවා (57වැනි ස්ථානය), ගේට්ටේ ජාත්‍යන්තර පාසලේ කමෝද් හැළඹගේ (78 වැනි ස්ථානය) හා සාන්ත සෙබස්තියන් විදුහලේ සචින් ඩයස් (81වැනි ස්ථානය) සංචාරයට එක්වන සෙසු ක්‍රීඩක පිරිස වෙති. පිරිමි යුගල තරගවලට ක්‍රීඩා කරන බුවනෙක ගුණතිලක හා සචින් ඩයස් දැනට ලෝක කනිෂ්ඨ ශ්‍රේණිගත කිරීමේ 36වැනි ස්ථානයේ සිටින හෙයින් එම ඉසව්වෙන්ද බලාපොරොත්තු ඇතිව තිබේ.ක්‍රීඩක ක්‍රීඩිකාවන් පිරිස මේ 6වැනිදා ආරම්භවන හංගේරියානු කනිෂ්ඨ බැඩ්මින්ටන් තරගාවලියට මුලින්ම එක්වන අතර 19වැනිදා සිට ඔස්ට්‍රියානු අන්තර්ජාතික තරගාවලියට, 21 වැනිදා සිට ස්පාඤ්ඤ කනිෂ්ඨ බැඩ්මින්ටන් තරගාවලියට, 26 වැනිදා සිට නෙදර්ලන්ත කනිෂ්ඨ බැඩ්මින්ටන් තරගාවලියට හා මාර්තු 6වැනිදා සිට ජර්මන් කනිෂ්ඨ තරගාවලියට සහභාගී වේ.සංචාරයේදී ශ්‍රී ලංකා පුහුණුකරු ලෙස ගාල්ල රිච්මන්ඩ් විද්‍යාලයේ පුහුණුකරු පවිත්‍ර අබේසිරි ගුණවර්ධන මහතා නම් ‍කොට ඇත.වසර 2010දී සිංගප්පූරුවේ පැවැති යොවුන් ඔලිම්පික් ක්‍රීඩා උළෙලට ශ්‍රී ලංකාවෙන් බැඩ්මින්ටන් ඉසව් උදෙසා ඩිල්ෂාන් කාරියවසම් හා ලේඛා හදුන්කුට්ටිගේ සහභාගීවු අතර මූලික වටයේදීම ඉවතට ගියහ..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>04</day>
    </date>
    <link>http://www.dinamina.lk/2014/02/04/_art.asp?fn=s1402044</link>
    <topic>විශාඛා විදුහල් ක්‍රීඩා උළෙලේ දී ‘ඩෝස්’ නිවාසයට ප්‍රථම ස්ථානය</topic>
    <author>කත්‍යා ද සිල්වා</author>
    <content>කොළඹ විශාඛා විද්‍යාලයීය අන්තර් නිවාස ක්‍රීඩා උළෙලේදී ලකුණු 434ක් ලබා ගනිමින් ‘ඩෝස්’ නිවාසය පළමු ස්ථානය දිනා ගත්තේය. මේ ක්‍රීඩා උළෙලේ විශිෂ්ටතම ක්‍රීඩිකාව ලෙස ඉරුෂිකා ගුණතිලක කිරුළු පැළඳුවාය.විදේශ රැකියා ප්‍රවර්ධන අමාත්‍ය ඩිලාන් පෙරේරා මහතාගේ ප්‍රධානත්වයෙන් පැවැති මේ ක්‍රීඩා උළෙලේ හොඳම ක්‍රීඩිකාවන් ලෙස චානුකා අතපත්තු සහ රෙසුරි විජේසුන්දර කුසලාන ලබා ගත්හ. ‘එම්.එන්.එදුස්සූරිය’ කුසලානය හිමිවූයේද මේ ක්‍රීඩිකාවන් දෙදෙනා ට ය.‘රෝහිනී චන්ද්‍රසේකර ජ්‍යෙෂ්ඨ කුසලානය’ සඳමාලි රාජසේකර ක්‍රීඩිකාවට හිමි වූවාය. ‘රෝහිනී චන්ද්‍රසේකර කණිෂ්ඨ කුසලානය’ හිමිකර ගත්තේ චානුකා අතපත්තු ක්‍රීඩිකාවයි.මේ නිවාසාන්තර ක්‍රීඩා උළෙලේ දෙවැනි ස්ථානය හිමිවූයේ ලකුණු 327ක් රැස්කර ගත් ‘ඩයස්’ නිවාසය ට ය. ලකුණු 307ක් ලබා ගනිමින් ‘පුලිමුඩ්’ නිවාසය තෙවැනි ස්ථානය ලබා ගත් අතර ‘ජයතිලක’ නිවාසය (ලකුණු 305), ‘මොට්වානි’ නිවාසය (304) හා ‘වීරසූරිය’ නිවාසය (193) පිළිවෙලින් සිවුවැනි, පස්වැනි හා හයවැනි ස්ථානවලට පත්වූහ.අධ්‍යාපන අමාත්‍යංශයේ නිළධාරීන්, විශාඛා විදුහල්පතිනිය සඳමාලි අවිරුප්පොල මහත්මිය ඇතුළු ගුරුභවතුන් හා මව්පියන්ද මේ ක්‍රීඩා උළෙට එක්ව සිටියහ..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>04</day>
    </date>
    <link>http://www.dinamina.lk/2014/02/04/_art.asp?fn=f1402041</link>
    <topic>යුද අපරාධ කළේ බලවත් ජාතීන් මිස අප නොවේ</topic>
    <author/>
    <content>හැටහය වසරකට පෙර මෙරට ලද නිදහස වර්තමානයේ දී අප භුක්ති විඳින්නේ කෙසේද එම නිදහසේ අර්ථය මෙරට යහපතට යොදාගන්නේ කෙසේද හා තවත් කාලීන සමාජ හා දේශපාලන කරුණු පිළිබඳව ඇමැති ඩබ්ලිව්. ‍ ඩී. ජේ. සෙනෙවිරත්න මහතා සමඟ සිදු කළ සාකච්ඡාවකි මේ.අප අධිරාජ්‍යවාදීන්ගෙන් නිදහස ලැබූ පසු අවුරුදු හැටහයක් ගියත් අපට ඒ නිදහස අර්ථවත් ලෙස භුක්ති විඳීමට ලැබුණේ කෙටි කාලයක් පමණයි. රටේ අර්බූදකාරී තත්ත්වයක් හා ත්‍රස්තවාදීන් බලවත් වීම තුළ එම නිදහස අපට භුක්ති විඳීමට බාධා එල්ල වුණා. ඒ නිදහසට බාධාවක් වූ ත්‍රස්තවාදය පරාජය කිරීමට පුළුවන්කම ලැබීමත් සමඟ තමයි ර‍ටේ ජනතාව වෙත අලුත් නිදහසේ අර්ථය භුක්ති විඳීමට පුළුවන්කම ලැබුණේ. අවුරුදු හැටහයක් ගත වූ තැන නිදහසේ අර්ථය හා එහි ආශ්වාදය මෙරට ජනතාවට භුක්ති විඳීමට පුළුවන්කම ලැබුණේ. ඒ ගැන මුළු රටම මේ නිදහස අර්ථවත් කළ රණවිරුවන්ට හා ජනාධිපතිතුමාට ස්තූතිය පළ කළ යුතුයි.මේ නිදහසට බාධා එල්ල කිරීමට ඇතැම් අය කුමන්ත්‍රණකාරී මෙහෙයුම්වල නියැළෙනවා. ඒ ගැන අප මූලික වශයෙන් කනගාටුවට පත්වෙනවා. උදාහරණයක් විදියට දෙමළ ජාතික සන්ධානය ගනිමු. ඔවුන් මෙරට මහජන මුදලින් යැපෙමින් කටයුතු කරන අතර රටට ද්‍රෝහී ලෙස කටයුතු කරනවා. ඇත්තෙන්ම මේ අය රටේ නිදහසට බාධා එල්ල කරන හා රටට ද්‍රෝහීව කටයුතු කරන පිරිසක් විදියට හඳුන්වන්න පුළුවන්.අද රටට දේශපාලන නිදහස පමණක් නොවෙයි. ආර්ථික නිදහසත් අවශ්‍ය කරනවා. ඒ සඳහා වූ ගමනද මේ වන විට ආරම්භ කර තිබෙනවා. රටට අවශ්‍ය කරන ආර්ථික නිදහස උදාකිරීමට මේ වන විටත් ආණ්ඩුව සැලැසුම් කර තිබෙන්නේ. දේශීය ආර්ථිකයක් ගොඩනැඟීමට අවශ්‍ය සැලසුම් සහ විධික්‍රම මේ වන විටත් රජය මඟින් සූදානම් කර තිබෙනවා.මෙවැනි ‍උළෙලක් මඟින් රටට යම් ප්‍රතිඵලයක් ප්‍රතිලාභයක් තිබිය යුතුයි. එදා කොළඹ නගරය මූලිකව නිදහස් උත්සවයක් පැවැත්වීම මඟින් මුදල් වියදම් කිරීම පමණයි සිදුවන්නේ. ඒත් ගම්මට්ටමේ ප්‍රාදේශීය මට්ටමේ නගරවල නිදහස් උළෙල පැවැත්වීම මඟින් එම ප්‍රදේශවල විශාල සංවර්ධනයක් ඇති කිරීමට පුළුවන්. එවැනි සංවර්ධන ක්‍රියාදාමයක් මෙවර කෑගල්ල ප්‍රදේශයේ දී සිදුවෙලා තිබෙනවා.අනෙක දැයට කිරුළ වැනි මහා පරිමාණ සංවර්ධන ක්‍රියාදාම මේ නිදහස් උත්සවවලට සමගාමීව ක්‍රියාත්මක කරනවා. මේ සියල්ලම මඟින් මෙරට විශාල ඉදිරිගාමී බවක් ඇති කර ගැනීමට හැකියාව ලැබී තිබෙනවා.ජිනීවා නුවර දී බලවත් රටවල් මෙරටට එරෙහිව යෝජනාවක් සම්මත කිරිමට උත්සහ කරන්නේ ඇයිද යන්න සලකා බැලිය යුතුයි. අන්තර්ජාතික ප්‍රජාව වූවත් මෙතැනදි උත්සහ කරන්නේ ශ්‍රී ලංකාව තමන්ගේ න්‍යාය පත්‍රවලට අනුව හැසිරවීමට දරන උත්සාහයක්. ඒත් අන්තර්ජාතික ප්‍රජාවගේ මේ උත්සාහයන්වලට මෙරට නතු කිරීමට පුළුවන්කමක් නැහැ. ජනාධිපතිතුමා ප්‍රමුඛ මේ ආණ්ඩුව නිතරම රට ගැන සිතා රටේ යහපත පිළිබඳව අවධානය යොමුකර කටයුතු කරන ආණ්ඩුවක්. ඒ ගැන තමයි මේ බලවත් රටවල් අවධානය යොමු කරන්නේ. අපව පීඩාවට පත් කිරීමට උත්සාහ කරන්නේ. ඒත් මේ විදිහට කටයුතු කිරීම මඟින් අපව යම් යටපත් කිරීමට පුළුවන්කමක් ලැබෙන්නේ නැහැ. මොකද ජනබලය ජනතා ශක්තිය තිබෙන්නේ අපටයි. පසුගිය කාලය පුරාම ජනතා ශක්තිය අපට තිබෙන බව මැතිවරණ ප්‍රතිඵලවලින් මනා ලෙස තහවුරු වෙනවා.අනෙක මේ බටහිර රටවලට මානව හිමිකම් පිළිබඳව අපට ගුරුහරුකම් ලබාදීමට, උපදේශ ලබාදීමට ඇති අයිතිය මොකක්ද කියලා සැලකිය යුතුයි. මේ රටවල් සියල්ලම වගේ ලෝකයට බණ දේශනා කළත් ඔවුන් එම මූලධර්ම පිළිපැදීමක් නැහැ. ඇෆ්ගනිස්ථානයේ දී, ඉරාකයේ දී මානව හිමිකම් කඩකළේ ඉතාමත් වැරැදිසහගත විදිහටයි. ඇත්තෙන්ම ලෝකයේ යුද අපරාධ කළ පිරිසක් ඉන්නවා නම් ඒ බලවත් රටවල්ම තමයි.මේ තත්ත්වය තුළ ඒ අයට මෙරට ගැන චෝදනා එල්ල කිරීම කිසිඳු පදනමක් ඇති දෙයක් නොවෙයි.ඒත් මේ කාරණයේ දී විපක්ෂය හා රට අභ්‍යන්තරයේ බලවේග කටයුතු කරන විදිහ කනගාටුදායකයි. ඔවුන් තම තමන්ගේ පටු අරමුණු පටු න්‍යායපත්‍ර ක්‍රියාත්මක කිරීමටත් උත්සාහ කරනවා. විපක්ෂය වුණත් මේ මොහොතේදී කටයුතු කළ යුත්තේ රට ගැන වූ වගකීම හිසමත තබා ගනිමිනුයි. ඒත් අද විපක්ෂය කෙතෙක්දුරට මේ වගකීම ඉෂ්ට කරනවාද කියන එක ප්‍රශ්නාර්ථයක්.අද විපක්ෂය තම වගකීම් ගැන අවබෝධයක් ඇතිව කටයුතු කරන බවක් දක්නට නැහැ. ඔවුන්ගේ මූලික අරමුණ වෙලා තිබෙන්නේ තමන්ගේ පටු අරමුණු ඉෂ්ට කර ගැනීමටයි. එදා යුද්ධය සිදු කරන මොහොතේ දී යුද්ධයට බාධා කිරීමේ අකුල් හෙළීමේ ප්‍රතිපත්තියකුයි අනුගමනය කළේ. මෙය ඉතාමත් වැරැදි සහගත එළැඹුමක් විදිහටයි හඳුන්වන්න පුළුවන්කම තිබෙන්නේ.දෙමළ ඩයස්පෝරාව හා මෙරට දෙමළ ජාතික සන්ධානය කටයුතු කරන ආකාරය පිළිබඳවත් තිබෙන්නේ මෙවැනිම වූ තත්ත්වයක්. ඔවුන් උත්සාහ කරන්නේ රට අපහසුතාවට පත් කර තම දේශපාලන න්‍යායපත්‍ර ක්‍රියාත්මක කිරීමයි. මගේ අදහස වන්නේ රට ඇතුළත ප්‍රශ්න රට ඇතුළතම විසඳා ගැනීමයි.අපට ඉතාමත් දක්ෂ නිලධාරී මණ්ඩලයක් වගේම දේශපාලනඥයන් පිරිසකුත් සිටිනවා. ඔවුන් ජිනීවා නුවර දී අපට එල්ල විය හැකි පීඩනය කළමනාකරණය කර ගැනීමට කටයුතු කර තිබෙනවා. මෙහිදී අපට හිතවත් අන්තර්ජාතික මිතුරන් ළං කර ගැනීමට කටයුතු කර තිබෙනවා. ඒ නිසා අපගේ උත්සාහය වෙලා තිබෙන්නේ මේ තත්ත්වය ජය ගැනීමට අවශ්‍ය කටයුතු සැලැසුම් කිරීමයි. ඒ තත්ත්වය තුළ අපට විශාල ශක්තියක් ඇති කර ගැනීමට පුළුවන්කම ලැබුණා.අපට අමුතුවෙන් සූදානම්වීමට සැලැසුම් කිරීමට දෙයක් නැහැ. මේ ආණඩුව ඉතාමත් විශාල කාර්යභාරයක් ඉෂ්ට කර තිබෙනවා. මගේ තක්සේරුවට අනුව නම් රටටත් ජනතාවටත් විශාල කාර්ය ප්‍රමාණයක් ඉෂ්ට කළ දේශපාලන පක්ෂයක් නොමැති තරම්. ජනාධිපතිතුමා නිතරම ජනතාව ගැන කල්පනා කර රට ගැන කල්පනා කර කටයුතු කරනවා. ඒ ගැන විශාල ඇගැයුමක් ජනතාව තුළ තිබෙනවා. ඉදිරි පළාත් සභා මැතිවරණයේ දී එක්සත් ජනතා නිදහස් සන්ධානයට විශිෂ්ට ජයග්‍රහණයක් ලබා ගැනීමට පුළුවන්. ඒ පිළිබඳව මට විශාල විශ්වාසයක් තිබෙනවා.අද විපක්ෂයක් නැහැ. විපක්ෂයට ශක්තිමත් නායකත්වයක් නැහැ. මේ තත්ත්වය තුළ මැතිවරණයක් ජයග්‍රහණය කරනවා තබා තමන්ගේ ඡන්ද පදනම හෝ ආරක්ෂා කර ගැනීමට පුළුවන්කමක් ලැබෙනු ඇතැයි සිතන්න බැහැ. ඒ ගැන සිතීම පවා දුෂ්කර දෙයක් විදිහටයි හඳුන්වන්නට පුළුවන්කම ඇත්තේ..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>04</day>
    </date>
    <link>http://www.dinamina.lk/2014/02/04/_art.asp?fn=f1402042</link>
    <topic> </topic>
    <author/>
    <content>වාද භේද පසෙක ලා ශ්‍රී ලාංකික ජාතියක් ලෙස සමෘද්ධිමත් දේශයක් නිර්මාණය කිරීම සඳහා හැටහය වැනි නිදහස් සමරුවේදී සියලු දෙනා එක්ව කටයුතු කළයුතු බව සියම් මහා නිකායේ මල්වතු පාර්ශ්වයේ තිබ්බටුවාවේ ශ්‍රී සිද්ධාර්ථ සුමංගල නාහිමිපාණෝ පවසති.එමෙන්ම නිදහස වෙනුවෙන් දිවි පරදුවට තබා කැපකිරීම් සිදු කළ හා ජීවිත පූජා කළ පැවිදි ගිහි සියලු විරුවන් කෘතගුණ පූර්වකව සිහිපත් කළ යුතු බවද හැටහය වැනි නිදහස් සමරුව වෙනුවෙන් නිවේදනයක් නිකුත් කරමින් උන්වහන්සේ පවසති.ආගමට - දහමට මුල් තැනක් දෙමින්, අපේ සංස්කෘතිය ආරක්ෂා කරගනිමින්, වාද භේදයන් පසෙක ලා එකම ශ්‍රී ලාංකික ජාතියක් ලෙස සියලු දෙනා එක්ව යහපත් පුරවැසියන් ලෙස සමෘද්ධිමත් රටක් උදෙසා ඉදිරියට යෑමට මේ 66 වන නිදහස් දින අදිටන් කරගත යුතුය. ඒ සඳහා සියලු දෙනාට ශ්‍රීමත් දළදා වහන්සේගේ ආශිර්වාදය ප්‍රාර්ථනා කරම්හ.ලැබූ නිදහස රැක ගැනීමට රටේ බහුතරයක් මහත් පරිශ්‍රමයක් දරද්දී සුළු පිරිසක් එය අහිමි කර ගැනීමට උත්සාහ දරන බව තේරුම් ගෙන මේ තීරණාත්මක මොහොතේ සියලු වාද භේද පසෙකලා රට දැය වෙනුවෙන් එක් සිත්ව කටයුතු කළ යුතු යැයි නිදහස් දින පණිවුඩයක් නිකුත් කරමින් සියම් මහ නිකායේ අස්ගිරි පාර්ශ්වයේ උඩුගම ශ්‍රී බුද්ධරක්ඛිත නාහිමියෝ පවසති.එම පණිවුඩය මෙසේ ය.රටක් භෞතික වශයෙන් සංවර්ධනය විය යුතු අතරම පුරවැසියන්ගේ ආධ්‍යාත්මික සංවර්ධනය ගැන ද එහිදී දැඩි අවධානයක් යොමු කළ යුතුව පවතී. වසර දෙදහසකට ද වඩා අධික අඛණ්ඩ අභිමානවත් ඉතිහාසයක් හිමි අප රටෙහි ආධ්‍යාත්මික හා භෞතික යන උභයාංශයෙහිම සංවර්ධනයට පදනම සැපයුයේ බුදුදහම යැයි පැවසීම අතිශයෝක්තියක් නොවේ.වර්තමානයේදී ද අනාගතයේ දී ද පාදක කරගත යුතු වන්නේ ද එයම යැයි දැක්වීමද නිවැරදි වෙයි. වර්තමානයේ ඇති ගැටුම් හා ගැටලු නිරාකරණය කරගැනීමට බුදුදහමින් සාර්ථක විසඳුම් ඇති බව දැන ඒවා සොයා බැලීමට ද අප සියලු දෙනා ම උනන්දු විය යුතුව ද පවතී.මෙරට සියලු ජාතීන් හා සියලු ආගමිකයන් එකට එකතුව රට භෞතික වශයෙන් හා අධ්‍යාත්මික වශයෙන් දියුණු කරලීමට කටයුතු කරන්නේ නම් ලබාගත් නිදහස අර්ථවත් කරගත හැකි බව ශ්‍රී ලංකා අමරපුර මහ නිකායේ දවුල්දෙන ඤාණිස්සර නාහිමියෝ නිදහස් දිනය වෙනුවෙන් පණිවුඩයක් නිකුත් කරමින් පවසති.එම පණිවුඩය මෙසේය.ඉකුත් 66 වසරින් 30 වසරක්ම පැවැති ත්‍රස්තවාදී යුද්ධය එහි එක් ප්‍රතිඵලයකි. මේ ත්‍රස්තවාදී සතුරන් කෙතරම් ප්‍රබල වූයේ ද යත් ගොඩින් මුහුදින් පමණක් නොව අහසින් පවා පහර දෙමින් රටේ ස්වාධීනත්වයට හා රටවාසීන්ගේ නිදහසට සිදුකළ මහත් විපත් අතිශය බරපතළ වූවාම විය.මොවුන් ලොව විසූ බලවත්ම ත්‍රස්තයෝ බවට ලෝකයේම පිළිගැනීමක් තිබුණි. එසේවී නමුත් ඔවුහු ද අදීන නායකත්වයේ හා වීරෝදාර ත්‍රිවිධ හමුදාවේ හා පොලිසියේ මෙහෙයවීමෙන් 2009 මැයි 19දා සමූල ඝාතනය කළෝ ය. එයින් පසු මේ පිළිබඳව රටින් බැහැර ත්‍රස්ත බලවේග ක්‍රියාත්මකව ඇතත් ගතවූ වසර 5කට ආසන්න කාලය තුළ රටේ ජනතාවට භුක්ති විඳීමට හැකිව තිබෙන නිදහස යමෙක් අවතක්සේරු කරන්නේ නම් එය ඉතා පහත් ක්‍රියාවකි.අද දින අප සමරන 66 වන නිදහස් දිනයේදී සියලු ශ්‍රී ලංකාවාසීන් වෙත අපට ලබාදිය හැකි පණිවුඩය වන්නේ මෙරට වසන සියලු ජාතිකයන්, සියලු ආගමිකයන් එකට එකමුතුව හා සමඟිව මෙවර භෞතික වශයෙන් හා අධ්‍යාත්මික වශයෙන් දියුණු කරලීමට කොටස්කරුවෝ වන්නේ නම් ලබා ඇති නිදහස අර්ථවත් කරගත හැකි බවය.රට බෙදීමට යළි රට භීෂණය කරා ගෙන යාමට වළිකන පිරිසගේ චාටු බස්වලට නොරැවටී අප අද දිනා ඇති නිදහස රැකගැනීමටත් රට ආර්ථික වශයෙන් නඟාසිටුවීමටත් කටයුතු කරන ලෙස නිදහස් දිනයේ පාලක පාලිත දෙපිරිසෙන්ම ඉල්ලා සිටින බව ශ්‍රී ලංකා රාමඤ්ඤ මහා නිකායේ නාපාන පේමසිරි නාහිමියෝ පවසති.නිදහස් දින පණිවුඩයක් නිකුත් කරමින් උන්වහන්සේ මේ බව පවසති.එම පණිවිඩයේ මෙසේද සඳහන් වේ.සුද්දන්ගේ පාලනයෙන් මිදී 66 වන නිදහස් දිනය සමරන අද දින ශ්‍රී ලාංකීය සියලුම දෙනා අද අප මේ ලබා තිබෙන නිදහස ආරක්ෂා කර ගැනීමට හා තවම දිනා ගැනීමට අපොහොසත් වූ ආර්ථික නිදහස ද දිනා ගැනීමට ජාති ආගම් දේශපාලන භේද ඉවත දමා එක්සත්ව එක්සිත්ව සමඟිව කටයුතු කිරීමට කල්පනා කළ යුතුය. මේ රටේ ජනතාව භේද භින්න කොට රට දෙකඩ කිරීමට තවමත් බටහිර බලවතුන් හා කොටි හිතවාදී විදේශිකයෝ කූඨ ව්‍යාපාරවල නියැළී සිටිති.ඔවුනට උඩගෙඩි දෙන දේශද්‍රෝහී ජාතිද්‍රෝහි පිරිසක් මෙරට ද සිටින බව පෙනේ. රට බෙදීමට, යළි රට භීෂණය කරා ගෙන යාමට වලි කන පිරිසගේ චාටු බස්වලට නොරැවටී අප අද දිනා ඇති නිදහස රැකගැනීමට හා ආර්ථික වශයෙන් ද මෙරට නගාසිටුවීමට අවශ්‍ය තම කාර්ය භාරය ඉටුකිරීමට අදිටන් කර ගන්නා ලෙස ශ්‍රී ලංකාවේ 66 වන නිදහස් දින සමරන පාලක පාලිත සියලු දෙනාගෙන්ම ඉතා කරුණාවෙන් ඉල්ලා සිටිමි.හැටහය වැනි නිදහස් දින සැමරුම ශ්‍රී ලංකාවාසී සැමදෙනාටම උතුම් වූ නිවහල් පැතුම් ගෙනෙන දිනයක් වේවා යි ප්‍රාර්ථනා කරන බව කොළඹ අගරදගුරු මැල්කම් කාදිනල් රංජිත් හිමිපාණෝ නිදහස් දිනය නිමිත්තෙන් පණිවුඩයක් නිකුත් කරමින් පවසති.එම පණිවුඩය මෙසේය.ශ්‍රී ලංකාද්වීපය යටත් විජිත යකඩ බන්ධනයෙන් නිදහස ලබා 66 වැනි සමරුව සමරාලන්නට ජාතියක් වශයෙන් එකට පෙළ ගැසෙන අභිමානනීය දිනය අළලා නිකුත් කෙරෙන මේ අභිනන්දන සමරු කළඔට මෙලෙස පන්හිඳ පතිත කරනු ලබන්නේ ඉමහත් සතුටකිනි.නිවහල් දේශයක් ස්වෛරිත්වය රකිමින් නොබිඳුනු ජාතියක් සේ එකට සිට ගනිමින් නිදහසේ අරුණාලෝකය තුළ ලෝකය දකින්නට අප ජාතික ධජය අත දරා පෙරට යන ගමනේ දී අප එකිනෙකාගේ ආධ්‍යාත්මය පොපියන්නේ ඒ දහම් ගුණ සුවඳින් අප මනු දිවි දේශයේ උන්නතිය උදෙසා වඩාත් කැපකරලන්නටයි.දේශයේ අභිමානය තුළින් ලෝකය දකින්නට යන ගමනේ දී නිවහල් සිතිවිලි වඩාත් උදාර ලෙස මතු පරම්පරාවලට ද උරුම කර දෙන්නට අදීන ගමන් මඟක් එකට ගමන් කළ යුතු බවට කෙරෙන මතක් කරවීම නම් අමතක කළ යුතු නොවේ.ජාතිය ගොඩනැගීමේ අතිවිශිෂ්ට කාර්යය වෙනුවෙන් සාමූහික දායකත්වය ලබාදීමට හැටහය වැනි ජාතික නිදහස් දිනය යෙදී තිබෙන අද (4) දින අදිටන් කර ගනිමු යැයි අග්‍රාමාත්‍ය දි. මු. ජයරත්න මහතා නිදහස් දිනය වෙනුවෙන් පණිවුඩයක් නිකුත් කරමින් පවසයි. එම පණිවුඩයේ මෙසේද සඳහන් වේ.ශ්‍රී ලංකාව 66 වන නිදහස් දින සංවත්සරය සමරන්නේ අවුරුදු අටක පාලන කාලයෙහි වත්මන් රජය විසින් දියත් කළ ආර්ථික, සමාජීය හා සංස්කෘතික යන ක්ෂේත්‍රයන්ගේ සුවිශේෂී ඉලක්කයන් සපුරාගෙන තිබෙන වකවානුවකය.කෙදිනකවත් පරාජය කළ නොහැකි යැයි සිතූ කුරිරු ත්‍රස්තවාදය 2009 මැයි මසදී පරාජය කරනු ලැබීමත් සමඟම රට සාමාන්‍ය තත්ත්වයට පත්වීම නිසා රටට හා ජනතාවට සුවිශේෂී ප්‍රතිඵලයන් ලඟා කර දුන් සංවර්ධන ව්‍යාපෘතීන් බොහෝ ගණනක් දියත් කිරීමට රජයට හැකියාව ලැබිණ.යුද්ධයෙන් විනාශ වූ උතුරු, නැඟෙනහිර ආර්ථික හා සමාජ ව්‍යූහය යථා තත්ත්වයට පත් කිරීමට ඉවහල් වන භෞතික හා සමාජයීය යටිතල ව්‍යාපෘතීන් රැසක් එම ප්‍රදේශවල කඩිනමින් ක්‍රියාත්මක වෙමින් තිබේ. අවතැන් වූ පුද්ගලයන් පුනරුත්ථාපනය කිරීම හා නැවත පදිංචි කරවීම කෙටි කාලයකදී අවසන් කෙරිණ. කෘෂිකර්ම, ධීවර හා සුළු කර්මාන්ත යනාදිය යළි පණගැන්වීම හරහා ජනතාවගේ ජීවනෝපායන් ශක්තිමත් කෙරිණ. උතුරු පළාතේ පළාත් සභාව පිහිටුවීම සඳහා සාර්ථකව නිම කෙරුණු 2013 සැප්තැම්බර් මස පවත්වන ලද මැතිවරණය රට තුළ විවිධ ජන කොටස් අතර ප්‍රතිසංධානය, අවබෝධය හා සාමය ඇතිකරලීමේ සුවිශේෂී සන්ධිස්ථානයක් විය.ජනාධිපතිතුමාගේ දුරදක්නා නායකත්වය යටතේ මෙම අවුරුදු අටක කාලය තුළ බලශක්ති උත්පාදනය, ජල සම්පාදන, වාරි මාර්ග, නාවික, ගුවන්, නිවාස, විදුලි සංදේශ, තොරතුරු තාක්ෂණ, ප්‍රවාහන ආදී ආර්ථිකමය වශයෙන් ඉතා වැදගත් ක්ෂේත්‍රයන්හි මහා පරිමාණ ව්‍යාපෘතීන් සැළකිය යුතු සංඛ්‍යාවක් ක්‍රියාත්මක කිරීම සුවිශේෂී වේ. නොරොච්චෝලේ හා ඉහළකොත්මලේ විදුලි බලාගාර, හම්බන්තොට වරාය, දකුණු කොළඹ වරාය, මත්තල ජාත්‍යන්තර ගුවන් තොටුපොළ, අධිවේගී මාර්ග මෙම ව්‍යාපෘතීන් අතර සාඩම්බර ස්ථාන හිමිකර ගනී. රටේ ආර්ථීක සංවර්ධනය ඉතා ඉහළ තලයකට ගෙන ඒම උදෙසා ආර්ථිකයේ නව කේන්ද්‍රික ක්ෂේත්‍රයන් වශයෙන් සැලකෙන මුහුදු, ගුවන්, අධ්‍යාපන, වෙළෙඳ හා බලශක්ති යන “නව පංච මහා බලවේගයන්” ස්ථාපිත කෙරිණ.2013 නොවැම්බර් මස පවත්වන ලද පොදු රාජ්‍ය මණ්ඩල නායක සමුළුවේ සාර්ථක සත්කාරකත්වය සමඟ විවිධ ‍ ආර්ථික, සමාජයීය හා සංස්කෘතික ක්ෂේත්‍රයන්හි නව ප්‍රබෝධයක් ඇති කරමින් වැඩිකල් නොගො‍ස් “ආසියාවේ ආශ්චර්යය” බවට පත් වීමට ඉවහල් වන්නා වූ තවත් බොහෝ ව්‍යාපෘතීන් ගණනාවක් ක්‍රියාත්මක කිරීමට අපේක්ෂිතය. මෙම අරමුණු සාක්ෂාත් කරගනු වස් දේශප්‍රේමී ජනතාවක් ලෙස ඒ සඳහා වන දායකත්වය, සහයෝගය හා කැපවීම රජය වෙත ලබාදීම අපගේ පරම යුතුකමකි.රටේ ස්ථාවරත්වය බිඳ දැමීමට මාන බලන දෙස් විදෙස් සියලු බලවේග පරාජය කරමින් සාමුහිකව කටයුතු කිරීමට නිදහස් දිනයේ සියලුදෙනා අදිටන් කර ගනිමු යැයි රාජ්‍ය පරිපාලන හා ස්වදේශ කටයුතු ඇමැති ඩබ්ලිව්. ඩී. ජේ. සෙනෙවිරත්න මහතා පවසයි.66 වැනි ජාතික නිදහස් දිනය නිමිත්තෙන් පණිවිඩයක් නිකුත් කරමින් ඒ මහතා මෙසේ පවසයි.ජාතීන් අතර සමඟිය, සහජීවනය හා සංහිඳියාව තුළින් එක්සේසත් වූ ශ්‍රී ලංකාවක් පිළිබඳ පැතුම් අද ඉටුවී තිබේ. එක ධජයක් - එකම රටක් සඳහා වූ අඩිතාලමද සවිමත්ය. එහෙත් දෙස් - විදෙස් කුමන්ත්‍රණකාරී බලවේග මේ ස්ථාවරත්වය සිඳ බිඳ දැමීමට මාන බලයි. 66 වැනි නිදහස් දින උළෙල සමරන මෙම අභිමානවත් මොහොතේ අප සියලුදෙනාගේම අදිටන විය යුත්තේ මේ පසමිතුරු බලවේග පරාජය කරමින් සාමුහිකව කටයුතු කිරීමයි.අභියෝග නැති ඉදිරි ගමනක් නැත. ඒවා ජය ගැනීමට අදීන දේශපාලන නායකත්වයෙන් සහ ජනතා ශක්තියෙන් අපි පන්නරය කරමු.මවුබිමට ආදරය ඇති ජන සමූහයාගේ ආශිර්වාදය අපට නිරතුරුව ලැ‍ෙබ්. ජයග්‍රාහී සංවර්ධන මාවතේ පෙර ගමන්කරුවෝ ඔවුහුය. දෙවුන්දරතුඩුවේ සිට පේදුරුතුඩුව දක්වා සතර දිග්බාගයේම ජනතා අවශ්‍යතා සපුරාලමින් භෞතික මෙන්ම මානව සංවර්ධනය සඳහා ද වැඩසටහන් රැසක් ක්‍රියාත්මකයි. මතුපරපුරටද දියුණු සශ්‍රික රටක උරුමක්කාරයන් වීමේ භාග්‍යය මෙමඟින් උදාවනු නිසැකය.සැබෑ නිදහස් රාජ්‍යයක් ලෙස 66 වන නිදහස් දිනය අද (04) සමරනු ලබන්නේ ඉතාම අභිමානයෙන් යුතුව බව, නිවේදනයක් නිකුත් කරමින් මහජන එක්සත් පෙරමුණේ නායක, ඇමැති දිනේෂ් ගුණවර්ධන මහතා පවසයි.ඇමැතිවරයා නිදහස් දිනය නිමිත්තෙන් එවා ඇති නිවේදනයේ මෙසේ ද දැක්වේ. සමරන්නට නිදහසක් අපට අත්කර දීමට වසර දෙදහස් ගණනක අතීතයේ සිට මේ දක්වා කැප වූ රාජ රාජ මහාමාත්‍යාදීන් හා රණවිරුවන් අප මේ මොහොතේ සදානුස්මරණය කළ යුතුය. සුදු අධිරාජ්‍යවාදීන් ‘නිදහස’ බන්දේසියක තබා අපට ලබා දුන්නේ නැත. එය කාලාන්තරයක් තිස්සේ ගලා ආ සටන් අරගල මැදින් ආ ප්‍රතිඵලයකි.පෘතුගීසි, ලන්දේසි, ඉංග්‍රීසි ආධිපත්‍යයන්ට එරෙහිව ලෙයින් කඳුළින් ජීවිත පරිත්‍යාගයෙන් ආ ගමනකට 1815 මාර්තු 02 දින අඩ තබද්දී එවක් පටන් නැවතත් උස් නිදහස පිණිස කළ අරගලයන්හි ප්‍රතිඵලයක් ලෙස එක් සුවි‍ෙශ්ෂී හැරවුම් ලක්ෂයක්ව 1948 පෙබරවාරි 04 දින ලක්දිව නිදහස් රාජ්‍යයක් බවට පත් විය.ජනාධිපති මහින්ද රාජපක්ෂ මැතිඳුන්ගේ රාජ්‍ය නායකත්වයෙන්, පුරා වසර තිහක් ලාංකික ජන ජීවිතය උඩු යටිකුරු කරමින් ක්‍රියාත්මක වූ බෙදුම්වාදී ත්‍රස්තවාදය පරාජය කොට ඒකීය රාජ්‍යය ආරක්ෂා කර මව්බිමට විජයග්‍රහණය උදා කර දේශපාලන හා ආර්ථික ස්ථාවරභාවයක් බිහිකර ඇත. දේශපාලන, ආර්ථික, සමාජයීය, ආගමික හා සංස්කෘතික පුනර්ජීවනයක අද අප රට ගමන් කරමින් සිටී.මෙරට නිදහස අරගලයේ දි දිවිපුජා කළ සිංහළ , ද්‍රවිඩ , මුස්ලිම් සියල්ලෝම නිදහස් සටනේ විරුවන් ලෙස සැමදා පිදුම් ලබන බව ඛනිජ තෙල් කර්මාන්ත ඇමැති අනුර ප්‍රියදර්ශන යාපා මහතා පැවැසීය.ශ්‍රී ලාංකිකයින් වශයෙන් රට හුමවේ ඇති අභියෝග හදුනාගෙන මවුබිමේ අභිමානය සුරක්ෂිත කිරීමට 66 වන නිදහස් දිනයේදි සිතාගමු යැයි නිවේදනයක් නිකුත් කරමින් කියා සිටී.සියවස් ගණනක් බටහිර යටත් විජිතයක් වශයෙන් පැවති අප 1948 වර්ෂයේ දී නිදහස ලබාගත් නමුත් විවිධ අභියෝග හා බාධාවලට මුහුණ පෑමට සිදුවුවත් වර්තමානයේ දී රට ක්‍රමිකව නව සංවර්ධන මාවතක ගමන් කරමින් සිටී. ජනාධිපතිතුමන්ගේ ධූරදර්ශි නායකත්වයත් මගපෙන්වීමත් මෙම සංවර්ධනය සඳහා මනා පිටුබලයක් වී ඇත. ජනාධිපතිතුමාගේ නායකත්ව ගුණාංග නිසා රටේ බොහෝ ක්ෂේත්‍රවල කැපී පෙණෙන සංවර්ධනයක් ලගාකර ගැනිමට හැකි වී ඇත.වර්තමානයේ දී මැදි ආදායම් ලබන රටක් බවට පත්වෙමින් ඒකපුද්ල ආදායම වැඩිවී ඇත. එසේම ආහාරවලින් ස්වයං පෝෂිත මටිටමට ලගාවීමට අපට හැකිවී ඇත. විශේෂයෙන්ම අපගේ ප්‍රධාන ආහාරය සපයන සහලින් අප ස්වයං පෝෂිත වී ඇත. ඉතිහාසයේ නොවූ විරූ තරම් යටිතල පහසුකම් සංවර්ධනය වී ඇත.දිනාගත් නිදහස අර්ථගැන්වීමට සියලු ජාතීන් ශ්‍රී ලාංකිකයින් වශයෙන් සිතිය යුතුය. දිනාගත් නිදහස අනාගත පරපුර වෙනුවෙන් සුරක්ෂිත කිරීම සඳහා ශ්‍රි ලාංකිකයින් වශයෙන් සමගිව ගමන් කළයුතුය. සමගිව අදහස් ප්‍රකාශ කළ යුතුය. සමගිව කටයුතු කළ යුතුය. එවිට සැමගේ නිදහස අර්ථවත් වනු ඇත. රටේ නිදහස සුරක්ෂිත වනු ඇත.සාමයෙන් සමෘද්ධියෙන් පරිපූර්ණ අග්නිදිග ආසියාවේ “බලගතුම” රාජ්‍ය බවට ශ්‍රී ලංකාව පත්කිරීමේ ජනපති අදිටන මල් පල ගනිමින් පවතින යුගයක හැටහය වන නිදහස් දිනය උදාවන බවත් දෙස් විදෙස් සියලු සතුරු බලවේග පරාජය කිරීමට නිදහස් දින අදිටන් කර ගනිමු යැයි නිදහස් දින පණිවිඩයක් නිකුත් කරමින් විශේෂ ව්‍යාපෘති අමාත්‍ය එස්. එම්. චන්ද්‍රසේන මහතා කියා සිටී.එම නිවේදනයේ මෙසේද සඳහන් වේ. තිස් වසරක කුරිරු යුද්ධය අවසන් කැර අඛණ්ඩ ශ්‍රී ලංකාවක් ජාතියට දායාද කළ මහින්ද රාජපක්ෂ ජනාධිපතිතුමා ශ්‍රී ලංකාව වේගවත් සංවර්ධනයකට යොමු කොට තිබේ.රටත් ජාතියත් වෙනුවෙන් මුළු ජීවිතයම කැපකර සිටින ජනාධිපතිතුමා ආදර්ශයට ගනිමින් අනාගත පරපුරට සාමයෙන් සතුටෙන් සමෘද්ධියෙන් දිවි ගෙවිය හැකි ශ්‍රී ලංකාවක් නිර්මාණය කිරීමට අපගේ යුතුකම හා වගකීම ඉටු කිරීමට මෙම නිදහස් දින අදිටන් කරගනිමු යැයිද සඳහන් වේ.‍දෙවැනි නිදහස් අරගලයේ දෙවැනි ඉනිම ජයග්‍රහණයෙන් කෙළවර කිරීම අප රට හමුවේ ඇති සැබෑ අභියෝගයක් බව ජාතික නිදහස් පෙරමුණේ නායක, ඉදිකිරීම් ඉංජිනේරු සේවා, නිවාස හා පොදු පහසුකම් ඇමැති විමල් වීරවංශ මහතා පවසයි‍.නිදහස් දිනය නිමිත්තෙන් පණිවිඩයක් නිකුත් කරමින් හෙතෙම මෙසේ ද සඳහන් කරයි.පළමු නිදහස් අරගලයෙන් ජය ගැනීමට නොහැකි වූ අභියෝගය ජයගැනීම වෙනුවෙන් 2005 ජනාධිපතිවරණ ජනවරමත් සමග දෙවන නිදහස් අරගලය ආරම්භ වූවා යැයි සැලකිය හැක. දෙවන නිදහස් අරගලයේ පළමු ඉනිම 2005 දී ආරම්භ වන විට, රට බෙදීම නතර කිරීමේ සටන, රාජ්‍ය සම්පත් විකිණීමේ සටන, රටේ ඉඩම් විදේශියකන්ට විකිණීම නතර කිරීමේ සටන, සකලවිධ දුරාචාරයන්ගෙන් අපගේ සංස්කෘතික ජීවිතය ආරක්ෂා කර ගැනිමේ සටන වැනි සටන් රැසක් ජයගත යුතුව තිබිණ. දෙවැනි නිදහස් අරගලයේ පළමුවැනි ඉනිමට ඒ සියලු සටන් අරමුණු ඇතුළත්ව තිබිණි. 2009 මැයි 18 වැනිදා බෙදුම්වාදී කොටි ත්‍රස්තවාදය සහමුලින්ම පරදවා ලැබූ විජයග්‍රහණයත් සමඟ දෙවැනි නිදහස් අරගලයේ පළමු ඉනිම ද ජයග්‍රාහිව අවසන් විය.දැන් අප ජාතිය හමුවේ ඇත්තේ දෙවැනි නිදහස් අරගලයේ දෙවැනි ඉනිමය. බෙදුම්වාදය මතවාදීව පරාජය කිරීමේ සටන, බෙදුම්වාදය පිටුපස සිටින අධිරාජ්‍යවාදී බලවේගයන්හි ශ්‍රී ලංකාව දෙකඩ කිරීමේ න්‍යාය පත්‍රය පැරදවිමේ සටන (බටහිර වටලෑමට එරෙහි සටන) අපරාධවලින් තොර මවුබිමක් නිර්මාණය කිරීමේ සටන, කුඩු වසංගතයෙන් තොර රටක් සෑදීමේ සටන, ජාතික ආර්ථික උපාය මාර්ගයන් බලසම්පන්න කිරීමේ සටන, සංචාරක කර්මාන්තයට මුල් තැන දෙන ගමන වෙනුවට නිෂ්පාදන ආර්ථිකයට මුල් තැන දෙන ජාතික ආර්ථික මොඩලයට පණ දෙන සටන යන සටන් සියල්ල දෙවැනි නිදහස් අරගලයේ දෙවැනි ඉනිමට අයත් ය. මේ සටන් සියල්ල ජය ගෙන දෙවන නිදහස් අරගලයේ දෙවැනි ඉනිම ජයග්‍රහණයෙන් කෙළවර කිරීම අප රට හමුවේ ඇති සැබෑ අභියෝගයයි.බොදු, ක්‍රිස්තියානි, හින්දු හා මුස්ලිම් සියලු ප්‍රජාවට නිවෙස වූ අප මාතෘභූමිය සමෘද්ධිය හා සාර්ථකත්වය අත්කර ගැනීම සඳහා සාමයෙන් පෙරට යා යුතු බව සමස්ත ලංකා ජමියතුල් උලමා සංවිධානය නිකුත් කැර ඇති නිදහස් දින පණිවුඩයේ සඳහන් වේ.එම පණිවුඩය මෙසේය.පසුගිය වසර 66 තුළ, ලබා ගත් නිදහස පූර්ණ ලෙස භුක්ති විඳීමේ උත්සාහයේ දී අප රටට විවිධ අභියෝග හා අනතුරුවලට මුහුණ දීමට සිදු විය.අප මේ නිදහස සමරනුයේ දීර්ඝ හා විනාශකාරී යුද්ධයක් අවසන් කර ඇති පසුබිමක හා රට සෞභාග්‍යයේ හා සංවර්ධනයේ මාවතේ ඉදිරියට ගෙන යෑම සඳහා සාමයෙන් හා සමගියෙන් දිවි ගෙවීමට සකල ශ්‍රී ලාංකිකයන් අදිටන් කොට සිටින මොහොතකයි.බොදු, හින්දු, ක්‍රිස්තියානි හා මුස්ලිම් ඇතුළු නෛක ප්‍රජාවලට නිවාස වූ අප මාතෘභූමිය සමෘද්ධිය හා සාර්ථකත්වය අත් කරගැන්ම සඳහා සාමග්‍රියෙන් පෙරට යා යුතු ය යන්න අප ගේ ප්‍රමුඛ යැදුම ද පැතුම ද වන්නේ ය.ජනතාව සිරි ලක් මවගේ එක ම දරු කැලක් මෙන් ඉවැසීමෙන් හා අන්‍යෝන්‍ය සම්මුතියෙන් මෙන් ම විශ්වාසයෙන් ද යුතු ව ජීවත් වන ශ්‍රී ලංකාවක් බිහි වේවා යි සමස්ත ලංකා ජමියතුල් උලමා සංවිධානය පතන්නේ ය.රටේ නිදහස හා රැකවරණය වෙනුවෙන් දිවි පිදූ සියලු එඩිතර විරුවන්ට ප්‍රණාම දැක්වීමේ හොඳම ක්‍රමවේදය වන්නේ මෙරට එක්සත්බව සහ සමඟිය සවිමත් කිරීම සඳහා කැපවන බවට අදිටන් කරගැනීම බව රාම ක්‍රිෂ්ණ සභාව පවසයි.ශ්‍රී ලංකා ප්‍රජාතාන්ත්‍රික සමාජවාදී ජනරජයේ 66 වන නිදහස් දිනය 2014 පෙබරවාරි 04 වැනි දින සැමැරීම සතුටට කරුණෙකි.පෙබරවාරි 04 වැනි දින නියතයෙන් ම සැම සිරි ලක් වැසියෙකුට ම සතුට හා අබිමන සපිරි දිනයෙකි. අපි අපේ නිදහස ගැන උදම් වෙමු; අපගේ ප්‍රජාතන්ත්‍රවාදය ගැන උදම් වෙමු; අපගේ අගයයන් හා පරමාදර්ශ ගැන උදම් වෙමු. අප අද සිටින තැනට පැමිණීම සඳහා ලක්ෂ ගණනක් සිරි ලක් වැසියන්ගේ කැප කිරීම් රුකුල් වූ බව ද අප සිහි කට යුතු ය. සියලු ශ්‍රී ලාංකිකයන්ගේ වෙහෙස හා කැපවීම මත පදනම් ව අපගේ යහ-පැවැත්ම හා දියුණුව ගොඩනැඟී ඇත..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>05</day>
    </date>
    <link>http://www.dinamina.lk/2014/02/05/_art.asp?fn=n140205_br1</link>
    <topic>සංගක්කාරගෙන් තවත් ද්විත්ව ශතකයක්</topic>
    <author/>
    <content>ශ්‍රී ලංකා පළපුරුදු පිතිකරු කුමාර් සංගක්කාර අද සිය 9 වන ටෙස්ට් ද්විත්ව ශතකය ලබා ගත් අතර,බංග්ලාදේශයට එරෙහිව දෙවැනි ටෙස්ට් තරගයේ ලකුණු 428/7 ක් ලබා ගෙන ප්‍රබල තත්වයක සිටී. .</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>05</day>
    </date>
    <link>http://www.dinamina.lk/2014/02/05/_art.asp?fn=n1402052</link>
    <topic>රට දිනූ නායකයා සුරකින්නට කෑගල්ලට ජන ගඟක්</topic>
    <author>ජයසිරි මුණසිංහ සහ ධනුෂ්ක ගොඩකුඹුර කෑගල්ල සිට...</author>
    <content>ම්ලේච්ඡ ත්‍රස්තවාදය පරාජය කර රට දිනූ නායකයා සුරකින්නට පොදු ජනතාව පවුරක් සේ නැඟී සිටින බව ලොවටම හඬ ගා කියමින් 66 වැනි නිදහස් උළෙලට අති විශාල ජන ගඟක් ගලයි.ජාතියේ නිදහස සුරක්ෂිත කළ රාජ්‍ය නායක ජනාධිපති මහින්ද රාජපක්ෂ මහතාගේ ප්‍රධානත්වයෙන් කෑගල්ල නිදහස් මාවතේ පැවැති ජාතික නිදහස් උළෙල වඩාත් වර්ණවත් වූයේ ඉතිහාසයේ කවරදාවත් නිදහස් උළෙලකට නොපැමිණි අන්දමේ මේ ජන ගංගාව නිසාය.නිදහස් උළෙලට සහභාගී වන්නටත් ජනාධිපතිතුමා දැකගන්නටත් කෑගල්ල දිස්ත්‍රික්කය ප්‍රමුඛ රටේ පොදු ජනතාව අරුණලු පතිත වන්නටත් පෙර සිටම නිදහස් මාවත හා ඒ අවට පුරා පෙළ ගැසී සිටියහ.ජනාධිපතිතුමා ජාතිය අමතන විට ජනතාවගේ විජයග්‍රාහී අත්පොළසන් කෑගල්ල පුරා රැව් පිළිරැව් දුන් අතර පැමිණි ජනතාවට උපහාර දක්වමින් ජනාධිපතිතුමා ඔවුන් සමඟ සුහද කථා බහක ද නියැළුණේය..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>05</day>
    </date>
    <link>http://www.dinamina.lk/2014/02/05/_art.asp?fn=n1402053</link>
    <topic>අභීත ජනනායක ජනපති ජය හඬ එඩිතර විකුමන් පෑ විරුවන්ගේ රණ හඬ</topic>
    <author>ජයසිරි මුණසිංහ සහ ධනුෂ්ක ගොඩකුඹුර කෑගල්ල සිට...</author>
    <content>ප්‍රෞඪ ඉතිහාසයක උරුමය මතින් ජයග්‍රාහී වර්තමානයක් ඔස්සේ සෞභාගයමත් අනාගතයක් කරා රට, දැය මෙහෙයවන අභීත ජනනායක ජනාධිපති මහින්ද රාජපක්ෂ මැතිඳුන්ගේ ජය හඬ, මාතෘ භූමිය ආරක්ෂා කරන රණවිරුවන්ගේ එඩිතර විකුමන් කියා පෑ රණ හඬ, හෙළ කලා කෙතින් නැඟ ආ ආනන්දනීය රැඟුම් හඬ ඔලගන්කන්ද හා නැව්ගල කඳු මුඳුන් සිසාරා නිම්නාද දෙමින් 66 වැනි ජාතික නිදහස් උළෙල කෑගල්ල නගරයේදී ඊයේ (04) මහත් උත්සවාකාරයෙන් පැවැත්විණ.පුරා සියවසකටත් අධික කාලයක් අධිරාජ්‍යවාදී වහල් බැම්මෙන් බැඳී තිබූ ලංකා මාතාව නිදහස ලබා වසර 66ක් පිරුණත් එම නිදහස වඩාත් අර්ථාන්විත කළ අභීත ජනතා නායක ජනාධිපති මහින්ද රාජක්ෂ මහතාගේ සහ ජනාධිපති ආර්යා ශිරන්ති රාජපක්ෂ මහත්මියගේ සම්භාවනීය සහභාගීත්වයෙන් කෑගල්ල අභිනව නිදහස් මාවතේ දී නිදහස් උළෙල පැවැත්විණ.බටහිර අධිරාජ්‍යවාදීන්ගෙන්, කොටි ත්‍රස්තවාදීන්ගෙන් දහසකුත් ගැහැට විඳි ලක්මාතාව මේ වන විට ඒ අඳුරු සාපයෙන් මේ වන විට මිදී තිබේ. රට වැසියනට කිසිදු බියකින් හෝ සැකයකින් හෝ තොරව ආගමික, ආර්ථික, දේශපාලනික, සමාජීය හා සංස්කෘතික යනාදී නන් වැදෑරුම් නිදහස උරුම කිරීමට කැප වන බව ලොවටම හඬගා කිවූ අවස්ථාවක් බවට මෙවර ඵෙතිහාසික කෑගල්ල නගරයේ පැවැති නිදහස් උළෙල සමත්විය.උදෑසන 8. 00 ට පොලිස්පති එන්. කේ. ඉලංගකෝන් මහතාගේ පැමිණීමත් සමඟ නිදහස් උළෙල ඇරැඹිණ. ගුවන් හමුදාපති එයාර් වයිස් මාෂල් හර්ෂ අබේවික්‍රම, නාවික හමුදාපති වයිස් අද්මිරාල් ජයනාත් කොළඹගේ, යුද හමුදාපති ලුතිනන් ජෙනරාල් දයා රත්නායක, ආරක්ෂක මාණ්ඩලික ප්‍රධානි ජෙනරාල් ජගත් ජයසූරිය මහත්වරු පිළිවෙලින් පැමිණියහ.අනතුරුව පැමිණියේ ජනාධිපති ලේකම් ලලිත් වීරතුංග මහතා සහ මහත්මියයි. සබරගමු පළාත් ප්‍රධාන ඇමැති මහීපාල හේරත් මහතා සහ මහත්මිය පිළිගනු ලැබුවේ රාජ්‍ය පරිපාලන හා ස්වදේශ කටයුතු අමාත්‍යාංශයේ ලේකම් පී. බී. අබේකෝන් මහතා විසිනි.සබරගමු පළාත් ආණ්ඩුකාර වි. ජ. මු. ලොකුබණ්ඩාර මහතා පිළිගනු ලැබුවේ පළාත් ප්‍රධාන ඇමැතිවරයා ප්‍රමුඛ පිරිස විසිනි.උළෙලට එක්වීමට පැමිණි රාජ්‍ය පරිපාලන හා ස්වදේශ කටයුතු නියෝජ්‍ය ඇමැති විජය දහනායක මහතා අනතුරුව රාජය පරිපාලන හා ස්වදේශ කටයුතු ඇමැති ඩබ්ලිව්. ඩී. ජේ සෙනෙවිරත්න මහතා සහ මහත්මිය පිළිගැනීමට එක්විය. අගවිනිසුරු මොහාන් පීරිස් මහතා සහ මහත්මිය පැමිණි පසුව අගමැති දි. මු. ජයරත්න මහතා සහ මහත්මිය පැමිණි අතර රාජ්‍ය පරිපාලන හා ස්වදේශ කටයුතු ඇමැතිවරයා විසින් එම දෙපළ පිළිගැනිණ.කෑගල්ල ජනතාවගේ උද්යෝගීමත් පිළිගැනීම මැද ජනාධිපතිතුමා සහ ආර්යාව උත්සව භූමියට පැමිණියේ උදෑසන 8. 17 ට පමණය. අශ්වාරෝහකයන්, ශ්‍රී ලංකා යුද හමුදා පොලීසියේ මෝටර් රථ සහ යතුරු පැදි පෙරටු කරගෙන සැපත් වූ ජනාධිපතිතුමා පිළිගැනීමට අගමැතිවරයා ඇතුළු පිරිසක් එක්ව සිටියහ.ආරක්ෂක මාණ්ඩලික ප්‍රධානී සහ ත්‍රිවිධ හමුදාපතිවරු, පොලිස්පතිවරයා විසින් ප්‍රධාන කොඩි ගස වෙත කැඳවා ගෙන යනු ලැබූ ජනාධිපතිවරයාගේ පින්බර සුරතින් ජාතික ධජය ගුවනට එසවීමෙන් අනතුරුව 66 වන නිදහස් උළෙල ඇරැඹිණ. අභිමානවත් ජාතික ගීය ගායනයට කෑගල්ලේ සිංහල, දෙමළ, මුස්ලිම් පාසල් නියෝජනය කරමින් සිසු සිසුවියන් 100 දෙනකු එක්ව සිටි අතර වාදන කටයුතු සඳහා ශ්‍රී ලංකාවේ නාවික හමුදාවේ පෙරදිග තූර්ය වාදක කණ්ඩායම එක්ව සිටියේය.ආරක්ෂක මාණ්ඩලික ප්‍රධානී සහ ත්‍රිවිධ හමුදාපතිවරු, පොලිස්පතිවරයා විසින් ජනාධිපතිවරයා ප්‍රධාන පීඨිකාව වෙත කැඳවාගෙන යනු ලැබීමෙන් පසු පාසල් සිසුවියෝ ජයමංගල ගාථා සහ දේවෝ වස්තතු කාලේන ගායනා කිරීමට එක් වූහ. ශ්‍රී ලංකාවේ ස්වාධීනත්වය, ස්වෛරීභාවය සහ භෞමික අඛණ්ඩතාව වෙනුවෙන් දිවි පිදූ සියලු ශ්‍රී ලාංකේය ජනතාව සිහිකරනු පිණිස මිනිත්තු දෙකක නිහැඬියාවක් සුරැකිණ.අනතුරුව ජනාධිපතිතුමා වෙත ජනාධිපති උත්තමාචාර දැක්විණ. ආචාර වෙඩි මුර 21කින් ජනාධිපතිවරයාට ආචාර කරන ලදී. පසුව ජනාධිපතිවරයා ජාතිය ඇමැතුවේය.යුද, ගුවන්, නාවික ත්‍රිවිධ හමුදා සහ පොලිස් රණවිරුවන්ගේ ආචාර පෙළපාලිය අනතුරුව ඇරැඹුණු අතර සිවිල් ආරක්ෂකයෝ පෙළපාලිය වර්ණවත් කළහ.යොවුන් සේනාංකයේ සිසු සිසුවියන් සහ ජාතික ශිෂ්‍ය භට බළකායේ සිසු සිසුවියන්ගෙන් සමන්විත වූ ආචාර පෙළපාලියට නර්තන ශිල්පීන් 860කින් සමන්විත සංස්කෘතික සංදර්ශනයක් ද ඇතුළත් විය. ආචාර පෙළපාලියෙන් අනතුරුව ජනාධිපතිවරයා නික්ම ගිය පසු උළෙල නිමාවට පත් විය.මහා සංඝරත්නය ප්‍රමුඛ සර්වාගමික පූජ්‍ය පක්ෂය, මැති ඇමැතිවරුන්, රාජ්‍ය තාන්ත්‍රිකයන්, විදෙස් ආරාධිත අමුත්තන්, පළාත් සභා සහ පළාත් පාලන නියෝජිතයන් ඇතුළු විශාල පිරිසක් මේ අවස්ථාවට එක් වී සිටියහ..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>05</day>
    </date>
    <link>http://www.dinamina.lk/2014/02/05/_art.asp?fn=n1402054</link>
    <topic>බදුල්ලේ සහල් මිල වැඩිවෙලා</topic>
    <author>දෙමෝදර සමූහ</author>
    <content>පසුගිය දිනවල බදුල්ල හා අවට ප්‍රදේශවල අඩු මිලට විකුණුනු සහල්වල මිල හිටිහැටියේම ඉහළ ගොස් ඇත. රතු කැකුළු හා සුදු කැකුළු කිලෝවක සිල්ලර මිල රුපියල් 48 – 50 අතර මිලක තිබුණ ද අද වන විට රුපියල් 55 – 60 අතර මිලකට ඉහළ ගොස් ඇත.මඩකළපුව, අම්පාර වැනි ප්‍රදේශවලින් සහල් තොග බදුල්ල දිස්ත්‍රික්කයට ප්‍රවාහනය කරන ලද අතර ප්‍රවාහන ගාස්තු, කම්කරු ගාස්තු වැඩි වීම නිසා වෙනදා තරම් සහල් තොග නොලැබීම නිසා සහල් මි ල ඉහළ ගිය බව බදුල්ලේ ව්‍යාපාරිකයෝ පවසති..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>05</day>
    </date>
    <link>http://www.dinamina.lk/2014/02/05/_art.asp?fn=n1402055</link>
    <topic>සපුගස්කන්ද පිරිපහදුව වසා දැමීම රජයේ ප්‍රතිපත්තිය නොවෙයි</topic>
    <author>නුවන් කොඩිකාර</author>
    <content>සපුගස්කන්ද පිරිපහදුව වසා දැමීම රජයේ ප‍්‍රතිපත්තිය නොවන බව ඛනිජ තෙල් කර්මාන්ත ඇමැති අනුර ප්‍රියදර්ශන යාපා මහතා පැවැසීය. ලෝකයේ නවීන පිරිපහදුවක ඇති සියලු පහසුකම් සහිතත පිරිපහදුවක් බවට සපුගස් කන්ද පිරිපහදුව පත්කිරීම සඳහා අවශ්‍ය පියවර ගන්නා බව හෙතෙම කීවේය.එසේම තෙල් පිරිපහදුව රටේ දෙයක් අපේ දෙයක් ලෙස සලකා කටයුතු කරන පිරිසක් සිටින බවද ඒ මහතා ප්‍රකාශ කෙළේය. සපුගස්කන්ද තෙල්පිරිපහදු සංකීර්ණය පෙරේදා (03) නිරීක්ෂණ චාරිකාවකට එක් වෙමින් ඇමැතිවරයා එසේ කියා සිටියේය.පිරිපහදුවේ අවශ්‍ය දෛනික නඩත්තු කටයුතු කාර්යක්ෂමව හා කඩිනමින් සිදුකිරීමටත් සේවක සුබසාධන කටයුතු නිසි ලෙස ක්‍රියාත්මක කිරීමටත් කටයුතු කරන ලෙස හෙතෙම කළමනාකාරීත්වයට උපදෙස් ලබාදුන්නේය.පිරිපහදුවට අවශ්‍ය ශක්ති ජනක යන්ත්‍ර ලබාගැනීමටත්, අත්‍යවශ්‍ය අවස්ථාවක ප්‍රයෝජනයට ගැනීම සඳහා ජාතික විදුලි පද්ධතියෙන් විදුලිය ලබාගැනීමේ ක්‍රමවේදයක් පිළිබඳව සොයා බලන ලෙසත් මෙහිදි ඇමැතිවරයා උපදෙස් ලබාදුන්නේය.එසේම වැඩබිම වඩාත් කාර්යක්ෂම හා ආකර්ෂණීය ස්ථානයක් බවට පත්කර ගැනීමට කටයුතු කරන ලෙස ද අනුර ප්‍රියදර්ශන යාපා මහතා ඉල්ලා සිටියේය.එසේම පිරිපහදු සංකීර්ණය නවීකරණය කරමින් නවීන පිරිපහදු මධ්‍යස්ථානයක් බවට පත්කිරීමට කටයුතු කිරීම රජයේ ප‍්‍රමුඛ කාර්යක් ලෙස සලකන බව පැවැසු ඒ මහතා 2014 අයවැය තුළින් පිරිපහදු සංකීර්ණය නවීකරණය කිරීම සම්බන්ධව අවධානය යොමු කර තිබෙන බවත් මේ වසර අවසන් වීමට පෙර මෙරට ඉන්ධන පිරිපහදුවේ නව යුගයක් සනිටුහන් කිරීමට හැකි වනු ඇති බව යාපා මහතා පැවැසීය..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>05</day>
    </date>
    <link>http://www.dinamina.lk/2014/02/05/_art.asp?fn=n1402056</link>
    <topic>සා.පෙළ-උ. පෙළ ඇතුළුවිදේශ රටවලට අවශ්‍ය විභාගසහතිකපත් අද සිට පැය දෙකෙන්</topic>
    <author>නිරූෂි විමලවීර</author>
    <content>අපොස උසස් පෙළ, සාමාන්‍ය පෙළ ඇතුළු මෙරට හා විදේශවලට අවශ්‍ය විභාග සහතික පත්‍ර පැය දෙකක් ඇතුළතදී නිකුත් කිරීමේ සේවාව අද (05) සිට විභාග දෙපාර්තමේන්තුවේ ආරම්භ කෙරේ.අධ්‍යාපන ඇමැති බන්දුල ගුණවර්ධන මහතාගේ අදහසකට අනුව ක්‍රියාත්මක මෙම වැඩපිළිවෙළ යටතේ 1992 පසු පැවැති විභාගවල සහතික පත්‍ර පැය දෙකකදී නිකුත් කෙරෙන බව විභාග කොමසාරිස් ඩබ්ලිව්. එම්. එන්. ජේ. පුෂ්පකුමාර මහතා ප්‍රකාශ කළේය.‍තොරතුරු තාක්ෂණ විභාගයේ හා නීති විභාගයේ ප්‍රතිඵල අද (05) අන්තර්ජාතික E සේවාව යටතේ නිකුත් කරන බවද, එහි ප්‍රතිඵල www.r.ex.gov.lk යටතේ ලබාගත හැකි බවද, හෙතෙම අනාවරණය කළේය.වසර 1992 පෙර විභාග සහතික එක් දිනකදී එක් දින සේවා යටතේ නිකුත් කෙරෙන බව කී කොමසාරිස්වරයා, විභාග අංක නැති සහතික විභාග මධ්‍යස්ථානය හා විභාගය පැවැති වසර අනුසාරයෙන් නිකුත් කෙරෙන බවත් ඒ සඳහා දින 2ක පමණ කාලයක් අවශ්‍ය බවත් සඳහන් කළේය.විදේශ රටවල සිට අන්තර්ජාලය ඔස්සේ විභාග සහතික ඉල්ලුම් කොට මුදල් ගෙවීමක්ද ඒ හරහා සිදුකළ හැකි බව කී ඒ මහතා විදේශ සහිතක තැපැල් මාර්ගයෙන් අදාළ ‍රටට යැවෙන බව කීය.විභාග සහතික ඉල්ලා දිනකට අයදුම්පත්‍ර 700ක් පමණ ලැබෙන බව අනාවරණය කළ හෙතෙම ඉල්ලුම්කරුවන්ට මෙය මහඟු අවස්ථාවක් වන බව ප්‍රකාශ කෙළේය..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>05</day>
    </date>
    <link>http://www.dinamina.lk/2014/02/05/_art.asp?fn=n1402057</link>
    <topic>මහාමාන්‍ය ඩී.එස්. සේනානායක පිළිරුවට පුෂ්පෝපහාර</topic>
    <author>ඡායාරූපය- අනුරාධපුර මධ්‍යම විශේෂ</author>
    <content>නිදහස් ශ්‍රී ලංකාවේ ප්‍රථම අග්‍රමාත්‍යවරයා වශයෙන් කටයුතු කළ ජාතියේ පියා යන විරුධාවලියලත් මහාමාන්‍ය ඩී.එස්. සේනානායක මහතාගේ පිළිරුවට පුෂ්පෝපහාර පුද කිරීම 66 වන ජාතික නිදහස් දිනය යෙදුණු ඊයේ (04) සිදු කෙරුණි.අනුරාධපුර පොලීසිය ඉදිරිපිට පිහිටි වටරවුමේ ඉදිකර ඇති මහාමාන්‍ය ඩී.එස් සේනානායක මැතිතුමන්ගේ පිළිරුවට 04 වනදා උදෑසන පුෂ්පෝපහාර දැක්වීම සඳහා පක්ෂ විපක්ෂ බේදයකින් තොරව විශාල පිරිසක් පැමිණ සිටි අතර ඔවුන් සියලු දෙනාම ජාතියේ පියා ලෙස සැලකෙන ඩී.එස් සේනානායක මැතිතුන්ගේ පිළිරුවට මල් මාලා පළන්දවා සිය කෘතවේදීත්වය පළ කළහ.අනුරාධපුර මහ නගර සභාවේ විපක්ෂ නායක ඉන්දික අරුණ කුමාර මහතා විසින් නිදහස් දිනයේ මේ උත්සවය සංවිධාන කර තිබුණු අතර මේ අවස්ථාවට අනුරාධපුර දිස්ත්‍රික් පාර්ලිමේන්තු මන්ත්‍රී චන්ද්‍රානී බණ්ඩාර , අනුරාධපුර මහ නගර සභාවේ මන්ත්‍රීවරුන් පළාත් සභාවේ හා ප්‍රාදේශිය සභාවේ මන්ත්‍රීවරුන්ද විශාල පිරිසක්ද එක්ව සිටියහ..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>05</day>
    </date>
    <link>http://www.dinamina.lk/2014/02/05/_art.asp?fn=n1402058</link>
    <topic>නිදහස් දින සම්මාන පෙළපාලියට සහභාගි වූ පොලිස් නිලධාරින්ටදින තුනක් නිවාඩු</topic>
    <author>පණ්ඩුක සමරසේකර</author>
    <content>66 වන නිදහස් දින උළෙලේ සම්මාන පෙළපාලියට සහභාගී වූ පොලිස් නිලධාරින්ට දින තුන (03)ක නිවාඩු ලබාදීමට පොලිස්පති එන්. කේ. ඉලංගකෝන් මහතා තීරණය කර තිබේ.‍ඒ අනුව මෙවර නිදහස් දින උළෙලේ සම්මාන පෙළපාලියට සහභාගී වූ පොලිස් නිලධාරීන් 635 දෙනකුට මෙම තෙදින විවේක නිවාඩු කාලය ලබාදෙන බව පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී අජිත් රෝහණ මහතා ප්‍රකාශ කළේය.පොලිස් අධිකාරිවරුන් 04ක් සහකාර පොලිස් අධිකාරිවරියක් ඇතුළු මෙම පොලිස් නිලධාරීන් මාසයක පමණ කාලයක සිට පුහුණුවීම් ලබමින් කළ විශිෂ්ට සේවාව අගයමින් මෙම විවේක දින 03ක කාලයක් නිවාඩු ලබාදී ඇති බව අජිත් රෝහණ මහතා වැඩිදුරටත් ප්‍රකාශ කළේය..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>05</day>
    </date>
    <link>http://www.dinamina.lk/2014/02/05/_art.asp?fn=n1402059</link>
    <topic>මැතිවරණ කොමසාරිස්වරයාගේඅනුමැතියකින් තොරව දේශපාලන මැතිවරණ කාර්යාලපවත්වන්නට අවසර නෑ</topic>
    <author>පණ්ඩුක සමරසේකර</author>
    <content>මැතිවරණ කොමසාරිස්වරයාගේ අනුමැතියකින් තොරව කිසිඳු දේශපාලන මැතිවරණ කාර්යාලයක් පවත්වාගෙන යාමට අවසර නොදෙන බව පොලිස් මූලස්ථානය නිවේදනය කරයි.මහපාරවල් සහ පොදු දේපලවල මැතිවරණ සලකුණු හා අපේක්ෂක අංක සඳහන් කරමින් ඒවා විකෘති කිරීම හා විනාශ කිරීම පොදු දේපළ පනත යටතේ වරදක් වන බැවින් එවැනි ක්‍රියා සිදුකරන්නන් අනිවාර්යයෙන්ම අත්අඩංගුවට ගැනීමට ක්‍රියා කරන බව පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී අජිත් රෝහණ මහතා දිනමිණ කළ විමසීමකදී පැවැසීය..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>05</day>
    </date>
    <link>http://www.dinamina.lk/2014/02/05/_art.asp?fn=n14020510</link>
    <topic>තුවක්කුවට බෝම්බයට වඩා අද මානව හිමිකම් ප්‍රබල අවියක් වෙලා</topic>
    <author/>
    <content>තුවක්කුව හා බෝම්බ අද ශ්‍රී ලංකාවේ ක්‍රියාත්මක නොවුණත් ඒ හා සමානව ‘මානව හිමිකම්’ නමැති භයානක අවිය වර්තමානයේ ශ්‍රී ලංකාවට එරෙහිව ක්‍රියාත්මක වන බැව් විදේශ කටයුතු ඇමැති මහාචාර්ය ජී. එල්. පීරිස් මහතා පැවසීය.දකුණු ආසියාවේ වඩාත්ම සාමකාමී රට වශයෙන් සැලකිය හැකි ශ්‍රී ලංකාවෙන් වෙනත් කිසිදු රටකට හානියක් සිදු නොවන බවත්, මානව හිමිකම් කඩ කරන ලදැයි යන අවිය උපයෝගී කරගනිමින් එවැනි සාමකාමී රටක් අස්ථාවර කිරීමට ඇතැම් විදේශ බලවේගයනට අවශ්‍යව ඇති බවත් බුද්ධිමත් ජනතාව මෙම තත්ත්වය වටහාගත යුතු බවත් ඇමැතිවරයා වැඩිදුරටත් පැවසීය.එළඹෙන දකුණු පළාත් සභා මැතිවරණය නිමිත්තෙන් පසුගිය ඉරිදා තංගල්ල මැතිවරණ කොට්ඨාසයේ අගුණකොළපැලැස්ස, බටඅත, උඩියාල, ලුණම, පුහුල්යාය, පල්ලේගම හා ජඳුර ඇතුළු ප්‍රදේශ කීපයක පැවති මැතිවරණ ප්‍රචාරක රැස්වීම් කීපයක් අමතමින් ඇමැතිවරයා එම අදහස් පළ කළේය.වැඩිදුරටත් අදහස් දැක්වූ අමාත්‍යවරයා, “සාකච්ඡා මාර්ගයෙන් විසඳුමකට එනවා විනා එල්. ටී. ටී. ඊ. සංවිධානය පරාජය කිරීමට කිසිසේත්ම නොහැකි බවත්, එය සිහිනයක් බවත්, එදා මුළු ලෝකයම ප්‍රකාශ කළා.නමුත් අධිෂ්ඨානයකින් යුතුව ක්‍රමවත් හා දූරදර්ශී වැඩපිළිවෙළක් මගින් එය කළ හැකි බැව් ගරු ජනාධිපතිතුමා පෙන්වා දුන්නා. ගෝඨාභය රාජපක්ෂ මහතා ඒ සඳහා නායකත්වය ලබා දුන්නා. නමුත් ලබාගත් ජයග්‍රහණ සදාකාලික බව අප බලාපොරොත්තු විය යුතු නැහැ. එසේ සිතන්නේ නම් එය මුලාවක්.ජාත්‍යන්තරයේ යම් යම් කොටස් මේ රට අවුල් කරන්නට කෙතරම් උත්සාහ ගන්නවාද? මේ රටේ විදේශ ඇමැතිවරයා හැටියට මා ඒ බව හොඳින්ම දන්නවා. අද අපේ රටේ බෝම්බ පිපිරෙන්නේ නැහැ. මරාගෙන මැරෙන ප්‍රහාර නැහැ. ස්ථාවර රජයක් පවතිනවා.ඒ නිසා රටට සංචාරකයින් එනවා. ආයෝජන ගලා එනවා. දැවැන්ත සංවර්ධන ව්‍යාපාර ක්‍රියාත්මක වෙනවා. මේ තත්ත්වය නොරුස්සන කණ්ඩායම් රට අස්ථාවර කිරීමේ කුමන්ත්‍රණයක නියැලී සිටිනවා. 2012, 2013 වගේම එළඹෙන 2014 මාර්තුවලදීත් ජිනීවාවලදී අපට විරුද්ධව යෝජනා ගෙන ඒමට උත්සාහ කරනවා.ඉරාකය, ලිබියාව වගේ ලෝකයේ නොයෙකුත් ප්‍රශ්න තිබෙන රටවල් තිබෙනවා. ඉරාකයේ දවසකට 25 ක්, 30 ක් ප්‍රහාරවලින් මිය යනවා. මේ තත්ත්වය ඇතිකළේ ඒ රටවල ජනතාව නොවේ පිටින් ආ කණ්ඩායම්, සදාම් හුසේන්, ගඩාෆි වගේ ඒ රටවල්වලට සේවය කළ නායකයින් මරා දැම්මා. මේ තත්ත්වය ඇතිකළේ එක රැයකින් නොවෙයි. පියවරෙන් පියවර මේ තත්ත්වය ඇතිකළා. එම කණ්ඩායම් අපේ රට තුළ ඇතිකරන්න බලාපොරොත්තු වන්නේ ද එවැනි තත්ත්වයක්. මේ සඳහා ඒ අයගේ ප්‍රධාන අවිය වී ඇත්තේ ශ්‍රී ලංකා රජය මගින් මානව හිමිකම් කඩකොට ඇතැයි යන අභූත චෝදනාවයි.සාමකාමී වාතාවරණය ද ඇතුළුව යුද්ධය නිමා කිරීමෙන් පසු ලබාගත් ජයග්‍රහණ ආරක්ෂා කිරීම සඳහා රට වෙනුවෙන් විශාල සේවයක් ඉටුකිරීමට එළඹෙන පළාත් සභා මැතිවරණයේ දී දකුණ හා බස්නාහිර ජනතාවට අවස්ථාවක් සැලසෙන බවත්, ඒ යුතුකම නොපිරිහෙලා ඉටුකොට රට ආරක්ෂා කරගැනීම දේශ හිතෛෂී ජනතාවගේ වගකීම බවත් ඇමැතිවරයා වැඩිදුරටත් පැවසීය.ආපදා කළමනාකරණ අමාත්‍ය මහින්ද අමරවීර, පා. ම. නාමල් රාජපක්ෂ යන මහත්වරුන් ඇතුළු ප්‍රදේශයේ හිටපු පළාත් සභා මැති ඇමැතිවරුන් හා නව අපේක්ෂක මහත්වරු ද මෙම රැස්වීම අමතා කතා කළහ..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>05</day>
    </date>
    <link>http://www.dinamina.lk/2014/02/05/_art.asp?fn=n14020511</link>
    <topic>බස්නාහිරට දකුණටසන්ධානයේ නාමයෝජනා අද-හෙට</topic>
    <author>නිරූෂි විමලවීර</author>
    <content>බස්නාහිර හා දකුණ පළාත් සභා මැතිවරණයේ එක්සත් ජනතා නිදහස් සන්ධාන නාමයෝජනා අද (5) දා හා හෙට (6)දා භාරදෙන බව, ශ්‍රී ලංකා නිදහස් පක්ෂ පාලන ලේකම් එස්. එම්. ආරියසේන මහතා ප්‍රකාශ කෙළේය.නාමයෝජනා සඳහා අස්සන් කොට සියල්ල සූදානම් බවද, අපේක්ෂකයන් විශාල පිරිසක් එක්වීමෙන් සුදුස්සන් සෙවීමට දැඩි ප්‍රයත්නයක් දැරීමට සිදුවූ බවද, ඒ මහතා සඳහන් කළේය.හිටපු රංගන ශිල්පීන් හැර සෙසු නවක රංගන ශිල්පීන්ට නාමයෝජනා ලබා නොදුන් බව කී ඒ මහතා නිසි සුදුස්සන් සොයා නාමයෝජනා ලබා දුන් බව වැඩිදුරටත් පැවසීය..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>05</day>
    </date>
    <link>http://www.dinamina.lk/2014/02/05/_art.asp?fn=n14020512</link>
    <topic>මෙල්ෂියාගේ ඝාතකයා18 තෙක් රිමාන්ඩ්</topic>
    <author>පණ්ඩුක සමරසේකර</author>
    <content>මාධ්‍යවේදී මෙල්ෂියා ගුණසේකර මෙනවියගේ ඝාතනයට සම්බන්ධ සැකකරු ලබන 18 වනදා දක්වා රක්ෂිත බන්ධනාගාර ගත කර ඇත.කඩුවෙල වැඩබලන මහේස්ත්‍රාත් කදුරුවානගේ ඥානසිරි මහතාගේ නියෝගයකට අනුව ඊ‍ෙය් සැකකරු බන්ධනාගාර ගත කළ බව පොලීසිය සඳහන් කරයි.පින්තාරු ශිල්පියකු වන ඇන්තනි රම්සින් ජෝශප් නමැති මෙම සැකකරුට එරෙහිව මිනිස් ඝාතනයට අමතරව ගෙවල් බිඳීම සහ සොරකම් කිරීම යන චෝදනා යටතේ ද නඩු පැවරීමට කටයුතු කරන බව පොලිසිය පවසයි..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>05</day>
    </date>
    <link>http://www.dinamina.lk/2014/02/05/_art.asp?fn=n14020513</link>
    <topic>අතමිට ඇතත් හොරකම පුරුද්දයමුරකරුට අසුවී සිදු වුණේ වස වැරැද්දය</topic>
    <author>- තෙන්නකෝන් කුලසේකර</author>
    <content>කෙනෙකු සොරකම් කරන්නේ නැති බැරි කමටය. නමුත් තවත් සමහරු සොරකමේ යන්නේ පුරුද්දටය. එහෙමත් නැත්නම් විනෝදාංශයට මෙනි. මේ අයට ඕනෑ තරම් වත් පොහොසත්කම් තිබේ. මේ එවැනි පුවතකි. වාර්තා වන්නේ කලාඔය ආසන්නයේ ගම්මානයකිනි.මේ දිනවට පොල් සඳහා ඇත්තේ හොඳ ඉල්ලුමකි. මේ කියන රැයේ පොල්වත්තේ මුරකරු තමා බලා කියා ගන්නා පොල්වත්තේ සැරිසරමින් සිටියේය.හදිසියේම ඔහු දුටුවේ හොරෙන් පොල් කඩා ගෝනියක දමා කරතබා ගෙන එන පුද්ගලයෙකි. වහා ඔහු ඉදිරියට දිව ගිය මුරකරු හොරාගේ මුහුණට විදුලි පන්දම එල්ල කළේය. දුටු දෙයින් මුරකරුට දෑස් අදහා ගත නොහැකි විය. කිසිවක් සිතාගත නොහැකිව අන්දමන්ද විය. හොරා අන් කිසිවෙකු නොව අසල ගම්මානයක පදිංචි රජයේ ඉහළ රැකියාවක් කර විශ්‍රාම ලැබූ ප්‍රභූවරයෙකි.මින් මඳක් පසුබෑ මුරකරු තම අතේ තිබූ පොල්ලෙන් හොරා ට නොගසා පොල් ගෝනියට පහර පිට පහර දෙන්නට පටන් ගත්තේය. එවිට හොරා කතා කරන්නට විය. “මේ රහස දන්නේ උඹයි මමයි විතරයි. කාටවත් කියන්න එපා. උඹ හෙට අපේ ගේ පැත්තේ වරෙන්. මම රුපියල් දාහක් උඹට දෙන්නම්. මේ පොල් ගෝනියත් තියා ගනින්” කියූ ප්‍රභූවරයා පොල් ගෝනිය බිම අතහැර පය ඉක්මන් කර යන්නට ගියේය.මුරකරුගේ මුවින් පිටවූ, “අනේ හැබෑටම රටකට ගිය කලක්” යන වදන් හොර ප්‍රභූවරයාට නෑසෙන්නට ඇත..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>05</day>
    </date>
    <link>http://www.dinamina.lk/2014/02/05/_art.asp?fn=n14020514</link>
    <topic>එ.ජා.ප. නාමයෝජනා අද</topic>
    <author>නිරූෂි විමලවීර</author>
    <content>බස්නාහිර හා දකුණ පළාත් සභා මැතිවරණයේ නාමයෝජනා අද (5)දා භාර දෙන බව, එක්සත් ජාතික පක්ෂ මහ ලේකම් තිස්ස අත්තනායක මහතා ප්‍රකාශ කෙළේය.දිස්ත්‍රික් හය සඳහා නායකයන් නම්කොට ඇති බවත්, ඔවුන් ප්‍රමුඛ අදාළ දිස්ත්‍රික් නියෝජනය කරන මන්ත්‍රීවරුන් නාමයෝජනා භාර දෙන බවත් හෙතෙම අනාවරණය කෙළේය.දිස්ත්‍රික් ලැයිස්තු සඳහා අපේක්ෂකයින් අස්සන් තැබීමේ කටයුතු ඊයේ (4)දා සවස් වනවිට නිමාකොට තිබූ බවද අපේක්ෂකයන් තෝරා ගැනීමේදී ගැටලු මතු වූ බවද ඒ මහතා සඳහන් කෙළේය..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>05</day>
    </date>
    <link>http://www.dinamina.lk/2014/02/05/_art.asp?fn=n14020515</link>
    <topic>නාම යෝජනා මණ්ඩලයේ දීවජිර යකා නටා ඉල්ලා අස්වෙයි</topic>
    <author>නිරූෂි විමලවීර</author>
    <content>ජනප්‍රිය අපේක්ෂකයකුට නාම යෝජනා ලබා දීමට එරෙහිව ගාල්ල දිස්ත්‍රික් සංවිධානයේ එජාප සභාපති වජිර අබේවර්ධන මහතා සිය ධුරයෙන් ඊයේ (4) ඉල්ලා අස්විය.ඊට අදාළ ලිපිය විපක්ෂනායක රනිල් වික්‍රමසිංහ මහතාට යවා තිබේ. චන්ද්‍රලාල් ගුණසේකර නමැති තරුණ ජනප්‍රිය පුද්ගලයකුට නාම යෝජනා ලබා දීමට කරු ජයසූරිය මහතා ප්‍රමුඛ නායකත්ව මණ්ඩලය තීරණය කිරීමෙන් මෙම අර්බුදය හටගෙන තිබේ.නාම යොජනා මණ්ඩලයේ යකා නටා ඇති වජිර අබේවර්ධන මහතා පසුව ඉල්ලා අස්වීමේ ලිපිය භාර දී ඇත..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>05</day>
    </date>
    <link>http://www.dinamina.lk/2014/02/05/_art.asp?fn=n14020516</link>
    <topic>පොලිස් අත්අඩංගුවේ සිටි සැකකරුවන් සන්ධාන ප්‍රා. මන්ත්‍රී පැහැර ගෙන</topic>
    <author>කළුතර මධ්‍යම සමූහ</author>
    <content>බුලත්සිංහල ඌරගල ප්‍රදේශයේ අනවසරින් මැණික් ගරමින් සිටියදී බුලත්සිංහල පොලිසිය මඟින් පෙරේදා (03) අත්අඩංගුවට ගනු ලැබූ සැකකරුවන් හතර දෙනකු හොරණ ප්‍රාදේශීය සභාවේ එක්සත් ජනතා නිදහස් සන්ධානයේ මන්ත්‍රීවරයකු පැහැරගෙන ගොස් ඇතැයි පොලිසිය කියයි.මෙම සැකකරුවන් පොලිස් නිලධාරීන් සිවු දෙනකුගේ රැකවරණය යටතේ සිටියදී ප්‍රාදේශීය සභා මන්ත්‍රීවරයා ඇතුළු 12 දෙනකුගෙන් සමන්විත කණ්ඩායමක් පැමිණ පොලිස් නිලධාරීන් බියගන්වා මෙසේ පැහැරගෙන ගොස් ඇතැයි පොලිසිය කියයි..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>05</day>
    </date>
    <link>http://www.dinamina.lk/2014/02/05/_art.asp?fn=n14020517</link>
    <topic>වල්ලපට්ට කිලෝ 74ක් ළඟ තබා ගත් අයෙක් දැලේ</topic>
    <author>බියගම විශේෂ</author>
    <content>මාකොළ ගල්වල හන්දියේ නිවසකින් වල්ලපට්ටා කිලෝ 74ක් සපුගස්කන්ද පොලිසිය මඟින් අත්අඩංගුවට ගෙන ඇත.පොලිසියට ලැබුණු ඔත්තුවක් අනුව ක්‍රියාත්මක වී කළ වැටලීමේදී සැකකරු අත්අඩංගුවට ගන්නා අවස්ථාවේ මෙම වල්ලාපට්ටා ගස් කපා සඟවා තිබුණි.සැකකරු සපුගස්කන්ද පොලිසියෙන් මහර අධිකරණයට ඉදිරිපත්කළ පසු රක්ෂිත බන්ධනාගාර ගත කැර ඇත.සපුගස්කන්ද පොලිස් ස්ථානාධිපති පො. ප. පී.ජී. එස්. ආර්. සංජීව මහතාගේ මෙහෙයවීමෙන් අපරාධ ස්ථානාධිපති පො.ප. තුසිත ජයකොඩි පො. සැ. (59118) බන්දුල - පොලිස් සැ.(32795) කුලතුංග - පො. සැ (48844) කුමාර පො.කො (19334) අබේරත්න - පො.කො. (12011) ජයවර්ධන - පො.කො. (36589) තිලකරත්න පො.කො (71335) දසනායක, පො.කො. රසික (71453) පො.කො. කුමාර - පො.කො. (71595) ප්‍රසාද් යන නිලධාරීහු වැටලීමට සහභාගි වූහ..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>05</day>
    </date>
    <link>http://www.dinamina.lk/2014/02/05/_art.asp?fn=n14020518</link>
    <topic>නිදන් හෑරූ තිදෙනා අත්අඩංගුවට</topic>
    <author>මල්වාන සමූහ</author>
    <content>වෑබඩ - බටහිර පුරාණ ගල්ලෙන් විහාරස්ථාන භූමියේ පිහිටා තිබෙන ගල්තලාවක නිදන් හෑරූ තිදෙනකු වැලිවේරිය පොලිසිය මඟින් පෙරේදා (03) පස්වරුවේ අත්අඩංගුවට ගෙන ඇත. මොවුන් මේ සඳහා උපයෝගී කැරගත් උදැල්ලක් හා අලවංගුවක් ද සොයාගෙන තිබේ.මේ තිදෙනා තේ කඩක සේවකයකු, පෙදෙරේරුවකු හා රන් කරුවකු ද වන අතර ඔවුන් වෑබඩ ප්‍රදේශයේම පදිංචිකරුවෝ වෙති. මොවුන් සාත්තරයක් ඇසූ අවස්ථාවක මේ ස්ථානයේ නිධානයක් තිබෙන බවට පවසා තිබීම නිසා මෙය සිදුකැර තිබෙන බවට අනාවරණය වී තිබේ.මේ තිදෙනා ගම්පහ මහේස්ත්‍රාත් අධිකරණයට ඉදිරිපත් කිරීමට ද කටයුතු කැර තිබිණි. මේ වැටලීමට වැලිවේරිය පොලිස් ස්ථානාධිපති ප්‍රධාන පොලිස් පරීක්ෂක උපාලි කාරියවසම් අපරාධ විමර්ශන අංශයේ ස්ථානාධිපති පොලිස් පරීක්ෂක ඩී.එම්. දිසානායක සැරයන් වක්වැල්ල (15936), සුනිල් (55536) හා පො.කො. රංගික (89530) යන නිලධාරීහු සහභාගි වූහ..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>05</day>
    </date>
    <link>http://www.dinamina.lk/2014/02/05/_art.asp?fn=n14020519</link>
    <topic>දියනෑමට ගිය සිසුවා ගිලී මරුට</topic>
    <author>මාරවිල සමූහ</author>
    <content>හලාවත - කරවිටාගාර ජලාශයේ දිය නෑමට ගිය වයස අවුරුදු 10ක දරුවකු දියේ ගිලී මියගොස් තිබේ. මෙසේ අවාසනාවන්ත ලෙස මියගොස් ඇත්තේ එදිරිසිංහ ආරච්චිලාගේ අශේන් නදීෂ නමැති 5 වසර ඉගෙනුම ලබන ශිෂ්‍යයෙකි.මියගිය සිසුවා දිවුලපිටිය - වෙල්ගාන ප්‍රදේශයේ පදිංචි අයෙකි. මියගිය අශේන් නදීෂ ඇතුළු පිරිස බස් රථ දෙකකින් හලාවත මුන්නේශ්වරම දේවාලය වැඳ පුදා ගැනීමට ඊයේ (4) පැමිණ තිබේ.මුන්නේශ්වරම දේවාලයේ ආගමික වතාවත්වල නිරත වීමෙන් අනතුරුව මෙම පිරිස ඊට කිලෝමීටර් 5 ක් පමණ දුරින් පිහිටි කරවිටාගාර වැවේ දිය නෑමට ගොස් තිබේ. සිය දෙමාපියන් සමඟ පැමිණි මියගිය සිසුවා සම වයසේ යහළුවන් හා ඥාතීන් සමඟ දිය නාමින් සිටින අතරවාරයේදී මේ අනතුරට පත්ව ඇත.මේ වන විට මෘත ශරීරය හලාවත මෘත ශරීරාගාරයේ තැන්පත් කොට තිබේ.සිද්ධිය පිළිබඳ හලාවත පොලිසිය පරීක්ෂණ සිදු කරයි..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>05</day>
    </date>
    <link>http://www.dinamina.lk/2014/02/05/_art.asp?fn=n14020520</link>
    <topic>ස්වාධීන කණ්ඩායම් ඇප මුදල්තැන්පත් කිරීම අද 12ට අවසන්</topic>
    <author>නිරූෂි විමලවීර</author>
    <content>බස්නාහිර හා දකුණු පළාත් සභා මැතිවරණයේ ස්වාධීන කණ්ඩායම් ඇප මුදල් තැන්පත් කිරීම අද (05) දා දහවල් 12.00ට අවසන් වන බව, මැතිවරණ මහ ලේකම් කාර්යාලය පවසයි.මේ වන විට ස්වාධීන කණ්ඩායම් 33ක් ඇප මුදල් තැන්පත් කොට ඇති බවත්, ඉන් කණ්ඩායම් 6ක් නාමයෝජනා බාර දී අවසන් බවත්, නියෝජ්‍ය මැතිවරණ කොමසාරිස් එම්.එම්. මොහමඩ් මහතා ප්‍රකාශ කෙළේය.පිළිගත් දේශපාලන පක්ෂ 2ක් නාමයෝජනා භාර දී ඇති බවද එක්සත් ජනතා නිදහස් සන්ධානය හෝ එජාපය මෙතෙක් නාමයෝජනා ලබාදී නැතැයි ද කී ඒ මහතා ඔක්කොම රජවරු ඔක්කොම වැසියෝ පක්ෂය කළුතරටත්, ජනසෙත පෙරමුණ ගාල්ල, මාතර හා හම්බන්තොට දිස්ත්‍රික් සඳහාත් නාමයෝජනා භාර දුන් බවද කීවේය.නාමයෝජනා භාර ගැනීම හෙට (06) දා දහවල් 12.00ට නිමා කෙරෙන බව කී ඒ මහතා මෙතෙක් පිළිගත් ප්‍රධාන පක්ෂ කිසිවක් නාමයෝජනා භාර දී නැති බව අනාවරණය කෙළේය..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>05</day>
    </date>
    <link>http://www.dinamina.lk/2014/02/05/_art.asp?fn=n14020521</link>
    <topic>ලොරි දෙකක් හැපීමෙන් පස්දෙනකුට බරපතළ තුවාල</topic>
    <author>නිමල් රාජපක්ෂ</author>
    <content>අධික වේගයෙන් පැමිණි ලොරි රථ දෙකක් අවිස්සාවේල්ල නුවර මාර්ගයේ තිඹිරියාල ප්‍රදේශයේදී මුහුණට‍ මුහුණ හැපීමෙන් ලොරි රථ දෙකෙහි රියදුරන් දෙදෙනා ඇතුළුව පස්දෙණෙකු බරපතල තුවාල ලබා ප්‍රතිකාර සදහා අවිස්සාවේල්ල රෝහලට ඇතුළු කොට ඇත.අනතුර සිදුවී ඇත්තේ පෙරේදා (03) රාත්‍රී 11.30 බව පොලිස් මාධ්‍ය මධ්‍යස්ථානය පවසයි.මැක්සිමෝ වර්ගයේ ‍කුඩා ලොරි රථයේ ගමන් කල කාන්තාවෝ දෙදණකු හා කුඩා දරුවකුද අනතුරින් තුවාල ලබාරෝහලේ ප්‍රතිකාර ලබනු ඇතැයි පොලිසිය පවසයි.සිද්ධිය පිළිබදව අවිස්සාවේල්ල පොලිසිය වැඩිදුර පරීක්ෂණ පවත්වයි..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>05</day>
    </date>
    <link>http://www.dinamina.lk/2014/02/05/_art.asp?fn=n14020522</link>
    <topic>ජර්මන් සංචාරක කතට නිරුවත පෙන්නලා</topic>
    <author>කළුතර මධ්‍යම සමූහ</author>
    <content>මග්ගොන වෙරළ තීරයේ පෙරේදා (03) සවස සංචාරය කරමින් සිටි 48 හැවිරිදි ජර්මන් ජාතික සංචාරක කතකට නිරුවත පෙන්වා ඇයට ලිංගික අතවර කළ බව කියන තරුණයන් තිදෙනකු අත්අඩංගුවට ගැනීම සඳහා පයාගල පොලිසිය පරීක්ෂණ ආරම්භ කර ඇත.මෙම කාන්තාව මග්ගොන ප්‍රදේශයේ හෝටලයක නවාතැන් ගෙන සිටි තැනැත්තියකි..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>05</day>
    </date>
    <link>http://www.dinamina.lk/2014/02/05/_art.asp?fn=r1402051</link>
    <topic>පිටසක්වල ජීවීන්දිඹුලාගල ගලේ කෙටූ සංඥා අක්ෂර සොයාගිය ගමනක්...</topic>
    <author>සටහන සහ ඡායාරූප ගාමිණි ඔබේසේකර පොළොන්නරුව විශේෂ</author>
    <content>පිටසක්වල ජීවීන් පෘථිවියට පැමිණි අවස්ථාවලදී ඔවුන් සමග සම්බන්ධ විය හැකි සංඥා දොරටුවක් අතීතයේදී ඓතිහාසික දිඹුලාගල පර්වතය මුදුනේ පිහිටුවා තිබූ බව පර්යේෂණ කණ්ඩායමක් සොයාගෙන ඇත.අඩි 1500ක් ඉහළ දිඹුලාගල පර්වතයේ ඉහළම ස්ථානයක මේ සංඥා දොරටුව සහිත වූ ගල්ලෙන පිහිටා තිබේ. කුඩා මිනිසකුට ඇතුළුවීමට හැකිවන පරිදි සකස් කොට ඇති මේ ගුහාව තුළ අඩි 20x10 ප්‍රමාණයේ ගල් පුවරුවක මිනිසුන්ට හඳුනාගැනීමට නොහැකි විවිධ සංඥා සටහන් කොටා ඇත.වසර දහස් ගණනක් පැරැණි බව පෙන්නුම් කෙරෙන මේ සංඥා පුවරුවේ මිනිස් රුවක් ද දැකගන්නට ලැබේ.පුරාවිද්‍යා දෙපාර්තමේන්තුව හෝ වෙනත් කිසිදු පර්යේෂකයකු මේ ගල්ගුහාව තුළ නිරීක්ෂණයක් සිදුකොට නොමැති බව පැවසෙන අතර, අතීතයේදී කිසියම් කාලයකදී මනුෂ්‍යයින් නොවූ “දේව” කොටසකගේ සම්බන්ධයක් තිබූ බවට මෙයින් පැහැදිලි වන බව පර්යේෂකයන්ගේ මතයයි.මේ ගල්ගුහාව පිහිටි ස්ථානය සොයා යෑමේදී මුලින්ම දැකගන්නට ලැබෙනුයේ විශාල ගල් පර්වතයක මාර්ග සලකුණුය. එවැනි මාර්ග සලකුණු ගල් මත සටහන් කර තිබූ ස්ථාන 3ක් දැකගන්නට ලැබේ.විශාල ගල් දෙබොක්කාවක් යටින් රිංගා, ගස් වැල්වල එල්ලී දුෂ්කර ලෙස මේ ගල් ගුහාව කරා ගමන් කළ යුතු විය.මේ ස්ථානයට පැමිණි විට පහත් බිම් ප්‍රදේශ දැකගන්නට ලැබේ.අසල බිම පරීක්ෂා කිරීමේදී ‍මෙතෙක් හඳුනාගෙන නොමැති සංඥා අක්ෂර රැසක් දැකගන්නට ලැබේ. අඩි 2ක් පමණ වූ සිදුරකින් යුත් මේ ගල් ලෙන තුළ මිනිසකුට කෙලින් ගමන් කිරීමට අපහසුය. මහත් ආයාසයකින් බඩගාමින් ඒ තුළට රිංගාගත යුතුය.විශාල ගලක් තුළ මෙවැනි ගුහාවක් නිර්මාණය කිරීමද මිනිසුන්ට සිදුකළ නොහැකිය. එසේම ඒ තුළ විශාල ප්‍රමාණයේ ගල් පුවරුවක් නිර්මාණය කොට ඒ මත සංඥා අකුරු හා සිතුවම් කරවීම පුදුම උපදවන සුළුය.මේ ගල් කුල තුළ බොහෝ වේලාවක් ගත කිරීම පවා බියජනකය. කිසිදු ආලෝකයක් නොමැති මෙහි සංඥා පුවරුවේ ඡායාරූප ගැනීම පවා ඉතා දුෂ්කරවිය.මේ සංඥා පුවරුවේ සටහන් කොට ඇති සංඥා තේරුම් ගැනීමෙන් පසු පිටසක්වල ජීවීන් සමඟ සම්බන්ධකම් පැවැත්වීමට හැකිවූ බව මේ ස්ථානයට ගිය පර්යේෂකයින්ගේ මතයයි.මේ සම්බන්ධයෙන් අදහස් දක්වන කන්දේගම උපවංශාලංකාර හිමි - මම 2000 වසරේ සිට මේ දිඹුලාගල පර්වතය මුදුණේ පිහිටි විහාරස්ථානයේ වැඩ වාසය කරනවා.පර්වතය මුදුනේම පිහිටි විශාල ගලක් තුළ මේ කියන ගල්ගුහාව පිහිටා තිබෙන්නේ. මේ තුළට කිසිවෙකුටවත් ඇතුළුවීමට නොහැකියි. යටින් රිංගා බඩගාගෙන යන්න ඕනෑ. ඇතුළට ගියවිට ගල්පුවරුවක් දැකගන්න පුළුවන්. එහි විවිධ සංඥා සහ දේවරූපයක් කොටා තිබෙන අයුරු දැකගන්නට පුළුවන්.මේ පිළිබඳව මෙතෙක් කිසිදු අවධානයක් යොමුකර තිබුණේ නැහැ. මේ තොරතුරු අප දැනගෙන තිබුණත් ඒවා පිළිබඳව අවබෝධයක් තිබුණේ නැහැ. එහෙත් මේ ගල් ගුහාව තුළ කිසියම් ගුප්ත බලවේගයක් පවතින බව පැහැදිලියි.විශේෂයෙන්ම රාත්‍රී කාලයේදී විවිධ වර්ණයන්ගෙන් යුත්, ආලෝකධාරා මේ පර්වතය මතට පැමිණ අතුරුදහන් වනවා. පසළොස්වක පොහෝ දිනවලදී නිල්පාට ආලෝක ධාරා රාත්‍රී 9 පසුවීමත් සමඟ දැකගන්නට පුළුවන්.මේ ස්ථානය පිළිබඳව පර්යේෂකයින්ගේ අවධානය යොමු කොට සංරක්ෂණය කිරීමට වගකිව යුතු අංශ පියවර ගන්නේ නම් අනාගතයේ දී විද්‍යාත්මක තොරතුරු රැසක් අනාවරණය කර ගැනීමට හැකි බව මගේ විශ්වාසයයි.අතිදුෂ්කර ගමනකින් පසු මේ තොරතුරු සොයා ගැනීමට මූලික කටයුතු කරනු ලැබූවේ දිඹුලාගල ආරණ්‍යසේනාසනයේ මහා කාශ්‍යප ධර්මායතනයේ අධිපති ආචාර්ය මාදුරුඔයේ විජිතාලංකාර හිමියන් විසිනි..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>05</day>
    </date>
    <link>http://www.dinamina.lk/2014/02/05/_art.asp?fn=r1402052</link>
    <topic>තැපැල් රියටබරපතළයි</topic>
    <author>පුත්තලම සමූහ</author>
    <content>තැපැල් දෙපාර්තමේන්තුව නොබෝදා ක්‍රියාත්මක කළ අධිවේගී තැපෑලට අදාළ ලිපි ගෙනයමින් තිබූ අධිවේගී තැපැල් වෑන් රථයක් හා යතුරුපැදියක් එකට හැපීමෙන් එම අධිවේගී තැපැල් වෑන් ථයට බරපතළ ලෙස අලාභහානි සිදු වී ඇත.ඉකුත් 03 දා දහවල් 1.30 ට පමණ හලාවත - පුත්තලම් පාරේ මදුරන්කුලිය 10 කණුව ප්‍රදේශයේදී මේ වෑන් රථ - යතුරුපැදි අනතුර සිදු වී ඇති බව මුන්දලම පොලිසිය පවසයි.අනතුරෙන් කිසිවකුටවත් තුවාලයක් සිදු වී නොමැති බවත් පොලිසිය පවසයි..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>05</day>
    </date>
    <link>http://www.dinamina.lk/2014/02/05/_art.asp?fn=r1402053</link>
    <topic>වෙල්යායක මළ සිරුරක්</topic>
    <author>රත්නපුර දිසා විශේෂ</author>
    <content>පැල්මඬුල්ල ගනේගම වෙල්යායකදී 56 හැවිරිදි සිව්දරු පියකුගේ සිරුරක් හමුවූ බව පොලිසිය කියයි.ඊයේ (4) අලුයම මේ සිරුර සොයාගෙන තිබේ.මියගිය පුද්ගලයාගේ සීරීම් තුවාල දක්නට තිබූ බව පරීක්ෂණ සිදුකරන පොලිස් නිලධාරියකු කීවේය.පශ්චාත් මරණ පරීක්ෂණය පැවැත්වීමෙන් පසු මේ මරණයට නිශ්චිත හේතුව සොයාගැනීමට හැකිවෙනු ඇතැයි පොලිසිය කියයි..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>05</day>
    </date>
    <link>http://www.dinamina.lk/2014/02/05/_art.asp?fn=r1402054</link>
    <topic>නාවලපිටියේ සුපිරි බාලිකාවක සිසුවියකට ඇහි බැම වැවෙනකම් පන්ති තහනම් කරලා</topic>
    <author>ගම්පොළ සමූහ</author>
    <content>පවුලේ විවාහයකදී දෙවැනි මනමාලිය ලෙස සිටි උසස් පෙළ පාසල් සිසුවියකගේ ඇහිබැම සකසා තිබුණයි උරණ වූ පාසලේ විනයභාර ආචාර්යවරිය එම සිසුවිය පැය 3 ½ ක් පාසලේ මිදුලේ සිටුවා තබා අමානුෂිකව කටයුතු කිරීමෙන් ඇය රෝගීව ඇතැයි ඇයගේ මව කොට්ඨාස අධ්‍යාපන කාර්යාලයට පැමිණිලි කිරීමට කටයුතු යොදා තිබේ.නාවලපිටිය නගරයේ ප්‍රසිද්ධ බාලිකාවක ඇතිවූ මේ සිදුවීමෙන් මෙවර අ.පො.ස. (උසස් පෙළ) විභාගයට පෙනී සිටීමට නියමිත තම දියණිය බරපතළ ලෙස මානසිකව කඩා වැටී ඇතැයි එම ලිපියෙන් පවසා තිබේ.පැය 3 ½ක් මිදුලේ සිටුවා තැබීමෙන් පසු ඇයගේ බාරකරුවන් ගෙන්වා ඇය බාරදී ඇති ගුරුවරුන් ඇහිබැම වැවෙන තුරු ඇයගේ පන්ති ද තහනම් කොට තිබේ.මේ සම්බන්ධයෙන් කරුණු කීම සඳහා පාසලේ විදුහල්පතිනිය හමුවීමට පවා එම ආචාර්යවරිය ඉඩ නොදුන් බව ද මේ මව සඳහන් කරයි.පවුලේ විවාහයේදී චාරිත්‍රානුකූලව මේ සිසුවියට දෙවැනි මනමාලිය ලෙස සිටීමට සිදුව ඇත්තේ වෙනත් කිසිවකු ඒ සඳහා නොසිටි නිසා බව ද සඳහන් කරන මේ මව ඒ සම්බන්ධයෙන් මෙවර විභාගයට සූදානම්ව සිටින තම දියණිය වෙනුවෙන් සමාව ඉල්ලීමට මෙසේ විදුහල්පතිතුමිය හමුවීමට සූදානම් වූවද ඒ සඳහා ඉඩ නොදුන් බවද මේ අවස්ථාවේ පාසලට ගිය තම නැගණිය මේ විනය බාර ආචාර්යවරියගෙන් සමාව ඉල්ලුවද ඇය එය ගණන් නොගත් බව ද පවසා සිටියාය.මේ සිද්ධියෙන් මානසිකව කඩා වැටී ඇති දියණියගේ ඉදිරි විභාග කටයුතු පවා ගිලිහීයාමට සිදුවිය හැකි හෙයින් ඇයව තවත් පීඩනයට පත් නොකොට මානුෂිකව ක්‍රියාකරන ලෙස ඇය ඉල්ලා සිටියි..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>05</day>
    </date>
    <link>http://www.dinamina.lk/2014/02/05/_art.asp?fn=r1402055</link>
    <topic>වසර 18ක් සෞදි ගෙදරක හිරකරගෙනඅපේ අම්මාගෙන් බලෙන් වැඩ ගත්තා</topic>
    <author>ගම්පොළ සමූහ</author>
    <content>ගෘහ සේවිකාවක් ලෙස සෞදි අරාබියේ රැකියාවකට ගිය කාන්තාවක් වැටුප් නොගෙවා හොර රහසේ සිරක‍රගෙන අමානුෂික අයුරින් වසර 18 ක් පුරා වැඩ ගනිමින් සිටියදී එයින් මිදී දැනට වසර 2 කට ආසන්න කාලයක් රියාද් තානාපති කාර්යාලයේ සිටියත් මෙතෙක් ඇය ලංකාවට ගෙන්වා ගැනීමට ‍බලධාරීන් නිසි ලෙස කටයුතු නොකිරීම නිසා ඇය තවත් අසරණ භාවයට පත්ව රෝගීව සිටිතැයි ඇයගේ දරුවෝ පවසති.තිදරු මවක වන මානවඩුගේ ඉන්ද්‍රාණි නමැති ඇය ගම්පොළ ඇත්ගාල ප්‍රදේශයේ පදිංචිව සිටියදි 1995-11-19 දින සෞදි අරාබියේ ගෘහ සේවිකාවක් ලෙස රැකියාවකට ගොස් ඇති අතර එදින සිට ඇය පිළිබඳව කිසිම තොරතුරක් නොමැති බව ඇගේ පුතකු වන අජන්ත මනෝජිත් පවසයි.අතුරුදන් වීම“අම්මා සෞදි යන්න කලින් ඩුබායි ලෙබනන් වගේ රටවල වැඩ කරන්න ගියා. මේ විදිහට මට අවුරුදු 3 ක ඉඳලා අම්මා විදේශ රැකියාවලට ගියා. තාත්තාටත්, අපටත් ස්ථිර රැකියා නොමැති හෙයින් තමයි අම්මා මේ විදිහට රට ගියේ. 95 දී අම්මා සෞදි ගියාට පස්සේ තොරතුරක් නැති වුණා. මේ නිසා අපි අම්මාගේ අතුරුදන් වීම ගැන විදේශ සේවා එකට පැමිණිලි කළා. ඒත් වැඩක් වුණේ නෑ.”“දන්වන්න ඕනෑ හැම තැනටම කිව්වත් මේ අය කිව්වේ අම්මා ගැන තොරතුරක් නෑ කියලයි.”පස්සේ අපි මේ විදිහට අවුරුදු 7 – 8 ක්ම අම්මා හෙව්වා. හැම තැනටම ණයවෙලා කොළඹ යනවා. විදේශ සේවා එකට යනවා. ඒත් වැඩක් වුණේ නෑ.මේ විදිහට අවුරුදු 18 ක් ම ගියා. පස්සේ ඇත්ගාල පොලිස් මුරපොළේ දැන්වීමක් ගහලා තිබුණා. අම්මා එරට තානාපති කාර්යාලයේ ඉන්නවා කියලා. පොලිසියේ මුරපොළේ ලොකු මහත්මයා වන ඉක්බාල් මහත්තයා මාර්ගයෙන් අපි අම්මාට කතා කළා. එතකොටයි අපි දැනගත්තේ අම්මා නොවිඳිනා දුක් විඳලා තියෙන බව.අම්මා ඒ රටේ ගෙදරක හිරකරගෙන ඉන්නකොට ලංකාවේ එක්කෙනෙක් දැකලා ඒ ගැන ක්‍රියා කරපු නිසයි එතනින් බේරෙන්න පුළුවන් වෙලා තියෙන්නේ.පඩි සල්ලිත් නෑදැන් අවුරුදු 1 ½ ක් ම අම්මා තානාපති කාර්යාලයේ ඉන්නවා. එයාගේ අවුරුදු 18 ක පඩි සල්ලිත් නෑ. විදේශ සේවා එකෙන් කියනවා සල්ලි එපා කියලා ලියුමක් දෙනවා නම් එයා ඉක්මනට එවන්න පුළුවන් කියලා. මෙච්චර කාලයක් ගිහිල්ලත් අම්මා ගැන කටයුතු කරන්න කිසි කෙනෙක් නැති නිසා එයා අද තවත් අසරණ වෙලා.අජන්තගේ බිරිය වන ඉරේෂා නෙළුම් කුමාරි - “අම්මාට අපි කෝල් කළාම එයා අපට විස්තරේ කීවා. එයාට හැමදාම ගෙවල් 3 ක වැඩ කරන්න වෙලා. ඒ අයගේ බැටළු කොටුවකත් වැඩ කරන්න වෙලා. ඒ නිසා එයාගේ අත් කකුල් කුණුවෙලා තියෙන බවක් කීවා. රටඉඳි කපන්නත් ඕනෙලු. ඒ වගේ බර වැඩ මෙයාගෙන් අරගෙන.මේ විදිහට හිරකරගෙන වැඩ ගන්නකොට දවසක් එතැනින් මෙයාට පැන ගන්න පුළුවන් වෙලා. තානාපති කාර්යාලයට ඇවිත්. ඒත් ඒකේ හිටිය නිලධාරන් වැඩි ගාණකට ආයෙත් මෙයා හිටපු තැනටම දුන්නා කියලා අම්මා කීවා.අද අම්මගේ අවුරුදු 18 ක පඩි සල්ලිත් නෑ. එයා දැන් ලෙඩ වෙලා ඉන්නේ. කෝල් කරනකොට එයා කෑගහල අහනවා මම මැරෙන්න ඉඩ ඇරලා ඉන්නෙ ඇයි, මම ලංකාවට ගෙන්නා ගන්නේ නැද්ද කියලා. අපි ඉල්ලා සිටින්නේ අම්මට සාධාරණයක් කරලා දැන්වත් එයා ලංකාවට ගෙනත් දෙන්න කියලයි.මේ සම්බන්ධයෙන් මේ දරුවන් ජනාධිපතිවරයාට, විදේශ සේවා අමාත්‍යාංශයට හා ශ්‍රී ලංකා මානව හිමිකම් කොමිසමට ද පැමිණිලි කරමින් ඇය ලංකාවට ගෙනවිත් දෙන ලෙස ඉල්ලා ඇත.2012-11-29 දින විදේශ සේවා නියුක්ති කාර්යාංශය වෙත පැමිණිලි අංක FA/CONS/D1/12/233/CD/862/1211 මගින් පැමිණිලි කර ඇතත් මෙතෙක් ඒ පිළිබඳව කිසිදු ක්‍රියාමාර්ගයක් ගෙන නොමැති බව ද ‍මේ ලෙස දන්වා ඇත.අප මේ පිළිබඳ විදේශ සේවා නියුක්ති කාර්යාංශයෙන් විමසීමේදී එහි නිලධාරීන් පවසා සිටියේ ඉන්ද්‍රාණි මහත්මියගේ හිඟ වැටුප් රැගෙන දීමට කටයුතු කරන නිසා ඇය ලංකාවට එවීමට පමා වන බවයි. කෙසේ වෙතත් ඉන්ද්‍රාණි මහත්මියගේ දරුවන් පවසා සිටින්නේ වසර 18 ක් පුරා තම මව ගැන විදේශ සේවා කාර්යාංශය කටයුතු නොකළා සේම ඇය හමුවී වසර 2 කට ආසන්න කාලයක් ගතවුවත් අදටත් ඇය පිළිබඳව ඔවුන් නිසි ලෙස කටයුතු නොකිරීම නිසා ඇය ඉන් දුක් විඳින බවයි..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>05</day>
    </date>
    <link>http://www.dinamina.lk/2014/02/05/_art.asp?fn=r1402056</link>
    <topic>දෙයියෝ දුන්නු අපූරු තෑග්ග</topic>
    <author>ජා - ඇළ මධ්‍යම ලෙස්ලි පෙරේරා</author>
    <content>රජයේ ආයතනයක සුළු සේවක‍ෙයකි. දරු දෙදෙනකුගේ පියකු වන මොහු ජීවිතය ගෙන ගියේ ඉතා අමාරුවෙනි.බීමට ලොල් වූ මොහු පිනා ලැබුණොත් උගුර ළඟටම බීමට සමතෙකි.කොළඹට ආසන්න මොහු වැඩට යන්නේ පාපැදියෙනී. දවසක් වැඩට යනකොට පරණ මිතුරකු හමු වී දෙන්නම බීමට සෙට් විය. හීන් පොද වැස්සක් තිබී එය තරමක් වැඩි විය.අරක්කු බෝතලය හිස් වුණේය. දෙන්නාම හොඳටම වෙරි වී කියවන්නට පටන් ගත්තේය.“මචං අරක්කු ¼ , ගහන එකා කාලකණ්ණියා, එතකොට1/2 ගහන එකා භාග්‍යවන්තයා. 3/4 ගහන එකා තුන් ලෝකයට අධිපතියා. මචං දැන් අපි බෝතලයක්ම ගැහැව්ව නිසා දැන් අපි කව්ද....? බමන මතින් එකෙක් අනිකාගෙන් අසයි.“මචං බෝතලයක්ම ගහපු නිසා අපි දැන් බෝධිසත්වයෝ” යැයි අනිකා කියන ගමන් වෙරි වැඩිකමට අහල පහළ අයටත් බොන්න අඬ ගහන්නට පටන් ගත්තේය.දෙන්නටම ඇති වෙලා එළියට එද්දීම දෙන්නා‍ෙගම යහළුවෙක් මුණ ගැසී වාහනයේ දෙන්නාම ගෙවල්වලට ඇරලවීය.අඳුර වැටීගෙන එද්දී වෙරිමරගාතේ නිඳා සිටින මිනිහාගෙන් “... කෝ ඔයාගේ බයිසිකලය කියල අහද්දී මිනිහාට තරු විසිවුණි.වෙරි බැස්ස ඔහු වහාම පැදුරෙන් නැගිට දවල් බීපු බාර් එකට යද්දී මගදී හමුවුණු කෝවිලට සයිකලය ලැබෙන්න කියල බාරයක් ද විය. පසුව ගැහී ගැහී බාර් එකට ළංවෙද්දී ඔහුට දැනු‍ණ ප්‍රීතිය නිම් හිම් නැති විය. සයිකලය තිබුණු තැනම තිබුණේය.ඔහු සයිකලයට නැඟී කෙළින්ම පැමිණියේ කෝවිලටය. ඔහු සයිකලය කෝවිල ඉදිරිපිට නවතා කෝවිලට ඇතුළ් වී පොල් ගෙඩියක් ගසා හිත සැහැල්ලුවෙන් එළියට පැමිණියේය. සයිකලය තිබු තැන නොතිබුණු නිසා ඔහුගේ ඉහ මොළ රත් විය. සෙනඟ පිරුණ නමුත් වැඩක් නොවීය. භාරය ඉෂ්ට කර එන ටිකට සයිකලය හොරු අරගෙන තිබුණි.එදායින් පසු ඔහු බීම අත හැරියේය. මොනව වුණත් දෙයියෝ මට යහපතක් කළා නෙ”යැයි සිත හදා‍ ගත්තේය..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>05</day>
    </date>
    <link>http://www.dinamina.lk/2014/02/05/_art.asp?fn=r1402057</link>
    <topic>පිළියන්දල කහපොළ මෙට්ට කම්හල ගිනි ගනී</topic>
    <author>කැස්බෑව සංචාරක - ධර්මසිරි සුරවීර</author>
    <content>පිළියන්දල කහපොළ පිහිටි මෙට්ට කර්මාන්ත ශාලාවක ඇතිවූ හදිසි ගින්න පිළිබඳව පිළියන්දල පොලිසිය පරීක්ෂණ පවත්වයි. පසුගියදා ඇතිවූ මේ ගින්නෙන් කර්මාන්ත ශාලාවේ ගබඩාවේ තිබූ මෙට්ට නිපදවීමට ගන්නා කොහු හා නිපදවා තිබූ මෙට්ටවලට දැඩි අලාභ හානි සිදු වී තිබේ.මේ ගින්න හටගෙන පැය දෙකක් වැනි කෙටි කාලයක් තුළදී ගින්න මැඬපැවැත්වීමට දෙහිවල ගල්කිස්ස මහ නගර සභාවේ ගිනි නිවීම් ඒකකය සමත් වී ඇත..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>05</day>
    </date>
    <link>http://www.dinamina.lk/2014/02/05/_art.asp?fn=r1402058</link>
    <topic>හෝමාගම ප්‍රා. සභාවේ වාහන දිරාපත් වෙද්දී ලක්ෂ ගණන් ගෙවා කුලියට වාහන අරගෙන</topic>
    <author>මංජුල ‍හිරිපිටිය - හෝමාගම සංචාරක</author>
    <content>කලක පටන් හෝමාගම ප්‍රාදේශීය සභාවට අයත් රුපියල් ලක්ෂ ගණනක් වටිනා ට්‍රැක්ටර් ඇතුළු වාහන යන්ත්‍ර සූත්‍ර රැසක් භාවිතයට නොගෙන දිරාපත්වීමට ඉඩ හැර ඇතැයි හෝමාගම ප්‍රදේශවාසීහු පවසති.ග්‍රාම සේවා වසම් 91 කින් සමන්විත හෝමාගම ප්‍රාදේශීය සභාව කොළඹ දිස්ත්‍රික්කයේ ඇති විශාලතම සභාවයි.සභාවට මධ්‍යම රජය, පළාත් සභාව, විදේශ රටවලින් පරිත්‍යාග කළ හා සභාවේ වරිපනම් මුදල් වැය කර මිලදී ගත් ට්‍රැක්ටර් හයත්, ජංගම පුස්තකාල රථයත්, ට්‍රැක්ටර් ටෙලර් හතක් ඇතුළු උපකරණ තොගයක් මේ වන විට දිරාපත් වීමට ඉඩහැර ඇත.ප්‍රා. සභාවේ වැඩබලන සභාපති ඉන්දික කෝරළගේ මහතා, සභා බල ප්‍රදේශයේ කසළ බැහැර කිරීමේ අංශයටත්, මාර්ග නඩත්තු ඒකකය පරිහරණය කළ ට්‍රැක්ටර් රැසක් ප්‍රයෝජනයට නොගෙන ඉවතට දමා තිබෙනවා.මේ වෙනුවට කුලී පදනමට ට්‍රැක්ටර් හා වෙනත් වාහන ගෙන ධාවනය කළා. මේ සඳහා මසකට සභාවේ මුදල් ලක්ෂ ගණනක් වැය කර තිබෙනවා. සභාවේ පැවැති පාලනයේ දුර්වලතාවයක් නිසා මේ තත්ත්වය ඇති වු‍ණා.කලක සිට ප්‍රයෝජනයට නොගෙන ඉවත් කර ඇති ට්‍රැක්ටර් සියල්ල සුළු අලුත්වැඩියාවක් කර නැවත සභාවේ වැඩවලට යොදාගැනීමට පුළුවන්. ට්‍රැක්ටර් තුනක් සෑදීමට යන්නේ රුපියල් ලක්ෂයටත් අඩු මුදලක්.සභාවේ මන්ත්‍රීවරුන් බහුතරයක් පවසන්නේ කුලී පදනමට ගෙන ඇති වාහන සියල්ල ඉවත් කර ඉවත දමා ඇති වාහන අලුත්වැඩියා කර ප්‍රයෝජනයට ගන්නා‍ ලෙසටයි. සභාවේ වැ/බ සභාපතිවරයා වශයෙන් පත්වූ දින සිට කුලී පදනමට ගෙන තිබූ වාහන සියල්ල ඉවත් කළා.කසළ බැහැර කිරීම් ඇතුළු දිනපතා අවශ්‍ය වන වාහන ප්‍රමාණය සපුරා ගන්නවා. මේ සඳහා සභාවේ මන්ත්‍රීවරුන්ගේ වාහන නොමිලේම ලබා දෙනවා. දැනට ඉවත දමා ඇති ට්‍රැක්ටර් ඇතුළු වාහන සියල්ල අලුත්වැඩියාවන් කිරීමට පියවර ගන්නවා..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>05</day>
    </date>
    <link>http://www.dinamina.lk/2014/02/05/_art.asp?fn=r1402059</link>
    <topic>බස්නාහිර නිවර්තන නිවාසවල දරුවන් 4800ක සුබසාධනයට මේ වස‍රේ දසලක්ෂ 181ක්</topic>
    <author>මැදකොළඹ සමූහ - වයිමන් හෙට්ටිආරච්චි</author>
    <content>අපයෝජනයට ලක්වූ සහ අනාථවූ දරුවන් (ගැහැනු හා පිරිමි) 4800 කට වැඩි ප්‍රමාණයක් බස්නාහිර පළාතේ නිවර්තන නිවාසවල පමණක් රැකවරණය ලබයි.මොවුන් මෙහි සිට සමාජ ගතකිරීමේ කාර්යය ළමා හා පරිවාස දෙපාර්තමේන්තුව මගින් සිදුකෙරෙන අතර එය ඉතා සෙමින් හා ඉවසීමකින් ද, ක්‍රමානුකූලව ද කළ යුතු කාර්යයක් බව එම පළාත් සභා දෙපාර්තමේනතුව කියයි.පසුගිය වසරේ මොවුන් සඳහා රුපියල් මිලියන 161 ක් වැය වූ අතර මේ වසරේදී රුපියල් මිලියන 181 ක් වෙන්කර ඇත.මෙකී කාර්යය පමණක් නොව පවුල් ගැටලු නිරාකරණය කිරීම ද ඉටු කෙරෙන්නේද ළමුන් පිළිබඳ තීරණ ගැනීමේදී අධිකරණයට සහායවීම ද සිදුකෙරෙන්නේ මේ අංශය මගිනි.ආදායම්ලාභී පවුල්වල ළමුන්ට ශිෂ්‍යත්ව ලබාදීම ද සිදුවෙයි. ඉකුත් වර්ෂය තුළ පවුල් ගැටලු 267 ක් නිරාකරණය කර ඇති අතර ළමුන් 1631 ක් සඳහා ශිෂ්‍යත්ව ලබා දී තිබේ..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>05</day>
    </date>
    <link>http://www.dinamina.lk/2014/02/05/_art.asp?fn=r14020510</link>
    <topic>හැඳල හන්දියට ගුවන් පාලමක්භූගත හරස් මඟක් නැතිව බෑ</topic>
    <author>හැඳල විශේෂ ජුලියන් කෝරාළ</author>
    <content>වත්තල නගරයේ වාහන තදබද පිළිබඳව දිනමිණ පුවත්පතේ වාර්තා පළදෙමින් වත්තල නගරයේ එක්පසකට පමණක් වාහන ධාවනය කිරීම පසුගියදා සිට රථවාහන පොලිසිය ආරම්භ කර තිබේ.මේ අනුව පැරැණි මීගමු පාරේ තිබූ බස්ගාල අවලංගු කර එය අලුත් මීගමු පාරේ 260 හැඳල කොළඹ බස්පොළට ගෙන ගොස් තිබේ.260 හැඳල කොළඹ මාර්ගයේ බස්ගාල ඇළකන්ද මාර්ගයේ කළු ඇළ පාලම උඩ ස්ථාපිත කර තිබේ.එහෙත් හිටපු මහාමාර්ග අමාත්‍ය ජෙයරාජ් ප්‍රනාන්දුපුල්ලේ මහතා පොරොන්දු වී සිටි පරිදි හැඳල හන්දියට ගුවන් පාලමක් හා පදික මාරුවට භූගත හරස් මාර්ගයක අවශ්‍යතාවය පවතින බව පෙන්වා දිය යුත්තේ ඇලකන්ද මාර්ගයේ වාහන තදබදය නව සංශෝධනය නිසා තුනී වී නැති බැවින් ය.හුණුපිටිය දෙසින් මීගමු පාරට එන කන්ටේනර් රථද හුණුපිටිය මාර්ගයේ වාහන තදබදයක් මවන නිසා ඒ සඳහාද සුදුසු පිළියමක් යොදන ලෙස ඉල්ලති..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>05</day>
    </date>
    <link>http://www.dinamina.lk/2014/02/05/_art.asp?fn=r14020511</link>
    <topic>කෑගල්ල විකල්ප මාර්ගයෙන් වාහන තදබදය නිමයි</topic>
    <author>වැලිවේරිය සමූහ ප්‍රභාත් නානායක්කාර</author>
    <content>කොළඹ - මහනුවර මාර්ගයේ පටුම මංතිරුව කෑගල්ල නගරය මැදින් දිවෙන මාර්ගය වන අතර ඊට පිළියමක් ලෙස නව විකල්ප මාර්ගය ජනපති අතින් පසුගියදා විවෘත කිරිමත් සමග සහ කෑගල්ල නගරය මැදින් දිවෙන කොළඹ-මහනුවර මාර්ගය මංතීරු හතරකින් පුලුල් කර ජනතා අයිතියට පත්කිරිමත් සමඟ කෑගල්ල නගරයේ අධික රථවාහන තදබදය නිමාවී ඇත.කෑගල්ල පසුකරමින් බස් රථ ඇතුළු රථවාහනවලින් ගමන්ගන්නා රියැදුරන් සහ මගීන්ට කොළඹ - මහනුවර මාර්ගයේ කෑගල්ල නගරය පසුකිරිම මහත් හිසරදයක් මෙන්ම වටිනා කාලයත්, ඉන්දන සඳහා අධික මුදලුත් කාදමන කාරණාවක්ව පැවැතිණි.66 වැනි ජාතික නිදහස් දින සැමරුමට සහ 8 වැනි දැයට කිරුළ ජතික සංවර්ධන වැඩසටහනට සමගාමිව නව විකල්ප මාර්ගය සහ කෑගල්ල නගරය මැදින් දිවෙන මාර්ගය පුලුල් කිරිම ඇතුලු නව මංමාවත් ඉදිවිමත් සමඟ කෑගල්ල නගරය අලංකාරවී ඇති අයුරුද මගීන් නිදහසේ ගමන් බිමන් යන අයුරුද මාර්ගයේ ගමන් ගන්නා ඕනෑම අයකුට දක්නට ලැබෙන අතර එය අත්විදිය හැකිය..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>05</day>
    </date>
    <link>http://www.dinamina.lk/2014/02/05/_art.asp?fn=r14020512</link>
    <topic>මහ රෑ නිවෙසට පැන්නහොරා අතටම අසුවෙලා</topic>
    <author>අතුරුගිරිය විශේෂ - වික්‍රම සමරසිංහ</author>
    <content>අතුරුගිරිය කුරුඳුවත්ත ප්‍රදේශයේ පසුගියදා රාත්‍රී කාලයේදී හොරෙක් නිවෙසකට ඇතුළු වී ඇත.එම නිවසේ ගෙහිමියා විදේශ රැකියාවක නියුක්තව සිටින අතර නිවෙසේ සිට ඇත්තේ ආච්චි, මව සහ දුව පමණි. ඔවුන් නිදා සිටියදී එහි දොරගුළු ඇර මහ රාත්‍රී සොරා නිවෙසට ඇතුළු වී රන්බඩු ආදිය පැහැරගෙන පලායෑමට සූදානම්ව තිබේ.බියට පත් නිවැසියන්ගේ කෑගැසිල්ල නිසා ප්‍රදේශයේ අයද එක්ව එම පුද්ගලයාව අල්ලා මෙල්ලකර රාත්‍රීයේදීම ඔහු අතුරුගිරිය පොලිසියට භාර දී තිබේ.පොලිසියෙන් ඒ ගැන කරුණු විමසීමේදී දන්වා සිටියේ රාත්‍රී ප්‍රදේශවාසීන් විසින් පොලිසියට භාරදුන් එම පුද්ගලයා රන් බඩු කිහිපයක්ද සොරාගෙන ඇති බවයි.සොරකම් සම්බන්ධව කිසිදු ප්‍රකාශයක් නොකළ ඔහු එවැනි අපරාධවලට සම්බන්ධ බවටද සැකකරන බවයි. ඔහු වැඩිදුර පරීක්ෂාවට යොමු කර ඇත..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>05</day>
    </date>
    <link>http://www.dinamina.lk/2014/02/05/_art.asp?fn=r14020513</link>
    <topic>කොළඹ දහවලටත් දැල්වෙන වීදි ලාම්පු</topic>
    <author>ඡායාරූපය - උතුරු කොළඹ සමූහ ඒ. මදුරවීරන්</author>
    <content>උතුරු කොළඹ ප්‍රදේශයේ මංමාවත් කිහිපයකම වීදි ලාම්පු රාත්‍රී මෙන්ම දහවල් කාලයේදීත් දැල්වෙමින් පවතී.මෝදර වීදිය, පඤ්ඤානන්ද මාවත හා ශාන්ත ජේම්ස් වීදිය මෙයට ඇතුළත් වේ. මෝදර ප්‍රදීපා ශාලාව ඉදිරිපිට දැල්වෙන වීදි ලාම්පුවකි මේ..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>05</day>
    </date>
    <link>http://www.dinamina.lk/2014/02/05/_art.asp?fn=s1402051</link>
    <topic>අයි.සී.සී ඒකාධිපති ව්‍යවස්ථාවට එරෙහිව ශ්‍රී ලංකා ක්‍රිකට් පවුල කොළඹ දී අද හමුවෙයි</topic>
    <author>ප්‍රින්ස් ගුණසේකර</author>
    <content>ශ්‍රී ලංකා ක්‍රිකට් හිටපු සභාපතිවරු, හිටපු ටෙස්ට් හා එක්දින ක්‍රිකට් නායකයන්, දිස්ත්‍රික් ක්‍රිකට් නිලධාරීන් හා ක්‍රීඩා සමාජවල ප්‍රධානීන් අද කොළඹට කැඳවා ඇත. රටවල් තුනකට වැඩි වාසි හිමිවන පරිදි ජාත්‍යන්තර ක්‍රිකට් කවුන්සිලය විසින් අනුමත කිරීමට නියමිත නව ව්‍යවස්ථා හා මුල්‍ය කෙටුම්පතට ශ්‍රී ලංකා ක්‍රිකට් විරුද්ධත්වය පළකිරීම පිළිබඳව හා ඒ ගැන වැඩිදුරටත් අදහස් විමසීමේ අරමුණින් මේ හමුව ක්‍රීඩා අමාත්‍යාංශයේදී අද පස්වරු 3.00ට සිදු කෙරෙයි.ජගත් ක්‍රිකට් කවුන්සිලයේ නව ව්‍යවස්ථා හා මුල්‍ය කෙටුම්පතෙන් ශ්‍රී ලංකා ක්‍රිකට්වල තත්ත්වයට හානියක් සිදුවන හෙයින් එයට විරුද්ධවිය යුතු බව ක්‍රිකට් විධායක සභාව පෙරේදා තීරණය කොට ඇත. එම තීරණය ක්‍රිකට්වලට අදාළ සියලු පාර්ශවවලට දැනුම්දී ඉදිරියේදී ඇතිවිය හැකි ජාත්‍යන්තර ක්‍රිකට් බලපෑම් ගැන වැටහීමක් ඇති කිරීම මේ හමුවේ ප්‍රධාන අරමුණවී ඇතැයි ක්‍රිකට් විධායක සභා නියෝජිතයකු 'දිනමිණ'ට පැවැසීය.ඉන්දියාව, ඔස්ට්‍රේලියාව හා එංගලන්තය එකට එක්වී වැඩි ව්‍යවස්ථා බලතල හා මූල්‍ය බලතල ලබාගත හැකි පරිදි ව්‍යවස්ථාවක් සම්පාදනය කිරීමට යෑමේදී එයට එරෙහිවීමෙන් ඉදිරියේදී පාඩු සිදුවිය හැකි බවද ක්‍රිකට් විධායක සභාවේදී සාකච්ඡාවී ඇත. එහෙත් සාමාජික රටවල් තුනකට වැඩි වාසි සැලසෙන පරිදි සකසා ඇති ඒකාධිපති ක්‍රියා මාර්ග, රටක් ලෙස හෙලාදැකීම ශ්‍රී ලංකා ක්‍රිකට් ස්ථාවරයවී තිබේ.ජගත් ක්‍රිකට් කවුන්සිලයේ නව ව්‍යවස්ථා හා මූල්‍ය බලතල කෙටුම්පතට ශ්‍රී ලංකාව, දකුණු අප්‍රිකාව හා පාකිස්තානය දැනටමත් විරුද්ධත්වය පළකොට ඇති අතර ටෙස්ට් තත්ත්වය හිමි අනෙක් රටවල් හතක් යම් යම් එකඟතාමත කැමැත්ත පළ කිරීමේ සුදානමකින් සිටිති. දැනට පවතින ව්‍යවස්ථා හා මූල්‍ය රෙගුලාසි අනුව අයි.සී.සී. ටෙස්ට් තත්ත්වය හිමි සෑම රටකටම ලාභාංශ සමානව බෙදීගියද සම්මත කිරීමට යන නව රෙගුලාසි අනුව ඉන්දියාවට, ඔස්ට්‍රේලියාවට හා එංගලන්තයට සියයට අසුවක්ද ඉතිරි ලාභාංශ අනෙක් රටවල් හත අතරේ බෙදීමටද කටයුතු යෙදේ.මේ තත්ත්වය මත ශ්‍රී ලංකාවට අයි.සී.සීයෙන් වාර්ෂිකව දැනට ලැබෙන මුදලින් විශාල ප්‍රමාණයක් අඩුවන අතර බංග්ලාදේශය, සිම්බාබ්වේ, දකුණු අප්‍රිකාව, පාකිස්තානය, නවසීලන්තය හා බටහිර ඉන්දීය කොදෙව් යන රටවලටද මුදල් අඩුවනු ඇත. බංග්ලාදේශය කලින්ම විරෝධය පළ‍කර සිටියද එරට පැවැත්වීමට නියමිත විස්සයි-20 ලෝක කුසලානය අහිමිවීමේ අවධානම මත නව ව්‍යවස්ථා හා මුදල් රෙගුලාසිවලට හිස නමා ඇතැයි වාර්තා වේ.සිම්බාබ්වේ ක්‍රිකට් ආයතනයට අයි.සී.සියෙන් ඉදිරියේදී ලැබීමට නියමිත ණය මුදලක් ඉදිරියට දමා කැමැත්ත ලබාගැනීමට ක්‍රියා කොට ඇතැයි දැනගන්නට තිබේ.කැමැත්ත පළ කිරීමට සුදානමින් සිටින අනෙක් රටවල්වලට විවිධ ප්‍රතිලාභ අත්කරදෙන බවට අයි.සී.සී. ඉහළ නිලධාරීහු පොරොන්දු ලබාදී තිබුණද ශ්‍රී ලංකාව එවැනි කිසිදු වරදානයකට යටත් නොවී පැහැදිලි ස්ථාවරයක සිටීමට තීරණය කොට තිබීම කැපී පෙනේ..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>05</day>
    </date>
    <link>http://www.dinamina.lk/2014/02/05/_art.asp?fn=s1402053</link>
    <topic>ශ්‍රී ලංකාව කඩුලු 5ට ලකුණු 314යි</topic>
    <author/>
    <content>කුමාර් සංගක්කාර හා මහේල ජයවර්ධනගේ අගනා කඩුලු සබඳතාව මත ශ්‍රී ලංකාව චිතගොං නුවරදී බංග්ලාදේශයට එරෙහිව පැවැත්වෙන දෙවැනි හා අවසාන ටෙස්ට් ක්‍රිකට් තරගයේ ඊයේ ආරම්භක දිනය නිමා වන විට කඩුලු 5ක් දැවී ලකුණු 314ක් රැස්කර ගෙන සිටියේය.මේ තරගයේදී සංගක්කාර ඔහුගේ 34 වැනි ටෙස්ට් ශතකය වාර්තා කරමින් වර්තමාන ටෙස්ට් ක්‍රිකට් ක්‍රීඩකයන් අතර වැඩිම ශතකලාභියා බවට පත් විය. සංගක්කාරට දෙවැනි වී සිටින්නේ ශ්‍රී ලංකික පිතිකරුවෙකි. ඒ ටෙස්ට් ශතක 33ක් ලබාගෙන සිටින මහේල ජයවර්ධනය.ඊයේ තරගය නතර කරන විට සංගක්කාර නොදැවී ලකුණු 160ක් ලබා ගෙන සිටි අතර අනෙක් නොදැවුනු පිතිකරු කිත්රුවන් විතානගේ ලකුණු ලබා ගැනීම ආරම්භ කර තිබුනේ නැත.පන්දු 245කට මුහුණ දුන් ‘සංගා’ හතරේ පහර 19ක් සහ හයේ පහර 3ක් ඔහුගේ නොදැවුනු ඉනිමට එක්කර ගෙන සිටියේය.සංගක්කාර හා මහේල තෙවැනි කඩුල්ල වෙනුවෙන් ඕවර 50යි පන්දු 2කදී ලකුණු 178ක සබඳතාවක් ගොඩනැගීමට සමත් වූහ. පන්දු 147කට මුහුණ දෙමින් හතරේ පහර 6ක් සමග ලකුණු 72ක් ලබා ගත් මහේල ඊයේ තරගයේ අවසන් වරුවේදී මොහමඩ් මහ්මුදුල්ලාගේ පිට දඟ පිට දඟ පන්දුවට කඩුල්ල මුවා කරමින් දැවී ගියේය.කාසියේ වාසිය දිනා ගෙන පළමුව පන්දුවට පහර දීමට තීරණය කළ ශ්‍රී ලංකා කණ්ඩායම දිවා ආහාරය සඳහා තරගය නතර කරන විට කඩුලු 2කට ලකුණු 71ක් රැස්කර ගෙන සිටියේය.මුලින් ම දැවී ගියේ කෞශල් සිල්වා ය. සොහාග් ගාසිගේ පන්දුවට එල්ල කිරීමට ගිය ‘ස්වීප්’ පහර වැරදී ඔහු දැවී යන විට ලබා ගෙන සිටියේ පන්දු 46කින් ලකුණු 11ක් පමණි.ඊට ඕවර කිහිපයකට පසුව අනෙක් ආරම්භක පිතිකරු දිමුත් කරුණාරත්න දැවී ගියේය. අල් අමින් හොසේන් එවූ කෙටි පන්දුවට කරුණාරත්න ‘පොයින්ට්’ ස්ථානයට පහසු උඩ පන්දුවක් ලබා දුන් අතර මහ්මුදුල්ලා එය රැක ගත්තේය. හතරේ පහර 4ක් එල්ල කළ කරුණාරත්න පන්දු 61කින් ලකුණු 31ක් ලබා ගත්තේය. මුළු ලකුණු 49දී දෙවැනි කඩුල්ල අහිමි කරගත් ශ්‍රී ලංකාව සවස තේ පානය වන විට කඩුලු 2ට ලකුණු 196ක් රැස්කර ගෙන සිටියේය.පළමු දින තරගය නතර කිරීමට පෙර දිනේෂ් චන්දිමාල් (27) හා නායක ඇන්ජලෝ මැතිව්ස් (5) දවාලීමට ෂකිබ් අල් හසන් සමත් විය.මේ තරගය සඳහා කණ්ඩායමේ වෙනස්කම් දෙකක් කිරීමට ශ්‍රී ලංකාවට සිදුවිය. රංගන හේරත් හා ශමින්ද එරංග ආබාධයන්ට ලක්ව සිටි බැවින් ඒ වෙනුවට නුවන් ප්‍රදීප් හා අජන්ත මෙන්ඩිස් තරගයට එක්ව සිටියහ. පසුගිය වසරේ ගාල්ලේදී බංග්ලාදේශයට එරෙහිව ක්‍රීඩා කිරීමෙන් පසුව මෙන්ඩිස්ගේ පළමු ටෙස්ට් තරගය මෙය වෙයි.ප්‍රදීප් නැවත කණ්ඩායමට එක්වන්නේ ඩුබායි (පාකිස්තානයට එරෙහි) ටෙස්ට් තරගයෙන් පසුවය.බංග්ලාදේශ කණ්ඩායමේ වෙනස්කම් තුනක් සිදුකර තිබිණි. මාෂල් අයුබ් වෙනුවට අංක 3 ස්ථානයේ පිතිකරු ලෙසින් ඉම්රුල් කයිස් කැඳවා තිබූ අතර රොබියුල් ඉස්ලාම් හා රුබල් හොසේන් යන වේග පන්දු යවන්නන් මේ තරගයෙන් ඉවත් කළ බංග්ලාදේශය ඔවුන් වෙනුවට මහ්මුදුල්ලා සහ අබ්දුල් රසාක් කැඳවා තිබිණි..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>05</day>
    </date>
    <link>http://www.dinamina.lk/2014/02/05/_art.asp?fn=s1402054</link>
    <topic>සංගක්කාර 34 වැනි ටෙස්ට් ශතකය ලබමින් ගවස්කාර් හා ලාරා සමග  සම තත්ත්වයට</topic>
    <author>වර්නන් ගුණසේකර</author>
    <content>ශ්‍රී ලංකා පළපුරුදු පිතිකරු කුමාර් සංගක්කාර ඊයේ ඔහුගේ 34 වැනි ටෙස්ට් ශතකය වාර්තා කරමින් ටෙස්ට් ක්‍රිකට් ක්‍රීඩාවේ වැඩිම ශතකලාභීන්ගේ ලැයිස්තුවේ බටහිර ඉන්දීය කොදෙව් පිතිකරු බ්‍රයන් ලාරා හා ඉන්දියාවේ සුනිල් ගවස්කාර් සමග සම තත්ත්වයට පිවිසියේය.බංග්ලාදේශයට එරෙහිව ඊයේ චිතගොං නුවර ආරම්භ වූ දෙවැනි ටෙස්ට් තරගයේ 63 වැනි ඕවරයේ මහ්මුදුල්ලාගේ පස්වැනි පන්දුවට ‘ලෝන්ග් ඕන්’ පෙදෙසට හතරේ පහරක් එල්ල කරමින් සංගක්කාර ඔහුගේ 34 වැනි ටෙස්ට් ශතකය ලබා ගත්තේය.සංගක්කාර දැන් වැඩිම ටෙස්ට් ශතක ලබා ගත් පිතිකරු ලැයිස්තුවේ ගවස්කාර් හා ලාරා ට ඉහළින් පස්වැනි ස්ථානයට පත්ව සිටී. මේ ලැයිස්තුවේ ‘සංගා’ ට ඉහළින් සිටින අනෙක් පිතිකරුවන් සිවුදෙනා වනුයේ ඉන්දියාවේ සචින් ටෙන්ඩුල්කාර් (ශතක 51), දකුණු අප්‍රිකාවේ ජැක්ස් කලිස් (45), ඔස්ට්‍රේලියාවේ රිකී පොන්ටිං (41) හා ඉන්දියාවේ රාහුල් ඩ්‍රාවිඩ් (36) ය.ගවස්කාර් හා ලාරා යන ජගත් සුපිරි පිතිකරුවන් සමග වැඩිම ටෙස්ට් ශතකලාභීන්ගේ ලැයිස්තුවේ සම තත්ත්වයට සංගක්කාර පිවිසියේ ඊයේ ඔහුගේ 122 වැනි ටෙස්ට් තරගයට ක්‍රීඩා කරමිනි. ගවස්කාර් ටෙස්ට් තරග 125කට ක්‍රීඩා කරමින් ශතක 34ක් ලබා ගත්තේය.ලාරා ඔහුගේ ටෙස්ට් ක්‍රිකට් දිවියේ තරග 131කට සහභාගි වී ශතක 34ක් ලබා ගෙන තිබේ. ටෙන්ඩුල්කාර් වැඩිම ටෙස්ට් ශතකලාභියා වූයේ තරග 200කට ක්‍රීඩා කරමිණි. කලිස් ටෙස්ට් තරග 166කටද, පොන්ටිං තරග 168කටද, ඩ්‍රාවිඩ් තරග 164කටද ක්‍රීඩා කරමින් ඔවුන්ගේ ශතක වාර්තා කර තිබේ.සංගක්කාරගේ කණ්ඩායම් සගයා හා ඔහුගේ හොඳම මිතුරෙකුද වන ශ්‍රී ලංකා කණ්ඩායමේ සිටින අනෙක් පළපුරුදු පිතිකරු මහේල ජයවර්ධන ශතක 33ක් ලබා ගෙන ගවස්කාර් හා ලාරා ට පසුපසින් 8 වැනි ස්ථානයේ සිටී..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>05</day>
    </date>
    <link>http://www.dinamina.lk/2014/02/05/_art.asp?fn=s1402052</link>
    <topic>චරිත් කපුකොටුවගෙන්යගුලිය ජාතික වාර්තාවක්</topic>
    <author/>
    <content>කොළඹ රාජකීය විදුහලේ චරිත් කපුකොටුව යගුලිය දැමීමෙන් නව ජාතික වාර්තාවක් පිහිටුවයි. අමෙරිකාවේ චාර්ඩ්රොන් ස්ටේට් මලල ක්‍රීඩා ශූරතාවලියට එක්වු චරිත් කපුකොටුව මීටර් 17.43ක දුරක් යගුලිය විසිකොට පළමු ස්ථානයට පත්වී මේ ජාතික වාර්තාව බිහි කළේය.ඔහු විසින් මෙයට පෙර මේ ඉසව්වේ ජාතික වාර්තාව බිහිකරන ලද්දේ මීටර් 16.88කින් ඔහු විසින්ම තබා තිබු වාර්තාව මකා දමමිණි..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>05</day>
    </date>
    <link>http://www.dinamina.lk/2014/02/05/_art.asp?fn=s1402055</link>
    <topic>කැලණි විද්‍යාලයට ජය</topic>
    <author/>
    <content>යක්කල අනුර මහ විද්‍යාලය සමග පැවැති අන්තර් පාසල් ක්‍රිකට් තරගයෙන් ලකුණු 8ක තියුණු ජයක් හිමිකර ගැනීමට කැලණි විදුහල් කණ්ඩායම සමත්විය.අනුර විදුහල් ක්‍රීඩාංගණයේදී පැවැති තරගයේ කැලණි විදුහල පළමු ඉනිම ලකුණු 139ක් හා දෙවැනි ඉනිමට ලකුණු 171ක් රැස්කළ අතර අනුර විදුහල පළමු ඉනිමේදී ලකුණු 163ක් රැස්කළද දෙවැනි ඉනිමේදී ලබාගත හැකිවුයේ ලකුණු 139ක් පමණි.මේ තරගයේදී කැලණි විදුහලේ ඩබ්.ඒ.හර්ෂ තරංග හා බී.ආර්.ආර්.ටී.මෙන්ඩිස් විශිෂ්ට දස්කම් දැක්වුහ.කැලණි විදුහල් පළමු ඉනිම - 139 සහ දෙවැනි ඉනිම - 171අනුර විදුහල් පළමු ඉනිම - 163 සහ දෙවැනි ඉනිම - 139.</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>05</day>
    </date>
    <link>http://www.dinamina.lk/2014/02/05/_art.asp?fn=s1402056</link>
    <topic>වමතින් වේග පන්දු යවන විශ්වා ප්‍රනාන්දු  එංගලන්තයට එරෙහි ශ්‍රී ලංකා ‘ඒ’ සංචිතයට</topic>
    <author>වර්නන් ගුණසේකර</author>
    <content>සංචාරක එංගලන්ත ‘ඒ’ කණ්ඩායම සමග පවත්වන පළමු නිළනොවන ටෙස්ට් ක්‍රිකට් තරගය සඳහා උපුල් තරංගගේ නායකත්වයෙන් යුත් පහළොස් දෙනෙකුගෙන් සමන්විත ශ්‍රී ලංකා ‘ඒ’ සංචිතයක් නම් කර තිබේ.පසුගිය දෙසැම්බර් – ජනවාරි වකවානුවේ පාකිස්තානයට එරෙහි තරගමාලාව සඳහා එක්සත් අරාබි එමීර් රාජ්‍යයේ සංචාරය කළ ශ්‍රී ලංකා සංචිතයට එක්ව සිටි වමතින් වේග පන්දු යවන විශ්වා ප්‍රනාන්දු ද මේ සංචිතයට ඇතුළත්ව සිටී.එංගලන්ත ‘ඒ’ කණ්ඩායම සමග පැවැති ජය පැරදුමින් තොරව කෙළවර වූ තුන්දින පුහුණු තරගයේදී ශ්‍රී ලංකා නැගී එන කණ්ඩායම වෙනුවෙන් ක්‍රීඩා කරමින් දස්කම් දැක්වූ බානුක රාජපක්ෂ, ඉෂාන් ජයරත්න හා තරිඳු කෞශාල් ද සංචිතයට කැඳවා තිබේ.බානුක පුහුණු තරගයේ පළමු ඉනිමේදී ලකුණු 60ක්ද, දෙවැනි ඉනිමේදී ලකුණු 63ක්ද ලබා ගත්තේය. ඉෂාන් පළමු ඉනිමේ නොදැවී ලකුණු 50ක් වාර්තා කර ලකුණු 21කට කඩුලු 2ක්ද ලබා ගත්තේය. මේ තරගයේදී පන්දු යැවීමෙන් දස්කම් ප්‍රදර්ශනය කළ තරිඳු කෞශාල් කඩුලු 7ක් ලබා ගැනීමට සමත් විය. පළමු ඉනිමේදී ලකුණු 57කට කඩුලු 5ක් ලබා ගත් ඔහු දෙවැනි ඉනිමේදී ලකුණු 43කට කඩුලු 2ක් ලබා ගත්තේය.ශ්‍රී ලංකා හා එංගලන්ත ‘ඒ’ කණ්ඩායම් අතර පළමු නිළනොවන ටෙස්ට් තරගය පෙබරවාරි 12 සිට 15 දක්වා පල්ලෙකැලේ ජාත්‍යන්තර ක්‍රිකට් ක්‍රීඩාංගණයේදී පැවැත්වේ.දෙවැනි තරගය පෙබරවාරි 19 සිට 22 දක්වා දඹුල්ල ක්‍රිකට් ක්‍රීඩාංගණයේදී පැවැත්වෙන අතර තෙවැනි තරගය පෙබරවාරි 26 සිට මාර්තු 1 වැනිදා දක්වා කොළඹ ආර්.ප්‍රේමදාස ජාත්‍යන්තර ක්‍රිකට් ක්‍රීඩාංගණයේදී පැවැත්වීමට නියමිතය.පළමු නිළනොවන ටෙස්ට් තරගය සඳහා වන ශ්‍රී ලංකා ‘ඒ’ සංචිතය මෙසේය.උපුල් තරංග (නායක), උදාර ජයසුන්දර, බානුක රාජපක්ෂ, රොෂෙන් සිල්වා, නිරෝෂන් දික්වැල්ල, මාදව වර්ණපුර, දනුෂ්ක ගුණතිලක, ෂෙහාන් ජයසූරිය, චතුරංග ද සිල්වා, තරිඳු කෞශාල්, චතුර රන්දුනු, විශ්වා ප්‍රනාන්දු, ධම්මික ප්‍රසාද්, ඉෂාන් ජයරත්න, ලහිරු ගමගේ..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>05</day>
    </date>
    <link>http://www.dinamina.lk/2014/02/05/_art.asp?fn=s1402057</link>
    <topic>යොවුන් වොලිබෝල් පිලටතේරීම් පරික්ෂණය 8දා</topic>
    <author/>
    <content>මේ වසරේ සැප්තැම්බර් මාසයේ ශ්‍රී ලංකාවේදී පැවැත්වීමට නියමිත ආසියානු යොවුන් බාලක කණ්ඩායමට ක්‍රීඩකයන් තෝරා ගැනී‍ම සඳහා වු තේරීම් පරීක්ෂණය මේ මස 8දා පෙරවරු.9.00ට හෙයියන්තුඩුව ජාතික තරුණ සේවා සභා ගෘහස්ථ ක්‍රීඩාංගණයේදී පැවැත්වේ.මේ පරීක්ෂණයට 1997 ජනවාරි 1දාට පසුව උපන් ක්‍රීඩකයන්ට සහභාගි විය හැක..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>05</day>
    </date>
    <link>http://www.dinamina.lk/2014/02/05/_art.asp?fn=s1402058</link>
    <topic>කාගිල්ස් ෆුඩ්සිටි එෆ්.ඒ.කුසලානඅර්ධ අවසන් වටය කොළඹින් පිට</topic>
    <author>ප්‍රින්ස් ගුණසේකර</author>
    <content>කාගිල්ස් ‍ෆුඩ්සිටි එස්.ඒ.කුසලාන පාපන්දු තරගාවලියේ අර්ධ අවසන් පූර්ව තරග වටය කොළඹින් පිට පළාත් කිහිපයක පැවැත්වීමට ශ්‍රී ලංකා පාපන්දු සම්මේලනය තීරණය කොට ඇත. ඒ අනුව අර්ධ අවසන් පූර්ව වටයේ තරග හතර මාතර, අනුරාධපුර, නාවලපිටිය හා රත්නපුර යන ප්‍රදේශවල පැවැත්වෙයි.මේ මස 8වැනිදා දොන් බොස්කෝ බ්ලුස්ටාර් අතර තරගය මාතර උයන්වත්ත පාපන්දු පිටියේදී, නාවික හමුදාව හා රත්නම් අතර තරගය අනුරාධපුර බන්ධනාගාර ක්‍රීඩාංගණයේදී පැවැත්වෙයි.මේ මස 9වැනිදා කොළඹ පාපන්දු සමාජය හා මාතර සිටි ක්‍රීඩා සමාජය අතර තරගය නාවලපිටිය ජයතිලක ක්‍රීඩාංගණයේදී, ශ්‍රී ලංකා ගමනා ගමන මණ්ඩල පාපන්දු පිල හා යුද හමුදාව අතර තරගය රත්නපුර සීවලී ක්‍රීඩාංගණයේදී පැවැත්වේ.එෆ්.ඒ.කුසලාන පාපන්දු අර්ධ අවසන් පූර්ව වටය දක්වා පැමිණ කොළඹ පාපන්දු සමාජය මුල්වරට මේ තරගාවලියට පිවිසීම විශේෂත්වයකි. ඉතා කෙටිකලක් තුළ ආරම්භ වු කොළඹ පාපන්දු සමාජය පසුගිය ප්‍රිමියර් ලීග් පාපන්දු තරගාවලියේදීද අවසන් වටය තෙක් පැමිණියේය.මෙතෙක් එෆ්.ඒ.කුසාලනය හිමිකරගෙන සිටි සෝන්ඩර්ස්, පොලිස්, රිනවුන් හා ගුවන් හමුදාව දැනටමත් තරගාවලියෙන් ඉවතට ගොස් ඇති අතර මෙයට පෙර ශූරතා දිනාසිටින රත්නම්, නාවික හා යුද හමුදා කණ්ඩායම් තවමත් තරගාවලියේ රැදී සිටිති.කාගිල්ස් ෆුඩ් සිටි එෆ්.ඒ.කුසලාන පාපන්දු තරගාවලියේ අවසන් මහා තරගය කොළඹ තුරඟ පිටියේ පැවැත්වීමට බලාපොරොත්තු වේ..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>05</day>
    </date>
    <link>http://www.dinamina.lk/2014/02/05/_art.asp?fn=f1402051</link>
    <topic>අද කරන කැපවීම හෙට දවසට</topic>
    <author>සාකච්ඡා කළේ නුවන් කොඩිකාර ඡයාරූප සුලෝචන ගමගේ</author>
    <content>රංගන ශිල්පිනියක් ලෙස රසිකයන්ගේ ආදරයට පාත්‍ර වී සිටී අනර්කලී ආකර්ෂා මෙනවිය පසුගිය පළාත් සභා මැතිවරණයේදි ගාල්ල දිස්ත්‍රික්කය නියෝජනය කරමින් එක්සත් ජනතා නිදහස් සන්ධානයෙන් තරඟ කර දකුණු පළාත් සභාවට තේරි පත්වුවාය. එහෙත් මෙවර ගාල්ල වෙනුවට මාතර දිස්ත්‍රික්කයෙන් තරග වැදීමට ඇය තිරණය කර තිබේ. එවැනි තීරණයකට එළඹුනේ ඇයිද යන්න සහ ඉදිරි දේශපාලන ගමන ගැන හිටපු පළාත් සභා මන්ත්‍රිනී අනර්කලි ආකර්ෂා මෙනවිය “දිනමිණ“ සමඟ කළ සාකච්ඡාවකි මේ.* ඇයි ඔබ හිටිගමන් ගාල්ලෙන්, මාතරට යන්න තීරණය කළේ ?හේතු ගණනාවක් තිබෙනවා. මාතර කඹුරුපිටිය තමයි මගේ මුල් ගම. එම නිසා මාතර ජනතාව සමඟ කුඩා කාලයේ සිට දැඩි සම්බන්ධතාවයක් තිබුණා. අනික් කාරණය තමයි මේ මොහොත වෙනකොට මාතර ලයිස්තුවට ප්‍රබල කාන්තා නියෝජනයක් නැහැ. එම නිසා පක්ෂය මගෙන් ඉල්ලිමක් කලා මෙවර පළාත් සභා මැතිවරණයට මාතරින් ඉදිරිපත් වෙන්න කියලා.පක්ෂය දන්නවා මම මොන දිස්ත්‍රික්කයෙන් ඉල්ලුවත් ජයග්‍රහණය කරන විත්තිය සහ මා වටා විශාල ජනතාවක් එක්රොක් වෙන විත්තිය. මොකද ගියවර මම පළමු වතාවට තමයි ගාල්ලෙන් ඉදිරිපත් වු‍ණේ එහෙම වෙලත් ගාල්ලේ ජනතාව මාව පළාත් සභාවට තෝරා පත්කර යැව්වා. ඒ මොකද ගාල්ලේ ජනතාව තේරුම් ගත්තා නවකයෙක්, තරුණියක් සහ කලාකාරියක් ලෙස මට වැඩි වැඩකොටසක් කරන්න පුළුවන් විත්තිය.ගියවර පළාත් සභා කාලසීමාව තුළ මට කළ හැකි උපරිම සේවාවක් ගාල්ලේ ජනතාව වෙනුවෙන් කළා. මම මාතරට ගියා කියලා ගාල්ලේ ජනතාව කිසිදු දවසක අමතක කරන්නේ නැහැ. එහෙම කුහක පහත් දේශපාලනයක මා යෙදෙන්නෙත් නැහැ. අනෙක ගාල්ලේ ජනතාව අනර්කලි කවුද කියලා හොදට දන්නවා. එම නිසා තමයි ගාල්ලේ පිරිස් පවා මාතරට ඇවිත් මට සහයෝගය ලබාදෙන්න සූදානමින් සිටින්නේ.* නමුත් මැතිවරණය දැක දැකත් ගාල්ල අත්හරින්න සිදුවුණේ පක්ෂයේ ඉල්ලිම් හෝ මාතර සමඟ තිබෙන නෑකම්වලට වඩා ගාල්ලේ දේශපාලන අධිකාරියේ ඇතැම් පුද්ගලයන්ගෙන් එල්ල වුන බලපෑම් කියලා රාවයක් තියෙනවා ?සත්තකින්ම මට කිසිම දවසක එහෙම බලපෑමක් එල්ල වෙලා. නැහැ. මොකද මම කිසිම දවසක පක්ෂයේ කිසිම කෙනෙක් සමඟ ප්‍රශ්න හදාගෙනත් නැහැ. ඇතැම් අය මා කවුද කියලා හරි හැටි අවබෝධ කරනොගෙන පුංචි පුංචි දේ කිව්වා. ඒත් ටික දවසක් යනකොට ඒ අය තේරුම් ගත්තා අනර්කලී මොනවගේද කියලා. එම නිසා පක්ෂ විපක්ෂ භේදයකින් තොරව මා වටා එක්වුණ මට සහයෝගය ලබාදුන්නා. මා සමඟ වැඩකළා. මට අවශ්‍ය වුණේ තව කෙනෙක් විවේචනය කරනවට වඩා වැඩ කොටසක් කරන්නයි. මම පළාත් සභා මන්ත්‍රිනියක් විදියට ගාල්ලේ ජනතාවට යම් වැඩකොටසක් කළා. ඒ ගැන මට තෘප්තියක් තිබෙනවා. එම නිසා මට ඕනෑම අවස්ථාවක කිසිදු බියක් සැකක් නොමැතිව ගාල්ලේ ජනතාවගේ ළගට යන්න පුළුවන්.* ගාල්ලේ කොයි තරම් දේශපාලඥයෝ හිටියත් පුංචි සිදුවීමකදි පවා පක්ෂ විපක්ෂ බොහො දේශපාලනඥයන්ගේ පහර කෑමට ලක්වන්නේ ඔබ ?වේලාවකට මටත් පුදුමයි ඇයි සමහරු මට මේ තරම් ගහන්නේ කියලා. මාව විවේචනය කරන්නේ කියලා. ඔය කෑගහන සමහර මන්ත්‍රීවරු කවුද කියලවත් මම දන්නේ නැහැ. මේකට හේතුව තමයි මේ අය දන්නවා මම කලාකාරියක් ලෙස ලංකාවෙම ජනතාව වැලඳගෙන ඉන්නේ කියලා. මොකද මාව විවේචනය කළාම ඔවුන්ට පහසුවෙන්ම ප්‍රචාරයක් ලබාගන්න පුළුවන් කියලා. ඒ වගේම ප්‍රචාරය කරනවා කියලත් දන්නවා. එහෙම නැතුව මේ අයට මාත් එක්ක කිසිම කෝන්තරයක් නැහැ. එක් පැත්තකින් එවැනි අයට අනුකම්පා කරනවා හැර මට වෙන කරන්න දෙයකුත් නැහැ.* මෙරට දේශපාලනයේ සිටින ප්‍රබලම දේශපාලනඥයන් පිරිසක් තමයි මාතර ඉන්නේ. ඒ අයගේ ඥාතීන්, මිත්‍රයින් සහ හිටපු පළාත් සභා මන්ත්‍රීවරුන් මෙවරත් තරඟ කරනවා. එය එක් පැත්තකින් දැඩි අභියෝගයක් වගේම මොන නෑකම කිව්වත් ඔබ මාතරට නවකයෙක්. මෙවැනි තත්ත්වයක් උඩ හිතෙන්නේ නැද්ද දිස්ත්‍රික්ක මාරු කරලා කරන්නේ ඉල්ලන් කෑමක් කියලා ?ඔබ කිව්ව වගෙම මාතර කියන්නේ දේශපාලනයේ තීරණාත්මක ස්ථානයක්. ඒ වගේම ප්‍රබල හා දක්ෂ පිරිසක් මෙහි ඉන්නවා. ඒ හැමකෙනාගේම ආශිර්වාදය වගේම ශක්තියත් සහයෝගයත් මට මේ වෙන කොටත් ලැබෙමින් තිබෙනවා. මා මුලදිත් කිව්වේ ඒකයි මම ගාල්ලට ගියවර ඉදිරිපත් වෙද්දිත් නවකයෙක්, ඒ වගේම ප්‍රබල පිරිසක් එම දිස්ත්‍රික්කයනුත් තරග කළා. එම අභියෝගවලට හොදින් මුහුණ දීලා තරඟ කලා. මම දැනුත් කියන්නේ මාතරින් මැතිවරණයකට පළමු වතාවට ඉදිරිපත් වුනාට මා මාතර ජනතාවට, මෙරට දේශපාලනයට අලුත් නැහැ. ඉදිරියෙදි මාතර කාන්නාවන් වෙනුවෙන් කතා කරන්න ඉන්න එකම කාන්තා නියෝජනය වෙන්නේත් මමයි. එම නිසා පහසුවෙන්ම ජයගන්න පුළුවන් කියලා මම දන්නවා.* ඔබ මොනවද මාතර ජනතාව වෙනුවෙන් ඉදිරියේදි කරන්න බලාපොරොත්තු වෙන්නේ ?දකුණු පළාත කියන්නේ මෙරට සංචාරක ව්‍යාපාරයට තිබෙන හොදම පාරාදීසයක්. මම ගාල්ලෙදිත් මේ දේ දැක්කා. විශේෂයෙන්ම යුද්ධය අවසන්විමත් සමඟ ලෝකයේ සෑම රටකින්ම අපේ රටට දවසින් දවස එන ප්‍රමාණය වැඩි වුණා. ඒ වගේම විශාල ආයෝජන ගලාගෙන ආවා. සංචාරක ව්‍යාපාරය මේ ප්‍රදේශයෙත් දියුණු කළ යුතුයි කියන ස්ථාවරයේ මා ඉන්නවා. ඒ මඟින් සෘජු හා වක්‍ර රැකියා මෙන්ම විදේශ විනිමය විශාල ප්‍රමාණයක් උපයා ගත හැකියි. මගේ ඉන්න විදේශ මිත්‍රයින්, ව්‍යාපාරිකයින් සමඟ මේ වෙන කොටත් මා සාකච්ඡා කරලා තිබෙන්නේ හෝටල් සහ විවිධ රැකියා අවස්ථා නිර්මාණය කළ හැකි ව්‍යාපාර ආරම්භ කරන්න.ඒ වගේම කාන්තාවන් විශේයෙන්ම තරුණියන් ඉලක්ක කරගත් වැඩ සටහන් රැසක් මා සැලසුම් කර තිබෙනවා. මොකද කාන්තාවක් ශක්තිමත් කිරීම කියන්නේ පවුලක් ශක්තිමත් කිරීමක් ලෙසයි මා දකින්නේ. ඒ වගේම අරපිරිමැස්ස, කළමනාකාරිත්වය ගැන අපේ කාන්තාවන්ට නිසි අවබෝධයක් නැහැ.මෙවැනි දෙයින් කාත්නාවන් සවිබල ගැන්වීමයි මගේ උත්ස­ාහය. ඒ වගේම පළාත් සභාවකින් ලබාදිය හැකි සෑම වරප්‍රසාදයක්ම මාතර ජනතාවට ලබාදෙන්න කටයුතු කරනවා කියලා මා කිවයුතුයි.* බස්නාහිර හා දකුණු පළාත් සභා මැතිවරණයට තරග කරන්න පක්ෂ විපක්ෂ සියල්ලන්ගෙන්ම නළු නිළියෝ රැසක් මේ වෙනකොටත් ඉදිරිපත් වී සිටිනවා. මේ තත්ත්වය ඔබ දකින්නේ කොහොමද ?රංගන ශිල්පිනියක් ලෙස මම තමයි මැතිවරණයකට තරග කරලා ජයග්‍රහණය කළ මුල්ම කෙනා.කලාකරුවන් දේශපාලනයට එන එක වැරැදි කියලා කුවුරු හරි කියනවනම් මා එය අනුමත කරන්නේ නැහැ. මොකද කලාකරුවන් කියන්නේ වෙනම පිරිසක් නෙවෙයි. ඔවුන්ටත් අයිතියක් තිබෙනවා ජනතාවට සේවය කරන්න. තමන් කැමැති ඕනම පක්ෂයකින් තරඟ කරන්න. අද නළු නිළියෝ විතරක් නෙවෙයි විවිධ වෘත්තීන් නියෝජනය කරමින් පුද්ගලයින් මෙවර තරඟ කරන්න ඉදිරිපත් වී සිටිනවා.ඒ අයගැන කවුරුත් කතාකරන්නේ නැහැ. හැබැයි මේ එන අය ජනතාවට සේවයකරන්න එනවනම් කිසිදු ප්‍රශ්නයක් නැහැ. ඒත් එක් දෙයක් මෙහිදි කියන්න ඕන අද සමහරු දේශපාලනයට ඇවිත් තියෙන්නේ කාගෙන් හෝ එල්ල වෙන බලපෑමකට හෝ කීමකට. ඒකෙන් වෙන්නේ කලාකරුවන්ට තිබු ගෞරවය නැතිවෙන එක විතරයි. ඒ වගේම එවැනි අයගේ පැමිණීමෙන් සිදුවෙන්නේ දේශපාලනයයි, කලාවයි, දෙකම විනාශ වීම පමණයි.* භෞතික වශයෙන් කොයිතරම් සංවර්ධනයක් කළත් ජනතාවගේ කුස ගින්න නිවන්න වත්මන් රජයට නිසි වැඩපිළිවළක් නැහැ කියන චෝදනාව දවසින් දවස ප්‍රබලවෙමින් තිබෙනවා. මෙවැනි වටපිටාවක් උඩ ගියවර ලබාගත් ජයග්‍රහණය රැකගන්න පුළුවන් වෙයි කියලා හිතනවද ?අවුරුදු තිහක් තිස්සේ මේ රටේ කිසිදු සංවර්ධනයක් කරන්න ඉඩ කඩක් ලැබුනේ නැහැ. නමුත් යුද්ධය ඉවරවෙලා වසර හතරයි. වසර තිහක කරන්න බැරිවුන දේ මේ වසර හතරට කරලා තිබෙනවා. කිසිදු බියක් සැකක් නැතුව ජිවත් වෙන්න ඉඩ ලැබුන වගේම නිදහසේ ගමනත් බිමනක් යන්න පාරවල්, පාලම් හදලා දුන්නා. වෙනදා කොළඹ ඉදලා මාතර ඇවිත් යන්න දවසක් විතර ගතවෙනවා. නමුත් අද ඒ තත්ත්වය සහමුලින් වෙනස් වි තිබෙනවා.කොළඹට විතරක් නෙවෙයි මුළු ලංකාවෙම එක වගේ සංවර්ධනයක් වෙලා. සහල්වලින් ස්වයංපෝෂිත වෙලා. අපි පිටරටින් එනදේ කන්න බොන්න බලාගෙන ඉන්නවට වඩා අපිටම දෙයක් හදාගන්න පුළුවන්නම්. අපේ රජය දිවි නැගුම වැඩසටහන ආරම්භ කලෙත් අපිට එදිනෙදා අවශ්‍ය එළවළු ටික අපිම හදාගන්න ක්‍රමයක් ඇති කරන්නයි. මේ ටිකේ සුළු සුළු කැපකිරීම ටිකක් කළොත් අනාගතයේ කාටවත් බරක් නැතැව ජීවත් වෙන්න හැකි වෙවි.* මොකද ඔබ පසුගිය දවස්වල ගාල්ලේ නගරයේ ජනතාවට උදලු තල බෙදුවා කියන්නේ. හැබැයි ඇතැම් අය කියන්නේ ඉන් ඔබගේ දේශපාලන හා සාමාන්‍ය දැනුම ජනතාව මනාව වටහා ගත්තා කියලා ?මම උදලු තල දුන්නා. ඒ දිවි නැඟුම වැඩසටහන යටතේ ගෘහ ආර්ථිකය නඟා සිටුවීමේ වැඩපිළි­‍ෙවළ ශක්තිමත් කරන්නයි. මම මුලිනුත් කිව්වේ ඒක තමයි. මේ කතා කියන අය මටම ගහන්නේ ඒ අයට ජනප්‍රිය වෙන්න නම් මිනිස්සු දන්න කෙනෙකුටයි ගහන්න ඕන. එතකොටයි එය ප්‍රචාරය වෙන්නේ කාගෙත් කතා බහට ලක්වෙන්නේ. මගේ නෙවෙයි ඒ අයගේ තත්ත්වය ගාල්ලේ ජනතාව හොදහැටි අවබෝධ කරගෙනයි ඉන්නේ. ජනතාව අවශ්‍ය වෙලාවට ඔවුන්ට උත්තර ලබාදේවි..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>05</day>
    </date>
    <link>http://www.dinamina.lk/2014/02/05/_art.asp?fn=f1402052</link>
    <topic/>
    <author> සමදරා ජයසිංහ</author>
    <content>වෘත්තියෙන් ඉංග්‍රීසි ගුරුවරයකු වූ ඔහු ‘යාත්‍රාවක මිනිස්සු’ රචනා කිරීමෙන් ලේඛන කාර්යයට පිවිසියේය. 1992 වසරේ හොඳ ම නවකතාව ලෙස ස්වාධීන සාහිත්‍ය උළෙලේ දී සම්මානයට පාත්‍ර වූ එම කෘතිය, ඔහුගේ ලේඛන දිවියේ අලුත් ආරම්භයකට මුලපිරීමක් විය. ඒ අනුව තවත් කෘති ගණනාවක් ඔහු අතින් රචනා වූ අතර, ඔහුගේ නවතම කෘතිය බුද්ධදාස හේවගේ සිංහල - ඉංග්‍රීසි සම්පූර්ණ ශබ්දකෝෂයයි. හෙට (6) දින එළිදකින මේ ග්‍රන්ථය පිළිබඳ අදහස් දක්වමින් ලේඛක බුද්ධදාස හේවගේ ලිවිසැරිය හා මෙසේ එක්විය.* කෙටිකතා, නවකතා, පරිවර්තන රචනා කළ ඔබ ශබ්දකෝෂයක් රචනා කිරීමට සිතුවේ ඇයි?ප්‍රධානම හේතුව වන්නේ මම වෘත්තියෙන් ඉංග්‍රීසි ගුරුවරයකු වීම. 1977 සිටම ගම්බද පාසල්වල ඉගැන්වීම් කර මා ලත් අත්දැකීම තමයි, ඉංග්‍රීසි වචනවලට සිංහල තේරුම ලියැවී තිබුණත්, සිංහල වචනවලට ඉංග්‍රීසි වචන සහිත ශබ්දකෝෂ නොමැති බව හැඟීයාම. මෙය ඉංග්‍රීසි බස හදාරන ආධුනිකයන්ට, ගම්බද දරුවන්ට පමණක් නොවෙයි, ඇතැම්විට ආචාර්යවරුන්ට පවා ගැටලුවක් වූ අවස්ථා මම දැක තිබෙනවා.ගුරුවරයෙක් ලෙස මා විසින් කළ යුතු යුතුකමක් විදිහටයි මා මෙය දකින්නේ. වර්තමානයේ බොහෝ දෙනෙක් ඉංග්‍රීසි බස තනිවම ඉගෙනගන්න උත්සාහ ගන්නවා. එහෙම අයට මේ ශබ්දකෝෂය මහා පිටිවලක් වේවි. මන්ද ඉංග්‍රීසි වචනේ දැනගත්තොත් පමණයි සිංහල තේරුම සොයාගත හැකි වන්නේ. ඒත් මෙහිදී සිංහල වචනෙට ඉංග්‍රීසි තේරුම හා නිවැරැදි උච්චාරණයත් දැන ගත හැකි වනවා.* මෙහි අන්තර්ගතය සැකැසී ඇත්තේ කෙසේද?මෙහි සිංහල වචන 77000ක් හා ඉංග්‍රීසි වචන 1,12500ක් සඳහන් කර තිබෙනවා. ක්‍රියාපද වෙනමත්, නාම පද, ක්‍රියා විශේෂණ, නාම විශේෂණ වෙන වෙනම වර්ගීකරණය කර තිබෙනවා. එ්නිසා පාඨකයාට ඉතා පහසුවෙන් මෙය පරිහරණය කළ හැකියි.* වර්තමානයේ බොහෝ දෙනකු භාවිත කිරීමට කැමැති ඉතා කුඩා ලෙස මුද්‍රණය කළ ශබ්දකෝෂ. එය පරිහරණයට පහසුයි. එහෙත් මේ ශබ්දකෝෂය ඉතා විශාලයි. ඒ පිළිබඳ යමක් සඳහන් කළහොත්?මෙහි පිටු 1800ක් පමණ තිබෙනවා. ශබ්දකෝෂයක් විශාල වීම හෝ කුඩා වීම නොවෙයි එහි අන්තර්ගතය පිළිබඳවයි සැලකිය යුත්තේ. වර්තමානයේ ඉංග්‍රීසි භාෂාව ගැන බොහෝ පතපොත ලියවුණත්, භාවිතයට පහසු වූවත් ලියා තිබෙන දේ නිවැරැදි දැයි සැකයක් මතුවනවා. අද බස් රථවල, පදික වේදිකාවල විවිධ නම් වලින් අලෙවිකරණ කෘතිවල මේ ගැටලුව දක්නට ලැබෙනවා. එයින් වන්නේ පාඨකයා නොමඟ යැවීමක්.* සිංහල වචන, ඉංග්‍රීසි වචන නිවැරැදිව සඳහන් වූවත් එය උච්චාරණය කරන ආකාරය පාඨකයා දැනගන්නේ කොහොමද?අද ඉංග්‍රීසි හදාරන ආධුනිකයන්ට ඇති බරපතළම ගැටලුව වන්නේත් එයයි. ඇතැම් ඉංග්‍රීසි වචනවලට සිංහල අකුරු නැහැ. මේ නිසා නිවැරැදිව උච්චාරණය දක්වන්න ක්‍රමයක් තිබුණේ නැහැ. ඒ නිසා භාවිත කළේ අසාර්ථක ක්‍රම. උදාහරණයක් ලෙස (ර්) - කියන අකුර යෙදෙන වචන හඳුන්වන්න පුළුවන්. මේ පිළිබඳ අවධානය යොමු කළ මම වචන ඇදෙන තැන්වලට කෙටි ඉර භාවිතා කළා. ඒ වගේ උච්චාරණය පහසු ලෙස හා නිවැරැදිව ලෙස භාවිත කිරීමට විවිධ ක්‍රම උපයෝගී කරගෙන තිබෙනවා.* සිංහල - ඉංග්‍රීසි ශබ්දකෝෂයක් වගේම මෙතරම් විශාල සිංහල වචන ප්‍රමාණයක් යෙදීමටත් සිංහල භාෂාව පිළිබඳ මනා දැනීමක් තිබිය යුතුයි නේද?අනිවාර්යයෙන්ම. මම ඉංග්‍රිසි ගුරුවරයකු වූවත් සිංහල භාෂාව පිළිබඳ හොඳ දැනුමක් මට තිබෙනවා. නිදහස් මාධ්‍යවේදියකු ලෙස සිංහල පුවත්පත් සඳහා ලිපි ලිවීම වගේම යොවුන් ජනතා පුවත් පතේ සේවය කිරීමෙන් මගේ භාෂා දැනුම ප්‍රගුණ කර ගැනීමට මට හැකිවුණා. ඒ වගේම ප්‍රවීණ සාහිත්‍යධරයන්ගෙන් ලැබුණ උපදෙස් ඒ සඳහා ඉවහල් වුණා. කෙටිකතා, නවකතා හා පරිවර්තන කෘති රචකයෙක් ලෙස ඉදිරියට ඒමට හැකිවුණේ ඒ නිසයි. ඉංග්‍රීසි හා සිංහල භාෂා ද්විත්වයම හොඳින් දැන සිටීම ලේඛකයකුට පරිවර්තන සඳහා ඉතා පහසුවක්.* ශබ්ද කෝෂවල මිල අධිකයි. ලේඛකයකු‍ෙග් පැවැත්මට කෘතියේ අලෙවියත් වැදගත් ‍ෙවනවා. මේ කෘතියේ අලෙවිය පිළිබඳ ඔබ දරන අදහස...මම ලියූ බොහෝ කෘති මම නොමිලේ දීලා තියෙනවා. ඒ වගේම කෘතියක් රචනා කරලා එයින්ම මුදල් ඉපැයීමට මම බලාපොරොත්තු වන්නේ නැහැ. මේ ශබ්දකෝෂය මම කළේත් ලක්ෂ 45ක ණය මුදලක් අරගෙන. ඒ නිසා ඉතා සාධාරණ, සහනදායි මිලකට මෙය ලබාදෙනවා. ඒ වගේම දුප්පත් දරුවන් 300කට මේ ශබ්දකෝෂ නොමිලේ ලබාදෙන්නත් මම සූදානම්. ඒ කටයුත්ත මේ කෘතිය එළිදක්වන උත්සවයේදීම සිදු කිරීමට බලාපොරොත්තු වෙනවා.* වර්තමානයේ කෘතියක් රචනා වන්න වැඩි කාලයක් ගතවන්නේ නැහැ. ඇතැම් කෘති මාසෙන්, දෙකෙන් එළිදකිනවා. කෘතියක් සාර්ථක වන්න නම් කාලය බලපානවාද?ලේඛකයන්ගේ රචනා ශෛලීන් එකිනෙකට වෙනස්. ඒ නිසා ඒ සඳහා ගතවන කාලය පිළිබඳ අපට තක්සේරු කළ නොහැකියි. ඒත් මොනයම් හෝ ග්‍රන්ථයක් රචනා කරනවා නම් එය මනා අවබෝධයකින් හා ප්‍රමිතියක් ඇතිව කිරිමට ලේඛකයාට ටික කාලයක් ගත­‍ෙවනවා. එවිටයි සාර්ථක කෘතියක් බිහිවෙන්නේ.පොතක් රචනා කිරිම කලබලයට කළ නොහැකියි. මේ පොත මම ලියන්න පටන්ගත්තේ 1998දී. වසර පහළොවක් ගතවුණා මෙය එළිදක්වන්න. මගේ පළමු නිර්මාණය වුණු ‘යාත්‍රාවක මිනිස්සු’ ඊළඟට බේබද්දාගේ සිහිනය, මැදියම ඉවර නෑ, සංසාර සෙවණැලි, සඳ මිදුමු ගලා ඇතුළු සියලු කෘති රචනා කිරිමට වසර 4, 5 වැනි කාලයක් ගතවුණා.* වර්තමානය වන විට විවිධ ප්‍රමාණයේ සිංහල - ඉංග්‍රීසි ශබ්දකෝෂ හතු පිපෙන්නා වාගේ ප්‍රකාශයට පත් කෙරෙනවා. මේ නිසා මේ කෘති අතරින් හොඳම ශබ්දකෝෂය තෝරාගැනීම පිළිබඳ ගැටලුවට ඔවුන් මුහුණ දෙනවා. මේ පිළිබඳ ඔබේ මතය මොකක් ද?හොඳම පොත මොකක්ද කියා තෝරා බේරා ගැනීම පාඨකයන්ට අයිති කාර්යයක්. පාඨකයාට පොතක් අතට ගත්තහම එය තමන්ට සුදුසු ද නැද්ද යන්න පිළිබඳ ‍තෝරා බේරා ගැනීමේ හැකියාව තිබිය යුතුයි. කෘතිය රචනා කරන්නේ කවුද? ප්‍රකාශකයා කවුද? කියන දෙයට වඩා කෘතියක ගුණාත්මක බව පිළිබඳ පාඨකයා සිතිය යුතුයි. මා දකින විදිහට එකම වර්ගයේ කෘති විවිධ පුද්ගලයන් අතින් රචනාවීම හොඳයි. එවිට තරගකාරී තත්ත්වයක් ඇතිවෙනවා. ඒ නිසා හැමෝම උසස් ගණයේ ගුණාත්මක අතින් පිරිපුන් කෘති බිහි කිරීමට උත්සහ දරනවා. එය සාධනීය ලක්ෂණයක්.* ඉදිරියේදී රචනා කිරීමට බලාපොරොත්තු වන කෘති පිළිබඳව සඳහන් කළ‍ෙහාත්?විදේශිකයන් සඳහා ඉංග්‍රීසි - සිංහල ශබ්ද කෝෂයක් සිංහල අක්ෂර වින්‍යාස සහිතව පළ කිරීමේ අදහසක් තිබෙනවා..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>05</day>
    </date>
    <link>http://www.dinamina.lk/2014/02/05/_art.asp?fn=f1402053</link>
    <topic>යන්නෙ කොහෙ ද; මල්ලෙ පොල් කතාවක්!</topic>
    <author>රන්ජන් අමරරත්න</author>
    <content> එඩ්වඩ් මල්ලවආරච්චි ගිනස් පොතට යන්නට තරම් වේගයෙන් නවකතා ලියාගෙන යයි. හැම විට ම සරල කතාවක් ගොතන ඔහු ඊට සමාජ ප්‍රශ්නයක් ද ඈඳා ගනී. සරල පෙම්කතා හා පැණිකතා ලියන ලේඛක - ලේඛිකාවන් අතරින් එඩ්වඩ් වෙනස් වන්නේ කරුණු දෙකක් මුල් කරගෙන ය.(1) සමාජ ප්‍රශ්නයක් සාකච්ඡා කිරීමටවෑයම් කිරීම.(2) වේගවත් ශෛලියකින් රසවත් කතාවක් කීම.කතුවරයාගේ අභිනව කෘතිය “උදක” ලෙසින් නම් කර තිබේ. උදක යනු වතුර ය. වියළි කලාපයේ ජලයට අහිතකර රසායනික මුසුවීම නිසා මිනිසාට වකුගඩු රෝගය ඇතුළු තවත් රෝග වැල‍ෙඳයි. එය බහුජාතික සමාගම්වල කුමන්ත්‍රණයකි. මීට එරෙහි ව සටන් වදින වෛද්‍යවරයකු හා ස්වේච්ඡා ගුරිවරියක අපට හමුවේ. ඔවුහු නිශ්චිත ඉලක්කයක් නැති ප්‍රේමයක පැටලෙති. එහි කෙළවර ශෝකාන්තයක් ලෙස නිරූපණය වේ. ස්වේච්ඡා ගුරුවරිය බහු ජාතික සමාගමක නියෝජිතයකු වන අතර; වෛද්‍යවරයා දිගට ම සටන් වදී.මේ සරල කතාව නිශ්චිත ඉලක්කයක් කරා ගෙන යෑමට කතුවරයා අසමත් ‍ෙවයි. සමාජ ප්‍රශ්න විග්‍රහ කරන්නේ ද ප්‍රේම කතාව නිරූපණය කරන්නේ ද යන දෙගිඩියාව මත කතුවරයා එක තැන පල්වෙයි. අවසන් ලෙස ඔහු සමාජ ප්‍රශ්න විග්‍රහ කරන්නේ නැත. ප්‍රේම කතාව අවසන් කරන්නේ ද නැත. “උදක” යනු පාඨකයා අතරමං කරන බහුභූත කතාන්දරයෙකි. එහි ඇති විශේෂතාව වන්නේ වේගයෙන් කියවාගෙන යා හැකි සරල ශෛලිය පමණි.සරල නවකතාවට සාම්ප්‍රදායික ආකෘතියක් ‍තිබේ. විචාරකයන් විසින් එය කන්දක ආකෘතිය ලෙස දක්වා තිබේ. (නැඟීම + උච්චස්ථානය + බැසීම)(I) විචිත්‍රවත් ආරම්භය(II) ගැටුමක් නිර්මාණය කිරීම(III) ගැටුමේ උපරිමය දක්වා ගමන් කිරීම(IV) විසැඳුම් මාර්ගයට පිවිසීම(V) නිශ්චිත අවසානයමේ ආකෘතිය තුළ ම ගැඹුරු චරිත නිරූපණයක් සහිත අර්ථවත් ප්‍රබන්ධයක් ගොඩනැඟිය හැකි ය. සිංහල නවකතාවෙන් නිදසුන් දෙකක් ගතහොත්, ලීල් ගුණසේකර මහතාගේ “පෙත්සම” නවකතාව හා මඩවල එස්. රත්නායකගේ “අක්කර පහ” නවකතාව ද ආදර්ශ ලෙස ගත හැකි ය. එම ප්‍රබන්ධ දෙකෙහි ම කතා රසය ගැබ් වී තිබේ. සමාජ ප්‍රශ්න අදාළ චරිත වෙතින් කාන්දු වන්නේ කලාත්මක ලෙස ය. නවකතාකරුවකු ළඟ තිබිය යුතු කලාත්මක ශික්ෂණය එඩ්වඩ් මල්ලවආරච්චි සතු නො වන බව මේ කතාවෙන් පැහැදිලි වේ.“අලියා මමාලියා වර්ගයේ ප්‍රෙබොස්සිඩියා ගෝත්‍රයේ එලිපන්ට්ඩේ කුලයට අයත් ක්ෂීරපායි සත්ත්වයෙකි. අලියා අප්‍රිකානු හා ආසියානු වශයෙන් කොටස් දෙකකට වෙන් කෙරේ. අප්‍රිකානු හා ආසියානු අලින් ශරීර ලක්ෂණ වශයෙන් වෙනස්කම් ඇත. දැනට ලෝකයේ ඉතිරිව ක්ෂීරපායි දැවැන්ත සත්ත්වයා වන අලියා ඉදිරි අනාගතයේ තුරන්වීමේ අවදානම දරන සත්ව විශේෂයකි. අප්‍රිකාවේ මෙන්ම වෙනත් අලි ජීවත්වන රටවල ඇත් දළ ගැනීම සඳහා සතුන් මරති. හැම රටකම අලි ඇතුන් විනාශ කරමින් සිටින බව මාධ්‍ය වාර්තා කරයි.”(පස්වන පරිච්ඡේදය 739 - පිටුව)පුංචි දරුවකු “අලි පරපුර” ගැන ලියන වාක්‍ය රචනාවක් අප සිහියට නැඟේ. නව ප්‍රබන්ධ යනු වාක්‍ය රචනා ලිවීම නො වේ. කාර්තෘ වකුගඩු ප්‍රශ්නයෙන් අලි ප්‍රශ්නයට යයි. අලි ප්‍රශ්නයෙන් බහු ජාතික සමාගම්වල ප්‍රශ්නයට යයි. මුලින් ඔහු ගොඩනැඟූ ප්‍රේම කතාව නවකතාවෙන් ගිලිහී යයි. සමාජ ප්‍රශ්න මූලික කොට ඔහු දක්වන විස්තර ඉතා නීරස ය. මේ සම්බන්ධයෙන් ලියැවෙන පුවත්පත් ලිපි පවා මීට වඩා නිර්මාණාත්මක ය. රසවත් ය. එක්කෝ මේ ලේඛකයා ශ්‍රී ලංකාවේ සමාජ ප්‍රශ්න අලළා ශාස්ත්‍රීය හා සමාජ විද්‍යාත්මක ලිපි පෙළක් පළ කළ යුතු ය. නැතහොත් ආකර්ෂණීය ප්‍රේම කතාවක් ලියා පාඨකයාට රස - භාව ලබා දිය යුතු ය. ඒ දෙක ම කරන්නට ගොස් නම කැත කර ගැනීම එඩ්වඩ් මල්ලවආරච්චිට තරම් නො වේ.එඩ්වඩ් මල්ලවආරච්චි වැනි පරිණත ලේඛකයන් සිංහල නවකතාව ගැන මීට වඩා ගැඹුරින් සලකා බැලිය යුතු ය. අපේ නවකතාවට ඇත්තේ සීමිත වපසරියකි. එහි ගනුදෙනු ක්ෂේත්‍රය ඉතා පුංචි ය. සිංහල ස්වතන්ත්‍ර නවකතා ඉංග්‍රිසියට පරිවර්තනය වන්නේ නැත. දෙමළ බසට නැ‍ඟෙන්නේ ද නැත. ඒ හැරෙන්නට නවකතා කියැවීමේ දීර්ඝ කාලීන පුරුද්දක් ද අපේ සමාජය තුළ නැත.සිංහල නවකතාව පවතින්නේ ඕනෑ ම අවස්ථාවක වෙනස් විය හැකි සාධක දෙකක් මත ය. පළමුවන්න අපේ අධ්‍යාපනය තුළ ව ප්‍රබන්ධ පිළිබඳ හැදෑරීමක් තිබීම ය. එනම්; විභාග සමත්වීම සඳහා නවකතා කියවන්නට සිදුවීම ය. දෙවන්න හුදු විනෝදාස්වාදය සඳහා යමින් - එමින් නවකතා කියවන ඉතා සුළු පිරිසක් අප අතර සිටීම ය. මේ සාධක දෙක නො වන්නට සිංහල ස්වතන්ත්‍ර නවකතාවක් නැත.විචාරකයන් ලෙස පෙනී සිටින පණ්ඩිතයන් අතින් ද සිංහල නවකතාවේ වර්ධනයට යමක් සිදු වන්නේ නැත. ඔව්හු බටහිර සංකල්ප හා මතවාද වපුරමින් අපේ ප්‍රබන්ධ ක්ෂේත්‍රය තවදුරටත් අවුල් කරති. විචාරකයන් අපේ සමාජය ගැන බලන්නේ නැත.සිංහල පාඨකයාගේ දැනුම හා රසවින්දනය ඔවුන්ගේ සැලැකිල්ලට ලක්වන්නේ නැත. ඔව්හු බටහිරින් ණයට ගත් සංකල්ප ටිකක් ඔස්සේ විශ්ව නවකතාවක් ගැන සිහින මවති. මේ සිහින යථාර්ථයක් වන්නේ නැත. එබැවින් ඔවුන්ගේ විචාර - නිර්මාණ ද සමාජයට බලපෑමක් කරන්නේ නැත.සිංහල ස්වතන්ත්‍ර නවකතාවට ස්ථාවර තත්ත්වයක් ඇතිකිරීම සඳහා ජනප්‍රිය නවකතාකරුවා ඔසවා තැබිය යුතු ය. හේතුව නම්; පාඨක ආකර්ෂණය ජනප්‍රිය නවකතාව මත රැඳී තිබීම ය. මේ නවකතාවේ අන්තර්ගතය. කලාත්මක ලක්ෂණ, ආකෘතිය හා දැක්ම සාහිත්‍ය සංවාද මඟින් ගොඩනැඟිය හැකි ය. මෙබඳු ක්‍රියාවලියක දී එඩ්වඩ් මල්ලවආරච්චි බඳු පරිණත රචකයන්ගේ බොහෝ සාධනීය ලක්ෂණ මතු කර ගත හැකි ය. එය “උදක” නවකතාවෙන් පවා පෙනී යයි.උදක නවකතාවේ චරිත තෝරාගැනීම අපූරු ය. අජිත පශු වෛද්‍යවර‍යකු වන අතර ඔහු සාමාන්‍ය පන්තිය නියෝජනය කරන පරමාදර්ශී චරිතයකි. ඔහුගේ පියා වන නවරත්න බණ්ඩා පාරම්පරික ගොවියෙකි. දේශීය චින්තනයට අනුව ජීවිතය පෙළගස්වන හා සටන් වදින පරිණත පුද්ගලයෙකි. ඔහු සමාජ ප්‍රශ්න විග්‍රහ කරන ආකාරය සාම්ප්‍රදායික වන’මුත් යම් ආදර්ශයක් ද තිබේ. නිදසුනක් ගතහොත්; නවරත්න බණ්ඩාට පහසුවෙන් ම තම පදිංචිය වෙනස් කළ හැකි ය. ගමේ දුෂ්කර කටුක ජීවිතයෙන් නිදහස් විය හැකි ය. එහෙත් ඔහු තම හිත මිතුරන් - ඥාතීන් මෙන් ම තමාට හුරුපුරුදු පරිසරයත් අත්හරින්නේ නැත.දයාවතී කාරුණික මවක වන අතර නදිනී ඉහළ පන්තිය නියෝජනය කරන සෙල්ලක්කාර තරුණියකි. ඇය අජිතට ආදරය කරන්නට පටන් ගන්නේ ඔහු තුළ දක්නට ලැබෙන විවෘතභාවය නිසා ය.“මාව ලස්සනට පෙනුණේඈතට කිව්වා නේද...?”ඇගේ සිහින් සිනා හඬ ඇසිණි.“හැම දෙයක් ම ලස්සනට පේන්නෙ ඈතටයි...ළංවෙන්න - ළංවෙන්න ඈත්වෙන බවක් පේනවා.‍‍‍..”“මාව ඈතටනෙ ලස්සනයි කිව්වෙ...”“ළඟට ආවට පස්සෙයි දන්නෙඊට වඩා ලස්සනයි කියලා”(12 පරිච්ඡේදය 113 පිටුව)කතුවරයා අජිත හා නදිනී අතර අපූරු ආදරයක් ගොඩනඟයි. එය රාගයට බර ශාරීරික ආදරයකි. චිරන්ති හා අජිත අතර ගොඩනැඟෙන ආදරය ඊට වඩා ගැඹුරු ය. අධ්‍යාත්මයට බර ය. එහෙත් මේ කිසිවක් විකාශය වන්නේ නැත. කතුවරයාගේ කතා වස්තුව අබලන් ය. භාෂාව දුර්වල ය. මේ සියල්ල සිදු වී ඇත්තේ නවකතාකරුවාගේ නොසැලකිල්ල නිසා යැයි සිතිය හැකි ය.“දවසින් දවස වකුගඩු ලෙඩ්ඩු වැඩිවෙනවා. නියඟය නිසා වගාවක් කරගන්න බෑ... ඒ විතරක් නෙමේ අලි කරදරය හින්දා මෙහෙ ජීවත්වෙන්න බෑ.... අපි යමු...” අපිත කීවේය.“ඒක තමා මාත් කිව්වේ... අපි යමු”අම්මා යෝජනාව ස්ථිර කළා ය. තාත්තා පිළිතුරක් නොදී සිටියේ එය ලෙහෙසි කරුණක් නො වන හෙයිනි.කතුවරයා ඇතැම් තැනෙක දී අවස්ථා හා චරිත නිරූපණය කෙරෙහි මනා කුසලතාවක් ප්‍රකට කරයි. එහෙත් ඔහු සිය කතාව පුරා ම එය පවත්වන්නේ නැත. ඔහු ඉක්මන්කාරී ය. හිතුවක්කාර ය. මේ දෙක ම උසස් නවකතාවක් බිහිකිරීමට බාධාවකි.හෙලන් හබීබා නම් ලේඛිකාව “ඔයිල් ඔන් වෝටර්” නම් නවකතාවක් ලියා තිබේ. එය සමස්ත අප්‍රිකානු මහාද්වීපය පුරා ආන්දෝලනාත්මක කතාවක් බවට පත් විය. භාෂා ගණනාවකට ද පරිවර්තනය විය. මේ සම්මානනීය නවකතාවෙන් සමාජ ප්‍රශ්න ගණනාවක් කතා කරයි. නයිජීරියාවේ ආයුධ සන්නද්ධ බෙදුම්වාදී කල්ලි, හමුදාව, රාජ්‍ය නිලධාරීන්ගේ දූෂණ, තෙල් සමාගම්වලින් ගම්මාන විනාශ වන ආකාරය, පරිසර දූෂණය ඒ අතර ප්‍රධාන වෙයි. මෙහි කතා වස්තුව ගොඩනැ‍ෙඟන්නේ වාර්තාකරුවන් දෙදෙනකු කේන්ද්‍ර කොටගෙන ය. ත්‍රාසය, භීතිය, කුතුහලය රඳවමින් කතාව ගලා යන අතර මුලින් කී සමාජ ගැටලු චරිත හා අවස්ථා මතින් අපූරුවට කාන්දු වෙයි. සමාජ ගැටලු මූලික කොට නවකතා රචනයට අපූරු ආදර්ශයක් “ඔයිල් ඔන් වෝටර්” නවකතාවෙන් ලබාගත හැකි ය.එඩ්වඩ් මල්ලවආරච්චි ස්වකීය ප්‍රබන්ධ ගැන මීට වඩා බරපතළ ලෙස කල්පනා කළ යුතු ය..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>06</day>
    </date>
    <link>http://www.dinamina.lk/2014/02/06/_art.asp?fn=n140206_br1</link>
    <topic>මාසික දීමනා ප්‍රමාද වීමෙන්ප්‍රදේශ රැසක රෙජිස්ටාර්වරු අසීරුවේ</topic>
    <author>සීගිරිය විශේෂ</author>
    <content>උප්පැන්න සහ මරණ රෙජිස්ටාර්වරුන් සඳහා මාසික ගෙවන දීමනා මාස අට - දහය ප්‍රමාදවීම නිසා ප්‍රදේශ ගණනාවක රෙජිස්ට්‍රාර්වරු අසීරුතාවයකට පත්වී ඇතැයි ඔවුහු කියති.එවැනි ප්‍රමාදයක් සිදුවී නැතැයිද එසේ චෝදනා කරන්නේ කවුරුන්දැයි ද මාධ්‍යයට ප්‍රමාදය ගැන කියා ඵලක් නැති බවත් ප්‍රමාදයක් ඇත්නම් රෙජිස්ටාර් ජනරාල් කාර්යාලයට දැන්විය යුතුයැයි රෙජිස්ට්‍රාල් ජනරාල් ඊ. එම්. ගුණසේකර මහතා කියයි.උපත් හා මරණ ලියාපදිංචි කරන නිලධාරින් රටේ වැදගත්ම කාර්යය ඉටුකරන පිරිස බවත් එම අයට එක් මරණයක් එක් උපතක් ලියාපදිංචිය සඳහා රජයෙන් රුපියල් 25ක (රුපියල් විසිහපහක) මුදලක් පමණක් ගෙවන බවත් එය ලබා ගැනීමට දස මාසයක් බලා සිටීමට සිදුවී ඇතැයිද විශේෂයෙන් රෝහල්වල උපත් මරණ ලියාපදිංචි කරන නිලධාරීන් මේ නිසා අසීරුතා රැසකට මුහුණ දෙනබව ඔවුහු කියති..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>06</day>
    </date>
    <link>http://www.dinamina.lk/2014/02/06/_art.asp?fn=n14020621</link>
    <topic>පාලිත පාර්ලිමේන්තුවේ දීරනිල්ට ගහන්න පනී</topic>
    <author>රන්ජිත් පද්මසිරි -උපාලි කරුණාරත්නනිරූෂි විමලවීර - ස්වර්ණා විජේකෝන්</author>
    <content>සිය පුතාට නාම යෝජනා ලබා නොදීම සම්බන්ධයෙන් කෝපයට පත්ව සිටි කළුතර දිස්ත්‍රික් පාර්ලිමේන්තු මන්ත්‍රී පාලිත තෙවරප්පෙරුම මහතා ඊයේ (5) පාර්ලිමේන්තු සංකීර්ණය තුළදී විපක්ෂ නායක රනිල් වික්‍රමසිංහ මහතාට පහර දීමට දෙවරක් උත්සාහ කර තිබේ.එක්සත් ජාතික පක්ෂයේ නාම යෝජනා අර්බුදය තවදුරටත් උත්සන්න කැරමින් විපක්ෂ නායක රනිල් වික්‍රමසිංහ මහතාට පහර දීමට උත්සාහ කිරීම හෙළාදකින බව එජාප මන්ත්‍රීවරු පැවසූහ.පාර්ලිමේන්තු සංකීර්ණයේ දී ඊයේ (5) උදේ පැවැති මන්ත්‍රී කණ්ඩායම් රැස්වීමේදී තෙවරප්පෙරුම මහතා සිය පුත්‍රයාට නාමයෝජනා ලබා නොදීම ගැන වික්‍රමසිංහ මහතාගෙන් දිගින් දිගටම ප්‍රශ්න කර තිබේ.නාමයෝජනා පිළිබඳ මෙහිදී කතා නොකර නාමයෝජනා මණ්ඩලයෙන් විමසන ලෙස වික්‍රමසිංහ මහතා ප්‍රකාශ කළවිට තෙවරප්පෙරුම මහතා පහරදීමට උත්සහ කර තිබේ. එහිදී ජෝන් අමරතුංග හා රන්ජන් රාමනායක මහත්වරු තෙවරප්පෙරුම මහතා අල්ලාගෙන පැත්තකට කර තිබේ.මෙහිදී දෙදෙනා අතර උණුසුම් වචන හුවමාරුවක් ද ඇතිවී තිබේ. තෙවරප්පෙරුම මහතා අනවශ්‍ය ආකාරයට වික්‍රමසිංහ මහතාට හිරිහැර වන පරිදි මෙහිදී හැසිරී තිබේ. ඉතා අධික ලෙස බීමතින් සිටි තෙවරප්පෙරුම මහතාට නාමයෝජනා පිළිබඳ මෙහිදී කතා නොකරන ලෙස දැඩි ලෙස අවවාද කිරීමත් සමඟ පහරදීමට උත්සාහ දරා ඇතැයි එජාප මන්ත්‍රීවරයෙක් ‘දිනමිණ’ට කීය.මතුගම ආසනයෙන් උදිත ඉලේපෙරුම හා ජගත් පින්නදූව විතාන යන දොඩන්ගොඩ හා මතුගම ප්‍රාදේශීය සභාවල විපක්ෂ නායකවරු දෙදෙනාට මෙවර පළාත් සභාව සඳහා තරග කිරීමට නාමයෝජනා ලබාදීම ගැන තෙවරප්පෙරුම මහතා විරෝධය පළ කර තිබේ. මෙහිදී තෙවරප්පෙරුම මහතා පරුෂවචනයෙන් ද වික්‍රමසිංහ මහතාට බැන වැදී තිබේ. එජාප මන්ත්‍රීවරු ගැටුම සමථයකට පත් කිරීමට දැඩි උත්සාහයක් ගෙන තිබේ. කණ්ඩායම් රැස්වීම අවසන් කර වික්‍රමසිංහ මහතා එම ස්ථානයෙන් පිටව යාමට සූදානම් වූ අවස්ථාවේදී පහරදීමට තැත් කළ බව මන්ත්‍රීවරු ප්‍රකාශ කළහ.මන්ත්‍රීවරු මැදිහත්වී වික්‍රමසිංහ මහතා ආරක්ෂා කාරීව පිටතට ගෙන තිබේ. පසුව පාර්ලිමේන්තු රැස්වීම ආරම්භ වූ පසු වික්‍රමසිංහ මහතා කොළඹ ඉදිකිරීමක් පිළිබඳ රජයෙන් ප්‍රශ්නයක් නැගීය. එම අවස්ථාවේදී තෙවරප්පෙරුම මහතා ද සභාව තුළ සිටියේය. ප්‍රශ්නය සහිත ප්‍රකාශය කර සභාවෙන් පිටව යන අවස්ථාවේදී තෙවරප්පෙරුම මහතා යළිත් වරක් වික්‍රමසිංහ මහතාට පහරදීමට උත්සහ කර තිබේ. එහිදී ගයන්ත කරුණාතිලක මහතා වික්‍රමසිංහ මහතාව ආරක්ෂා කර ගෙන තිබේ.මෙම සිද්ධිය පිළිබඳ දැඩි අප්‍රසාදය පළකරන එජාප මන්ත්‍රීවරු තෙවරප්පෙරුම මහතාට එරෙහිව විනය පරීක්ෂණයක් පවත්වා දැඩි ක්‍රියාමාර්ගයක් ගන්නා ලෙස පක්ෂ නායකත්වයෙන් ඉල්ලා තිබේ. මෙවැනි සිදුවීම් ඉදියේදී ඇති නොවීමට පියවර ගන්නා ලෙසද ඔවුන් දැඩි බලපෑමක් කරන බව වාර්තාවේ..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>06</day>
    </date>
    <link>http://www.dinamina.lk/2014/02/06/_art.asp?fn=n14020622</link>
    <topic>බස්නාහිර-දකුණ පළාත් සභාවිශිෂ්ට ලෙස ජයග්‍රහණය කරනවා</topic>
    <author>නිරූෂි විමලවීර, අනුර ප්‍රේමලාල්</author>
    <content>බස්නාහිර හා දකුණු පළාත් සභා මැතිවරණය සුවිශේෂී ජයග්‍රහණයක් හිමිකර ගන්නා බව, එක්සත් ජනතා නිදහස් සන්ධාන මහලේකම් ඇමැති සුසිල් ප්‍රේමජයන්ත මහතා ප්‍රකාශ කෙළේය.එක්සත් ජනතා නිදහස් සන්ධානය පිහිටුවා දස වසරක් ඇතුළත වාර්තාගත ජයග්‍රහණය තබමින් ඡන්ද පදනම වැඩි කරගන්නා බව කී ඒ මහතා මෙවර ජයග්‍රහණය අතිවිශිෂ්ට යැයි අවධාරණය කෙළේය. ජනතාව සමඟ අත්වැල් බැඳගෙන සිටින රජයක් ලෙස මෙවර ජයග්‍රහණය ස්ථිර යැයිද හෙතෙම සඳහන් කෙළේය.එක්සත් ජනතා නිදහස් සන්ධානය වටා ජන ගඟක් රැස්වන බව, එක්සත්, ජනතා නිදහස් සන්ධාන කොළඹ දිස්ත්‍රික් නායක, උදය ගම්මන්පිල මහතා ප්‍රකාශ කෙළේය. මෙවර සන්ධාන කොළඹ දිස්ත්‍රික් ලැයිස්තුව තරුණ වෘත්තීය වේදීන්, නීතීඥයන්, වෛද්‍යවරු ඇතුළු උගතුන්ගෙන් සමන්විත වන බවද, ඔවුන් ජනතා සේවයට කැප වූ අය බවද ඒ මහතා කීය.කොළඹ හා ගාල්ල දිස්ත්‍රික් නාමයෝජනා ලැයිස්තු වල පැවති අර්බුද හේතුවෙන් ඒවා අවසන් කිරීම ඊයේ සවස ‍ෙතක් කල් දැමුන හෙයින් නාම යෝජනා භාර දීම අද තෙක් කල් දමන බව එජාප නියෝජ්‍ය නායක ජෝෂප් මයිකල් පෙරේරා මහතා ප්‍රකාශ කෙළේය..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>06</day>
    </date>
    <link>http://www.dinamina.lk/2014/02/06/_art.asp?fn=n14020623</link>
    <topic>බස්නාහිර-දකුණ සටනට කණ්ඩායම් 55කින්නාමයෝජනා</topic>
    <author>නිරූෂි විමලවීර, අනුර ප්‍රේමලාල්</author>
    <content>බස්නාහිර හා දකුණු පළාත් සභා මැතිවරණය සඳහා පක්ෂ හා ස්වාධීන කණ්ඩායම් 55ක් ඊයේ (5) කොළඹ, ගම්පහ, කළුතර, ගාල්ල, මාතර හා හම්බන්තොට දිස්ත්‍රික් සඳහා නාමයෝජනා භාර දුන්නේය.දේශපාලන පක්ෂ 39ක් හා ස්වාධීන කණ්ඩායම් 16ක් ඊයේ නාමයෝජනා භාරදුන් නාමයෝජනා භාරගැනීම අද (6) දහවල් 12.00ට නිමා කරන බව නියෝජ්‍ය මැතිවරණ කොමසාරිස් එම්.එම්. මොහමඩ් මහතා ප්‍රකාශ කළේය. පළාත් සභා මැතිවරණයට බස්නාහිර පළාතේ සියලුම දිස්ත්‍රික්කවලට එක්සත් ජනතා නිදහස් සන්ධානය ඊයේ (05) දා නාමයෝජනා භාර දුන් අතර දකුණු පළාත් සභාව සඳහා නාමයෝජනා අද (06) භාර දීමට නියමිතය.බස්නාහිර පළාතේ ගම්පහ දිස්ත්‍රික්කයට පමණක් එක්සත් ජාතික පක්ෂය නාමයෝජනා භාර දුන් අතර ජනතා විමුක්ති පෙරමුණ කළුතර හා ගම්පහ දිස්ත්‍රික් සඳහාත් ප්‍රජාතන්ත්‍රවාදී පක්ෂය දිස්ත්‍රික් තුන සඳහාත් නාම යෝජනා භාර දුන්නේය. දකුණු පළාත් සභාවට එජනිසය නාම යෝජනා භාර නොදුන් අතර එක්සත් ජාතික පක්ෂය හම්බන්තොට දිස්ත්‍රික්කයටත් මාතර දිස්ත්‍රික්කයටත් නාම යෝජනා බාර දුන්නේය. ජනතා විමුක්ති පෙරමුණ හා ප්‍රජාතන්ත්‍රවාදී පක්ෂය දිස්ත්‍රික් තුන සඳහාම නාමයෝජනා භාර දී ඇත.කොළඹ දිස්ත්‍රික්කයට පිළිගත් දේශපාලන පක්ෂ අටක් හා ස්වාධීන කණ්ඩායම් පහක් නාමයෝජනා භාර දුන් අතර එජනිසය ඇතුළු ප්‍රජාතන්ත්‍රවාදී පක්ෂය, එක්සත් ලංකා මහා සභාව සමාජවාදී සමානතා පක්ෂය, ප්‍රජාතන්ත්‍රවාදී ජනතා පෙරමුණ, ශ්‍රී ලංකා කම්කරු පක්ෂය, ජනසෙත පෙරමුණ, සමසමාජ පක්ෂය හා ස්වාධීන කණ්ඩායම් පහක් නාමයෝජනා භාර දුන්නේය.ගම්පහ දිස්ත්‍රික්කය සඳහා පිළිගත් දේශපාලන පක්ෂ 7ක් හා ස්වාධීන කණ්ඩායම් 2ක් ඊයේ නාමයෝජනා භාරදුන්නේය. එක්සත් ජනතා නිදහස් සන්ධානය, ජනතා විමුක්ති පෙරමුණ, එක්සත් ජාතික පක්ෂය, ප්‍රජාතන්ත්‍රවාදී පක්ෂය, ශ්‍රී ලංකා කම්කරු පක්ෂය. එක්සත් ලංකා මහා සභාව, දේශ ප්‍රේමී ජාතික පක්ෂය එම පක්ෂ වේ.කළුතර දිස්ත්‍රික්කය සඳහා පිළිගත් දේශපාලන පක්ෂ 7ක් හා ස්වාධීන කණ්ඩායම් දෙකක් ඊයේ නාමයෝජනා භාර දුන් අතර එජනි සන්ධානය, ජනතා විමුක්ති පෙරුමුණ ප්‍රජාතන්ත්‍රවාදී පක්ෂය. ජන සෙත, එක්සත් ලංකා පොදු ජන පක්ෂය. එක්සත් ලංකා මහා සභාව, ඔක්කොම රජවරු ඔක්කොම වැසියෝ එම පක්ෂයන්ය.දකුණු පළාත් සභාවේ ගාල්ල දිස්ත්‍රික්කය සඳහා පිළිගත් දේශපාලන පක්ෂ හතක් හා ස්වාධීන කණ්ඩායම් දෙකක් ඊයේ නාමයෝජනා භාර දුන් අතර එජනි සන්ධානය හා එජාපය ගාල්ල දිස්ත්‍රික්කය සඳහා නාම යෝජනා භාර දී නොතිබූ අතර ජනතා විමුක්ති පෙරමුණ, ප්‍රජාතන්ත්‍රවාදී පක්ෂය, ලිබරල් පක්ෂය, ජනසෙත පෙරමුණ, එක්සත් ලංකා පොදු ජන පක්ෂය, මවුබිම ලංකා ජනතා පක්ෂය, එක්සත් සමාජවාදී පක්ෂය එම පක්ෂයන්ය. මාතර දිස්ත්‍රික්කය සඳහා පිළිගත් දේශපාලන පක්ෂ 4ක් හා ස්වාධීන කණ්ඩායම් තුනක් ඊයේ නාමයෝජනා භාර දුන් අතර එක්සත් ජාතික පක්ෂය, ජනතා විමුක්ති පෙරමුණ, ප්‍රජාතන්ත්‍රවාදී පක්ෂය ජනසෙත පෙරමුණ එම පක්ෂ වේ. හම්බන්තොට දිස්ත්‍රික්කය සඳහා පිළිගත් දේශපාලන පක්ෂ 6ක් හා ස්වාධීන කණ්ඩායම් 2ක් නාමයෝජනා ඊයේ භාර දුන්නේය. එක්සත් ජාතික පක්ෂය. ජනතා විමුක්ති පෙරමුණ, එක්සත් ලංකා පෙරමුණ, ජනසෙත පෙරමුණ හා ප්‍රජාතන්ත්‍රවාදී පක්ෂය එම පක්ෂයන්ය..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>06</day>
    </date>
    <link>http://www.dinamina.lk/2014/02/06/_art.asp?fn=n14020624</link>
    <topic>ගම්පහ පාසල් 13ක් අද නිවාඩු</topic>
    <author>කොටදෙනියාව සමූහ එම්.පී. කුමාර</author>
    <content>ගම්පහ නගර සීමාවේ පිහිටි රජයේ හා පෞද්ගලික පාසල් 13 ක් අද (6) වසා තැබීමට පියවර ගෙන ඇතැයි ගම්පහ කලාප අධ්‍යාපන අධ්‍යක්ෂ එස්.කේ. මල්ලවආරච්චි මහතා බස්නාහිර පළාත් අධ්‍යාපන අමාත්‍යාංශයට දන්වා ඇත.අද දිනට නියමිත පළාත් සභා නාම යෝජනා බාර ගැනීමේ අවසන් දිනය නිමිත්තෙන් ගම්පහ සහකාර මැතිවරණ කොමසාරිස් කාර්යාලයේ දී ගත් තීරණයක් මත මේ පියවර ගෙන ඇති අතර මෙම දිනය වෙනුවට හිලව් සැසියක් පසුව පැවැත්වීමට නියමිතය.අද දිනයේ වසා තැබෙන පාසල් නාම ලේඛනය මෙසේය. බණ්ඩාරනායක විද්‍යාලය, රත්නාවලී බාලිකා විදුහල, යශෝධරා බාලිකා විදුහල, ගෝතමී කනිටු විදුහල, සිද්ධාර්ථ මහ විදුහල, හෙනරත්ගොඩ කැප්පෙටිපොල මහ විදුහල, ශ්‍රී බෝධි කනිටු විදුහල, තක්ෂිලා මහ විදුහල, බණ්ඩාරවත්ත පරාක්‍රම මහ විදුහල, බැන්ඩියමුල්ල ගජබා කනිටු විදුහල, ඉඳිගොල්ල විජිත ප්‍රාථමික විදුහල, සිරි කුරුස බාලිකා විදුහල සහ සුමේද විදුහල..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>06</day>
    </date>
    <link>http://www.dinamina.lk/2014/02/06/_art.asp?fn=n14020625</link>
    <topic>රු. කෝටියක් වටිනා කල්පැන්නසැමන් ටින් - ග්‍රින්පීස් අත්අඩංගුවට</topic>
    <author>විජයානි එදිරිසිංහ, ඩී. මිහිඳුකුල කොච්චිකඩේ විශේෂ</author>
    <content>මිනිස් පාරිභෝජනයට නුසුදුසු කල් ඉකුත්වූ සහ එම දින වකවානු වෙනස් කළ රුපියල් කෝටියක පමණ වටිනාකමකින් යුත් සැමන් ටින් තිස්දහසක් සහ ග්‍රීන් පීස් ටින් දසදහසක් පාරිභෝගික අධිකාරිය මගින් මීගමුව ප්‍රදේශයේදී සොයාගෙන තිබේ.ප්‍රසිද්ධ වෙළඳ නාමයකින් යුත් මෙම සැමන් ටින් තොගය ආනයනය කර ඇත්තේ ටින් ආහාර ද්‍රව්‍ය ආනයනය කරන ප්‍රසිද්ධ ව්‍යාපාරිකයකු විසින්ය. ග්‍රැම් 425 සැමන් ටින්වල කාලය ඉකුත් වී ඇත්තේ මීට මාස කිහිපයකට පෙරය. තවත් මාස ගණනාවක් ඉදිරියට ඒවායේ කාලය දීර්ඝ කර නව ලේබල් අලවා තිබී ඇත.ග්‍රීන් පීස් ටින්ද ඒ ආකාරයෙන්ම දින වෙනස් කළ ඒවා වෙයි. සමුපකාර හා අභ්‍යන්තර වෙළඳ අමාත්‍ය ජොන්ස්ටන් ප්‍රනාන්දු මහතාට ලැබුණ තොරතුරක් මත සිදුකළ වැටලීමකදී මෙවා ඊයේ (5) සොයා ගනු ලැබුවේ මීගමුව කලපුව පාරේ පිහිටි ගබඩාවකදීය. පාරිභෝගික අධිකාරියේ වැටලීම් තවදුරටත් රටපුරා සිදුවෙයි..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>06</day>
    </date>
    <link>http://www.dinamina.lk/2014/02/06/_art.asp?fn=n1402061</link>
    <topic>ඉකුත් වසරේ RMV රුපියල් කෝටි 780ක ආදායමක් උපයලා</topic>
    <author>විජයානි එදිරිසිංහ</author>
    <content>මෝටර් රථ සඳහා ඉංග්‍රීසි අකුරු තුන සහිත අංක මුදල් අය කර ලබාදීමෙන් මෝටර් රථ ප්‍රවාහන කොමසාරිස් දෙපාර්තමේන්තුවට රුපියල් කෝටි 40ක පමණ ආදායමක් ලැබී තිබේ.මේ ඉංග්‍රීසි අකුරු තුන මෝටර් රථ සඳහා සාමාන්‍ය පරිදි (මුදල් අය නොකර) ලබාදීම සඳහා තවත් මෝටර් රථ දසදහසකට පමණ ඉංග්‍රිසි අකුරු දෙක ලබාදී අවසන් විය යුතුව තිබේ.එහෙත් ඉංග්‍රීසි අකුරු තුන සහිත අංක කලින් ලබාගැනීමට රුපියල් 70,000ක් ගෙවා කැමති අංකය ලබාගත හැකි වෙයි. පසුගිය ජුනි මාසයේ සිට මේ වැඩපිළිවෙළ ආරම්භ විය. අලුතින් වාහන මිලදී ගන්නා වැඩි දෙනකුගෙන් මේ සඳහා ප්‍රතිචාරය ලැබී ඇති අතර ඉංග්‍රීසි අංක තුන සහිත වාහන අංක විශාල ප්‍රමාණයක් මේ වන විට නිකුත් වී තිබේ.මේ වන විට ඉංග්‍රීසි අකුරු දෙකේ අංක වශයෙන් KX අටදහස් කාණ්ඩයේ අංක නිකුත් වෙමින් පවතී. පසුව KY 9999න් පසු සෑම ලියාපදිංචි මෝටර් රථයක් සඳහාම මුදල් අය නොකර ඉංග්‍රීසි අකුරු තුන සහිත අංක නිකුත් වෙයි.2013 වසරේ මෝටර් රථ ප්‍රවාහන කොමසාරිස් දෙපාර්තමේන්තුව රුපියල් මිලියන හත්දහස් අටසියයක පමණ ආදායමක් රජයට උපයා දී තිබේ.ඒ අනුව වාහන තුන්ලක්ෂ විසිහත්දහසකට ආසන්න ප්‍රමාණයක් ලියාපදිංචි කර ඇත. මෝටර් කාර් 28,380, ත්‍රිවිලර් 83,663, යතුරුපැදි එක්ලක්ෂ හැත්තෑ දහසක්. සිංගල් කැබ්, විසිදහසක්ද ලියාපදිංචි වූ වාහන අතර වෙයි.2012 වර්ෂයේ ලියාපදිංචි වූ වාහන ප්‍රමාණය තුන්ලක්ෂ අනුහත්දහසක් වන අතර 2013දී එම ප්‍රමාණය සුළු අඩුවීමක් පෙන්නුම් කර තිබේ.වාහන ලියාපදිංචියට අමතරව වාහන සඳහා විවිධ බදුවර්ග අය කිරීම, පැවරීම් සහ රියදුරු බලපත් නිකුත් කිරීම තුළින් ලැබූ ආදායමද වෙයි.රජයට වැඩිම ආදායම් ලබාදෙන ආයතන කිහිපය අතරින් මෝටර් රථ ප්‍රවාහන කොමසාරිස් දෙපාර්තමේන්තුව ඉදිරියෙන්ම සිටී.ප්‍රමාදයකින් තොරව වාහන ලියාපදිංචි කිරීම එක් දිනකින් සිදු කිරීම ඇතුළු එම දෙපාර්තමේන්තුවේ වැඩ කටයුතු මහජනයාට කඩිනමින් කර දීම සඳහා වැඩපිළිවෙළ රැසක් දියත් කර ඇති බව මෝටර් රථ ප්‍රවාහන කොමසාරිස් එච්.එස්. හරිස්චන්ද්‍ර මහතා එහි සිදුවන දූෂණ වංචා ආදිය මැඬලීම සඳහා දෙපාර්තමේන්තුව පුරා සී.සී.ටි..වී. කැමරා පද්ධතියක්ද සවි කර තිබේ..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>06</day>
    </date>
    <link>http://www.dinamina.lk/2014/02/06/_art.asp?fn=n1402062</link>
    <topic>ජිනීවා මානව හිමිකම් සමුළුවේදී රටත්-රණවිරුවාත් රැකගැනීමටසියලු කටයුතු යොදනවා</topic>
    <author>ස්වර්ණා විජේ­කෝන්, චමීර ඇල්ල­දෙ­ණිය සහ සුභා­ෂිණි සේනා­නා­යක</author>
    <content>ලබන මාසයේදී පැවැත්වෙන ජිනීවා මානව හිමිකම් සමුළුවේදී ශ්‍රී ලංකාව හා අපේ රටේ රණවිරුවා රැකගැනීම වෙනුවෙන් කළ හැකි සියලු දේ සිදු කරන බව විදේශ කටයුතු ඇමැති මහාචාර්ය ජී.එල්. පීරිස් මහතා පාර්ලිමේන්තුවේදී ඊයේ (05) ප්‍රකාශ කළේය.කොළඹ දිස්ත්‍රික් මන්ත්‍රී රවී කරුණානායක මහතා වාචික පිළිතුරු අපේක්ෂාවෙන් අසන ලද ප්‍රශ්නයකට පිළිතුරු දෙමින් ඇමැතිවරයා මේ බව පැවසීය.පසුගිය වසර 02කට අධික කාලයක් පුරාවට ශ්‍රී ලංකාවට එරෙහිව ජාත්‍යන්තරය එල්ල කළ මානව හිමිකම් කඩවීම් පිළිබඳ චෝදනාවලට රජයක් හැටියට සාර්ථකව පිළිතුරු දුන් බව පෙන්වා දුන් ඇමතිවරයා අමෙරිකාව ප්‍රමුඛ බටහිර රටවල් ශ්‍රී ලංකාව පිළිබඳ දෙබිඩි පිළිවෙතක් අනුගමනය කරන බව ද කීවේය.චැනල් ෆෝ නාලිකාව විකාශය කළ චිත්‍රපටයට එරෙහිව ජාත්‍යන්තර රටවල් දැනුම්වත් කළ බවත් විශේෂයෙන්ම බ්‍රිතාන්‍ය පාර්ලිමේන්තුව හා කොන්සවේටිව් පක්ෂය දැනුවත් කිරීමට කටයුතු කළ බවද එතුමා සඳහන් කළේය. චැනල් ෆෝ චිත්‍රපටය නිපදවූ කැලම් මැක්රේ සමඟ සජීවී විශේෂ සම්මුඛ සාකච්ඡාවක් පවත්වා එම චිත්‍රපටය සාවද්‍ය බව පෙන්වා දුන් බවද හෙතෙම පැවසීය.යම් යම් කොටස් යුද්ධයෙන් ඉටු කර ගතනොහැකි දේ ජිනීවා මඟින් ඉටුකර ගන්න බලයි. මෙය ජාතික ප්‍රශ්නයකි. පටු දේශපාලන වාසි දෙස බලා විවේචන නොකළ යුතු යැයිද ඇමැතිවරයා අවධාරණය කළේය..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>06</day>
    </date>
    <link>http://www.dinamina.lk/2014/02/06/_art.asp?fn=n1402063</link>
    <topic>රුසියාවේ සහායශ්‍රී ලංකාවට</topic>
    <author/>
    <content>අන්තර්ජාතිකව ශ්‍රී ලංකාවට එල්ල වන අභියෝගවලදී රුසියාවේ නොමද සහය ශ්‍රී ලංකාවට ලබා දෙන බව රුසියානු නියෝජ්‍ය කථානායකවරයා, ශ්‍රී ලංකා නියෝජ්‍ය කථානායක චන්දිම වීරක්කොඩි මහතා හමුවේ කියයිවිශේෂ සංචාරයක් සඳහා ශ්‍රී ලංකාවට පැමිණ සිටින රුසියානු සමුහාණ්ඩුවේ නියෝජ්‍ය කථානායක සර්ජි සෙලෙසන්ජැක් මහතා ඇතුළු විශේෂ දුත පිරිස හා නියෝජ්‍ය කථානායක චන්දිම වීරක්කොඩි මහතා අතර හමුවක් ඊයේ (05) දින පාර්ලිමේන්තුවේ නියෝජ්‍ය කථානායක කාර්යාලයේ දී පැවැත්විණි.මේ සාකච්ඡාවේ දී ශ්‍රී ලංකාව හා රුසියානු සමූහාණ්ඩුව අතර අතීතයේ සිට පවතින සමීප සබඳතාවන් පිළිබඳත් ශ්‍රී ලංකාවේ දියුණුව වෙනුවෙන් රුසියාව ලබා දෙන සහයෝගය පිළිබඳත් නියෝජ්‍ය කථානායකතුමන් ඇගැයීමට ලක් කළ අතර රුසියානු දුත පිරිස පවසා සිටියේ ඉදිරියේදී ශ්‍රී ලංකාවේ සංවර්ධනයට උපරිම සහයෝගය ලබා දීමට කටයුතු කරන බවයි.එමෙන්ම ශ්‍රී ලංකාවේ තේ මිලදී ගනු ලබන ප්‍රමුඛතම රට වන්නේ රුසියාව බවත්, ඒ පිළිබඳ ශ්‍රී ලංකාවේ ස්තුතිය රුසියාවට හිමි වන බව ද චන්දිම වීරක්කොඩි මහතා පැවසීය. අන්තර් පාර්ලිමේන්තු සම්බන්ධතාව වර්ධනය කිරීම හා රුසියානු ශ්‍රී ලංකා පාර්ලිමේන්තු මිත්‍ර සංවිධාන අතර අත්දැකීම් හුවමාරු වැඩසටහනක් හා පාර්ලිමේන්තු ක්‍රමවේදයන් පිළිබඳ අධ්‍යාපන වැඩසටහනක් ආරම්භ කිරීමේ වැදගත්කම පිළිබඳ ද මෙහිදී සාකච්ඡා කරන ලදි.අන්තර් ජාතික රටවල් ශ්‍රී ලංකාව පිළිබඳ දරණ මතය හැමවිටම නිවැරදි මතය නොවන බව සහ යුද්ධයෙන් අනතුරුව ශ්‍රී ලංකාවේ ප්‍රතිසන්ධාන වැඩසටහන සඳහා ශ්‍රී ලංකාවට ම අනන්‍ය වූ ක්‍රමවේදයක් හා ඒ සඳහා අදාළ තීන්දු තීරණ ගැනීමේ අයිතීන් ශ්‍රී ලංකාවට තිබිය යුතු යැයි රුසියාව විශ්වාස කරන බවද ඔහු වැඩිදුරටත් පැවසීය.එමෙන් ම රුසියානු සංස්කෘතික මධ්‍යස්ථානය මගින් ශ්‍රී ලංකාව තුළ සිදු කරනු ලබන කාර්ය භාරය චන්දිම වීරක්කොඩි මහතා විසින් ඉතා අගය කළ අතර රුසියානු ආයෝජකයින් තව තවත් ශ්‍රී ලංකාවේ ආයෝජනයට යොමු කරවීමට කටයුතු යොදන ලෙස ද චන්දිම වීරක්කොඩි මහතා ඉල්ලා සිටියේ ය. ඒ සඳහා අවශ්‍ය කටයුතු සිදු කිරීමට රුසියානු නියෝජ්‍ය කථානායකවරයා කැමැත්ත පළ කළේ ය.සංස්කෘතික, කලා, ගෘහ නිර්මාණ යන අංශවලින් දෙරට අතර අත්දැකීම් හුවමාරු කර ගැනීමේ ක්‍රමවේදයක් පිළිබඳ ද රුසියානු නියෝජ්‍ය කථානායකවරයා අවධානය යොමු කළ අතර ඒ සදහා ශ්‍රී ලංකාවේ උපරි ම සහයෝගය ලබා දෙන බව ද චන්දිම වීරක්කොඩි මහතා පැවසීය..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>06</day>
    </date>
    <link>http://www.dinamina.lk/2014/02/06/_art.asp?fn=n1402064</link>
    <topic>දුම්රියෙන් වාර්තාගත දඩ ආදායමක්</topic>
    <author>නිමල් රාජපක්ෂ</author>
    <content>ගතවූ මාසයේදී දුම්රිය ආරක්ෂක නිලධාරීන් කළ වැටලීම්වලදී රුපියල් දසලක්ෂ අනුතුන්දාස් හයසිය තිස්පහක (1093635ක) දඩ මුදලක් එක් රැස් කර ගැනීමට සමත් වී තිබේ. අනවසර වෙළදුන්, අධිබර ප්‍රවාහනය , ප්‍රවේශ පත්‍ර නොමැතිව හා තුන්වන පංතියේ ප්‍ර‍වේශ්‍ර පත්‍ර රැගෙන දෙවන පංතියේ ගමන් කළ මගීන් අත්අඩංගුවට ගෙන මෙලෙස දඩ මුදල් අයකරගෙන තිබේ.අත්අඩංගුවට ගත් මගීන් අතර කාන්තාවන් 65 දෙනෙකු සිටි බව දුම්රිය ආරක්ෂක සේවා අධිකාරී සේනක ජයසේන මහතා පවසයි. උඩරට මැණිකේ, පොඩි මැණිකේ, රුහුණු කුමාරි, සමුද්‍රදේවි, සාගරිකා යන දුම්රියයන් ඇතුළුව ප්‍රධාන මාර්ගයේ, මුහුදු බඩ , කැලණිවැලි හා පුත්තලම් මාර්ගවල දුම්රියයන් තුළ කළ පරික්ෂාවලදී මෙලෙස වැරැදි කළ දුම්රිය මගීන් දුම්රිය ආරක්ෂක නිලධාරීන් කොටු කරගෙන ඇත.අධිබර ප්‍රවාහනයෙන් රුපියල් 10617ක අදායමකුත්, වතුර බෝතල්, වඩේ, රටකජු, ඇපල් ඇතුළු කෙටි කෑම වර්ග අලෙවි කළ අනවසර වෙළදුන් කොටු කර මහේස්ත්‍රාත් අධිකරණ වෙත ඉදිරිපත්කොට රුපියල් 21500ක දඩ ආදායමකුත් අයකරගෙන තිබිණ.ඉතිරි දඩමුදල් වන රුපියල් 1061518ක් ප්‍රවේශ පත්‍ර නොමැතිව හා තුන්වන පංතියේ ප්‍රවේශ පත්‍රයෙන් දෙවන පංතියේ ගමන්කළ මගීන්ගෙන් අයකරගෙන ඇත.ජනවාරි මාසය තුළ පමණක් දුම්රිය ආරක්ෂක නිලධාරීන් ලක්ෂ දහයකට වැඩි දඩ ආදායමක් ලබාගත් අතර ඉදිරියේදීත් මගීන් ගේ ආරක්ෂාව වෙනුවෙන් දුම්රිය මැදිරි තුළ වැටලීම් දිගින් දිගටම සිදුකරන බව දුම්රිය ආරක්ෂක නිලධාරීන් පවසයි.දුම්රිය ආරක්ෂක සේවා අධිකාරී සේනක ජයසේන, නියෝජ්‍ය ආරක්ෂක අධිකාරීන්වන අනුර ප්‍රේමරත්න, දීපාල් විජේසුරිය, සහකාර අධිකාරින්වන ජී.ඩබ්ලිව්. සුමිත්, ඒ.ජී. දිසානායක මහත්වරු‍න්ගේ උපදෙස් හා අධීක්ෂණය යටතේ, මෙහෙයුම් ඒකකයේ කාර්යභාර නිලධාරී ඩන්ස්ටන් සිබේරා, කොටුව කාර්යභාර නිලධාරී ලලිත් කුමාර, පොල්ගවවෙල ජයසේකර, ගාල්ල වීරසිංහ, මාතර වික්‍රමනායක, නුවර අමරකොන්, නානුඹය ආරියරත්න, බදුල්ල සුගතපාල කාර්යභාර නිලධාරීන් ඇතුළු නිලධාරීන් මේ වැටලිම් සිදු කළහ..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>06</day>
    </date>
    <link>http://www.dinamina.lk/2014/02/06/_art.asp?fn=n1402065</link>
    <topic>මැතිවරණ නීති කැඩුවොත්නීතිය අකුරටම ක්‍රියාවට නංවනවා</topic>
    <author>පණ්ඩුක සමරසේකර</author>
    <content>මැතිවරණ පනතේ 69 වන වගන්තියට අනුව පෙළපාලි සහ රථ පෙරහැර පැවැත්වීම මැතිවරණ නීතිය උල්ලංඝනය කිරීමක් බැවින් එවැනි පෙළපාලි පවත්වන පුද්ගලයන් හා රථවාහන අනිවාර්යයෙන්ම අත්අඩංගුවට ගැනීමට ක්‍රියා කරන බව පොලිස් මූලස්ථානය නිවේදනය කරයි.ඒ අනුව සියලු තේරීම් භාර නිලධාරී කාර්යාල සහ මැතිවරණ ලේකම් කාර්යාල අවට පොලිස් ආරක්ෂාව තර කරන බවත් පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී අජිත් ‍‍රෝහණ මහතා ප්‍රකාශ කළේය. පළාත් සභා මැතිවරණය අවසන් වන තුරුම මේ නීතිය ක්‍රියාත්මක කෙරෙන බවත් කිසිදු බාහිර බලවේගයන්ට යටනොවී මැතිවරණ නීති අකුරටම ක්‍රියාත්මක කිරීමට පොලිසිය සූදානමින් සිටින බවත් අජිත් රෝහණ මහතා වැඩිදුරටත් ප්‍රකාශ කළේය. .</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>06</day>
    </date>
    <link>http://www.dinamina.lk/2014/02/06/_art.asp?fn=n1402066</link>
    <topic>වල්ලපට්ටා ජාවාරම මැඬීමට පියවර</topic>
    <author>ශීලා උඩුවර</author>
    <content>අනවසරයෙන් සිදු කරන ලද වල්ලපට්ටා කැපිම වළක්වා එම ශාඛය ආරක්ෂා කිරීම සඳහා වන සංරක්ෂණ දෙපාර්තමේන්තුව, වනජීවි සංරක්ෂණ දෙපර්තමේන්තුව, රේගුව වැනි නියාමන ආයතන දැඩි පරිශ්‍රමයක් දරමින් සිටින බව වන සංරක්ෂක ජනරාල් අනුර සතුරුසිංහ මහතා පැවසිය.වන සංරක්ෂක ජනරාල්වරයා මේ අදහස් පළකළේ වල්ලපට්ටා ශාඛය, භාවිතය, හා වර්තමාන තත්ත්වය පිළිබඳ මාධ්‍යවේදින් දැනුවත් කිරිම සඳහා පරිසර පුනර්ජනනීය හා බලශක්ති අමාත්‍යාංශයේ පැවති මාධ්‍ය සාකච්ඡාවේදිය.අධික මිලකින් යුත් සුවඳ විලවුන් වර්ග සෑදීමට යොදාගනු ලබන රෙසිනමය රසායන දුව්‍යයක් නිස්සාරණය කර ගැනීම සඳහා නීති විරෝධි ජාවාරමක් ආකාරයෙන් වල්ලපට්ටා ශාඛ කැපීම ශ්‍රී ලංකාවේ ව්‍යාපාරයක් බවට පත්වීම නිසා එම ශාඛය ආරක්ෂා කිරීම පිළිබඳව දැඩි ලෙස අවධානය යෙමුවි තිබේ.වල්ලපට්ටා ජාවාරම පිළිබඳ මුල් වරට අසන්නට ලැබුණේ 2012 වසරේදී රත්නපුර කලවාන ප්‍රදේශයෙන් බවද සතුරුසිංහ මහතා පැවසීය. අනවසරයෙන් වල්ලපට්ටා කැපීම පිළිබඳව වන සංරක්ෂණ දෙපාර්තම්න්තුව කරන ලද වැටලීම් වලදී වන අපරාධ 85 ක් අල්ලා ගත් අතර , 120 දෙනෙක් අත්අඩංගුවට ගත් බවත්, මෙයින් වඩාත්ම වාර්තා වී ඇත්තේ රත්නපුර දිස්ත්‍රික්කයෙන් බවත්, එහි වන අපරාධ 42ක් වන අතර, අල්ලා ගත් සැකකරුවන් සංඛ්‍යාව 65 ක් බවත් සතුරුසිංහ මහතා පැවසීය.මාතර දිස්ත්‍රික්කයෙන් වන අපරාධ 20 ක් සැකකරුවන් 21 දෙනෙක්ද, කළුතරින් වන අපරාධ 7 ක් හා සැකකරුවන් 9 දෙනෙක්ද, කෑගල්ලෙන් වන අපරාධ 7 ක් හා සැකකරුවන් 7 දෙනෙක්ද, අල්ලාගත් බවත් වන සංරක්ෂක ජනරාල්වරයාසඳහන් කළේය.ගාල්ල මහනුවර නුවරඑළිය, හම්බන්තොටආදි දිස්ත්‍රික්කවලින්ද, වන අපරාධ වාර්තාවී ඇති අතර , අල්ලාගෙන ඇති දැවප්‍රමාණයයේ වටිනාකම රුපියල් මිලියන 4කට අධික බවද ඒමහතා කීය.පරිසර නීතිඥ ජගත් ගුණවර්ධන මහතා ශ්‍රී ලංකාවේ වල්ල පට්ට ශාඛය ආරක්ෂා කිරීම සඳහා මෙතෙක් නීතියේ ආරක්ෂාව තවමත්සැලසී නැති බවත්, එය ආරක්ෂා කිරිමට සිදුව ඇත්තේ වන සංරක්ෂණ ආඥාපනතට අනුව බවත්, වනයේ උපදින දුව්‍යයක් ලෙස එම ආඥාපනත යටතේ කටයුතු කළ හැකි බවත් සඳහන් කළේය.ස්ථාපිත වගාවක් ලෙසට පත් කිරීමෙන් පසුව බලපත්‍ර දීමේ ක්‍රමය ඇති කළ යුතු බවත් , බලපත්‍ර ලබාදිය යුත්තේ ගැසට් නිවේදනයකින් බවත් ඒ මහතා පැවසීය.පරිසර පුනර්ජනනීය හා බලශක්ති අමාත්‍යාංශයේ ‍ලේකම් බී.එම්.යූ. ඩී. බස්නායක,උද්භිද විද්‍යා දෙපාර්තමේන්තුවේ අධ්‍යක්ෂ ජනාල් අචාර්ය සිරිල් විජේසුන්දර, ශ්‍රීලංකා රේගු දෙපාර්තමේන්තුවේ නියෝජ්‍ය අධ්‍යක්ෂ සමන්ත ගුණසේකර, ශ්‍රි ජයවර්ධනපුර විශ්ව විද්‍යාලයේ ජ්‍යෙෂ්ඨ මහාචාර්ය ආචාර්ය උපුල් සුබසිංහ, අපනයන කෘෂිකර්ම දෙපාර්තමේන්තුවේ අධ්‍යක්ෂ (පර්යේෂණ)ආචාර්ය එච්.ඒ. සුමනසේකර, යන මහත්වරුද මෙහිදී කථා කළහ..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>06</day>
    </date>
    <link>http://www.dinamina.lk/2014/02/06/_art.asp?fn=n1402067</link>
    <topic>කසළ තේ ප්‍රවාහනය කළ දෙදෙනෙක්පොලිස් දැලේ</topic>
    <author>අසේල කුරුළුවංශ</author>
    <content>තලවාකැලේ සිට ගම්පොළ වෙලම්බඩ දක්වා බලපත්‍ර නොමැතිව කසළ තේ කිලෝග්‍රෑම් 2070ක් ලොරි රථයකින් ප්‍රවාහනය කැරමින් සිටි පුද්ගලයින් දෙදෙනකු දිඹුල පොලිසිය විසින් අද (05) අලුයම අත්අඩංගුවට ගනු ලැබ ඇත.සැකකරුවන් වෙලම්බඩ ප්‍රදේශයේ පදිංචිකරුවෝ වෙති. මේ කසළ තේ රැගෙන ගොස් ඒවා පිරිසිදු කැර වෙළෙඳ පොළට නිකුත් කිරීමේ මහා පරිමාණ ජාවාරමක් ක්‍රියාත්මක වන බව පොලිසිය පවසයි. කසළ තේ පොහොර මලු වල දමා ලොරි රථයෙන් ප්‍රවාහනය කැරමින් තිබියදී පොලිසියට ලද තොරතුරක් මත මෙම වැටලීම සිදු කැර තිබෙන අතර සැකකරුවන් හැටන් අධිකරණයට ඉදිරිපත් කිරීමට නියමිතය..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>06</day>
    </date>
    <link>http://www.dinamina.lk/2014/02/06/_art.asp?fn=n1402068</link>
    <topic>තම පවුලත් ප්‍රජාතන්ත්‍රවාදයත් වැනසූචන්ද්‍රිකා බණ්ඩාරනායක අහංකාර ස්ත්‍රියක්</topic>
    <author>ගාල්ල උතුර සමූහ දික්වැල්ලේ තිලකරත්න</author>
    <content>චන්ද්‍රිකා බණ්ඩාරනායක තම පවුල විනාශ කළ ප්‍රජාතන්ත්‍රවාදය වැනසූ අහංකාර ස්ත්‍රියක් යයි හිටපු පළාත් සභා මන්ත්‍රි අචාර්ය බද්දේගම සමිත හිමියෝ (එජනිස) පසුගිය 01දා අක්මීමණදි පැවසූහ.සමිත හිමියෝ මේ බව කීවේ අක්මීමණ පැවැති ශ්‍රී ලංකා නිදහස් පක්ෂ ආසන බල මණ්ඩල රැස්වීම අමතමිණි. චන්ද්‍රිකා දැන් පොදු අපේක්ෂිකාවක් හැටියට ජනපතිවරණයට ඉදිරිපත් වීමට සිහින දකිනවා. ඇය රට පාලනය කළ සමයේදි කළ කී දෑ ජනතාවට අමතක නැහැ.වත්මන් ජනාධිපති මහින්ද රාජපක්ෂ මහතාට පුළුවන් තරම් ද්‍රෝහිකම් කළා. ජනතාවට ද්‍රෝහිකම් කළා. දැන් නැවතත් ජනාධිපතිවීමේ සිහින මවන්නේ ජනතාවත් රටත් විනාශ කරන්නයි.සරත් ෆොන්සේකා පසුගිය දිනක කියා තිබුණා ජනාධිපතිතුමා ප්‍රභාකරන්ගේ ලෝම ගහක් තරම්වත් වටින්නේ නැහැයි කියලා. මම කියනවා ජනාධිපතිතුමාගේ හිසේ තිබෙන කෙස් ගසක් තරම්වත් එඩිතර කමක් ‍ෆොන්සේකාගේ තුනටියේ නැහැයි කියලා.ත්‍රස්තවාදි ප්‍රහාරයකින් තුවාල ලබා බඩවැල් අතින් අල්ලාගෙන සිටි ෆොන්සේකා විදේශ රටකට යවා සුව කර නැවත ලංකාවට පැමිණියාට පසුව යුද්ධයට අවශ්‍ය බලයත් උපකරණත් යුද්ධය කිරීමට නියෝගත් ලබා දුන් ජනාධිපතිවරයාට මෙවැනි අපහාස කිරීම කිසිවෙක් අනුමත කරන්නේ නැහැ.මේ රටේ දරුවන්ගේ අනාගතය වඩාත් යහපත් කිරීම සදහා භාෂා තුනකට වඩා වැඩි ප්‍රමාණයක් ඉගෙන ගැනීම අත්‍යාවශ්‍යයි. ඒ වැඩපිළිවෙළ ක්‍රියාත්මක කිරීමට දකුණු පළාත් සභාවේ බලය එක්සත් ජනතා නිදහස් සන්ධානයට ලබා දෙන ලෙසද සමිත හිමියෝ ඉල්ලීමක් කළහ..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>06</day>
    </date>
    <link>http://www.dinamina.lk/2014/02/06/_art.asp?fn=n1402069</link>
    <topic>පරිප්පු ආනයන බදු අඩුකරන්න ජනපති උපදෙස්</topic>
    <author>මහින්ද අලුත්ගෙදර</author>
    <content>පරිප්පු ආනයනය කිරීමේදී අය කරන බදු මුදල පහත හෙළීමට රජය තීරණය කරයි.ජනාධිපති මහින්ද රාජපක්ෂ මහතාගේ නියෝගයකට අනුව නව වැඩපිළිවෙළ ක්‍රියාත්මක කරන අතර ඒ අනුව ආනයනික පරිප්පු සඳහා දැනට අය කෙරෙන විශේෂ වෙළෙඳ භාණ්ඩ බද්ද අද (06) සිට ක්‍රියාත්මක බව මුදල් හා ක්‍රමසම්පාදන අමාත්‍යාංශය පවසයි.පාරිභෝගික ජනතාවට සහන සැලසීමේ අරමුණින් මේ වැඩපිළිවෙළ ක්‍රියාත්මක කරන අතර පරිප්පු කිලෝ ග්‍රෑමයක් සඳහා අය කළ රුපියල් 22 ක බද්ධ රුපියල් 5 දක්වා රුපියල් 17කින් අඩුකර ඇති බවද එම අමාත්‍යංශය පවසයි. පාරිභෝගිකයාට මෙන්ම දේශිය ගොවියාට සහන සැලසීමේ අරමුණින් අත්‍යවශ්‍ය භාණ්ඩ මත පවතින විශේෂ වෙළෙඳ භාණ්ඩ බද්ද මෙසේ වරින්වර රජය විසින් සංශෝධනය කරනු ඇත..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>06</day>
    </date>
    <link>http://www.dinamina.lk/2014/02/06/_art.asp?fn=n14020610</link>
    <topic>මළ ගෙදර ගිය බසය පෙරැළී26කට තුවාල</topic>
    <author>අසේල කුරුළුවංශ</author>
    <content>අවමංගල්‍යය උත්සවයකට සහභාගිවී ආපසු යමින් සිටි පිරිසක් ගමන් ගත් බස් රථයක් දිඹුල රාවණාගොඩ ප්‍රදේශයේදී මාර්ගයෙන් ඉවතට පැන බෑවුමකට පෙරළීමෙන් එහි සිටි කුඩා ළමයින් ඇතුළු විසිහය දෙනෙකු තුවාල ලබා ඇත.අනතුර ඊයේ (05) අලුයම 1.00ට පමණ සිදුව තිබේ. තුවාලකරුවන් අතර බරපතළ තත්ත්වයේ පසුවූ දොළොස් දෙනෙකු නාවලපිටිය රෝහලට ඇතුළත් කැර ඇත.සෙසු තුවාලකරුවන් පූඬළුඔය මල්දෙනිය ප්‍රාදේශීය රෝහලට ඇතුළත් කැර තිබේ.අනතුරින් බස් රථයේ රියැදුරු හා කොන්දොස්තරවරයාද තුවාල ලබා සිටින බව පොලිසිය පවසයි.අලව්වේ සිට හැටන් දිඹුල රාවණාගොඩ ප්‍රදේශයේ අවමංගල්‍ය උත්සවයකට පැමිණි පිරිසක් ගමන්ගත් බස් රථයක් මෙසේ අනතුරට ලක්ව තිබෙන අතර රියැදුරුගේ නොසැලකිලිමත් රිය ධාවනය අනතුරට හේතුව බව පොලිස් පරීක්ෂණ මඟින් අනාවරණය වී ඇත..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>06</day>
    </date>
    <link>http://www.dinamina.lk/2014/02/06/_art.asp?fn=n14020611</link>
    <topic>නිදහසේ සැබෑ ජයග්‍රහණ රටට ලබාගැනීමට රට පිළිබඳ හැඟීමකින් යුතුව කටයුතු කළ යුතුයි</topic>
    <author>අනුර ප්‍රේමලාල්</author>
    <content>දිනු නිදහසේ සැබෑ ජයග්‍රහණ රටට ලබාගැනීමට නම් තරුණ පරපුර ඉතා බුද්ධිමත්ව රට පිළිබඳ හැඟීමකින් යුතුව කටයුතු කළයුතු යැයි ශ්‍රී ලංකා නිදහස් පක්ෂ මැද කොළඹ සම සංවිධායිකා එක්සත් ජනතා නිදහස් සන්ධානයේ කොළඹ දිස්ත්‍රික්ක අපේක්ෂිකා හිරුණිකා ප්‍රේමචන්ද්‍ර මෙනවිය ප්‍රකාශ කරයි.ප්‍රේමචන්ද්‍ර මෙනවිය මේ බව ප්‍රකාශ ක‍ළේ ඊයේ (05) කොළඹ ඇයගේ ප්‍රධාන කාර්යාලයේදි පැවති තරුණ වෘත්තිකයින් සහ ක්‍රියාකාරින් රැසක් අමතමින්ය. එහිදි වැඩිදුරටත් කතා කළ හිරුණිකා ‍ප්‍රේමචන්ද්‍ර ‍මෙනවිය අද බොහෝ දෙනකුට අපි මුහුණ ත්‍රස්තවාදි යුද්ධය අමතකවි තිබෙන බව පෙන්වාදුන්නාය.මේ නිසා රටත් අපේ ජීවිතත් කොපමණ පසුබෑමකට ලක්වෙන්න ඇත්දැයි ප්‍රශ්ණ කළාය. ජනාධිපති මහින්ද රාජපක්ෂ මහතා සහ රණවිරුවන් එක්ව මේ ජයග්‍රහණය ඩැහැගැනිමට අවස්ථාවාදි දෙස් විදෙස් බලවේග උත්සහකරන අතර ඒ අභීයෝගවලට මුහුණදී මේ රටේ මිනිසුන්ගේ ජීවිත පරිත්‍යාගයෙන් විශෘල දේපොළ විනාශයක් සිදුකොට ලොව මවිත කොට ලබාගත් මේ ජයග්‍රහණය ඉතා කල්පනාකාරිව බුද්ධිමත් අයුරින් ඉදිරියට ගෙන යෑමේ වගකීම තිබෙන්නේ තරුණ පරපුරට බව අවධාරණය කළාය.අපි ලෝකයේ උතුම් සංස්කාතියකට හිමිකම් කියන ජාතියක් වුවත් ඒවා නිසි ලෙස හඳුනා නොගැනිම නිසා ඒ වටිනා සාරධර්ම උරුමයන් අපිට අහිමිවීමේ අවධානමක් තිබෙන අතර ඒවා රැකගැනිමේ මෙහෙයුමක් ඉතා කඩිනමින් ආරම්භ කළයුතු බව පැවසුවාය.අපේ ජනසමාජයේ පැවැති වැඩිහිටියන්ට සැලකීමේ උතුම් ගුණාංගය පවා අද අප අතරින් ඉවත්වෙමින් තිබෙන බව පැවසු ඇය තම පියාට මේ අවාසනාවන්ත ඉරණමට ගොදුරුවන්න සිදුවුණේ ඒ නිසා බව පෙන්වාදුන්නාය. පාර්ලිමේන්තුවේ ජ්‍යෙෂ්ඨයකුවූ තම පියාට නිසි ගරුත්වය ලැබුනා නම් ඒ අවසානාවන්ත තත්ත්වය උදානොවනු ඇතැයි ඇය කීවාය.ඒ අවස්ථාවට එක්වු තරුණතරුණියන්ගේ ගැටලුවලට පිළීතුරු ලබාදුන් හිරුණිකා මෙනවිය අපේ තරුණ ශක්තිය රටට අවශ්‍යම මේ අවස්ථාවේදී එය ලබාදීමට ඉදිරියට පැමිණෙමු යැයි ඔවුන්ට ආරාධනා කළාය.මෙවර පළාත් සභා මැතිවරණයේදි උගත් බුද්ධිමත් අපේක්ෂකයෝ ලෙස ඉදිරිපත් කිරීමට ජනාධිපති මහින්ද රාජපක්ෂ මහතා සහ එ.ජ.නි.ස. නායකයෝ කටයුතු කරතිබෙන අතර තම ඡන්දයට වටිනාකමක් ලැබෙනසේ භාවිතා කරන්නැයි ඇය ඉල්ලා සිටියාය.පළාත් සභාව තුළ කාන්තාවන් සහ දරුවන් ගැන වගේම තරුණතරුණියන්ගේ ගැටලු සම්බන්ධයෙන් ක්‍රියාකිරිම තම එකම අරමුණ බවට කරණු දැක්වූවාය..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>06</day>
    </date>
    <link>http://www.dinamina.lk/2014/02/06/_art.asp?fn=n14020612</link>
    <topic>තරුණයා සවිබල ගැන්වීමට ජාතික ව්‍යාපාරකළමනාකාරිත්ව ආයතනය ශක්තිමත් කරනවා</topic>
    <author/>
    <content>තාක්ෂණික දැනුමෙන් සන්නද්ධකර අනාගතවාදී ශ්‍රී ලංකාවක් ගොඩනැඟීමට තරුණයා සවිබල ගැන්වීමට ජාතික ව්‍යාපාර කළමනාකාරිත්ව ආයතනය ශක්තිමත් කරන බව යෞවන හා නිපුණතා සංවර්ධන ඇමැති ඩලස් අලහප්පෙරුම මහතා පාර්ලිමේන්තුවේ දී ඊයේ (5) ප්‍රකාශ කළේය.සෙංකෝලය තැන්පත් කිරීමෙන් අනතුරුව නියෝජ්‍ය කතානායක චන්දිම වීරක්කොඩි මහතාගේ ප්‍රධානත්වයෙන් පාර්ලිමේන්තුව ඊයේ (5) පස්වරු 1.00ට රැස්විය.නිවේදන, ලිපි ලේඛන, වාර්තා, පිළිගැනීමෙන් අනතුරුව පෙත්සම් මහජන පෙත්සම් කාරක සභාවට ඉදිරිපත් කෙරිණි. වාචික පිළිතුරු අපේක්ෂාවෙන් මන්ත්‍රීවරු අසන ලද ප්‍රශ්නවලට අදාළ ඇමැතිවරු පිළිතුරු ලබා දුන්හ.ජාතික ව්‍යාපාර කළමනාකාරිත්ව ආයතන (සංශෝධන) පනත් කෙටුම්පත ඉදිරිපත් කරමින් කතා කළ, යෞවන කටයුතු හා නිපුණතා සංවර්ධන ඇමැති ඩලස් අලහප්පෙරුම මහතා:- ශ්‍රී ලංකාවේ ආයතන ධූරාවලියට මීට දශක 41/2කට පෙර එනම් 1968 එක්සත් ජාතීන්ගේ සංවර්ධන වැඩසටහන යටතේ රාජ්‍ය හා පෞද්ගලික සේවක දැනුම, ඵලදායිත්වය වැඩිකර ගැනීම එක් යෝජනාවක් ලෙස ජාතික ව්‍යාපාර කළමනාකාරිත්ව ආයතනය (NIBM) බිහිවිය.එය 1977 දී පාර්ලිමේන්තුවේ දී සම්මත කළා. වසර 46ක ඉතිහාසයක් පුරාවට ශිෂ්‍යයන් හා සේවකයන් අතර ජනප්‍රිය ආයතනයක් වූ ජාතික ව්‍යාපාර කළමනාකාරිත්ව ආයතනය (NIBM)කොළඹ පිහිටි ප්‍රධාන ශාඛාවට අමතරව මහනුවර, කුරුණෑගල, ගාල්ල වැනි ප්‍රත්‍යයන්ත නගරවලට ද ගෙන ගියා. විවිධ ක්ෂේත්‍ර ඔස්සේ දැනුම බෙදා දෙමින් එදා ආරම්භ කළ ජාතික ව්‍යාපාර කළමනාකාරිත්ව ආයතනය (NIBM)අද නූතන තාක්ෂණය පෙරටු කර ගෙන ඉදිරියට ඇවිත්තිබෙනවා.තාක්ෂණික දැනුමෙන් සන්නද්ධ වී අනාගතවාදී ශ්‍රී ලංකාවක් ගොඩනැඟීමට තරුණයා සකස් කිරීමට මෙමඟින් හැකියාව ඇත. ධනාත්මකව ඉදිරියට ආ ජාතික ව්‍යාපාර කළමනාකාරිත්ව ආයතනය (NIBM) විශ්වීය දැනුම ලබාදෙන පුළුල් අධ්‍යාපන ආයතනයක් ලෙස ඉදිරියට ඇවිත් තිබේ. අද මේ සිදු කරනු ලබන්නේ එම ආයතනය සම්බන්ධ සුළු සංශෝධනයක් පමණයි. ජාතික ව්‍යාපාර කළමනාකාරිත්ව ආයතනය (NIBM) පාලක මණ්ඩලයට 11 දෙනකු ඇතුළත් වේ. ඉන් 03 දෙනකු නම් කරන්නේ විෂය භාර ඇමැතිවරයා වන අතර ඉතුරු 08 දෙනා නිල වශයෙන් පත් කරන්න පනත සකස් වී තිබේ.පශ්චාත් උපාධි ආයතනය, වරලත් ගණකාධිකාරී ආයතනය, වරලත් කළමනාකාරී ආයතනය, කාර්මික උපදේශක සභාව, වාණිජ බැංකු සංගමය, ජාතික සංවර්ධන බැංකුව, ලංකා මූල්‍ය සංස්ථාව වැනි ආයතනවල සභාපතිවරුන් නිල වශයෙන් තේරී පත් වූ 08 දෙනාට ඇතුළත් වේ. නමුත් කාර්මික උපදේශක සභාව, වාණිජ බැංකු සංගමය, ජාතික සංවර්ධන බැංකුව වැනි ආයතන මේ වනවිට අක්‍රීය මට්ටමක පවතී. ඒ නිසා කෝප් වාර්තාවේ නිර්දේශ හඳුන්වා දුන්නේ ඒ වෙනුවට වෙනත් ආයතන ආදේශ කරන්නයි. ඒ අක්‍රීය වූ ආයතන වෙනුවට වාණිජ කර්මාන්ත මණ්ඩලය, ජාතික වාණිජ මණ්ඩලය හා මහා භාණ්ඩාගාරයේ ප්‍රධානියාහෝ ඔහු නම් කරන නියෝජිතයකු ජාතික ව්‍යාපාර කළමනාකාරිත්ව ආයතනය (NIBM)පාලක මණ්ඩලයට තෝරා පත්කිරීමට අප මේ පනත මඟින් බලාපොරොත්තු වේ. ඊට අමතරව මහ බැංකු අධිපතිවරයා හා ශ්‍රී ලංකා තොරතුරු තාක්ෂණ හා සන්නිවේදන ආයතනයේ ප්‍රධාන විධායකවරයා හෝ ඔහු නම් කරන ලද නිලධරයකු පත් කිරීමටත් මේ පනතින් යෝජනා කර ඇත. ඊට අමතරව අමාත්‍යාංශය නියෝජනය කරමින් නියෝජිතයකු පත් කරන්නද යෝජනා කරයි.නියෝජ්‍ය කාරක සභා සභාපති චන්ද්‍රකුමාර් මුරුගේසු මහතා මුලසුනට පැමිණියේය.අලහප්පෙරුම මහතා:- NIBM ආයතනය විශිෂ්ටත්වයේ මුද්‍රාව තැබූ ආයතනයක්.රාජ්‍ය අංශයේ විශිෂ්ටම ආයතනය ලෙසත් පිදුම් ලැබුවා.මේ ආයතනය භාණ්ඩාගාරයෙන් සතයක්වත් ගන්නේ නැහැ.පසුගිය කාලයේ දී මේ ආයතනය මහා භාණ්ඩාගාරයට රුපියල් මිලියන 52ක් ලබා දුන්නා. NSBM ආයනය ඉතා වැදගත්. මේ ආයතනය ගත වූ කෙටි කාලය තුළදී ජාතික හා ජාත්‍යන්තර උපාධී 4500ක් ලබා දී තිබෙනවා. NSBM සරසවිය හරිත සරසවියක් ලෙස හෝමාගම ප්‍රදේශයේ ඉදිකෙරෙනවා.මේ විශ්ව විද්‍යාලය ඉදිකෙරෙන්නේ වර්තමාන දරුපරපුර වෙනුවෙන් නෙමෙයි.මේ ශතවර්ෂයේ ඉපදෙන සියලු දරුදැරියන් වෙනුවෙනුයි මේ විශ්ව විද්‍යාලය ඇතිකරන්නේ.කුරුණෑගල දිස්ත්‍රික් මන්ත්‍රී අකිල විරාජ් කාරියවසම් මහතා (එජාප):- අද ඉදිරිපත් කරන පනත සම්බන්ධයෙන් අපිට ගැටලුවක් නැහැ. NIBM එක බිහිවුණේ 1968 එජාප රජය යටතේ.මෙම ආයතනය සංවර්ධනය සඳහා වත්මන් ඇමැති ඩලස් අලහප්පේරුම මහතා සහ මහාචාර්ය ලක්ෂ්මන් ජයතිලක මහතා සුවිශේෂී මෙහෙවරක් ඉටුකරනවා.අපගේ වත්මන් තරුණ පරපුරට ගැටලු ගණනාවක් තිබෙනවා. විශ්වවිද්‍යාලවල ඇතැම් පාඨමාලා වර්තමානයට ගැලපෙන්නේ නෑ. සමහර පාඨමාලාවන්ට රැකියා නැහැ. NIBM ආයතනය යටතේ වර්තමානයට ගැලපෙන උචිත පාඨමාලා පවත්වාගෙන යනවා. NIBM ආයතනයේ ඉගෙන ගත හැක්කේ ඇති හැකි අයට පමණයි. ඒ නිසා මුදල් ගෙවා ඉගෙන ගන්න බැරි දරුවන් වෙනුවෙන් යම් අවධානයක් හෝ කෝටා ක්‍රමයක් ඇති කරනවා නම් හොඳයි. ඉන්දියාවේ අධ්‍යාපන පනත මඟින්ද දුප්පත් දරුවන්ගේ අධ්‍යාපන අයිතිය තහවුරු කර තිබෙනවා.අලහප්පෙරුම මහතා:- සමෘද්ධි ලාභී පවුල්වල දරුවන්ට NIBM ආයතනයේ අධ්‍යාපනය ලබාදීමට ඉතිහාසයේ ප්‍රථම වතාවට පියවර ගෙන තිබෙනවා.අධ්‍යාපන ඇමැති බන්දුල ගුණවර්ධන මහතා:- NIBM ආයතන අපේ රටේ අධ්‍යාපන ක්ෂේත්‍රයට සිදු කර ඇති සේවය අගය කළ යුතුයි. අපේ රටේ පැවති කිසිම රජයක් සංවර්ධන සැලැස්මක් සඳහා දැනුම කේන්ද්‍රීය අධ්‍යාපන සංවර්ධනයට ඇතුළත් කර තිබුණේ නැහැ. නමුත් මහින්ද රාජපක්ෂ රජය යටතේ පංච මහා කේන්ද්‍රීය සංවර්ධනයට, දැනුම කේන්ද්‍රීය මානව සංවර්ධනය ඇතුළත් කර තිබෙනවා.අධ්‍යාපන , උසස් අධ්‍යාපන, නිපුණතා සංවර්ධන, තොරතුරු තාක්ෂණ, ක්‍රීඩා ආදී සෑම අමාත්‍යාංශයක්ම එක්ව ජාතික වැඩසටහනක් අරඹා තියෙනවා. දැනුම කේන්ද්‍රීය සංවර්ධනය යටතේ මානව කේන්ද්‍රීය සංවර්ධනය වෙනුවෙන් 2016 ඉලක්ක හඳුනාගෙන තියෙනවා. විභාග කේන්ද්‍රීය අධ්‍යාපන රටාව අසාර්ථකයි යන්න ලෝකය පවා අද පිළිගෙන තියෙනවා. විභාග කේන්ද්‍රීය අධ්‍යාපන රටාව නිසා අපේ මිත්‍රයෝ පවා හැළුණා. උසස් පෙළ සඳහා කලා විෂය ධාරාව යටතේ දෙලක්ෂ 35000ක් පමණ සිසු සිසුවියන් වැඩි වෙනවා.නමුත් කලා විෂය ධාරාව සඳහා රැකියා අඩුයි. විභාග කේන්ද්‍රීය අධ්‍යාපන ක්‍රමය වෙනස් කරන්නට පැවති රජයන් කටයුතු කළේ නැහැ. නමුත් අපගේ රජය ඊට අවශ්‍ය පියවර ගෙන තියෙනවා. වෙළෙඳපොළ අවශ්‍යතාවන්ට අනුව විෂය ධාරාවන් පවා හඳුන්වා දී ඇත. තාක්ෂණ විෂය ධාරාව හඳුනා ගෙන තියෙනවා. වෘත්තීය හා නිපුණතා සංවර්ධන අමාත්‍යාංශය නොතිබුණා නම් තාක්ෂණ විෂය ධාරාව පාසල් විෂය ධාරාවට හඳුන්වා දෙන්න ලැබෙන්නේ නැහැ. NIBM ආයතනය විශ්වවිද්‍යාලයේ ඉතා වැදගත්.ගම්පහ දිස්ත්‍රික් මන්ත්‍රී විජිත හේරත් මහතා (ප්‍රජාස):- NIBM ආයතනය කළමනාකාරීත්වය වෙනස් වුණාට අඩු ආදායම් ලාභී දරුවන්ට සහනයක් ලබාදී නැහැ. එම ආයතනයේ අධ්‍යක්ෂ මණ්ඩලයට පත් කර තිබෙන සමහර අධ්‍යක්ෂකවරුන්ගේ සුදුසුකම් පිළිබඳව අපට ගැටලු තිබෙනවා.දිගාමඩුල්ල දිස්ත්‍රික් මන්ත්‍රී ශ්‍රීයානී විජේවික්‍රම මහත්මිය මුලසුනට පැමිණියාය.ආර්ථික සංවර්ධන නියොජ්‍ය ඇමැති ඒ එම් එල් හිස්බුල්ලා මහතා:- NIBM ආයතනය ගැන කිසිවක් නොදැනයි විපක්ෂයේ කථිකයන් කතා කළේ. අද ගෙනා සංශෝධන මඟින් NIBM ආයතනය පාලක මණ්ඩලය ශක්තිමත් කිරීමට කටයුතු කර තිබෙනවා. එමඟින් ආයතනයේ ඉගනුම ලබන තරුණයාට තවත් දැනුම් සම්භාරයක් ලැබෙනවා. යෞවන කටයුතු අමාත්‍යාංශය මඟින් සිදු කරන යොවුන් පාර්ලිමේන්තුවත් දේශපාලන ක්ෂේත්‍රයට හොඳ ආදර්ශයක් සපයාවි.කුරුණෑගල දිස්ත්‍රික් මන්ත්‍රී ශාන්ත බණ්ඩාර මහතා (එජනිස):- ජනතා විමුක්ති පෙරමුණ විනාශ කළ තරුණයා අදවන විට නඟා සිටුවීමට වත්මන් රජය පියවර ගෙන තිබෙනවා. ඒ නිසා ඔවුන් එයට වෛර කරනවා. අද ජාතික කළමනාකාරීත්ව ආයතනය මඟින් විශාල තරුණ තරුණියන් පිරිසක් අධ්‍යාපනය ලබනවා. රැකියාවන්ට සුදුසු තරුණ ප්‍රජාවක් NIBM ආයතනය තුළින් බිහි කරන නිසා ඔවුන් රටේ ආර්ථිකයට ද දායකත්වය සපයනවා. යොවුන් පාර්ලිමේන්තුව මඟින් ඉදිරියේ දී ලෝකය දිහා නිවැරැදිව බලන ලංකාව දිහා නිවැරැදිව දකින දේශපාලන නායකයන් බිහි වෙනවා. එයට ජවිපෙ කැමැති නැහැ. ජවිපේ නව නායකත්වයෙන් කළ පළමු කතාවෙන් ඔවුන් තවත් දේශපාලන ගමන පිටුපසට ගෙන ගියා.පත්කළ මන්ත්‍රී එරාන් වික්‍රමරත්න මහතා (එජාප):- NIBM ආයතනය ඉතා විශිෂ්ට අයුරින් ඉදිරියට යමින් තිබෙනවා. එය අප අගයනවා. නමුත් මේ අයතනය මඟින් බිහි කරන්නේ ඉතා හොඳ කළමනාකාරීන් වුණත් අද බැංකු ක්ෂේත්‍රය දිහා බැලූ විට පෙනේනේ කඩා වැටීම් පමණයි. අද වන විට බැංකුවල මූල්‍ය ප්‍රතිපත්ති පවා වෙනස් කරමින් පාලකයන් කටයුතු කරනවා. මෙයට මහ බැංකුව වගකිව යුතුයි.නුවරඑළිය දිස්ත්‍රික් මන්ත්‍රී වී එස් රාදාක්‍රීෂ්ණා මහතා (එජනිස):- තරුණයා බලාත්මක කිරීමට යෞවන කටයුතු අමාත්‍යාංශය පියවර ගෙන තිබෙනවා. නමුත් නුවරඑළිය වෘත්තීය පුහුණු මධ්‍යස්ථානයේ දෙමළ භාෂාවෙන් පන්ති කරන්නේ නැහැ. ඒ පිළිබඳව සොයා බලා කටයුතු කරන්න.ගම්පහ දිස්ත්‍රික් මන්ත්‍රී අජිත් මාන්නප්පෙරුම මහතා (එජාප):- NIBM ආයතනයෙන් රටට අවශ්‍ය උගතුන් ලබාදී තිබෙනවා. මේ ආයතනයේ තත්ත්වය ඉහළ ගොස් තිබෙනවා.ලෝකයේ හය හත් වැනි තැනට උගතුන් සිටින රට අපියි. උගත් කියන්නේ දැනුම, කුසලතා ආකල්ප ශක්තිමත් වූ අයටයි.සමාජ සේවා ඇමැති ෆීලික්ස් පෙරේරා මහතා:- ආයතනයේ තත්ත්වය ඉහළට ගෙන එන විට ඒ සම්බන්ධයෙන් තිබෙන ඉල්ලුම වැඩිවෙනවා. අද NIBM ආයතනය සම්බන්ධයෙන් සිදු කරනු ලබන්නේත් එවැනි කටයුත්තක්. ගෝලීය ආර්ථිකය හමුවේ මෙය සිදු කළ යුතුයි. අමෙරිකාව අද කොතරම් ණය ගෙනවාද? එදා අපි ණය ගත්තේ කන්නයි. අද ගන්නේ සංවර්ධනයටයි. මහ බැංකුවටත් බෝම්බ තිබ්බා. අද සාමයයි, සැනසීමයි අපට තිබෙනවා. ඔස්ට්‍රේලියාවේ සියයට 20ක් ඡන්ද ලියාපදිංච් කරන්නේ නැහැ. රටේ ප්‍රධාන පක්ෂ ගැන ජනතා විශ්වාසයක් නැහැ. අපේ රටේ කොයි තරම් අපේක්ෂකයන් ප්‍රමාණයක් ඉදිරිපත් වෙනවාද? ඡන්ද ක්‍රමය ගැන ජනතාවට විශ්වාසයක් තිබෙනවා. රජය විවේචනය කරන විපක්ෂයට ප්‍රතිපත්තියක් නැහැ. ඒ නිසා මෙවර මැතිවරණයත් ඔවුන් පරාජයට පත් වෙනවා.ගාල්ල දිස්ත්‍රික් මන්ත්‍රී රමේෂ් පතිරණ මහතා (එජනිස):- NIBM ආයතනය මේ රටේ සම්පතක්. මෑත ඉතිහාසය තුළ මේ අයතනයේ දරුවන් විශාල පිරිසකට උසස් අධ්‍යාපන අවස්ථාව ලබාදී තිබෙනවා. රටක් ලෙස අධ්‍යාපන අභියෝග ජය ගන්න මේ අයතනය විශාල කාර්ය භාරයක් සිදු කරනවා. මෑත කාලයේදී තෘත්‍රික අධ්‍යාපනය මෙන්ම මෙරට පාසල් අධ්‍යාපනය දියුණු කිරිමට විශාල ක්‍රියාමාර්ග රැසක් ගෙන තිබෙනවා. උසස්පෙළ තාක්ෂණ විෂය ධාරව හඳුන්වාදීමත් වැදගත් කාර්ය භාරයක්.කුරුණෑගල දිස්ත්‍රික් මන්ත්‍රී නලීන් බණ්ඩාර මහතා (එජාප):- NIBM ආයතනය රාජ්‍ය ආයතනයක් ලෙස මහ භාණ්ඩාගාරයෙන් යැපෙන්නේ නැහැ. විශ්ව විද්‍යාලය නොයන බහුතරයක් මේ අයතනයට යොමු වෙනවා. විශ්ව විද්‍යාලයට නොයන සියලුම තරුණයන් මේ අයතනයට යොමු කරනවා නම් පුහුණු ශ්‍රමිකයන් රටට එක් කළ හැකියි. ඉන් සමාජ විෂමතාවන් ඉවත් කළ හැකියි.නියෝජ්‍ය කාරක සභා සභාපති චන්ද්‍ර කුමාර් මුරුගේසු මහතා මුලසුනට පැමිණියේය.කොළඹ දිස්ත්‍රික් මන්ත්‍රී තිලංග සුමතිපාල මහතා (එජනිස):- විපක්ෂයේ සමහර මන්ත්‍රීවරු කතා කළේ NIBM ආයතනය ගැන කිසිම අවබෝධයක් නැතිවයි. ඒ වගේම NSBM විශ්ව විද්‍යාලයත් අතිශය වැදගත්. මේ විශ්ව විද්‍යාලයෙන් 4800 දෙනකු උපාධි ලබාගෙන තිබෙනවා. NSBM විශ්ව විද්‍යාලය ඉදිරියේදී තවදුරටත් පුළුල් වෙනවා. මේ විශ්ව විද්‍යාලයෙන් වසරකට උපාධිධාරීන් 30,000පිට කිරීම ඉලක්කයයි. විදේශයක ලක්ෂ 30 -40කින් ලබා ගන්නා උපාධිය මේ රටේ දී ලක්ෂ 9කින් ලබා ගන්න පුළුවන්.සෞඛ්‍ය නියෝජ්‍ය ඇමැති ලලිත් දිසානායක මහතා:- අනාගත ලෝකයට ගැළපෙන නිර්මාණශීලී දැනුමෙන් හා කුසලතාවයෙන් පිරිපුන් දරු පරපුරක් බිහි කිරීම සඳහා NIBM ආයතනය ඉතා වැදගත්. මෙල් ගුණසේකර මාධ්‍යවේදීනිය ඝාතනය ලක් වුණා. එහි වගකීමත් රජයට බැර කිරීමට විපක්ෂය උත්සාහ කරනවා. පාසලෙන් පිටව යන දරුවා දැනුමෙන් හා කදුසලතාවයෙන් පිරි පුන් මෙන්ම ශ්‍රම වෙළඳපළට ගැළපෙන දරුවන් බවට පත් කිරීමට මේ ආයතනයෙන් සිදුවන සේවය අති විශාලයි. පාසල හැර ගිය දරුවන් වෙනුවෙන් මේ ආයතන දෙකම විවෘතයි.පනත කෙටුම්පත සම්මත විය.පාර්ලිමේන්තුව හෙට (7)පස්වරු 1.30 යළි රැස්වේ..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>06</day>
    </date>
    <link>http://www.dinamina.lk/2014/02/06/_art.asp?fn=n14020613</link>
    <topic>උත්තරීතර</topic>
    <author>රන්ජිත් පද්මසිරි‍</author>
    <content>ශ්‍රී ලංකන් ගුවන් සේවය මේ වගේ හරකුන්ට කිරි දෙන්නේ නැහැ කියා ගුවන් සේවා ඇමැති ප්‍රියංකර ජයරත්න මහතා කීවේ. එජාපයේ රවි කරුණානායක මහතාගේ ප්‍රකාශයකට පිළිතුරු වශයෙනි. හරකා කවුද කියා ජයරත්න මහතා එක එල්ලේම නොකීවත් හරකා කවුද කියා හොඳින් දක්නට නම් ලැබුණි. ගුවන් සේවයේ ලාභය අලාභය ගැන විමසා කරුණානායක මහතා අසා තිබූ ප්‍රශ්නයට පිළිතුරු දුන්නේ රුපියල්වලිනි. පිළිතුරු ලැබුණේ අමෙරිකානු ඩොලර්වලින් කියා සිතූ කරුණානායක මහතා පට පට ගා ඩොලර් රුපියල්වලට හරවා පාඩුව කියන්නට ගියේ ඊට කිරිපිටි මිලද පටලවා ගෙනය.මම කිව්වේ රුපියල්වලින් කියා ජයරත්න මහතා කී විට කිරි මිල වැඩි කරලා ගුවන් සේවයට මුදල් දෙනවා කියා කරුණානායක මහතා කීය. හරක්ට කිරි දෙන්නේ නැහැ කියා කී ඇමැතිවරයාට උම්බෑ කියන්න එපා කියා කරුණානායක මහතා ජාම බේරාගන්න උත්සහ කළේය. එහෙත් සැබැවින්ම උම්බෑ කියා කියනු ඇසුනේ රුසියානු පාර්ලිමේන්තු මන්ත්‍රී පිරිස කතානායක ගැලරියේ අසුන් ගත් අවස්ථාවේදීය. මේ වනවිට කරුණානායක මහතා දේශප්‍රේමියාට ඇඳගෙන සිටියේය.ඔහු රට වෙනුවෙන් ඉදිරිපත් වීමට මහාචාර්ය ජී. එල්. පීරිස් මහතාගෙන් බැගෑපත්ව ඉල්ලා සිටියේ චැනල් 4 සිද්ධියට එරෙහිව නඩු පැවරීමටය. රුසියානු නියෝජිත පිරිස පිළිබඳව මුලසුනේ සිටි නියෝජ්‍ය කතානායක චන්දිම වීරක්කොඩි මහතා සභාවට නිවේදනය කිරීමත් සමඟ දේශප්‍රේමය වියැකී ගොස් රටම හෑල්ලුවට ලක්වන පරිදි කරුණානායක මහතා කතා කළේය. ගැලරියේ සිට නැගිට සභාවට රුසියානු නියෝජිත පිරිස ආචාර කළ විට සභාව අත්පොලසන් දී ඔවුන් පිළිගත්හ. මේ වනවිට ගුවන් සේවයට අදාළව අතුරු ප්‍රශ්න අසමින් සිටි කරුණානායක මහතා සිය කතාවට රුසියාව සම්බන්ධ කරමින් අනවශ්‍ය කතාවක් කළේය.රුසියාවේ මේ වගේ වෙන්නේ නැහැ. මෙවැනි දේවල් සිද්ධවෙන්නේ නැහැ යි කියමින් නොවටිනා ලෙස කරුණානායක මහතා කතා කරද්දී ඊට ආණ්ඩු පක්ෂය ද විරෝධය දැක්වීය. මේ ඝෝෂා මැද රුසියානු පිරිස නැගිට පිටව ගියේ ගෝරිය ඔවුන්ට නොතේරුන නිසා විය හැකිය. නමුත් රටට පැමිණි විදේශ නියෝජිත පිරිසක් සිටියදී පුද්ගලයන්ට ආඩපාලි කීම සුදුසු නොවේ. කරුණානායක මහතා ජනාධිපති ලේකම් ලලිත් වීරතුංග මහතාට ද බරපතළ චෝදනාවක් එල්ල කළේය. එහෙත් මහාචාර්ය ජී. එල්. පීරිස් එම චෝදනා ප්‍රතික්ෂේප කරමින් වීරතුංග මහතා රටේ යහපතට කරන සේවය අගය කළේය. රාජ්‍ය නිලධාරියකු රටට එරෙහිව ප්‍රකාශ කළා යැයි සාක්කි සාධක කරුණු නොමැතිව එහෙන් මෙහෙන් ඇහිඳගෙන චෝදනා කිරීම කරුණානායක මහතා වැනි ජ්‍යෙෂ්ඨ මන්ත්‍රීවරයකුට සුදුසු ක්‍රියාවක් නොවේ.ප්‍රශ්න අසා තිබූ මන්ත්‍රීවරුන් බොහෝ දෙනකු ඊයේ සභාවේ සිටියේ නැත. මැතිවරණ නාමයෝජනා කටයුතු නිසා මන්ත්‍රීවරුන් බහුතරයක් සභාවට නොපැමිණියා විය හැකිය. දිනට නියමිතව තිබුණේ එන්. අයි. බී. එම්. යනුවෙන් හඳුන්වන ජාතික ව්‍යාපාර කළමනාකාරීත්ව ආයතනයේ පාලක මණ්ඩලයේ සංයුතිය වෙනස් කිරීම සඳහා ඉදිරිපත් කර තිබූ සං‍ශෝධන පනත් කෙටුම්පතක් පිළිබඳ විවාදයකි. ඩලස් අලහප්පෙරුම ඇමැතිවරයා කෙටුම්පත ඉදිරිපත් කරමින් පුළුල් විග්‍රහයක් කළේය. විපක්ෂයෙන් විවාදය ආරම්භ කළ අකිල විරාජ් කාරියවසම් මහතා පනතට පූර්ණ සහයෝගය ලබා දෙන බව කීවේ අලහප්පෙරුම මහතාගේ ක්‍රියාකලාපය ගැන හොඳ චරිත සහතිකයක් ද දෙමිණි.එහෙත් කාරියවසම් මහතාට කුලියාපිටියේ පවත්වන දැයට කිරුළ ගැන නෝක්කඩුවක් තිබුණි. ඒ මහතාගේ කඩ පේලියක් ඉවත් කිරීම ඊට හේතුව බව කීවේ ශාන්ත බණ්ඩාර මහතාය.එන්. අයි. බී. එම්. ආයතනයේ මෙන්ම මෙරට උසස් අධ්‍යාපන ක්ෂේත්‍රයේ ප්‍රගතිය ගැන බන්දුල ගුණවර්ධන මහතා හොඳ වාර්තාවක් ඉදිරිපත් කළත් විජිත හේරත් මහතා දැඩි ප්‍රහාරයක් එල්ල කළේ චෝදනාත්මකවය. සුදුසුකම් නොමැති පුද්ගලයන් පත් කර ඇති බව හේරත් මහතා කළ චෝදනාව ඇමැතිවරයා ප්‍රතික්ෂේප කළත් එය පිළිගැනීමට හේරත් මහතා කැමැති වූයේ නැත. මම ළඟ සියලු කඩදාසි තිබෙනවා කියා හේරත් මහතා කී විට ඒ සියල්ල උපදේශක කාරක සභාවට අරගෙන එන්න කියා අලහප්පෙරුම මහතා අභියෝග කළේය.හේරත් මහතා කතා කළේ ද්වේෂයෙන් බව ශාන්ත බණ්ඩාර මහතා කීවේ අලහප්පෙරුම මහතාගේ වැඩපිළිවෙළ නිසා ජනතා විමුක්ති පෙරමුණට පන්ති පවත්වන්ට තරුණයින් සොයා ගැනීමට නොහැකි වී ඇති බවට කරුණු දක්වමිනි. ජ.වි.පෙ. චෝදනා හිස්බුල්ලාහ් මහතාටත් ප්‍රශ්නයක් විය. ඇමැතිවරයාගේ ක්‍රියාව ජනසෙතට විශාල රුකුලක් වී ඇති බව පෙන්වා දුන් ඒ මහතා ජ.වි.පේ. චෝදනා දේශපාලන ඒවා බව කීය.මේ ආයතනය උසස් ‍අධ්‍යාපනය ලබා දෙන ස්ථානයකි. එහෙත් එය විශ්වවිද්‍යාලයක් නොවේ. එසේම රජය සතු වුවත් රජයේ අරමුදල්වලින් යැපෙන ආයතනයක් ද නොවේ. මුදල් උපයාගෙන ස්වාධීනව වැඩෙන ආයතනයි. ඉතා වැදගත් උසස් අධ්‍යාපන ආයතනයක් වූ මෙය විශ්වවිද්‍යාලවලට යාමට නොහැකි වන පිරිස්වලට අධ්‍යාපනය ලබා ගැනීමට හැකි ස්ථානයකි.එහෙත් මේ පිළිබඳව පැවැති විවාදයට සභාවේ ලැබුණේ අඩු සැළකිල්ලකි. හරවත් යමක් එකතු කිරීමට කිසිඳු මන්ත්‍රීවරයකු සමත් නොවූ අතර මුළු සභාවේම මන්ත්‍රීවරු 20ක්වත් සිටියේ නැත. විශ්වවිද්‍යාලයක කාර්යභාරයක් සිදු කරන මේ ආයතනය වඩාත් පුළුල් කර රටට වඩාත් ප්‍රයෝජනවත් වන පරිදි අධ්‍යාපන අවස්ථා ඇති කරලීමට අවශ්‍ය පරිදි මෙහි කාර්යභාරය වැඩිදියුණු කිරීම ඉවහල් වන කථිකාවක් පාර්ලිමේන්තුව තුළත් ඇති විය යුතුවේ.ජනතා විමුක්ති පෙරමුණේ නායකත්වයට පත් අනුර කුමාර දිසානායක මහතාට ඊයේ ප්‍රථමයෙන් සුබ පැතුවේ මහින්දානන්ද අළුත්ගමගේ මහතාය. දිසානායක මහතාට සුබ පතා ඇමැතිවරයා ප්‍රශ්නයකට පිළිතුරු දුන්නේය. විපක්ෂ නායක රනිල් වික්‍රමසිංහ මහතාද දිසානායක මහතාට සුබ පැතීය. අස්වර් මහතා එය දැක්කේ ලොකුම විහිලුව ලෙසය. ඩලස් අලහප්පෙරුම මහතා ද සිය කතාව ආරම්භ කළේ සිය පැරණි සහෘදයාගේ නව පත්වීමට සුබ පතමිනි. එහෙත් මේ නව පත්වීම ශාන්ත බණ්ඩාර මහතා දුටුවේ කඩාගෙන වැටෙන ජ.වි.පෙට ගැසු මුක්කුවක් ලෙසිනි.සෝමවංශ අමරසිංහ මහතා යටතේ දිගින් දිගට සිදුවන පක්ෂයේ කඩාගෙන වැටීම නතර කිරීමට දිසානායක මහතා පත් කිරීමට පියවර ගත්තත් එය සාර්ථක නොවන බව බණ්ඩාර මහතා පෙන්වා දුන්නේය. සීනුවෙන් තරඟ කරපු කිසිවකු අද මේ සභාවේ නැහැ යි කියා බණ්ඩාර මහතා පෙන්වා දුන්නේ ජනතා විමුක්ති පෙරමුණ හේත්තු වී දේශපාලනය කිරීම ගැනය. පාර්ලිමේන්තුව හොර ගුහාවක් ලෙස හැදින්වූ රෝහණ විජේවීර මහතා ජනතා විමුක්ති පෙරමුණ ගොඩ නැඟුවේ සන්නද්ධ අරගලයක් මගින් බලය ලබා ගැනීමටය.ඊට දෙවරක්ම උත්සාහ කළද අවසානයේ දී සිදුවූයේ ජීවිත රැසකින් වන්දි ගෙවීමටය. නව නායක දිසානායක මහතා 1987 සිට පක්ෂයේ කටයුතුවලට සම්බන්ධ බවට ඔහු පිළිබඳව පළවූ වාර්තාවල සඳහන් වුවත් එකළ පක්ෂයේ දේශපාලන මණ්ඩලයේ සිටි අනුර දිසානායක නමැති ජ.වි.පෙ. නායකයා ඝාතනයට ලක් විය. පාර්ලිමේන්තු ක්‍රමය තුළ වැඩි කලක් ගත කළ වත්මන් නායක අනුර කුමාර දිසානායක මහතාට සිය පක්ෂය ජයග්‍රහණය කරා රැගෙන යාමට හැකිවේ යැයි සිතන්නට අපහසුය. පක්ෂයේ ආරම්භක අරමුණු ඉටුකර ගැනීමට හැකියාවක් ද නොමැත.සටන්කාමී නායකත්වයෙන් පාර්ලිමේන්තු ප්‍රජාතන්ත්‍රවාදයට මාරුවී ඇති තත්ත්වය තුළ පාර්ලිමේන්තුව තුළ විපක්ෂයේ කාර්ය භාරයට වඩාත් හොඳ දායකත්වයක් ලබා දීමට දිසානායක මහතාට හැකියාව ලැබෙවායි ප්‍රාර්ථනා කරමි..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>06</day>
    </date>
    <link>http://www.dinamina.lk/2014/02/06/_art.asp?fn=n14020614</link>
    <topic>ජනපති ලේකම් ශ්‍රී ලංකාවට එරෙහිවකිසිදු ප්‍රකාශයක් සිදුකර නැහැ</topic>
    <author>ස්වර්ණා විජේකොන්, චමීර ඇල්ලදෙණිය සහ සුභාෂිණි සේනානායක</author>
    <content>ජනාධිපති ලේකම් ලලිත් වීරතුංග මහතා අමෙරිකාවේ සිදුකළ සංචාරයේ දී ශ්‍රී ලංකාවට එරෙහිව කිසිදු ප්‍රකාශයක් ලිඛිතව හෝ වාචිකව සිදු කර නොමැති බව විදේශ කටයුතු ඇමැති මහාචාර්ය ජී එල් පීරිස් මහතා පාර්ලිමේන්තුවේ දී ඊයේ (5) ප්‍රකාශ කළේය.ඇමැතිවරයා මේ අදහස් පළ කළේ කොළඹ දිස්ත්‍රික් මන්ත්‍රී රවී කරුණානායක මහතා ජනාධිපති ලේකම්වරයා විදේශ සංචාරකය දී ශ්‍රී ලංකාවට එරෙහි චෝදනාවක් සිදු කළ බවට කළ ප්‍රකාශයට පිළිතුරු දෙමිනි. ජනාධිපති ලේකම්වරයා කිසි විටෙක ශ්‍රී ලංකාවට එරෙහි චෝදනා සිදු නොකර බවත් ඒ පිළිබඳව රවී කරුණානායක මහතා කළ ප්‍රකාශය ප්‍රතික්ෂේප කරන බවත් ඇමැතිවරයා කීවේය..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>06</day>
    </date>
    <link>http://www.dinamina.lk/2014/02/06/_art.asp?fn=n14020615</link>
    <topic>දකුණ-බස්නාහිර ඡන්දයට තාවකාලික හැඳුනුම්පත්</topic>
    <author>බන්ධුල ගුණසේකර</author>
    <content>දකුණ-බස්නාහිර ඡන්දය දමන්න තාවකාලික හැඳුනුම් පත් සඳහා ඉල්ලුම් පත් භාර ගැනේ.ජාතික හැඳුනුම් පත හෝ වෙනත් පිළිගත් හැඳුනුම් පතක් නොමැති සියලු පුද්ගලයන් මැතිවරණයේ දී ඡන්දය භාවිතා කිරීමට තාවකාලික හැඳුනුම් පතක් ලබා ගත යුතු බව අතිරේක මැතිවරණ කොමසාරිස් ආර්. එම්. එල්.රත්නායක මහතා කියයි. පුද්ගලයන් ලියා පදිංචි කිරීමේ දෙපාර්තමේන්තුව මගින් නිකුත් කළ ජාතික හැඳුනුම් පත හැරුනු විට වලංගු විදේශ ගමන් බල පත්‍රය, රියදුරු බලපත්‍රය, භික්ෂු හැඳුනුම් පත, වැඩිහිටි හැඳුනුම් පත හා විශ්‍රාමික හැඳුනුම් පත ඡන්දය ප්‍රකාශ කිරීම සඳහා අනන්‍යතාවය සහතික කිරීමට යොදා ගත හැකි අනෙකුත් හැඳුනුම් පත් වෙයි..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>06</day>
    </date>
    <link>http://www.dinamina.lk/2014/02/06/_art.asp?fn=n14020616</link>
    <topic>බේරේ වැවේ ජලය පවිත්‍රව තබා ගැනීමට වැඩපිළිවෙළක් සෑදීමට ජනපති උපදෙස්</topic>
    <author>ධනුෂ්ක ගොඩකුඹුර</author>
    <content>දෛනිකව අපවිත්‍ර වන බේරේ වැවේ ජලය පවිත්‍රව තබා ගැනීමට විශේෂ වැඩපිළිවෙළක් සකස් කරන ලෙස ජනාධිපති මහින්ද රාජපක්ෂ මහතා අදාළ නිලධාරීන්ට උපදෙස් දුන්නේ ය.කොළඹ නගරය ආශ්‍රිතව සිදු කෙරන සංවර්ධන ව්‍යාපෘති අතරින් බේරේ වැව අවට ක්‍රියාත්මක කර ඇති සංවර්ධන ව්‍යාපෘතිවලට වැදගත් ස්ථානයක් හිමි වන අතර එහි ප්‍රතිලාභ නිසි ලෙස අත්කර ගැනීමට නම් බේරේ වැව අවට අලංකාරව පවත්වාගෙන යමින් එය පවිත්‍රව තබා ගැනීම ඉතා වැදගත් බවත් ජනාධිපතිතුමා පෙන්වා දුන්නේය.ශ්‍රී ලංකාවේ උසම බහුවිධ සන්නිවේදන කුලුන වන නෙළුම් කුලුනේ ඉදිකිරීම් කටයුතුවල ප්‍රගතිය පිළිබඳ ඊයේ (5) අරලියගහ මන්දිරයේ පැවැති විශේෂ සාකච්ඡාවක දී ජනාධිපතිතුමා මෙසේ උපදෙස් දුන්නේ ය. නෙළුම් කුලුනේ ඉදිකිරීම්වල ප්‍රගතිය මෙන්ම ඒ ආශ්‍රිතව සිදු කෙරෙන අනෙකුත් සංවර්ධන කටයුතු පිළිබඳ ද මෙහි දී දීර්ඝ වශයෙන් කරුණු විමසා බැලිණි.නවීන තාක්ෂණය උපයෝගී කර ගනිමින් නෙළුම් කුලුනේ භූගත ඉදිකිරීම් කටයුතු ක්‍රියාත්මක කළ අතර මීටර් 15 ක් පමණ වන භූගත ඉදිකිරීම් මේ වනවිට නිමා කර ඇත.එමෙන්ම කුලුනේ ඉදිකිරීම් කටයුතු දිනකට මීටර් 1 ක ප්‍රමාණය බැගින් ක්‍රියාත්මක කෙරෙන බව ද මෙහි දී අනාවරණය විය.නෙළුම් කුලුන ගුවන්විදුලි හා රූපවාහිනී සන්නිවේදන කුලුනක් වශයෙන් භාවිත වන අතරම භෝජනාගාර, නවාතැන්, සුපිරි වෙළඳ සංකීර්ණවලින් යුක්ත වේ. ඉදිකිරීම් ක්‍රියාත්මක කිරීමේ දී ඒවායේ තත්ත්වය පවත්වා ගැනීමත් නාගරික අලංකරණය ආරක්ෂා වන පරිදි ඒවා ක්‍රියාත්මක කිරීමේ වැදගත්කමත් ජනාධිපතිතුමා මෙහිදී පෙන්වා දුන්නේ ය.නෙළුම් කුලුන අාශ්‍රිතව ඉදිකිරීමට නියමිත භූගත රථ ගාල සහ වෙළඳ සංකීර්ණයේ සැලසුම් පිළිබඳ ද මෙහි දී කරුණු ඉදිරිපත් කෙරිනි.වාහන 1200ක් ගාල් කිරීමට හැකි භූගත රථගාලක් සහ මතුපිට වෙළඳ සංකීර්ණයක්, භෝජනාගාර හා ළමා උද්‍යානවලින් යුක්ත වන සූර්යබල ශක්තිය උපයෝගී කරගත හැකි පරිදි ඉදිකෙරෙන මෙම සංකීර්ණය ස්වභාවික සෞන්දර්ය ආරක්ෂා වන ලෙස ඉදිකිරීමට සැලසුම් සකස් කර ඇත.මෙම සංවර්ධන ව්‍යාපෘතිවලට අදාළව ඩී.ආර්. විජේවර්ධන මාවතේ සිදු කිරීමට නියමිත වෙනස්කම් පිළිබඳ ද මෙහි දී සාකච්ඡාවට බඳුන් විය.ජනාධිපති ලේකම් ලලිත් වීරතුංග, රාජ්‍ය ආරක්ෂක හා නාගරික සංවර්ධන අමාත්‍යාංශයේ ලේකම් ගෝඨාභය රාජපක්ෂ, විදුලි සංදේශ නියාමන කොමිසමේ අධ්‍යක්‍ෂ ජනරාල් අනූෂ පැල්පිට මහත්වරුන් ඇතුළු පිරිසක් සාකච්ඡාවට එක්ව සිටියහ..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>06</day>
    </date>
    <link>http://www.dinamina.lk/2014/02/06/_art.asp?fn=n14020617</link>
    <topic>ජනපති මහින්ද රැකගන්නදිවිහිමියෙන් ක්‍රියා කරනවා</topic>
    <author>නුවන් කොඩිකාර</author>
    <content>ජනාධිපති මහින්ද රාජපක්ෂ මහතා හා මහින්ද චින්තනය ආරක්ෂා කර ගැනීමට ජීවිත පරිත්‍යාගයෙන් තමන් ද ගම්පොළ ජනතාව සමඟ පෙරමුණ ගෙන ක්‍රියා කරන බව අගමැති, බුද්ධශාසන හා ආගමික කටයුතු ඇමැති, ආචාර්ය දි.මු. ජයරත්න මහතා පැවැසීය.තිස් අවුරුද්දක් පුරා පැවැති යුද්ධය නිමා කර රට තුළ ආර්ථික සාමාජයීය හා සංස්කෘතික දියුණුවක් ඇති කරමින් සිටින මේ අවස්ථාවේ ඒ දියුණුව ඉවසා ගත නොහැකිව දේශීය හා විදේශීය බලවේග කුමන්ත්‍රණකාරීව කටයුතු කරන බව ද හෙතෙම කීවේය.‍මෙරටේ බහුතර ජනතාව ද ජීවිත පරිත්‍යාගයෙන් ජනාධිපති මහින්ද රාජපක්ෂ මහතා හා මහින්ද චින්තනය ආරක්ෂා කර ගැනීමට පෙළ ගැසී සිටින බව ද ඒ මහතා අවධාරණය කළේය.ලෝකයේම දරුණු ත්‍රස්තවාදී කණ්ඩායම ලෙස පිළිගැනීමට ලක්ව සිටි එල්.ටී.ටී.ඊ. කණ්ඩායම පරාජය කොට මේ රටට සාමය උදා කරන්නට ජනාධිපති මහින්ද රාජපක්ෂ මහතා සමත් වූ බවත් යුද්ධය ජයග්‍රණයෙන් පසුව මේ රට තුළ වේගවත් සංවර්ධනයක් ඇති වෙමින් තිබෙන බවත් ජයරත්න මහතා කියා සිටියේය.මේවා දකින්න අහන්න කැමති නැති දේශීය හා විදේශීය බලවේග වෛරයෙන් විවිධ චෝදනා නඟමින් රට අස්ථාවර කරන්න උත්සාහ කරන බව පැවැසු අගමැතිවරයා අපේ රටේ මානව හිමිකම් හා යුද අපරාධ ගැන ලෝකයේ දියුණු රටවල් කතා කරන්නේ ජනතාවට ආදරේකට නොවන බව කීවේය.අපේ රටේ දරුවන් දහස් ගණනින් ජීවිත පරිත්‍යාග කර දිනාගත් රට, කුමන බලවේග හමුවේ වුවද ආරක්ෂා කිරීමට මේ රටේ බහුතර ජනතාව ජනාධිපති මහින්ද රාජපක්ෂ මහතා සමඟ අත්වැල් බැඳ ගන්නා බව ද ඒ මහතා ප්‍රකාශ කෙළේය..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>06</day>
    </date>
    <link>http://www.dinamina.lk/2014/02/06/_art.asp?fn=n14020618</link>
    <topic>විමල් කුමාර ද කොස්තාට නව නිවෙසක්</topic>
    <author>ඡායාරූපය රොෂාන් පිටිපන</author>
    <content>ප්‍රවීණ රංගන ශිල්පී විමල් කුමාරද කොස්තා කලාකරුවාට බොරැල්ල සිංහපුර ඉදිකළ නව නිවසක් ඉදිකිරීම්, ඉංජිනේරු සේවා, නිවාස හා පොදු පහසුකම් ඇමැති විමල් වීරවංශ මහතා ඊයේ (05) ප්‍රදානය කෙළේය.රුපියල් ලක්ෂ හතළිහක වටිනාකමකින් යුතු නව නිවෙසේ යතුර බත්තරමුල්ල සෙත්සිරිපාය අමාත්‍යාංශ ශ්‍රවණාගාරයේදී එදින සවස කොස්තා මහතා වෙත බාර දෙන ලදී.මහින්ද චින්තන ඉදිරි දැක්ම යටතේ ක්‍රියාත්මක ජන සෙවණ ජාතික නිවාස හා ජනාවාස සංවර්ධන වැඩසටහන යටතේ නාගරික ජනාවාස සංවර්ධන අධිකාරිය මඟින් ඉදිකළ බොරැල්ල සිංහපුර දෙවන අදියර මහල් නිවාස සංකීර්ණයේ නිවස පිහිටා ඇත. නව හිමිකම් පත්‍රය හා යතුර භාර දුන් අවස්ථාවට ප්‍රවීණ කලාකරුවෝ රැසක් සහභාගි වූහ..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>06</day>
    </date>
    <link>http://www.dinamina.lk/2014/02/06/_art.asp?fn=n14020619</link>
    <topic>හොර ‍ජේපී මාරු වෙද්දි බසයේ තිබු හාල් අරන් රියැදුරාට මාට්ටු වී හූ හඬ මැද පලා ගිහින්</topic>
    <author>- තෙන්නකෝන් කුලසේකර</author>
    <content>සහල් එළවළු ඇතුළු බඩු මුට්ටු රැගෙන බසයට ගොඩ වූ ඇය රියැදුරු අසල බඩු මුට්ටු තබා අසුන් ගත්තා ය. ගමන් ඇරැඹූ බස් රථය රඹෑව නගරයට පැමිණ නතර විය. මේ අවස්ථාවේ බසයෙන් බසින මගීන්ගෙන් කෙනෙක් තමාගේ සහල් බෑගය රැගෙන යන අයුරු ඇගේ නෙත ගැටිණි.“අන්න අර මිනිහා මගෙ හාල් බෑග් එක අරගෙන යනවා” කියමින් ඇය කෑගසන්නට වූවාය. සැණින් ක්‍රියාත්මක වූ බස් රථයේ කොන්දොස්තර හාල් හොරා අල්ලා ගත්තේය. බඹර පදමට වෙරි වී සිටි මිනිසා, “මේක මගේ හාල් බෑග් එක” යැයි කියා සිටියේය.මේ ‘හාල් ප්‍රශ්නය’ විසඳීම පිණිස මැදිහත් වීමට බසයේ රියැදුරුට ද සිදුවිය.“තමුසේ අත් දෙක වන වනා බස් එකට නගිනවා මම බලාගෙන හිටියේ. ලජ්ජා නැද්ද මිනිහෝ අනුන්ගේ හාල් කෑලි හොරකම් කරන්න” කියමින් රියැදුරු ගෝරනාඩු කළේය. එවිට, බීමතින් සිටි මිනිසා ද ඔහුගේ කටහඬ අවදි කළේය.“උඹ දැනගනින් මම ජේ.පී. කෙනෙක්. මට නඩුකාරයෙකුගේ බලය තියෙනවා. උඹව පොලිසියට බාර දීලා දවස් දාහතරක් කූඩු කරනවා” කියමින් ඔහු රියැදුරුට තර්ජනය කරන්නට විය. බහින් බස්වීම දුර දිග යද්දී එහි පැමිණි නගරවාසීන් කිහිප දෙනෙකු කීවේ, “ඕකා හොරෙක්!” කියාය.මින් කෝපයට පත් ‘සාමවිනිසුරු’ ඔහුගේ අතේ තිබූ සහල් බෑගය ඉවතට වීසි කළේය. අසරණව සිටි කාන්තාව වහාම එය ඩැහැගත්තේ මෙසේ කියමින්ය.“දැන් හොරුන්ටත් ජේ.පී. පට්ටම් දීලා.” මේ අතරවාරයේ ‘ජේ.පී.’වරයා අසල වෙළෙඳ සලකට රිංගා ගත්තේ අවට සිටියවුන්ගේ හූ හඬ මධ්‍යයේය..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>06</day>
    </date>
    <link>http://www.dinamina.lk/2014/02/06/_art.asp?fn=n14020620</link>
    <topic>බොටම් ට්‍රෝලින් යාත්‍රා තහනම්</topic>
    <author>තිළිණි අධිකාරී</author>
    <content>බොටම් ට්‍රෝලින් යාත්‍රා ශ්‍රී ලංකා මුහුදු සීමාවේ ගමන් කිරීම මේ මස 10 වැනිදා සිට මාර්තු 10 වැනිදා දක්වා තහනම් කිරීමට රජය තීරණය කරයි.ශ්‍රී ලංකාව සහ ඉන්දියාව අතර ධීවර ගැටලුව පිළිබඳ මීළඟ සාකච්ජා වටය ශ්‍රී ලංකාවේ දී පැවැත්වේ. දෙරටේ නියෝජිතයන් අතර පසුගිය දා පැවැති සාකච්ජාවේ දී ඇති කර ගත් එකඟතා මේ මස 10 වැනිදා සහ මාර්තු 10 අතර කාලයේ දී ක්‍රියාවට නැංවෙයි.පෙයා ට්‍රෝලින් හා සුරුක්කු දැල් යන දෙවර්ගයම තහනම් කර තිබූ අතර මෙම තහනම් ආම්පන්න ඉවත් කිරීමට අනුමැතිය හිමිවූ බව හෙතෙම පැවැසීය. ශ්‍රී ලංකා චෙන්නායි ධීවර සංගම් සාකච්ඡා ප්‍රගතිය පිළිබඳ ප්‍රවෘත්ති දෙපාර්තමේන්තුවේ දී ඊයේ (5) පැවැති මාධ්‍ය හමුවකට එක්වෙමින් ඇමැතිවරයා එසේ ප්‍රකාශ කෙළේය.මෙම අවස්ථාවට ධීවර දෙපාර්තමේන්තු අධ්‍යක්ෂ ජනරාල් නිමල් හෙට්ටිආරච්චි, යාන්ත්‍රික ධීවර සම්මේලනයේ සභාපති සතාසිවම් මහත්වරුන්, පුත්තලම, යාපනය, ත්‍රිකුණාමලය, ධීවර සංගම් හි සභාපතිවරුන් ද සහභාගී වූහ..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>06</day>
    </date>
    <link>http://www.dinamina.lk/2014/02/06/_art.asp?fn=r1402061</link>
    <topic>රුපියල් දසලක්ෂ 300කින් රද්දොළුගමනිවාස සංකීර්ණයේ මාර්ග පිළිසකරයට පියවර</topic>
    <author>කටාන සමූහ - රන්ජිත් ලොකුපෝතාගම, සීදූව සමූහ - නිශ්ශංක පියරත්න</author>
    <content>“රත්දොළුගම නිවාස සංකීර්ණයේ සියලු මාර්ග ප්‍රතිසංස්කරණය සඳහා ඇස්තමේන්තු කළ වියදම රුපියල් මිලියන 300කට අධිකයි. බැසිල් රාජපක්ෂ ඇමතිතුමාත්, නිමල් ලාන්සා හිටපු බස්නාහිර පළාත් සභා ඇමතිතුමාත් මේ සඳහා ප්‍රතිපාදන ලබාදීමට එකඟවුණා.ඒ අනුව මාර්ග කාපට් කිරීමේ මුල් අදියර මිලියන 40ක් වැය කර ආරම්භ කරනවා.”ගම්පහ දිස්ත්‍රික් පාර්ලිමේන්තු මන්ත්‍රිනී වෛද්‍ය සුදර්ශනී ප්‍රනාන්දුපුල්ලේ මහත්මිය එසේ ප්‍රකාශ කළේ කටාන ආසනයේ රද්දොළුගම නිවාස සංකීර්ණයේ ප්‍රධාන මාර්ග කාපට් කර සංවර්ධනය කිරීමේ ප්‍රථම අදියර ආරම්භ කිරීම නිමිත්තෙන් එහිදී පැවති උත්සව සභාවේදීය.මෙම උත්සවය රද්දොළුගම ස්වේච්ඡා සංවිධාන එකමුතුව මඟින් සංවිධානය කෙරිණි.සුදර්ශනී ප්‍රනාන්දුපුල්ලේ මහත්මිය මෙසේද පැවසුවාය.මෙහි මාර්ග සියල්ලම ප්‍රතිසංස්කරණය කිරීමට වැයවන ප්‍රදිපාදන ප්‍රමාණය කටාන ආසනයේ අනෙක් සියලු ප්‍රතිපාදනවලට වඩා අධිකයි. නිමල් ලාන්සා හිටපු ඇමතිතුමා අදියර වශයෙන් මුදල් ප්‍රතිපාදන ලබාදීමට පියවරගෙන තිබෙනවා. ඒ අනුව මාර්ග කාපට් කරනවා. ප්‍රදේශයේ ජනතාවගේ ප්‍රධාන ගැටලුවලට විසඳුම් ලබාදෙන්න අපට හැකිවුණා. ඒ අනුව රුපියල් ලක්ෂ 33000ක ප්‍රතිපාදන මඟින් ප්‍රදේශයේ සංවර්ධන කටයුතු සිදු කළා.නිමල් ලාන්සා මහතා - රද්දොළුගම මාර්ග කාපට් කිරීමේ ප්‍රථම අදියරට ප්‍රතිපාදන මිලියන 40ක් වැයකළා.දෙවන අදියරටත් මිලියන 40ක් වැය කරනවා. ආසියාවේ ආශ්චර්යය කරා රට ගෙන යන ගමනට මෙයත් රුකුලක් වෙනවා. කටාන ආසනයේ ගැබිනි මාතෘ සායනවලට ප්‍රේමා රාජපක්ෂ මහත්මිය මූලික පහසුකම් ලබා දුන්නා. ඊට තුති පුදනවා.හිටපු පළාත් සභා මන්ත්‍රී ලලිත් වනිගරත්න, කටුනායක - සීදූව නගර සභාවේ සභාපති ලලන්ත ගුණසේකර, කටාන ප්‍රාදේශීය සභාවේ උප සභාපති උපුල් රාජිත, රද්දොළුගම ස්වේච්ඡා සංවිධාන එකමුතුවේ ඩී. කොතලාවල මහත්වරු ද කතා කළහ.ප්‍රදේශයේ සියලු ආගමික න‍ායකයෝ ද මෙම අවස්ථාවට සහභාගි වූහ. මාර්ග සංවර්ධනය කිරීම පිළිබඳ සමරු ඵලකය සුදර්ශනී ප්‍රනාන්දුපුල්ලේ මන්ත්‍රීවරිය විසින් නිරාවරණය කරන ලදී..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>06</day>
    </date>
    <link>http://www.dinamina.lk/2014/02/06/_art.asp?fn=r1402062</link>
    <topic>හොරණ පොදු ක්‍රීඩාංගණයේ ක්‍රීඩාගාරයේඉදිකිරීම් තවම නිම කර නෑ</topic>
    <author>හොරණ සමූහබන්ධුල ආර්. ගුලවත්ත</author>
    <content>හොරණ පොදු ක්‍රීඩාංගණයට අයත් 1998දී ආරම්භ කළ ක්‍රීඩාගාරය තවමත් වැඩ නිමවී නැතැයි නගරවාසීහු පවසති. හොරණ ප්‍රදේශයට අයත් එකම පොදු ක්‍රීඩාංගණය සංවර්ධනය ප්‍රමාද කිරීම නිසා විවිධ ගැටලු මතුව ඇතැයි ඔව්හු පවසති.ක්‍රීඩා පිට්ටනිය තුළ බෝතල්කටු, හිස් බියර් ටින්, පොලිතින් කොළ දක්නට ඇති හෙයින් මෙවර හොරණ අධ්‍යාපන කොට්ඨාසයට අයත් මලල ක්‍රීඩා මෙම පොදු ක්‍රීඩාංගණය තුළ පැවැත්වීමට නොහැකි බව ද විදුහල්පතිවරු පැවසූහ.මෙම ක්‍රීඩාගාරයේ ඇති ගැටලු රාශියකි. මීට වසර දෙකකට පෙර ක්‍රීඩාගාරය සම්බන්ධ විස්තර මාධ්‍ය මඟින් පෙන්වා දෙන ලදී.ක්‍රීඩාංගණය වටා ඇති පියගැටපෙළ මත තණකොළ වැවී ඇතැයි නගරවාසීහු පෙන්වා දෙති. පැරණි වැවක් ගොඩකර ඉදිකරන ලද මෙම පිට්ටනියේ ඉහළ කොටස වර්ෂා කාලයට ප්‍රයෝජනයට ගැනීම අපහසු බව ද නගරවාසීහු පවසති.ජපන් තාක්ෂණය අනුව මෙම ක්‍රීඩා පිට්ටනිය සංවර්ධන කිරීමට එවකට හොරණ නගර සභාපති ධුරය හෙබවූ දයා ගුණසේකර මහතා සැලසුම් කළ ද එම සැලසුම් ක්‍රියාත්මක කිරීමද සිදු නොවීය.ක්‍රීඩා පිට්ටනියේ දැනට පවත්නා ගැටලුකාරී ස්වභාවය ගැන අදහස් දැක්වූ නාගරික මන්ත්‍රී සාරංග සේනානායක මහතා - රාත්‍රී කාලයේ මෙම පිට්ටනියට පැමිණෙන පිරිසක් මෙම පිට්ටනියේ පියගැටපෙළ මත සිට අරක්කු පානය කර හිස් බෝතල් බැම්මේ ගසා කුඩුකර පිට්ටනියට විසිකරන බවට ආරංචි වෙනවා.බැරිම තැන ක්‍රීඩාගාරයේ දොරටු ඉබි යතුරු දමා වැසුවා.මෙම ක්‍රීඩාංගණයට මුරකරුවකු ද අනුයුක්ත කර නැතැයි ප්‍රදේශවාසීහු පවසති..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>06</day>
    </date>
    <link>http://www.dinamina.lk/2014/02/06/_art.asp?fn=r1402063</link>
    <topic>කතකට අමුතු සම්මුඛ පරීක්ෂණයක්පැවැත්වූ අයට ඇප</topic>
    <author>ගම්පහ මධ්‍යම සමූහ පී. ඒ. ඔලිවර් පෙරේරා</author>
    <content>රැකියාවක් සඳහා සම්මුඛ පරීක්ෂණයකට පැමිණි අවස්ථාවේ කාන්තාවකට අතවර කිරීමට උත්සාහ කළ බවට රිමාන්ඩ්භාරයේ රඳවා සිටි දේශීය රැකියා ආයතනයක හිමිකරුවකුට අත්තනගල්ල අතිරේක මහේස්ත්‍රාත් කාවින්ද්‍යා නානායක්කාර මෙනෙවිය මුදලින් රුපියල් 15,000ක හා කොන්දේසි සහිත රුපියල් ලක්ෂයක ශරීර ඇප නියම කළාය.නයිවල නගරයේ දේශීය රැකියා නියෝජිත ආයතනයක හිමිකරුවකු වන මැදගම්පිටිය නිසලතැන්න පදිංචිකරුවකුට ඇප නියම කරනු ලැබිණි.රැකියා ලබා දෙන බව පවසා පුවත් පතක පළකොට තිබූ දැන්වීමකට අනුව රැකියාවක් බලාපොරොත්තුවෙන් පැමිණි කාන්තාවක් සම්මුඛ පරීක්ෂණය යැයි කියා කාමරයකට කැඳවා ඇයට අතවර කිරීමට උත්සාහ කළ බව කියන සිද්ධියක් සම්බන්ධව වේයන්ගොඩ පොලිසිය පරීක්ෂණ පවත්වා සැකකරු අත්අඩංගුවට ගෙන තිබුණි.රිමාන්ඩ්බාරයේ රඳවා සිටි සැකකරු නැවත අධිකරණය ඉදිරියට කැඳවූ අවස්ථාවේ එසේ ඇප නියම කෙරිණි.නැවත නඩුව කැඳවීම අප්‍රියෙල් මස 2 වැනිදාට කල් තැබිණි.වේයන්ගොඩ පොලිසියේ පොලිස් සැරයන් ඇම්. ආර්. සමරකෝන් හා පොලිස් කොස්තාපල් නන්දසිරි මහත්වරුන් පැමිණිල්ල මෙහෙයවිය..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>06</day>
    </date>
    <link>http://www.dinamina.lk/2014/02/06/_art.asp?fn=r1402064</link>
    <topic>ජීවනෝපාය සංවර්ධනවැඩසටහනින්කළුතරට ලක්ෂ 100ක භාණ්ඩ</topic>
    <author>නාගොඩ විශේෂඑන්. විජේරත්න</author>
    <content>මෙම 2014 වර්ෂ්‍ය තුළ ජීවනෝපාය සංවර්ධන වැඩසටහන යටතේ කළුතර ප්‍රාදේශීය ලේකම් කොට්ඨාසය තුළ රුපියල් ලක්ෂ 100ක භාණ්ඩ බෙදාදීමට නියමිතව තිබේ.මේ සඳහා වන මූල්‍ය ප්‍රතිපාදන ආර්ථික සංවර්ධන අමාත්‍යාංශය මඟින් ලබා දීමට නියමිත අතර මෙමඟින් කළුතර ප්‍රාදේශීය ලේකම් කොට්ඨාසයේ වෙසෙන ස්වයංරැකියාවන්හි නිරතවන පවුල්වල ආර්ථික මට්ටම ඉහළ නැංවීම අරමුණු කෙරේ.මහාමාර්ග, වරාය හා නාවුක කටයුතු පිළිබඳ ව්‍යාපෘති ඇමැති රෝහිත අබේගුණවර්ධන මහතාගේ හා ආරාධිතයින් රැසකගේ සහභාගීත්වයෙන් රුපියල් ලක්ෂ 8ක පමණ භාණ්ඩ ඒ යටතේ බෙදාදීමට පියවර ගෙන තිබේ.මෙම භාණ්ඩ අතර පා පැදි, මහන මැෂින්, ආහාර ද්‍රව්‍ය නිෂ්පාදන උපකරණ ඇතුළුව ජීවනෝපාය සංවර්ධනයට ඉවහල් වන භාණ්ඩ රාශියක්ද විය..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>06</day>
    </date>
    <link>http://www.dinamina.lk/2014/02/06/_art.asp?fn=r1402065</link>
    <topic>කුරුණෑගල රජ මාළිගාවේ පෞරාණිකකොටස මහජන ප්‍රදර්ශනයට සැලැසුම්</topic>
    <author>කුරුණෑගල දකුණ සමූහ - එම්. මහරුෆ්</author>
    <content>වයඹ පළාත් ආණ්ඩුකාර කාර්යාලය පිහිටා ඇති කුරුණෑගල රාජධානි සමයට අයත් පැරැණි රජ මාළිගාවේ නටබුන් සහිත පෞරාණික ප්‍රදේශය මහජනතාවට විවෘතව දැකගත හැකි වන පරිදි ආකර්ශනීය ලෙස සංවර්ධනය කිරීමට නාගරික සංවර්ධන අධිකාරිය කටයුතු කරගෙන යයි.වයඹ පළාත් සභාවේද සහාය ඇතිව මෙහි ඉදිරි සංවර්ධන කටයුතු ආරම්භ කිරීමට නියමිතය.රාජ්‍ය ආරක්ෂක හා නාගරික සංවර්ධන අමාත්‍යාංශයේ ලේකම් ගෝඨාභය රාජපක්ෂ මහතා පසුගියදා මේ පෞරාණික ප්‍රදේශය නිරීක්ෂණය කිරීමෙන් අනතුරුව ලබා දුන් උපදෙස් අනුව මේ පියවර ගැනීමට නියමිතය.ආණ්ඩුකාර කාර්යාලය ඇතුළුව විවිධ දෙපාර්තමේන්තු මේ පරිශ්‍රයේ පිහිටීම නිසා මේ නිස්කලංක පරිසරය නැරඹීමේ නිසි අවසරයද මහජනතාවගෙන් මේ වනවිට බැහැරවී ගොස් තිබේ.පළමුවන වයඹ පළාත් සභාව පැවැති අවදියේදී මේ ප්‍රදේශය ආශ්‍රිතව දුර්ලභ සතුන් ඇති කිරීමේ වැඩපිළිවෙළක්ද ආරම්භ කර තිබු නමුත් පසුකාලීනව එම වැඩපිළිවෙළද අකාර්යක්ෂමවී ඇත.මහජනතාවට මේ ප්‍රදේශය නිරීක්ෂණය කිරීමේ පහසුව සඳහා එම පැරැණි රාජධානි භූමිය වටා සක්මන් මළුවක් ඉදිකිරීමට ද පියවර ගැනීමට නියමිතය. දැනට මේ ප්‍රදේශයට පිවිසීමේ නිත්‍ය මාර්ගයක් නොමැත. ඇතුගල පර්වතය මුදුනට යාමේ නව මාර්ගය ‍පසෙකින් ඉදිකර ඇතත් එම මාර්ගයෙන් මේ පෙදෙසට පිවිසිය නොහැක.සංස්කෘතික හා කලා කටයුතු අමාත්‍යාංශයද සංස්කෘතික චතුරශ්‍රයේ කැණීම් හා සංවර්ධන කටයුතු සඳහා රුපියල් ලක්ෂ පනහක මුදලක් මේ වනවිට වෙන්කර ඇති හෙයින් මේ පැරණි රජ මාළිගය පිහිටි ප්‍රදේශය සංවර්ධනය කිරීමේදී සංස්කෘතික අමාත්‍යාංශයේ සහායද ලබා ගැනීමට බලාපොරොත්තු වේ.කුරුණෑගල රාජධානි සමයට අයත් බොහෝ පුරා වස්තු මේ ප්‍රදේශයේ තිබුණද ඒවා ආරක්ෂිතව තබා ගැනීමේ වැඩපිළිවෙළක් මේ දක්වා ක්‍රියාත්මක වී නැත..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>06</day>
    </date>
    <link>http://www.dinamina.lk/2014/02/06/_art.asp?fn=r1402066</link>
    <topic>හොරණ පුරන් කුඹුරු ගොඩකිරීමේ ජාවාරමක්</topic>
    <author>‍හොරණ සමූහ බන්ධුල ආර්.ගුලවත්ත</author>
    <content>බස්නාහිර පළාත් කෘෂිකර්ම දෙපාර්තමේන්තුවේ මැදිහත්වීමෙන් පසුගිය මහකන්නයේ පුරන්වූ කුඹුරු යළි අස්වැද්දීමට පියවරගෙන කටයුතු කළත් තවමත් කුඹුරු වැපිරීමට කටයුතු කර නොමැත.එළඹෙන යල කන්නයේ දී ද බස්නාහිර පළාත් කෘෂිකර්ම දෙපාර්තමේන්තුව මඟින් ප්‍රදේශයේ ගොවි ජන සේවා කාර්යාල ද සම්බන්ධ කර ගනිමින් විවිධ ව්‍යාපෘති ක්‍රියාත්මක කිරීමට සැලැසුම් කිරීමට නියමිතව පවතී. බස්නාහිර පළාත් සභා මැතිවරණය සඳහා ප්‍රචාරක කටයුතු සිදුවන හෙයින් නිලධාරීන්ගේ වැඩි අවධානය ද කෘෂිකර්ම ක්ෂේත්‍රය වෙත යොමුවේ.හොරණ ප්‍රදේශය තුළ කාලයක් තිස්සේ මහා මාර්ග සහ අතුරු මාර්ග සමීපයේ පිහිටි කුඹුරු ඉඩම් ගොඩකිරීමේ සැලසුමක් ක්‍රියාත්මක වෙමින් පවතී. කුඹුරු ඉඩම් අස්වැද්දීම නතර කර වල් බිහිවෙන්නට හැර අනාගත අ‍ායෝජනයක් වශයෙන් යෙදවීම මෙහි අරමුණ බව පෙනේ.මෙම ගැටලුව සම්බන්ධයෙන් ගොවි ජන සේවා කාර්යාලයෙන් විමර්ශනයක් සිදු නොවන බව එම වෙල්යායවල් වී ගොවිතැන් කරන ගොවීහු ද පවසති.කුඹුරු ඉඩම් ගොඩකර වෙනත් වාණිජ ව්‍යාපාර සඳහා යෙදවීම නීතියෙන් තහනම් වුවත් මෙසේ වල් බිහිවන්නට හැර ක්‍රම ක්‍රමයෙන් ගොඩ කිරීම ක්‍රියාත්මක වෙමින් පවතී. වගා කළ යුතු මේ කුඹුරු ගොඩකර වාණිජ ව්‍යාපාර සඳහා යෙදවීමෙන් කෘෂිකර්මාන්තය අවසාන වන අතරම පාරිසරික වශයෙන් අතුරු ප්‍රශ්න රැසක් මතුවන බවද කිවයුතු නොවේ..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>06</day>
    </date>
    <link>http://www.dinamina.lk/2014/02/06/_art.asp?fn=r1402067</link>
    <topic>කළුතර පොළේ හොරට කිරූ වෙළෙන්දන් 7ක් කොටු</topic>
    <author>කළුතර මධ්‍යම විශේෂ එච්‍.එල්.සුනිල් ශාන්ත</author>
    <content>මහජනයාගෙන් ලැබී ඇති චෝදනා සහ තොරතුරුවලට අනුව කිරුම් මිනුම් දෙපාර්තමේන්තුවේ වැටලීම් අංශයේ නිලධාරීන් පිරිසක් සහ පොලිසිය එක්වී කරන ලද විමර්ශනයකදී සහ හදිසි වැටලීමකදී කළුතර උතුර මහජන පොළේ වෙ‍ෙළඳාම් කරමින් සිටි කූට වෙළෙන්දන් හත්දෙනෙකු අත්අඩංගුවට ගෙන ඇත.විද්‍යුත් තරාදි, පඩි තරාදි සහ දුනු තරාදිවල වංචනික ලෙස බර අඩුවෙන් වෙනස්කොට තිබීම, එම තරාදි වසර ගණනාවකින් පසුව මුද්‍රා තබා නොමැතිවීම, අඩු බරට භාණ්ඩ කිරා පාරිභෝගිකයන් රවටා ගසා කෑම මොවුන්ට එරෙහිව නගා තිබූ චෝදනාවන්ය.කොළඹ කිරුම් - මිනුම් දෙපාර්තමේන්තුවේ කිරුම් මිනුම් ප්‍රමිති සේවා අධ්‍යක්ෂ කේ. ප්‍රේමසිරි කුමාර මහතාගේ විශේෂ උපදෙස් මත හා කළුතර මහ දිසාපති යූ.ඩී.සී. ජයලාල් මහාතගේ මග පෙන්වීම අනුව හදිසියේ සිදු කරන ලද මේ වැටලීමට කළුතර උතුර පොලිස් ස්ථානයේ නිලාධාරීහු සහභාගි වූහ..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>06</day>
    </date>
    <link>http://www.dinamina.lk/2014/02/06/_art.asp?fn=r1402068</link>
    <topic>ඡන්දදායකයන්ට තාවකාලික හැඳුනුම්පත්</topic>
    <author>කැස්බෑව සංචාරක - ධර්මසිරි සුරවීර</author>
    <content>බස්නාහිර හා දකුණු පළාත් සභා මැතිවරණයේදී ඡන්දය ප්‍රකාශ කිරීම සඳහා පිළිගත් හැඳුනුම්පතක් නොමැති ඡන්දදායකයන්ට තාවකාලික හැඳුනුම්පත් නිකුත් කිරීම මාර්තු මස 21 වැනිදා දක්වා සිදුකෙරේ.ජාතික හැඳුනුම්පත, විදේශ ගමන් බලපත්‍රය වලංගු රියැදුරු බලපත්‍රය, විශ්‍රාමික හැඳුනුම්පත හෝ භික්ෂු හැඳුනුම්පත ඡන්ද ප්‍රකාශ කිරීමට පැමිණීමේදී ඡන්දදායකයා විසින් නිලධාරින් වෙත සිය අන්‍යතාව තහවුරු කිරීමට ඉදිරිපත් කිරීමට හැකි බවත් ඉහත සඳහන් හැඳුනුම්පත් කිසිවක් නොමැති ඡන්දදායකයන්ට ග්‍රාම නිලධාරිවරයා මඟින් තාවකාලික හැඳුනුම්ත් ඉල්ලුම් කළ හැකි බව මැතිවරණ කාර්යාලය පවසයි..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>06</day>
    </date>
    <link>http://www.dinamina.lk/2014/02/06/_art.asp?fn=r1402069</link>
    <topic>කුඹුරු අක්කර23895ක් වගාවට</topic>
    <author>ගම්පහ මධ්‍යම සමූහ - පී. ඒ. ඔලිවර් පෙරේරා</author>
    <content>මහ කන්නයේදී ගම්පහ දිස්ත්‍රික්කයේ පුරන් කුඹුරු අක්කර 188ක් සමඟ කුඹුරු අක්කර 23895ක් වගා කර ඇති බව ගොවිජන සංවර්ධන ගම්පහ ජ්‍යෙෂ්ඨ ප්‍රාදේශීය නිලධාරි කාලිංග සේනාධීර අප්පුහාමි මහතා පැවැසීය.ගොවීන් පුරන් කුඹුර වගාවට දිරිගැන්වීම සඳහා ආධාර වශයෙන් රුපියල් තිස් ලක්ෂ පනස් දහසක ප්‍රතිපාදන මුදලක් ප්‍රාදේශීය ලේකම් කොට්ඨාස මට්ටමින් ලබාදී තිබේ. සියයට සියයක ප්‍රගතියක් අත්කර ගත් පුරන් කුඹුරු වගා ව්‍යාපෘති 11 තුළින් සෙත සැලසුන ප්‍රතිලාභීන් පිරිස 582ක් බවද කාලිංග සේනාධීර අප්පුහාමි මහතා පැවැසීය..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>06</day>
    </date>
    <link>http://www.dinamina.lk/2014/02/06/_art.asp?fn=r14020610</link>
    <topic>කුරුණෑගල වකුගඩු රෝගීන්ෙගන්90%ක්ම ගොවීන්</topic>
    <author>කුරුණෑගල දකුණ සමූහ - එම්. මහරුප්</author>
    <content>කුරුණෑගල දිස්ත්‍රික්කයේ මේ වනවිට වකුගඩු රෝගීන් 2298 දෙනකු සිටින බවට හඳුනාගෙන තිබේ. දිස්ත්‍රික්කයේ රෝහල් හයක් ආශ්‍රයෙන් මේ රෝගීන් හඳුනාගෙන ඇති අතර වැඩිම රෝගීන් සංඛ්‍යාවක් හඳුනාගෙන ඇත්තේ කුරුණෑගල ශික්ෂණ රෝහලෙනි.රෝගීන් 1200ක් එමඟින් හඳුනාගෙන තිබේ. එයට අමතරව වැඩිම රෝගීන් සොයාගෙන ඇත්තේ වකුගඩු රෝගීන් සඳහාම විවෘත කරන ලද නිකවැව රෝහලෙනි. රෝගීන් 514 දෙනෙකු එමඟින් හඳුනාගෙන ඇත.මේ කරුණු අනාවරණය වූයේ ඊයේ (5දා) වයඹ පළාත් සභාවේදී එහි සෞඛ්‍ය ඇමැති ඩී. බී. හේරත් මහතා විසින් හෙළිකරන ලද තොරතුරු මතය. විපක්ෂයේ මන්ත්‍රී ප්‍රසන්න ශමිල් සෙනරත් මහතා අසා තිබූ ප්‍රශ්නයකට පිළිතුරු ලබාදෙමින් ඇමැතිවරයා එම කරුණු හෙළිකර සිටියේය.ඇමැතිවරයා හෙළිකරන ලද තොරතුරුවලට අනුව නිකවැරටිය රෝහලෙන් රෝගීන් 321 දෙනෙකු ද, කුලියාපිටිය රෝහලෙන් රෝගීන් 192 දෙනෙකු ද, පොල්පිතිගම රෝහලෙන් රෝගීන් 38 දෙනෙකු ද, මහව රෝහලෙන් රෝගීන් 33 දෙනෙකු ද හඳුනාගෙන ඇත.හඳුනාගෙන ඇති වකුගඩු රෝගීන්ගෙන් සියයට අනූවක්ම ගොවි ජනතාව බව එහිදී ඇමැතිවරයා සඳහන් කර සිටියේ ය. රුධිරය පිරිසුදු කළ රෝගියකු වෙනුවෙන් රුපියල් 50,000ක්ද රුධිරය පිරිසුදු නොකළ රෝගියකු වෙනුවෙන් රුපියල් 60,000ක්ද වැය කිරීමට සිදුවන බව එහිදී සඳහන් කළ ඇමැතිවරයා රෝගීන් කාන්දුකරණය කිරීම සඳහා පමණක් රුපියල් 10,000 ක් (දස දහසක්) වැයවන බවත් කීය.මේ කාන්දුකරණය මසකට වරක්, දෙසතියකට වරක් හෝ සමහරවිට දිනපතා ද කරන්නට සිදුවිය හැකි බවත් ඇමැති ඩී. බී. හේරත් මහතා කීය.මෙයට අමතරව වයඹ ප්‍රදේශයේ සියයට තිස්අටක (38%) ජනතාව දියවැඩියා රෝගයට භාජනයවී ඇති බව ද ඒ මහතා සඳහන් කළේය. දියවැඩියා රෝගයට දෙනු ලබන බෙහෙත් දීර්ඝ කාලයක් තිස්සේ භාවිතා කිරීමෙන් වකුගඩු දියවීමට භාජනය විය හැකි බව ද ඒ මහතා වැඩිදුරටත් සඳහන් කළේය..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>06</day>
    </date>
    <link>http://www.dinamina.lk/2014/02/06/_art.asp?fn=r14020611</link>
    <topic>විදුහල්පතිවරයෙක් දැරියකට හදි කරන්න ගිය සිද්ධිය මාස තුනකට පසු වමාරයි</topic>
    <author>බිබිල මධ්‍යම විශේෂ</author>
    <content>ගිරාඳුරුකෝට්ටේ ප්‍රදේශයේ කනිටු විදුහලක වැඩ බලන විදුහල්පතිවරයකු එම විදුහලේම සේවය කරන ගුරුවරියකගේ සිව් හැවිරිදි දියණියක අපයෝජනය කිරීමට තැත් කිරීම සම්බන්ධව ගිරාඳුරුකෝට්ටේ පොලිසිය පරීක්ෂණ පවත්වාගෙන යයි.සිද්ධිය වාර්තාවන අන්දමට මේ විදුහලේ ගුරු මණ්ඩලයේ ගුරුවරු ගුරුවරියන් පිරිසක් පදියතලාව ප්‍රදේශයේ මළගෙදරක ගොස් කුලියකට ලබාගත් වෑන් රථයක ආපසු එමින් සිටියදී අඳුර වැටී තිබියදී ගුරුවරිය ළඟ සිටි දැරිය විදුහල්පතිවරයා රැගෙන ඉදිරි අසුනේ වාඩිවී මද දුරක් යෑමේදී දැරියගේ යට ඇඳුම් ගලවා අපයෝජනයට ලක් කිරීමට තැත් කිරීමේදී දැරිය කෑගසා ඇත.වාහනය නවතා බැලීමේදී මේ සිද්ධිය හෙළිවී ඇත. පසුව මෙය හෙළි නොකිරීමට සියලුදෙනා එකඟවී නිවෙස් බලා පැමිණ ඇත.සිද්ධියවී ඇත්තේ 2013.10.03 දිනයි. විදුහල්පතිවරයා මේ ගුරුවරිය දුර ප්‍රදේශයක පාසලකට මාරුකර යැවීමට කටයුතු යොදා ඇති අවස්ථාවේ ස්ථාන මාරුවත් සමඟ යටපත්වී තිබුණ දැරියගේ ප්‍රශ්නය මතුවී ඇත. දැරියගේ මව ස්ථාන මාරුවෙන් ගැලවීමට උපක්‍රමයක් යොදමින් දැරියගේ සිද්ධිය ගිරාඳුරුකෝට්ටේ පොලිසියට පැමිණිලි කළාය.සිද්ධිය වසන් කිරීම යටතේ දැරියගේ මවට ද නඩු පැවරීමට කටයුතු කළ පොලිසිය දැරිය වෛද්‍ය පරීක්ෂණය සඳහා මව සමඟ රෝහල් ගත කළ අතර සැකකාර වැඩ බලන විදුහල්පතිවරයා අත්අඩංගුවට ගෙන තිබේ.මළ ගෙදර ගිය එම විදුහලේ ගුරුවරු ගුරුවරියන් පහළොස් දෙනකුගෙන් පමණ සාක්කි සටහන් ලබාගත් බව ගිරාඳුරුකෝට්ටේ පොලිස් ස්ථානාධිපති මොහාන් සිල්වා මහතා පැවැසීය.සිද්ධිය පිළිබඳ පරීක්ෂණ පවත්වාගෙන යන බවත් සිද්ධිය වසන් කළ සියලුදෙනාට එරෙහිව නීතිය ක්‍රියාත්මක කරන බව ද හෙතෙම කියා සිටියේය.මීට මාස කීපයකට පෙර මේ විදුහලේ විදුහල්පති හිමිනම වෙනත් විදුහලක සිසුවෙක් අපයෝජනයට ගැනීමේ චෝදනා මත එම හිමිනමගේ වැඩ තහනම් වීමෙන් පසු, එම විදුහලේම ගුරුවරයකු මෙසේ වැඩ බලන විදුහල්පති ලෙස පත්කොට තිබිණ..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>06</day>
    </date>
    <link>http://www.dinamina.lk/2014/02/06/_art.asp?fn=r14020612</link>
    <topic>වෛද්‍යවරයාඉවත් කරනතුරු  ප්‍රා. සභාපති උපවාසයක</topic>
    <author>අනුරාධපුර මධ්‍යම විශේෂ</author>
    <content>මහ විලච්චිය ග්‍රාමිය රෝහලේ වෛද්‍යවරයෙකු විසින් රෝගීන්ට නිසිලෙස ප්‍රතිකාර නොකරන බවත් රෝගීන්ට ආමානුෂික ලෙස සලකන බවත් පවසමින් අනුරාධපුර මධ්‍යම නුවරගම් පළාතේ ප්‍රාදේශීය සභා මන්ත්‍රී ආර්.අනුර බණ්ඩාර මහතා ඊයේ 05 අළුයම සිට මහ විලච්චිය රෝහලේ ජල ටැංකිය මත නැග වෛද්‍යවරයා රෝහලෙන් ඉවත් කරන ලෙස ඉල්ලා විරෝධතාවයක නිරතව සිටියේය.අනුර බණ්ඩාර මන්ත්‍රීවරයා වෛද්‍යවරයාගේ නොමනා හැසිරීම හේතුවෙන් ඔහු ඉවත් කරන ලෙස ඉල්ලා රෝහල ඉදිරිපිට පිහිටි අඩි 50-60ක් පමණ උස ජල ටැංකිය මත සිය සුපුරුදු කළු පැහැති අමුඩයෙන් සැරසී විරෝධතා පුවරුවක්ද තබාගෙන විරෝධතාවයේ නිරත විය. මන්ත්‍රීවරයාගේ විරෝධතාවයට සහය දැක්වීම සඳහා විලච්චිය පේමඩුව රජගහ විහාරස්ථානයේ විහාරාධිපති පේමඩුවේ සුමංගල හිමිපාණන් ඇතුළු ප්‍රදේශයේ පදිංචිකරුවන් පිරිසක් එක්ව සිටියහ.ජල ටැංකිය උඩ විරෝධතාවක නිරත වූ මන්ත්‍රී අනුර බණ්ඩාර මහතා කියා සිටියේ මහවිලච්චිය රජයේ රෝහලේ දෙවන වෛද්‍යවරයා වශයෙන් කටයුතු කරන හර්ෂ පතිරගොඩ මහතා රෝගීන්ට අසභ්‍ය වචනයෙන් බැන වදිමින් ඉතා අකාරැනික ලෙස සළකන නිසා මේ විරෝධතාව ආරම්භ කළ බවයි.පසුගියදා මහවිලච්චිය පාසලේ නිවාසාන්තර ක්‍රීඩා උත්සවය සඳහා මැරතන් තරඟයකට සහභාගී වන සිසුන් පිරිසක් වෛද්‍ය පරීක්ෂණයක් සඳහා ගිය අවස්ථාවේ සිසුන්ට බැන වැදී රාජකාරී නොකොට පෞද්ගලික වෛද්‍ය මධ්‍යස්ථානය කරා ඔහු ගිය බවද පැවසීය. මේ සම්බන්ධයෙන් වෛද්‍යවරයා හමුවේ විමසීමක් කළ අවස්ථාවේ කුඹූරු වැඩක් කරගෙන උඹේ පාඩුවේ හිටපන් යැයි කියමින් බැන වැදුණු බවත් පසුව තමන් විසින් රාජකාරියට බාධා කළ බව කියමින් මහ විලච්චිය පොලීසියේ වෛද්‍යවරයා පැමිණීල්ලක් කළ බවද ඔහු පැවැසීය.එම චෝදනාවට ඉකුත් පළවනදා තමන්ව අත් අඩංගුවට ගත් බවද මන්ත්‍රීවරයා සඳහන් කළේය. වෛද්‍යවරයා සම්බන්ධයෙන් උතුරු මැද පළාත් සෞඛ්‍ය අමාත්‍යංශයට පැමිණිලි 05කට වැඩි ප්‍රමාණයක් ප්‍රදේශයේ ජනතාව විසින් කර ඇති මුත් ඊට මෙතෙක් සෞඛ්‍ය බලධාරීන් කටයුතු කර නැති බවද ඔහු සඳහන් කළේය.වෛද්‍යවරයා ප්‍රදේශයේ ගැබිනි මව් වරුන්ට, කාන්තාවන්ට, බාල , මහළු පුද්ගලයන්ට ප්‍රතිකාර ලබා ගැනීමට පැමිණිවිට බැන වදින අයුරු පටිගත කළ හඬ පට තිබෙන බවද මන්ත්‍රීවරයා සඳහන් කළේය..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>06</day>
    </date>
    <link>http://www.dinamina.lk/2014/02/06/_art.asp?fn=s1402061</link>
    <topic>ලෝක වාර්තා පොත අලුත් කරයි</topic>
    <author/>
    <content>බංග්ලාදේශය සමග චිතගොං නුවර සහුර් අහ්මඩ් චවුද්රි ක්‍රීඩාංගණයේ පැවැත්වෙන දෙවැනි හා අවසාන ටෙස්ට් තරගයේ ඊයේ දෙවැනි දිනයේදී තව තවත් වාර්තා පිහිටුවමින් අමරණීය පිතිකරණයක නියැළුනු කුමාර් සංගක්කාර ඔහුගේ ටෙස්ට් ක්‍රිකට් දිවියේ හොඳම ඉනිම වන ලකුණු 319ක් වාර්තා කරමින් ටෙස්ට් ලකුණු එකොළොස් දහසේ පිතිකරු සමාජයට එක්විය.සංගක්කාරගේ මේ පිතිකරණය මත තරගයේ පාලනය තමන් යටතට ගත් ශ්‍රී ලංකාව පළමු ඉනිමේදී ලකුණු 587ක් රැස් කළ අතර ඊයේ දෙවැනි දින තරගය අවසන් වන විට බංග්ලාදේශය කඩුලු 1 ට ලකුණු 86ක් ලබා ගෙන සිටියේය.සංගක්කාර ඊයේ ලබා ගත්තේ ඔහුගේ මංගල ටෙස්ට් ත්‍රිත්ව ශතකයයි. ඔහු මේ හපන්කම පෑ තෙවැනි ශ්‍රී ලාංකිකයා බවට පත්විය. මීට පෙර සනත් ජයසූරිය හා මහේල ජයවර්ධන ත්‍රිත්ව ශතක වාර්තා කර තිබේ. මීට අමතරව, ටෙස්ට් ලකුණු 11,000ක් ලබා ගත් වේගවත්ම පිතිකරුවා බවටද කුමාර් සංගක්කාර පත්විය.ඔහු මේ කඩඉමට පිවිසියේ ඉනිම 208කිනි. ඒ අනුව සංගක්කාර, බටහිර ඉන්දීය කොදෙව් පිතිකරු බ්‍රයන් ලාරා විසින් ඉනිම 213කින් තබා තිබූ වාර්තාව මකා දැමුවේය. සිය 122 වැනි ටෙස්ට් තරගයට ක්‍රීඩා කරමින් සිටින 36 හැවිරිදි ‘සංගා’ ලකුණු 11,000 ලබා ගත් ලොව 9 වැනි පිතිකරුවා බවටද පත්විය.සංගක්කාර ඊයේ ලකුණු 200 අභිබවා ගියේ ලාරා ගේ ටෙස්ට් ද්විත්ව ශතක ගණන වූ 9 හා සම තත්ත්වයට පිවිසෙමිණි. මේ අනුව දැන් සංගක්කාර ටෙස්ට් ද්විත්ව ශතක සංඛ්‍යාව අතින් ලොව දෙවැනි වී සිටින්නේ සර් ඩොන් බ්‍රැඩ්මන් ට පමණි.ශ්‍රී ලංකා පළපුරුදු පිතිකරු කුමාර් සංගක්කාර මේ වන විට ටෙස්ට් ලකුණු 11,046ක් රැස්කර ගෙන සිටී. ලකුණු 160 සිට ඊයේ ක්‍රීඩාව ඇරැඹූ සංගක්කාර අවසන් කඩුල්ල ලෙසින් සවස තේ පානයට පෙර දැවී යද්දී හතරේ පහර 32ක් සහ හයේ පහර 8ක් එල්ල කර තිබිණි.ශ්‍රී ලංකාව පළමු ඉනිම  බංග්ලාදේශය පළමු ඉනිම   බංග්ලාදේශ පිළිතුරු ඉනිමේ සිවුවැනි පන්දුවේදීම ටමිම් ඉක්බාල්ගේ කඩුල්ල බිඳ දැමීමට සුරංග ලක්මාල් සමත් විය. එහෙත් ෂම්සුර් රහ්මාන් (නොදැවී 45) හා ඉම්රුල් කයිස් (නොදැවී 36) ඉනිම අළුත්වැඩියා කරමින් දෙවැනි කඩුල්ල වෙනුවෙන් ලකුණු 86ක නොබිඳි සබඳතාවක් ගොඩනගා ගෙන සිටියහ.ඊයේ තරගය නිමා වන තුරු නොදැවී සිටින්නට තරම් මේ පිතිකරුවන් දෙදෙනාම වාසනාවන්ත වූහ. ෂම්සුර් ලකුණු 36ක් ලබා ගෙන සිටියදී දුන් උඩ පන්දුව මහේල ජයවර්ධනගේ අතින් ගිලිහුණු අතර තරගය නතර කිරීමට මොහොතකට පෙර කයිස් පිළිගැන්වූ පහසු උඩ පන්දුව රැක ගැනීමට නුවන් ප්‍රදීප් අසමත් විය.ශ්‍රී ලංකාව කඩුලු 5 ට ලකුණු 314 සිට ඊයේ දෙවැනි දින තරගය ආරම්භ කළ විට සංගක්කාර ට හයවැනි කඩුල්ල වෙනුවෙන් ලකුණු 90ක් එක් කිරීමට, පෙර දින නොදැවී සිටි පිතිකරු කිත්රුවන් විතානගේ උපකාර කළේය. ඉන්පසුව සත්කාරක බංග්ලාදේශය පිට පිට ඕවර දෙකක් ඇතුළත කඩුලු දෙකක් බිඳ හෙලුවේය.ධකා තරගයේදී මංගල ටෙස්ට් ශතකය වාර්තා කළ විතානගේ ලකුණු 35ක් ලබා ගෙන සිටියදී නසිර් හොසේන්ගේ පන්දුවට කඩුල්ල මුවා කළ බවට තීරණය විය. කෙසේ වෙතත් රූපවාහිනී පුනරූපනවලින් දිස්වූයේ පන්දුව පිත්තේ අග ගැටෙන බවය.පිටියේ තරග විනිසුරුවන්ගේ තීරණයන්ට අභියෝග කළ හැකි ‘ඩී.ආර්.එස්.’ තාක්ෂණය මේ තරගමාලාව සඳහා යොදා ගෙන නැත.ඊළඟ ඕවරයේදී, ෂකිබ් අල් හසන් විසින් ඩිල්රුවන් පෙරේරා කඩුල්ල මුවා කිරීමේ වරදට හසුකර ගත් අතර මේ අනුව ශ්‍රී ලංකාව කඩුලු 5 ට ලකුණු 402 සිට කඩුලු 7 ට ලකුණු 405 දක්වා ලිස්සා ගියේය.අජන්ත මෙන්ඩිස්, අට වැනි කඩුල්ල වෙනුවෙන් ලකුණු 100ක් එක් කිරීමට සංගක්කාර හා එක්වූ අතර ඔහු ලකුණු 47ක් රැස්කර ගෙන සිටියදී ෂකිබ්ගේ පන්දුවට කඩුල්ල මුවා කර දැවී ගියේය.වමතින් දඟ පන්දු යවන ෂකිබ් අල් හසන් කඩුලු පහක් ලබා ගනිමින් බංග්ලාදේශ කණ්ඩායමේ වඩාත්ම සාර්ථක පන්දු යවන්නා ඔහුගේ පන්දු යැවීම අවසන් කළ නමුත් ඔහුගේ ඕවර 34න් ලකුණු 148ක් ලබා දී තිබිණි.අවසානයේ සංගක්කාරට ඉතිරි වූයේ අනෙක් අන්තයේ සිටින අංක 11 පිතිකරු නුවන් ප්‍රදීප් ය. සංගක්කාර, ෂකිබ්ගේ පන්දුවලට පිට පිට හතරේ පහරක් හා හයේ පහර දෙකක් එල්ල කරමින් ලකුණු 286 සිට 302 දක්වා පැමිණියේය. අවසන් පිතිකරුවන් තිදෙනා සමග ක්‍රීඩා කරමින් ලකුණු 116ක් ලබා ගත් සංගක්කාර, ප්‍රදීප් සමග පැවැත්වූ ලකුණු 54ක දහවැනි කඩුලු සබඳතාවේදී ප්‍රදීප් දායක වූයේ ලකුණු හතරකින් පමණි..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>06</day>
    </date>
    <link>http://www.dinamina.lk/2014/02/06/_art.asp?fn=s1402062</link>
    <topic>විධායක කමිටු තීරණයට ක්‍රිකට් පවුලේ එකඟත්වය</topic>
    <author/>
    <content>ජගත් ක්‍රිකට් කවුන්සලය විසින් ගෙන ඒමට උත්සාහ කරන නව ව්‍යවස්ථා හා මූල්‍ය කෙටුම්පතට විරුද්ධ වීමට ශ්‍රී ලංකා ක්‍රිකට් විධායක කමිටුව ගෙන ඇති තීරණයට එකඟ වීමට ඊයේ රැස්වූ මෙරට ක්‍රිකට් බළධාරීන් හා නිළධාරීන් සියළු දෙනාම ඒකමතිකව තීන්දු කළහ.ඉන්දියාව, එංගලන්තය හා ඔස්ට්‍රේලියාවට වැඩි ආදායමක් හා තීරණ ගැනීමේ බළතල ලැබෙන පරිද්දෙන් ජගත් ක්‍රිකට් කවුන්සලය විසින් අනුමත කර ගැනීමට නියමිත නව ව්‍යවස්ථාවන් පිළිබඳව අදහස් විමසීමේ අරමුණින් විශේෂ සාකච්ඡාවක් ඊයේ සවස ක්‍රීඩා අමාත්‍යංශ ශ්‍රවනාගාරයේදී පැවැත්විණි. විධායක කමිටුව මෙහිදී, හිටපු ශ්‍රී ලංකා ක්‍රිකට් නායකයන්, හිටපු ක්‍රිකට් සභාපතිවරු හා ලේකම්වරු මෙන්ම ක්‍රීඩා අමාත්‍යංශයේ නියෝජිතයන්ද හමුවූහ.ජගත් ක්‍රිකට් කවුන්සලය විසින් ඉදිරිපත් කර ඇති නව යෝජනා ඊට නීති උපදේශක කමිටුවේ අදහස්ද, මූල්‍ය තක්සේරුවන් පිළිබඳවද මෙහිදී සවිස්තරාත්මකව සාකච්ඡාවට ගැනිණි..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>06</day>
    </date>
    <link>http://www.dinamina.lk/2014/02/06/_art.asp?fn=s1402063</link>
    <topic>පසිඳු ආසියානු පාසල් ඔරු පැදීමේ තරගාවලියට</topic>
    <author/>
    <content>පාසල් ඔරු පැදීමේ තරගාවලිය නියෝජනය කිරීමේ අවස්ථාව උදාකර ගැනීමට මොරටුව වේල්ස් කුමර විදුහලේ අයි.ඒ.පසිඳු නිපුනජිත් සමත්විය.ආසියානු පාසල් ඔරු පැදීමේ සම්මේලනය 5වැනි වරට සංවිධාන මේ තරගාවලියට සහභාගිවීම සඳහා පසිඳු නිපුනජිත් පසුගියදා ඩුබායි රාජ්‍යය බලා පිටත්ව ගියේය. පසුගිය වසරේ පාකිස්තානයේ කරච්චි නුවර දී පැවැති සිවුවැනි ආසියානු පාසල් ශූරතාවලියේදී රිදී පදක්කමක් හා ලෝකඩ පදක්කමක් දිනාගැනීමට පසිඳුට හැකිවිය..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>06</day>
    </date>
    <link>http://www.dinamina.lk/2014/02/06/_art.asp?fn=s1402064</link>
    <topic>කටුකුරුන්ද සර්කිට් මීට්ශූරතා අශාන්-විශාල් දිනති</topic>
    <author>කළුතර මධ්‍යම සමූහ</author>
    <content>කටුකුරුන්ද සුපර් ක්‍රොස් සර්කීට් මීට් මෝටර් රථ හා යතුරුපැදි තරගාලියේ ශූරතා දිනාගැනීමට අශාන් සිල්වා හා විශාල් ප්‍රනාන්දු සමත්විය.ශ්‍රී ලංකා ගුවන් හමුදාව විසින් කාල්ටන් මෝටර් රථ ක්‍රීඩා සමාජය, ආසියානු ක්‍රීඩා සමාජය සහ ශ්‍රී ලංකා මෝටර් රථ හා යතුරුපැදි ධාවකයින්ගේ සංගමය සමගින් එක්ව සංවිධාන කළ තරගාවලියේ දක්ෂතම මෝටර් රථ ධාවකයා ලෙස අශාන් සිල්වා සම්මාන දිනාගත් අතර දක්ෂතම යතුරු පැදි ධාවකයා ලෙස විශාල් ප්‍රනාන්දු නම් කෙරිණි.අසාන් සිල්වා SL GT මෝටර් රථ 3500CC කණ්ඩයේ ජය අත්කරගත් අතර විශාල් ප්‍රනාන්දු M කාණ්ඩයේ යතුරු පැදි 600CC හා 900CC-1000CC ඉසව්වලින් ප්‍රථම ස්ථාන දිනාගත්තේය. Nමෝටර් රථ 1000CC දක්වා කාණ්ඩයෙන් තරග කළ රෝහිත රාජපක්ෂ එම කාණ්ඩයේ පළමු ස්ථානය දිනාගැනීමට සමත්විය.කළුතර කටුකුරුන්ද ශ්‍රී ලංකා ගුවන් හමුදා ධාවන පථයේදී පසුගියදා පැවැති තරගාවලියේ ප්‍රධාන ආරාධිතයන් ලෙස ජනාධිපති මහින්ද රාජපක්ෂ මහතා හා ජනාධිපති ආර්යා ශිරන්ති රාජපක්ෂ මහත්මිය සහභාගීවුහ. මේ අවස්ථාවට නාවික, වරාය හා මහාමාර්ග ව්‍යාපෘති ඇමැති රෝහිත අබේගුණවර්ධන මහතාද එක්ව සිටියේය..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>06</day>
    </date>
    <link>http://www.dinamina.lk/2014/02/06/_art.asp?fn=s1402065</link>
    <topic>පළමු ලකුණු 1000 ශනුක දුලාජ්ගෙන්</topic>
    <author>ඩිල්වින් මෙන්ඩිස් මොරටුව ක්‍රීඩා</author>
    <content>අවුරුදු 19න් පහළ අන්තර් පාසල් ක්‍රිකට් තරගාවලියේ 2013/2014 තරග‍ වාරයේ ලකුණු 1000 පසුකළ පළමු ක්‍රීඩකයා වීමට මොරටුව වේල්ස්කුමර විදුහලේ ශනුක දුලාජ් සමත්විය.වේල්ස් කුමර හා කඳාන ද මැසනෝද් විදුහල අතර පසුගියදා පැවැති තරගයේ පළමු ඉනිමේදී ශනුක ලකුණු 34ක් රැස්කළ අතර 24වැනි ලකුණ වාර්තා වීමත් සමග ලකුණු 1000 සම්පූර්ණ විය. එම තරගයේ දෙවැනි ඉනිමේදී ශනුක ලකුණු 148ක් වාර්තා කළේය.මෙවර තරග වාරයේ ධර්මාශෝක, තර්ස්ටන්, සාන්ත පීතර හා ද මැසනෝද් විදුහල්වලට එරෙහිව ශතක 4ක් වාර්තා කළ ශනුක මේවනවිට ලකුණු 1158ක් ලබාසිටින්නේ අර්ධ ශතක හයක්ද සමගිනි.සාන්ත පීතර විදුහලට එරෙහිව වාර්තාකළ ලකුණු 178 ඔහුගේ වැඩිම ලකුණු සංඛ්‍යාව ලෙස සටහන් වේ. මේ අනුව වේල්ස් කුමර විදුහලේ ලකුණු 1000 ඉක්මවු 13වැනි පිතිකරුවා වන්නේ ශනුක දුලාජ්ය. ඔහු මෙවර තරග වාරයේ තරග 12කට සහභාගීවී ඇති අතර තවත් තරග 5ක් ඉතිරිව ඇත.ශනුකගේ පුහුණුකරු ලෙස සුරංග විජේනායක මහතා කටයුතු කරන අතර ක්‍රීඩා භාර ආචාරවරයා ලෙස අකිල බණ්ඩාර මහතා කටයුතු කරයි..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>06</day>
    </date>
    <link>http://www.dinamina.lk/2014/02/06/_art.asp?fn=s1402066</link>
    <topic>ලංකා ලයන්ස් නිදහස් මැරතන් 8දා</topic>
    <author/>
    <content>ලංකා ලයන්ස් ක්‍රීඩා සමාජය සංවිධාන කරන නිදහස් සමරු මාර්ග ධාවන තරගාවලිය මේ මස 8වැනිදා ගල්කිස්ස හැටන් නැෂනල් බැංකුව අසිළින් පෙ.ව.6.00ට ආරම්භ වේ. විවෘත පිරිමි, කනිෂ්ඨ පිරිමි/කාන්තා හා බාලක ලෙස ඉසව් 4ක් යටතේ තරග පැවත්වෙන අතර විවෘත හා කනිෂ්ඨ පිරිමි තරගයේ දුර කිලෝමීටර් 21කි. කාන්තා හා බාලක තරග කිලෝමීටර් 15ක දුරකින් යුක්තවේ..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>06</day>
    </date>
    <link>http://www.dinamina.lk/2014/02/06/_art.asp?fn=s1402067</link>
    <topic>ප්‍රවීණයෝ අද ඉන්දියාවේ දී තරග වදිති</topic>
    <author>උදුලා පීරිස්</author>
    <content>ඉන්දියානු ප්‍රවීණයන්ගේ මලල ක්‍රීඩා සංගමය 34වැනි වරට සංවිධාන කරන ජාත්‍යන්තර ප්‍රවීණයන්ගේ වෙළෙඳ සේවා මලල ක්‍රීඩා උළෙල අද සිට 9 වැනිදා දක්වා ඉන්දියාවේ බැංගලෝර් හිදී පැවැත්වේ.මේ තරගාවලිය සඳහා ප්‍රථම වරට ශ්‍රී ලංකාව නියෝජනය කරමින් කණ්ඩායමක් එක්වීම විශේෂත්වයකි. තරගාවලිය එක්වන දසදෙනකුගෙන් යුත් ශ්‍රී ලංකා කණ්ඩායම පසුගියදා ඉන්දියා බලා පිටත්ව ගියේය..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>06</day>
    </date>
    <link>http://www.dinamina.lk/2014/02/06/_art.asp?fn=s1402068</link>
    <topic>බර ඉසිලීම මහනුවර දී</topic>
    <author>මහනුවර ක්‍රීඩා විශේෂ</author>
    <content>ශ්‍රී ලංකා බර ඉසිලීමේ සංගමය සංවිධාන කරන ජාතික බර ඉසිලීමේ තරගාවලිය මේ මස 8-9 දෙදින මහනුවර තරුණ ක්‍රිස්තියානි සංගම් ශාලාවේදී පැවැත්වේ.කාන්තා අංශයෙන් කි.ග්‍රෑ 48, 53, 58, 63, 69, 75 හා 75ට වැඩි බර පංති 7කින්ද, පිරිමි අංශයෙන් කි.ග්‍රෑ. 56, 62, 69, 77, 85, 94, 105 හා 105ට වැඩි ලෙස බර පංති 8ක් යටතේද තරග පැවැත්වීමට නියමිතය..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>06</day>
    </date>
    <link>http://www.dinamina.lk/2014/02/06/_art.asp?fn=s1402069</link>
    <topic>නිවාසාන්තර ක්‍රීඩා</topic>
    <author/>
    <content>වෙලගෙදර ම.ම.විකුරුණෑගල මල්කඩුවාව ඩී.බී‍.වෙලගෙදර මධ්‍ය මහ විදුහල් ක්‍රීඩා උළෙල අද(6) ප.ව.1.00ට විද්‍යාලයීය ක්‍රීඩා පිටියේදී පැවැත්වේ.උද්භිද උද්‍යාන හා පොදු විනෝදාත්මක කටයුතු පිළිබඳ ඇමැති ජයරත්න හේරත් මහතාගේ ප්‍රධානත්වයෙන් පැවැත්වෙන ක්‍රීඩා උළෙලට කුරුණෑගල කලාප අධ්‍යාපන අධ්‍යක්ෂ සිරිමෙවන් පොඩි නිලමේ, කොට්ඨාස අධ්‍යාපන අධ්‍යක්ෂ ටි.බී.ජයතිලක යන මහත්වරුන් හා දේශපාලකයන් රැසක් සහභාගිවීමට නියමිතය.මකුල්පොත ම.විපොල්පිතිගම අධ්‍යාපන කොට්ඨාසයේ මකුල්පොත මහ විදුහල් ක්‍රීඩා උළෙල මේ මස 13වැනිදා ප.ව.1.00ට වයඹ පළාත් මහ ඇමැති දයාසිරි ජයසේකර මහතාගේ ප්‍රධානත්වයෙන් පැවැත්වේ.කුඹුක්ගැටේ ම.ම.විගනේවත්ත අධ්‍යාපන කොට්ඨාසයේ කුඹුක්ගැටේ මධ්‍ය මහ විදුහල් ක්‍රීඩා උළෙල මේ මස 13වැනිදා ප.ව.1.00ට පැවැත්වේ. මේ සඳහා පළාත් මහ ඇමැති දයාසිරි ජයසේකර, පළාත් සභා මන්ත්‍රීනි මංජුලා දිසානායක, කොට්ඨාස අධ්‍යාපන අධ්‍යක්ෂිකා සුනේත්‍රා කුමාරිහාමි මහත්ම මහත්මීන්ගේ ප්‍රධානත්වයෙන් පැවැත්වේ.නාබිරිත්තවැව ම.විගනේවත්ත අ.කො. නාබිරිත්තවැව මහ විදුහල් ක්‍රීඩා උළෙළ මේ මස 20 වැනිදා ප.ව.1.00ට පැවැත්වේ. මේ සඳහා වයඹ පළාත් සභා මන්ත්‍රීනි මංජුලා දිසානායක, කොට්ඨාස අධ්‍යාපන අධ්‍යක්ෂිකා සුනේත්‍රා කුමාරිහාමි මහත්මීන්ගේ ප්‍රධානත්වයෙන් පැවැත්වේ.පන්සියගම ම.විපොල්පිතිගම අධ්‍යාපන කොට්ඨාසයේ පන්සියගම මහා විද්‍යාලයේ ක්‍රීඩා උළෙල මේ මස 24වැනිදා ප.ව.1.00ට වයඹ පළාත් මහ ඇමැති දයාසිරි ජයසේකර මහතාගේ ප්‍රධානත්වයෙන් පැවැත්වේ..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>06</day>
    </date>
    <link>http://www.dinamina.lk/2014/02/06/_art.asp?fn=s14020610</link>
    <topic>ෂොරින් රියු ඔකිනාවා කරාතේ ශ්‍රී ලංකාවට හා දකුණු ආසියාවට හඳුන්වා දුන් . . .</topic>
    <author/>
    <content>ෂොරින් රියු ඔකිනාවා කරාතේ ශ්‍රී ලංකාවට හා දකුණු ආසියාවට හඳුන්වා දුන් කියෝෂි ගාමිණී සොයිසා ගේ (කළු පටි 08 ශ්‍රේණිය) අනුග්‍රහය යටතේ ඉන්දියාවේ බැංගලෝර්හි ආරාධනා ඇකඩමියේ ශ්‍රවණාගාරයේදී පුහුණු කඳවුරක් සහ සම්මන්ත්‍රණයක් පසුගිදා පැවැත්විණි. ජපානයේ ඔකිනාවා කරාතේ ෂොරින් රියු ෂොරින් කාන් ජාත්‍යන්තර සංගමයේ සභාපති මිනෝරු නකසාටෝ (කළු පටි 10 ශ්‍රේණිය) ගාමිණී සොයිසා මහතා සමග එම අවස්ථාවට සහභාගි වූ අයුරු. මේ පුහුණු කඳවුරට හා සම්මන්ත්‍රණනයට අමෙරිකාව, කැනඩාව, අප්‍රිකාව, නේපාලය සහ ශ්‍රී ලංකාවේ කරාතේ ශිල්පීන් සහභාගි විය..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>06</day>
    </date>
    <link>http://www.dinamina.lk/2014/02/06/_art.asp?fn=f1402061</link>
    <topic>ගොවියාරජ වුණේමහින්දයුගයේ දී</topic>
    <author>රාමන්</author>
    <content>2005 පෙර මැදිරිගිරියේ ගොවිමහතකු අගමැතිවරයෙකු ඉදිරියේ කදුළු පිරුණු දෑසින් යම් ඉල්ලීමක් කළ බව එදා මාධ්‍ය වාර්තා කර තිබුණා. එම ඉල්ලීමේ ගැබ්ව තිබුණේ වී වගාව සඳහා පොහොර යම් සහන මිලකට ලබා දෙන්න කියලයි. පිං පිණිස නිකම්ම දෙන්න කියලත් නොවෙයි.ඔහු බැගෑපත්ව කීවේ පොහොර මිල අධික නිසා එදා පැවැති සහන මිලට වඩා වැඩි සහනයක් ලබා දෙන්න කියලයි. එහෙත් ඊට එවකට පැවැති ආණ්ඩුවේ ඉහළ තැන්වල අවධානය යොමුවුණේ නැහැ. එම ගොවි මහතාගේ ඉල්ලීම අවඥාවෙන් බැහැර කළා.එහෙත් අගමැති මහින්ද රාජපක්ෂ මහතා 2005 ජනාධිපතිවරණයේ දී පොහොර සම්බන්ධයෙන් ආකර්ෂණීය පොරොන්දුවක් ලබා දුන්නා. එනම්, පොහොර හොන්ඩරයක් රු. 350/- කට ලබා දෙන බව යි. එය මේ රටේ ගොවිජනතාව ඒ මොහොතේ කිසි විටකත් ආණ්ඩුවකින් බලාපොරොත්තු නොවූ පොරොන්දුවක්. ගොවි ජනයාගේ ඉල්ලීම වී තිබුණේ රු. 350/- කට පොහොර හොන්ඩරයක් නොවෙයි.ඊට වැඩි මුදලක සහනාධාරයක්. රු. 350/- කට පොහොර හොන්ඩරයක් ලබා දෙනවාය කියන්නේ ”වී” ගොවිතැන සඳහා යොදවන පොහොර ප්‍රමාණයෙන් 90%ක් රජය දරාගැනීමයි. නැතිනම් 90%කට ආණ්ඩුව කර ගැසීමයි. එවිට ගොවියාගේ දායකත්වය 10%ක් තරම් වූ සොච්චම් මුදලකට සීමා වෙනවා.එදා විපක්ෂය සඳහන් කළේ එය ඉටුකළ නොහැකි පොරොන්දුවක් බවයි. නැතිනම් බොරු පොරොන්දුවක් බවයි. ඒ කියන්නේ ”හඳෙන් හාල්” ”ඇට රාත්තල් අටක්” වැනි සුප්‍රකට ”ටොම්පච” පොරොන්දු වගේ කියලයි.එහෙත් මහින්ද රාජපක්ෂ රජය එදා 2005 වූ පොරොන්දුව ඉටු කරමින් රු. 350/- කට පොහොර හොන්ඩරය තවමත් ලබා දෙනවා. ලෝක වෙළෙඳ පොළේ පොහොර මිල කොපමණ වැඩි වුව ද ආණ්ඩුව පොහොර සහනාධාරය සම්බන්ධයෙන් වූ පොරොන්දුව ඉටු කිරීමට පසුබට වන්නේ නැහැ. මේ සඳහා රජය රු. දස ලක්ෂ 35000ක් 40,000ක් පමණ වාර්ෂිකව වැය කරනවා.ගොවි විශ්‍රාම වැටුප සම්බන්ධයෙන් ද රජය අනුගමනය කළේ ඒවගේ පිළිවෙතක්.2014 සඳහා වූ අය වැය ලේඛනය පාර්ලිමේන්තුවට ඉදිරිපත් කරමින් ජනාධිපතිතුමා මෙවන් සඳහනක් කළා. ”මසකට රු. 1250ක අවමයක් ලැබෙන පරිදි වයස අවුරුදු 63ට වැඩි ගොවීන් සඳහා ගොවි විශ්‍රාම වැටුප් ක්‍රමය 2014 ජනවාරි මස සිට ක්‍රියාත්මක කිරීමට යෝජනා කරනවා. මෙම දායක විශ්‍රාම වැටුප් අරමුදල ශක්තිමත් කිරීම සඳහා ගොවිසෙත ලොතරැයි මුදල්වලට අමතරව රු. මිලියන 1,000ක ආරම්භක ප්‍රාග්ධනයක් රජයෙන් ලබා දීමට ද යෝජනා කරනවා.”ජනාධිපතිවරයා මෙසේ සඳහන් කරන විට වුවද විපක්ෂයේ සමහරු සඳහන් කළේ එයද ඉටු නොවන පොරොන්දුවක් විදියටයි. ඊට හේතුවක් ද නිර්මාණය වී තිබුණා. විවධ පරිපාලනමය හේතු නිසා පසුගිය සමයේ ගොවි විශ්‍රාම වැටුප් ලබාදීම අඩපණ වී තිබුණා. එය හේතුවක් කරගෙන සමහරු මේ ගැන සැක සිතුවා විය හැකියි. එහෙත් පසුගියදා ජනපති නියමයෙන් 2014 අය වැය යෝජනා ක්‍රියාවට නංවමින් ගොවි විශ්‍රාම වැටුප් ගෙවීම ආරම්භ කළා.මුළු ජීවිත කාලයම ගොවිතැනට කැපකරන ගොවියා මඩ සෝදාගත් කළ රජකමට වුවද සුදුසු බවයි අතීතයේ දී රොබට් නොක්ස් සඳහන් කර තිබුණේ. රජකම කෙසේ වෙතත් නැති බැරි වූ විට ගතේ සවිශක්තිය අවසන් වූ විට ලෙඩට දුකට බෙහෙත් ටිකක් ගැනීමට වුව ද අතේ යමක් ඉතිරි වන්නේ කලාතුරකින් කෙනෙකුටයි. ගොවි විශ්‍රාම වැටුප ඒ සඳහා පිළිසරණක් වන බව අමුතුවෙන් කිවයුතු නැහැ.ශ්‍රී ලංකාව කෘෂි කාර්මික රටක් වුවත් ජනතාවගේ මූලික ආහාරය ”බත්” වුවත් සමස්තයක් වශයෙන් වී ගොවිතැන පැවතියේ අලාභ සහිත වගාවක් ලෙස. වී විකුණා ගැනීමට නොහැකි වූ ගොවියා වස පානය කර දිවි තොරකර ගැනීම සමාන්‍ය සිදු වීමක් වූ යුගයක් අප පසුකර තිබෙනවා. ඊට නිසි පිළියම් යොදනවා වෙනුවට ගොවියාට කටු ඔටුනු පලඳමින් සිහින ලෝකවල රජ කරනවා. රවට්ටමින් ඡන්ද පමණක් සොයාගිය දේශපාලන සමාජයක් අපේ රටේ දක්නට ලැබුණා. එය කොළපාට යුගවල පමණක් නොව නිල්, රතු යුගවල ද දක්නට ලැබුණා.ගොවියා ගොවිතැනේ රඳවා තබා ගැනීමට නම් ගොවිතැනට රාජ්‍ය අනුග්‍රහය ලැබිය යුතුයි. විවිධ සහන සපයමින් ජපානයේ වී ගොවියා නඩත්තු කරන්නේ රජය මගින්. ඊට එරෙහි වන කිසිදු ජාත්‍යන්තර උපදේශයක් ගණන් ගන්නේ නැහැ. මෙලෙසින් එක් උදාහරණයක් පමණයි. එක් යුගයක වී ගොවිතැනින් ඉවත්වන ලෙස අපට ද ලෝක බැංකු උපදෙස් ලැබී තිබුණා. මේ නිසා වී ගොවිතැන වෙනුවෙන් කළ යුතු රාජ්‍ය ආයෝජනය නිසි අයුරින් ලබාදීමට 2005ට පෙර පැවැති සමහර ආණ්ඩු මැළිකමක් දැක් වූ බව පැහැදිලියි.එසේම ලලිත් ඇතුලත්මුදලි වැනි ඇමැතිවරු කෘෂිකර්ම අමාත්‍යංශය බාර ගැනීමෙන් පසු ඊට වඩා වෙනස් මතයක ඉඳිමින් වී ගොවිතැන පූර්ණ රාජ්‍ය අනුග්‍රහයට යටත් කළ යුතු බව ප්‍රතිපත්තියක් ලෙස පිළිගෙන තිබුණා. එහෙත් ඔහුට එම අමාත්‍ය ධූරයේ වැඩි කලක් රැඳී සිටීමට නොහැකි වුණා. මෙවන් පසුබිමක මේ රටේ කෘෂිකාර්මික ක්ෂේත්‍රයට හා විශේෂයෙන්ම වී ගොවිතැනට ඉහළම රාජ්‍ය අනුග්‍රහය ලැබෙන්නේ 2005න් පසුවයි.පොහොර සහනාධාරය පමණක් වුව ද ගත්කල දැවැන්ත අනුග්‍රහයක් හා ආයෝජනයක් බව කුහකත්වයෙන් තොරව පිළිගත යුතු වෙනවා. එපමණකින් නොනැවතී වී අලෙවි මණ්ඩලය යළි ස්ථාපිත කර වීවල සහතික මිල රැක ගැනීමට කටයුතු කිරීමද වැදගත්. වී අලෙවි මණ්ඩලය හා දිස්ත්‍රීක්ක ලේකම් කාර්යාල හරහා වී මිල දී ගැනීම සක්‍රිය කිරීම මඟින් ගොවියාගේ වී තොග කුණු කොල්ලයට අලෙවි කිරීමේ ක්‍රමවේදය අඩපණ කර තිබෙනවා.සාමාන්‍යයෙන් රජයෙන් මිල දී ගනු ලබන ප්‍රමාණය වෙළෙඳ පොළට සැපයෙන සමස්ත වී නිෂ්පාදනයෙන් 2%ක් හෝ 5%ක් විය හැකියි. එහෙත් එමඟින් වෙළෙඳ පොළට කරනු ලබන බලපෑම මඟින් වී වගාව ලාභදායීව්‍යපෘතියක් බවට පත් කර තිබෙනවා. මේ නිසා ගොවියාගේ අතට ලැබෙන මුදලින් ණයතුරුස් ගෙවා දමා යම් මුදලක් ඉතිරිකර ගැනීමට ඔවුන්ට හැකි වී තිබෙනවා. සිය දිවි හානිකර ගැනීමේ අවස්ථා දැන් අසන්නට නොලැබෙන්නේ මේ පරිවර්තනය නිසයි.දහසක් වැව් ප්‍රතිසංස්කරණය, නව වාරි යෝජනා ක්‍රම ඇරඹීම හා නියං සමයේ වැව්වල රොන්මඩ ඉවත් කර ජල ධාරිතාව වැඩි කිරීම ආදියෙහි සෘජු ප්‍රතිඵලය ලැබෙන්නේ මේ රටේ කෘෂිකර්ම ක්ෂේත්‍රයට බව අමුතුවෙන් කිවයුතු නැහැ. වී හා එළවළු වගාවට වාරි ජලයෙන් ලැබෙන සහාය මිල කළ නොහැකියි.2006 සිට 2011 දක්වා මේ රටේ වාරි අංශයට රජය වැය කර ඇති මුදල රු දස ලක්ෂ. 83,000කි. නව ජලාශ ඉදි කිරීම වාරි පද්ධති පුනරුත්ථාපනය කිරීම, වාරි යෝජනා ක්‍රමවල මෙහෙයුම් හා නඩත්තු කටයුතු මීට අයත් වෙනවා. 2006, 2011 කාලයෙහි වාරි මාර්ග දෙපාර්තමේන්තුව මහා වාරි යෝජනා ක්‍රම 9ක් හා මධ්‍යම වාරි යෝජනා ක්‍රම 18ක වැඩ නිම කළා. මෙමඟින් ඉඩම් හෙක්ටයාර් 65,000ක වගා කටයුතු ඟදහා වාරි පහසුකම් සැලසීමෙන් පමණක් ගොවි පවුල් 70,000කට සෙත සැලසී තිබෙනවා.එසේම 2014 වර්ෂයේ අරඹන ලද දහසක් වැව් පුනරුත්ථාපනය කිරීමේ වැඩසටහන යටතේ මේ වන විට වැව් අමුණු 4000ක් පමණ පුනරුත්ථාපනය කර තිබෙනවා. සෑම වර්ෂයකටම කලාප වැව් දහසක් පමණ පුනරුත්ථාපනය කිරීම මේ වැඩසටහනේ අරමුණයි. එහි සෘජු දායකත්වය සැපයෙන්නේ මේ රටේ කෘෂිකර්ම ක්ෂේත්‍රයටයි. විශේෂයෙන්ම වී ගොවිතැනටයි.සමස්තයක් වශයෙන් ගත් කල කෘෂි, වාරිමාර්ග, සමෘද්ධි හා දිවි නැඟුම ක්ෂේත්‍රවල සමස්ත ආයෝජනය මේ වන විට සහලින් රට ස්වයංපෝෂිත වීමට පමණක් නොව සහල් මිල පුරා වසර තුනක් තිස්සේ එක මට්ටමක තබා ගැනීමට හේතු වී තිබෙනවා. 2009න් පසු උදා වූ සාමයත් සමඟ උතුරු හා නැෙඟනහිර වී නිෂ්පාදනය ඉහළ යෑමම මීට එක් හේතුවක්.2005 ලැබී ඇති වාර්ෂික වී අස්වැන්න මෙට්‍රික් ටොන්. 3,240,190 නම් 2012 වන විට එය මෙ. ටො. 3,845,945 දක්වා වැඩි වීම මේ ක්ෂේත්‍රය ඉලක්ක කර සිදු කළ දැවැන්ත රාජ්‍ය අනුග්‍රහයේ ප්‍රතිඵලයක්. මේ නිසා වී ගොවීන්ගේ ආදායම එදාට වඩා රු. කෝටි 6100කින් වර්ධනය වෙලා. එසේ ම පසුගිය වසර ඇතුළත මෙරට වී, තේ, පොල්, රබර්, බඩ ඉරිඟු හා උඳු ගොවීන්ගේ ආදායම රු. කෝටි 23000කින් වැඩි වෙලා. මේ නිසා සමස්තයක් වශයෙන් ගත් කල වී හා පාරිභෝගික කෘෂිකර්මය ඇතුළුව මේ රටේ කෘෂිකර්ම ක්ෂේත්‍රයට ලැබී ඇති රාජ්‍ය අනුග්‍රහය අති විශාලයි.එය 2005ට පෙර අට අවුරුද්ද හා සැසඳීමේ දී දැවැන්ත ආයෝජනයක් සේ ඉතිහාසගත වෙනවා. එමෙන්ම ගොවියාගේ තත්ත්වය එදාට වඩා දියුණු වීමටත්, ගොවිතැන අලාභ නොවන ක්ෂේත්‍රයක් බවට පත්ව ගොවියා එහි රඳවා ගැනීමටත් හේතු වී තිබෙනවා. 2005න් ඇරැඹි පොහොර සහනාධාරයේ සිට ගොවි විශ්‍රාම වැටුප දක්වා ගෙවී ගිය කාල පරාසය මේ රටේ කෘෂිකර්ම ක්ෂේත්‍රය දීප්තිමත් අවදියක් ලෙස සටහන් කිරීම කරුණු කාරණා නිවැරදිව විමසීමේ දී අතිශයෝක්තියක් වන්නේ නැහැ..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>06</day>
    </date>
    <link>http://www.dinamina.lk/2014/02/06/_art.asp?fn=f1402062</link>
    <topic>“28” අපේ ජීවිතයමයි</topic>
    <author>සටහන සමදරා ජයසිංහ</author>
    <content>නව පරම්පරාවේ සම්මානනීය නිර්මාණකරුවකු වූ ඔහු වේදිකාව, පුංචි තිරය හා රිදී තිරය මත සිය අනන්‍යතාව සටහන් කළ අයෙකි. තමා නිරත සියලු ක්ෂේත්‍රයන්හීම බුහුමනට පාත්‍ර වූ යෞවනයෙකි. ඔහු ප්‍රසන්න ජයකොඩි නම් වෙයි.නෙදර්ලන්තයේ රොටර්ඩෑම් නුවරදී පසුගියදා පැවැති සිනමා උළෙලේදී සම්මානයට පාත්‍රවූ මේ සිනමාකරුවා සිය මාතෘ භූමියට ගෞරවය රැගෙන ආවේය. ආසියාවේ හොඳම සිනමා නිර්මාණය බවට පත්වූ මෙම චිත්‍රපටය “28” ය. ප්‍රසන්න ඒ පිළිබඳ සිය පහන් හැඟීම් දිනමිණ රසමංජරිය සමඟ බෙදාගත්තේ මෙසේය.‘රොටර්ඩෑම්’ චිත්‍රපට උළෙල ඔබේ සිනමා නිර්මාණකරණය ඇගැයීමට ලක් කළ සුවිශේෂී අවස්ථාවක්. ඒ ගැන?ලෝකයේ ප්‍රධානම සිනමා සම්මාන උළෙල අතරින් එකක් තමයි මේ ‘රොටර්ඩෑම්’ සම්මාන උළෙල. ‘සංකාරා හා ‘කර්ම’ යන සිනමා නිර්මාණයන්ට පසුව නිර්මාණය කළ ‘28’ චිත්‍රපටය මේ උළෙල සඳහා ඉදිරිපත් කළා. ඒ සඳහා ශ්‍රී ලංකාව නියෝජනය කරමින් මා ඇතුළු කිහිපදෙනෙක් ඒ සඳහා සහභාගි වුණා. ලෝකයේ සියලු රටවල චිත්‍රපට මේ උළෙල සඳහා ඉදිරිපත් කර තිබුණා. ආසියාවේ දැවැන්ත සිනමා නිර්මාණකරුවන් වන ජපානය, කොරියාව, ඉන්දියාවේ චිත්‍රපටත් මෙයට ඇතුළත්. ඒ සියලු දේ අතරින් තමයි ආසියාවේ හොඳම චිත්‍රපටය ලෙස ‘28’ චිත්‍රපටයට නෙට් පැක් සම්මානය හිමිවුණේ.ඔබ ජාත්‍යන්තර සම්මාන රැසක් හිමිකරගත් අධ්‍යක්ෂවරයෙක්. මේ ලැබූ සම්මානයේ සතුට දැනෙන්නේ කොහොමද?එයත් හරි අහඹු සිදුවීමක්. මම මේ චිත්‍රපට උළෙල සඳහා සහභාගි වුණත් සම්මාන උළෙල අවසන් වනතෙක් නෙදර්ලන්තයේ හිටියේ නැහැ. මට එහිදී දැනගන්න ලැබුණා තරගකාරී අංශයක් නැති බව. ඒ නිසාම තවදුරටත් එහි රැඳී සිටීමට අවශ්‍ය නැති බව හැඟී ගිය නිසා මම නැවත ලංකාවට ආවා. ඒ අතරේ තමයි ‘28’ සම්මාන සඳහා නිර්දේශ වී තිබෙන්නේ. පසුව එහෙන් මට දුරකථන ඇමතුමක් ලැබුණා. “28” චිත්‍රපටයට නෙට්පැක් සම්මානය ලැබුණා කියලා.මට ඒ වෙලාවේ දැනුණේ විශාල කම්පනයක්. සම්මානය ලැබීම ගැන සතුටක් වගේම මගේ අතින්ම ඒ සම්මානය ඒ උළෙල අවස්ථාවේදීම ලබා ගැනීමේ අවස්ථාව මා විසින්ම මඟහැර ගත්තා කියන කනගාටුව මට ඇතිවුණා. එවැනි විශාල ජාත්‍යන්තර සිනමා උළෙලකදී සම්මානයක් සියල්ලන් ඉදිරියේ ලබා ගැනීමට හැකිවනවා. කියන්නේ නිර්මාණකරුවකුට වගේම තමන් නියෝජනය කරන රටටත් විශාල කීර්තියක්. මගේ අඩුව පිරිමහන්න මට සිදුවුණා මගේ හඬ හා රූපය ඇතුළත් වීඩියෝ පටයක් එහාට යවන්න. සම්මාන උළලේ මා නැති අඩුව නැති කළේ එයයි. මගේ නිර්මාණ දිවියේ සුවිශේෂී අවස්ථාවක් වූ එයට සහභාගිවීමට නොහැකිවීම විශාල අඩුවක්. තවමත් සම්මානය මඟ.“28” අලුත් ඒ වගේම වෙනස්. මේ වෙනසට හේතුව කුමක්ද?මා මීට පෙර කළ චිත්‍රපට අතරින් “28” කියන්නේ වෙනස්ම චිත්‍රපටයක්. මගේ චිත්‍රපට සඳහා මම වස්තු බීජය සපයා ගන්නේ අද සමාජයේ සැඟවී ගත් එළිපිට කතා නොකරන මාතෘකා. ඒ හරහා සමාජයට කිසියම් වූ වෙනසක්, අලුතින් හිතන්න යමක් දායාද කිරීම මගේ නිර්මාණ කාර්යයේ ප්‍රධාන අරමුණ. සංකාරා හා කර්ම ගත්විට එක සමානවූ අන්තර්ගතයක් තිබුණත් “28” ඊට හාත්පසින් වෙනස්. මම මේ චිත්‍රපටයේ තේමාව ලෙස යොදා ගත්තේ අද ලෝකයේ විශේෂයෙන්ම ආසියානු රටවල බහුලව සිදුවන ස්ත්‍රී දූෂණ හා සඟවා ගත් ලිංගිකත්වය.ඔබේ කර්ම චිත්‍රපටයටත් ලිංගිකත්වය අදාළ කරගනු ලැබුවා. “28”ටත් එසේමයි. ලිංගිකත්වයට වැඩි ඉඩක් ලබා දෙන්නේ ඇයි?ලිංගිකත්වයට වැඩි ඉඩක් ලබා නොදෙන්නේ ඇයි? ඒකයි මගේ ගැටලුව. දැන් බලන්න එදා ඉඳලම ලිංගිකත්වය අපි සඟවනවා. මේක කුණුහරුපයක් කියලා තමයි හඳුන්වන්නේ. ඒත් සෙක්ස් කියන්නේ ඉතාම ස්භාවික දෙයක්. ලෝකයේ පැවැත්මට ඇති ස්භාවිකම දේ තමයි දෙදෙනකුගේ ලිංගික එක්වීම.අපි සංස්කෘතිය හා සදාචාරය කියන තිරයෙන් එය සැඟවීමට උත්සාහ ගන්නවා. සංස්කෘතිය කියන්නේ එක තැන පල්විය යුතු දෙයක් නොවෙයි. එයට නව සංකල්ප එක්විය යුතුයි. අපේ සංස්කෘතිය කියලා අපි ගන්නේ පැරැණි දේ නම් එදා සමාජයේ අදට වඩා ලිංගික නිදහස තිබුණා. බිරිඳ හා සැමියා නිදහසේ එය භුක්ති වින්දා. එය මිනිසාගේ මනසට හා කයට දෙකටම අත්‍යවශ්‍ය දෙයක් බව එදා සමාජය දැනගෙන තිබුණා. එදා කාන්තාව හිටියේ උඩුකය නිරුවතින්. අද සංස්කෘතිය වෙනස් වෙලා කියන එක එයින් ඔප්පු වෙනවා. සංස්කෘතිය වෙනස් කරන්නේ මිනිසා. හැබැයි මිනිසා වෙනස් කරන්නේ ස්භාවධර්මයා. එය අ‍වබෝධ කරන්නයි “28” නිර්මාණය වුණේ.“28” වැඩි හිටියන්ට පමණයි ද?එතැන තමයි අපි වරද්දවා ගන්න තැන. මගේ කිසිම චිත්‍රපටයක සෙක්ස් කියන දේ හිරිකිත ලෙස යොදාගෙන නැහැ. යොදා ගන්නෙත් නැහැ. මෙහි කිසිම ලිංගික දර්ශනයක් ඇතුළත් නැහැ. ඒත් ඉතාම සියුම්ව දීමට අවශ්‍ය පණිවිඩය සමාජගත කරනවා.ඔබ කතා කරන්න උත්සාහ දරන්නේ සාමජයේ මුල්බැස ගත් මතවාද උඩු යටිකුරු කිරීමටද?සමාජය හරියි කියලා හිතාගෙන ඉන්න වැරැදි දේ පෙන්වා දෙන්න. අද සමාජයේ කාන්තාව දූෂණයට ලක්වන එක වළක්වන්න නීතියට හෝ දේශපාලනයට විතරක් බැහැ. එයට මිනිසාගේ ආකල්ප වෙනස් කළ යුතුයි. සෙක්ස් කියන්නේ පවුල තුළ තිබිය යුතු දෙයක්.ඒත් ආසියානු රටවල එයටත් වැටකඩොලු. මනුෂ්‍යයාගේ හැඟීම් හා මානසිකත්වය වෙනස් කරන්න ලිංගිකත්වය ඉවහල් වන ආකාරය මනෝ විද්‍යාත්මක කරුණක්. නිවසින් නොලැබෙන ලිංගික තෘප්තිය ලබා ගැනීමට ඉඩ ලද සැණින් ක්‍රියාත්මක වීමෙන් එය ස්ත්‍රී දූෂණයක් හා එය ලෝකයෙන් සඟවා තැබීමට මිනීමැරුමක් වුව සිදුකරනවා. අද එය ඛේදවාචකයක් වෙලා. එදා සමාජයේ මෙවැන්නක් සිදුවූයේ නූගත් අය අතින් පමණයි. ඒත් අද වෛද්‍යවරු, විදුහල්පතිවරු වැනි උගත් අයත් මෙවැනි දේට පෙලඹී සිටිනවා.මෙයට හේතුව තමයි අතෘප්තිකර ලිංගික ආශාව. වැටකඩොලු සීමා මායිම් එක්ක ලිංගික නිදහස සීමාවීම එයින් මම අදහස් කරන්නේ දකින දකින ගැහැණු, පිරිමි එක්ක එක්වීම නොවෙයි. තම පවුල කියන දේ තුළ අවශ්‍ය නිදහස හා තෘප්තිය ලබා ගැනීම “28” චිත්‍රපටය නරඹන විට එය ප්‍රේක්ෂකයාට වැටහේවි.“28” යන නම යෙදීමට හේතුව?මේ විසි අට කියන්නේ චන්ද්‍ර මාසයට ඇති දින ගණන. මේ හඳ කියන දේ මිනිසාගේ මුළු ජීවිතයට සම්බන්ධයි. දරුවකු පිළිසිඳ ගැනීම, ඉපදීම, ලිංගික ආශාවන් ඇතිවීම කෘෂිකර්මයට මේ ආදී හැමදේටම කාන්තාවගේ මාසික ආර්තවය සෑදෙන්නෙත් දින 28කට වරක්. මේ හැමදේම ස්භාවිකයි. ස්භාවධර්මය හා සම්බන්ධයි. “28” පුරාම තිබෙන්නේ මිනිසා සහ ස්භාවධර්මය සමඟ ඇති සම්බන්ධතාවය. එය ලිංගිකත්වයට බලපාන ආකාරය. අපිව පාලනය කරන ඉහළම දේශපාලනය තමයි ස්භාවධර්මයා. මේ කරුණු නිසයි “28” යන නම යෙදුවේ.ඔබේ නිර්මාණ හරහා නවකයන්ට ඉඩ ලැබුණා. “28” සමඟ අලුත් මුහුණු සිනමාවට එක් වනවාද?නැහැ. 28 නළු නිළියන්ගේ ප්‍රමුඛත්වය මත සෑදුණු චිත්‍රපටයක්. සංකාර හා කර්මවල රංගන ශිල්පියාට වඩා රූපරාමුවට ඉඩ දුන්නා. මෙහි චරිත හරහා ඔවුන්ගේ රංගනය හරහා තමයි චිත්‍රපටය ගොඩනැ‍ඟෙන්නේ. නවක අය යොදා ගැනීමට කාලය හා ආර්ථික තත්ත්වය මදි.‍මෙහි ප්‍රධාන චරිත රඟපාන්නේ මහේන්ද්‍ර පෙරේරා, සේමිනි ඉද්දමල්ගොඩ, සරත් කොතලාවල, රුක්මල් නිරෝෂ්. ඔවුන් ඉතා සාර්ථකව තම කාර්ය ඉටුකළ බව පැහැදිලිව පෙනෙනවා.වේදිකාව හා පුංචි තිරය අමතක වෙලාද?කොහෙත්ම නැහැ. යළිත් වේදිකා නාට්‍යයක් කරන්න කැමැත්තෙන් ඉන්නවා. චිත්‍රපටයක් හදන්න ගතවන කාලය බැලූවිට වේදිකා නාට්‍ය කරා නැවත යොමුවීම චිත්‍රපට නිර්මාණයට බාධාවක්. ටෙලිනාට්‍යය කලාව නම් අද හෑල්ලුවට ලක්වෙලා. අද ටෙලිනාට්‍යයක් නිර්මාණය කරනවා නෙමෙයි ටෙලියක් ගහනවා කියලානේ කියන්නේ. මේ නිසා තරඟයකට යන්න මම කැමැති නැහැ.ශ්‍රී ලාංකේය සිනමාවේ දිශානතිය ගැන ඔබේ අදහස?දේශීය සිනමා කලාව තිබෙන්නේ ඉතා අවදානම් තැනක. ලෝකය වෙනස් වෙලා ඩිජිටල් තාක්ෂණය ඇවිත්. ත්‍රිමානකරණය ඇවිත්. ඒත් අපි තාමත් සෙලෝලයිඩ්. අද ලෝක සිනමා කර්මාන්තයට භාවිතා වන්නේ දියුණු තාක්ෂණය. මම හිතන්නේ අපි පමා වෙලා වැඩියි.මේ විදිහට ගියොත් තව අවුරුද්දක් විතර යනකොට ජාත්‍යන්තරයට කෙසේ වෙතත් ලංකාවේ මිනිස්සුන්ට බලන්නත් සිංහල චිත්‍රපට නැතිවේවි. සිනමාව තුළ තරුණ අයට ඉඩ තිබිය යුතුයි. තරුණ ජවය තිබිය යුතුයි. අද සිනමාව තුළ තරුණ ජවය සැඟවිලා. ලෝකයේ තිබෙන තරගයට අපි මුහුණදිය යුතුයි. ඒ සඳහා අපි නව තාක්ෂණයෙන් සවිමත් විය යුතුයි. අද අපිට තිබෙන ලොකුම අර්බුදයත් එයයි..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>06</day>
    </date>
    <link>http://www.dinamina.lk/2014/02/06/_art.asp?fn=f1402063</link>
    <topic>රේඩියෝ ඇහු‍ෙවාත් සල්ලි දෙනවා කියන්නේ පොඩි රැවටිල්ලක්</topic>
    <author>මහේෂි කොෂිලා</author>
    <content>මාධ්‍ය ක්ෂේත්‍රයේ කුඩා කාල පරිච්ඡේදයක් ගත කළද සිංහ FM දෙවසරක දී ඉදිරි පිම්මක් පැන තිබේ. නව්‍ය වැඩසටහන් ඔස්සේ හරවත් දෑ තිළිණ කරමින් ශ්‍රාවකයා දැනුමින් බුද්ධියෙන් පොහොසත් කිරීමට නිතර වෙහෙසෙන බව සිංහ FM හි සාමාන්‍යාධිකාරි කුල ශ්‍රී කාරියවසම් මහතා පවසයි. සිංහ FM නාළිකාවට දෙවසරක් සපිරෙන මොහොතේ රසමංජරිය සමඟ ඔහු මෙසේ අදහස් දැක්විය.අනෙකුත් නාළිකාවන්ට සාපේක්ෂව ඔබේ නාළිකාවේ ඇති විශේෂත්වය පිළිබඳව කතා කළොත්?සෑම නාළිකාවක්ම උත්සාහ ගන්නේ තමන්ගේ නාළිකාව වැඩිදෙනෙකු අහන එක බවට පත් කර ගැනීමටයි. මේ කාරණෙදි බොහෝ පිරිස් විවිධාකාරයේ උපක්‍රම භාවිතා කරනවා. අපි හිතමු වෙළෙඳ භාණ්ඩයක් කියලා. මිනිස්සු එම භාණ්ඩය මිලදී ගන්න ඕනෙ එහි ඇති ගුණාත්මකභාවය නිසයි.එහෙම නැතුව ඒත් සමඟ නොමිලයේ තවත් දෙයක් දෙනවා කිව්වම එහි ඇති ගුණාත්මක භාවය පිළිබඳව කියන්න අවශ්‍ය වෙන්නේ නැහැ. අපේ රේඩියෝ කලාව තුළ වෙලා තියෙන්නෙත් ඇතුළේ යන දේවල් පිළිබඳව නොසිතා වෙනත් දෑ පිළිබදව සිතීමයි. අවසානයේ අපේ රේඩියෝ කරන්නේ මිනිස්සුන්ට සල්ලි දෙන්නම් කියලා තමන් වෙත ග්‍රාහකයා නතු කර ගැනීමයි.ඇත්තටම ඔය කියන විදියට දෙනවද කියන එකත් ප්‍රශ්නයක්. එහෙම දෙන්නෙත් නෑ; පොඩි රැවටිල්ලක් කරන්නෙ. අපේ නාළිකාව තුළ එහෙම දේවල් සිදුවන්නේ නැහැ. අපි කියලම තියෙන්නේ “සිංහ නම් සල්ලි නෙවෙයි” කියලා. අපේ තේමා පාඨයෙත් එය අඩංගු වෙනවා.අපි කරන්නේ වඩා ගුණාත්මක දේ අන්තර්ගත කිරීම සහ අනෙකුත් රේඩියෝ චැනල් නොකරන හරවත් දෑ ශ්‍රාවකයාට තිළිණ කිරීමයි. උදාහරණයක් විදියට ගත්තොත් අනෙකුත් නාළිකා සමඟ සසඳා බලන විට ළදරු අවධියක පසුවන අපි රේඩියෝ කලාවට වීර කාන්තාවන් පිළිබඳ නාට්‍ය මාලාවක් හඳුන්වා දුන්නා. ඇහැලේපොල කුමාරිහාමි, විහාරමහාදේවි, කුසුමාසන දේවි වැනි නාට්‍ය මාලා එයින් ප්‍රචාරය කළ අතර මේ දිනවල උන්මාද චිත්‍රා නාට්‍ය ප්‍රචාරය වෙනවා. ඒ වගේම මේ දිනවල බොහෝ විට ජනප්‍රියව පවතින්නේ උදේ කාලසීමාව ජෝක්වලට වෙන් කිරීමටයි.එහෙත් අපේ නාළිකාව ජෝක් දාන්නේ නැහැ. උදේ 7 – 10 කාලසීමාව තුළ ශ්‍රාවකයාගේ ජීවිතයට යමක් එකතුකර ගන්නා ආකාරය පිළිබඳවත්, චින්තනය දියුණු කරගන්නේ කොහොමද සහ ලෝකය දකින විදිය කොහොමද යන්න පිළිබඳවත් අපි කතා කරනවා. සවස 4-6 කාලසීමාව තුළදී IQ Meter වැඩසටහන ප්‍රචාරය කරනවා.එහි විනෝදාස්වාදයකුත් ගැබ් වෙනවා. ඇත්තටම ගුවන්විදුලිය විනෝදාත්මක වෙන්න ඕන. නැතුව බණ කිය කිය ඉඳලම හරි යන්නෙත් නැහැ. ඒත් ඒ විනෝදාත්මක බව ගුණාත්මක විය යුතුයි. IQ Meter ප්‍රශ්න විචාරාත්මක වැඩසටහන මඟින් එය සිදුවී තිබෙනවා. මේ ප්‍රශ්න විචාරාත්මක වැඩසටහන අනෙකුත් නාළිකාවන්ට සාපේක්ෂව වෙනස්. ඒ නිසා මේ තරගකාරී ගමනේ ඉස්සරහට යන්න පුළුවන් කියලා අපි හිතනවා සහ මේ අවුරුදු දෙක තුළ අපි යම් ගමනක් ඇවිදින් තියෙනවා.තවත් දෙයක් අපේ නාළිකාව තුළ දේශපාලන වැඩසටහන් ද අන්තර්ගතයි. අපේ නාළිකාව පමණයි විපක්ෂයට වැඩසටහනක් වෙන්කර තියෙන්නේ. විපක්ෂයේ කෙනෙක් පමණක් පැමිණෙන මේ වැඩසටහනේදී ඔවුන්ට නිදහසේ අදහස් ප්‍රකාශ කිරීමට ඉඩ ප්‍රස්ථාව හිමි වෙනවා. ප්‍රධානම දේ ගුවන්විදුලියක් ගත්තම 70%ක් පමණ ගුවන් කාලය වෙන් වන්නේ ගීතවලට.විශේෂයෙන් චෝදනාවක් එල්ල වෙනවා පරණ ගායක ගායිකාවන්ගේ, ප්‍රවීණයන්ගේ ගීත ප්‍රචාරය නොවන බවට. එහෙත් සිංහ FM ඔස්සේ හොඳ ගීත විකාශය කරන බව මෙහිදී මා සිහිපත් කළ යුතුයි. අර්ථය අතින් හීන ගීත අපේ නාළිකාවෙන් ප්‍රචාරය නොවන බව පැවසිය යුතුයි. 70-80 දශකයේ ගීත, සුභාවිත ගීත සිංහ FM ඔස්සේ ප්‍රචාරය වීමත් එවැනි හරවත් දෑ ග්‍රාහකයා පිළිගැනීමත් සතුටට කරුණක්.සල්ලි දීලා ගුවන්විදුලි නාළිකා තුළට ශ්‍රාවකයන් නතු කරගැනීමේ රැල්ලක් වර්තමානය වනවිට පවතිනවා. ඔබත් එය පෙරදී සඳහන් කළා. ඒ ගැන තවදුරටත් සඳහන් කළොත්?ඇත්ත වශයෙන්ම සල්ලි දීලා රේඩියෝ අස්සවන්න බැහැ. මොකද ගුවන්විදුලිය සහ ග්‍රාහකයා අතර තිබිය යුත්තේ හෘදයාංගම බැඳීමක්. අපි මිත්‍රයකුට උපකාරයක් කරන්නෙ ඔහු හෝ ඇය සමඟ ඇති හිතවත්කමට. මං කියන්නෙ ගුවන් විදුලියයි ශ්‍රාවකයා අතර තිබිය යුත්තේත් එවැනි බැඳීමක්. මගේ අසන්නාට හොඳම මිත්‍රයා විය යුත්තේ මගේ FM එක. හොඳම මිත්‍රයො සල්ලිවලට ගනුදෙනු කරන්නේ නැහැ. අපි සල්ලිවලට කරන්නේ ව්‍යාපාර කටයුතු.ඒත් ගුවන්විදුලිය කියන්නේ එහෙම එකක් නෙමෙයි. සන්නිවේදනයේ ප්‍රතිපෝෂණයක් තියෙනවා. ශ්‍රාවකයන් අපට කතා බහ කරනවා; අපට ප්‍රතිචාර දක්වනවා; අඩුපාඩු පෙන්වා දෙනවා; ‍ඉතින් මෙවැනි තත්ත්වයක් යටතේ ඇයි සල්ලි දෙන්නේ?වර්තමානයේ නිවේදක නිවේදිකාවන්ට බොහෝ චෝදනා එල්ල වෙනවා ඔවුන් භාවිත කරන භාෂාවට. මේ පිළිබදව ඔබට කිවහැක්කේ කුමක්ද?මං ප්‍රශ්නයක් අහනවා; කවුරුහරි අපට කියලා තියෙනවද භාෂාව මේ විදියට හසුරවන්න ඕනේ කියලා? හෙළයේ මහා ගත්කරු මාර්ටින් වික්‍රමසිංහ, ඩබ්ලිව්. ඒ. සිල්වා, පියදාස සිරිසේන වැනි රචකයන් එදා රචනයට යොදා ගත් භාෂාව නෙවෙයි වර්තමාන ලේඛකයන් යොදා ගන්නේ. භාෂාව කියන එක වෙනස් වෙන දෙයක්. ඒ භාෂාව වෙනස් වෙමින් නව්‍ය වෙමින් යන්න ඕන. ඔය එල්ල කරන ජනප්‍රියම චෝදනාව තමයි භාෂාව මරනවා කියන එක. අපේ නාළිකාව එවැනි හඩු භාෂා භාවිතා නොකරන බව පැවසිය යුතුයි.ඒත් අනෙකුත් නාළිකා සම්බන්ධයෙනුත් මං සාධාරණීකරණයක් කළ යුතුයි. මෙය මාධ්‍යයේ ප්‍රශ්නයක් නොවෙයි. මෙය අධ්‍යාපනයේ ප්‍රශ්නයක්. භාෂාව ජරා විදියට ව්‍යාකරණ රීති කඩලා භාවිත කරන්න ඕනෙ කියලා මෙයින් මං අදහස් කරන්නේ නැහැ. ඒත් ඊට හේතු තියෙනවා.කවුරුත් ඒවා සම්බන්ධයෙන් මේ තාක් කතා කරලා නැහැ. ඒ වගේම තමයි මං කවදාවත් අලුත් නිවේදක නිවේදිකාවන්ට චෝදනා එල්ල කරන්නෙත් නැහැ. මම අද නිවේදක නිවේදිකාවන් තුළ දකින ලොකුම ප්‍රශ්නය තමයි ඔවුන්ට අදහස් ප්‍රකාශ කිරීමට ඇති නොහැකියාව. ඔවුන් කියන්න ඕන මොකක්ද කියලා දන්නේ නැහැ. තමන්ගේ අදහසක් තිබුණත් ඒවා වචනවලට පරිවර්තනය කරගැනීමට තරම් ඔවුනට වචන නැහැ. එතකොට තමයි තමන්ගේ අදහස ප්‍රකාශ කිරීමට නොහැකිව රට වටේ යන්නේ.එහෙත් සිංහ FM එකේ සේවය කරන නිවේදක නිවේදිකාවන්ට මං නිතරම කියන්නේ පොත්පත්, පුවත්පත් කියවන්නත්, නිතර සාකච්ඡා පවත්වන්නත් කියලයි. එයින් භාෂා හැකියාවන් වර්ධනය වීම සිදුවෙනවා.සිංහ FM නාළිකාවට වසර දෙකක් සපිරෙන මේ මොහොතේ ඔබ විශේෂ වැඩසටහන් සම්පාදනය කරනවාද?පසුගිය 3 වැනි දාට යෙදී තිබූ සංවත්සරය නිමිත්තෙන් අපි තෝරාගත් ශ්‍රවණාබාධිත පාසල් දරුවන් 50 දෙනෙකුට ශ්‍රවණ උපකරණ ලබාදුන්නා. අපේ සංවත්සර සාදය වන්නෙත් එයයි. ශ්‍රාවකයන්ට සහ රටට සෙත් පතා මේ මස 7 වැනි දින කැලණිය රජමහා විහාරයේදී බෝධි පූජා පිංකමක් පවත්වනවා. ඒ වගේම තමයි අපේ ශ්‍රාවකයන්ට හොඳ තිළිණයක් දීමේ අරමුණෙන් සංගීත ප්‍රසංගයක් සූදානම් කර තිබෙනවා.අපේ ප්‍රවීණයන් තිදෙනෙක් වන වික්ටර් රත්නායකයන්ගේ, සුනිල් එදිරිසිංහයන්ගේ සහ ටී. එම්. ජයරත්නයන්ගේ සුසංයෝගයෙන් සහ රෝහණ වීරසිංහයන්ගේ සංගීතයෙන් හැඩවෙන මේ සංගීත ප්‍රසංගය ලබන 13 වැනි දින නෙළුම් පොකුණ රඟහලේදී නොමිලයේ ප්‍රවේශපත් ලබා දෙනවා.එමෙන්ම පසුගිය වසර තුළ පාසල් පුස්තකාලවලට පොත් ප්‍රදානය කරමින් ක්‍රියාත්මක වූ නැණ සවිය වැඩසටහනේ තෙවැනි අදියර ලබන 21 වැනි දින ගම්පහ යසෝදරා දේවි බාලිකා විද්‍යාලයේදී පවත්වනවා. මේ සඳහා ශ්‍රාවකයන්ගේ උදව් උපකාර අපට ලැබෙන බවට ද සඳහන් කළ යුතුයි. .</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>06</day>
    </date>
    <link>http://www.dinamina.lk/2014/02/06/_art.asp?fn=f1402064</link>
    <topic>ලාංකේයයන් අවදි කළ යතිවරයාණෝ</topic>
    <author>නුවන්ති සඳුනි ප්‍රභා</author>
    <content>ශ්‍රීලාංකේය ජන හදවත්වල සදාතනික ලැඟුම් ගන්නා, උස් නිදහස වෙනුවෙන් පන්හිඳ මෙහෙයවමින් ලාංකේයන්ගේ මොළගෙඩිවලට කතා කළ විදෙස් ජාතික භික්ෂුවක් වේ නම්, ඒ ටිබෙට් ජාතික ඇස්. මහින්ද හිමි යැයි කීවොත් නිවැරැදි ය. පරදේසක්කාරයන්ට එරෙහිව, ඔවුන් අපට අහිමි කළ දේශපාලන නිදහස යළි ලබාගනු වස් උන්වහන්සේ හෙළ ජන සිත් දේශවාත්සල්‍යයෙන්, දේශානුරාගයෙන් පුබුදු කළ හැටි නම් හරි අපූරු ය. උන් වහන්සේ මෙරට ජාතික වීරවරයකු ලෙස පිළි ගැනෙන්නේ ද මේ නිසා ය.1901 දී හිමාල කඳුවැටියට අයත් ටිබෙට් රටේ සිකීම් නගරයේ ඉපැදුණ, වසර 13 ක් පුරාම ඒ රටේම හැදී වැඩී ලංකාවට පැමිණුන එස්. කේ. තෂිනිම්ගල් නම් ටිබෙට් ජාතිකයා, මෙරටට පැමිණීම සුවිසෙස් සිදුවීමකි. එය ලාංකේය ඉතිහාසයේ අනුස්මරණීය මෙන් ම අසිරිමත් සිද්ධියකි.තෂිනිම්ගල් ගේ වැඩිමහලු සහෝදරයා බෞද්ධ භික්ෂුවක් වීම මෙරටට මොහු ආගමනය වීම කෙරෙහි බලපෑ ආසන්නත ම හේතුව විය. 1914 දී ජර්මන් ජාතික ඥාන තිලෝක හිමියන් සමඟ ලංකාවට වැඩම කිරීමට එම හිමි රුවන කටයුතු කරනු ලැබීය. ඒ සමඟම එම භික්ෂූන් වහන්සේගේ බාලම සොහොයුරා වූ තෂිනිම්ගල් ද මෙරටට පැමිණියේ ය.තෂිනිම්ගල් යනු ඉගෙනීමට උපන් හපන්කම් තිබූ දක්ෂ දරුවෙකි. ලංකාවට පැමිණ ඉතාමත් ම කෙටි කලකින් මහාබෝධි විද්‍යාලයට ඇතුළත් වූ ඔහු, එහිදී ඉංග්‍රීසි දැනුම ද ලබා ගැනීමට අමතක කළේ නැත. සිංහල බස ද හොඳින් හැසිරවීමට ක්‍රියා කළ මොහු, ඒ අතරතුර පැවිදි බිමට ඇතුළු වීමට තීරණය කළේ ය. පැවිදි බිමට පිළිපන් තෂිනිම්ගල් දරුවා, ඇස්. මහින්ද හිමි ලෙස ප්‍රකට විය.සසුන්ගත වීමෙන් පසු දොඩම්දූවේ ශෛලබිම්බාරාම සරස්වතී මණ්ඩප පිරිවෙනෙහි නවාතැන් ගත්හ. එහි වැඩවසමින්, අලුත්ගම ශ්‍රී ශීලක්ඛන්ද නායක හිමි සෙවණේ සිප් සතර ලැබුමට අප්‍රතිහත කැපවීමෙන් යුතුව ක්‍රියා කළහ. එහිදී සිංහල, පාලි, සංස්කෘත ආදී භාෂා ශාස්ත්‍ර ප්‍රගුණ කිරීමට ද උන්වහන්සේ ක්‍රියා කළහ. බුදු දහම පිළිබඳව ද නෙක් හැදෑරීම් කිරීමට ද ඇස්. මහින්ද හිමි කටයුතු කළහ.සාමණේර අවධියේ දී ම චතුර ධර්ම කථිකයකු ලෙස උන්වහන්සේ ජනතාව අතර ප්‍රකට විය. මහින්ද හිමියන් අනතුරුව උපසම්පදාව ලැබුවේ රත්මලානේ පුරාණ රාජමහා විහාරාධිපති ධර්ම කීර්ති ශශ්‍රී ධර්මාරාමාභිධාන කේ. ශ්‍රී ඉන්ද්‍රජෝති නායක හිමිපාණන් වහන්සේගේ ගෞරවණීය සිසුවකු ලෙසිනි. උපසම්පදාවෙන් ඉනික්බිති මහින්ද හිමියන් අධ්‍යාපන කටයුතු සිදු කරනු ලැබුවේ ශ්‍රී ධර්මාරාම පිරිවෙනෙන් ය.ප්‍රාචීන, ප්‍රාරම්භ සහ මධ්‍යම යන විභාගවලින් විශිෂ්ට ලෙස උන්වහන්සේ සමත් වූහ. ධර්මය උගෙන, සිංහල බස ද හොඳින් හදාරා තිබූ උන්වහන්සේ අනතුරුව අප රටේ අනාගත පරපුර වෙනුවෙන් ද කැපවී ක්‍රියා කරනු ලැබීය. ඒ ශාස්ත්‍ර ඥානය ලබාදෙන ඇදුරුතුමකු ලෙසිනි.උන්වහන්සේ ප්‍රථම වරට ගුරුවරයකු ලෙස පත්වීම් ලැබුවේ කොළඹ ආනන්ද මහා විද්‍යාලයට ය. මෙරට දු දරුවන් දැනුමින් පිරිපුන් විශිෂ්ටයන් බවට පත් කිරීමට උන්වහන්සේගෙන් ලැබුණු මෙහෙවර අප්‍රමාණය. ව්‍යක්ත ධර්ම කථිකයකු, දේශකයකු මෙන් ම පිරිත් දෙසුම් ආදී දේශනාවලින් විචිත්‍ර භාණකයකු ලෙස ප්‍රකට වූ මහින්ද හිමියන්, සැබවින් ම මෙරට ජනතාවගේ පිනෙන් පහළ වූ යතිවරයාණ කෙනෙකු විය.ක්‍රි. ව. 1934 සිට 1936 කාලය තුළ කොම්පඤ්ඤ වීදියේ සෞගතාවාසයෙහි වැඩ වාසය කළ උන්වහන්සේ, ක්‍රි.ව. 1936 දී පානදුර බෙල්ලන ශ්‍රී සුධර්මාරාමයට වඩිනු ලැබූහ. ඒ ස්ථිර වාසස්ථානය ලෙස එම විහාරය තෝරා ගනිමිනි. ගම හා පන්සල සම්බන්ධ කර ගනිමින් සුවිශාල ආගමික සේවා රැසක් ඉටු කළහ.අමද්‍යප ව්‍යාපාරයට එක් වෙමින් එහිදී පුරෝගාමී මෙහෙවර රැසකට උරදී ක්‍රියා කළ මහින්ද හිමියන්, ගව මස් කෑමෙන් වළකින ලෙස ඉල්ලා ප්‍රචාරක පෙරහර ද පවත්වනු ලැබී ය.උන්වහන්සේ අමරපුර නිකායෙහි පැවිදි වී ඉන් අනතුරුව සියම් නිකායෙහි පැවිදිව, අනතුරුව සියම් නිකායෙන් උපසම්පදාව ලැබූ බව බොහෝ දෙනා පවසන කරුණකි. ඒ කෙසේවතුදු උන්වහන්සේගෙන් මෙරටට සිදු වූ මෙහෙය නම් අප්‍රමාණය.මහින්ද හිමියන් මෙරට වැඩ විසූ සමය, අධිරාජ්‍යවාදීන් ගේ ග්‍රහණයට ලංකාව යටත්ව තිබූ යුගයක් විය. ජාතිය එයින් මුදා නිදහස් නිවහල් සමාජයක් ගොඩනංවා ගැනීම එකල තිබූ ප්‍රබල අවශ්‍යතාවක් විය. ඒ පිළිබඳ සිහලුන්ගේ සිත් අවදි කරමින්, ජාතික නිදහස පිළිබඳ මුලින් ම කවි හැඟීම් දෙනු ලැබුවේ ද මහින්ද හිමියන් විසිනි.කොළඹ කවි යුගයේ දීප්තිමත් කවියකු වූ මහින්ද හිමියන්, අමුතුම මඟක යමින් කවි පදවැල් බඳිනු ලැබුවේ, හිස් මොළවලට හෙණ ගැහිලද සිහලුන්නේ වැනි ජාතික හැඟීම් පුබුදු කරවන කවි මගිනි. උන්වහන්සේ ඒ අයුරින් කටයුතු කරනු ලැබුවේ, ලංකාව ගැනත්, සිංහල ජනතාව ගැනත් පැවැති අප්‍රමාණ ආදරය, ගෞරවය නිසා ය.බුදුගුණ ගැයුමෙහි ද, උපදෙස් කාව්‍ය රචනයෙහි ද, සොබාදහම් වැනුමෙහි ද, දරු නැළවිලි ගී, ළදරු ගී, විකට කවි රචනයෙහි සහ කීමෙහි ද දක්ෂයකු ලෙස මේ හිමියන් මෙරට ජනතාව අතර ප්‍රකට විය. උපතින් ම කලාවෙහි ලැදියකු වූ උන්වහන්සේ, කවි සීපද, වන්නම් ගැයීමෙහි ද දක්ෂයකු විය.ලංකා මාතා, නිදහසේ දැහැන, නිදහසේ මන්ත්‍රය, ජාතික තොටිල්ල වැනි කාව්‍යය රචනා කළ මහින්ද හිමියන්, තමාගේ අභිප්‍රාය පිළිබඳ ලංකා මාතා කෘතියේ හැඳින්වීමේ සඳහන් කර ඇත්තේ මෙසේ ය.“ජාතික සිව් විෂයෙහි සිංහලයා අදත් නිදා සිටින්නෙකි. අතීත සෞභාග්‍ය ගැන උදම් අනන්නෙකි. එහෙත් වර්තමානයේ දුර්වලත්වය නොදන්නෙකි. නැතිනම් නොසලකන්නෙකි. එය අන් කෙනෙකු කියනවා අසන්නට ද නොකැමැත්තේය.”“කවිකාරයකු විසින් සිංහල රටට, සිංහල ජාතියට, සිංහල ආගමට, සිංහල සිරිතට හරසර දක්වන ජාතික කවිකාරයකු විසින් කළයුතු කෝටිප්‍රාප්ත යුතුකම නම්, මේ දුර්වලත්වය ඔවුනට කියා පෑමයි. නිර්භයව කියාපෑමයි.”මෙරට සාහිත්‍යයට ද අපමණ මෙහෙයක් ඉටු කළ උන්වහන්සේ, 1951 මාර්තු මස 16 වැනි දින මෙලොවින් සමුගනු ලැබුවේ, සදාතනිකව මෙරට ජනතාවගේ හදවත්හි ලැගුම් ගනිමිනි..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>06</day>
    </date>
    <link>http://www.dinamina.lk/2014/02/06/_art.asp?fn=f1402065</link>
    <topic>මං අල්පෙනෙත්තක්වත්ගෙදර ගෙනිච්චෙ නෑ</topic>
    <author>ධම්මික සෙනෙවිරත්න</author>
    <content>මගේ ලොකු අයියා, කේ.ආර්.පෙරේරා සිවිල් සේවකයෙක්. ඔහු රාජ්‍ය සේවයෙන් විශ්‍රාම ලැබුවෙ ආගමන-විගමන පාලක හැටියට. ඊට අමතරව කවුරුත් නොදන්නවා වුණාට එයා රේඩියෝ සිලෝන් එකේ ‘ගම්බද ගී’ ගායකයෙක්. ලොකු අයියා එඩ්වින් කෝට්ටෙගොඩ ප්‍රමුඛයාගේ ගෝලයෙක් හැටියට හුඟක් ගම්බද ගී ගායනා කළා.මේවායෙදි කිසිම සංගීත භාණ්ඩයක් පාවිච්චි වෙන්නෙ නෑ, කටහඬ විතරයි. ඒ කාලෙ රේඩියෝ සිලෝන් එක තිබුණේ කොටා පාරේ ගොඩනැඟිල්ලක. ගම්බද ගී ගායනයේදී අත්වැල් ගායනා කරන්න ලොකු අයියා මාවත් එක්කරගෙන ගියා. ගෙදරදී ඒ පුහුණුවීම් එහෙම කළ හැටි මට තවම මතකයි. රේඩියෝ සිලෝන් එකට ගියාම මම දැක්කා මැදිරියේම කොනක නිවේදකයෙක් හිටියා. පසුව දැනගත් පරිදි ඒ කොළඹගේ මහත්තයා. පියානෝවකුත් තිබුණා. ලොකු අයියත් එක්ක ගිය මේ ගමන තමයි මගේ පළමු රේඩියෝ අත්දැකීම.ඊළඟට, මට තවත් අවස්ථාවක් ලැබෙනවා. ඒ කාලෙ අපි නුගේගොඩ ස්ටේෂන් එකෙන් බැහැලා පයින් ඉස්කෝලෙ ඇරිල ගෙදර ආවා. දෙල්කඳ හන්දිය පැත්තට එද්දි කඳු මුදුනේ වත්ත දෙසට තියෙන ගෙදර විශිෂ්ට ග්‍රන්ථ පරිවර්තකයකු වූ ඒ.පී. ගුණරත්න මහත්තයගෙ. ඒ අසල තිබුණා බී.ජේ.එෆ්. දහම් පාසල. ඒ ඉදිරිපිට පාරෙ තමයි සුනන්ද මහේන්ද්‍රලගෙ ගෙදරත් තිබුණේ. ඔය පාර ‘ඇල්බට් පෙරේරා මාවත’ අපි කොළුකමට ඒක ‘අමරදේව මාවත’ කියලා බෝඩ් එකක් එහෙම දැම්මා මතකයි.මේ දහම් පාසලේ ගුරුවරයෙක් හැටියට ගුණරත්න මහත්තයා වැඩ කළා. මම ඒකෙ ශිෂ්‍යයෙක්. දවල් 11ට දහම් පාසල අවසන් වුණාම හැම ඉරිදම රැස්වීම තියෙනවා. ගුරුභවතුන්ගේ කතා අවසන් වුණාම අනෙකුත් කතා කියල අවස්ථාවක් ලැබෙනවා.ඒවෙලාවේ නොවැරැදීම වේදිකාවට දුවගෙන ගිය කෙනෙක් තමයි මම. ගිහින් කවියක් කිව්වා, නැත්නම් කතාවක් කළා. මේ කාලෙ ඒ.පී. ගුණරත්න මහත්තයා පරිවර්තනය කරපු ‘වන සරණ’ පොත ඇසුරින් ඉතා විශිෂ්ට ගුවන් විදුලි මාලා නාට්‍යයක් ඉදිරිපත් කරන්න ගුණරත්න මහත්තයත් එක්ක අපේ ලොකු අයියත් වැඩ කළා. පැය 1/2ක මේ නාට්‍ය ‘වන චර සරණ’ කියල නම් කරල තිබුණා. නිෂ්පාදක පී.වැලිකල මහත්තයා මේකේ හෝලිකේ තිසාහාමි ළමා කාලයේ චරිතය ලැබුණෙ මට. එතකොට මට වයස අවුපැදු 10ක් විතර ඇති.හන්දියේ ගෙදරට පෙනෙන දුරින් තමයි, කඳු මුදුනේ ගුණරත්න මහත්තයලගෙ ගෙදර තිබුණේ. හැන්දෑවට එහාට ගිහින් විශාල ගෙවත්තට වෙලා දෙබස් පුහුණුවීම් කෑගහලා කරපු හැටි මට මතකයි. රේඩියෝ සිලෝන් එකේ හයවැනි මැදිරියෙදි මේ නාට්‍ය තැටිගත කළා. සජීව ලෙසින් ඉදිරිපත් කළ නාට්‍ය ප්‍රධාන පාලක මැදිරියෙදි ඒ වෙලාවෙම අඟල් 16 විශ්කම්භයක් ඇති තැටියක් හැටියට කැපුණා. නාට්‍ය අවසන් වෙද්දි තැටියත් කැපිල ඉවරයි.මේ ළමා කාලයේ චරිතය කොටස් 3 ක් විතර කළා. ඊට පස්සෙ තිසාහාමිගේ ටිකිරා කියන පුතාගේ චරිතයට නැවතත් මාව ගත්තා. තිසාහාමිගේ චරිතය කළේ එඩ්මන් විජේවර්ධන කියන විශිෂ්ටයා. ඔහු පසුව ක්‍රිකට් පාලක මණ්ඩලයේ ද සිටි වජිර විජේවර්ධනගේ පියා. මේ නාට්‍යයේ තැටියක් ගුවන් විදුලියේ සංරක්ෂණ ගබඩාවේ තිබුණා.පසු කලෙක මම ගුවන්විදුලියේ සිංහල සේවා අධ්‍යක්ෂ හැටියට අවුරුදු 11ක් කටයුතු කළා.සිංහල තැටි-පටි ගබඩා භාර අතිරේක යතුරු කැරැළි මා භාරයේ තිබුණේ. පැය 24 ඕනෑම වේලාවක මට ඒ ගබඩා අරින්න පුළුවන්කම තිබුණා. හැබැයි, 1997 ඔක්තෝබර් මාසෙ 01 වැනිදා, හරියටම මගේ දුවගේ උපන්දිනේ දවසෙ මං ගුවන්විදුලියට ආයුබෝවන් කියලා ගෙදර එද්දිත් කිසිම දෙයක් අරගෙන ආවෙ නෑ. ගීතයක්වත් පිටපත් කරගෙන ආවෙ නෑ. මං සිංහල සේවා අධ්‍යක්ෂවරයා හැටියට ඉන්නැද්දි මගේ ලේකම්වරිය වුණේ සුසිලා පෙරේරා.ගුවන් විදුලියෙන් අල්පෙනෙත්තක්වත් ගෙදර නොගෙනිච්ච මහත්තය වගේ කෙනෙක් මං දැක්කෙ නෑ කියල ඇය කිව්වා. දවසක් මට, මියුසියස් විද්‍යාලයේ ඉගෙන ගනිමින් සිටි මගේ දුව කතා කරල කිව්වා සී.ආර් පොත් 2ක් ගේන්න කියලා. මම බොරැල්ලෙ මංගල බුක්ෂොප් එකෙන් පොත් 2 ගෙනැත් ගුවන් විදුලියෙ ගේට්ටුව ළඟ තියෙන ආරක්ෂක මැදිරියෙ හිටපු තල්පෙහේවාට දුන්නා ඒකට ගේට්පාස් එකක් දාලා තියන්න කියලා.පස්සෙ මගේ පියන් සෝමපාලව ඇරල ඒක ගෙන්න ගත්තා. මේක ගෙනැත් දීල සෝමපාල මගෙන් අහනවා ඇයි සර් සුසිලා මිසීට කියල මේක ගබඩාවෙන් ගන්න තිබුණනේ කියලා. සිංහල සේවා අධ්‍යක්ෂ කියන්නේ අධ්‍යක්ෂ ජනරාල් ළඟට හිටපු නිලධාරියා. මට ඕන දෙයක් ගබඩාවෙන් ගෙන්න ගන්න තිබුණා.හැබැයි මං අල්පෙනෙත්තක්වත් ගෙදර ගෙනිච්චෙ නෑ. මං ඒක කළා නම් මගේ යටතේ සිටි අයත් ඒක කරනවා. ලොක්කට හොඳනම් අපට මොකද කියලා. පසු කලෙක සුනිල් ශාන්තයන්ගෙ සී.ඩී.එකක් ගුවන් විදුලිය කළා. ඒකෙ පිටපතක් ගන්න පුළුවන්ද කියල දැනගන්න මං ඒ කාලෙ හිටපු සභාපතිවරයකුට කතා කළාම ඔහු මට දුන් උත්තරේ තමයි, ඉස්සරහා අලෙවි කවුන්ටරේ විකුණන්න තියෙනවා. එතැනින් ගන්න පුළුවන් කියලා.හුඟක් අය හිතනවා ඇති මං හුඟක් කතා කරන කෙනෙක් කියලා. හැබැයි, මං ගෙදරදිත් කතා කරන්නෙ වචන 10 - 15 ක් විතර. නෑදෑයෝ ආශ්‍රය කරනවත් අඩුයි. මේ ගැන මගේ බිරිඳත් මගෙන් අහනවා.මේකට හේතුව මගේ අම්මා... ඇගේ නම පියසීලි. මගේ වේලාපත්කඩය හදල තියෙන්නෙ විමලසාර හාමුදුරුවො. හාමුදුරුවො මේක හදල අම්මට කියල තියෙනවා ‘දරුවට රාජ යෝගයක් තියෙනවා’ අනිත් අය වගේ නෙවෙයි වතුරෙන්, ගින්දරෙන්, ඊර්ෂ්‍යාකාරයන්ගෙන් එහෙම ආරක්ෂා කරගන්න කියලා. මේ නිසා අම්මම කියපු හැටියට මාව හැදුවෙ කොටහළු වෙච්ච ගැහැනු ළමයෙක් වගේ.මාව නෑදෑ ගෙදරකටවත් ඇරියෙ නෑ. ඉස්කෝලෙ ඇරුණම 2.20 වෙද්දි ගෙදර නාවොත් තරවටු කළා. අම්මා වෙලාවට බලාගෙන ඉන්නවා. පරක්කු වෙන්න බෑ. මාව මෙහෙම හැදුවෙ ඇයි කියලා අම්ම මට කිව්වෙ ඈ මිය යන්න අවුරුදු 2කට කලින්. මට වේලාපත්කඩය දීලා ඇය ඔය කතාව කිව්වා.කාමරගතව හැදෙන්න වුණු නිසා මං කළේ පොත් කියවපු එක. ඩබ්.ඒ.ද සිල්වා, පියදාස සිරිසේන වගේ ලේඛකයන්ගේ පොත් සියල්ලම වගේ, පොපියුලර් සයන්ස් වගේ සඟරා මම කියෙව්වා. කරුණාරත්න අබේසේකර මහත්තයගෙ ගෙදරට එහෙම අපි ක්‍රිකට් සෙල්ලම් කරන්න ගියා. හැබැයි අර සීමා තිබුණා. ඉස්කෝලෙ අවුරුදු 12න් පහළ 15 න් පහළ කණ්ඩායම්වලට ක්‍රිකට් ක්‍රීඩා කළත් එස්.එස්.සී. විභාගය කළ යුතු නිසා එතැනින් එහා ට සෙල්ලම් කරන්න අවසර ලැබුණේ නෑ.දැන්, පැවිදි ජීවිතයට ඇතුල් වෙලා සිටින හිටපු මේජර් ජෙනරාල් ආනන්ද වීරසේකර, මහවැලියෙ සහකාර ලේකම්වරයකුව සිටි ආනන්ද ධර්මප්‍රිය දිවංගත ආචාර්ය ගාමිණී අබේසේකර ආදී මිත්‍රයො අපි නාලන්දෙ එකට හිටියෙ. සිංහල සාහිත්‍ය සංගමයට අපි එකටම නාමයෝජනා දුන්නා.මං සභාපති වුණා. සිංහල විවාද කණ්ඩායමේ නායකයා ආනන්ද වීරසේකර. දෙවැනියා ගාමිණී, තුන්වැනියා සරත් ආනන්ද. මේ විවාද කණ්ඩායම පිට පාසල්වල විවාද තරඟවලට ගියා. හැබැයි යන්නෙම විශාඛා, අනුලා, දේවිබාලිකා,බෞද්ධ කාන්තා වගේ ඉස්කෝලවලට.රාජකීය වගේ පාසල්වලට යන්නෙ නෑ. එහෙම ගිහින් කතා කරපු මාතෘකාත් ගැහැනු ළමයින්ට ඔච්චම් කරන්න පුලුවන් ඒවා. ඒ වෙලාවට මේ යාළුවන්ගේ කටවල් පඩික්කම් වගේ මෙලෝ මිනිහෙකුට අහන් ඉන්න බෑ. විවාද කණ්ඩායමට නෑ වගේම මං මේවා බලන්න අහන්න ගියෙත් නෑ. පස්සෙ මට විශ්වාස භංගයක් ගෙනාවා, මං සභාපතිවෙලත් මේවාට සහයෝගයක් නෑ කියලා. කොහොමහරි ගණන් පාට් දාලා මං මේක දිනුවා. පස්සෙ ආනන්ද වීරසේකර කිව්වා අපි බොහොම අමාරුවෙන් උඹේ සභාපතිකම බේර ගත්ත.ඊළඟ ඩිබේට් එකටවත් වරෙන් කියලා. මේ ඊළඟ එක තිබුණේ බෞද්ධ කාන්තා විද්‍යාලයේ. මං ඒක බලන්න ගියා. මේක ඉවරවෙලා එහෙ නායිකාව කිව්වා කොල්ලො නිකම් බල්ලො වගේ කියලා. භාෂාව ප්‍රවේශමෙන් පාවිච්චි කරන්න කියල අපි යන්න ගියා. මේක වුණේ 1961 මැයි 24 වැනිදා. මේ විවාද කණ්ඩායමේ දෙවෙනියත් එක්ක අපේ ගාමිණී අබේසේකරගෙ මිත්‍රත්වයක් තිබුණා. එයා සීතා කුමාරසිංහ. සීතා මඟින් වැඩිදුර හඳුනාගත් පළමුවැනියා, කණ්ඩායමේ නායිකාව ගැන මට සිතක් පහළ වුණා. ඇය තමයි ලීලා ගුණවර්ධන. පසුව මගේ බිරිඳ වුුණේ ඇයයි. මංගල්‍ය සිදුවුණේ කෑගල්ලෙ ඇයගෙ ගෙදරදි. ලීලා පේරාදෙණිය විශ්වවිද්‍යාලයෙ ඉගෙන ගනිද්දි මං මගේ පළමු පෙම් හසුන ඇයට දුන්නා. හරියටම 1962 අප්‍රේල් 19 වැනිදා. (කරු අයියා) නැතිවුණෙත් අප්‍රේල් 19 වැනිදාවක(1983දී).පිරිමියෙක් දෙවතාවක් උපදිනවා කියල කියමනක් තියෙනවා. පළමුව මවගේ කුසයෙන්, දෙවනුව බිරිඳගෙන්. මං දෙවැනි වරට ඉපදුනේ මගේ ආදරණීය බිරිඳගෙන්. ඇය නොලැබෙන්න පාලිත පෙරේරා කියන මේ මනුස්සයා හමුනොවෙන්න ඉඩ තිබුණා. ඇය විද්‍යාව හැදෑරුවත්, ඉංගශ්‍රීසි පරිසරයක හැදී වැඩුණත් උසස් රසඥතාවක් තිබූ යුවතියක්. පිස්සෙක් වගේ හිටපු මාව නියම ට්‍රැක් එකට දැම්මේ ඇයයි. මං මේවට අකමැතියි ඒවා කරන්න එපා! කියල ඇය මට කෙළින්ම කිව්වා. මාව හැදුවා. ඇය මුලදි ගම්පහ ශුද්ධවූ පවුලේ කන්‍යාරාමයෙන් ඉගෙනුම ලැබුවෙ ඉහළගම ඉඳල. ඇය, “වොලිබෝල් සිරා’ යනුවෙන් ප්‍රකට වොලිබෝල් ශූර සිරිවර්ධනගෙ පුංචි අම්මගෙ දියණියයි.ගම්පහ ඉඳල ඇය බෞද්ධ කාන්තා විද්‍යාලයට ඇවිත් සති 4 - 5 ක් ගතවෙද්දි තමයි අර විවාද තරඟය තිබුණෙ. වෙලාවට මමත් ඒක බලන්න ගිහින් හිටියා. ආත්මීය සහකරුවා හෝ සහකාරිය හමුවෙන්නෙ සංසාරගත බැඳීමක් ඔස්සේ බව දීපක් චොප්රා ලියපු ‘සෝල්මේට්’ කියන සුප්‍රකට පොතේ කියැවෙනවා. අතුල මංචනායකත් මේ ගැන ලියල තියෙනවා.රූපවාහිනී වැඩසටහනකට මීතිරිගල රූගත කිරීම් කරද්දි අතුල මගෙයි, ලීලගෙයි හඳහන් දෙක බලල කිව්වෙ ඔය දෙන්නා ආත්ම ගණනක් එකට එන ගමනක් මේ කියලා.මේක ඇත්තක්. දීර්ඝ කාලයක් අඹු-සැමියෝ වශයෙන් පවුලක් හැටියට සමීපව එකට ඉන්න අපි ආත්ම ගණනක් එකට හමුවෙනවා. මං සීතා කුමාරසිංහ ගැන කිව්වනෙ. ඇය තමයි පසුකලෙක ආනන්ද වීරසේකරගෙ බිරිඳ වුණේ. ඇය දැන් ජීවතුන් අතර නෑ. ආනන්දගෙයි මගෙයි සම්බන්ධය කොපමණද කිව්වොත් ආනන්ද මට කිව්වෙ සංසාරික මිත්‍රයා කියලා. අපේ දෙන්නගෙම බිරින්දෑවරු එකම දවසෙ එකම තැනකදි හමු වුණා.මගේ පාසල් ප්‍රේමය දුර ගිහින් අවුරුදු 08ක් විතර ප්‍රේම කරල, මං රේඩියෝ සිලෝන් එකේ වැඩකරන කාලයේ අපි විවාහ වුණා. අපි නාලන්දෙ විශ්වවිද්‍යාල ප්‍රවේශය සඳහා දෙවැනි වසර ඉගෙන ගනිද්දි තමයි අපට වඩා අවුරුදු 4ක් විතර කනිෂ්ඨ, එදා දඟකාර සිසුවකු වූ අද අපේ රටේ පළමු පුරවැසියා ඉගෙන ගත්තෙ.විශ්වවිද්‍යාලයෙ පළමු වර්ෂයට ගියාම මට ආයෙමත් ගුවන්විදුලියට යන්න ඉඩ ලැබුණා. ඒ කරු අයියා (කරුණාරත්න අබේසේකර) කළ ළමා පිටියට. මම ගොඩක් පොත - පත කියවලා, තිබීම ඉස්කෝලෙදි උමග්ග ජාතකය, සැළලිහිණි සංදේශය ආදී පැරැණි ගද්‍ය-පද්‍ය සාහිත්‍ය හදාරා තිබීම හුඟක් ප්‍රයෝජනවත් වුණා. අපේ භාෂා ඥානය වර්ධනය වීමට අපට උගන්වපු සුගතමුනි ඥානසිරි වගේ ගුරුතුමන්ලා බලපෑවා.ළමා පිටියෙදි කරු අයියගේ මල්ලි කෙනෙක් හිටියා ආචාර්ය ගාමිණී අබේසේකර. ඔවුන් සමඟ වැඩ කළා. ශාන්ති දිසානායක අයියට ගීත ලිව්වා. ඉරිදා සරස්වතී මණ්ඩපයත් අඟහරුවාදා ළමා රංග පීඨයත් කළා. හරියටම කරන්න ඕන. නැත්නම් කරු අයියා සැරවෙන හැටි තවම මතකයි. වීදුරුවෙන් එහා පැත්තෙ ඉඳන් දත් කූරු කකා බලාගෙන ඉන්නවා අපි වරද්දනවා නම්... ඒ වෙලාවට අපි කරන්නෙ ඉවරවුණු ගමන්ම පැනලා දුවපු එක. හැබැයි, ඒ තරහ ඉක්මනින්ම ඉවරයි. පස්සෙ තේ එකක් බොමු කියල අපට කතා කරනවා. මට පළමු මාධ්‍ය පුහුණුව දුන්නෙ කරු අයියා.දවසක් ස්ටාෆ් රූම් එකේදි ගැසට් පත්‍රය දැකපු ආනන්ද වීරසේකර ගුවන්විදුලියට ප්‍රවෘත්ති නිවේදකයො ඉල්ලලා තියෙනවා දැකලා ඒක මට ගෙනැත් පෙන්නුවා. ඔයාට හොඳ ජොබ් එකක් තියෙනවා කියලා. විහිළුවට වගේ මම ඉල්ලුම් පත්‍රයක් දැම්මා. මට කැඳවීමක් ලැබුණා.ඉල්ලුම්පත්‍ර අතරින් තෝරාගත් 50කට විභාග ශාලාවක වගේ ඉන්දවලා ලිඛිත පරීක්ෂණයක් තිබුණා. ඒක අධීක්ෂණය කළේ සරත් පෙරේරා, කේ.එච්.ජේ.විජයදාස(එවක ස්වදේශීය සේවා අධ්‍යක්ෂ, පසු කලෙක ජනාධිපති ලේකම්) වගේ ප්‍රවීණයො. මේ ප්‍රශ්න පත්‍රය ගැඹුරු එකක්. පරිවර්තනය කරන්න පවා තිබුණා. ඒක සමත් වුණාම අපට කටහඬ පරීක්ෂණයක් තිබ්බා. ඒක අධීක්ෂණය කළේ කොළඹගේ, තේවිස් ගුරුගේ, එච්.එම්. ගුණසේකර වගේ ගුවන් විදුලි මාධ්‍යයේ ජ්‍යෙෂ්ඨයො. ඔවුන් තමයි විශිෂ්ටයන් වුණේ. සම්බන්ධතා මැදිරි 6 දී අපව පුහුණු කළා. එතකොට අභ්‍යාස විද්‍යාලයක් තිබුණෙ නෑ. අපට වොයිස් කරන්න ඉඩ ලැබුණෙ නෑ. ජ්‍යෙෂ්ඨයොත් එක්ක වැඩ කළා. ඒ කාලෙ ප්‍රධාන නිවේදිකාව ප්‍රභා රණතුංග(පෙරේරා) සිරිල් රාජපක්ෂ, එච්.ඩී.විජේදාස, තිලක සුදර්ශන ද සිල්වා වගේ ජ්‍යෙෂ්ඨයන්ගෙ සහායකයන් ලෙස අපි පුහුණුව ලැබුවා.1963 දී අපි එහෙම ගුවන් විදුලියට එනකොට මෙන්න බොලේ අපේ සාහිත්‍ය ලෝකෙ වීරයෝ අපිට එතැනදි දකින්න ලැබෙනවා. මහගමසේකර, දයානන්ද ගුණවර්ධන, මඩවල එස්.රත්නායක වගේ අපේ වීරයෝ. බී.එස්.පට්ටිආරච්චි, පී.වැලිකල, විමල් අභයසුන්දර, නන්දා ජයමාන්න වගේ ප්‍රවීණයො සිංහල නාට්‍ය අංශවලදී අපට හමු වුණා. මගේ පළමු ගුවන් විදුලි පුහුණුව ළමා කාලයෙදිම ලැබුණෙ කරු අයියගෙන්. ඊළඟට ඊටවඩා වෘත්තීය මට්ටමේ පුහුණුවක් එච්.එම්. ගුණසේකර මහතාගෙන් ලැබුවා. ඔහු උතුම් ගුරුවරයෙක්.බීබීසී සංදේශය කරද්දි එහෙ ඉඳන් ඒ වැඩසටහන් පිටපත් ආදිය මාස කිහිපයකට වතාවක් මෙහාට තැපැල් කළා ඒවා කියවලා ඉගෙනගන්න කියලා. මෙහෙදි තැටි ධාවනය කරන හැටි පවා ළඟ තියාගෙන ඉගැන්නුවා. ප්‍රවෘත්ති අංශයෙ අපේ මිත්‍රයෙක් හිටියා එච්.ඒ.සෙනෙවිරත්න කියලා. එච්.ඒ. යාළුවෙලා හිටපු රංජනීයි මං යාළුවෙලා හිටපු ලීලයි දෙන්නම හිටියෙ පේරාදෙණියෙ රාමනාදන් නේවාසිකාගාරයෙ. සතිඅන්තවලදි අපි අපේ ගර්ල් ‍ෙෆ්‍රන්ඩ්ලා බලන්න යනවා.සෙනෙවිගෙ පළමු පොත ‘කාලෝ අයං තේ’. මේකෙ කවරයට චිත්‍රය ඇන්දෙ මම. අද නෙළුම් පොකුණ තියෙන තැනට එහා පැත්තෙ තිබුණු හේවුඩ් එකෙන් මං ටිකක් දුරට චිත්‍ර ශිල්පය ඉගෙනගෙන තිබුණා. මං සේකරගෙ නිදහස් චිත්‍ර ශිල්පයෙන් ආභාෂය ලැබුවෙක්. මේ කවරය ඇඳල, මං සේකරට පෙන්නුවා. ඔහු චිත්‍රයේ සමබරතාව, වර්ණ සංයෝජනය ආදී දේවල් මට පෙන්වා දී නැවත අඳින්න කිව්වා. දෙවැන්නත් පෙන්නලා, අඩු- පාඩු හදාගෙන තුන්වැන්න ඇන්දාම දැන් හරි කිව්වා. ඒ තුන්වෙනි චිත්‍රය තමයි සෙනෙවිට දුන්නෙ. පසුව සේකර ගුවන්විදුලියෙන් ගුරු විද්‍යාලයට ගියා.ඒ කාලෙ ගුවන්විදුලියෙ කොරිඩෝවේ ඇවිදගෙන යද්දි ඇඟේ හැපුණොත්, ඒ මහාචාර්යවරයෙක්, ආචාර්යවරයෙක් හරි කවුරු හරි විද්වතෙක්. පේරාදෙණිය විශ්වවිද්‍යාලයෙ බොහෝ දෙනෙක් විවිධ වැඩසටහන්වලට සම්පත් දායකයන් වශයෙන් සහභාගි වුණා.මහාචාර්ය එදිරිවීර සරච්චන්ද්‍ර, මහාචාර්ය අනුරාධ සෙනෙවිරත්න එහෙම නිතර ආවා. පේරාදෙණියෙන් බිහිවුණු අය වැඩිදෙනා සිංහල අංශයෙ, නාට්‍ය අංශයෙ වැඩකිරීමත් මෙයට හේතුවක් වුණා.සමන් කුමාර ලියනගේ රූපවාහිනියට නිෂ්පාදනය කරපු ලොවට සමීපම නම් ලෝක දේශපාලන තොරතුරු වැඩසටහනේ සම්පත් දායකයකු ලෙස ජේ.ආර්.පී.සූරියප්පෙරුම මහතා හඳුන්වා දුන්නෙ මම. මා ඔහු සමඟ රූපවාහිනියට පැමිණි විට ඔහු කිව්වෙ එදා තමයි ඉස්සෙල්ලම රූපවාහිනියට ආවෙ කියලා. ඒ මීට අවුරුදු 13කට කලින් පෙබරවාරි 4 වැනිදා දවසක.මේ වගේ අමතක නොවන සිදුවීම් රැසක් මගේ ජීවිතය තුළ තිබෙනවා..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>07</day>
    </date>
    <link>http://www.dinamina.lk/2014/02/07/_art.asp?fn=n1402071</link>
    <topic>ජනපතිගෙන් නිලධාරීන්ට නියෝග</topic>
    <author/>
    <content>මත්ද්‍රව්‍ය සම්බන්ධ නීති දැඩිව ක්‍රියාත්මක කරන ලෙසත් මත්ද්‍රව්‍යවලට ඇබ්බැහි වූවන් පුනරුත්ථාපනය කිරීමට වැඩපිළිවෙළක් සකසන ලෙසත් ජනාධිපති මහින්ද රාජපක්ෂ මහතා අදාළ නිලධාරීන්ට නියෝග කළේය.මත්ද්‍රව්‍ය සමාජගත වීම ක්‍රමානුකූලව අවම කරමින් පූර්ණ වශයෙන් නිවාරණය කිරීමේ විශේෂ වැඩපිළි‍වෙළක් සකසන ලෙසත් ජනාධිපතිවරයා නිලධාරීන් වෙත නියෝග කළේය.මත්ද්‍රව්‍ය රට තුළට පැමිණීම ව්‍යාප්ත වීම සහ මත්ද්‍රව්‍යවලට ඇබ්බැහි වීම වැළැක්වීමට ජාතික වැඩපිළිවෙළක් සැකසීමට නියමිත අතර ඒ සඳහා විශේෂ කමිටුවක් පත් කිරීමටද නියමිතය.මද්‍යසාර හා මත්කුඩු භාවිතය අවමකරමින් මත්ද්‍රව්‍ය නිවාරණය කිරීම සඳහා විශේෂ ජාතික වැඩපිළිවෙළක් සැකසීම සම්බන්ධයෙන් අරලියගහ මන්දිරයේදී පෙ‍රේදා (05) පැවැති විශේෂ සාකච්ඡාවකට එක්වෙමින් ජනාධිපතිවරයා මෙසේ ප්‍රකාශ කළේය.රට තුළ දැහැමි සමාජයක් ගොඩනැගීම සඳහා මහින්ද චින්තන ප්‍රතිපත්ති ප්‍රකාශ තුළින් ඉදිරිපත් කළ 'මතට තිත' වැඩසටහන පසුගිය කාලයේ රට පුරා සාර්ථකව ක්‍රියාත්මක කෙරිණ. මත්ද්‍රව්‍යවලට සම්බන්ධ වූ වැටලීම්ද රැසක් සිදු කෙරිණි.ඒ අනුව පසුගිය වසරේ හෙරොයින් කිලෝග්‍රෑම් 316ක් අත්අඩංගුවට ගැනීමට හැකිවූ බවත් පුද්ගලයන් 23215කට නඩු පැවරීමට කටයුතු කර ඇති බවත් මෙහිදී අනාවරණය විය. එමෙන්ම මත්පැන් ලීටර් මිලියන 387ක් අත්අඩංගුවට ගෙන නඩු 95236ක් පවරා ඇත. ගංජා කිලෝග්‍රෑම් 81838 අත්අඩංගුවට ගෙන ඇති බවද සඳහන් කෙරිණ.මත්ද්‍රව්‍ය රට තුළට පැමිණීම වැළැක්වීමට රේගු පරීක්ෂණ සඳහා නවීන තාක්ෂණ උපකරණ භාවිතයට ගැනීම කඩිනම් කරන ලෙසද ජනාධිපතිතුමා මෙහිදී උපදෙස් ලබා දුන්නේය.පාසල් ආසන්නයේ බාබුල්, මෝදක වර්ග හා සින්තටික් මත්ද්‍රව්‍ය අලෙවි කරනු ලබන වෙළෙඳ සැල්වලට එරෙහිව නීතිය දැඩිව ක්‍රියාත්මක කරන ලෙසත් හදිසි වැටලීම් නිරන්තරව සිදු කරන ලෙසත් පාසල් අවට ගැවසෙන නන්නාඳුනන පුද්ගලයන් පිළිබඳ දැඩි විමසිල්ලෙන් පසුවන ලෙසත් ජනාධිපතිතුමා මෙහිදී පොලිස්පතිවරයා වෙත උපදෙස් දුන්නේය. එමෙන්ම මෙම ක්‍රියාවලිය සඳහා පොලිසියට ගත හැකි උපරිම ක්‍රමවේද අනුගමනය කිරීමටද ජනාධිපතිතුමා උපදෙස් දුන්නේය.මෙම වැඩපිළිවෙළ ශක්තිමත් කිරීම සඳහා සිවිල් ආරක්ෂක කමිටු බලාත්මක කිරීම තුළින් ප්‍රජා දායකත්වය ලබාගැනීමටද මෙහිදී අවධානය යොමු කෙරුණු අතර පාසල් අවට පරීක්ෂා කිරී‍ම් සහ වැටලීම් කටයුතු තවදුරටත් වේගවත් කිරීමටද තීරණය කෙරිණ.මත්ද්‍රව්‍යවලට ඇබ්බැහි වී දැනට බන්ධනාගාරගතවී ඇති අය සඳහා කඩිනමින් විධිමත් පුනරුත්ථාපන වැඩසටහනක් ක්‍රියාත්මක කිරීමටද තීරණය විය. වර්ෂ 2005 සිට රජය ක්‍රියාත්මක කළ සමාජ ආරක්ෂණ වැඩසටහන යටතේ මත්පැන්වලට ඇබ්බැහිවූවන් 92000ක්ද, දුම්වැටි භාවිතයට ඇබ්බැහිවූවන් 82000ක පිරිසක් ද ඉන් ඉවත් කර යහපත් සමාජ ජීවිතයකට හුරු කිරීමට හැකි වූ බවද මෙහිදී අනාවරණය විය.අග්‍රාමාත්‍ය දි.මු. ජයරත්න, අමාත්‍යවරුන් වන මෛත්‍රීපාල සිරිසේන, බැසිල් රාජපක්ෂ, තිස්ස කරලියද්ද,චන්ද්‍රසිරි ගජධීර, රාජ්‍ය ආරක්ෂක සහ නාගරික සංවර්ධන අමාත්‍යාංශයේ ලේකම් ගෝඨාභය රාජපක්ෂ, අමාත්‍ය මණ්ඩල ලේකම් සුමිත් අබේසිංහ, ජනාධිපති කාර්ය මණ්ඩල ප්‍රධානී ගාමිණී සේදර සෙනරත් යන මහත්වරුන් ඇතුළු පිරිසක් සාකච්ඡාවට එක්ව සිටියහ..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>07</day>
    </date>
    <link>http://www.dinamina.lk/2014/02/07/_art.asp?fn=n1402072</link>
    <topic>මන්ත්‍රීධුර 155කට 3794ක් තරග වදිති</topic>
    <author>නිරූෂි විමලවීර සහ අනුර ප්‍රේමලාල්</author>
    <content>බස්නාහිර හා දකුණු පළාත් සභා මැතිවරණයේ මන්ත්‍රීධුර 155ක් සඳහා පිළිගත් දේශපාලන පක්ෂ 81ක් ස්වාධීන කණ්ඩායම් 42ක් යටතේ අපේක්ෂකයන් 3794 දෙනකු තරග කිරීමට සුදුසුකම් ලබා තිබේ.මාර්තු මස 29දා පැවැත්වෙන මැතිවරණයෙන් ජයග්‍රහණය කරන පක්ෂයට පළාත් දෙකෙන් මන්ත්‍රීධුර දෙක බැගින් හිමි වීමට නියමිතයි.ඊ‍ෙය් (6) දහවල් 12ට නිමා වූ නාමයෝජනා භාර ගැනීමේ කාල සීමාවේ පිළිගත් දේශපාලන පක්ෂ හා ස්වාධීන කණ්ඩායම් පළාත් දෙක සඳහා නාමයෝජනා භාර දී තිබූ අතර ඉන් නාමයෝජනා 6ක් දිස්ත්‍රික් තේරීම්භාර නිලධාරීන් විසින් ප්‍රතික්ෂේප කර ඇත.කොළඹ දිස්ත්‍රික්කය සඳහා නාමයෝජනා ඉදිරිපත් කළ ස්වාධීන කණ්ඩායම් හතරක් හා කළුතර දිස්ත්‍රික්කය වෙනුවෙන් නාමයෝජනා භාර දුන් ස්වාධීන කණ්ඩායමක හා අකිල ඉලංගෙයි මහජන කොන්ග්‍රසයේ නාමයෝජනා ප්‍රතික්ෂේප විය.වැඩිම නාමයෝජනා සංඛ්‍යාවක් ලැබී ඇත්තේ බස්නාහිර පළාතේ කොළඹ දිස්ත්‍රික්කයේ වන අතර පක්ෂ හා ස්වාධීන කණ්ඩායම් 33ක් නාමයෝජනා භාර දී තිබේ. අඩුම නාමයෝජනා සංඛ්‍යාවක් ලැබී ඇත්තේ දකුණු පළාතේ හම්බන්තොට දිස්ත්‍රික්කයෙන් වන අතර එම පක්ෂ නවයකින් හා ස්වාධීන කණ්ඩායම් හතරකින් නාමයෝජනා භාර දී ඇත. බස්නාහිර පළාතේ කොළඹ දිස්ත්‍රික්කයෙන් මන්ත්‍රිධුර 40ක් සඳහා එජනිස සන්ධානය, එජාපය ඇතුළු ප්‍රධාන පක්ෂ හා ස්වාධීන කණ්ඩායම් 33 යටතේ අපේක්ෂකයන් 1247 දෙනෙක් තරග කරති. ගම්පහ දිස්ත්‍රික්කයෙන් මන්ත්‍රිධුර 40ක් සඳහා අපේක්ෂකයන් 946 දෙනෙක් දේශපාලන පක්ෂ හා කණ්ඩායම් 22ක් යටතේ තරග කිරීමට නියමිතය.කළුතර දිස්ත්‍රික්කයේ මන්ත්‍රිධුර 22ක් සඳහා අපේක්ෂකයන් 550 දෙනෙක් දේශපාලන පක්ෂ කණ්ඩායම් 22ක් යටතේ තරග කෙරේ.දකුණු පළාත් සභාව සඳහා ගාල්ල දිස්ත්‍රික්කයෙන් මන්ත්‍රිධුර 22ක් සඳහා අපේක්ෂකයන් 450 දෙනෙක් දේශපාලන පක්ෂ හා ස්වාධීන කණ්ඩායම් 18 යටතේ තරග කිරීමට නියමිතය. මාතර දිස්ත්‍රික්ක‍ය සඳහා මන්ත්‍රිධුර 20ක් සඳහා පක්ෂ හා ස්වාධීන කණ්ඩායම් 19ක් යටතේ අපේක්ෂකයන් 380 දෙනෙක් තරග කෙරේ. හම්බන්තොට දිස්ත්‍රික්කය සඳහා මන්ත්‍රිධුර 14ක් සඳහා පක්ෂ හා ස්වාධීන කණ්ඩායම් 13ක් යටතේ අපේක්ෂකයන් 221 දෙනෙක් තරග කිරීමට නියමිතය..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>07</day>
    </date>
    <link>http://www.dinamina.lk/2014/02/07/_art.asp?fn=n1402073</link>
    <topic>සන්ධානයේ ආධාරකරුවන් රැගත් ට්‍රක් රථය පෙරළී දෙදෙනෙක් මරුට</topic>
    <author>නුවන් කොඩිකාර සහ අහංගම සමූහ, දකුණු පළාත් සංචාරක, ඉමදූව සමූහ</author>
    <content>නාම යෝජනා බාර දී නැවත පැමිණෙමින් සිටි ගාල්ල දිස්ත්‍රික් එක්සත් ජනතා නිදහස් සන්ධාන අපේක්ෂයකුගේ ආධාරකරුවන් රැගත් ට්‍රක් රථයක් මාර්ගයෙන් ඉවතට පැනීමෙන් සිදු වු අනතුරෙන් දෙදෙනකු ජීවිතක්ෂයට පත්ව තවත් 8 දෙදෙනකු තුවාල ලබා ඇත. තුවාල ලැබූ පුද්ගලයන් අටදෙනා කරාපිටිය රෝහලට ඇතුළත් කර ඇති අතර එම තුවාලකරුවන් අතර කාන්තාවෝ දෙදෙනෙක් දවෙති.ගාල්ල රත්ගම, ඕකන්ද ප්‍රදේශයේ දී ඊයේ (6) පස්වරු 12. 45 ට පමණ මෙම අනතුර සිදුව ඇති බව පොලිස් මාධ්‍ය ප්‍රකාශක, ජ්‍යෙෂ්ඨ පොලිස් අධිකාරී අජිත් රෝහණ මහතා පැවැසීය.රත්ගම ප්‍රාදේශීය සභාවේ උප සභාපති ආරියවංශ සම්මුගේ මහතාගේ ආධාරකරුවන් දෙදෙනකු වන රනපනාදෙනියේ පදිංචි දේනෙත්ති ධම්සිරිද සිල්වා (27) සහ කන්දසිරි නන්ද හෙවත් ලාරා (52) මියගොස් ඇති අතර රත්ගම ප්‍රාදේශීය සභාවේ මන්ත්‍රී ගීත් ගුණසේකර මහතා ද තුවාල ලබා ඇති බව පොලිසිය කියයි.සිද්ධියෙන් තුවාල ලැබූ පුද්ගලයන් 8දෙනෙකු ගාල්ල, කරාපිටිය ශික්ෂණ රෝහලට ඇතුළත් කළ බවත් ඔවුන්ගෙන් එක් පුද්ගලයකු අසාධ්‍ය තත්ත්වයෙන් පසු වන බවත් රෝහලේ අධ්‍යක්ෂ වෛද්‍ය ෂෙල්ටන් පෙරේරා මහතා පැවැසීය.මෘත ශරීර කරාපිටිය රෝහලේ තැන්පත් කර ඇති අතර රත්ගම පොලිසි වැඩිදුර පරික්ෂණ සිදුකරයි. ඡයාරූප රවිඳු දීයගහගේ අහංගම සමූහ.</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>07</day>
    </date>
    <link>http://www.dinamina.lk/2014/02/07/_art.asp?fn=n1402074</link>
    <topic>සන්ධානයෙන් තරග වදින ළාබාලම අපේක්ෂිකාවන් දෙදෙනා</topic>
    <author/>
    <content>මෙවර පළාත් සභා මැතිවරණයේ එක්සත් ජනතා නිදහස් සන්ධානයෙන් කොළඹ දිස්ත්‍රික්කයෙන් තරග කරන ළාබාලම අපේක්ෂිකාවන් දෙදෙනා වන්නේ හිරුණිකා ප්‍රේමචන්ද්‍ර හා මල්ෂා කුමාරතුංගයි.හිරුණිකා ප්‍රේමචන්ද්‍ර, මල්ෂා කුමාරතුංගට වඩා මාස 06ක් වයසින් අඩුය. හිරුණිකාගේ උපන්දිනය 1987 ඔක්තෝබර් 14 වන අතර මල්ෂා කුමාරතුංගගේ උපන් දිනය 1987 අප්‍රේල් 03 වෙනිදාය.මල්ෂා කුමාරතුංග තැපැල් සේවා අමාත්‍ය ජීවන් කුමාරතුංග ඇමැතිවරයාගේ දියණියයි. හිරුණිකා ප්‍රේමචන්ද්‍ර හිටපු පාර්ලිමේන්තු මන්ත්‍රී භාරත ලක්ෂ්මන් ප්‍රේමචන්ද්‍ර මහතාගේ දියණියයි. හිරුණිකා සහ මල්ෂා යන දෙදෙනාම වෘත්තියෙන් නීතිවේදිනියන් වේ..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>07</day>
    </date>
    <link>http://www.dinamina.lk/2014/02/07/_art.asp?fn=n1402075</link>
    <topic>ශ්‍රී පාද රක්ෂිතයේ හදිසි ගින්නක්</topic>
    <author>උදුලා පීරිස් සහ අසේල කුරුළුවංශ</author>
    <content>ශ්‍රී පාද අඩවියේ නල්ල තන්නිය රක්ෂිතයේ ‍ඊයේ (6) සවස 2ට පමණ හදිසි ගින්නක් හටගෙන තිබේ.මේ ගින්න නිවීමට ගුවන්හමුදාවේ බෙල් 412 හෙලිකොප්ටර් 2ක් රත්මලාන ගුවන් තොටුපළෙන් ගෙන්වා ගත් බව ආපදා කළමනාකරණ මධ්‍යස්ථානයේ නියොජ්‍ය අධ්‍යක්ෂ ප්‍රදීප් කොඩිප්පිලි මහතා කීය.මෙම හෙලිකොප්ටර් මගින් බම්බි බකට් ක්‍රමයට වතුර ඉසිමින් ගින්න නිවීමේ කටයුතු සිදු කළ බවත් ඊට අමතරව ගිනි නිවීමේ හමුදාව, ආපදා කළමනාකරණ කමිටු සාමාජිකයන්, යුද හමුදාව , පොලීසිය ඇතුළු ප්‍රදේශ වාසීහු එක්ව ‍ ගින්න පැතිර යෑම වළක්වාලමින් ගින්න නිවීමේ කටයුතු සිදු කළ බවත් කොඩිප්පිලි මහතා පැවසීය..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>07</day>
    </date>
    <link>http://www.dinamina.lk/2014/02/07/_art.asp?fn=n1402076</link>
    <topic>පෙරෝසා මුසම්මිල් එජාපය හැරයයි</topic>
    <author>නිරූෂි විමලවීර</author>
    <content>පළාත් සභා මැතිවරණයේ කොළඹ දිස්ත්‍රික්කයට එජාපයෙන් නාම යෝජනා ඉල්ලා සිටි කොළඹ මහ නගර සභාවේ නගරාධිපති මුසම්මිල් මහතාගේ බිරිය වන පෙරෝසා මුසම්මිල් මහත්මිය එජාප ජාතික විධායක කමිටුවෙන් ඊයේ (6දා) ඉල්ලා අස්විය. ඊට අදාළ ලිපිය ඇය ඊයේ විපක්ෂ නායක රනිල් වික්‍රමසිංහ මහතා වෙත යවා තිබේ. කොළඹ දිස්ත්‍රික්කය සඳහා කිසිදු පැහැදිලි හේතුවක් නොමැතිව නාම යෝජනා ලබා නොදීමෙන් තමා දැඩි කනස්සල්ලට පත්වූ බවත්, මින් ඉදිරියට පක්ෂය සඳහා කිසිදු සබඳතාවක් නොමැති බවත් එම ලිපියේ සඳහන් වේ..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>07</day>
    </date>
    <link>http://www.dinamina.lk/2014/02/07/_art.asp?fn=n1402077</link>
    <topic>ලැට්වියාවේ නව අගමැතිනියට ජනපතිගෙන් උණුසුම් සුබ පැතුම්</topic>
    <author/>
    <content>ලැට්වියා නව අග්‍රාමාත්‍ය ලයිම්ඩෝටා ස්ට්‍රාජුමා මහත්මිය වෙත ජනාධිපති මහින්ද රාජපක්ෂ මහතා සුබ පැතුම් එක්කරයි.අගමැතිනිය වෙත සුබපැතුම් පණිවිඩයක් යවමින් ජනාධිපතිතුමා ප්‍රකාශ කර සිටින්නේ ප්‍රථම වරට කාන්තාවක රටේ අගමැති ධූරයට පත් වීම ලැට්වියා ඉතිහාසයේ කඩඉමක් ලෙසයි. දීර්ඝ කාලීන පලපුරුද්දක් ඇති සිවිල් සේවිකාවක වන ස්ට්‍රාජුමා මහත්මිය ලැට්වියා ජනාධිපති අන්ද්‍රිස් බර්සින්ස් මහතා විසින් පසුගිය මාසයේ අග‍්‍රාමාත්‍ය ධූරයට නම් කරනු ලැබීය.අප දෙරට අතර පවත්නා උණුසුම් සහ වගකීම් සහිත සබඳතා මිත්‍රත්වය හා අන්‍යෝන්‍ය අවබෝධය ප්‍රධාන ලක්‍ෂණ කොට තිබේ යයි ජාතීන් දෙක අතර ද්විපාර්ශ්වික සබඳතා විස්තර කරමින් ජනාධිපති රාජපක්‍ෂ මහතා සඳහන් කරයි.නව අගමැතිනියගේ පාලන සමය තුළ මේ සුහද සබඳතා තවදුරටත් ශක්තිමත් වනු ඇතැයි ජනාධිපතිතුමා විශ්වාසය පළ කර සිටී..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>07</day>
    </date>
    <link>http://www.dinamina.lk/2014/02/07/_art.asp?fn=n1402078</link>
    <topic>සිංගප්පූරු පැටවීමට සූදානම් කර තිබූ කෝටි 2ක අබලි තඹ තොගයක් රේගු දැලේ</topic>
    <author>සුභාෂීණී සේනානායක සහ කුමාරසිරි ප්‍රසාද් ඡායාරූපය - සිරිපාල හල්වල</author>
    <content>සිංගප්පූරුවට අපනයනය කිරීමට සූදානම් කර තිබූ රු. 22,500,000 පමණ වටිනා අබලි තඹ තොගයක් රේගුවේ නිවාරණ අංශය මගින් ඊයේ (6) අතුඅඩංගුවට ගෙන ඇත. අත්අඩංගුවට ගත් මෙම අබලි ‍තඹ තොගයේ බර කිලෝ 32140කි.මෙරට පිළිගත් ප්‍රති අපනයන සමාගමක් මෙම අබ ලි තඹ තොගය නීති විරෝධී අයුරින් සිංගප්පූරුවට ගෙන යාමට තැත් කර තිබේ.සිද්ධිය සම්බන්ධයෙන් සැකකරුවන් දෙදෙනෙකු රේගුව මගින් අත්අඩංගුවට ගෙන කොළඹ මහාධිකරණයට ඉදිරිපත් කිරීමෙන් අනතුරුව ලබ 12වැනිදා දක්වා රක්ෂිත බන්ධනාගාර ගත කර ඇත.මේ සමාගම මෙයට පෙරද මෙවැනි නීති විරෝධී අයුරින් අබලි ‍තඹ විදේශ ගත කර ඇති බව රේගුව විශ්වාස කරන අතර මේ සම්බන්ධයෙන් පුළුල් පරීක්ෂණයක් ද පවත්වයි.දේශීය තඹ හා පිත්තල කර්මාන්තය සුරැකීමේ අදහසින්අබලි තඹ අපනයනය කර්මාන්ත සංවර්ධන අමාත්‍යාංශය විසින් සීමා කර ඇති අතර අමාත්‍යාංශයේ උපදෙස් මත ආනයන අපනයන පාලක අබලි තඹ අපනයනය සීමා කර තිබේ.මේ සම්බන්ධයෙන් වැඩිදුර විමර්ශන අතිරේක රේගු අධ්‍යක්ෂ ජනරාල් තිලක් පෙරේරා, රේගු අධ්‍යක්ෂ නිවාරණ කේ ඒ ඩී ආර් ක්‍රිස්ටි, නියෝජ්‍ය රේගු අධ්‍යක්ෂ පී බී කුලතුංග, යන මහත්වරුන්ගේ උපදෙස් මතප්‍රධාන සහකාර නිවාරණ නිලධාරී සුදත් ද සිල්වා, සහකාර නිවාරණ නිලධාරීන් වන ඩී ජී අයි යූ ගෝනවල, ඉන්දුල මහේෂ්, කුෂාන් ගුණවර්ධන, හර්ෂන කුලසේකර, ජීවන්ත අහංගම, නිරෝෂ් කවිරත්න යන මහත්වරු සිදුකළහ..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>07</day>
    </date>
    <link>http://www.dinamina.lk/2014/02/07/_art.asp?fn=n1402079</link>
    <topic>මැතිවරණයෙන් පසු එජාප නායක මණ්ඩලයේ සායම හේදෙනවා</topic>
    <author>- මන්ත්‍රී දිලුම් අමුණුගම</author>
    <content>බස්නාහිර හා උතුරු මැතිවරණයෙන් පසුව එජාප නායකත්ව මණ්ඩලයේ සායම හේදෙන බවත් නැවතත් එජාපයේ කුලල් කා ගැනීම් උග්‍රවී එකම කැඳහැලියක් බවට පත්වන බවත් නුගවෙල අමුණුගම පදනමේ සම්මන්ත්‍රණ ශාලාවේ පැවැත්වුණ ශ්‍රීලනිප ක්‍රියාකාරීන්ගේ මාසික සම්මන්ත්‍රණයේදී මහනුවර දිස්ත්‍රික් පාර්ලිමේන්තු මන්ත්‍රී සෙංකඩගල ශ්‍රීලනිප ප්‍රධාන සංවිධායක දිලුම් අමුණුගම මහතා පැවැසීය. එහිදී තවදුරටත් අදහස් දැක්වූ මන්ත්‍රී දිලුම් අමුණුගම මහතා මෙසේ ද කීය.බස්නාහිර හා උතුරු පළාත් මැතිවරණය එජාපයේ කඩඉමක් සලකුණු කරන්නකි. අද ඔවුන්ගේ එකමුතුකමක් හෝ නායකත්වයක් නැහැ. ප්‍රාදේශීය සභා මන්ත්‍රීගේ සිට විපක්ෂ නායක දක්වා මහජන නියෝජිතයන් එකිනෙකාට පරස්පර අදහස් දක්වනවා. ඒ අනුව විපක්ෂයේ ප්‍රතිපත්තියක් නැති බව ජනතාව කියනවා. ජනතාවගේ මතය නම් එජාප නායකත්ව මණ්ඩලයේ සායම් මේ මැතිවරණයෙන් පසු සේදී ගොස් නායකත්වය ගැන කචල් නැවත උග්‍ර වෙනවා සිකුරුයි.මෙය ඇත්තටම ප්‍රජාතන්ත්‍රවාදයට වගේම රටට අහිතකරයි. අප විශ්වාස කරන්නේ ප්‍රජාතන්ත්‍රවාදය ශක්තිමත් කිරීමට නම් ප්‍රබල විපක්ෂයක් තිබිය යුතුය යන්නයි. අපේ ජනාධිපතිතුමාට අවශ්‍යය වන්නේ විපක්ෂයේ ශක්තිමත්කම දකින්නටයි. දේශපාලනය ශක්තිමත්ව කළ හැක්කේ ආණ්ඩුවත් විපක්ෂයත් ශක්තිමත් වන විටයි.කෙසේ වෙතත්, අපේ බලගතු ආණ්ඩුවට ප්‍රබල විපක්ෂයක් කිසිදිනෙක ඇති වන්නේ නැහැ. ඒ බව පෙනෙන තෙක් මානයකවත් නැහැ.අපේ රජය රටේ විශාල සංවර්ධනයක් කර තිබෙනවා. අද මහනුවර දෙස බැලුවහොත් හැම ගමකම පාරවල් කාපට් කර හෝ කොන්ක්‍රීට් දමා සකසා තිබෙනවා. එදා පාරක යාමට හැකි මට්ටමට ඒවා සකස් වී තිබුණේ නැහැ. එහෙත් ජනාධිපතිතුමාගේ නායකත්වය යටතේ අද මුළු ලංකාවේම සමාන්තර සංවර්ධනයක් ඇතිවෙලා.මේ ගැන විපක්ෂයට ඇත්තේ බලවත් විරෝධයක් වෛරයක් හා ඉරිසියාවක්. ඒ නිසා විපක්ෂයට ප්‍රබල වන්නට ක්‍රමයක් නැහැ. පක්ෂයක් ඉදිරියට යන්නේ ප්‍රතිපත්තියක් ක්‍රියාකාරිත්වයක් හා දැක්මක් ඇති විටයි. ඒවා එජාපයට නැහැ. මා දකින්නේ එජාපය අද ජනශුන්‍ය එකක් ලෙසටයි. මෙය බොහෝ දෙනා පිළිගන්නා කරුණක්..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>07</day>
    </date>
    <link>http://www.dinamina.lk/2014/02/07/_art.asp?fn=n14020710</link>
    <topic>ගුවන් තොටුපොළ වාර්තාකරුවන්ට තහනම් කිරීම ගැන ඇමැති අවධානය</topic>
    <author>@ කුමාරසිරි ප්‍රසාද්ගුවන් තොටුපොළ</author>
    <content>ගුවන් තොටුපොළ මාධ්‍ය වාර්තාකරුවන්ට එහි පොදු ප්‍රදේශ වන පිටත්වීමේ හා පැමිණීමේ පර්යන්තවලට ඇතුළුවීමට අවසර ලබා නොදීම පිළිබඳ ගුවන් සේවා ඇමැති ප්‍රියංකර ජයරත්න මහතාගේ අවධානයට ලක්ව ඇත.රාජ්‍ය හා පෞද්ගලික මාධ්‍ය නියෝජනය කරමින් ස්ථිර වාර්තාකරුවෝ පස් දෙනෙක් ගුවන් තොටුපොළේ සේවය කරති..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>07</day>
    </date>
    <link>http://www.dinamina.lk/2014/02/07/_art.asp?fn=n14020711</link>
    <topic>ඕනෑම ජාතියකට සිය දින දර්ශනයේ  වැදගත්ම දිනය නිදහස සමරන දිනයි</topic>
    <author>මාතර දිසා විශේෂ, මාතර විශේෂ, මාතර සමූහ</author>
    <content>ඕනෑම ජාතියකට සිය දින දර්ශනයේ වටිනාම දිනය ජාතියේ නිදහස සමරන දිනය බව යෞවන කටයුතු හා නිපුණතා සංවර්ධන ඇමැති ඩලස් අලහප්පෙරුම මහතා පැවැසීය. නිදහස දිනාගැනිමට අපේ මුතුන් මිත්තන් , පියවරුන්, සහෝදර සහෝදරියන් දස දහස් ගණනින් ජීවිතය පුද කළ බව හෙතෙම කීවේය.66 වැනි ජාතික නිදහස් දිනය සැමරීම නිමිති කැර ගෙන මාතර සනත් ජයසූරිය ක්‍රීඩාංගණයේ ඉකුත් (4) පැවැති මාතර දිස්ත්‍රික් උත්සවයේ ප්‍රධාන ආරාධිත අමුත්තා ලෙස සහභාගිවෙමින් එසේ ප්‍රකාශ කෙළේය.වසර 2009 මැයි 18 වැනිදා මේ රටේ සෑම අම්මා කෙනකුට දුන් නිදහසේ දරුවා රැකගැනීමේ ඒ පූජනීය මෙහෙවර වෙනුවෙන් මේ නිදහස සමරන මොහොතේ අධිෂ්ඨානය, ධෛර්යය ශක්තියක් වේවායි ප්‍රාර්ථනා කරන බව ඒ මහතා කියා සිටියේය.ලබාදුන් නිදහස පනමෙන් ආරක්ෂා කැර ගැනීම මෙන්ම අපේ අධ්‍යාපනය නිපුණත්ව සංවර්ධනය මෙන්ම ජාතීන් අතර මිත්‍රත්වය ආරක්ෂා කැර ගැනීමට කටයුතු කිරීම සියලුම දෙනාගේ වගකීම බව අලහප්පෙරුම මහතා පැවැසීය.ඇමැතිවරයා මෙසේද කීවේය.1948 වසරේ නිදහස ලබාගත් පසු වසර 30 කටත් වඩා අප ත්‍රස්තවාදයේ සිරකරුවන්ව සිටියා. ඉන් මිදී ලබාගත් නිදහස ආරක්ෂා කරගන්නට කැපවන ආකාරය ගැන අප නිරතුරුව සිහියේ තබාගත යුතුයි. විසි එක්වන සියවසේ ආරම්බයේ අපේ රටේ අසිරිමත් සිදුවීම් දෙකක් තිබෙනවා.එකක් ලෝකයේ පැවැති දරුණු ත්‍රස්තවාදය පරාජය කිරිම. දෙවැන්න ඒ කුරිරු යුද සමයේ ත්‍රස්තවාදීන් අතුරා තිබු උතුරුකරයේ බිම් බෝම්බ ඉවත්කර ජනතා පරමාධිපත්‍යයට ඉඩ හසර සලස්වමින් පළාත් සභා මැතිවරණය පැවැත්විමයි.අද නිදහස යන සිතුවිල්ල තුළ අප සිරකරුවන් නොවේ. ලෝක දේශපාලන සිතියමේ අප අත්පත් කරගත් ජයග්‍රහණ අති විශාලයි.ලෝකයේ රටවල් 60 ක සෞභාග්‍ය මනිනි දර්ශකවල අප ඉහළම අධ්‍යාපනය, සෞඛ්‍ය, ආර්ථික යන දර්ශන වලින් අප ඉහළ තලයේ සිටිනවා. ඒ දර්ශනවලට අයත් නව නිපයුම් සංවර්ධනයට අදාළ තාක්ෂණයෙන් හා විද්‍යාවෙන් අධ්‍යාපනය, නිපුණතාවය වර්ධනය කිරීම ජනාධිපතිතුමාගේ සංකල්පයක් හා ඉලක්කය වී තිබෙනවා.අපේ රට මාතෘ මරණ, ළදරු මරණ අනුපාතය ඉතාම පහළ මට්ටමකයි පවතින්නේ. සෞඛ්‍ය ක්ෂේත්‍රයේ අප ලෝකයේ දෙවන තැන හිමිකරගෙන තිබෙනවා. ආසියාවේ ආශ්චර්ය කරා ගෙනයාමට නම් දිනාගත් නිදහස, ජාතික සමගිය රැකගැනීමට අප කටයුතු කළ යුතුයි.ත්‍රිවිධ හමුදාවේ සහ පොලිසියේ මෙන්ම පාසල් සිසු සිසුවියන්ගේ ආචාර පෙළපාලිය, සංස්කෘතික සංදර්ශනවලින් හා ආචාර වෙඩිමුරවලින් උත්සවය වර්ණවත් විය.මාතර දිස්ත්‍රික් ලේකම් ඊ. ඒ. සී විදානගමාච්චි මහත්මිය පිළිගැනිමේ කතාව පැවැත්වු අතර මේ අවස්ථාවට පාර්ලිමේන්තු මන්ත්‍රී සනත් ජයසූරිය, මාතර පුරපති සොසීන්ද්‍ර හඳුන්ගේ මහත්වරුන්, පළාත් සභා හිටපු මන්ත්‍රීවරුන්, රාජ්‍ය නිලධාරීන්, විදුහල්පතිවරුන් ඇතුළු විශාල පිරිසක් සහභාගි වී සිටියහ..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>07</day>
    </date>
    <link>http://www.dinamina.lk/2014/02/07/_art.asp?fn=n14020712</link>
    <topic>දුක් විඳිනා මා ඔබගේ පළමු පෙම්වතා පුදුම විය හැමදෙනා දැරියගේ ගී අසා</topic>
    <author>- ඩී.එන්.දිසානායක</author>
    <content>වයඹ පළාතේ බිංගිරියට ආසන්න පානවැව ප්‍රදේශයේ ඇති පෞද්ගලික වෛද්‍ය මධ්‍යස්ථානයකි. මේ කියන දිනයේ මේ මධ්‍යස්ථානයේ ප්‍රතිකාර ලබා ගැනීම සඳහා විශාල පිරිසක් එහි අසුන්ගෙන සිටියහ.බටහිර පන්නයට හැඳ පැළඳ ගත් තරුණ මවක්ද අවුරුදු පහක් පමණ වයසැති දියණියද මේ පිරිස අතර සිටියහ. සිඟිති දියණිය සිටියේ, තමන්ගේ වාරය පැමිණෙන තුරු බලා සිටි මවගේ ඔඩොක්කුවේය.කටකාර දියණිය නව විලාසිතාවන්ගෙන් සැරසී සිටියාය. නොයකුත් දෑ කියමින් සිටි ඇය විටෙක කවි කීවාය. තවත් වරක සිංදු කීවාය.වෛද්‍ය මධ්‍යස්ථානයට පැමිණ සිටි කාගේත් අවධානය යොමුව තිබු‍ණේ මේ පුංචි දැරිය කෙරෙහිය.“දුවේ හොඳ ළමයා වගේ ලස්සන සිංදුවක් කියන්න” යැයි මව ඇගේ දියණිය දිරිමත් කළේ අන් අයගේ දෑස් තම දුව වෙත යොමු වී ඇති බව දැනගත් නිසා වෙනි.මවගේ ආරාධනය සතුටින් බාර ගත් පුංචි දුව සිංදු කෑලි කියන්නට පටන් ගත්තාය.“ට්වින්කල් ට්වින්කල් ලීට්ල් ස්ටාර්..”“හිනැහේවී බෝනික්කා..”“මා බාල කාලේ අම්මාගෙ උකුලේ..” වැනි ඉංග්‍රීසි හා සිංහල සිංදු ඈ ගැයුවේ මහත් ආඩම්බරයෙනි.හදිසියේම ගීත ගායනය මඳකට නතර කළ සිඟිත්තිය මොහොතක් කල්පනා කළාය. ඉන්පසු එක් වරම පෙරටත් වඩා මහ හඬින් තවත් ගීතයක් ගායනා කරන්නට පටන් ගත්තාය.“දුක් විඳිනා මා ඔබගේ පළමු පෙම්වතා..”අන්මන්ද වූ මව හනිකට තම දියණියගේ කට අතින් වසා ගෙන ඇය වඩාගෙන එළියට පැන්නාය. ඈතට දිව ගියාය. සිංදුව අසාගෙන සිටි අයගේ සිනහව නතර වීමට සෑහෙන වේලාවක් ගතවිය..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>07</day>
    </date>
    <link>http://www.dinamina.lk/2014/02/07/_art.asp?fn=n14020713</link>
    <topic>වාරි ඉංජිනේරු තාක්ෂණය හදාරන්න සාර්ක් තරුණ තරුණියන්ට අවස්ථාව</topic>
    <author>නුවන් කොඩිකාර</author>
    <content>කොත්මලේ වාරි පුහුණු ආයතනයෙන් වාරි ඉංජිනේරු තාක්ෂණ විද්‍යා අධ්‍යාපනය හැදෑරීමට සාර්ක් රටවල තරුණ තරුණියන්ට ඉදිරියේදි අවස්ථාව ලබාදීමට රජය තීරණය කරයි‍අපේ රටේ ඓතිහාසික උරුමයක් වූ වාරි තාක්ෂණ දැනුම හා විස්මිත වාරි නිර්මාණ පිළිබඳ තොරතුරු මේ මඟින් ලෝකයා හමුවට ගෙනයාම මෙහි අරමුණ බව වාරිමාර්ග හා ජලසම්පත් කළමනාකරණ ඇමැති නිමල් සිරිපාල ද සිල්වා මහතා පැවැසීය.කොත්මලේ වාරි පුහුණු ආයතනයේ දෙවන අභ්‍යාසලාභී කණ්ඩායම බඳවා ගැනීම නිමිත්තෙන් පැවති උත්සවයකට එක්වෙමින් ඇමැතිවරයා මෙසේ ප්‍රකාශ කෙළේය.දෙවන අභ්‍යාසලාභී කණ්ඩායම සඳහා 102කු බඳවා ගනු ලැබූ අතර මෙහි පුහුණුව වසර තුනකි.ඉන් වසරක කාලයක් ක්ෂේත්‍ර අභ්‍යාසකරණය සදහා යොමු කිරීම විශේෂත්වයක් වන අතර මෙම පාඨමාලාව සමත්වන අයට N.V.Q 06 වන තත්වයේ වෘත්තීය සහතිකය නිකුත් කෙරේ.අප රටේ පවතින වාරි ඉංජිනේරු ක්ෂේත්‍රයේ තාක්ෂණ නිලධාරි හිඟය මගහැරවීම සඳහා කොත්මලේ හා ගල්ගමුව වාරි අභ්‍යාස ආයතන වලින් ඉංජිනේරු සහකාරවරුන් බිහිකිරීම මෙහි ප්‍රධාන පරමාර්ථය බව නිමල් සිරිපාල ද සිල්වා මහතා කීවේය .මෙම අභ්‍යාස ආයතනයට බඳවා ගන්නා අයට පළමු මාස හයේදී රුපියල් දසදහසක දීමනාවක් ගෙවන බවත් ඊළග මාස වලදී එය තවත් වැඩි වන බවත් ඒ මහතා පැවැසීය. වෙනත් රටවලින් වෛද්‍ය, ඉංජිනේරු උපාධි ගන්න ලක්ෂ ගණන් වියදම් කරන බව පැවැසු ඒ මහතා දීමනා දීලා උගන්වන ලෝකයේ එකම රට ශ්‍රී ලංකාව බවත් ඒ අනුව ඒකත් ආසියාවේ ආශ්චර්යයක් බව හෙතෙම ප්‍රකාශ කෙළේය.වාරිමාර්ග හා ජලසම්පත් කළමනාකරණ නියෝජ්‍ය ඇමැති ඩබ්.බී.ඒකනායක මහතා ද ෙමහිදී කතා කළහ..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>07</day>
    </date>
    <link>http://www.dinamina.lk/2014/02/07/_art.asp?fn=n14020714</link>
    <topic>උතුරු මැද ග්‍රාමීය මාර්ග-වාරි පද්ධති සංවර්ධනයට ඉහළ ප්‍රමුඛත්වයක්</topic>
    <author>අනුරාධපුර අතිරේක දිස්ත්‍රික් සමූහ</author>
    <content>උතුරු මැද පළාතේ ග්‍රාමීය මාර්ග සහ ග්‍රාමීය වාරි පද්ධතිය සංවර්ධනය කිරීම සදහා ඉහළම ප්‍රමුඛත්වය ලබා දි ඇතැයි උතුරු මැද ප්‍රධාන අැමැති රංජිත් සමරකෝන් මහතා සදහන් ෙකළේය.ලෝක බැංකුව ආසියානු සංවර්ධන බැංකුව සහ ජපාන ජාත්‍යන්තර සහයෝගීතා ඒජන්සිය ඇතුළු මුල්‍ය ආයතන උතුරු මැද පලාතේ මාර්ග සංවර්ධනය සදහා ඉහළ මූල්‍ය දායකත්වයක් සපයා දීම අගය කළ යුතු බවද වසර 30ක යුද්ධය හා කොටි ත්‍රස්තවාදය නිසා අබලන්ව ගොස් තිබූ උතුරු මැද මාර්ග සංවර්ධන කටයුතුවලට මේ වන විට ජනාධීපති මහින්ද රාජපක්ෂ මැතිතුමාගේ මැදිහත් වීම නිසා පුණර්ජීවයක් ලැබී ඇති බවද හෙතෙම පැවසීය.ඉපලෝගම පුංචිකුලම සිට මරදන්කඩවල දක්වා රුපියල් මිලියන 32ක් වැය කොට කි.මි 02ක දුරක් පුළුල් කැර කාපට් ඇතිරීම. කැකිරාව යකල්ල හරහා හොරොව්පොතාන මාර්ගයට කෙටි පිවිසුම් මාර්ගයක් වශයෙන් රුපියල් මිලියන 48ක් වැය කරමින් කි.මි. 03ක් දිගැති හිරිපිටියාගම - පාගම මාර්ගය කාපට් අතුරා නවීකරණය කිරීම, දුටුවැව - කටාරම්පුර කි.මි.02ක මාර්ගය රුපියල් මිලියන 30ක වියදමින් කාපට් කොට පිළිසකර කිරීම හා තම්මැන්නාව - විජයපුර මාර්ගය කි.මි. 2.5 දුරකට රු. මිලියන 31ක වැය බරක් දරමින් නවීකරණය කිරීමේ පළාත් මාර්ග සංවර්ධන ව්‍යාපෘතිවල වැඩ ආරම්භ කරමින් සමරකෝන් මහතා එම අදහස් පළ කළේය. උතුරු මැද පළාත් මාර්ග සංවර්ධන අධිකාරියේ මෙම මාර්ග ව්‍යාපෘති ක්‍රියාත්මක කිරීමේ වගකීම උසුලයි.නගරය හා ගම මාර්ග සංවර්ධනය තුළින් නගරයේ ඇතැම් නීති විරෝධී ක්‍රියා සංකර විලාසිතා , මත්ද්‍රව්‍ය වැනි දෑ ගම තුළට සංක්‍රමණය වෙතැයි බිය පල කැර ඇතත් ඒ මාර්ග ඔස්සේම නගරයට ගමේ නිර්ව්‍යාජත්වය සාරධර්ම , ගුණධර්ම , ආගන්තුක සත්කාරය සහ ශිෂ්ඨ සම්පන්න ඇවතුම් පැවතුම් නගරයට සම්ප්‍රාප්ත වීම පිළිබඳවත් සළකා බැලිය යුතුයි. ගම් නියම් ගම් වලට විදුලිය, පිරිසිදු පානීය ජලය, නවීන ප්‍රවාහන සේවා, වෙළෙඳපොළ පහසුකම් ඇතුළු ප්‍රතිලාභ නගරයට මෙන් එක සමානව සළසා දීම අරඹයා උතුරු මැද පළාත් සභාව, මධ්‍යම රජයේ හා ජාත්‍යන්තර සහයෝගයද ඇතුව ග්‍රාමීය මාර්ග පද්ධතිය කි.මි. 2000ක් නවීන මාර්ග සංයුතියක් බවට පත් කිරීම පිණිස පිඹුරුපත් සකස් කැර තිබෙන බවද ප්‍රධාන අමැතිවරයා වැඩිදුරටත් අවධාරණය ෙකළේය..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>07</day>
    </date>
    <link>http://www.dinamina.lk/2014/02/07/_art.asp?fn=n14020716</link>
    <topic>යාපනයේ අවාරයේ අර්තාපල්  අස්වැන්න නෙළීම ඇරැඹේ</topic>
    <author>@ සමන්ති වීරසේකර</author>
    <content>දේශීය ගොවියාගේ ආර්ථිකය ශක්තිමත් කරමින් යාපනයේ හෙක්ටයාර් අනූවක වගා කළ අවාරයේ අර්තාපල් පළමු අස්වැන්න නෙලීමේ කටයුතු දැන් ආරම්භ කැර තිබේ.එම අර්තාපල් සදහා ඉතා හොද මිලක් පවත්වාගෙන යාමට ආනයනය කරනු ලබන අර්තාපල් වල බද්ද සියයට විස්සකින් ඉහළ නැංවීමට ආර්ථික සංවර්ධන අමාත්‍යංශය පියවර ගෙන ඇතැයි කෘෂිකර්ම දෙපාර්තමේන්තුවේ අධ්‍යක්ෂජෙනරාල් ආචාර්යය රොහාන් විජේකෝන් මහතා පැවසීය.ඒ අනුව ගොවියාට අර්තාපල් කිලෝ ග්රෑම් එකකින් රුපියල් අසූවක් උපයා ගත හැකි බවද විජේකෝන් මහතා කීය. ඒ මහතා මෙසේ ප්‍රකාශ කළේ, කෘෂිකර්ම දෙපාර්තමේන්තුවේ වර්තමාන කාර්යය භාරය,ප්‍රගතිය හා අභියෝග පිළිබදව ගන්නෝරුව සේවා සංස්කරණ අභ්‍යාස ආයතනයේදී ඊයේ(දා) පැවැති මාධ්‍ය දැනුවත් කිරීමේ වැඩසටහනේදීය.වියළි කලාපයට උචිත විශේෂ අර්තාපල් ප්‍ර භේදයක් වන RED/LA/SODA නැමැති වර්ගයෙහි අස්වැන්න එකට පහලොවක් තරම් ඉහළ බවත් ඉදිරි කන්නයේදී මුලතිව්,මන්නාරම,කිලිනොච්චිය,සහ වව්නියාව වැනි දිස්ත්‍රික්ක වලද අවාරයේ අර්තාපල් වගා කිරීමට සැලසුම් කැර ඇති බවත් කෘෂිකර්ම අධ්‍යක්ෂ ජෙනරාල්වරයා කීය..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>07</day>
    </date>
    <link>http://www.dinamina.lk/2014/02/07/_art.asp?fn=n14020717</link>
    <topic>අපේක්ෂකයන් නැතුව  එජාපය  ළත වෙනවා</topic>
    <author>@ ඉමදුව සමුහ</author>
    <content>පළාත් සභා මැතිවරණයට අපේක්ෂකයන් සොයා ගැනීමෙදී අද එ.ජා.ප ය ලත වෙන බව නියෝජ්‍ය කතානායක චන්දිම වීරක්කොඩි මහතා පවසයි.ඒ මහතා එසේ පැවසුවේ ගාල්ල තිත්තගල්ල ප්‍රදේශයේ පැවති හිටපු දකුණු පළාත් සභා ්ඇමැති ඒ.ජී.සී පියසිරි මහතාගේ ජන හමුවක් අමතිමිණි. වැඩි දුරටත් අදහස් දැක් වු ඒ මහතා මෙසේ ද පැවසීය,අපිට තියෙන ලොකුම ගැට‍ලුව මෙවර ඡන්දය දිනන එක නෙවෙයි. ඒක අපි අනිවාර්යෙන්ම දිනනවා. සන්ධානයේ නාම යෝජනා පත්‍රය සකස් කිරීම තමයි අමාරුම. සුදුසුකම් ඇති අය බොහෝමයි. දිනන්න පුළුවන් අය බොහෝයි. ඒ අය අතරින් හොදම අය තේරීම ඉතා අපහසුයි.දැන් එ.ජා.ප යට කට්ටිය හොයා ගන්න බෑ. කොහොමත් එ.ජා.ප දිනන්න පුළුවන් අයට අවස්ථාවක් දෙන්නේ නෑ. කොහොම හරි පරදින ටීම් එකක් සොයලා මෙවර ඉදිරිපත් කරයි. ඒ පරදින අය සොයා ගන්න එ.ජා. ප ය මේ වන විට මෙහෙයුමක් දියත් කරමින් සිටිනවා.අපේ ආණුඩවේ පොලිස් ආරක්ෂාව යටතේ ඉන්න වජිර මහතා අපිට ඒ සදහා උදව් කරනවා..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>07</day>
    </date>
    <link>http://www.dinamina.lk/2014/02/07/_art.asp?fn=n14020718</link>
    <topic>කටුනායක-සීදුව ජල යෝජනා ක්‍රමය ජනතා අයිතියට</topic>
    <author> මහින්ද අලුත්ගෙදර</author>
    <content>ගම්පහ දිස්ත්‍රික් ජනතාවගේ අවශ්‍යතා සඳහා කඩිනම් විසඳුම් ලබාදෙමින් ප්‍රතිලාභීන් 65,000කට සෙත සලසන කටුනායක - සීදූව ජල සම්පාදන යෝජනා ක්‍රමය ආර්ථික සංවර්ධන ඇමැති බැසිල් රාජපක්ෂ සහ ජල සම්පාදන හා ජලාපවහන ඇමැති දිනේෂ් ගුණවර්ධන මහත්වරුන්ගේ ප්‍රධානත්වයෙන් ජනතා අයිතියට පත් කෙරිණි."සැමට පානීය ජලය" ලබාදීමේ රජයේ වැඩසටහන අනුව ජාතික ජලසම්පාදන සහ ජලාපවහන මණ්ඩලය මඟින් ඉදිකරන ලද මෙම ජල යෝජනා ක්‍රමය සඳහා රුපියල් මිලියන 470ක් වැය කොට ඇති අතර එමඟින් 13,000කට නව ජල සම්බන්ධතා ලබාදී තිබේ. ගම්පහ දිස්ත්‍රික්කයේ කටාන ප්‍රාදේශීය ලේකම් කොට්ඨාසයේ කටුනායක - සීදුව නගර සභා බලප්‍රදේශය සහ කටාන ප්‍රාදේශීය සභා බල ප්‍රදේශයේ කොටසක් ආවරණය කරමින් පිහිටුවන ලද මේ ජල යෝජනා ක්‍රමයෙන් ආවරණය වන ග්‍රාම නිලධාරි කොට්ඨාස ප්‍රමාණය 27කි. දඩුගම් ඔය සහ කැලණිය දකුණු ඉවුර ජලයෝජනා ක්‍රමයේ ජල මූලාශ්‍රිත අදියර දෙකක් මගින් රත්දොළුව ජල සම්පාදන වෘද්ධිකරණ ව්‍යාපෘතියක් ලෙස කටුනායක - සීදුව ජල සම්පාදන යෝජනා ක්‍රමය ක්‍රියාත්මක වේ.මේ වනවිට රද්දොළුව, ගල්ලවත්ත ජල කුලුනින් කටාන බල ප්‍රදේශයට ජල සම්බන්ධතා 3,540ක් ලබාදී ඇති අතර නව යෝජනා ක්‍රමයෙන් ජල සම්බන්ධතා 13,000ක් ලබාදීමට නියමිතයි. දැනට රාජපක්ෂ පුරයට සහ කළපුව අවට නිවෙස් සඳහා කටුනායක සීදුව නගර සභා විසින් තොග ජල සැපයුමක් මගින් ජල සැපයුම් 2,000ක් ලබාදී ඇති අතර ඒ සඳහා රන් අරුණ වැඩසටහන යටතේ ප්‍රතිපාදන ලබාදී තිබේ.සමාජ සේවා ඇමැති ෆීලික්ස් පෙරේරා මහතා සහ පාර්ලිමේන්තු මන්ත්‍රීනි සුදර්ශනී ප්‍රනාන්දුපුල්ලේ මහත්මිය ඇතුළු විශාල පිරිසක් මේ අවස්ථාවට එක්වී සිටියහ..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>07</day>
    </date>
    <link>http://www.dinamina.lk/2014/02/07/_art.asp?fn=n14020719</link>
    <topic>හමුදා අතර හුවමාරු කරගැනීමේ වැඩපිළිවෙළක්</topic>
    <author>චන්ද්‍රිකා පෙරේරා</author>
    <content>බ්‍රසීලයේ හා ශ්‍රී ලංකාවේ සංග්‍රාමික පුහුණුව දෙරට හමුදා අතර හුවමාරු කරගැනීමේ වැඩපිළිවෙළක් දියත් කිරීමට ‍ද්විපාර්ශික‍ව එකඟතාවය පළකර තිබේ.රාජ්‍ය ආරක්ෂක හා නාගරික සංවර්ධන අමාත්‍යංශයේ ලේකම් ගෝඨාභය රාජපක්ෂ,මෙරට යුද හමුදාපති ‍ලුතිතන් ජෙනරාල් දයා රත්නායක මහත්වරු හා බ්‍රසීල ආරක්ෂක ඇමැති සෙල්සො අමෝරිම් මහතා ඇතුළු එරටආරක්ෂක ප්‍රධානීන් කණ්ඩායමක් සමඟ පසුගියදා පැවැත්වූ ද්විපාර්ශවික සාකච්ඡාවේ දී මේ තීරණ ගෙන තිබේ.ශ්‍රී ලංකාවේ මානුෂීය මෙහෙයුමේ අත්දැකීම් හුවමාරුකර ගැනීමට මහත් උනන්දුවක් දක්වන බව බ්‍රසීල හමුදාපති ජෙනරාල් එන්සෝ මාටින්ස් පෙරි එහිදී පවසා තිබේ.මේ අනුව බ්‍රසීලයේ පැවැ‍ත්වෙන සංග්‍රාමික පුහුණු පාඨමාලා රැසක් සඳහා ශ්‍රී ලංකා ත්‍රිවිධ හමුදා සාමාජිකයන්ට අවස්ථාවක් ලබා දීමට බ්‍රසීල යුද හමුදාව කැමැත්ත පළකර ඇත.බ්‍රසීල ජාතික යුද විද්‍යා පීඨය ,ආරක්ෂක සේවා උසස් අධ්‍යාපන ආයතනය, සාම සාධක පුහුණු ආයතනය,සාම සාධක පුහුණුවිම් ආයතනය හා බ්‍රසීල කැළෑ සංග්‍රාමික උපදෙස් ආයතනය මගින් මේ පාඨමාලා ලබාදෙයි.ද්විපාර්ශවික සාකච්ඡාවල ප්‍රථිපලයක් ලෙස අන්‍යෝන්‍ය හුවමාරු වැඩපිළිවෙළක් යටතේ බ්‍රසීල යුද හමුදා සාමාජිකයින්ට ශ්‍රී ලංකා යුද හමුදා පුහුණු පාසල් වලින් පාඨමාලා හැදෑරීමේ අවස්ථාව සලසාදීමට ද මේ අනුව එකඟවූ බව යුද හමුදා මූලස්ථානය පවසයි.2015 වසරේ බ්‍රසීලයේ රියෝද ජැනෙයිරෝ නගරයේ පැවැත්වීමට නියමිත යුද්ධෝපකරණ ප්‍රදර්ශනය ට සහභාගි වන ලෙස ආරක්ෂක ලේකම් ගෝඨාභය රාජපක්ෂ මහතාට බ්‍රසීල ආරක්ෂක ලේකම් වරයා මෙහිදී ආරාධනා කර ඇත..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>07</day>
    </date>
    <link>http://www.dinamina.lk/2014/02/07/_art.asp?fn=n14020720</link>
    <topic>ඌණ සමතුන්ට නැවත විභාගය ගැනීමට අවස්ථාවක්</topic>
    <author>සුභාෂිණී සේනානායක</author>
    <content>උපාධිධාරී නොවන නුපුහුණු ගුරුවරුන් පුහුණු කිරීමේ සති අන්ත ගුරු පුහුණු පාඨමාලාවේ ඌණ සමාර්ථලාභීන්ට නැවත විභාගයට පෙනී සිටීමට අවස්ථාව ලබාදී ඇත.මෙහිදී 2010/2012 උපාධිධාරී නොවන නුපුහුණු ගුරුවරුන් පුහුණු කිරීමේ සති අන්ත ගුරු පුහුණු පාඨමාලාව සම්පූර්ණයෙන් හදාරා එහෙත් ඌණ සාමාර්ථලාභී ගුරු සිසුන් සඳහා විභාග දෙපාර්තමේන්තුව දැනුම් දී ඇති පරිදි මේ වසරේ (2014) මැයි මස පැවැත්වීමට යෝජිත විභාගයේදී මේ විභාගය අසමත් වී ඇති ගුරු සිසුන්ට එම අසමත් විෂයන්ට නැවත පෙනී සිටීමට හැකි වේ.අසමත් විෂයන් සමත් කරගෙන ගුරු පුහුණු පාඨමාලාව සම්පූර්ණ කර ගැනීමට මේ ගුරුවරුන්ට අවස්ථාව ලැබේ..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>07</day>
    </date>
    <link>http://www.dinamina.lk/2014/02/07/_art.asp?fn=n14020721</link>
    <topic>පෞද්ගලික බස්රථ ඊ පෙරගෙවුම් කාඩ් පත් අත්හදා බලයි</topic>
    <author>ශීලා උඩුවර</author>
    <content>පෞද්ගලික බස්රථ සඳහා දිවයින පුරාම භාවිතා කළ හැකි ඉලෙක්ට්‍රොනික පෙරගෙවුම් කාඩ් පතක් තාක්ෂණික අත්හදා බැලීම සඳහා පෞද්ගලික ප්‍රවාහන ‍සේවා ඇමැති සී.බී. රත්නායක මහතා කොළඹ ගාලුපාරේ සමුද්‍ර හෝටලයේ දී ඊයේ ( 6 ) පෙරවරුවේ යෙදුණු සුබ මොහොතින් හඳුන්වා දුන්නේය. මෙහි ප්‍රථම කාඩ්පත පාසල් ශිෂ්‍යයෙකුට හා මගියෙකුට පිරිනමනු ලැබීය.පෞද්ගලික ප්‍රවාහන සේවා අමාත්‍යාංශය, ටෙලිකොම් මොබිටෙල් හා මහජන බැංකුව යන රාජ්‍ය ආයතන ‍මේ සඳහා එක්ව සිටී.බස් හිමියන්ට ,බස් සේවකයන්ට මෙන්ම මගී ජනතාවටද මෙම කාඩ් පත් ක්‍රමය මඟින් පහසුවක් සැලසෙන අතර, මාරු කාසි ප්‍රශ්නයට මෙන්ම ප්‍රවේශපත් නිකුත් කිරීමේ ගැටලුවටද මෙයින් විසඳුමක් ලැබේ.පෞද්ගලික ප්‍රවාහන සේවා ඇමති සී. බී. රත්නායක මහතා මෙහිදී අදහස් දක්වමින් ගුණාත්මක මගී ප්‍රවාහන සේවාවක් ලබා දීම සඳහා ගත හැකි හැම ක්‍රියාමාර්ගයක්ම ගන්නා බවත් තමාගේ එකම අරමුණ ජනතාවට හොඳ ප්‍රවාහන සේවාවක් ලබාදීම බවත් සඳහන් කළේය.දැය‍ට කිරුළට සමගාමීව මෙය ක්‍රියාත්මක කරන බවත් ඉදිරියේ දී සෑම පෞද්ගලික බස් රථයකටම මෙය ලබා දෙන බවත්, ඊට අමතරව මෙම කාඩ්පතෙන්ම බස් රථයේ ගමන් කිරීම මෙන්ම වෙනත් භාණ්ඩ ගැනීමටද හැකිවන බවත් ඇමැතිවරයා සඳහන් කළේය.නිසි ලෙස නිසි වෙලාව‍ට ධාවනය කෙරෙන බස් සේවාවක් අවශ්‍ය බව සඳහන් කළ ඇමැතිවරයා ලංගමයත් පෞද්ගලික බස් සේවාවත් එකසේ ආරක්ෂා කර ගෙන ඉදිරියට යා යුතු බවත්, ලංගම බස් සේවාව කඩා වැටීමට කිසිදිනක සුදානම් නැති බවත්, ඒකාබද්ධ කාලසටහන් ක්‍රමය ක්‍රියාත්මක කරන බවත් සඳහන් කළේය.පොදු ප්‍රවාහනය ශක්තිමත් කිරීම මහින්ද චින්තන ප්‍රතිපත්තියේද සඳහන් බව ත් ඒ අනුව ප්‍රවාහනය ක්ෂේත්‍රය දියුණු කිරීම සඳහා පියවර රැසක්ම ගෙන ඇති බවත් ඇමැතිවරයා පැවසීය. ජනාධිපති මහින්ද රාජපක්ෂ මහතා මාතෘ භූමිය බේරා ගැනීම සඳහා අභියෝග රැසකට මුහුණ දෙමින් මේ රටේ ජනතාවට නිදහසේ ජීවත්වීමට ඉඩ ලබා දුන් බවත් අද රටේ සෑම පළාතකම ජනතාවට බියෙන් සැකෙන් තොරව තමන්ගේ කටයුතු කරගෙන ජීවත් වීමට වාසනාව පෑදී ඇති බවත්, එය නුරුස්සන ඇතැම් පිරිස් මාතෘ භූමිය උගස් කරන්න විකුණන්න කටයුතු කරන බවත් ,එයට කිසිම ඉඩක් නොලැබෙන බවත්, රටේ සිදුවන සංවර්ධන ක්‍රියාවලිය වැළැක්වීම‍ට කිසිදු බලවේගයනට නොහැකි බවත් ඇමැතිවරයා සඳහන් කළේය. ජාතික ගමනා ගමන කොමිෂන් සභාවේ සභාපති රොෂාන් ගුණවර්ධන මහතා පෞද්ගලික ප්‍රවාහන සේවා ඇමැති සී. බි. රත්නායන මහතා 2010 වසරේ දී පෞද්ගලික බස් සේවා ඇමැති ධූරය බාරගන්නා විට තිබූ ඉලක්කවලින් එකක් මෙය බවත් දිවයින පුරාම ඉදිරි මාස තුන තුළදී මෙය ක්‍රියාත්මක කරන බවත් පැවසීය.රටේ ජනතාවගෙන් සියයට 70 ක් පමණ මෙම පෞද්ගලික බස් සේවාව තුළින් සිය ප්‍රවාහන පහසුකම් සලසා ගන්නා බවත්,බස් හිමියන්ගෙන් ලැබෙන පැමිණිවලින් වැඩි ප්‍රමණෙයක් මාරු කාසි නොදීම හා ප්‍රවේශපත් නිකුත් නොකිරීම බවත් මෙම පෙරගෙවුම් කාඩ් ක්‍රමය නිසා එයට විසඳුම් ලැබෙන බවත් සඳහන් කළේය.පෞද්ගලික ප්‍රවාහන සේවා අමත්‍යාශයේ ලේකම් පද්මසිරි ජයමාන්න, මොබිටෙල් ආයතනයේ ප්‍රධාන විධායක නිලධාරි කපිල චන්ද්‍රසේන, යන මහත්වරුද මෙහිදී කථා කළ අතර, මහජන බැංකුවේ සාමාන්‍යාධිකාරි වසන්ත කුමාර මහතා ඇතුළු නිලධාරින්ද, මාර්ගස්ථ මගී ප්‍රවාහන අධිකාරි කාර්යාල පළාත් ප්‍රවාහන කාර්යාල බස් සංගම් ශ්‍රී ලංකා රක්ෂණ සංස්ථාව ඇතුළු ආයතන රැසක නිලධාරීහු මෙම අවස්ථාවට සහභාගී වූහ..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>07</day>
    </date>
    <link>http://www.dinamina.lk/2014/02/07/_art.asp?fn=n14020722</link>
    <topic>සුළු-මධ්‍ය පරිමාණ කර්මාන්තකරුවන්ගේ  වැඩි දියුණුවට නව විදාතා වැඩපිළිවෙළක්</topic>
    <author>උපාලි කරුණාරත්න සහ චමීර ඇල්ලදෙණිය</author>
    <content>නවෝත්පාදන ආර්ථීකයක් බිහිකිරීම වෙනුවෙන් "ගම්දොර දහසක් - අංකුර සහසක් " නමින් නව විදාතා වැඩපිළිවෙළක් ආරම්භ කිරීමට තාක්ෂණ හා පර්යේෂණ ආමාත්‍යාංශය පියවර ගෙන ඇත.සුළු හා මධ්‍ය පරිමාණ කර්මාන්තකරුවන්ගේ ව්‍යාපාරික තත්ත්වයන් වැඩි දියුණු කිරීම සඳහා වූ මෙම නව වැඩපිළිවෙළ යටතේ සුවිශේෂී දායකත්වයක් සැපයේ. ඒ සඳහා සංවිධාන වන අරමුණින් ග්‍රාමීය විදාතා සංසඳ බිහි කිරීමට නියමිතය.ධෛර්යය, ආත්ම විශ්වාසය, කැපවීම සහිතව කය වෙහෙසා සදාචාරමත් ආර්ථීකයක් බිහිකිරීම වෙනුවෙන් විද්‍යා හා තාක්ෂණයේ උපරිම දායකත්වය ලබාදීමට අපි සැවොම කටයුතු කළ යුතු බව තාක්ෂණ පර්යේෂණ හා පරමාණුක බලශක්ති ඇමැති චම්පික රණවක මහතා පවසයි.විදාතා මධ්‍යස්ථානයන්හි සේවය කරන විද්‍යා හා තාක්ෂණ නිලධාරීන් හමුවූ අවස්ථාවේ දී ඇමැතිවරයා මේ බව කීවේය. ශ්‍රී ලංකා පදනම් ආයතනයේ දී මෙම උත්සවය පසුගියදා පැවැත්විණ.එහිදී වැඩිදුරටත් අදහස් දැක්වූ ඇමැතිවරයා,අද වන විට අපේ සමාජයේ බොහෝ පිරිස් අවධානය යොමු කරන්නේ කෙටි මාර්ග අනුගමනය කරමින් මුදල් උත්පාදනය කිරීමටයි. මත්කුඩු, මත්පැන්, මත්ද්‍රව්‍ය ආදිය ඇතුළු දුරාචාර ආර්ථිකය මේ හේතුවෙන් වර්ධනය වීමේ ප්‍රවණතාවක් සුලබව දැකගත හැකිය. දුප්පත්, පොහොසත් බේදයකින් තොරව, පක්ෂ, පාට දේශපාලනයකින් තොරව ඒවා මැඩලීම සඳහා ඉදිරිපත් විය යුතුය. එවැනි දුරාචාර ආර්ථිකයකට ව්‍යාපාරිකයා හෝ අප සමාජයේ ජීවත්වන ඕනෑම අයෙකු තල්ලූවීමට ඉඩ නොදීමට නම් ඒ සඳහා විධිමත් වැඩපිළිවෙළක් ද අත්‍යාවශ්‍යය.අද ලෝකයේ පවතින මහා පරිමාණ ව්‍යාපාර ජාල සේම, අප රටේ පවතින මහා පරිමාණ ව්‍යාපාරයන් සෑම එකකම ආරම්භය ඉතා සුළුවෙන් පුද්ගලයෙකු හෝ කිහිප දෙනෙකුගේ දායකත්වයෙන් ආරම්භ වූ ඒවාය. අද වන විට දුප්පත් දරුවන්ගේ විද්‍යා හා තාක්ෂණ කුසලතා ඔප් නැංවීමට ජාතික විද්‍යා පදනම හරහා විශේෂ ව්‍යාපෘතියක් ක්‍රියාත්මක කෙරේ. අනාගතයට ගැළපෙන, අපේ රටට ගැළපෙන නවෝත්පාදන ආර්ථිකයක් බිහිකිරීම වෙනුවෙන් ඒ සෑම සාධකයක්ම ඒකරාශී කරගෙන අප කටයුතු කළ යුතුව ඇත.රටේ අනාගත දුවා දරුවන්ගේ අනාගතය පැහැබර කරන්නට, සදාචාරමත් ආර්ථීක රටාවක් මඟින් ඔබේ ආර්ථීකය සවිමත් කරන්නටත්, රට නවෝත්පාදනය කරා ගෙන යමින් පිවිතුරු හෙටක් ගොඩනඟන්නටත්, මේ අංකුර මහා වනස්පතීන් බවට පත්කිරීමට ඔබ අප සැම එක්වී, එක අරමුණක එකාමෙන් සමඟියෙන්, සහයෝගයෙන් වැඩ කළ යුතුයි..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>07</day>
    </date>
    <link>http://www.dinamina.lk/2014/02/07/_art.asp?fn=n14020723</link>
    <topic>අඩක් නිම කළ ගොඩනැඟිල්ල සංවර්ධනය කර සිසු අයිතියට</topic>
    <author>සුභාෂිණී සේනානායක</author>
    <content>දිගු කලක සිට පන්ති කාමර ඌණතාවයෙන් පීඩා‍වට පත්ව සිටි නමඩගහ වත්ත ග්‍රාමයෙහි පිහිටා ඇති අර්. රහමත් මුස්ලිම් ප්‍රාථමික විද්‍යාලයෙහි සිසුන්ගේ සුබසෙත උදෙසා වෙනුවෙන් අඩක් නිම කර තිබූ මෙම පාසල් ගොඩනැඟිල්ල මොහාන් ලාල් ග්‍රේරු පදනම යටතේඉදිකර දී එය සිසු අයිතියට පත් කිරීම මොහාන් ලාල් ග්‍රේරු මහතා විසින් පසුගියදා සිදු කළේය.ගලේවෙල නගරයට සමීප නමඩගහ වත්ත ග්‍රාමයෙහි පිහිටා ඇති අර්. රහමත් මුස්ලිම් ප්‍රාථමික විද්‍යාලයෙහි සිසුන් දිගු කලක සිට පංති කාමර හිඟතාවයකින් සිටි අතර අධ්‍යාපන නියෝජ්‍ය ඇමැති මොහාන් ලාල් ග්‍රේරු මහතා පෞද්ගලික කටයුත්තක් සඳහා යන අතර තුර අඩක් නිම වූ මෙම පාසල් ගොඩනැඟිල්ල දැක මොහාන් ලාල් ග්‍රේරු පදනම යටතේ එය ඉදිකර ඇත.අර්.රහමන් මුස්ලිම් ප්‍රාථමික පාසල ගලේවෙල අධ්‍යාපන කලාපයේ විශාලතම මුස්ලිම් පාසල වන අතර එහි සිසුන් 490 දෙනෙකු අධ්‍යාපනය ලබයි.2006 වසරේ දී ජයිකා ආධාර යට‍තේ දෙමහල් ගොඩනැඟිල්ලක පළමු මහල ඉදිකර තිබූ අතර මූල්‍ය හිඟතාවය නිසා ඉදිරි කට යුතු අඩාලව පැවැතිණි.මෙම ගොඩනැඟිල්ල විවෘත කිරීමේ අවස්ථාවට එක් වූ අර්. රහමත් මුස්ලිම් ප්‍රාථමික පාසලේ විදුහල්පති එස්. එම්. අමීන් මහතා අදහස් දක්වමින් ප්‍රකාශ කළේ සාමයෙන් හා එකමුතුව ජීවත්වන ප්‍රජාවන් අතර ජාති බේද අවුස්සා බෙදුම්වාදය ඇති කරන්නට විවිධ පාර්ශව උත්සාහ දරන කාලයක මොහාන් ලාල් ග්‍රේරු මහතාගේ මෙම පරිත්‍යාගය ආදර්ශමත් බවය. දෙමළ භාෂාවද කතා නොකරන ඔහු ඡන්ද පෙට්‍ටි ගැන පමණක් සිතුවා නම් මෙම ගොඩනැඟිල්ලට කළ වියදම කරන්නේ තම දිස්ත්‍රික්කයටයි.මෙම පාසලේ සිසු දරු දැරියන් තාවකාලිකව පන්ති කාමරවලත්, එළිමහනේත් අධ්‍යාපනය හදාරණ දුටු ඔහු දැක්කේ මනුෂ්‍යත්වය පමණයි. ඒ වගේම හොඳ බෞද්ධයෙකු ලෙස මොහාන් ලාල් ග්‍රේරු මහතාගේ පරාර්ථකාමීත්වය බොහෝ දෙනාට ආදර්ශයක් යැයි වැඩිදුරටත් ප්‍රකාශ කර සිටියේය..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>07</day>
    </date>
    <link>http://www.dinamina.lk/2014/02/07/_art.asp?fn=n14020724</link>
    <topic>රාජකාරි කටයුතුවලින් මිදුණු රාජ්‍ය සේවකයාට  ‘කෘෂි රඟ මියුරු සර’ ප්‍රසංගය මානසික සහනයක්</topic>
    <author> නුවන් කොඩිකාර</author>
    <content>විවිධ දක්ෂතා සහිත පිරිසක් රාජ්‍ය සේවයේ දක්නට ලැබුණ ද, ඔවුන්ගේ ඇතැම් සහජ කුසලතාවන් දෛනික රාජකාරී කටයුතුවල නිරතවීම නිසා යම් පමණකට යටපත් වී ඇති බව කෘෂිකර්ම අමාත්‍යාංශයේ ලේකම් ආර්. එම්. ඩී. බී මීගස්මුල්ල මහතා පැවැසීය.රාජ්‍ය සේවකයා රාජකාරී කටයුතුවලින් මිදී යම් මානසික අස්වැසිල්ලක් ලබාගැනීම “කෘෂි රඟ මියුරු සර” ප්‍රසංගය කාලෝචිත බව හෙතෙම කීවේය.කෘෂිකර්ම ඇමැති මහින්ද යාපා අබේවර්ධන මහතාගේ ප්‍රධානත්වයෙන් සහ කෘෂිකර්ම නියෝජ්‍ය ඇමැති වයි.ජී. පද්මසිරි මහතාගේ සහභාගීත්වයෙන් ඉකුත් 31 වැනිදා ගොවිජන මන්දිර ශ්‍රවණාගාරයේ දී පැවැත්වූ “කෘෂි රඟ මියුරු සර” ප්‍රසංගයේදි ලෙකම්වරයා එසේ ප්‍රකාශ කෙළේය.රාජ්‍ය සේවයට කොතරම් දෝෂාරෝපණ එල්ල වුව ද රාජ්‍ය සේවකයා යනු ඕනෑම අභියෝගයකට මුහුණ දිය හැකි සහ අභියෝග ජයගත හැකි පිරිසක් බවද ඒ මහතා කියා සිටියේ.රාජකාරී කටයුතුවලින් මිදී යම් මානසික අස්වැසිල්ලක් ලබාගත හැකි ආකාරයෙන් කෘෂි රඟ මියුරු සර ප්‍රසංගය නිර්මාණය වූ අතර කෘෂිකර්ම අමාත්‍යාංශයේ සේවයේ නියුතු පිරිස් කණ්ඩායම් හැඟීමෙන් යමක් ඉතා සාර්ථකව ඉදිරිපත් කළ හැකි බව සාක්ෂි සහිතව ප්‍රදර්ශනය කළ බව හෙතෙම කියා සිටියේය.කෘෂිකර්ම අමාත්‍යාංශය වශයෙන් අප විසින් සාධනය කරගත යුතු අරමුණු කරා යාමට අප සතු කණ්ඩායම් හැඟීම මෙවැනි ක්‍රියාකාරකම් මඟින් වඩාත් වර්ධනය වන බවත් රාජ්‍ය සේවය ඵලදායීතාවයෙන් සහ කාර්යක්ෂමතාවයෙන් හෙබි මහජන සේවයක් බවට පත්කරමින් තෘප්තිමත්ව රාජකාරී කටයුතු සිදු කිරීමට කෘෂි රඟ මියුරු සර මනා උත්ප්‍රේරණයක් වන බව ද ලේකම්වරයා පැවැසීය. ගායනය, වාදනය, නර්තනය, නිවේදනය සහ රංගනයෙන් ඒකාලෝක වූ මෙම ප්‍රසංගය සඳහා කෘෂිකර්ම අමාත්‍යාංශයේ කාර්යමණ්ඩලයේ සියළු අංශ වල නිලධාරීන් සම්බන්ධ වූහ..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>07</day>
    </date>
    <link>http://www.dinamina.lk/2014/02/07/_art.asp?fn=r1402071</link>
    <topic>පාසල් විෂය නිර්දේශයට ඉතිහාසය අනිවාර්ය කරනවා</topic>
    <author>හොරණ මධ්‍යම විශේෂ චන්ද්‍රා ශ්‍රී පෙරේරා</author>
    <content>ජාතික අධ්‍යාපනය මහත් ඛේදවාචකයක් බවට පත්වෙලා. ධන කුවේරයන්ට තියෙන්නේ අපේ සිරිත් විරිත්වලට පටහැනි අමුතුම අධ්‍යාපන ක්‍රමයක් යැයි අධ්‍යාපන ඇමැති බන්දුල ගුණවර්ධන මහතා පැවැසීය.ඒ සඳහා ඔවුන් ලක්ෂ ගණනින් වියදම් කරමින් දරුවනට බටහිර පන්නයට ගැතිව ජාත්‍යන්තර පාසල් සංකල්පයේ සිට කටයුතු කරනවා. මෙය මහින්ද චින්තනනයට කිසිසේත්ම ගැළපෙන්නේ නැහැ. මේ නිසා ජනාධිපති මහින්ද රාජපක්ෂ මහතාගේ විශේෂ අවධානය යොමු වී ඇති බැවින් මින් ඉදිරියට පාසල් විෂය නිර්දේශයට මව්බස, ආගම හා ඉතිහාසය අනිවාර්ය විෂයන් ලෙස ඉගැන්වීමට කැබිනට් මණ්ඩලයේ අනුමැතිය 01 දා සිට දී ඇතැයි ද ඇමැතිවරයා කීවේය.“ප්‍රණාම සරණී 2013” නර්තන ප්‍රසංගය හා සම්මාන උළෙල හොරණ විද්‍යාරත්න පිරිවෙන් රංග ශාලාවේදී පැවැති අවස්ථාවේදී, එහි ප්‍රධාන ආරාධිතයා ලෙසින් සහභාගි වෙමින් ඇමැති බන්දුල ගුණවර්ධන මහතා මේ බව කීය.මේ අවස්ථාවට බස්නාහිර පළාත් අධ්‍යාපන අධ්‍යක්ෂ ජී. එන්. අයිලප්පෙරුම, සෞන්දර්ය කලා විශ්ව විද්‍යාලයේ හිටපු ජ්‍යෙෂ්ඨ කථිකාචාර්ය, ආචාර්ය වෛද්‍යමනී රාජපක්ෂ, හොරණ කලාප අධ්‍යාපන අධ්‍යක්ෂිකා කේ.ඒ. චන්ද්‍රාවතී යන මහත්ම මහත්මීහු සහභාගි වී සිටියහ. මෙම උළෙල සහකාර අධ්‍යාපන අධ්‍යක්ෂිකා (නර්තන) මල්ලිකා කුලසූරිය මහත්මිය විසින් සංවිධාන කරන ලදී.තවදුරටත් කතා කළ ඇමැතිවරයා මෙසේද පැවැසීය.අපේ අධ්‍යාපන ක්‍රමය අමුතු ක්‍රමයක්. විභාග කේන්ද්‍රකර ගෙන තමයි මෙය සැලසුම් වී තිබෙන්නේ. මින් අවැඩැක් සිදු වෙනවා. දරුවන්ගේ ක්‍රියා කාරකම්වලට අවස්ථාවක් නැහැ. ඒවා සීමා වෙලා.අපේ අමාත්‍යාංශයට යාබද ජාත්‍යන්තර පාසලක් තියෙනවා. භාෂා මාධ්‍ය ඉංග්‍රීසි, ගුරුවරු ඉන්නේ 12යි. ඒ අයට පඩිය රුපියල් 80,000/= සිට 100000/= දක්වා ගෙවනවා. පංති උදේ 7 ½ සිට පස්වරු 4 ½ දක්වා පැවැත්වෙනවා. ළමයි සිංහල වුණා සිංහල භාෂාව බැහැ. අපේ සංස්කෘතිය මොකද්ද කියල දන්නේ නැහැ. අපේම රටේ අමුතුම පරිසරයක ජීවත් වන්නේ. වික්ටර් රත්නායක අමරදේව, කව්ද කියලවත් දන්නේ නැහැ. අපිට කාටුන් අදීන මාධ්‍ය මේවට කාටුන් අඳින්නේ නැහැ. දරුවනට ඵලදායී අධ්‍යාපන ක්‍රමයක් රටේ ගොඩනැගෙන්න ඕනෑ. එය අප ඉටු කරනවා.රටේ ගුණයහපත් සමාජ රටාවක් ගොඩනැගීමට අධ්‍යාපනය මුල් වෙනවා. ඒ සඳහා ජනාධිපතිතුමා ප්‍රධාන තැන අධ්‍යාපනයට දීල තියෙනවා..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>07</day>
    </date>
    <link>http://www.dinamina.lk/2014/02/07/_art.asp?fn=r1402072</link>
    <topic>කිතුල්උතුවේදී හයවැනි අලියාත් දුම්රියට බිලි</topic>
    <author>@කන්තලේ සමූහ</author>
    <content>කොළඹ සිට ත්‍රිකුණාමළය බලා ධාවනය වෙමින් තිබූ දුම්රියට හසුවී වසර කීපයක් එකම අයුරින් කන්තලේ හබරණ දුම්රිය මාර්ගයේ කිතුලු උතුව ප්‍ර දේශයේ දී අවාසනාවන්ත ලෙස මිය ගිය හයවන අලියා ගේ මළ සිරැරද පෙරේදා (5) උදෑසන සොයා ගත්බව කන්තලේ වනජීවි අලිපාලන ඒකකය සඳහන් කර සිටී .5 වෙනිදා අළුයම 3.30 ට පමණ සිදුවූ මෙම අනතුරින් මිය ගොස් ඇත්තේ වයස අවුරැදු 15 ත් 20ත් අතර අඩි 8 හමාරක් පමණ උස ඇති දැවැන්ත තරුණ වන අලියෙකි. මෙම ස්ථානය රාත්‍රි කාලයේ නිතර වන අලි පාර මාරුවන ස්ථානයකි.මීට ප්‍රථමද මෙම ස්ථානය ආසන්නවම වන අලි පැටවුන් 6 දෙනකු පමණ දුම්රියට හසුවී රාත්‍රි කාලයේ මිය ගොස් ඇති අතර , ඒ නිසාම දුම්රිය රියදුරන් දැනුවත් කර ඇතිබවත් මාර්ගයේ වේගය පැයට කි.මී. 20 ක් හා අලින්ගේ රුව රැගත් බෝඩ් ද සවිකර මෙම ස්ථානයෙන් ගමන්කරන විට සැලකිලිමත් ව සෙමෙන් ධාවනය කරවන ලෙස ඔවුන් දැනුවත් කර ඇති බවත් කනතලේ වනජීවි කාර්යාලයයේ ුඩවි ආරක්ෂක පී.එම්. දිසානායක මහතා පැවසීය..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>07</day>
    </date>
    <link>http://www.dinamina.lk/2014/02/07/_art.asp?fn=r1402073</link>
    <topic>ඉපැරැණි බුදු පිළිමයක් අලෙවියට තැත්කළ සැකකරුවෝ රිමාන්ඩ්</topic>
    <author>@ අනුරාධපුර මධ්‍යම විශේෂ</author>
    <content>පුරා විද්‍යා වටිනාකමකින් යුතු බවට සැකකෙරෙන සමාධි බුදු පිළිමයක් රුපියල් දස ලක්ෂයකට ව්‍යාපාරිකයකුට අලෙවි කිරීමට තැත් කරද්දී අත්අඩංගුවට ගත් සැකකරුවන් තිදෙනා තව දුරටත් මේ මස 19 වන දින දක්වා රක්ෂිත බන්ධනාගාර ගත කරන ලෙස අනුරාධපුර ප්‍රධාන මහේස්ත්‍රාත් අතිරේක දිසා විනිසුරු රුවන්දිකා මාරසිංහ මහත්මිය නියෝග කළාය.සැකකරුවන් අධිකරණ කිහිපයකට ඉදිරිපත් කිරීමට නියමිත බැවින් මෙදින ඔවුන් විවෘත අධිකරණයට ඉදිරිපත් නොකෙරුනු අතර ඔවුන් බන්ධනාගාර ගතව සිටිද්දීම නැවතත් රක්ෂිත බන්ධනාගාර ගත කරන ලෙස මහේස්ත්‍රාත්වරිය නියෝග කළාය.සැකකරුවන් ඉදිරි දිනයේදී ගංගොඩවිල මහේස්ත්‍රාත් අධිකරණයට ඉදිරිපත් කරන ලෙස මහේස්ත්‍රාත්වරිය අනුරාධපුර බන්ධනාගාර අධිකාරියේ අධිකාරි තුසිත උඩුවර මහතාට නියෝග කළාය.අත්අඩංගුවට ගත් බුදු පිළිමයේ මුද්‍රා ඉවත් කර විමර්ශන කටයුතු සිදුකරන ලෙසත් සැකකරුවන්ගේ දුරකථන විශ්ලේෂණ වාර්ථා ලබාගෙන මොවුන් ගනුදෙනු කර ඇත්තේ කවුරුන් සමගද යන්න සම්බන්ධයෙන් තව දුරටත් අනාවරණය කර ගැනීමට පරීක්ෂණ සිදුකරන ලෙසත් මහේස්ත්‍රාත්වරිය පොලීසියට නියෝග කළාය. පුරාවස්තු ආරක්ෂණ විශේෂ පොලිස් ඒකකය මිට පෙර අධිකරණයට දන්වා සිටියේ උතුරු මැද පළාත් විශේෂ විමර්ශන ඒකකය සැකකරුවන් තිදෙනා කුරුණෑගල නගරයේදී අත්අඩංගුවට ගත් අවස්ථාවේ ඔවුන්ගේ මෝටර් රථයේ අසුනක් මත සගවා තිබු සමාධි මුද්‍රාවෙන් යුත් ග්‍රෑම් 500 ක් පමණ බර අගල් 05 ක් පමණ උස බුදු පිළිමය සොයාගත් බවය.උතුරුමැද පළාත භාර ජ්‍යෙෂ්ඨනියෝජ්‍ය පොලිස්පති රවී විජේගුණවර්ධන මහතාගේ උපදෙස් මත ක්‍රියාත්මක වන විශේෂ විමර්ශන ඒකකයේ නිලධාරීන් වැටලීම සිදුකළ අතර පුරා විද්‍යා ආරක්ෂණ විශේෂ පොලිස් ඒකකයේ ස්ථානාධිපති පොලිස් පරීක්ෂක සුජීව කුමාර මහතාගේ උපදෙස් මත පොලිස් කොස්තාපල් 23118 පෙරේරා මහතා අධිකරණයට කරුණුදැක්වීය.</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>07</day>
    </date>
    <link>http://www.dinamina.lk/2014/02/07/_art.asp?fn=r1402074</link>
    <topic>සෞදියේ ‘ඩ්‍රැයිවින්’ පාස්වෙන්න ඇමැතිගෙන් උදව් ඉල්ලයි</topic>
    <author>සීගිරිය විශේෂ</author>
    <content>සෞදිඅරාබියාවේ පැවැත්වෙන රියැදුරු විභාගයකින් සමත්වීම සඳහා එහි සිටින පාලකයන්ට දුරකථනයෙන් දැනුම් දෙන ලෙස මධ්‍යම පළාත් ඇමැතිවරයකුට එරට සේවයට ගොස් සිටින ශ්‍රී ලාංකික තරුණයකුගෙන් දිගින් දිගට දුරකථන ඇමතුම් ලැබුණු පුවතක් දඹුල්ලෙන් වාර්තා වෙයි.මධ්‍යම පළාත් ක්‍රීඩා, යෞවන කටයුතු ග්‍රාම සංවර්ධන, වනිතා කටයුතු හා කර්මාන්ත ඇමැති ප්‍රමිත බණ්ඩාර තෙන්නකෝන් මහතාගේ ජංගම දුරකථනයට දිගින් දිගටම මේ දිනවල එම දුරකථන ඇමතුම් ලැබී ඇත.ඇමැතිතුමා මම දැන් ඉන්නේ සෞදියේ. අනේ ඇමැතිතුමා අවස්ථා දෙකකදී මට හරියට ඩ්‍රැයිවින් බෑ කියලා ෆේල් කළා. තව දවස් දෙකකින් අවසන් පරීක්ෂණය. ඔබතුමා එතන පරීක්ෂණ මණ්ඩලයේ ලොක්කට කෝල් එකක් දීලා කියනවද මම සර්ගේ කොල්ලෙක් මාව පාස් කරන්න කියලා.” දිගින් දිගටම මෙම ඇමතුම ලැබී ඇත.එසේ කළ නොහැකි බව තේරුම් කර දෙන්නට ප්‍රමිත බණ්ඩාර ඇමැතිවරයා දැඩි උත්සාහයක නිරත වූවද තරුණයාගේ මතය වී ඇත්තේ “අනේ සර්... කාගේ හරි තල්ලුවක් නැතිව යන්න බෑ... උන් අපිව ෆේල් කරනවා” යන ප්‍රකාශයයි.බැරිම තැන ප්‍රමිත බණ්ඩාර පළාත් ඇමැතිවරයා සෞදිඅරාබියේ සිටින ශ්‍රී ලාංකිකයාගේ ඇමතුම ලබා නොගෙන සිට ඇත..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>07</day>
    </date>
    <link>http://www.dinamina.lk/2014/02/07/_art.asp?fn=r1402075</link>
    <topic>හැඩිගල්ල එක්දරු පියා ඝාතනයේ තොරතුරු සොයාගනී</topic>
    <author>@ ඉංගිරිය මධ්‍යම සමූහ ප්‍රියදර්ශනී කහවල</author>
    <content>බදුරලිය පොලිස් වසමට අයත් වේවැල්කැටිය,හැඩිගල්ල ජනපදයේදී ජාතික නිදහස් දිනය දා රාත්‍රියේ සිදුවූ 26 හැවිරිදි තරුණ එක්දරු පියකුගේ ඝාතනය සම්බන්ධයෙන් ප්‍රධාන සැකකරු පිළිබද අනාවරණය කරගැනීමට හොරණ නිල සුනඛ ඒකකයේ ‘ග්‍රේරෝ’ නම් සුනඛයාගේ දක්ෂතාවය නිසා බදාදා, පෙරේදා 05 රාත්‍රී හැකිවී තිබේ.ඒ අනුව ජයසිංහ ගුරුන්නාන්සේලා‍ගේ අසේල පාලිත නම් පුද්ගලයාගේ හිසට පොලු වලින් පහර දී හිස මතට ගලක් අතහැර ඔහු සාහසික ලෙස ඝාතනයට ලක්කර තිබුණි.මේ සදහා කිහිප දෙනෙකුගෙන් යුත් කණ්ඩායමක් සහභාගි වන්නට ඇති බවට මූලික පරීක්ෂණ වලදී පොලිසිය විසින් තහවුරු කර ගත් අතර, ඒ අසළ තිබී අපරාධය සදහා යොදාගත් බවට සැකකරන කළු ගල් දෙකක්, කැඩී ගිය කිතුල් පොළු කැබලි කිහිපයක් සහ සෙරෙප්පු දෙකක් පොලිස් භාරයට ගෙන ඇත.පාවහන් යුගලේ ඉව ඔස්සේ ඝාතනය සිදුවූ තැන සිට මීටර් 75ක් පමණ දුරින් පිහිටි නිවසක් තුළට ‘ග්‍රේරෝ’ගමන් කර ඇති අතර, ඒ වනවිටත් අදාළ සැකකරු ප්‍රදේශය අතහැර පළාගොස් තිබුණි.මෙම අපරාධයට උදවු කළ බවට සැකපිට තවත් පුද්ගලයින් දෙදෙනෙක් මේ වන විට අත්අඩංගුවට ගෙන ඇති අතර, ඉන් එක් පුද්ගලයෙක් පොලිස් ආරක්ෂාව යටතේ නාගොඩ රෝහලේ ප්‍රතිකාර ලබමින් පසුවන බව වාර්තා වේ.පුද්ගලික ආරවුලක් මත සිදුකරන්නට ඇතැයි පැවසෙන මෙම ඝාතනයේදී ඝාතනයට ලක්වූ තැනැත්තා සමග ඇතිවූ ආරවුලේදී අදාළ සැකකරු තුවාල ලබා ඇතැයි පොලිසිය පවසන අතර, ඔහුගේ තත්ත්වයද තරමක් බරපතළ බව වාර්තා වේ.බදුරලිය පොලිස් ස්ථානාධිපති උදය කුමාර මහතාගේ මෙහෙයවීම මත, අපරාධ අංශයේ ස්ථානාධිපති සුගත් ධම්මික මහතා ඇතුළු අපරාධ අංශයේ නිලධාරීන් සහ හොරණ පොලිසියේ කොස්තාපල් එච්.එම්.ඩී. දුමින්ද (44839) සිද්ධිය සම්බන්ධ විමර්ශන කටයුතු මෙහෙයවූහ..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>07</day>
    </date>
    <link>http://www.dinamina.lk/2014/02/07/_art.asp?fn=r1402076</link>
    <topic>11හැවිරිදි සිසුවියකට ගුරුවරයා ‘අමුතු’ පාඩමක් උගන්නලා</topic>
    <author>@ මහියංගන මාපාකඩවැව සමුහ එච් එම් ආර් කරුණාවීර</author>
    <content>11 හැවිරිදි සිසුවියකට පාසලේදී ගුරුවරයෙක් විසින් බරපතළ ලිංගික අපයෝජනයක් සිදු කර ඇති අතර ඒ බව ආරන්චි වී ගම්වාසීන් පාසල ඉදිරිපිටට පැමිණ දැඩිවිරෝධතාවයක් ෙප‍ෙර්දා (05) දහවල් රිදිමාලියද්ද අරාව මහා විද්‍යාලය ඉදිරිපිටදී පවත්වාතිබේ.රිදිමාලියද්ද අරාව මහාවිද්‍යාලයේ වයස 11ක පාසල් සිසුවියක් (6 වසර) පාසලේ ගුරුවරයෙකු විසින් සවස්කාලයේ අමතර පන්තියක් සිදු කරමින් සිටියදී බරපතළ ලිංගික අපයෝජනයකට ලක් කිරිම හේතු වෙන් එම ගුරුවරයා ෙප‍ෙර්දා (05) දින මහියංගන පොලිසිය විසින් අත් අඩංගුවට ගනු ලැබිණි. අත්අඩංගුවට පත් මෙම ගුරුවරයා විවාහක දියණියන් තිදෙනෙක් සිටිනා වයස අවුරුදු 50ක පුද්ගලයෙකි.පාසල තුළ සවස් කාලයේ අමතර පංති සිදුකරනා අවස්ථාවන් හිදි කිහිප වාරයක්ම මෙම දැරිය හට ලිංගික අපයෝජනය සිදු කර ඇති අතර එය දරා ගත නොහැකි තැන ඒ බව දැරියගේ දෙමාපියන් හට දැරිය පැමිණිලි කර ඇත. ඒ අනුව දෙමාපියන් මහියංගන පොලිසිය වෙත කරනු ලැබු පැමිණිල්ලකට අනුව මෙම සිද්දියට සම්බන්ද ගුරුවරයා මහියංගන පොලිසියේ නිලධාරින් විසින් අත් අඩංගුවට ගනු ලැබ තිබේ.අපයෝජනයට පත් වු දැරිය වෛද්‍ය පරික්ෂණයට භාජනය කිරිම සදහා මහියංගන මුලික රෝහලට ඇතුළත් කර ඇත.සිද්ධිය සම්බන්ධයෙන් රිදිමාලියද්ද අරාව මහාවිද්‍යාලයේ පාසල් ගුරුවරුන් හා ගම්මානයේ ගම්වාසීන් ෙප‍ෙර්දා (05) දින දහවල් පාසල ඉදිරිපිට දැඩි නොසන්සුන් තාවයක් ඇති වු අතර මහියංගන පොලිසියේ මැදිහත් වීමෙන් එය සමථයකට පත් කර ඇත. අත් අඩංගුවට ගත් ගුරුවරයා මහියංගන මහේස්ත්‍රාත් අධිකරණයට ඉදිරිපත් කිරිමට නියමිතයමහියංගන සහකාර පොලිස් අධිකාරි ඇතුලත්මුදලි මහතාගේ ප්‍රධානත්වයෙන් මහියංගන පොලිස්ථානාධිපති එස් බී වික්‍රම සිංහ මහතා හා අපරාධ අංශයේ ස්තානාධිපති එම් බී ජි ජි එස් චතුරංග මහතා ඇතුලු නිළධාරින් මේ සම්බන්දයෙන් පරික්ෂණ කටයුතු සිදු කරන අතර පො කො 13768 අමරසුරිය 38588 සම්පත් 66532 ප්‍රියදර්ශන 7698 කරුණාතිලක 63737 දනපාල 80019 ගුණරත්න 85000 චාමර හා පො කො රියදුරු 27073 බංඩාර යන නිලධාරින් සිද්ධිය සම්බන්ධයෙන් රාජකාරි කටයුතු කරමින් සිටි..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>07</day>
    </date>
    <link>http://www.dinamina.lk/2014/02/07/_art.asp?fn=r1402077</link>
    <topic>වයඹ බස් සේවකයන්ටත් ලියාපදිංචි සහතිකයක්</topic>
    <author>කුරුණෑගල දකුණ සමූහ - එම්. මහරුෆ්</author>
    <content>වයඹ මාර්ගස්ථ මගී ප්‍රවාහන අධිකාරිය යටතේ වයඹ පළාතේ ධාවනය කරනු ලබන බස් රථවල සේවය කරනු ලබන රියදුරු කොන්දොස්තරවරුන් 3450 දෙනෙකුට මේ වනවිට සේවා පුහුණුව ලබාදී ඇති බව වයඹ මාර්ගස්ථ මගී ප්‍රවාහන අධිකාරිය සඳහන් කරයි.රියැදුරු පුහුණු වැඩසටහන් 175ක්ද, කොන්දොස්තර පුහුණු වැඩසටහන් 175ක්ද එහිදී පවත්වා ඇත. දෙදිනක පුහුණු වැඩමුළුවෙන් පසු ඔවුනට රියැදුරු හා කොන්දොස්තර ලියාපදිංචි සහතිකයද ලබාදී තිබේ. පුහුණුව ලබාදී ඇති රියැදුරු සංඛ්‍යාව දෙදහසකි. කොන්දොස්තරවරු එක්දහස් හාරසිය පනස් දෙනකුට පුහුණුව ලබාදී ඇත.මාර්ගස්ථ මගී ආයතනයේ කාර්යය මණ්ඩලය සඳහාද වයඹ පළාත් සභාවේ අනුග්‍රහය මත වාරියපොළ පිහිටි පුහුණු මධ්‍යස්ථානයේදී විවිධ විෂයයන් පිළිබඳවද පුහුණුව ලබාදීම මේ වනවිටත් සිදුකර තිබේ..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>07</day>
    </date>
    <link>http://www.dinamina.lk/2014/02/07/_art.asp?fn=r1402078</link>
    <topic>කිතුල්ගල වන අඩවි කාර්යාලයෙන් පැලම්පිටිය ගොවි සමිතිවලට උපදෙස්</topic>
    <author>@ බුලත්කොහුපිටිය සමුහ-ඩබ්ලිව් රෝහණ</author>
    <content>රසායනික ද්‍රව්‍යය කෘෂිකර්මයට යෙදීම නිසා රෝගීන් වැඩි වෙලා හංදියක් හංදියක් ගානේ ඩිස්පෙන්සරි.මිනිසාගේ ආයු කාලයත් අද අඩුවෙලා.අධිරාජ්‍යවාදීන් වෙනත් රටවල ආර්ථිකය අල්ලන කුමන්ත්‍රණයක් සිදු කරනවා යැයි ජාතික ගොවි සමුළුවේ සභාපති තිලක් කන්දේගම මහතා පැවැසීය.ඒ මහතා මේ බව කීවේ පසුගිය දා බුලත්කොහුපිටිය , පැලම්පිටිය මහා විද්‍යාලයේ පැවති ප්‍රදේශයේ ගොවි සමිතිවල හා එම පාසලේ සිසු දරුදැරියන් පිරිසක් අමතමිනි.හෙතෙම මෙසේද කීවේය. මේ තත්ත්වය ඇති වී තිබෙන්නේ රසායනික පොහොර කෘමිනාශක හරහා. ඒ නිසා අපි කාබනික පොහොර භාවිතයට හුරුපුරුදු විය යුතුයි. එදා පැරුන්නෝ කෘමිනාශක වෙනුවට භාවිතා කළේ කරද කොළ. එරබුදු වගේ ඒවා.නයිට්රජන් අකුණුවලින් ලැබුණා.පැරන්නන් ඒවා දැන හිටියා .කල් යල් බලා ඔවුන් ගොවි තැන් කළේ. අද රජයත් කාබනික පොහොර භාවිතයට අවධානය යොමු කරලා කිතුල්ගල අඩවි වන කාර්යාලය මේ වැඩ සටහන සංවිධාන කර තිබුණි..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>07</day>
    </date>
    <link>http://www.dinamina.lk/2014/02/07/_art.asp?fn=r1402079</link>
    <topic>හොරණ කිරිගල ගුරුගොඩ කනිටු විදුහලේ කැපී පෙනෙන වෙනසක්</topic>
    <author>@ එච්.කුලතිලක පෝරුවදණ්ඩ සමූහ</author>
    <content>බස්නාහිර පළාත් සභාවේ නිල කාලය ඇතුළත සැබෑ වෙනසක් වූ පාසලක් පිළිබඳ තොරතුරු හොරණ අධ්‍යාපන කලාපයෙන් හෙළිවෙයි. එය ප්‍රධාන බස් මාර්ගයෙන් බැහැර කිරිගල හේන නම් ග්‍රාමයේ වූ ගුරුගොඩ කනිටු පාසලයි. අදින් දශක තුනකට පමණ පෙර සිසුන් 250ක් පමණ මේ පාසලේ අකුරු කර ඇත.පාසලේ දරුවන් සංඛ්‍යාව දිනෙන් දින අඩු වෙමින් 2010 වර්ෂයේ පළමු වසරට එකම දරුවකු වත් නැතිව මුළු ශිෂ්‍ය සංඛ්‍යාව 49 දක්වා අඩුවිය.එම වර්ෂයේ මැද භාගයේ පාසලට පත්ව ආ වර්තමාන විදුහල්පති අජිත් ප්‍රේමකුමාර මහතා පසුගිය බස්නාහිර පළාත් සභාවේ හිටපු මන්තී‍්‍රවරු වන යසපාල කෝරළගේ,ලලිත් වර්ණ කුමාර(මංජු),පී.ඩි.අබේරත්න, ලාල් කුලරත්න යන මහත්වරුන්ගේ සහයෝගයෙන් ලබාදුන් ප්‍රතිපාදන සහ ගුරුගොඩ පෞද්ගලික ආයතනයකින් ලබාදුන් ප්‍රතිපාදන මඟින් පාසලේ භෞතික සම්පත් ටිකින් ටික සංවර්ධනය කර ඇත.මෙහි ප්‍රතිඵලයක් වශයෙන් පාසල කෙරෙහි ප්‍රදේශවාශසීන් තුළ යළිත් විශ්වාශයක් ඇතිවිණි.2011දී යළිත් 01 වසරට දරුවන් 17ක් පාසලට ඇතුල්විය .එතැන් සිට මේ දක්වා පාසලේ දරුවන් සංඛ්‍යාව 150 ක් දක්වා වර්ධනය කර ගැනීමට විදුහල්පතිතුමා සමත් වි ඇත.එපමණක් නොව මේ පාසල් ඉතියාසයේ වාර්තාවක් තබමින් මෙවර නව වසරට සිසුන් 34 ක් ඇතුලත්කර ගැනීමටද හැකිවිය.අලුත් වසරට දරුවන් 34 ක් ඇතුලත්කර ගැනීමේ උත්සවය පසුගියදා හිටපු පළාත් සභා මන්තී‍්‍ර යසපාල කෝරළගේ මහතාගේ ප්‍රධානත්වයන් එම විද්‍යාලයීය එළිමහන් රංග පීඨයේදී පැවැත්වුණි..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>07</day>
    </date>
    <link>http://www.dinamina.lk/2014/02/07/_art.asp?fn=r14020710</link>
    <topic>ඉසිපතනුවන්ගේ ස්කයි 2014 අදින් ඇරැඹෙයි</topic>
    <author>කොළොන්නාව සමූහ - ඒ. සුමනසේන</author>
    <content>තාරකා විද්‍යා විෂය හදාරන දිවයිනේ සියලුම පාසල්වල සිසු සිසුවියන්ගේ සහභාගිත්වය ඇතිව “ස්කයි 2014” නමින් තාරකා විද්‍යා වැඩසටහනක් මෙම 7දා සිට 28දා තෙක් පැවැත්වීමට කොළඹ ඉසිපතන විද්‍යාලයේ තාරකා විද්‍යා සංගමය පියවර ගෙන තිබේ.ආසියාතික රටක පාසලක් විසින් ප්‍රථම වතාවට ක්‍රියාත්මක කරන වැඩසටහනක් ලෙස මේ සංගමය මඟින් හඳුන්වනු ලබන මේ වැඩපිළිවෙළට රාත්‍රී අහස නිරීක්ෂණය කිරීමේ කඳවුරක්, වැඩමුළු ගණනාවක් තරග හා විභාග පරීක්ෂණයක්ද ඇතුළත්වේ.මේ වැඩපිළිවෙළ සම්බන්ධව විදුහල්පති ඒ. එම්. ඒ. සී. පෙරේරා මහතාගේ ප්‍රධානත්වයෙන් මාධ්‍ය දැනුවත් කිරීමේ සම්මන්ත්‍රණයක් ඊයේ (5) දහවල් විදුහලේදී පැවැති අතර ඒ සම්බන්ධව අදහස් පළකළ සංගමයේ සභාපති මනීෂ සෙනෙවිරත්න මහතා මෙසේ කීය.කුලියාපිටිය, යාපනය, අනුරාධපුරය ප්‍රදේශවලදීත්, ගාල්ල, මහනුවර, රත්නපුර, මොනරාගල, දෙහිඅත්තකණ්ඩිය ආදී ප්‍රධාන නගරවලදීත් අප මේ කඳවුරු පවත්වන අතර අපගේ එකම අරමුණ කොළඹ නගරයේ හා අනෙකුත් ප්‍රධාන නගරවල පාසල්වල ඇති භෞතික හා මානව සම්පත් සමඟ නවීන තාක්ෂණයේ පහසුකම් ද සම්පත්වලින් අඩු පාසල්වල දරුවන්ට ලබාදීම හා ප්‍රායෝගිකව දැනුම ලබාදීමට උපකාර වීමයි.මෙම ප්‍රදේශවල පාසල්වලින් සිසු සිසුවියන් දහය, පහළොව අතර පිරිසක් මේ වැඩමුළු සඳහා සහභාගි කරවා ගන්නා අතර ඒ ඒ නගරවලදී‍ පැවැත්වෙන විභාග පරීක්ෂණවලින් දක්ෂතම සිසු සිසුවියන් තෝරා ගැනීම ද අප විසින් කරනවා. මෙය ත්‍රෛභාෂික තරගාවලියක් හැටියටයි කරන්නේ. මෙසේ තෝරාගනු ලබන පිරිසට පෙබරවාරි 28දා කොළඹ ග්‍රහලෝකාගාරයේදී හා කොළඹ විශ්වවිද්‍යාලය හා “නිව්ආට්ස්” තියටර්හිදී අවසාන මහා තරග පැවැත්වෙනවා. එය භාෂා තුනෙන්ම පැවැත්වීම ද විශේෂත්වයක් වෙනවා.මෙම අවස්ථාවට අන්තර්ජාතික තාරකාවිද්‍යා තරගාවලියට ශ්‍රී ලංකාව නියෝජනය කරමින් සහභාගි වූ සිසුන් දෙදෙනාගෙන් එක් අයෙකුවූ අපේ විදුහලේ ඉගෙනුම ලබන බී. වී. අසේත් චතුරද සහභාගි වීමට නියමිතය.මෙම 7දා අදාල සංචාරය සඳහා පිටත්ව යන මෙම පිරිස පෙබරවාරි 8 අනුරාධපුරය, පෙබරවාරි 9 යාපනය, පෙබරවාරි 17 රත්නපුර, පෙබරවාරි 18 මොනරාගල, පෙබරවාරි 19 දෙහිඅත්තකණ්ඩිය, පෙබරවාරි 24 කොළඹ, ගාල්ල, මහනුවර හා අනුරාධපුර නගරයේ කඳවුරු හා විභාග මධ්‍යස්ථාන 4ක් බැගින් පැවැත්වීමට ද නියමිතයි.වැඩිදුර විස්තර සංගම් භාර ආචාර්ය පී. පී. එම්. තරංග මහතා 077 9209882 හෝ සභාපති මනීෂ සෙනෙවිරත්න මහතා 071 9337759 දුරකතනය මගින් ලබාගන්න..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>07</day>
    </date>
    <link>http://www.dinamina.lk/2014/02/07/_art.asp?fn=s1402071</link>
    <topic>රහ්මාන් හා කයිස්ගෙන් මංගල ශතක</topic>
    <author/>
    <content>ෂම්සුර් රහ්මාන් හා ඉම්රුල් කයිස්ගේ මංගල ටෙස්ට් ශතක ආධාරයෙන් බංග්ලාදේශය චිතගොං නුවර ශ්‍රී ලංකාවට එරෙහිව පැවැත්වෙන දෙවැනි හා අවසාන ටෙස්ට් ක්‍රිකට් තරගයේ ඊයේ තෙවැනි දිනයේදී කඩුලු 8කට ලකුණු 409ක් රැස්කර ගෙන නැවත පන්දුවට පහර දීම වළක්වා ගත්තේය.බංග්ලාදේශයේ මේ ලකුණු ප්‍රමාණය ශ්‍රී ලංකාව ලබා ගත් ලකුණු 587 ට පිළිතුරු වශයෙනි.පන්දු යැවීමේදී ඊයේ ශ්‍රී ලංකාව වෙනුවෙන් දස්කම් දැක්වූයේ දඟ පන්දු යවන්නන් ය. අජන්ත මෙන්ඩිස් ලකුණු 84කට කඩුලු 4ක් ලබා ගත් අතර ඩිල්රුවන් පෙරේරා ලකුණු 119කට කඩුලු 3ක් ලබා ගත්තේය.තරගයේ අවස්ථා කිහිපයකදීම ලැබුනු උඩ පන්දු ශ්‍රී ලංකා පන්දු යවන්නන් අත්නොහැරියා නම් බංග්ලාදේශයට මෙතරම් මුළු ලකුණු ප්‍රමාණයක් කරා යාමට නොහැකි වීමට ඉඩ තිබිණි.ඊයේ තෙවැනි දින තරගය නතර කරන විට මහ්මුදුල්ලා ලකුණු 30ක්ද, අල් අමින් හොසේන් ලකුණු 3ක්ද ලබා ගෙන නොදැවී ක්‍රීඩා කරමින් සිටියහ.රහ්මාන් සහ කයිස්ගේ ශතක මගින් බංග්ලාදේශය ඊයේ ඔවුන්ගේ පිතිකරණ හැකියාවන් ප්‍රදර්ශනය කළේය. සවස තේ පානය සඳහා තරගය නතර කරන විට බංග්ලාදේශය කඩුලු 4කට ලකුණු 289ක් රැස්කර ගෙන සිටියේය.පෙරේදා සවස ලකුණු පුවරුවේ කිසිම ලකුණක් නොතිබියදී ටමිම් ඉක්බාල් දැවී යාමෙන් පසුව එක්වූ රහ්මාන් හා කයිස් බංග්ලාදේශයේ වැඩිම දෙවැනි කඩුලු සබඳතාව වන ලකුණු 232ක් රැස් කළහ.සිය දෙවැනි ටෙස්ට් තරගයට ක්‍රීඩා කරන රහ්මාන් ලකුණු 106ක් රැස් කළ අතර වමතින් පිත්ත හසුරුවන කයිස් දෙවසරකට පසුව ටෙස්ට් කණ්ඩායමට නැවත එක්වීම සමරමින් ලකුණු 115ක් ලබා ගත්තේය. මේ දෙදෙන, ටමිම් ඉක්බාල් හා ජුනයිඩ් සිඩ්ඩිකි විසින් 2010 වසරේ ඉන්දියාවට එරෙහිව ධකාහිදී දෙවැනි කඩුල්ල වෙනුවෙන් තබා තිබූ ලකුණු 200ක වාර්තාව අභිබවා ගියහ.අවසානයේ රහ්මාන් හා කයිස් දෙදෙනාම දවාලීමට දඟ පන්දු යවන අජන්ත මෙන්ඩිස් සමත් විය.මොමිනුල් හක් ලකුණු 13ක් රැස්කර ගෙන සිටියදී ඩිල්රුවන් පෙරේරාගේ පන්දුවට කඩුල්ල මුවා කිරීමේ වරදට හසුවිය.රහ්මාන් හා කයිස් ඊයේ තරගයේ සම්පූර්ණ උදය වරුවම පන්දුවට පහර දෙමින් 86–1ක බංග්ලාදේශ පෙර දින මුළු ලකුණු සංඛ්‍යාව දිවා ආහාරය වන විට 201 දක්වා ඉහළට ගෙනැවිත් තිබිණි.දිවා ආහාරයෙන් ටික වේලාවකට පසුව රහ්මාන්, ඇන්ජලෝ මැතිව්ස්ගේ පන්දුවට හතරේ පහරක් එල්ල කරමින් ඔහුගේ ශතකය ලබා ගත්තේය.කයිස් ශතකයට පිවිසීමට තරම් වාසනාවන්ත වූයේ ඔහු ලකුණු 95ක් රැස්කර ගෙන සිටියදී මෙන්ඩිස්ගේ එක ඕවරයක් ඇතුළත දෙවතාවක්ම දැවී යාමෙන් බේරුණු නිසාය. පළමු අවස්ථාවේදී ඔහු දුන් උඩ පන්දුව ‘පොයින්ට්’හිදී කිත්රුවන් විතානගේ අතහැරියේය.එහෙත් ඊට පන්දු තුනකට පසුව විතානගේ ම උඩ පන්දුව රැක ගත් අවස්ථාවේදී පිටියේ තරග විනිසුරු එය නීති විරෝධී (නෝ බෝල්) පන්දුවක් බවට තීරණය කළේය. කයිස්, සුරංග ලක්මාල්ගේ කෙටි පන්දුවට හතරේ පහරක් එල්ල කරමින් ඔහුගේ ශතකයට පිවිසියේය.තේ පානයෙන් පසුව බංග්ලාදේශ කඩුලු 4ක් ලකුණු 120කට බිඳ වැටිනි..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>07</day>
    </date>
    <link>http://www.dinamina.lk/2014/02/07/_art.asp?fn=s1402072</link>
    <topic>මංගල ත්‍රිත්ව ටෙස්ට් ශතකය ලබා ගත් කේක් කවයි</topic>
    <author>- වර්නන් ගුණසේකර</author>
    <content>ලෝක ක්‍රිකට් වාර්තා පොතේ පිටු ගණනාවක් අලුත් කරමින් මංගල ත්‍රිත්ව ටෙස්ට් ශතකය ලබා ගත් කුමාර් සංගක්කාර වෙනුවෙන් කේක් ගෙඩියක් කැපිනි.චිතගොං නුවර සහුර් අහ්මඩ් චවුද්රි ක්‍රීඩාංගණයේ බංග්ලාදේශයට එරෙහිව පැවැත්වෙන දෙවැනි හා අවසාන ටෙස්ට් තරගයේ පෙරේදා දෙවැනි දිනය අවසන් වී ශ්‍රී ලංකා කණ්ඩායම ආපසු ඔවුන් නැවතී සිටින හෝටලයට යාමට බස් රථයට නැගීමට මොහොතකට පෙර ක්‍රීඩාංගණයේ ශ්‍රී ලංකා ක්‍රීඩක විවේක කාමරයේදී (ඩ්‍රෙසිං රූම්) කපනු ලැබූ මේ කේක් ගෙඩියේ පළමු කෑල්ල සංගක්කාරට කවනු ලැබුවේ ඔහුගේ දීර්ඝ කාලීන මිතුරා වන මහේල ජයවර්ධනයි.“මෙතන ලොකු රහසක් තියෙනවා කියලා මම හිතන්නේ නැහැ” සංගක්කාර ඔහුගේ දක්ෂතාව සම්බන්ධයෙන් එහිදී කියා සිටියේය. “ඉතාමත් වෙහෙස වී නෙට් පුහුණුවීම්වල යෙදුන නිසා කියා මා හිතනවා. මම ක්‍රීඩා කරන හැම වෙලේම පුළුවන් තරම් ඉගෙන ගන්න මම උත්සාහ කරනවා. ලකුණු ලබා ගැනීමට තියෙන මගේ ධනාත්මක අරමුණ මා නැති කර ගන්නේ නැහැ. ප්‍රතිවාදීන්ට වඩා එක පියවරක් ඉදිරියෙන් ඉන්න මම උත්සාහ කරනවා. මගේම පිතිකරණය ගැන මම කල්පනා කරනවා. මේවා මගේ සාර්ථකත්වයට හේතු කියා මා හිතනවා.”“ක්‍රීඩාවේ දියුණුවට අවශ්‍ය ලොකු ඉඩකඩක් අපේ ඩ්‍රෙසිං රූම් එකේ වටපිටාවේ තියෙනවා.අපේ කුසලතාවන් ගැන පමණක් නොව ක්‍රීඩා යෝග්‍යතාව හා ශරීර ශක්තිය ගැනත් අපි සැමවිටම එකිනෙකාට බල කරමින් සිටිනවා.කණ්ඩායමේ අනෙක් සගයන්ගෙන් ඒ ආකාරයේ පෙළඹවීම හා විශ්වාසය ඇත්තටම මට උපකාරී වී තිබෙනවා.අරවින්ද ද සිල්වා හා සනත් ජයසූරියගෙන් අපට ලොකු ප්‍රබෝධයක් ලැබුණා. එවැනි වටාපිටාවක හැදී වැඩෙන්න තරම් මම වාසනාවන්ත වුණා.”සංගක්කාර ඔහුගේ ක්‍රිකට් දිවියේ පළමු වැදගත් ඉනිම සිහිකරයි.එය 2001 වසර මුල දකුණු අප්‍රිකාවට එරෙහි ඉනිමකි. දුර්වල පළමු ඉනිමකින් පසුව ශ්‍රී ලංකාව ඉනිමක පරාජයෙන් ගැලවීම සඳහා ක්‍රීඩා කරමින් සිටි අතර මාවන් අතපත්තු සමග ශ්‍රී ලංකා ඉනිම ආරම්භ කිරීම සඳහා සනත් ජයසූරිය විසින් සංගක්කාර පිතිකරු පෙලේ උසස් කරනු ලැබ තිබිණි.පැය පහමාරක් කඩුල්ලේ රැඳී සිටි සංගක්කාර ලකුණු 98ක් ලබා ගත්තේය.දවාලිය යුතුව සිටි අවසාන ක්‍රීඩකයා ඔහු වූ බැවින් ඔහු කඩුල්ලේ රැඳී සිටි මේ කාලය ශ්‍රී ලංකා ඉනිමේද සම්පූර්ණ කාලය විය.“නියම හොඳ ඉනිමක තේරුම ලබා ගත් ලකුණු ප්‍රමාණය වීම අත්‍යවශ්‍ය නැහැ.මගේ ඒ පළමු විදෙස් සංචාරයේ දකුණු අප්‍රිකාවට එරෙහිව ලබා ගත් ලකුණු 98 අතීතයට මා සැමවිටම යනවා.මට ටෙස්ට් ක්‍රිකට් ක්‍රීඩා කරන්න පුළුවන් කියලා මට හිතුනේ ඒ අවස්ථාවේදීයි” සංගක්කාර කියයි.ඒ වන තෙක්, ටෙස්ට් ක්‍රිකට් ක්‍රීඩාව තමන්ටත් අයිති දෙයක් බවටත් එහි තමාට තරග කිරීමේ හැකියාවක් තිබෙන බවටත් සහතික වශයෙන් තමා තුළ දැනුමක් නොතිබූ බව සංගක්කාර ප්‍රකාශ කරයි.“මම මගේ දිහා බලන විදිය ඒ ඉනිම විසින් වෙනස් කරනු ලැබුවා.ටෙස්ට් ක්‍රීඩකයෙකු වීමට කොච්චර දෙයක් කරන්න ඕනද කියලා නියම වැටහීමක් එයින් මට ලැබුණා.එතැන් පටන් සිදුවූ දේවලට අත්තිවාරම දැමුනේ ඒ ඉනිමෙන් කියලා මම හිතනවා” යැයි වර්තමාන ටෙස්ට් ක්‍රීඩකයන් අතර වැඩිම ශතකලාභියා වන කුමාර් සංගක්කාර පවසයි..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>07</day>
    </date>
    <link>http://www.dinamina.lk/2014/02/07/_art.asp?fn=s1402073</link>
    <topic>19න් පහළ ශ්‍රී ලංකා පිලට 3-0ක ජයක්</topic>
    <author/>
    <content>සංචාරක ඔස්ට්‍රේලියානු 19න් පහළ ක්‍රිකට් පිල සමග ඊයේ ආර්.ප්‍රේමදාස ජාත්‍යන්තර ක්‍රිකට් ක්‍රීඩාංගණයේ පැවැති තෙවැනි හා අවසන් එක්දින තරගයෙන් කඩුලු 2ක ජයක් හිමිකර ගැනීමට ශ්‍රී ලංකා 19න් පහළ කණ්ඩායම සමත්විය. මේ අනුව තරග තුනකින් සමන්විත තරගාවලියේ ජය 3-0ක් ලෙසින් ශ්‍රී ලංකා පිලට හිමිවිය.ලකුණු 203ක ජයග්‍රාහී ඉලක්කය හඹාගිය ශ්‍රී ලංකා පිල ඕවර 49.2කදී කඩුලු 8ක් පමණක් දැවී තරගයේ ජය හිමිකර ගත්තේය.ශ්‍රී ලංකා ඉනිමේ මුල් කඩුලු 2 ලකුණු 24දී බිඳ වැටිණි. හෂාන් දුමිදු ලකුණු 12කටත්, කවිඳු කුලසේකර ලකුණු ලබාගැනීමටත් පෙර දැවී ගියේය. කුසල් මෙන්ඩිස් වෙනුවට ඊයේ තරගයේ ශ්‍රී ලංකා පිලේ නායකයා ලෙස කටයුතු කළ සධීර සමරවික්‍රම ලකුණු 11ක් ලබාසිටියදී තෙවැනි කඩුල්ල ලෙස පිටියෙන් ඉවත්විය. හයවැනි කඩුල්ල තිලක්ෂ සුමනසිරි සමග එක්වු හර්ෂන රාජපක්ෂ ලකුණු 61ක සබඳතාවක් පිහිටුවමින් තරගය ජයග්‍රහණයේ මාවතට ගෙන ගියේය. ලකුණු 36ක් ලබාසිටි හර්ෂන දැවීයැමෙන් එම සබඳතාව බිඳ වැටුණි. තිලක්ෂ සුමනසිරි පන්දු 78කදී හතරේ පහර 6ක් සමගින් ලකුණු 50ක් රැස්කළේය.තරගයේ කාසියේ වාසිය දිනාගත් ඔස්ට්‍රේලියානු පිල පළමුව පන්දුවට පහරදෙමින් ඕවර 49.4කදී ලකුණු 202ක් රැස්කළේය. ඔස්ට්‍රේලියා වෙනුවෙන් අලෙක්ස් ග්‍රේගරි ලකුණු 50ක් සියන් විල්ස් ලකුණු 46ක් වාර්තා කළේය. ග්‍රේගරිගේ ඉනිමට ඊට පන්දු 75කදී හතරේ පහර 6ක් හා හයේ පහරක් ඇතුළත් විය. පන්දු යැවීමේදී අනුක් ප්‍රනාන්දු ලකුණු 55ක‍ට කඩුලු 4ක් දවාගැනීමට සමත්විය.ඔස්ට්‍රේලියාව-202 යි. (ඕවර 49.4) ඇලෙක්ස් ග්‍රේගරි 50, සියන් විල්ස් 46 (අනුක් ප්‍රනාන්දු 55/4, ලක්ෂාන් ජයසිංහ 29/2)ශ්‍රී ලංකාව-204/8යි. (ඕවර 49.2) තිලක්ෂ සුමනසිරි 50, හර්ෂන රාජපක්ෂ 36 (තෝමස් ඇන්ඩ්‍ර 28/3).</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>07</day>
    </date>
    <link>http://www.dinamina.lk/2014/02/07/_art.asp?fn=s1402074</link>
    <topic>නිදහස් මාර්ග ධාවන තරගය හෙට ගල්කිස්සෙන් ආරම්භ වෙයි</topic>
    <author>ප්‍රින්ස් ගුණසේකර</author>
    <content>ංකා ලයන්ස් ක්‍රීඩා සමාජය සංවිධාන කරන නිදහස් මාර්ග ධාවන තරගය හෙට (8) ගල්කිස්ස සුපිරි වෙළෙඳ සංකීර්ණය අසලින් ආරම්භ වී නෙලුම් පොකුණ මහින්ද රාජපක්ෂ රඟහල අසලින් නිමාවට පත්වෙයි.ජ්‍යෙෂ්ඨ පිරිමි හා කාන්තා කනිෂ්ඨ බාලක, බාලිකා ආදී වශයෙන් මේ තරග පැවැත්වීමට කටයුතු යොදා ඇති අතර ජයග්‍රාහකයන්ට මුදල් තෑගි පිරිනැමේ.ජ්‍යෙෂ්ඨ හා කනිෂ්ඨ පිරිමි මාර්ග ධාවන තරගය කිලෝමීටර් 21කින් සමන්විත වන අතර ගල්කිස්සෙන් ආරම්භවී ගාලුපාර ඔස්සේ වැල්ලවත්ත රොක්සි සිනමා ශාලාව අසලින් වමට හැරි රාමක්‍රිෂ්ණන් පාර ඔස්සේ කොල්ලුපිටිය ලිබර්ටි වටරවුම, පිත්තල හංදිය හරහා ජාතික පුස්තකාලය අසලින් වමට හැරි විහාර මහාදේවි උද්‍යානය වටා රවුම් 5ක් ගොස් නිමාවට පත්වෙයි.ජ්‍යෙෂ්ඨ හා කනිෂ්ඨ කාන්තා තරගය කිලෝමීටර් 15කින් සමන්විත වන අතර පිරිමි තරගයේ ගමන් මාර්ගය ඔස්සේ පැමිණ විහාර මහදේවී උද්‍යානය වටා රවුම් 2ක් ගොස් නිමා කෙරේ.ජ්‍යෙෂ්ඨ අංශයේ ජයග්‍රාහී ක්‍රීඩකයන්ට මුදල් තෑගි හිමිවන්නේ පළමු ස්ථානයට රු.25000ක්, දෙවැනි ස්ථානයට රු.15000ක් හා තෙවැනි ස්ථානයට රු.10000ක් ලෙසිනි. සිවුවැනි ස්ථානයට රු.7500ක් හා 5වැනි ස්ථානයට රු.5000ක් ද 10 වැනි ස්ථානය දක්වා මුදල් තෑගිද හිමිවේ.ජ්‍යෙෂ්ඨ කාන්තා ජයග්‍රාහිකාවන්ගේ පළමු ස්ථානයට 20000ක්, දෙවැනි ස්ථානයට රු.10000ක්, තෙවැනි ස්ථානයට රු.7500ක් සිවුවැනි ස්ථානයට රු.5000ක් හා පස්වැනි ස්ථානයට රු.3000ක් හිමිවෙයි. 6වැනි ස්ථානයේ සිට 10 වැනි ස්ථානය දක්වා රු.2000බැගින් පිරිනැමේ.කනිෂ්ඨ අංශයේ ජයග්‍රාහී කාන්තා-පිරිමි අංශ දෙකේම පළමු ස්ථාන දිනාගන්නා ක්‍රීඩකයාට හා ක්‍රීඩිකාවට රු.10000බැගින් හිමිවන අතර දෙවැනි ස්ථානයට රු.7500ක්, තෙවැනි ස්ථානයට රු.5000 බැගින් පිරිනැමේ. 10 වැනි ස්ථානය දක්වා මුදල් තෑගි පිරිනැමීමට සංවිධායකයෝ අපේක්ෂා කරති.මේ පිළිබඳ මාධ්‍ය හමුවක් පෙරේදා කොළඹදී පැවැති අතර එයට ලංකා ලයන්ස් සභාපති හා ශ්‍රී ලංකා මලල ක්‍රීඩා සංගමයේ සභාපති මේජර් ජෙනරාල් පාලිත ප්‍රනාන්දු, ලංකා ලයන්ස් ලේකම් කර්නල් සුදත් මඩුගල්ල, සිරස ආයතනයේ විධායක නිලධාරි ප්‍රියන්ත විජේසිංහ හා ශ්‍රී ලංකා මලල ක්‍රීඩා සංගමයේ උප සභාපති ජී.එල්.එස්.පෙරේරා යන මහත්වරු එක්වුහ..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>07</day>
    </date>
    <link>http://www.dinamina.lk/2014/02/07/_art.asp?fn=s1402075</link>
    <topic>ශ්‍රී ලංකා යූත්-රූපවාහිනී වොලිබෝල් 10දා සිට</topic>
    <author>වේහැල්ලේ පියතිලක මහරගම විශේෂ</author>
    <content>ජාතික තරුණ සේවා සභාව, ශ්‍රී ලංකා රූපවාහිනී සංස්ථාව, යෞවන කටයුතු හා නිපුණතා සංවර්ධන අමාත්‍යාංශය සහ ශ්‍රී ලංකා යෞවන සමාජ සම්මේලනය එක්ව සංවිධාන කරන ශ්‍රී ලංකා යූත් රූපවාහිනී සුපර්ලීග් වොලිබෝල් තරගාවලිය මේ මස 10 වැනිදා මහරගම ශ්‍රී ලංකා යූත් ගෘහස්ත ක්‍රීඩාංගණයේදී ආරම්භ වේ.සුපර්ලීග් තරගාවලියට පිරිමි/කාන්තා කණ්ඩායම් 6 බැගින් තෝරා ගැනීමේ මූලික වටයේ තරග 10 වැනිදා සිට 12 දා දක්වා පැවත්වේ. 13 වැනිදා සිට 19 දා දක්වා සූපර්ලීග් තරග පැවැත්වෙන අතර මේ සඳහා පිරිමි/කාන්තා කණ්ඩායම් 14 බැගින් එක්වීමට නියමිතය. මෙහිදී ලකුණු ලබාගැනීමේ ක්‍රමය මත අවසන් තරග සඳහා කණ්ඩායම් තෝරා ගැනීම සිදු කෙරේ.තරගාවලියේ සමාරම්භක උත්සවය 10 වැනිදා පෙ.ව.9.00ට ශ්‍රී ලංකා රූපවාහිනී සංස්ථාවේ සභාපති විමල් රූපසිංහ, ශ්‍රී ලංකා වොලිබෝල් සම්මේලනයේ උප සභාපති හා ජාතික තරුණ සේවා සභාවේ සභාපති, ශ්‍රී ලංකාවේ තරුණ සේවා අධ්‍යක්ෂ ජෙනරාල් නීතිඥ ලලිත් පියුම් පෙර්රා මහත්වරුන්ගේ ප්‍රධානත්වයෙන් පැවත්වේ. මේ අවස්ථාවට ජාතික තරුණ සේවා සභාවේ මෙහෙයුම් අධ්‍යක්ෂ හා ශ්‍රී ලංකා මලල ක්‍රීඩා සංගමයේ උප සභාපති අජිත් නාරගල, ශ්‍රී ලංකා රූපවාහිනී සංස්ථාවේ අධ්‍යක්ෂ (ක්‍රීඩා වැඩසටහන්) පාලිත සෙනරත්, ශ්‍රී ලංකා වොලිබෝල් සම්මේලනයේ ලේකම් සුසිල් රණසිංහ මහත්වරුන්ද එක්වීමට නියමිතය..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>07</day>
    </date>
    <link>http://www.dinamina.lk/2014/02/07/_art.asp?fn=s1402076</link>
    <topic>එස්.ද.එස් ජයසිංහ විදුහල් ක්‍රිකට් 8-9 දෙදින</topic>
    <author/>
    <content>දෙහිවල එස් ද එස් ජයසිංහ විද්‍යාලයීය ක්‍රිකට් සංවර්ධනය කිරීමේ දෙමාපිය සංවිධානය විසින් සංවිධාන කරන අවු.15න් පහළ අන්තර් පාසල් (ලෙදර් බෝල්) ක්‍රිකට් තරගාවලිය හෙට (8) සහ අනිද්දා (9) දෙදින විදුහල් ක්‍රීඩාංගණයේදී පැවැත්වේ.තරගාලිය පිළිබඳ වැඩි විස්තර දු.ක 0785125376 (සරත්) හෝ 0777193299 (ප්‍රදීප්) මගින් ලබාගත හැකිය..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>07</day>
    </date>
    <link>http://www.dinamina.lk/2014/02/07/_art.asp?fn=s1402077</link>
    <topic>මාතලේ අන්තර් සමාජ මලල ක්‍රීඩා අද</topic>
    <author>අසෝක හිඳ‍ගොඩමාතලේ දිසා විශේෂ</author>
    <content>මාතලේ ප්‍රාදේශීය ලේකම් කොට්ඨාස අන්තර් සමාජ මලල ක්‍රීඩා උළෙල ප්‍රවාහන නියෝජ්‍ය ඇමැති රෝහණ දිසානායක මහතාගේ ප්‍රධානත්වයෙන් අද (7) මාතලේ බර්නාඩ් අලුවිහාරේ ක්‍රීඩාංගණයේදී පැවැත්වේ.තරගාවලියේ විශේෂ ආරාධිතයන් ලෙස මධ්‍යම පළාත් සභා මන්ත්‍රී පරාක්‍රම දිසානායක, මාතලේ පුරපති හිල්මි මොහොමඩ් කරිම්, ප්‍රාදේශීය සභා සභාපති කපිල හේන්දෙණිය හා මධ්‍යම පළාත් ක්‍රීඩා අධ්‍යක්ෂ පරාක්‍රම නිශ්ශංක යන මහත්වරුන් සහභාගිවීමට නියමිතය. ප්‍රාදේශීය ලේකම් කේ.පී.කේ.එල්.ජී.මධුවන්ති මහත්මියගේ උපදෙස් මත ක්‍රීඩා නිලධාරිනී උදයංගනී ආරියවංශ මහත්මිය තරගාවලිය සංවිධාන කරයි.සරෝජනී මැදිවකකුසලාන නෙට්බෝල්මාතලේ දිස්ත්‍රික් ක්‍රීඩා අංශය සංවිධාන කළ සරෝජනි මැදිවක අභියෝගතා කුසලාන අන්තර් ක්‍රීඩා සමාජ නෙට්බෝල් තරගාවලියේ අවසන් තරග අද පස්වරුවේ මාතලේ බර්නාඩ් අලුවිහාරේ ක්‍රීඩාංගණයේදී පැවැත්වේ.මාතලේ ආදී සංඝමිත්තා හා විජයපාල ක්‍රීඩා සමාජ අවසන් තරගයට එක්වන අතර බණ්ඩාරපොළ ම.වි සහ විජයපාල 'බී' ක්‍රීඩා සමාජ කණ්ඩායම් තෙවැනි ස්ථානය සඳහා තරග වැදීමට නියමිතය..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>07</day>
    </date>
    <link>http://www.dinamina.lk/2014/02/07/_art.asp?fn=s1402078</link>
    <topic>ජාතික මේස පන්දු ශූරතාවලිය ඇරැඹේ</topic>
    <author/>
    <content>ශ්‍රී ලංකා මේස පන්දු සංගමය සංවිධාන කරන 67 වැනි ජාතික මේස පන්දු ශූරතාවලිය නාවලපිටිය ජයතිලක ගෘහස්ත ක්‍රීඩාංගණයේදී ආරම්භ විය.ශූරතාවලියේ කනිෂ්ඨ අංශයේ මුලික වටයේ තරග ඊයේ පැවැති අතර අවසන් තරග අද (7) රාත්‍රි 8.00 සිට ශ්‍රී ලංකා මේස පන්දු සංගමයේ සභාපති ඇමැති ලසන්ත අලගියවන්න හා උප සභාපති කෑගල්ල දිස්ත්‍රික් පාර්ලිමේන්තු මන්ත්‍රී කනක හේරත් මහත්වරුන්ගේ ප්‍රධානත්වයෙන් පැවැත්වේ. ජ්‍යෙෂ්ඨ අංශයේ මුලික වටයේ තරග හෙට (8) පැවැත්වීමට නියමිතය.ජ්‍යෙෂ්ඨ අංශයෙන් විවෘත පිරිමි/කාන්තා ඒකල, යුගල හා මිශ්‍ර යුගල ඉසව්වලට අමතරව ප්‍රවීණ පිරිමි ‍ඒකල තරග පැවැත්වන අතර තරගාවලියට ක්‍රීඩක ක්‍රීඩිකාවන් 200ක් පමණ සහභාගීවේ. මෙහි අවසන් තරග 9 වැනිදා ප.ව.6.45 සිට ක්‍රීඩා ඇමැති මහින්දානන්ද අලුත්ගමගේ මහතාගේ ප්‍රධානත්වයෙන් පැවැත්වීමට නියමිතය.කනිෂ්ඨ අංශයේ මුලික වටයේ තරග අවු.10, 12, 15 හා 18න් පහළ වයස් කාණ්ඩ යටතේ ක්‍රීඩක ක්‍රීඩිකාවන් 500කගේ පමණ සහභාගිත්වයෙන් පැවැත්විණි. 66 වැනි ජාතික ශූරතාවලියේ ජ්‍යෙෂ්ඨ අංශයේ ශූරතා දිනාගැනීමට මාස් සමූහ ව්‍යාපාරයේ නිර්මාල් ජයසිංහ හා ශ්‍රී ලංකා ගුවන් හමුදාවේ ඉෂාරා මධුරංගි සමත්විය‍. කනිෂ්ඨ අංශයෙන් උදය රණසිංහ (මහනුවර විද්‍යාර්ථ) හා නුවනි නවෝද්‍යා (අම්බලන්ගොඩ ධර්මාශෝක) ශූරතා දිනාගත්හ..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>07</day>
    </date>
    <link>http://www.dinamina.lk/2014/02/07/_art.asp?fn=s1402079</link>
    <topic>කායවර්ධන ජයග්‍රාහකයා නාවික හමුදාවේන්</topic>
    <author/>
    <content>.</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>07</day>
    </date>
    <link>http://www.dinamina.lk/2014/02/07/_art.asp?fn=f1402071</link>
    <topic>අතීත විරුවන් ගැන අනාගතය භාර දරුවන්ට කියාදෙන්න ඕනෑ</topic>
    <author>අන් දොස් හොයන්නේ නිරුෂි විමලවීර</author>
    <content>හැටහයවැනි ජාතික නිදහස් දින උළෙල කෑගලු පුරවරයේ පැවැතියේ ජනාධිපති මහින්ද රාජපක්ෂ මහතාගේ ප්‍රධානත්වයෙන් ය. සඳුදා සවස කෑගල්ල නගර සභා පිටියට ගුවනින් පැමිණි ජනාධිපතිවරයාව සබරගමුව මහ ඇමැති මහීපාල හේරත් මහතා විසින් උණුසුම් අයුරින් පිළිගත්තේය. ඉන් අනතුරුව ජනාධිපතිතුමා මහ ඇමැතිවරයා සමඟ අඹන්පිටියේ පිහිටි ඩෝසන් බංගලාව බලා නික්ම ගියේය.මඳ විවේකයක් හෝ නොගත් ජනාධිපතිවරයා, “මහ ඇමැතිතුමා කෑගල්ල විකල්ප මාර්ගය බලලා එමුදැයි” අසමින් මෝටර් රථයේ නැගුණේ මහඇමැතිවරයා මෙන්ම ජනාධිපති කාර්ය මණ්ඩල ප්‍රධානී ගාමිණි සෙනරත් මහත්වරුන්ටද මෝටර් රථයට නගින ලෙස සංඥා කරමින්ය.නිදහසේ සැහැල්ලුවෙන් නගර සිරි නැරැඹු ජනාධිපතිවරයා, “මේක තමයි අපි ඇතිකළ වෙනස. අපි නගරයේ සංවර්ධනය ගමට ගෙන ආවා. ගමේ සොඳුරු සුවදායි පරිසරය නගරයට ගෙන ගියා” යැයි කීවේ මහා ඇමැතිවරයා දෙස බලමින්ය.ජනාධිපතිතුමාගේ සපැමිණීමෙන් ප්‍රමෝදයට පත් ජනතාව ජනාධිපතිවරයා වටා එක් රොක් වූහ. ජනාධිපතිතුමා ජනතාව සමඟ සුහදව කතා කිරීමට අමතක නොකළේය. “මේ මාර්ගවල අපේ අතීත රජවරු වීරවරයන්ගේ පිළිම ඉදිකරන්න ඕනෑ.අපේ දරුවෝ අපේ අභීත රජවරු නායකයෝ ගැන දැන ගන්න ඕනෑ” ජනාධිපතිතුමා කීවේය. “නිදහස් දින උළෙල කෑගල්ලට ගෙනා එකෙන් හිතා ගන්න බැරි අදහා ගන්න බැරි සංවර්ධනයක් කෑගල්ලට ලැබුණා. මේ කෑගල්ලද කියා හිතා ගන්න බැරි තරම් සුන්දර පුරවරයක් වෙලා”. ඒක මේ ජනතාවගේ මුහුණෙන් පේනවා යැයි ජනාධිපතිතුමා කනක හේරත් මන්ත්‍රිවරයා දෙස බලමින් කීය.ජනාධිපතිවරයා කෑගලු නිදහස් මාවතේ සක්මන් කළේ මහත් ආශ්වාදයකින්ය. “මහ ඇමැතිතුමා අපි ජගත්ලගේ ගෙදර ගිහින් එමුදැයි” ජනාධිපතිතුමා යෝජනා කළේය. ජගත් බාලසූරිය ඇමැතිවරයාගේ නිවසට ගිය ජනාධිපතිතුමා ගරු සරුව පිළිගත් ඔහු, “සර් විපක්ෂනායකවරයා අෙමරිකානු සහකාර ලේකම්වරිය සමඟ ඡායාරූපයකට පෙනී ඉඳලා” යැයි කීය.“ආණ්ඩුව , විපක්ෂය විතරක් නෙමේ මේ රටේ ඉන්න ලොකු පොඩි සැමටම මේ රට වටිනවා. මේක අපේ රට . මේ රටට එන විදේශීය බලවේගවලට එරෙහි වීම සැමගේ යුතුකමක්” යැයි ජනාධිපතිතුමා කීවේය. “ඔව් සර් ඉන්දියාව වගේ රටවලට ප්‍රශ්න ආවම ඒ රටවල ආණ්ඩු පක්ෂය හා විපක්ෂය ඒකාබද්ධ වී වැඩ කරනවා.‍ අපේ රටේ තියෙන්නේ දේශ ද්‍රෝහි විපක්ෂයක්” යැයි මහීපාල හේරත් මහතා කීවේ ආවේගශීලීවය.“මහ ඇමැතිතුමා ඔයාගේ මොලමුරේ ගෙදර යමු” යැයි ජනාධිපතිතුමා යෝජනා කළේය. සර් අජන්තා අසනීපයෙන් ඉන්නේ යැයි මහ ඇමැතිවරයා කීය.මම දන්නවා ඒක. ඒක තමා යමු කියන්නේ කියමින් ජනාධිපතිතුමා පැවැසීය.ඩෝසන් බංගලාවේ පැවැත්වෙන රාත්‍රි භෝජනයට පැමිණෙන ලෙස ජනාධිපතිතුමා එහි සිටි සැමට ආරාධනා කළේය.අඟහරුවාදා ජාතික නිදහස් දින උළෙල කෑගලු පුරවරයේ අති උත්කර්ෂවත් අන්දමින් පැවතියේ දහස් සංඛ්‍යාත ජන ගඟකගේ ඔල්වරසන් මධ්‍යයේය. නිදහස් මාවතේ ඉදිකර තිබු කූටිවල සිටි ජනතාව ජනාධිපතිතුමාගේ සම්ප්‍රාප්තිය දැක ගැනීමට දෑස් අයා බලා සිටියේ පොරකමින්ය.නිදහස් දිනයේදී ජනාධිපතිතුමා, ජනතාව අමතා හරබර මෙන්ම හැඟුම්බර වූ සිය දේශනය ආරම්භ කළේ දුරාතීතයේ රුහුණු ‍රජපෙළපත හා කෑගලු දිසාවේ සබඳතා ගෙන හැර දක්වමින්ය. අමිහිරි අත්දැකීම් මැකී යන ලෙස වෙරළේ ලිවිය යුතු සේම යහපත් හරවත් දේ ගලේ කෙටුවා මෙන් සදා රැඳී පැවතිය යුතු බව ජනාධිපතිවරයා කීවේය.කැටකිරිල්ල බිත්තරලන්නේ පෙර‍ෙළන පස් පිඬැල්ලේ මතුවන කුඩා හිඩසක. එතරම්ම කැටකිරිල්ල පවා ඇගේ කැදැල්ලේ ඇයට උවමනා නිදහස භුක්ති විඳිනවා. එසේම මගේ රටේ ජනතාවටද ඔවුන්ගේ අභිමතය පරිදි නිදහස භුක්ති විඳින්න අයිතිය තියෙනවා යැයි ජනාධිපති තුමා කීවේය.ශ්‍රී ලංකා නිදහස් පක්ෂයේ බස්නාහිර හා දකුණු පළාත් සභා නාමයෝජනා සැකසීමේදී පසුගිය සතියේ නාමයෝජනා මණ්ඩලය දැඩි අසීරුතාවයට පත්ව සිටියේ නිළියන් රැසක් නාමයෝජනා ඉල්ලා සිටීම නිසාය. අවසානයේ ගයේෂාට, ජින්ජර්ට හා රුවන්තිට නාමයෝජනා ලබානොදීමට නාමයෝජනා මණ්ඩලය තීරණය කළේ ජනාධිපතිතුමාද ඒ පිළිබඳ දැනුවත් කරමින්ය. හිටපු නිළියන් වන ගීතා කුමාරසිංහටත්, අනර්කලී ආකර්ෂාටත් ගාල්ල හා මාතර දිස්ත්‍රික්කවල නාමයෝජනා ලැබුණි.මධුමාධව අරවින්ද ගම්පහටත්, රොජර් සෙනෙවිරත්න කොළඹ දිස්ත්‍රික්කයටත් සන්ධාන ලැයිස්තුවෙන් තරග කරති. එක්සත් ජාතික පක්ෂයෙන් නාමයෝජනා ඉල්ලා සිටි නදීශා හේමමාලි නිළියට මාතර දිස්ත්‍රික්කයෙන් නාමයෝජනා ලබාදී තිබූ අතර රංජන් රාමනායක බස්නාහිර පළාතට නාමයෝජනා ඉල්ලා සිටියද පක්ෂයේ ජ්‍යෙෂ්ඨයන් රැසක් ඊට විරුද්ධ විය. ඒ අනුව රංජන්ට තරග කිරීමට අවස්ථාව නොලැබුණද නාමයෝජනා සකසා අවසන් මොහොත දක්වා රංජන් ඊට උපරිම උත්සාහය දැරීය.එක්සත් ජාතික පක්ෂයේ පාර්ලිමේන්තු කණ්ඩායම් රැස්වීම පාර්ලිමේන්තු සංකීර්ණයේ පිහිටි කමිටු ශාලාවේදී බදාදා දහවල් 12.00ට රැස්වූයේ විපක්ෂනායක රනිල් වික්‍රමසිංහ මහතාගේ ප්‍රධානත්වයෙනි.නාමයෝජනා ලබාදීමේදී ආසන සංවිධායකවරු වශයෙන් අපෙන් ඇහුවෙත් නැහැ, ඒ ගැන කනගාටුයි කියමින් සුජීව සේනසිංහ මහතා නායකයාට දෝෂාරෝපණය කළේය.ඒක ඇත්ත. මතුගම ආසනයේ සංවිධායක මමයි. මට නොදන්වා පක්ෂයට පිටින් අයට නාමයෝජනා දෙනවා. මගේ පුතාට නාමයෝජනා දුන්නේ නැහැ. කොහොමත් ඒවගේ අයත් සමග තරග කරන්න බැහැ යැයි පාලිත තෙවරප්පෙරුම මහතා වේගයෙන් කියාගෙන ගියේය.පාලිත ඔයාගේ පුතාට පක්ෂය නාමයෝජනා දෙනවා. අවශ්‍ය ඩොකියුමන්ට් තිස්සට යවන්න කලබල වෙන්න දෙයක් නැහැ. නාමයෝජනා දෙන්නේ නායකත්ව මණ්ඩලයෙන් මම නෙමේ යැයි විපක්ෂනායකවරයා ඇඟ බේරා ගනිමින් කීය.මගේ පුතා අවජාතකයෙක්ද ඒවගේ ලිස්ට් එකකට දාන්න. පක්ෂයට දර දිය ඇදපු අපිට පක්ෂය සලකන්නේ නැහැ. පිටින් ආපු එවුන්ට තමා පක්ෂයේ තැන තියෙන්නේ කියමින් පාලිත තෙවරප්පෙරුම කියාගෙන කියාගෙන ගියේය.රැස්වීම නිමවා විපක්ෂ නායකවරයා කමිටු ශාලාවෙන් එළියට පැමිණෙන අවස්ථාවේ එතැන රැඳී සිටි පාලිත තෙවරප්පෙරුම මහතා විපක්ෂනායකවරයාගේ සුරතින් ඇද පහරක් ගැසීමට උත්සාහ කරද්දී අසල සිටි රංජන් රාමනායක හා ජෝන් අමරතුංග, පාලිත තෙවරප්පෙරුම මහතා පැත්තකට කළේ තෙවරප්පෙරුමගේ පරුෂ වචන ගංඟාවක් මධ්‍යයේය. නපුංසකයන්ට තැන තියන පක්ෂයක්.මගේ පුතාට නාමයෝජනා දුන්නේ නැහැ කියමින් පාලිත තෙවරප්පෙරුම මහතා පරුෂ වචන දිගහරිද්දී වික්‍රමසිංහ මහතාගේ ආරක්ෂකයෙක් පැමිණ තෙවරප්පෙරුම මහතා රැගෙන ගියේය. විපක්ෂ නායකවරයා පාර්ලිමේන්තු ස්ථාවර නියෝග ගැන අදහස් දක්වා පාර්ලිමේන්තු ලොබිය හරහා පිටව යෑමට සූදානම් වන අවස්ථාවේදී ලොබියේ සිටි තෙවරප්පෙරුම නැවත විපක්ෂනායකවරයාට පරුෂ වචනයෙන් බැණ වදිමින් පහරදීමට උත්සාහ කළේය.ලොබියේ සිටි රංජන් රාමනායක මහතා නැවත නායකයා ආරක්ෂිත ලොබියෙන් පිටතට රැගෙන ගියේය. බීමතින් නායකයාට පහරදීම පිළිබඳ කතානායකවරයාට පැමිණිලි කරනවා. පක්ෂය විනය පරීක්ෂණයක් කරන බව කලබලයට පත්ව සිටි ජෝන් අමරතුංග මහතා කීවේය.එක්සත් ජාතික පක්ෂ නාමයෝජනා මණ්ඩලය මෙවර එකම ගාලගෝට්ටියක් බවට පත්ව තිබුණේය. චන්ද්‍රලාල් ගුණසේකර නැමැති තරුණ අ‍ෙප්ක්ෂකයකුට නාමයෝජනා ලබාදීමට එරෙහි වූ වජිර අබේවර්ධන මහතා ගාල්ල දිස්ත්‍රික් සංවිධානයේ සභාපති ධුරයෙන් බදාදා ඉල්ලා අස්වූයේ නා‍මයෝජනා මණ්ඩලයේදී යකා නටමින්ය.කරු ජයසූරිය මහතා ප්‍රධාන නාමයෝජනා මණ්ඩලයට දෝෂාරෝපණය කරමින් අබේවර්ධන මහතා නාමයෝජනා මණ්ඩලයෙන් නැගිට ගියේ සිය අස්වීමේ ලිපිය විපක්ෂනායකවරයාට ලබාදෙමින්ය.කොළඹ දිස්ත්‍රික් නාමයෝජනා ලැයිස්තු සැකසීම විශාල අර්බුදයක් බවට පත්විය. විකල්ප මාධ්‍ය ආයතනයක මාධ්‍යවේදියකුටත් සරත් මනමේන්ද්‍ර මහතාට හා පෙරෝසා මුසම්මිල් මහත්මියට නාමයෝජනා දීම පිළිබඳ රවි දැඩි ලෙස විරුද්ධ වී සිටියේය. ඒ අනුව මුජිබර් රහුමාන් හා මොහොමඩ් ෆයිරුස් මහත්වරු නාමයෝජනා අස්සන් නොකොට ලැයිස්තුව සම්පූර්ණ වන තෙක් පසුගිය බදාදා සවස්වන තෙක් කල් මැරීය.පෙරොසාට නාමයෝජනා ලබා නොදුන්නද විකල්ප මාධ්‍යවේදියාට නාමයෝජනා ලබාදීමට එරෙහිවූ රවි නාමයෝජනා මණ්ඩලයෙන් නැගිට ගියේ අස්වීමේ ලිපියද ලබාදෙමින්ය.අමෙරිකානු රජයේ දකුණු හා මධ්‍ය කටයුතු පිළිබඳ සහකාර ලේකම් නිසා බිස්වාල් මහත්මිය මෙරටට පැමිණ උතුරේ සංචාරයකට එක්වූවාය. ඇය ආනන්ද, ශෂිදරන් හා වී. විග්නේෂ්වරම් මහත්වරු සමඟ රහ‍ෙස් සාකච්ඡා කළාය. ටී.එන්.ඒ. සාමාජික එල්.ටී.ටී.ඊ. හිතවාදී ශිවාජිලිංගම් වැනි පුද්ගලයන් යුද්ධයෙන් මියගිය පවුල් කියමින් දමිළ පවුල් කිහිපයක් ඇයට මුණගැස්වීමට ක්‍රියා කළේ සැලසුම් සහගතවය.ආරක්ෂක ලේකම්වරයා හා උතුරු ආණ්ඩුකාරවරයා හමුවූ ඇය කියා සිටියේ උතුරේ විපතට පත්වූ අය හමුවී ඔවුන් හා කතා කිරීමට අවස්ථාව තමාට ලැබුණු බවය. එල්.ටී.ටී.ඊ. හිතවාදී ටී.එන්.ඒ. පක්ෂ නියෝජනය කරන රාජ්‍ය විරෝධි මේ පිරිස ජිනීවා මානව හිමිකම් සමුළුවට සහභාගිවී ලංකාවට එරෙහිව එක්සත් ජාතීන්ගේ මානව හිමිකම් සමුළුවේදී සාමාජික රටවල් දැනුවත් කිරීමට උත්සාහ දරමින් සිටිති.‍ පසුගිය ඉරිදා සුගතදාස ගෘහස්ථ ක්‍රීඩාංගණයේ ජවිපෙ මහා සමුළුව පැවැත්විණි.හිටපු නායක සෝමවංශ අමරසිංහ මහතා සභාව අමතා තමා නායකත්වයෙන් ඉවත්වුවද පක්ෂ උන්නතිය වෙනුවෙන් දිවි පරදුවට තබා ක්‍රියාකරන බවත්, පක්ෂයේ නව නායකයා ලෙස අනුර කුමාර දිසානායක සහෝදරයාගේ නම යෝජනා කරන බවත්, ප්‍රකාශ කරද්දී පක්ෂ සාමාජිකයෝ ඔල්වරසන් දුන්හ. පක්ෂයේ ඒකමතික තීන්දුව අනුව පත්වූ අනුර කුමාර දිසානායක මහතා වේදිකා මස්තකයට සපැමිණියේ ජවිපෙ පාක්ෂිකයන්ගේ ආචාර සමාචාර මධ්‍යයේය. ප්‍රචාරක ලේකම් ටිල්වින් සිල්වා මහතා පසුගිය සභා වාර්තාව ඉදිරිපත් කළේය. එයද ඒකමතිකව සම්මත විය.අලුතින් පත්කෙරෙන මධ්‍යම කාරක සභිකයන් 30 දෙනාද පක්ෂ අනුමැතිය මධ්‍යයේ සම්මත වූ අතර ඔවුන් දෑත් අල්වා ගනිමින් වේදිකාව මතට පැමිණ දෑත ඔසවා ජනතාවට උත්තමාචාරය දැක්විය. මධ්‍යම කාරක සභාව එදින රාත්‍රී පැලවත්තේ පිහිටි පක්ෂ ප්‍රධාන කාර්යාලයේදී රැස්වූයේ අභිනව නායක අනුර කුමාර දිසානායකගේ ප්‍රධානත්වයෙන්ය.එහිදී ප්‍රධාන ලේකම් ලෙස ටිල්වින් සිල්වාත්, විදේශ ලේකම් ලෙස සෝමවංශ අමරසිංහ මහතාත්, පාලක ලේකම් ලෙස ලාල්කාන්ත පත්කර ගත්තේය. ජාතික සංවිධායක ලෙස නව තනතුරක් ස්ථාපිත කෙරුණ අතර ඒ සඳහා බිමල් රත්නායක තෝරා පත්කර ගත්තේය.අභිනව නායකයාගෙන් පිරිස පාටි ඕනෑ යැයි කියද්දි මම දැන් නායකයා ඔයාලා මට පාටි දෙන්න යැයි අනුර කුමාර දිසානායක මහතා සිනාසෙමින් කීවේය..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>07</day>
    </date>
    <link>http://www.dinamina.lk/2014/02/07/_art.asp?fn=f1402072</link>
    <topic>අභිමානවත් දේශයක ‘නිදහස’ එදා සහ අද</topic>
    <author>මධුරි ද සේරම්</author>
    <content>එදා අපිට නිදහස අවශ්‍ය වූයේ, සුදුහමකින් පාලනය වුණු අපට කළු හමකින් පාලනය වනු පිණිස නොවේ. අපට නිදහස අවශ්‍ය වූයේ, අප ගැන තීරණ අප විසින්ම ගැනීමටත්, අපගේ කාර්යයන් අප විසින්ම ඉටුකර ගැනීමටත්, අපේම සම්පත් අපේ අනාගතය සඳහා සකසා ගැනීමටත්ය.”බ්‍රිතාන්‍ය යටත් විජිත පාලනයෙන් මිදුණු දා නිදහස් ශ්‍රී ලංකාවේ ප්‍රථම අග්‍රාමාත්‍යවරයා වූ ඩී. එස්. සේනානායක මහතා නිදහසේ අර්ථය රටට පැහැදිලි කළේ එලෙසිනි.පසු කලෙක තිස් වසරක් පුරා රුදුරු ත්‍රස්තවාදයෙන් වෙළී ගිය රට දෙවන වරට වර්ෂ 2009 මැයි මස 18 වන දින සම්පූර්ණයෙන්ම මුදාගැනීමේ ගෞරවය ජනාධිපති මහින්ද රාජපක්ෂ මහතාට හිමිවේ.වර්තමානයේ ශ්‍රී ලාංකිකයන් ලෙස ස්වාධීන රටක අපි නිදහස උපරිමයෙන් භුක්ති විඳිමින් සිටිමු. ප්‍රජාතන්ත්‍රවාදී පාලන ක්‍රමයක් පවතින රටක නිදහස යනු දේශපාලන කාර්යයක් පමණක්ම නොවේ. රටක ජාතික, ආගමික, ආර්ථික, සමාජ, සංස්කෘතික යනාදී සියලු අංශයන් තුළ පැතිරී පවතින නිදහස විවිධාකාර ලෙස අර්ථගැන්විය හැක. නමුත් එක් රටක, එක් ධජයක් යට අපි සියල්ලන් සමානයන් වන්නෙමු.1948 පෙබරවාරි මස 04 වන දිනයෙන් පසු හා 2009 මැයි මස 18 වන දිනයෙන් පසු අපි නිදහස් ජාතියක් යැයි ලොවට හඬගා කීවද, වර්ෂ 1948 ට පෙර තත්ත්වය එසේ නොවුණි.1948න් පසු 66 වන නිදහස අභිමානයෙන් සමරන මේ මොහොතේ තමන්ගේම රට තුළ ජීවත්වීමේ අයිතිය ඇතුළු බොහෝ අයිතිවාසිකම් අහිමි වූ අපේම මුතුන් මිත්තන් ගත කළ ඒ අසීරු කාල පරිච්ඡේදය කලගුණ අගයන ජාතියක් වශයෙන් අප සිහිපත් කළ යුතුමය.ගෙවුණු අතීතයේ වර්ෂ 1815 වසර විශේෂ වේ. “ඓතිහාසික උඩරට ගිවිසුම” මඟින් සිංහලයන් ඉංග්‍රීසින්ට රටේ පාලනය බාර දෙනු ලැබූයේ වර්ෂ 1815දීය.“.... බුදුන් වහන්සේගේ ශාසනය නිර්මලව රැකෙන සේ වගබලා ගැනෙනා අතර, ඒ හා බැඳුණු සිරිත් විරිත්, පුද පූජා පූජක උතුමන් සහ විහාරස්ථානවල නඩත්තුව සහ ආරක්ෂාව සැලසෙනු ඇත....” යන ගිවිසුමේ 05 වන වගන්තිය මඟින් අවධාරණය වූවද, ඔවුන්ගේ ගිවිසුම වචනවලට පමණක්ම සීමාවිය.බුදුදහම නාමමාත්‍රික ආගමක් බවට පත්කර මුළු රටම ත්‍රිස්තියානි රටක් බවට පත්කර ආගම තුළින්ම දේශපාලන ආධිපත්‍යයක් නිර්මාණය කිරීම බ්‍රිතාන්‍ය පාලකයන්ගේ යටි අරමුණ විය. ඔවුන්ගේ දෙබිඩි ප්‍රතිපත්ති හමුවේ ගිවිසුමෙන් අවුරුදු දෙකක් වැනි කෙටි කාලයක් ගතවී යද්දී වර්ෂ 1818දී උඩරැටියෝ බ්‍රිතාන්‍ය පාලනයට එරෙහිව විශාල අරගලයක් සිදුකළහ. ඉංග්‍රීසින් විසින් ඉතා කෲර ලෙස 1818 කැරැල්ල මැඩ පැවැත්වූ අතර තමන් ලද පරාජය ජයග්‍රහණයේ අඩිතාලම බවට පත්කර ගත්හ.ඉංග්‍රීසි පාලකයන්ගේ අත්තනෝමතික පාලනයට විරුද්ධව දේශප්‍රේමී ස්වාමීන් වහන්සේලා නැගී සිටියහ. නිදහස් සටනේ නායකත්වය සැබෑ ලෙසම ස්වාමීන් වහන්සේලාට හිමිවිය. රටේ අනාගතය වෙනුවෙන් එක්සිත්ව, එකාවන්ව කැපවිය යුතුය. නැගී සිටිය යුතුය යන සැබෑ ජාතිමාමක හැඟීම ජනතාවගේ සිත් තුළට කා වැදීමට ගරුතර මහා සංඝරත්නය ඇප කැපවූහ. තවත් ආකාරයකින් රටේ ඇතිවූ මෙම පිබිදීම රටේ දේශපාලන නිදහස සඳහා මෙන්ම රට ක්‍රිස්තියානි ආධිපත්‍යයෙන් මිදීම සඳහා කළ වක්‍ර සවිබල ගැන්වීමක් ද විණි.බ්‍රිතාන්‍ය ආණ්ඩුව රට තුළ බෞද්ධ විරෝධී අණපනත් විශාල වශයෙන් ක්‍රියාත්මක කිරීමට පටන් ගත්හ. ඔවුන් විසින් ශ්‍රී ලාංකිකයන්ගේ මුදුන්මල්කඩ වන් දළදා මාලිගය සම්බන්ධව නීති පැනවීමත්, පන්සල්, විහාරගම්, නින්දගම් පිළිබඳ අසාධාරණ නීති ක්‍රියාත්මක කිරීමත්, සිංහලයන්ගේ පාරම්පරික ඉඩම් අයිතිකර ගැනීමත්, ක්‍රිස්තියානි පල්ලි විශාල වශයෙන් රට පුරා ස්ථාපිත කිරීමත් කැපී පෙනුණි.සාමාන්‍ය ජනතාවට බලාපොරොත්තු රහිත දුක් පීඩා, ඉඩම් අහිමිවීම් හරහා ඔවුන්ගේ නිදහස සීමාවීම තුළ නිදහසේ ජීවත්වීමේ අයිතියේ සැබෑ වටිනාකම අවබෝධ විය. මුළු රටටම දැඩි ලෙස දැනුණු පීඩනය හමුවේ සියල්ලන් එක්ව “අපට නිදහස අවශ්‍යමයි. අපේ රට අප විසින්ම පාලනය කළ යුතුයි” යන ස්ථාවරයට පැමිණියහ.බුද්ධාගම අතීතයේ සිටම ශ්‍රී ලාංකික සමාජයේ ගෞරව බහු සම්මානයට පාත්‍ර වූ ආගමයි. රජු ප්‍රමුඛ සියලු රටවැසියා විසින් අදහනු ලැබූ ආගම බුද්ධාගමයි. එය ආගමක් පමණක්ම නොව, සමස්ත ජනතාවගේම ජීවනාලිය ද, සාහිත්‍ය, කලාව හා ජීවන යහපැවැත්ම වටා බැඳුණු ශක්තිමත් විශාල ප්‍රවාහයක්ද විය.සාමාන්‍ය ජනතාවගේ පිබිදීමට සාපේක්ෂව මිගෙට්ටුවත්වත්තේ ගුණානන්ද හිමියන්ගේ “පානදුරා වාදය” මුළු ලෝකයේම අවධානය ශ්‍රී ලංකාව දෙසට යොමුකරවා ගන්නට සමත්විය. පානදුරා වාදයේ ඉංග්‍රීසි පිටපත් කියවූ ඕල්කට් තුමා වර්ෂ 1880 දී ශ්‍රී ලංකාවට පැමිණියේය. හික්කඩුවේ ශ්‍රී සුමංගල නායක ස්වාමීන් වහන්සේ, බටුවන්තුඩාවේ පඩිතුමන් ආදීන් සේම ගයිගර්, ටර්නර් වැනි විද්වතුන් විසින් මහා වංශය පිළිබඳ කතිකාවත ඇරඹීම ද ජනතාව තුළ තමන්ගේ ප්‍රෞඪ අතීත උරුමය පිළිබඳ විශාල හැඟීමක් ඇති කරවන්නට සමත්විය.19 වන සියවස අග වනවිට වැලිවිට ශ්‍රී සරණංකර සංඝරාජ නායක ස්වාමීන් වහන්සේ විසින් පිරිවෙන් අධ්‍යාපනය නව මුහුණුවරකින් ආරම්භ වීමත්, පෙර පැවැති තොටගමුවේ විජයබාහු පිරිවෙන, කෑරගල පද්මාවතී වැනි පිරිවෙන් අනුව යමින් උගත්, ධර්මධර භික්ෂූන් වහන්සේලා පරපුරක ආරම්භය ඇතිවිය‍.වර්ෂ 1875 දී වලානේ ශ්‍රී සිද්ධාර්ථ නායක ස්වාමීන් වහන්සේ විසින් රත්මලාන පරමධම්මචේතිය පිරිවෙන ආරම්භ කිරීමත්, එම භූමිය ඇසුරේම පෝෂණය වූ ජාතික පුනරුදයක් හේතුකොට ගනිමින් වර්ෂ 1873 දී හික්කඩුවේ ශ්‍රී සුමංගල නායක ස්වාමින් වහන්සේ යටතේ බිහිවූ විද්‍යෝදය පිරිවෙනත්, වර්ෂ 1875 දී රත්මලානේ ශ්‍රී ධර්මාලෝක නායක ස්වාමීන් වහන්සේ විසින් ආරම්භ කළ විද්‍යාලංකාර පිරිවෙනත් වැනි උසස් අධ්‍යාපන ආයතන තුළින් ආගම දහම ඇසුරින් මනා ශික්ෂණයක් ලැබූ උගත් බුද්ධිමත් පිරිසක් ජාතිය හා රට වෙනුවෙන් නිර්භීතව නැඟී සිටියහ.රටේ ශීඝ්‍ර ලෙස ව්‍යාප්ත වූ මත්පැනට විරුද්ධව “අමද්‍යප සභාව” ආරම්භ වීම ද නිදහස් සටනට ඉමහත් ශක්තියක් විය. සමාජ සේවා සංවිධානයක මුහුණුවරින් ඇරැඹි මෙහි තේමාව “ශ්‍රී ලංකාවේ තරුණයන් මත්පැනින් බේරාගැනීම වුවද එය හරහා සියල්ලන්ගේ සිත් තුළ නිදහසේ අසිරිය පිළිබඳ නැවුම් සිතුවිලි හා බලාපොරොත්තු ඇති කිරීම ද සිදුකරන ලදී. මෙහි ප්‍රබල ක්‍රියාකාරිත්වය බ්‍රිතාන්‍ය පාලකයන්ට දරුණු ගැටලු ඇති කළ අතර, අමද්‍යප සභාවේ ප්‍රධාන ක්‍රියාකාරීන්ට සිරබත් කෑමට ද සිදුවිය.පාලකයන් ඔවුන් සිරගත කළ නමුදු, ඔවුන්ගේ චින්තනය සමාජය තුළ සිරගත කළ නොහැකි වූ බැවින් ඔවුන් සිරෙන් නිදහස ලබා “ජාතික වීරයන්” ලෙස ගෞරවාදරයට පාත්‍ර වූහ.අමද්‍යප වීරයන් ඇතුළු ශ්‍රී ලංකාවේ විද්වත් බෞද්ධ භික්ෂූන් වහන්සේලා හා ගිහි ප්‍රභූන්ගේ ප්‍රධානත්වයෙන් 1919දී “ලංකා ජාතික සංගමය” බිහිවීම නිදහස් සටනට නව්‍ය ආරම්භයක් විය. දෙවන ලෝක යුද්ධ ජයග්‍රහණයෙන් පසු කාලයේදී යටත් විජිත ලෙස පාලනය වූ ආසියාතික රටවල් තම නිදහස පතා ක්‍රියාත්මක කෙරූ උද්ඝෝෂණ ව්‍යාපාරවල අවසන් ප්‍රතිඵලය වූයේ බ්‍රිතාන්‍යයන් එම රටවල් තම වහල් බැම්මෙන් නිදහස් කිරීමට කටයුතු කිරීමයි.ඉන්පසු එළැඹි තීරණාත්මක සහ කඩිනම් සාකච්ඡා අතරතුර වසර 2400ක් පමණ කාලයක් ස්වාධීනව සිටිනා අතරම අභාග්‍යසම්පන්න අයුරින් පෘතුග්‍රීසි, ලන්දේසි සහ ඉංග්‍රීසි යන විජාතිකයන් තුන් කොටසින් සදහටම මිදුණු ශ්‍රී ලංකාව නැවතත් අප්‍රමාණ කැපකිරීම් මැද වර්ෂ 1948 පෙබරවාරි 04 වන දින නිදහස් රටක් බවට පත්විය.ඒ අනුව ශ්‍රී ලංකා රාජ්‍යය නිවහල් - නිදහස් දේශයක් ලෙස නැවත වරක් ප්‍රෞඪ දේශපාලන ඉතිහාසයක නව පරිච්ඡේදයක් ආරම්භ කිරීමට යෙදුණි. ප්‍රථම නිල නිදහස් උත්සවය පවත්වන ලද්දේ 1948 පෙබරවාරි 10 වන දින ටොරින්ටන් චතුරශ්‍රයේදීය.නිදහස ලැබීමෙන් බොහෝ කාලයක් යනතුරුම ජාතික ගීය ලෙස ගායනා කරනු ලැබූයේ “ගෝඩ් සේව් ද කිං” නැමැති ඉංග්‍රීසි ගීතය ද ඔසවනු ලැබූයේ “යූනියන් ජැක්” නැමැති ඉංග්‍රීසි කොඩියත් ය. දේශමාමක ශ්‍රීමත් ජෝන් කොතලාවලයන් එයට දැඩි සේ විරෝධය පා එම සම්ප්‍රදාය නවත්වා දැමීමට කටයුතු කළහ.එවකට ආණ්ඩුකාරවරයාව සිටි “සෝල්බරි සාමි” කොතලාවලයන්ගෙන් එයට නිදහසට කරුණු විමසූ විට ඔහු පෙරළා ආණ්ඩුකාරවරයාගෙන් විමසූ පැනය වූයේ “මේ නිදහස් රටට, පිටරට ආණ්ඩුකාරයත්, ඉංග්‍රීසි කොඩියත්, ඉංග්‍රීසි ජාතික ගීයත් කුමටද?...” යන්නය.ඉන්පසු කලෙක අපට අපේම යැයි කටපුරා අඩම්බරයෙන් ගායනා කළ හැකි ජාතික ගීයක්, ආනන්ද සමරකෝන් මහතාගෙන්ද, අපේම අහසේ අභිමානයෙන් ළෙලදවිය හැකි ජාතික කොඩියක් සී. පී. ගුණවර්ධන මහතාගෙන් ද උරුම විය.වර්ෂ 1948 සිට විවිධාකාර දේශපාලන, ආර්ථික, සමාජ හා සංස්කෘතික වෙනස්වීම් මැද දෝලනය වෙමින් පැවැති ශ්‍රී ලංකාව වර්ෂ 1976 මැයි මස සිට දමිළ ඊලාම් විමුක්ති කොටි සංවිධානයේ ග්‍රහණයට ලක්වීමෙන් පසු විවිධාකාර අනපේක්ෂිත ගැටලු අතරම රටක් වශයෙන් පාලනය කිරීමට ඒ අතරතුර පත්වූ ආණ්ඩුවලට සිදුවිය.පසුව වර්ෂ 2009 මැයි මස ශ්‍රී ලංකාවේ ත්‍රස්ත උවදුර මුළුමනින්ම විනාශ කිරීමෙන් අනතුරුව නැවතත් ස්වාධීන රටක් ලෙස ශ්‍රී ලංකාව නිදහසේ අසිරිය, අභිමානය, සතුට නිදහසේ අභිමානවත්ව සමරනු ලබයි.ඒ මහින්ද රාජපක්ෂ ජනාධිපතිතුමාගේ එඩිතර, දූරදර්ශී හා ප්‍රතාපවත් නායකත්වය හා පාලනය යටතේ එක් ධජයක් සෙවනට ඒකරාශී වූ නිවහල් නිදහස් මිනිසුන් වශයෙනි.වර්තමාන නිදහස් දේශයට මූලික වස්තු බීජය සැපයූ වර්ෂ 1818 තරම් ඈත අතීතයේ එවකට මහනුවර දෙගල්දොරුව රාජමහා විහාරාධිපතිව වැඩ විසූ කංකුනාවේ නායක ස්වාමින් වහන්සේ විසින් එවකට රට මුහුණ දී තිබූ විනාශකාරී තත්ත්වය පිළිබඳව කම්පාවට පත්ව කුහුඹි ගුලක් දෙස බලමින් ප්‍රකාශ කළේ යැයි ජනප්‍රවාදයේ සඳහන් වන මෙම කවිය මෑත අතීතයේ යථාර්ථයක් බවට පත්විය.“අනේ කුහුඹුවනේ තොපටත් රජෙක් ඉන්නේ මොකදෑ කරන්නේ - අපේ කරුමේ අපට වන්නේ රජෙක් ලැබුනෝතින් - කැවුම් කිරිබත් කන්නම් පෙරහැර කරන්නම් - සාධු නාදෙන් ගිගුම් දෙන්නම්”ශ්‍රී ලංකා ප්‍රජාතන්ත්‍රික සමාජවාදී ජනරජයේ ජනාධිපති වන මහින්ද රාජපක්ෂ මහතාගේ ප්‍රධානත්වයෙන් මෙවරද 66 වන වරටත් සමරන ලද නිදහස් උත්සවය තුළින් එදා සිට අද දක්වාම සුවිශාල කැපකිරීම් මැද අපට නිදහස දිනා දුන් දේශහිතෛෂීන්ගේ ජයග්‍රහණයන් හා පරාජයන් අප නිදහස ලෙස ගෞරව අභිමානයෙන් සිහිපත් කරන්නෙමු. සමර‍න්නෙමු.එදා එම ඈත අවුරුදු තුළ අප නොසිටියද, අද අප හා ඔවුන් නොසිටියද නම් වශයෙන් අප දන්නා සහ නොදන්නා සිංහල, දමිළ, මුස්ලිම්, බර්ගර් ආදී සියලු ජාති හිතෛෂීන් අපගේ හදවතේ ගැඹුරින්ම නැගෙනා සෙනෙහස, ගෞරවය මුසු කෘතවේදීත්වය ලැබීමට සෑම අතින්ම සුදුස්සෝ වෙති.අප නොදැන සිටි කාලය තුළ, ඔවුන් අප වෙනුවෙන් එක්ව නැඟූ කාහල නාදය සහ අපේ නිදහසේ හුස්ම ගැනීමේ අයිතිය වෙනුවෙන් ඔවුන් එදා කළ උදාර පරිත්‍යාගයන් වෙනුවෙන් දෙනෙත් සහ හදවත් තෙමී යද්දී දේශය වෙනුවෙන් සැබෑ හැඟීමෙන් සියල්ලන්ගේම හිස් පහතට නැමෙන්නේ ඔවුන් හට අපෙන් නිහඬව හිමිවන උත්තම ආචාරය ලෙසිනි..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>07</day>
    </date>
    <link>http://www.dinamina.lk/2014/02/07/_art.asp?fn=f1402073</link>
    <topic>යහපත් පුරවැසියන් බිහිවන්නේ ආදර්ශවත් පවුලකයි</topic>
    <author>සටහන</author>
    <content>තත්කාලීන සමාජ හර පද්ධතීන්ගෙන් බැහැර වන දරුවාගේ අනාගතය ගැන හා ඔවුන්ට සුරක්ෂිත අනාගතයක් ඇතිකිරීමේ වැදගත්කම පිළිබඳ රුවන්වැලි චෛත්‍යරාමාධිපති පල්ලේගම හේමරතන හිමි දැක්වූ අදහස් මෙසේය.l දරුවා පිළිබඳ බෞද්ධ මතය පැහැදිලි කළොත්?දරුවා යන්නට දිය හැකි ප්‍රකටම බෞද්ධ මතය වන්නේ “පුත්තා වත්තු මනුස්සානං” යන්නයි. එයින් අරුත් ගැන්වෙන්නේ මිනිස් ලෝකයේ ඇති ඉතා වටිනාම වස්තුව දරුවා බවයි. මවුපියන්ගේ උතුම් ප්‍රාර්ථනාව ගුණ යහපත් දරුවන් සමාජයට දායාද කිරීමය. එය සැමගේ වගකීමක්. යුතුකමක්.එහෙත් මේ යුතුකම ඒ ආකාරයෙන් ඉටුවන්නේ ද යන්න ගැටලු සහගතය. විවිධ සමාජ තත්ත්වයන් නිසා සිය දරුවා ගැන ‍පමණක් සිතන ආත්මාර්ථකාරී ගමනක වර්තමාන සමාජය යෙදෙයි. එනමුත් පැරැණි සමාජයේ සාමාජිකයන් සැලකුවේ කාගෙත් දරුවෝ එකයි යන සුගම මතයකයි. ඔවුන් ක්‍රියාකළේ ඊට අනුගතවයි.“එක් ඇතින්නක පැටවකු බිහිකළ විට අනික් ඇතින්නියන්ට කිරි එරෙනවාලු” මෙය අපේ මාතෘකාවට කදිම නිදසුනක්. ඉන් ගම්‍ය වන්නේ දරුවන් පෞද්ගලික වස්තුවක් නොවන බවයි. එනම් දරුවා මුළුමහත් සමාජයේම දරුවකු වන බවයි. එනිසා සියලු දෙනා දරුවන්ට අවශ්‍ය නිසි පෝෂණය හා ආරක්ෂාව ලබාදිය යුතුයි.l අද සමාජයේ දරුවා කෙරෙන් ලජ්ජාව - බිය තුරන්වෙමින් පවතිනවා. මේ පිළිබඳ ඔබ වහන්සේගේ මතය කෙබඳුද?මූලික වශයෙන් මවුපියන්ගේ නොසැලකිලිමත්කම මීට හේතුවයි. දරුවා උගත යුත්තේ දරුවන් යහපත් පුරවැසියන් කිරීමේ පරම චේතනාවෙන් ඔවුන් ඒ සඳහා පෙලඹවීම මව්පියන් විසින් කළ යුතුයි. එහෙත් අද පරමාර්ථ වශයෙන් මුදල් ඉපැයීම ඉහළ පැමිණ තිබෙනවා.ඒ නිසා වර්තමාන මවුපියන් දරුවන් ගැන දක්වන්නේ අඩු සැලකිල්ලක්. පුරාණ සමාජයේ වැඩිහිටියෝ, මවුපියෝ දරුවන්ට හොඳ නරක ඉතාම ගැඹුරින් කියා දුන්නා. වැඩිහිටියන්ට සැලකීම, ගෞරව කිරීම, චරිතවත් බව ආදී වශයෙන්. දරුවන්ට ආදර්ශවත් වීමට ඔවුන් උත්සාහ කළා. එහෙත් අද තත්ත්වය ඊට හාත්පසින්ම වෙනස්.මෙහිදී විශේෂයෙන් මාධ්‍යය වගකීම ඉහළයි. විද්‍යුත් මාධ්‍යය සිය වැඩසටහන් හැසිරවීමේදී තමන්ට අවැසි පරිදි වාණිජ පරමාර්ථයම නොතැකිය යුතුයි. සමාජ වගකීම ගැන අපේ දාරක සමාජය ගැන දෙවරක් සිතා බැලිය යුතුයි.ඇතැම් වැඩසටහන් දෙස බෙහෙවින් විමර්ශනාත්මක විමසන විට පෙනී යන්නේ එවැනි වැඩසටහන් සම්පාදනය කරන්නන්ට දරුවන් නොමැති ආකාරයක්. මෙනිසා නැවත නැවතත් සඳහන් කළ හැක්කේ තමන්ගේ දරුවා ගැන පමණක් නොව සෙසු දරුවන් ගැන ද සිතා කටයුතු කළ යුතු බවයි.l මූලික වශයෙන් දරුවාට ආදර්ශය ලැබිය යුත්තේ නිවසින්. වර්තමාන දරුවාට එම “ආදර්ශය” ලැබෙනවාද?ආදර්ශවත් මවක් ආදර්ශවත් පියෙක් ඉන්නා නිවසක රටට යහපත් පුරවැසියෙක් බිහිවනවා. එහෙත් මාධ්‍ය වාර්ත අනුව මත්ද්‍රව්‍ය, අපචාර ආදී නොයෙකුත් අකටයුතුකම් ඉහළ මට්ටමක පවතිනවා. මේවාට මූලික වශයෙන් බලපාන්නේ නරක ආදර්ශයයි.මවුපියන් මත්ද්‍රව්‍යවලට ඇබ්බැහිවීම, දරුවන්ට හිරිහැර කරන මවුපියන් සිටීම, යහපත් පවුල් පසුබිමක් නොතිබීම ආදී කරුණු කාරණා මේ සඳහා හේතු වෙනවා. පවතින තරගකාරී අධ්‍යාපන රටාව සුන්දර ළමා මනස අවිවේකී බවින් හා ආත්මාර්ථයෙන් පුරවා දමනවා.තරගකාරීත්වය නිසා දරුවා සහජීවනයෙන් හා සමඟියෙන් ඈත් කෙරෙනවා. හොඳම දේ දරුවන්ට බව කිව්වත් අද දරුවන්ට දෙන්නේ ඉතාම නරක දේයි. එය මවුපියන් දැනුවත්ව හෝ නොදැනුවත්ව සිදුවනවා. මේ පිළිබඳ සමාජයම කල්පනාවට ගත යුතුයි.l කුතුහලයෙන් පිරි දරුවා නවීන තාක්ෂණයේ අනිසි භාවිතයට යොමුවීම ඔබ වහන්සේ විග්‍රහ කරන්නේ කෙසේද?අද දරුවන්ට ගෙදරින් ලැබිය යුතු සෙනෙහස, ආදරය, ආරක්ෂාව හා අවධානය ‍අඩුයි. මේ හරහා අන්තර්ජාල වැනි නවීන සන්නිවේදන ක්‍රම සමඟ දරුවන් කාලය කා දැමීමට පුරුදුව සිටිනවා. නවීන තාක්ෂණයෙන් උගත හැකි බොහෝ විෂය කරුණු තිබියදී මේ දරුවන් එහි නරක පැතිකඩ භාවිතයට ගන්නවා.එම පෙලඹවීමට හේතුව දරුවකු තුළ දේවල් සොයා බැලීමට, අත්හදා බැලීමට ඇති කුතුහලයයි. එහෙත් මෙමඟින් ඇතිවන දීර්ඝ කාලීන ප්‍රතිඵල භයානක ඒවා විය හැකියි. නිවැරැදි මඟපෙන්වීමක් නැති දරුවන් විවිධ අපයෝජනයන්ට මේ හරහා ගොදුරුවීමේ ප්‍රවණතාවක් තිබෙනවා. සංකීර්ණ සමාජයත් නොසන්සුන් මනසත් මෙවැනි දුරාචාරයන්ට ලෙහෙසියෙන් මඟපෙන්වා දෙනවා.බෞද්ධ ඉගැන්වීම් අනුව ගුණ නැණ පිරි දරුවන් තැනිය යුතුයි. අද ළමයින්ට ගුණය නෑ. වැඩිහිටියන් උත්සාහ ගන්නේ ඥානය ලබාදීමට පමණයි. සමාජ යහපත ගැන හැඟීමක් ඔවුන්ට නැහැ. ජංගම දුරකථනයේ සිට නවීන තාක්ෂණික මෙවලම් දරුවන්ට රිසි සේ පරිහරණයට ලබා දෙන මවුපියන්ගේ අරමුණ තමන්ගේ දරුවා වෛද්‍යවරයෙක් හෝ ඉංජිනේරුවෙක් කිරීමයි.බලහත්කාරයෙන් දරුවන් ඇදගෙන යන මේ ගමනේදී දක්ෂතා ඇති දරුවෝ ඉච්ඡා භංගත්වයට පත්වනවා. ආච්චි, සීයා සමඟ ගත කරන සුන්දර ළමා කාලයක් අද දරුවන්ට ඇත්තේ නැහැ. රැකියාව ජීවිතය කරගත් මවුපියන් සිටින සමාජයක මේ හුදකලා දරුවන් විවිධ භාවිත නිසා මංමුළා වනවා. එහි ප්‍රතිඵලය දූෂිත සමාජයක් බිහිවීමයි.l මේ තත්ත්වය අවම කරගනිමින් යහපත් දරු පරපුරක් උදෙසා සමාජය කෙසේ හැඩගැසිය යුතුද.මූලික වශයෙන් මවුපියන්, වැඩිහිටියන් සේම රජයක් දරුවාගේ යහපත සඳහා වූ ආරක්ෂාව, අවධානය, අධ්‍යාපනය උදෙසා ඇප කැපවිය යුතුයි. දරුවකුට හොඳ අධ්‍යාපනයක් ලැබීම මානව අයිතියක්. ඒ සඳහා ජනප්‍රිය පාසල් තරගයට රජය නිසි පිළියම් යෙදිය යුතුයි.දරුවා ආගමික නැඹුරුවක් සහිතව හදා වඩා ගැනීමේ සමාජීය වගකීම ඇත්තේ වැඩිහිටියන්ටයි. ඔවුන් බාල පරපුර යාන්ත්‍රිකත්වයෙන් මුදවා නිවැරැදි මඟපෙන්වීම කළ යුතුයි. තමා සමාජයේ වගකිවයුතු කොටස්කරුවන් යන ආකල්පය ඇතිකරමින් උස් මිටිකම් නොසලකා දරුවන්ට සැලකීම සිදුවුවහොත් සදාචාරවත් දරු පරපුරක් ඇතිකරගත හැකියි..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>08</day>
    </date>
    <link>http://www.dinamina.lk/2014/02/08/_art.asp?fn=n1402081</link>
    <topic>ශ්‍රීපාද මළුවට ජනපතිගෙන් පිච්චමල් පූජාවක්</topic>
    <author>අසේල කුරුළුවංශ</author>
    <content>ශ්‍රීපාද මළුවේ අභිනවයෙන් ස්ථාපිත කළ ශෛලමය දොළොස්මහේ පහන හා ඝන්ඨාර කුලුන මහා සංඝරත්නයේ සෙත් පිරිත් සජ්ඣයනා මධ්‍යයේ ඊයේ (07) විවෘත කළ අවස්ථාවේ ජනපති මහින්ද රාජපක්ෂ මහතා ශ්‍රී ලංකා ගුවන්හමුදා හෙළිකොප්ටර් යානයක නැගී උඩුගුවනේ සිට ශ්‍රීපාදස්ථානයට පිච්චමල් හෙළනු ලැබීය.අස්ගිරි මහනායක අතිපූජ්‍ය උඩුගම ශ්‍රී බුද්ධරක්ඛිත මහනාහිමි ප්‍රමුඛ 500ක් වූ මහා සංඝරත්නය ශ්‍රීපාද මළුවට වැඩමකැර පිරිත් සජ්ඣයනා කැරමින් මෙම දොළොස්මහේ පහන හා ඝන්ඨාර කුලුන විවෘත කළ අතර එම අවස්ථාවට රාජ්‍ය ආරක්ෂක ලේකම් ගෝඨාභය රාජපක්ෂ මහතාද සහභාගි විය.ශ්‍රී පාදස්ථානාධිපති බෙංගමුවේ ශ්‍රී ධම්මදින්න නායක හිමියන්ගේ අනුශාසනා පරිදි මෙම මහා පුණ්‍ය කර්මය සඳහා මූල්‍ය දායකත්වය මහනුවර කැන්ඩි සිටි සෙන්ටර් අධිපති තුසිත විජේසේන මහතා විසින් දරනු ලැබීය.කිලෝ 8613කින් සමන්විත ශෛලමය දොළොස්මහේ පහන හා කිලෝ 9000ක බරින් යුත් ඝන්ඨාර කුලුන ඇතුළු ශෛලමය කොටස් ගුවන් හමුදා හෙලිකොප්ටරයකින් ශ්‍රී පාදස්ථානය වෙත ගෙනයනු ලැබීය. ඒ සඳහා සතියක පමණ කාලයක් ගතවූ අතර ශ්‍රී පාදස්ථානය වෙත මෙලෙස හෙලිකොප්ටර් යානයකින් භාණ්ඩ ගෙනගියේ ප්‍රථම වතාවටය.මෙම අවස්ථාවට සබරගමු පළාත් ප්‍රධාන ඇමැති මහීපාල හේරත්, යුද හමුදාපති දයා රත්නායක, නුවරඑළිය දිස්ත්‍රික් ලේකම් ඩී. පී. ජී. කුමාරසිරි, මහනුවර දිස්ත්‍රික් ලේකම් ගාමිණී සෙනෙවිරත්න යන මහත්වරුද සහභාගි වූහසිරිපා උඩමළුවේ නව දොළොස්මහේ පහන හා ඝණ්ඨාරය ත්‍රිවිධ රත්නයට පුජා කිරීමට පෙර ඊයේ (07) දවස පුරා රාජ්‍ය ආරක්ෂක හා නාගරික සංවර්ධන අමාත්‍යංශයේ ලේකම් ගෝඨාභය රාජපක්ෂ මහතාගේ ප්‍රධානත්වයෙන් පිංකම් මාලාවක්ශ්‍රී පාද උඩ මළුවේ දී පැවැත් විණි.මෙම පිංකම් මාලාවට පූර්වගාමීව ඊයේ(07) නල්ලතන්නිය බෞද්ධ මධ්‍යස්ථානයේ දී විශේෂ ආගමික වතාවත් රැසක් සිදු කෙරිනි.රාජ්‍ය ආරක්ෂක හා නාගරික සංවර්ධන අමාත්‍යංශයේ ලේකම් ගෝඨාභය රාජපක්ෂ මහතා සහ සබරගමුව මහ ඇමැති මහීපාල හේරත් යන මහත්වරු ප්‍රධාන ආරාධිතයින් වශයෙන් ඊයේ (07) නල්ලතන්නිය බෞද්ධ මධ්‍යස්ථානයේ පැවති ආගමික වතාවත වලට එක්ව සිටයහ.සියම් නිකායේ අස්ගිරි පාර්ශවයේ මහානායක අතිපූජ්‍ය උඩුගම ශ්‍රී රතනපාලාභිධාන මහනායක හා මල්වතු පාර්ශවයේ අනුනායක නියන්ගොඩ විජිත සිරි සහ ශ්‍රී පාදාස්ථානාධිපති ඌව වෙල්ලස්ස විශ්ව විද්‍යාලයේ කුලපති බෙංගමුවේ ධම්මදින්න යන නාහිමිපාණන්වහන්සේලා ඇතුළු දිවයිනේ සිවු දෙසින් නල්ලතන්නියට වැඩි භික්ෂූන් වහන්සේ 500 නමක් ඊයේ (07) සන්ධ්‍යාවේ නල්ලතන්නියේ පැවති බෞද්ධාගමික වතාවත් වලට එක් වූහ.ධානපතියෙකුගේ පරිත්‍යාග මත ඉදිවූ නව ශෛලමය දොළොස්මහේ පහන කිලෝ 1260 ක බරින් යුක්ත වේ.එම ඝණ්ඨාරකුළුන සහ දොළොස්මහේ පහන ඉදිකර පරිත්‍යාග කිරීම ඇතුළු සියලු කාර්යය මහනුවර kandy city center හි අධිපති තුසිත විජේසේන මහතාගේ පරිත්‍යාගයක් වේ.නල්ලතන්නියේ පැවති මෙම පිංකම් මාලාවට රත්නපුර, මහනුවර, නුවරඑළිය යන දිස්ත්‍රික්කයන්හි දිස්ත්‍රික් ලේකම්වරු, යුධ හමුදාපතිවරයා ඇතුළු ත්‍රිවිධ හමුදා ප්‍රධානීන් රැසක් ද එක්ව සිටියහ..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>08</day>
    </date>
    <link>http://www.dinamina.lk/2014/02/08/_art.asp?fn=n1402082</link>
    <topic>ආණ්ඩුව කිරිපිටි මිල වැඩි කැර තිබියදීත් සමාගම් පිටි තොග සඟවනවා</topic>
    <author>විජයානි එදිරිසිංහ</author>
    <content>ආණ්ඩුව ආනයනික කිරිපිටි මිල වැඩි කළත්, කිරිපිටි සමාගම් තවදුරටත් මිල වැඩිකරවා ගැනීමේ අරමුණින් කිරිපිටි තොග සැඟවීමේ කුමන්ත්‍රණයක යෙදී සිටින බවට ‍පාරිභෝගික අධිකාරිය තොරතුරු අනාවරණය කැර ගෙන තිබේ.ආනයනික කිරිපිටි සමාගම් 7 ක් පමණ එම කුමන්ත්‍රණයට සම්බන්ධ වී ඇති අතර ඔවුන්ගේ කිරිපිටි අලෙවි කිරීමෙන් ඇතිවෙන පාඩුව මකා ගැනීම සඳහා ඇතැම් සුපිරි කිරිපිටි වර්ගවල මිල සූක්ෂම ලෙස ඉහළ දමා ඇත.තවද පාරිභෝගිකයා දිනපතා පාවිච්චි කරන සඟවා ඇති කිරිපිටි වර්ග ඉතා කුඩා පැකට්ටුවලට දමා වෙළෙඳපෛාළට යැවීම සිදුකරන බවත්, ඒ හරහා ග්‍රෑම් 450 කිරිපිටි පැකට්ටුවකින් ආණ්ඩුවේ මිලට අලෙවි කැර ලබන ලාභයට වඩා වැඩි ලාභයක් ලබන බවටත් හෙළි වී තිබේ.ආනයනික කිරිපිටිවල මිල රජය පසුගිය සතියේ ග්‍රෑම් 450 පැකට්ටුව රුපියල් 61 කින් වැඩි කෙළේය. සමාගම් එම මිල රුපියල් 250 න් වැඩිකරවා ගැනීමට ඉල්ලයි.ලෝක වෙළෙඳපොළේ කිරිපිටි මිල වැඩි වී ඇති ප්‍රමාණය හා මෙරට පාරිභෝගිකයාට අසාධාරණයක් සිදු නොවන ආකාරයටත්, එම මිල වැඩි කිරීම යුක්ති සහගත එකක් බව පාරිභෝගික අධිකාරිය පවසයි.එපමණක් නොව කිරිපිටි සමාගම් කිරිපිටි මිල වැඩිකිරීමේ අරමුණින් කිරිපිටි සඟවා කුමන්ත්‍රණයක යෙදුණත් තවත් එකම රුපියලකින්වත් යළි මිල වැඩි නොකරන බව පාරිභෝගික අධිකාරිය පවසයි.මාස කිහිපයක් තිස්සේ ආනයනික කිරිපිටි සඟවා තැබීමේ ප්‍රතිඵලයක් වශයෙන් දේශීය පාරිභෝගිකයන්ගේ දේශීය කිරිපිටි සහ දියර කිරි සඳහා ඇති ඉල්ලුම සියයට හැත්තෑ පහකින් පමණ වැඩි වී ඇති බව වෙළෙඳපළ සමීක්ෂණවලින් අනාවරණය වී තිබේ.ඒ අතර ආනයනික කිරිපිටි සඳහා තිබූ පාරිභෝගික ඉල්ලුම ද විශාල වශයෙන් අඩු වී ඇති බවට ද තොරතුරු ලැබී තිබේ.කිරිපිටි මිල වැඩි කිරීමෙන් පසුවත් තවදුරටත් මිල වැඩිකරවා ගැනීමේ අරමුණින් ඒවා සඟවාගෙන සිටින ආයතන පසුපස ලුහුබඳින පාරිභෝගික අධිකාරිය සැඟවූ තොග සොයා මෙහෙයුම් සිදුකරයි.මේ අතර රජයට තිබූ ප්‍රධානම කිරිපිටි සමාගම වූයේ ලංකා මිල්ක් ෆුඩ් (ලක්ස්ප්‍රේ) සමාගමයි. හිටපු ජනාධිපති රණසිංහ ප්‍රේමදාස මහතා 1991 ඔක්තෝබර් 25 වැනිදා එම කිරිපිටි සමාගම හැරී ජයවර්ධන මහතාට කුණු කොල්ලයට විකුණූ බව පවසන සමුපකාර හා අභ්‍යන්තර වෙළෙඳ ඇමැති ජොන්ස්ටන් ප්‍රනාන්දු මහතා, අද සජිත් ප්‍රේමදාස මහතා කිරිපිටි මිල ගැන කතා කරන්නේ එදා ඔහුගේ පියා රජයට තිබූ එම වටිනා කම්හල විකුණා බහුජාතික සමාගම්වලට මෙහි ස්ථාපිත වීමට ඉඩහැරීම සජිත්ට මතක් කැර දීම වැදගත් බව පවසමිනි..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>08</day>
    </date>
    <link>http://www.dinamina.lk/2014/02/08/_art.asp?fn=n1402083</link>
    <topic>කිරි ගොවියා ඇතුළු සමස්ත ගොවි පරපුර ආරක්ෂා කිරීම ආණ්ඩුවේ අරමුණයි</topic>
    <author>ස්වර්ණා විජේකෝන් සහ සුභාෂීණී සේනානායක</author>
    <content>දේශීය කිරි ගොවියා ඇතුළු සමස්ත ගොවි පරපුර ආරක්ෂා කිරීම ආණ්ඩුවේ අරමුණ බවත් වසර 2020 වන විට රට සියයට සියයකින් දියර කිරිවලින් ස්වයංපෝෂීත කිරීම ඉලක්කය බවත් සමූපකාර හා අභ්‍යන්තර වෙළෙඳ ඇමැති ජොන්ස්ටන් ප්‍රනාන්දු මහතා පාර්ලිමේන්තුවේදී ඊයේ (07) ප්‍රකාශ ‍ෙකළේය.ආණ්ඩුව කිරිපිටි මිල වැඩිකිරීමට අවසර දුන්නා මිස බදු වැඩිකිරීමක් සිදු කළේ නැතැයිද ඇමැතිවරයා අවධාරණය කෙළේය.කිරිපිටි මිල සම්බන්ධව ආණ්ඩු පක්ෂයේ ප්‍රධාන සංවිධායක ජෝන් අමරතුංග මහතා ස්ථාවර නියෝග 23/2 යටතේ අසන ලද ප්‍රශනයකට පිළිතුරු දෙමින් ඇමැති ප්‍රනාන්දු මහතා මෙසේද කීය.කිරිපිටි මිල අඩුකිරීම නොව දේශීය කිරි නිෂ්පාදනය වැඩිකිරීම රජයේ අරමුණ බව කී ඇමැතිවරයා වසර 2020 වන විට සියයට සියයක් දියර කිරි ශ්‍රී ලංකාවේ නිෂ්පාදනය කරනවා. දේශීය කිරි ගොවියා රැකීම රජයේ ප්‍රතිපත්තියයි. මාස 20ක් එක දිගට කිරිපිටි මිල වැඩි කරන්න අපි ඉඩදුන්නේ නැහැ. ලෝක වෙළෙඳපොළේ කිරි පිටි මිල සම්පූර්ණයෙන් වෙනස් වෙලා.අද වෙද්දි ලෝක වෙළෙඳපොළේ කිරි පිටි ටොන් එක දෙගුණයකින් වැඩි වෙලා. අද දියර කිරිපිටි මිලදී ගැනීම ගැන ප්‍රශ්නයක් නැහැ. එජාපයදී කිරි පිටි සඳහා 21%ක බද්දක් ගත්තා. රටට එක එළදෙනක්වත් ගෙනාවේ නැහැ. ලබන අප්‍රේල් මාසය වන විට එළදෙනුන් 2500ක් මෙරටට ගෙන ඒමට අපි කටයුතු කරනවා. පරිප්පු මිල අඩු කිරීමට අප පියවර ගත්තා . අල ගොවියා රැකගැනීමට ආනයන බදු වැඩි කළා.මැතිවරණ දිහා බලලා බඩු මිල වැඩිකරන වැඩපිළිවෙළක් එක්සත් ජනතා නිදහස් සන්ධානයේ නැහැ. රජයේ බලාපොරොත්තුව දේශීය ගොවියා රැකීමයි. එජාපයට බදු ගැන කතා කරන්න අයිතියක් නැහැ. කිරිපිටි මිල වැඩි කළා මිස බදු වැඩි කිරීමට අප කටයුතු කළේ නැහැ. විපක්ෂයට අවශ්‍ය බදු වැඩි කරලා කිරි ගොවියා පාරට බස්සන්න. ඊට අපි කිසිසේත් ඉඩ දෙන්නේ නැහැ..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>08</day>
    </date>
    <link>http://www.dinamina.lk/2014/02/08/_art.asp?fn=n1402084</link>
    <topic>රජරට සරසවිය ඉදිරිපිට සත්‍යග්‍රහය නතර කරන්නැයි අධිකරණ නියෝගයක්</topic>
    <author>අනුරාධපුර මධ්‍යම විශේෂ</author>
    <content>මිහින්තලය රජරට විශ්වවිද්‍යාලය ඉදිරිපිට සත්‍යග්‍රහයක නිරතවන ශිෂ්‍ය ක්‍රියාකාරීන් මේ මස (10) වැනිදා දහවල් 12ට පෙර ‍ එම ස්ථානයෙන් ඉවත් කරන ලෙස රජරට විශ්වවිද්‍යාලයේ මහ ශිෂ්‍ය සංගමයේ සභාපතිවරයාට ලේකම්වරයාට හා භාණ්ඩාගාරිකවරයාට අනුරාධපුර ප්‍රධාන මහේස්ත්‍රාත් අතිරේක දිසා විනිසුරු රුවන්දිකා මාරසිංහ මහත්මිය ඊයේ (07) නියෝග නිකුත් කළාය.මිහින්තලය පොලිසිය අධිකරණයට කරුණු වාර්තා කරමින් කියා සිටියේ දින 60කට ආසන්න කාලයක් මිහින්තලය රජරට විශ්වවිද්‍යාලයේ සිසු ක්‍රියාකාරීන් පිරිසක් මිහින්තලය රජරට විශ්වවිද්‍යාලය ඉදිරිපිට අනුරාධපුර ත්‍රිකුණාමලය ප්‍රධාන මාර්ගයට මුහුණලා වේදිකාවක් ඉදිකර සත්‍යග්‍රහයක නිරතවෙන බවයි.පසුගිය 31 වැනිදා සිසුන්ට මෙම ස්ථානයෙන් ඉවත් වෙන ලෙස දන්වා අනුරාධපුර අතිරේක මහේස්ත්‍රාත් අතිරේක දිසා විනිසුරු යුරේෂා ද සිල්වා මෙනවිය මහා ශිෂ්‍ය සංගමයේ සභාපති, ලේකම් හා භාණ්ඩාගාරිකට නියෝගයක් නිකුත් කළත් ඔවුන් ඊයේ (07) වනතුරුත් අධිකරණ නියෝග පැහැර හරිමින් එම ස්ථානයේ රැඳී සිටින බවද පොලිසිය අධිකරණයට දැන්වීය.මෙම සත්‍යග්‍රහය හේතුවෙන් මහජන සාමය කඩවී දේපළ හානි සිදුවී ජීවිත හානිද සිදුවීමට ඉඩ ඇති නිසා සිසුන්ට මෙම ස්ථානයෙන් ඉවත්ව යන ලෙස දන්වා සුදුසු නියෝගයක් ලබාදෙන ලෙස පොලිසිය අධිකරණයෙන් ඉල්ලා සිටියේය..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>08</day>
    </date>
    <link>http://www.dinamina.lk/2014/02/08/_art.asp?fn=n1402085</link>
    <topic>පාසල් සිසුවා අනතුරට ලක් කළ ගිලන් රථ රියැදුරා-සහායකයා අත්අඩංගුවට</topic>
    <author>බළපිටිය සමූහ</author>
    <content>අධික ලෙස බීමත්ව කරාපිටිය රෝහලේ ගිලන්රථය පදවා බළපිටිය සිද්ධාර්ථ විදුහලේ සිසුවකු අනතුරට පත් කළ  ගිලන් රථ රියැදුරා සහ සහායකයා අම්බලන්ගොඩ පොලීසිය විසින් ඊයේ (06) අත්අඩංගුවට ගනු ලැබීය.කරාපිටිය රෝහලේ රෝගියකු කොළඹ ප්‍රදේශයේ රෝහලට බාර දී ආපසු පැමිණෙමින් සිටියදී ගිලන් රථයේ රියැදුරු අධික ලෙස බීමත්ව රිය පැදවීම නිසා බළපිටිය මහ පාලම අසලදී පාපැදියකින් ගමන් කරමින් සිටි පාසල් සිසුවා යට කැර පලා යාමට උත්සාහ කැර තිබේ.අධික වේගයෙන් පැමිණ පාරේ අයිනේ ගමන් කරමින් තිබූ පාපැදියක් යට කැර පලා යාමට උත්සාහ කළ ගිලන් රථය ප්‍රදේශයේ තරුණයන් මැදිහත් වී නතර කැර ගෙන ඇති බව පොලීසිය පවසයි.පොලිස් අත්අඩංගුවට ගත් ගිලන්රථයේ රියැදුරු සහ රියදුරු සහායකට කෙලින් සිට ගැනීමට නොහැකි තරම් බීමත්ව සිටි බවද පොලීසිය කීය.නිවසේ දානමය පිංකම සඳහා අයිස්ක්‍රීම් රැගෙන ඒමට ගිය පාසල් සිසුවා අනතුරට පත් වීමෙන් පසුව ප්‍රතිකාර සඳහා බළපිටිය මූලික රෝහලට ඇතුලත් කැර තිබේ.පාසල් සිසුවා අනතුරට පත් කළ ගිලන් රථයේ ඉදිරිපස ආසනයේ බ්‍රැන්ඩි වර්ගයේ බෝතලයක් සහ බියර් බෝතල් දෙකක්ද තිබුණි..ගිලන් රථය තුළදීම මත්පැන් පානය කරමින් පැමිණි ගිලන් රථ රියැදුරා පාර අයිනේ පාපැදියෙන් ගමන් කරමින් සිටි බළපිටිය මිගෙට්ටුවත්තේ ඩබ්. ඉසුරු මෙන්ඩිස් සිසුවා අනතුරට පත් කැර ඇති බව පොලීසිය පවසයි.අනතුර සම්බන්ධයෙන් අම්බලන්ගොඩ පොලීසියේ රථවාහන අංශය පරීක්ෂණ පවත්වයි..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>08</day>
    </date>
    <link>http://www.dinamina.lk/2014/02/08/_art.asp?fn=n1402086</link>
    <topic>හන්තාන රක්ෂිතයේමහා පරිමාණ ඉඩම් කොල්ලයක්</topic>
    <author>ඉන්දික පොල්කොටුව සහ අසේල කුරුළුවංශ</author>
    <content>අධි රක්ෂිත කලාපයක් ලෙස හන්තාන ප්‍රදේශය නම් කැර තිබියදී ඒ ආශ්‍රිතව මහා පරිමාණ ඉඩම් කොල්ලයක් සිදුවන බවට හන්තානය සුරැකීමේ සංවිධානය චෝදනා කරයි‍.ජනාධිපතිතුමන්ගේ මැදිහත්වීම මත 2010 වසරේ පෙබරවාරි 17 වැනි දින මෙම පරිසර කලාපය හා ඒ ආශ්‍රිත ප්‍රදේශය අධි රක්ෂිත කලාපයක් ලෙස ගැසට් නිවේදනයක් මඟින් නම් කැර ඇත. පවතින ඉඩම් කොල්ලය හේතුවෙන් මේ වන විට හන්තාන රැකගැනීමට නොහැකි තත්ත්වයක් ඇතිව තිබෙන බව මෙම සංවිධානයේ සභාපති ඩී. එම්. එස්. බී. දිසානායක මහතා පවසයි.මහනුවර ඩෙවෝන් හෝටලයේ පැවැති මාධ්‍ය හමුවකදී මේ බැව් අනාවරණය කෙළේය.මෙහි ඉඩම් ලබාදීම හා පවරාදීම් නිත්‍යානුකූල නොවන බව ද දිසානායක මහතා පැවසීය.එමෙන්ම හන්තාන රක්ෂිතයේ ඉඩම් අවිධිමත් හා කූට ලේඛන ඔස්සේ අත්පත් කැර ගැනීම් විශාල වශයෙන් සිදුවන බව ද හෙතෙම කීය.පක්ෂීන් 120 ක් පමණ සිටින හන්තාන රක්ෂිතයේ ඉන් හතක් මෙරටට ආවේණික පක්ෂීන් බව ද, සමනලුන් වර්ග 97 ක් සිටින එහි ආවේණික සමනලුන් වර්ග 05 ක් සිටින බැව් දිසානායක මහතා මෙහිදී පෙන්වා දුන්නේය.‍හන්තාන සුරැකීමේ සංවිධානයේ උපදේශක එස්. පී. ලියනආරච්චි මහතා - හෙක්ටයාර් 1200 ක භූමි ප්‍රමාණයක විහිදී ඇති හන්තාන පරිසර කලාපය තුළ ස්වභාවික වනාන්තර පද්ධතියක් මෙන් තෘණ භූමි කොටසක් ද පවතිනවා. පරිසර ආරක්ෂිත ප්‍රදේශයක් වන මෙහි පවතින ජල පෝෂිත කලාපය තුළින් මහනුවර ප්‍රදේශයේ ජල අවශ්‍යතා සඳහා විශාල සේවාවක් සිදුවෙනවා.හන්තාන සුරැකීමේ සංවිධානයේ ලේකම් අමිත් සේනානායක මහතා - මෙයට වසර දහයකට පෙර තිබූ හන්තාන පාරිසරික පද්ධතිය නෙවෙයි අද තිබෙන්නේ.එය බොහෝ ලෙස විනාශ වී තිබෙනවා. අවිධිමත් හා නිත්‍යානුකූල නොවන ලෙස ලබාගන්නා ඉඩම්වල ඉදිකිරීම් පවා විශාල ලෙස මේ වන විට සිදුවෙනවා. මෙහි ඇතැම් ඉදිකිරීම් සඳහා අනුමැතිය ලබා දී තිබෙනවා. නීතිඥ ප්‍රසාද් ඉලංගසිංහ මහතා ද මෙහිදී අදහස් දැක්වීය..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>08</day>
    </date>
    <link>http://www.dinamina.lk/2014/02/08/_art.asp?fn=n1402087</link>
    <topic>වල්ලපට්ටා කිලෝ 16.2ක් රැගෙන යැමට තැත් කළ ශ්‍රී ලාංකිකයා දැලේ</topic>
    <author>සුභාෂීණී සේනානායක සහ කටුනායක සමූහ</author>
    <content>වල්ලපට්ටා කිලෝ 16.2ක් බැංගලෝරයට නීති විරෝධී අයුරින් රැගෙන යාමට තැත් කළ ශ්‍රී ලාංකිකියකු ඊයේ (07)රේගු අත්අඩංගුවට ගනු ලැබීය.රුපියල් මිලියන 10ක් පමණ වටිනා මෙම වල්ලපට්ටා තොගය අත්අඩංගුවට ගෙන ඇත්තේ රේගුවේ සත්ත්ව හා ශාක නිරෝධායන ඒකකය මගිනි.කොළඹ ග්‍රෑන්ඩ්පාස් ප්‍රදේශයේ පදිංචි අවුරුදු 31ක් පමණ වන ශ්‍රී ලාංකිකයකු තම ගමන් බෑගයේ සඟවා මෙම වල්ලපට්ටා තොගය රටින් පිට කිරීමට තැත් කර ඇත් අතර සිද්ධිය සම්බනධයෙන් රේගු පරීක්ෂණය නියෝජ්‍ය රේගු අධ්‍යක්ෂ සමන්ත ගුණසේකර මහතා ඇතුළු නිලධාරීන් විසින් පවත්වනු ලබති..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>08</day>
    </date>
    <link>http://www.dinamina.lk/2014/02/08/_art.asp?fn=n1402088</link>
    <topic>ලොව වයස්ගතම දෙවැනි කත‘මාවනැල්ලේ උක්කු අම්මා’දැයෙන් සමු ගනී</topic>
    <author>රඹුක්කන උතුර සමූහ</author>
    <content>ලෝකයේ දෙවැනි වයස්ගත කාන්තාව වශයෙන් සැලකෙන මාවනැල්ල කෙහෙල්පන්නල බලත්ගමුව අංක 8 ඒ ලිපිනයෙහි පදිංචිව සිටි අපුල්ලනලෑ උක්කු මාතාව පෙරේදා (06) සවස අභාවප්‍රාප්ත වූවාය.1897 ඔක්තෝබර් මස 22 වැනි දින උපත ලබා ඇති උක්කු මාතාව මිය යන විට වයස අවුරුදු 116 යි මාස 03 ක් ඉක්මවා තිබිණි. දරුවන් අටදෙනකුගේ මවක වූ ඇගේ දරුවන් හත්දෙනකු ජීවත්ව සිටිති. ඇගේ ලොකු දුව වූ යූ. ජී. සොපියා නැමැති අයගේ දැන් වයස 91 කි.උක්කු මහත්මියට මුණුපුරු මිණිපිරියෝ 31 දෙනෙක් සිටිති. ඔවුහු ද දැන් වයස්ගතය. ඔවුන්ගේ දරුවන් සංඛ්‍යාව 44 දෙනෙකි. ඔවුන්ට ද දරුවන් සිටිති. ඒ අනුව උක්කු මාතාව සිය දරුවන්ගේ හතරවැනි පරම්පරාව ද දැකගැනීමට වාසනාව ලැබූ තැනැත්තියකි.ඇගේ සැමියා වූ යූ. ජී. ජොතියා මහතා මෙයට වසර 16 කට පමණ පෙර මියගොස් ඇත්තේ ද වයස අවුරුදු 111 කින් බව ඇගේ දරු මුණුපුරෝ පවසති.ඇය කිසිදු අසනීප තත්ත්වයකින් නොසිටි අතර දින කිහිපයකට පෙර පය ලිස්සා වැටීමෙන් තරමක් අසනීප තත්ත්වයකට පත්වූ බවත්, අවසාන මොහොත දක්වා හොඳට කතාබහ කළ බව ද ඇගේ පවුලේ උදවිය පවසති.උක්කු මහත්මිය වයසින් ලොව දෙවැනි වූයේ පසුගිය වසරේ මියගිය ජපානයේ ජරෝමත් කිඹුරා නැමැති ගොවියාට පමණය. ඔහු ද 1897 වසරේ උපන් අයෙකි.උක්කු මහත්මියගේ අවසන් කටයුතු අද (8) පස්වරුවේ පවුලේ සුසාන භූමියේදී සිදුකිරීමට කටයුතු යොදා ඇති අතර ඇගේ දේහයට අවසන් ගෞරව දැක්වීම සඳහා මේ වන විට විශාල ජනකායක් දේහය තැන්පත් කැර ඇති ඇගේ මුණුපුරාගේ නිවසට පැමිණෙති..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>08</day>
    </date>
    <link>http://www.dinamina.lk/2014/02/08/_art.asp?fn=n1402089</link>
    <topic>සංගක්කාරට ජනපති සුබ පතයි</topic>
    <author/>
    <content>බංග්ලාදේශයට එරෙහිව පැවැති දෙවැනි ටෙස්ට් ක්‍රිකට් තරගයේ දී විශිෂ්ට පිතිහරඹයක නියළුනු ශ්‍රී ලංකා කණ්ඩායමේ සුපිරි වමත් පිතිකරු කුමාර සංගක්කාරට ජනාධිපති මහින්ද රාජපක්ෂ මහතා ඊයේ (7) සුබ පැතුම් එක්කර තිබේ.පළමු ඉනිමේදී ලකුණු 319 ක් රැස්කළ සංගක්කාර දෙවැනි ඉනිමේදී ද ලකුණු 105 ක් රැස්කෙළේය. ශ්‍රී ලංකා ටෙස්ට් ක්‍රිකට් ඉතිහාසයේ ක්‍රීඩකයකු එක් තරගයකදී රැස්කළ වැඩිම ලකුණු ප්‍රමාණය මෙය වේ. .</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>08</day>
    </date>
    <link>http://www.dinamina.lk/2014/02/08/_art.asp?fn=n14020810</link>
    <topic>ප්‍රා: සභා මන්ත්‍රීවරු 12ක් පක්ෂයෙන් ඉවත් කළැයි කරුණු දක්වන්න රනිල්ට-තිස්ස‍ට නොතීසි</topic>
    <author>නෙල්කා මැදගෙදර</author>
    <content>විවිධ චෝදනා දක්වමින් ප්‍රාදේශීය සභා මන්ත්‍රීවරු දොළොස්දෙනකු පක්ෂයෙන් ඉවත් කිරීම සම්බන්ධයෙන් කරුණු දැක්වීමට මේ මස 13 වැනි දින අධිකරණයෙහි පෙනී සිටින ලෙස එක්සත් ජාතික පක්ෂ නායක රනිල් වික්‍රමසිංහ, එහි මහ ලේකම් තිස්ස අත්තනායක ඇතුළු 8 දෙනකුට නියෝග කරමින් කොළඹ දිසා විනිසුරු ප්‍රදීප් හෙට්ටිආරච්චි මහතා ඊයේ (7) නොතීසි නිකුත් කෙළේය.සිය පක්ෂ සාමාජිකත්වය අහෝසි කිරීම නිසා තමන්ට අසුන අහිමි විය හැකි බවට පැමිණිලි කරමින් ප්‍රාදේශීය සභා මන්ත්‍රීවරු දොළොස් දෙනකු ගොනු කළ පෙත්සම් දොළහක් කැඳවූ අවස්ථාවේ දී මෙලෙස නොතිසි නිකුත් කරන ලදි.නාරම්මල ප්‍රාදේශීය සභාවේ මන්ත්‍රීවරුන් වන තුෂාර සම්පත් රණසිංහ, රසික වෙල්ලප්පිලි, ආර්.එස් දිනපූර්ණ, මාවතගම ප්‍රාදේශීය සභාවේ මන්ත්‍රී අජිත් සෙනරත් කුමාරසිංහ, කොබෙයිගනේ ප්‍රාදේශීය සභාවේ මන්ත්‍රී විජිත ප්‍රේමලාල්, නිකවැරටිය ප්‍රාදේශීය සභාවේ මන්ත්‍රී කපිල බණ්ඩාර ජයසුන්දර, අනුර බණ්ඩාර නවරත්න, සමන් චන්ද්‍රසිරි බණ්ඩාර, අලව්ව ප්‍රාදේශීය සභාවේ මන්ත්‍රී අරුණ ජයලත්, පඬුවස් නුවර ප්‍රාදේශීය සභාවේ මන්ත්‍රී මනෝ කුමාර, කුරුණෑගල ප්‍රාදේශීය සභාවේ මන්ත්‍රී සමන් සිරි පීරිස් යන අය විසින් මෙම ‍පෙත්සම් ගොනු කර තිබිණි.මෙම පෙත්සම් ඉදිරිපත් කරමින් පැමිණිලිකරුවන් පවසන්නේ සිය පක්ෂ සාමාජිකත්වය අහෝසි කළ බව දන්වමින් ඉකුත් ජනවාරි මස 09 වැනිදා එක්සත් ජාතික පක්ෂ මහ ලේකම්වරයා තමන්ට ලිපි එවා ඇති බවය.ඉකුත් වයඹ පළාත් සභා මැතිවරණයේ දී රජයට සහාය පළ කිරීම, සරත් ෆොන්සේකා මහතාගේ රැලියකට සහභාගීවීම සහ සිරිකොත පක්ෂ මූලස්ථානයට පහර දීම යන චෝදනාවලට වැරැදිකරුවන් වීම ඊට හේතු ලෙස දක්වා තිබේ.නිසි විනය පරීක්ෂණයකින් තොරව සහ පක්ෂ ව්‍යවස්ථාවට පටහැනිව යමින් මෙම තීරණය ගෙන ඇතැයි පැමිණිල්ලෙහි සඳහන් වේ.එබැවින් සිය පක්ෂ සාමාජිකත්වය අහෝසි කිරීමේ තීරණය වළක්වන වාරණ නියෝගයක් නිකුත් කරන ලෙස ද තමන් වෙනුවට වෙන්ත් අයකු මන්ත්‍රී අසුනට පත් කිරීමේන් වළක්වන වාරණ නියෝගයක් නිකුත් කරන ලෙස ද ඔවුහූ අධිකරණයෙන් ඉල්ලා සිටියහ.ජනාධිපති නීතිඥ ප්‍රියන්ත ජයවර්ධන මහතා සහ නිතිඥ අතුල ද සිල්වා මහතා මෙම පෙත්සම් වෙනුවෙන් පෙනී සිටියහ..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>08</day>
    </date>
    <link>http://www.dinamina.lk/2014/02/08/_art.asp?fn=n14020811</link>
    <topic>බේරුවල ඇඟලුම් කම්හලක ආහාර විස වී 127ක් රෝහලේ</topic>
    <author>කළුතර දිස්ත්‍රික් සංචාරක</author>
    <content>බේරුවල ධර්ගා නගරයේ ඇඟලුම් කර්මාන්ත ශාලාවක සේවිකාවන් 127 දෙනකු ආහාර විස වීමකින් ඊයේ (7) උදේ ධර්ගා නගරයේ රජයේ රෝහලට ඇතුළත් කර ඇති බව රෝහල් ප්‍රකාශකයකු පැවැසීය.ධර්ගා නගරය හා අළුත්ගම යන රජයේ රෝහල්වලට ඇතුළත් කළ රෝගීන්ගෙන් 47 දෙනකු ඊයේ සවස වන විට බාහිර රෝගී අංශයෙන් ප්‍රතිකාර ලබාගෙන පිටව ගොස් තිබේ.තවදුරටත් බඩේ රිදුම, දියර ලෙස මළපහවීම, හිසේ කැක්කුම, ක්ලාන්තය, ඇඟපත රිදීම, ආහාර අරුචිය වමනය ඇතුළු රෝගී තත්ත්වයක් ඇති රෝගීන් විසි නව‍දෙනකු තවදුරටත් නේවාසිකව ප්‍රතිකාර ලබන බව රෝහල් ආරංචි මාර්ග සඳහන් කරයි.මෙම ආහාර විස වීම සම්බන්ධයෙන් බේරුවල සෞඛ්‍ය වෛද්‍ය නිලධාරි කාර්යාලය මහජන සෞඛ්‍ය පරීක්ෂක මහතුන් බේරුවල ප්‍රාදේශීය සභාව එක්ව පරීක්ෂණ ආරම්භ කර තිබේ. .</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>08</day>
    </date>
    <link>http://www.dinamina.lk/2014/02/08/_art.asp?fn=n14020812</link>
    <topic>විපක්ෂ නායක ධුරයේවැඩ බැලීම ජෝන්ට</topic>
    <author>රන්ජිත් පද්මසිරි</author>
    <content>විපක්ෂ නායක ධුරයේ කටයුතු වැඩ බැලීම සඳහා පාර්ලිමේන්තුවේ විපක්ෂයේ ප්‍රධාන සංවිධායක ජෝන් අමරතුංග මහතා පත්කර තිබේ.විපක්ෂ නායක රනිල් වික්‍රමසිංහ මහතා විදේශ සංචාරයක නිරතව සිටින නිසා ඒ මහතා විසින් මේ පත්වීම සිදුකර තිබේ.ජ්‍යෙෂ්ඨ මන්ත්‍රීවරයෙකු වන අමරතුංග මහතා විපක්ෂ නායක ධුරයේ වැඩ බැලීම සඳහා පත්කර ඇති බව රනිල් වික්‍රමසිංහ මහතා කතානායක චමල් රාජපක්ෂ මහතා වෙත දැනුම් දී තිබේ..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>08</day>
    </date>
    <link>http://www.dinamina.lk/2014/02/08/_art.asp?fn=n14020813</link>
    <topic>ඇමැති ජී. එල්. චීන සංචාරයක</topic>
    <author/>
    <content>චීනයේ විදේශ කටයුතු ඇමැති වෑන්ග් යී මහතා කළ ආරාධනයකට අනුව ශ්‍රී ලංකා විදේශ කටයුතු ඇමැති මහාචාර්ය ජී. එල්. පීරිස් මහතා, ජනාධිපති මහින්ද රාජපක්ෂ මහතාගේ විශේෂ නියෝජිතයකු ලෙස මේ මස 10 – 13 දිනවල චීනයේ නිල සංචාරයක නියැළීමට නියමිතය..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>08</day>
    </date>
    <link>http://www.dinamina.lk/2014/02/08/_art.asp?fn=n14020814</link>
    <topic>අපේ රට අපේ දේශය අ‍ෙප් ගම වෙනුවෙන්</topic>
    <author/>
    <content>අපේ රට, අපේ දේශය, අපේ ගම වෙනුවෙන් කැපවීම් රැසක් සිදුකළ යුතු යුගයක් එළැඹෙමින් තිබෙන බවත්, එම කැපවීම් කළ යුත්තේ ධනය හෝ භෞතික සම්පත්වලින් නොව සියලුදෙනාගේ ම චිත්ත අධිෂ්ඨානයෙන් බවත් සෞඛ්‍ය ඇමැති මෛත්‍රීපාල සිරිසේන මහතා පවසයි.ඇමැතිවරයා මේ බව පැවැසුවේ 66වැනි නිදහස් දිනය නිමිත්තෙන් පොලොන්නරුව මනම්පිටිය ක්‍රීඩාංගණයේ පෙරේදා (4) පැවැති නිදහස් සමරු උත්සවයේදී ය. පොලොන්නරුව දිස්ත්‍රික් ලේකම් කාර්යාලය මෙම උත්සවය සංවිධාන කැර තිබිණි.සංස්කෘතික අංග රැසකින් සමන්විතව පැවැති මෙම උත්සවයේදී ආරක්ෂක අංශ විසින් උපහාර උත්සවයක් ද පවත්වනු ලැබිණි. සෞඛ්‍ය ඇමැතිවරයා මෙම උත්සවයට ප්‍රධාන ආරාධිතයා ලෙස සහභාගී විය.ඇමැතිවරයා එහිදී මෙසේද පැවැසීය.වසර තිහක යුද්ධය අවසන් කළ අපි දැන් ඉතා නිදහස් යුගයකට අවතීර්ණවී සිටිනවා. ඉතිහාසයේ වරින් වර ඇතැම් පුද්ගලයන් ‍අපේ ජාතික නිදහස අහිමි කිරීමට උත්සාහ දැරුවත් ඒ සමඟම බිහිවූ අභීත නායකත්වය නිසා අපේ රටේ ස්වාධීනත්වයත්, නිදහසත් භෞමික අඛණ්ඩතාවත් ආරක්ෂා කරනු ලැබුවා. ඒ නිසාම කිසිවකුටත් දීර්ඝ කාලයක් අපේ ජාතික නිදහස අහිමි කිරීමට නොහැකි වුණා.වසර තිහක් තිස්සේ පැවැති කොටි ත්‍රස්තවාදය හා බැඳුණු යුද්ධය අපි අවසන් කළා. ජනාධිපති මහින්ද රාජපක්ෂ මහතා ඒ වගේම රට වෙනුවෙන් දිවි පිදූ ත්‍රිවිධ හමුදාව, සිවිල් ආරක්ෂක දෙපාර්තමේන්තුවේ ශ්‍රේෂ්ඨ රණවිරුවන් කෙරෙහි සැම විටම මුළු මහත් ජාතියේ ම ගෞරවය හිමිවෙනවා.ඒ රණවිරුවන් මෑත භාගයේ නැත්නම් දශක කිහිපයකදී මේ ‍රටේ ස්වාධීනත්වය වෙනුවෙන්, අපේ ජාතියේ අනාගතය වෙනුවෙන් තම ජීවිත පරිත්‍යාග කළා. ඒ වගේම ඊට එහා අතීතයේ අපේ රටේ ස්වාධීනත්වය වෙනුවෙන්, ජාතියේ නිදහස වෙනුවෙන්, ශ්‍රී ලාංකික අනන්‍යතාව වෙනුවෙන් දිවි පිදූ වීරයන් පිළිබඳ ඉතිහාසයේ තිබෙන මතක සටහන් කිසිදා අමතක කළ නොහැකියි.සෑම විටම අනාගතය සකස් වන්නේ අතීතයෙන් ඉගෙන ගත් පාඩම් හේතුවෙන් නිසා වර්තමානය අනාගතයට සරිලන පරිදි සකස් කර ගත යුතුයි. ඒ සඳහා අතීතයේ අත්දැකීම් මනාව අධ්‍යයනය කිරීම වැදගත්. 1505 සිට 1948 දක්වා අතීතයේ ලැබූ අමිහිරි අත්දැකීම්වලින් ද, 80 දශකයේ සිට අවුරුදු 30කට ආසන්න කාලයක් කොටි ම්ලේච්ඡයන්ගේ ත්‍රස්තවාදය හේතුවෙන් ද දැඩි ලෙස පීඩාවට ලක්වූ අපේ ජනතාවට මේ සියලු අත්දැකීම් අනාගතය ගොඩනඟා ගැනීම සඳහා ඉතාමත් වැදගත් කියා මා හිතනවා.දිඹුලාගල මහ කන්ද දකින දකින මොහොතක් පාසා අපට මතක් වන්නේ මුළු රටට ම සම්පතක් ව වැඩ වාසය කළ දිඹුලාගල ශ්‍රී සීලාලංකාර ස්වාමීන් වහන්සේයි. කොටි ත්‍රස්තවාදීන් උන්වහන්සේ ඝාතනය කළේ ශ්‍රී ලාංකින ජාතියේ නිදහස වෙනුවෙන් උන්වහන්සේගෙන් සිදුවූ මහා සේවය නිසයි. උන්වහන්සේ වගේම අපේ රටේ ශ්‍රේෂ්ඨ චරිත ගණනාවක් ත්‍රස්තවාදය නිසා අපට අහිමි වුණා. ඒ ශ්‍රේෂ්ඨ චරිතවල අත්දැකීම් සමඟ අනාගතය ගොඩනඟා ගැනීමේදී අපේ වගකීම් හා යුතුකම් පැහැර හැරීමට අපට කිසිසේත් ම පුළුවන්කමක් නෑ..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>08</day>
    </date>
    <link>http://www.dinamina.lk/2014/02/08/_art.asp?fn=n14020815</link>
    <topic>ජාතික නිදහස් දින සැමරුම් උත්සවයක් දකුණු කොරියාවේදී</topic>
    <author>මහින්ද අලුත්ගෙදර</author>
    <content>ශ්‍රී ලංකාවේ 66 වැනි ජාතික නිදහස් දිනය නිමිත්තෙන් විශේෂ සැමරුම් උත්සවයක් උත්කර්ෂවත් හා අභිමානවත් අයුරින් දකුණු කොරියාවේදී හෙට (09) පැවැත්වේ.නිදහස්, නිවහල් ජාතියක් මෙන්ම ශ්‍රී ලාංකීය පෞඩ ඉතිහාසය ලොවටම ප්‍රදර්ශනය කරමින් දකුණු කොරියාවේ ඉන්වෝන් නගරයේ, සොන්දෝ සරසවි පරිශ්‍රයේදී පැවැත්වෙන මේ වෙනුවෙන් සියලු කටයුතු සූදානම් බව දකුණු කොරියාවේ ශ්‍රී ලංකා තානාපති කාර්යාලය පවසයි.දකුණු කොරියාවේ ශ්‍රී ලංකා තානාපති කාර්යාලය, ශ්‍රී ලංකා විදේශ සේවා නියුක්ති කාර්යාංශය හා එරට වෙසෙන ශ්‍රී ලාංකික ප්‍රජාව එක්ව සංවිධානය කරන 66 වන ජාතික නිදහස් දින සැමරුම් වැඩසටහන අභිමානවත් අයුරින් පැවැත්වෙන බවද ඒ වෙනුවෙන් දකුණු කොරියානු රජයේ ඉහළ පෙළේ නියෝජිතයන්, විදෙස් රාජ්‍යතාන්ත්‍රිකයන් ඇතුළු සම්භාවණිය අමුත්තන් විශාල පිරිසක් සහභාගි වීමට නියමිත බව දකුණු කොරියාවේ ශ්‍රී ලංකා තානාපති තිස්ස විජේරත්න මහතා කියාසිටී.මේ සඳහා දකුණු කොරියාවේ ජීවත්වන සහ රැකියා කරන ශ්‍රී ලාංකිකයන් විශාල පිරිසක් සහභාගි වීමට නියමිත අතර එදින පස්වරු 2.00 සිට රාති‍්‍ර 7.00 දක්වා විවිධ වැඩසටහන් පැවැත්වීමට කටයුතු සංවිධානයකර තිබේ.මේ අතර රටවිරු ටැලන්ට් ස්ටාර් තරඟයේ පළමු ජයග්‍රාහකයින් දසදෙනාගේ ගීත ප්‍රසංගයක්ද පැවැත්වීමට නියමිත අතර සහභාගිවන්නන්ගේ පහසුව වෙනුවෙන් ශ්‍රී ලංකා තානාපති කාර්යාලය මඟින් ප්‍රවාහන පහසුකම් සැපයීමටද කටයුතු යොදා ඇතැයි ශ්‍රී ලංකා තානාපති කාර්යාලය ප්‍රකාශ කරයි..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>08</day>
    </date>
    <link>http://www.dinamina.lk/2014/02/08/_art.asp?fn=n14020816</link>
    <topic>කොටි ඩයස්පෝරාවේ සාමාජිකපූස්පරාසා ජේගන් අත්අඩංගුවට ගන්න</topic>
    <author>සිරන්ජනි කුමාරි</author>
    <content>ජනාධිපති මහින්ද රාජපක්ෂ මහතාගේ ලන්ඩන් සංචාරයට එරෙහිව නැඟුණු එක්සත් රාජධානියේ විරෝධයට ප්‍රමුඛත්වය දී ක්‍රියා කළ එක්සත් රාජධානියේ දෙමළ තරුණ සංවිධානයේ සටන්කාමිකයකු වු කොටි හිතවාදී දෙමළ ඩයස්පෝරාවේ සමාජික පූස්පරාසා ජේගන් නැමැත්තා කටුනායක ගුවන් තොටුපළේ දී අත්අඩංගුවට ගන්නා ලෙස කොළඹ ප්‍රධාන මහෙස්ත්‍රාත් ගිහාන් පිලපිටිය මහතා ඊයේ (7) ගුවන් තොටුපළ පොලිසියට නියම කළේය.ශ්‍රී ලංකාවට එරෙහිව ජාත්‍යන්තර කොටි ජාලයේ කළු සල්ලි බොදා හරිමින් ශ්‍රීලංකා රජයට එරෙහිව පාර්ශව පෙළ ගස්වන මොහු දිවයිනට පැමිණ ඇත්තේ ශ්‍රී ලංකා ඉන්දියානු හා මැලේසියානු රටවල ගුවන් ගමන් බලපත්‍ර ව්‍යාජ ලෙස සකසාගෙනය.මෙම තැනැත්තා කටුනායක ගුවන් තොටුපළ හරහා විදේශයක සිට පැ‍මිණෙන විට හෝ විදේශ ගත වන විට අත්අඩංගුවට ගන්නා ලෙස ආගමන විගමන පාලකවරයා වෙත දැනුම් දුන් මහෙස්ත්‍රාත්වරයා සැකකරු අත්අඩංගුව‍ට ගතහොත් කොම්පඤ්ඤවීදිය පොලිස් ස්ථානයේ පිහිටි කොට්ඨාස අපරාධ විමර්ශන අංශය වෙත බාර දෙන ලෙසට ද නියම කළේය.දෙමළ ඩයස් පෝරාවට සම්බන්ධවෙමින් නීතිවිරෝධි කටයුතු සඳහා ව්‍යාජ විදේශ ගමන් බලපත්‍ර භාවිතා කරමින් විදේශගත වන හා විදේශයේ සිට පැමිණෙන සැකකරු කටුනායක දී අත්අඩංගුවට ගන්නා ලෙස දන්වමින් නියෝගයක් නිකුත් කරන ලෙසට කොළඹ මධ්‍යම කොට්ඨාස අපරාධ විමර්ශන අංශයේ ස්ථානාධිපති පොලිස් පරික්ෂක සේනාරත්න මහතා අධිකරණයෙන් කළ ඉල්ලීමකට අනුව මෙම නියෝගය මහෙස්ත්‍රාත්වරයා නිකුත් කළේය.එක්සත් රාජධානියේ ශ්‍රීලාංකීක ජනමාධ්‍යවේදීයකු ලිඛිතව කළ පැමිණිල්ලකට අනුව කොළඹ මධ්‍යම කොට්ඨාස අපරාධ විමර්ශන අංශය සිය විමර්ශන ආරම්භ කර තිබිණ.ශ්‍රී ලංකාවට එරෙහිව සිදු කරන ක්‍රියාකාරකම් ඉවසා ගත නොහැකි බැවින් එම දේශද්‍රෝහි තැනැත්තාට එරෙහිව පියවර ගන්නා ලෙසට පැමිණිලිකරු පොලිසියෙන් ඉල්ලා සිටීමියගිය කළුකොටි මුහුදු බළකායේ සමාජික ලුතිනන් කර්නල් සංජානා මරාගෙන මැරෙන ඩෝරා බොට්ටු ප්‍රහාරයකින් මියගොස් ඇති බවත් ඔහුගේ සොහොයුරෙකු වන මොහු ලන්ඩනයේ සිටින සිංහල ජනතාවටත් ශ්‍රී ලංකා ආණ්ඩුවටත් එරෙහිව කිසියම් පියවරක් ගතයුතු බව පවසමින් වෛරකාරී මානසිකත්වයකින් ක්‍රියා කර ඇති බවට පැමිණිල්ලේ තොරතුරු සඳහන්ය.තවද 2012/11/10 දින තැමිල් වෙබ් අඩවියේ පුවතක සඳහන් ව ඇත්තේ එල් ටී ටී ඊ යේ හිටපු අණ දෙන නිලධාරියකු හා ප්‍රංශ දෙමළ සම්බන්ධීකරණ කමිටුවේ සම්බන්ධීකරණ තනතුර හෙබවු නඩරාජා මහෙන්ද්‍රන් නැමැත්තා මෙම සැකකරුගේ ළඟම ඥාතීයකු බවය.පසූකල‍ක දී නඩරාජා නැමැත්තා පරිදි හා රේගන් නම්වලින් ප්‍රසිද්ධ වු අතර ඔහු පනස්වන වියේ දී වෙඩිතබා ඝාතනයට ලක් වු බවට ද පැමිණිල්ලේ වැඩි දුරටත් සඳහන්ය. පුස්පරාසා ජේගන් නැමැති සැකකරු ශ්‍රී ලංකාවට පැමිණ කොළඹ 11, ඹ්ල්කට් මාවතේ අංක 61 , දරණ ස්ථානයේ පිහිටි" කෝපි කඩේ හෝටෙල් ඇන්ඩ් රෙස්ටුරන්ට් "නැමැති ස්ථානයේ නවාතැන් ගන්නා බවත් 1999 ඉන්දියාවට ගොස් මුස්ලිම් කතක් විවාහ කරගෙන ඇයගේ උපකාර ඇතිව ඉන්දියානු විදේශ ගුවන් ගමන් බලපත්‍රයක් ලබා ගෙන ශ්‍රී ලංකාවේ හා තමිල්නාඩුවේ කොටි හිතවාදීන් එම සංවිධානය සමඟ එකතුව විවිධ ක්‍රියාකාරකම්වල නිරත වන බවත් පැමිණිලිකරු වැඩි දුරටත් පවසා සිටී.2010 වසරේ ජනාධිපති මහින්ද රාජපක්ෂ මහතාගේ ලන්ඩන් සංචාරයට එරෙහිව ටී.වයී.ඔ. සංවිධානයෙහි මාරියෝ අරුල්දාස් නැමැත්තා සමඟ එක්ව විරෝධතාවට ප්‍රමුඛත්වය දී ක්‍රියා කළ මොහු එම වසරේ දී ඔහුගේ මව බැලීමට ලංකාවට පැමිණ ඇති බවට අධිකරණයෙන් කරුණු අනාවරණය විය.විදේශ ගමන් බලපත්‍ර කිහිපයක් භාවිතා කරමින් සැකකරු ක්‍රියා කරන බැවින් විදේශගත වන විට දී හෝ විදේශයක සිට පැමිණෙනවිට දී ඔහු අත්අඩංගුවට ගෙන විමර්ශනය සඳහා ප්‍රකාශයක් ලබා ගැනීමට අපේක්ෂා කරන බවට පොලිසිය අධිකරණයට කරුණු දක්වා තිබිණ.යාපනය මහා රෝහලේ උපත ලැබු පුස්පරාසා ජේගන් නැමැත්තා (800385415v )ගුවන් ගමන් බලපත්‍රය ( එන් 3597694) අනුව සැකකරු කටුනායක ගුවන් තොටුපළට පැමි‍ණියහොත් අත්අඩංගුවට ගන්නා ලෙසට මහෙස්ත්‍රාත්වරයා ගුවන්තොටුපළ පොලිසියට නියම කළේය..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>08</day>
    </date>
    <link>http://www.dinamina.lk/2014/02/08/_art.asp?fn=n14020817</link>
    <topic>තොරතුරු තාක්ෂණය මේ රටේ ඉදිරිසංවර්ධනයට අත්‍යවශ්‍යම සාධකයක්</topic>
    <author>තිළිණි අධිකාරි</author>
    <content>තොරතුරු තාක්ෂණය මේ රටේ ඉදිරි සංවර්ධනයට අත්‍යාවශ්‍යම සාධකයක් බවත් 2012 වසරෙහි තොරතුරු තාක්ෂණ සාක්ෂරතාව 3% ක්ව පැවතියද මේ වන විට එය 35% - 40% දක්වා ප්‍රමාණයකට වැඩි වි ඇති බව විදුලි සංදේශ හා තොරතුරු තාක්ෂණ ඇමැති රංජිත් සියඹලාපිටිය මහතා පැවසීය.වත්මන් ජනාධිපතිතුමාගේ දූරදර්ශී ක්‍රියාකලාපය නිසා රට තාක්‍ෂණය වගේම සෑම අංශයකින්ම ඉදිරිය කරා ගමන් කරනා බවත් ඒ මහතා කීය.ඇමැතිවරයා මේ බව පැවසුවේ පන්නල,මැල්ලවලාන ප්‍රදේශයේ ලක්ෂ 10 ක වියදමින්ඉදිකළ නව නැණසල මධ්‍යස්ථානයක් විවෘත කිරිමේ අවස්ථාවට එක් වෙමිනි.වැඩිදුරටත් අදහස් දැක්වු සියඹලාපිටිය මහතා කියා සිටියේ, සමහර අපේක්ෂකයන් මැතිවරණ සමයට සුරඟන කතා කිවත් එම කතා මැතිවරණ සමයට පමණක් සීමා වනවා.නමුත් මහින්ද චින්තන සංවර්ධන ක්‍රියාදාමය කිසියම් වු සැලසුමක් මත ක්‍රියාත්මක වන්නාවු සාර්ථක වැඩපිළිවෙලක් ‍ වෙනවා.වසර 40 පුරාවට ලද දේශපාලන අත්දැකිම් මත රට සංවර්ධනය කරා ගෙන යාමට වත්මන් රජය කටයුතු කරනවා.ඒ අනුව අද තොරතුරු තාක්ෂණය ගමටත් ගෙනවිත් ගම තුළත් තොරතුරු තාක්ෂණ දැනුම වැඩිකිරිමට පියවර ගෙන තිබෙනවා.අද කුඩා දරුවාගේ සිට මහළු පුද්ගලයා දක්වාම යම්තාක් දුරට හෝ තොරතුරු තාක්ෂණ දැනුම තිබෙනවා.මෙම නැණසල මධ්‍යස්ථාන මඟින් හැමෝටම තොරතුරු තාක්ෂණ දැනුම ලබාගැනිමේ හැකියාව පවතිනවා.මෙම අවස්ථාවට වයඹ පළාත් සභා මන්ත්‍රිවරුන් වන චන්දන ප්‍රසාද් යාපා,කමල් හේරත්,පන්නල ප්‍රාදේශීය සභා සභාපති රංජිත් ලංසකාර මහතා ඇතුළු ප්‍රා.සභා මන්ත්‍රිවරු සහභාගි වුහ..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>08</day>
    </date>
    <link>http://www.dinamina.lk/2014/02/08/_art.asp?fn=n14020818</link>
    <topic>මාධ්‍යවේදිනී මෙල් ගුණසේකරගේ ඝාතනය යොදාගෙන රජයට හානි කරන්න බී.බී.සී.නාලිකාව තැත් කළා</topic>
    <author/>
    <content>මාධ්‍යවේදිනී මෙල් ගුණසේකර මහත්මියගේ ඝාතනය සිදුවූ විගස බී. බී. සී. රූපවාහිනී නාලිකාව ඔස්සේ අන්තර්ජාතිකව එය විකාශය කර ශ්‍රී ලංකා රජයට හානි සිදුකිරීමට උත්සාහ ගත් බව ඇමැති විමල් වීරවංශ මහතා පැවසීය.නිදහස් මාධ්‍යවේදිනියක් ලංකාවේ ඝාතනය කර ඇති බවත්, ශ්‍රී ලංකාවේ මීට පෙර ද මාධ්‍යවේදීන් ඝාතනය කර ඇති බවත්, මෙය ශ්‍රී ලංකා රජයෙන් සිදු වූ දෙයක් බවටත් අන්තර්ජාතික ප්‍රජාව හමුවේ හුවාදක්වා තිබේ.ඝාතනය සිදු වී පැය 24 යාමට පෙර ඝාතකයා සොයා ගැනීමට හැකි වූ නිසා එම සියලු චෝදනා නැවතුන බව ද ඇමැතිවරයා කීය. අමාත්‍යවරයා මෙම අදහස් පළකළේ කටාන ප්‍රාදේශීය ලේකම් කොට්ඨාසයේ රද්දොළුගම නිවාස සංකීර්ණ ක්‍රීඩාංගණයේ ක්‍රීඩා ප්‍රේක්ෂකාගාරයේ ඉදිකිරීම් ආරම්භ කිරීමේ උත්සවයට ප්‍රධාන ආරාධිතයා වශයෙන් සහභාගි වෙමිනි.මෙහිදී අදහස් දැක්වූ විමල් වීරවංශ අමාත්‍යවරයා, “මම පුවත්පතකින් දැක්කා මෙල් ගුණසේකර කියන නිදහස් මාධ්‍යවේදිනිය ඝාතනය කිරීමේ සිදුවීම. ඒ නිවසට වැඩ කරන්න පැමිණි පින්තාරු ශිල්පියායි. පත්තරවල නම් තිබුණේ පේන්ට් බාස් කියලා. ඒ වචනය ඉවත් කරන්න අපි සෑහෙන්න උත්සාහ කරනවා.අපි පසුගිය කාලයේ ලංකාවේ විශිෂ්ටතම පින්තාරු ශිල්පියා තෝරලා ජනාධිපතිතුමා අතින් ත්‍යාග හා සම්මාන ප්‍රදානය කළා. මොකද පේන්ට් බාස් කියන විට තරුණ පරම්පරාව මේ ක්ෂේත්‍රයට පැමිණීමට අදිමදි කරන නිසා. කොහොම වුණත් ඒ ගෙදර වැඩ කරන්න ආපු පින්තාරු ශිල්පියා ඒ ගෙදර හොරකමක් කරන්න ගිහිල්ලා. ඒ හොරකම කරනවා ඒ මාධ්‍යවේදිනිය දැකපු නිසා ඇයව ඝාතනය කරල තියෙනවා.එම සිදුවීම බී. බී. සී. රූපවාහිනි නාලිකාවේ අන්තර්ජාතික ප්‍රචාරණය වෙනවා නිදහස් මාධ්‍යවේදිනියක් ලංකාවේදී ඝාතනය කරලා, මීට කලිනුත් මේ රටේ මාධ්‍යවේදීන් ඝාතනය කළ ලැයිස්තුවක් පෙන්නලා මෙන්න ශ්‍රී ලංකාවේ මාධ්‍ය නිදහස විශාල අවුලකට, අගාධයකට පත්වෙලා කියලා.මේ සිදුවීම සිදුවූ නිවස අසල තිබුණු නිවසක සී. සී. ටී. වී. කැමරාවක මේ සොරාගේ රූපය පෙනෙන්න තිබුණු නිසා පැය 24 ක් යාමට පෙර මේ පුද්ගලයාව අත්අඩංගුවට ‍ගන්න පොලිසියට හැකි වුණා. තවම මේ පුද්ගලයාව අත්අඩංගුවට ගන්න බැරි වුණා නම්, මේ සිදුවීම යන්නෙත් ආණ්ඩුවේ ගිණුමට. එහෙම වුණා නම් විරුද්ධ පක්ෂය ඇ‍ඟේ මයිල් කෙළින් වෙන තරමට බොරු කතා ටිකක් ලෝකයටම ඇහෙන්න කියනවා.ගියවර ජිනීවාවලදී ශ්‍රී ලංකාවට එරෙහිව හතුරු යෝජනාව ගෙනාපු වෙලාවේ කොළඹ නගරය ආශ්‍රිතව හිටපු මාධ්‍යවේදිනියකගේ නිවසට හොරු පැනලා තිබුණා. එම සිදුවීමත් අන්තර්ජාතිකව විශාල බලපෑම් සහගත සිදුවීමක් බවට එම වකවානුවේදී පත් වුණා.අද තමුන්නාන්සේලාට පේනවා ඇත්තද, බොරු ද නෙවෙයි කියන දේ. හරිද, වැරදි ද නෙවෙයි මොන විදිහට හරි ඇත්ත වුණත්. බොරු වුණත්, නැත්ත වුණත් මේක පාවිච්චි කරලා මේ රට යන ඉදිරි ගමන වළක්වන්න විශාල උත්සාහයක් දරනවා. නැත්නම් බී. බී. සී. සේවය මොකටද මේ සිද්ධිය සිදුවුණු ‍ගමන් ලෝකයට ප්‍රචාරය කරන්නේ.ශ්‍රී ලංකා රජය පැත්තෙන් සිදුවුණු දෙයක් හැටියට ඒ ප්‍රවෘත්තිය විකාශය කරන්නේ මොකටද? ඇත්තටම එහෙම සිදුවීමක් සිදුවුණාද? එහෙම සිදුනොවුණු දෙයකට කලබලෙන් චෝදනා එල්ල කරන්නේ කුමක් අරමුණු කරගෙනද? මේ අයට අවශ්‍ය ඇත්ත නැත්ත කුමක් වුවත් ලංකාවේ ප්‍රතිරූපය විනාශ කරන්න.මොකක්ද එයට හේතුව ශ්‍රී ලංකාවේ ප්‍රතිරූපය වැඩිදියුණු කරගත්තා. එදා අන්තර්ජාතිකව රූපවාහිනි නාලිකාවලින් පෙන්නුවේ එල්. ටී. ටී. ඊ. ය මහ බැංකුවට ප්‍රහාර එල්ල කරපු දර්ශනයි..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>08</day>
    </date>
    <link>http://www.dinamina.lk/2014/02/08/_art.asp?fn=n14020819</link>
    <topic>ගිනිකෙළි කම්හල ගිනිගෙනදෙකක් මරුට: අයෙක් රෝහලට</topic>
    <author>කොච්චිකඩේ විශේෂ ඩී. මිහිඳුකුල</author>
    <content>කිඹුලාපිටිය පත්තායම්වත්ත ප්‍රදේශයේ දී ඊයේ (7) පස්වරු 3.30 ට පමණ ගිනි කෙළි භාණ්ඩ කර්මාන්තශාලාවක හදිසි ගින්නක් හටගෙන දෙදෙනකු මියගොස් බරපතළ තුවාල ලැබූ අ‍ෙයක් මීගමුව රෝහලට ඇතුළත් කර තිබේ.වෙඩි බෙහෙත් කලවම්කිරීමේදී ඇතිවූ තෙරපීමක් නිසා ගින්න හටගෙන ඇතැයි කියයි. මීගමුව පොලිසිය සිද්ධිය සම්බන්ධව වැඩිදුර පරීක්ෂණ මෙහෙයවයි..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>08</day>
    </date>
    <link>http://www.dinamina.lk/2014/02/08/_art.asp?fn=n14020820</link>
    <topic>විදේශ ගතව වසර 20ක් හම්බ කරගත් දේ සොහොයුරියගේ බෑණා අයිති කරගෙන</topic>
    <author>තිළිණි අධිකාරි</author>
    <content>වසර 20ක් විදේශගතව සිට තමා හරිහම්බ කළ සියලු දේපළ හා උපකරණ තම සොහොයුරියගේ බෑනණුවන් විසින් බලහත්කාරයෙන් අයිතිකරගෙන ඇති බවත් තමා ඒ පිළිබඳව වැල්ලම්පිටිය පොලිසියට පැමිණිල්ලක් ඉදිරිපත් කර ඇති අතර ඊට ඉහත දී කොටහේන පොලිස් ස්ථානයේද පැමිණිල්ලක් කර ඇතත් එම පැමිණිලි නිසියාකාරව විභාගයට නොගත් බව අංක 174/1, කොටහේන ලිපිනයේ පදිංචි එම්. ජී. චිත්‍රානි මහත්මිය ‘දිනමිණ’ට ප්‍රකාශ කළාය.විදේශගතව සිට 2010 වසරේ ලංකාවට පැමිණියද තම සොහොයුරියගේ බෑනණුවන් අංගොඩ ප්‍රදේශයෙන් තමා මිලට ගෙන තිබූ නිවස වෙනත් පිරිසකට කුලියට ලබා දී තිබූ නිසා තමා සිය සොහොයුරියගේ නිවසේ ටික දිනක් නැවතී සිටිය බවද අංගොඩ නිවස ඉල්ලා සිටි විට තම සොහොයුරියගේ බෑණා විසින් පහර දී ඉකුත් වසරේ මැයි 04 වැනිද සිට ඇයව නිවසින් එළවා දැමූ බවද හෙතෙම කියා සිටියාය.වැල්ලම්පිටිය පොලිසියට පැමිණිලි කිරීමට ගිය අවස්ථාවේ දී එම නිලධාරීන් තමාට බොරු චෝදනා එල්ල කරමින් අත්අඩංගුවට ගෙන තමාට මානසික ආබාධයක් බව පවසා අංගොඩ මානසික රෝහලට යැවූ බවද එම මහත්මිය පැවසුවාය.තම ගැටලුව පිළිබඳ අවධානය යොමුකර තමාට සාධාරණයක් ඉටුකර දෙන ලෙසට ඇය ජනාධිපතිතුමාගෙන් ඉල්ලීමක් කරයි..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>08</day>
    </date>
    <link>http://www.dinamina.lk/2014/02/08/_art.asp?fn=n14020821</link>
    <topic>රවී කරුණානායක ඇතුළු තිදෙනකුට එරෙහිව නීතිපතිවරයා පැවරූ නඩුව ලබන 24දා විභාගයට</topic>
    <author>රෝෂන් තුෂාර</author>
    <content>අනේවාසික පදිංචි කරුවකුගේ මුදල් ‍මහ බැංකුවේ අවසරයකින් තොරව මෙරට බැංකුවක තැන්පත් කිරිමට ආධාර අනුබල දිම යන චෝදනා නමයක් යටතේ පාර්ලිමේන්තු මන්ත්‍රි රවි කරුණානායක මහතා ඇතුළු තිදෙනකුට එරෙහිව නිතිපතිවරයා පැවරු නඩුව ලබන 24 දින විභාග කිරිමට කොළඹ මහාධිකරණ විනිසුරු ‍රෝහිණි වල්ගම මහත්මියඊයේ (06) නියෝග කළාය.සිමාසහිත කෙන්සියා කෝපරේට් කන්සල්ටන්ස් සමාගම, ලින්කන් පියසේන හා රවි කරුණානායක මහතා නඩුවේ විත්තිකරුවන් ලෙස නම්කර ඇත.2009 වසරේ පැවරූ මේ නඩුව අනුව විත්තිකරුවන්ට මහාධිකරණය මගින් ඇප නියම කර ඇත.2006 වසරේ දි විත්තිකාර සමාගම විනිමය ආඥා පනත උල්ලංඝනය කරමින් රුපියල්107049464 ක මුදලක් මෙරට ගිණුමක රදවා තබා ගැනීම,දෙවන තුන්වන විත්තිකරු ඊට ආධාර අනුබල දීම,2007 වසරේදි රුපියල්214100000 කමුදලක් මෙරට ගිනුමක් පළමු විත්තිකරු විසින් තැන්පත් කිරිම දෙවන හා තුන්වන විත්තිකරුවන් ඊට ආධාර අනුබල දීම ඇතුළු චෝදනා නමයක් නීතිපතිවරයා ඇතුලත් කර ඇත. ඊයේ නඩුව කැදවු අවස්ථාවේදි රජයේ නීතිඥවරයා දින ලබා ගැනීම හේතුවෙන් නඩුව කල් තැබිණි..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>08</day>
    </date>
    <link>http://www.dinamina.lk/2014/02/08/_art.asp?fn=n14020822</link>
    <topic>සැල්වීනියා මාරක කෘමියාසාර්ථකයි</topic>
    <author>එම්. මහරුෆ් කුරුණෑගල දකුණ සමූහ</author>
    <content>සැල්වීනියා උවදුර විනාශ කිරීම සඳහා බ්‍රසීලයෙන් ගෙන්වන ලද “සර්වෝ බෙනස් සැල්වීනියෝ” නමැති කෘමියා ඉතාමත් සාර්ථක ලෙස සැල්වීනියාවට බැට දෙමින් ඒවා විනාශ කර දමන්නට පටන්ගෙන තිබේ.පේරාදෙණිය ගන්නෝරුව පැළෑටි සංරක්ෂණ අංශය මගින් කුරුණෑගල සාරගම, “තිත්තවැල්ල” වැවට මුදාහරින ලද මෙම කෘමීන් සැල්වීනියා ශාක ආහාරයට ගනිමින් වැව පුරා පැතිරී තිබුණු සැල්වීනියා උවදුර සම්පූර්ණයෙන්ම වාගේ විනාශ කර දැමීමට සමත් වී තිබේ.සැල්වීනියාවලින් පිරී තිබූ තිත්තවැල්ල වැව අද දිස්වනුයේ ජලයෙන් පිරුණු විවෘත ජලාශයක් වශයෙනි..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>08</day>
    </date>
    <link>http://www.dinamina.lk/2014/02/08/_art.asp?fn=n14020823</link>
    <topic>ඉතාලියේ සිට ඇවිත් කළපුවේ ඉස්සන්අල්ලන්න ගිහින් ගිලී මරුට</topic>
    <author>කොචිචිකඩේ විශේෂ ඩී. මිහිඳුකුල</author>
    <content>ඉතාලියේ සිට නත්තල් නිවාඩුවට ගෙදරට පැමිණ සිටියදී කළපුවට ඉස්සන් ඇල්ලීමට දැලක් එලීමට ගොස් ඊයේ (7දා) පෙරවරුවේ පුද්ගලයකු මියගොස් ඇත.මෙලෙස මියගොස් ඇත්තේ අංක. 24 දුංගාල්පිටිය මීගමුව පදිංචි ඉඟුරුවත්තගේ චමින්ද කුමාර (34) නැමැති එක්දරු පියෙකි.මේ තැනැත්තා ඉතාලියේ රැකියාව කරයි. පසුගිය නත්තල් නිවාඩුවට ලංකාවට පැමිණ ඇත. නිවස පිටුපස කළපුව පිහිටා තිබේ. නිවාඩුවක් ලද මොහොතක කළපුවට ඉස්සන් දැලක් එලීමට යයි. 7දා පෙ.ව. 8.00ට පමණ ඉස්සන් දැලද රැගෙන කළපුව දෙසට ගොස් තිබේ.පැයක් පමණ ගතවී ඇතත් ඔහු නිවසට නොපැමිණ ඇත. ඥාතීහු කළපුව දෙසට ගොස් බැලීමේදී අඩි 3ක් පමණ ගැඹුරු ස්ථානයක වැටී සිටියදී ඔහුගේ සිරුර හමුව තිබේ. මීගමුව රෝහලට ගෙනඑන විටද ඔහු මියගොස් සිටි බව කියයි.මීගමුව රෝහල් පොලිසිය හා මීගමුව පොලිසිය එක්ව වැඩිදුර පරීක්ෂණ මෙහෙයවන අතර මියගිය අයගේ පශ්චාත් මරණ පරික්ෂණය 7දා මීගමුව රෝහලේ දී සිදු කිරීමට නියමිතය..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>08</day>
    </date>
    <link>http://www.dinamina.lk/2014/02/08/_art.asp?fn=n14020824</link>
    <topic>එල්ටීටීඊයෙන් මැරුම් කෑ දමිළ නායකයන්සිහිවීමට ස්මාරකයක් සාදා පෙන්වන්න</topic>
    <author/>
    <content>මුල්ලිවෛක්කාල්හී අනුස්මරණ ස්මාරක ඉදිකිරීමට ප්‍රථම එල්.ටී.ටී.ඊ. ත්‍රස්තවාදීන් ඝාතනය කළ දෙමළ ප්‍රජාතන්ත්‍රවාදී නායකයන් වෙනුවෙන් ස්මාරකයක් ඉදිකර පෙන්වන්න යැයි ජාතික හෙළ උරුමය උතුරු පළාත් මහ ඇමැති සී. විග්නේශ්වරන් මහතාට අභියෝග කර සිටී.ජාතික හෙළ උරුමය මෙසේ අභියෝග කරන්නේ නිවේදනයක් නිකුත් කරමිනි. එහි වැඩිදුරටත් මෙසේ ද දැක්වේ.පසුගිය 27 වනදා රැස්වූ උතුරු පළාත් සභාව යෝජනා 12ක් සම්මත කරගෙන ඇත. එම යෝජනාවලියේ පළමු යෝජනාව වී ඇත්තේ මුල්ලිවෛයික්කාල්හී මියගිය දහස් සංඛ්‍යාත ජනතාව වෙනුවෙන් අනුස්මරණ ස්මාරකයක් ඉදිකළ යුතුයි යන්නයි.මුල්ලිවෛයික්කාල්හී අනුස්මරණ ස්මාරක ඉදිකිරීමට ප්‍රථම එල්ටීටීඊ ත්‍රස්තවාදීන් විසින් ඝාතනය කරන ලද දෙමළ ප්‍රජාතන්ත්‍රවාදී නායකයින් වෙනුවෙන් යෝජනාවක් සම්මත කර යාපනයේ ස්මාරකයක් ඉදිකර පෙන්වන මෙන් දෙමළ ජාතික සන්ධානයේ මහ ඇමැති සී. වී. විග්නේෂ්වරම්ට අපි අභියෝග කර සිටිමු.එල්.ටී.ටී.ඊ.ය විසින් මරා දැමූ දෙමළ ප්‍රජාතන්ත්‍රවාදී නායකයින් සිය ගණනකි. ඒ අතර අප්පාපිල්ලේ අමීර්තලිංගම්, පී. යෝගේෂ්වරම්, සෑම් තම්බිමුත්තු, ආචාර්ය නීලන් තෙරුචෙල්වම් ඇතුළු මරාදැමූ ලැයිස්තුව දිග වැඩිවන බැවින් මෙහි සටහන් නොකරන්නෙමු.දෙමළ නායකයින් ඝාතනය කිරීම සමාව දිය නොහැකි වරදක් බව මහ ඇමැති විග්නේෂ්වරම් මහතා පවසා ඇති අතර තරුණ දේශපාලන නායකයින් පසුගිය කාලයේ ඝාතනය වීම දෙමළ දේශපාලනයට තරුණයන් හිඟවීමට හේතු වී ඇති බව පවසා ඇත.දෙමළ තරුණයින්ගේ බෙල්ලට සයිනයිඩ් කරල එල්ලා මරාගෙන මැරෙන්නට යොමු කළ එල්.ටී.ටී.ඊ. ත්‍රස්තවාදය විසින් ප්‍රජාතන්ත්‍රවාදී දෙමළ තරුණ නායකයින් සංහාරය කළ දෙමළ නායකයින් ඝාතනය කළ එල්ටීටීඊය ගැන වයෝවෘද්ධ විග්නේෂ්වරම් කිසිවක් පවසා නැත.මුල්ලිවෛයික්කාල්හි ස්මාරක ඉදිකිරීමට යෝජනා සම්මත කරන උතුරු පළාත් සභාවට අප අභියෝග කර සිටින්නේ හැකිනම් පළමුව උතුරු පළාත් සභාව තුළ එල්.ටී.ටී.ඊ.ය විසින් මරා දැමුණු දෙමළ ප්‍රජාතන්ත්‍රවාදී නායකයින් වෙනුවෙන් යෝජනාවක් සම්මත කර ඔවුන් වෙනුවෙන් යාපනයේ ස්මාරකයක් ඉදි කරන ලෙසය.එමෙන්ම දෙමළ ජාතික සන්ධානය සමඟ කටයුතු කරන එවක එල්.ටී.ටී.ඊ. විරෝධී සන්නද්ධ සංවිධාන ලෙස කටයුතු කළ ප්ලොට්, ටෙලෝ, ඊ.පී.ආර්. එල්.එෆ්. යන සංවිධානවල සිටි ඝාතනය කළ නායකයින් වන සභාරත්නම්, උමා මහේෂ්වරම්, පද්මනාදන් වෙනුවෙන්ද, හැකිනම් පළාත් සභාව තුළ යෝජනා සම්මත කර ස්මාරක ඉදිකර ප්‍රජාතන්ත්‍රවාදය වෙනුවෙන් ඇති කැපවීම පෙන්වන මෙන් මහ ඇමැති විග්නේෂ්වරම්ට අප අභියෝග කර සිටිමු..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>08</day>
    </date>
    <link>http://www.dinamina.lk/2014/02/08/_art.asp?fn=n14020825</link>
    <topic>මැතිවරණ කටයුතුවලට යොදාගන්නානීති විරෝධී වාහන අත්අඩංගුවට ගන්නවා</topic>
    <author>පණ්ඩුක සමරසේකර</author>
    <content>අංක තහඩු නොමැති හෝ ගරාජ් අංක සහ VVIP ලේබල් සහිත වාහන මැතිවරණ කටයුතු සඳහා යොදාගන්නා බවට පොලිසියට පැමිණිලි ලැබී ඇති හෙයින් ඒවා වහාම අත්අඩංගුවට ගැනීමට පොලිසිය ක්‍රියා කරන බව පොලිස් මූලස්ථානය නිවේදනය කරයි.මීට අමතරව වාහන වීදුරු කළු කිරීම, මෝටර් රථවාහන පනතට විරුද්ධව සිදුකර ඇත්නම් ඒවා ද අත්අඩංගුවට ගැනීමට ක්‍රියා කරන බව පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරි අජිත් රෝහණ මහතා පැවසීය.ගිනි අවි භාවිතා කිරීම පොලිසියට, ආරක්ෂක අංශවලට හා විශේෂ අවසර ලත් පුද්ගලයින්ට පමණක් සිදුකළ හැකි නමුත් නීතියට පිටතින් කිසියම් හෝ පුද්ගලයකු සතුව ගිනි අවියක් ඇති බවට තොරතුරු ලැබුණහොත් වහාම එම පුද්ගලයා අත්අඩංගුවට ගැනීමට ක්‍රියා කරන බව ද අජිත් රෝහණ මහතා පවසයි.මෙම තත්ත්වයන් සැලකිල්ලට ගෙන එවැනි ගිනි අවි හෝ රථවාහන පාවිච්චි කරන්නන් පිළිබඳව හදිසි ඇමතුම් අංකයට හෝ ළඟම සිටින පොලිස් නිලධාරියට දන්වන ලෙස ද පොලිස් මාධ්‍ය ප්‍රකාශකවරයා ජනතාවගෙන් ඉල්ලා සිටී..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>08</day>
    </date>
    <link>http://www.dinamina.lk/2014/02/08/_art.asp?fn=r1402081</link>
    <topic>පෙනුමට වීර කොට යට බුරුත කඳන්</topic>
    <author>ජායාරූප - වවුනියාව සමූහ‍ බන්දුල සෙනෙවිරත්න</author>
    <content>වීර දර කදන් අස්සේ බුරුත දැව කදන් හා කෑලි ලොරි රථයකින් ප්‍රවාහනය කරමින් සිටි පුද්ගලයකු එම දැව කදන්ද සමග පසුගියදා පොලිස් විශේෂ කාර්ය බලකායේ කුරුක්කල්පුදුකුලම් නිලධාරින් විසින් අත්අඩංගුවට ගෙන තිබේ.වීර දර යට සගවා රැගෙන යමින් තිබූ බුරුත කදන් 28ක් හා ඉරූ ලෑලි 50ක් මෙහිදී අත්අඩංගුවට ගත් බව පවසන පොලිස් විශේෂකාර්ය බලකාය සැකකරු පෙරේදා (06) වවුනියාව අධිකරණයට ඉදිරිපත්කර රක්ෂිත බන්ධනාගාර ගතකළ බවද පවසයි.බුද්ධි තොරතුරකට අනුව වැටලීම සිදුකර ඇති අතර වවුනියාව මන්නාරම කැබිතිගොල්ලෑව ප්‍රදේශ භාර අණදෙන නිලධාරි සහකාර පොලිස් අධිකාරි අසිත රණසූරිය මහතාගේ උපදෙස් පරිදි කුරුක්කල්පුදුකුලම් කදවුරු අණදෙන නිලධාරි පොලිස් පරික්ෂක ආර්. අරුණ, උප පොලිස් පරික්ෂක ආර්. ඩබ්. සි. රත්නායක, පො.කො. වන්නිනායක, මදුසංක, විජේරත්න, සිල්වා, ප්‍රියලාල්, ගුණරත්න යන අය වැටලීමට එක්වූහ..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>08</day>
    </date>
    <link>http://www.dinamina.lk/2014/02/08/_art.asp?fn=r1402082</link>
    <topic>පාසල් සිසුවා යටකර පලාගියගිලන් රථ රියදුරා අත්අඩංගුවට</topic>
    <author>බළපිටිය සමූහ දිලීප් නිශ්ශංක</author>
    <content>අධික ලෙස බීමත්ව කරාපිටිය රෝහලේ ගිලන් රථය පදවා බළපිටිය සිද්ධාර්ථ විදුහලේ සිසුවකු අනතුරට පත් කළ ගිලන් රථ රියදුරා සහ සහායකයා අම්බලන්ගොඩ පොලීසිය විසින් පෙරේදා (06) අත්අඩංගුවට ගනු ලැබීය.කරාපිටිය රෝහලේ රෝගියකු කොළඹ රෝහලට බාර දී ආපසු පැමිණෙමින් සිටියදී ගිලන් රථයේ රියදුරු අධික ලෙස බොන ගමන් රිය පැදවීමෙන් බළපිටිය මහ පාලම අසලදී පාපැදියකින් ගමන් කරමින් සිටි පාසල් සිසුවකු යට කර පලා යාමට උත්සාහ කර තිබේ.අධික වේගයෙන් පැමිණ පාපැදිය යට කර පලා යාමට උත්සාහ කළ ගිලන් රථය ප්‍රදේශයේ තරුණයන් මැදිහත් වී නතර කර ගෙන ඇත. අත්අඩංගුවට ගත් ගිලන්රථයේ රියදුරු සහ සහායක කෙලින් සිට ගැනීමට නොහැකි තරම් බීමත්ව සිටි බවද ගිලන් රථයේ ඉදිරිපස ආසනයේ බ්‍රැන්ඩි වර්ගයේ බෝතලයක් සහ බියර් බෝතල් දෙකක්ද තිබූ බවද පොලීසිය කීය.නිවසේ දානමය පිංකම සඳහා අයිස්ක්‍රීම් රැගෙන ඒමට ගිය පාසල් සිසුවා අනතුරට පත්වීමෙන් පසුව ප්‍රතිකාර සඳහා බළපිටිය මූලික රෝහලට ඇතුළත් කර තිබේ. මෙසේ අනතුරට පත් වී ඇත්තේ බළපිටිය මිගෙට්ටුවත්තේ ඩබ්. ඉසුරු මෙන්ඩිස් නම් සිසුවෙකි. අනතුර සම්බන්ධයෙන් අම්බලන්ගොඩ පොලීසියේ රථවාහන අංශය පරීක්ෂණ පවත්වයි..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>08</day>
    </date>
    <link>http://www.dinamina.lk/2014/02/08/_art.asp?fn=r1402083</link>
    <topic>පංසගමමළ සිරුර හඳුනාගනී</topic>
    <author>තංගල්ල විශේෂ ඇම්. පී. චන්ද්‍රපාල</author>
    <content>අම්බලන්තොට පොලිස් වසමේ මාමඩල ජංසගම ප්‍රදේශයේ වළක තිබි තරුණයකුගේ මළ සිරුරක් සොයා ගෙන ඇත.සොයා ගෙන ඇති මළ සිරුර වැලිගම පදිංචි ඩබ්ලිව්. ජි. ප්‍රදීප්‍ නැමැත්තාගේ බවට හඳුනාගෙන ඇත. සිද්ධිය පිළිබඳව වැඩිදුර පරික්ෂණ අම්බලන්තොට පොලිසිය විසින් පවත්වති..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>08</day>
    </date>
    <link>http://www.dinamina.lk/2014/02/08/_art.asp?fn=r1402084</link>
    <topic>සල්ලි හුටපටයක් විසඳගන්න ගිය අයෙක්පොලිසියේදී පපුව හිරවී මැරෙයි</topic>
    <author>වැලිමඩ සමූහ ආර්. රාජමන්ත්‍රී</author>
    <content>මුදල් ආරවුලක් සම්බන්ධ පැමිණිල්ලක් පොලිසිය තුළ සාකච්ඡා කරමින් සිටියදී එක් පාර්ශ්වකරුවකු හදිසි හෘදයාබාධයක් හේතුවෙන් වැලිමඩ මූලික රෝහලට ඇතුළත් කරන විටත් පෙරේදා (06) දහවල් මියගොස් සිටි බව ඌව පරණගම පොලිසිය කියයි.මෙසේ හදිසි හෘදයාබාධයෙන් මියගොස් ඇත්තේ ඌව පරණගම, ලුණුවත්ත, ඉදිගහදෝව පදිංචිව සිටි කේ. බී. ඩබ්ලිව්. ආර්. සිරිසේන (59) නම් විවාහකයෙකි.මියගිය කේ. බී. ඩබ්ලිව්. ආර්. සිරිසේන යන අය තමන්ට අයත් තේ වත්තක් රුපියල් ලක්ෂයකට වෙනත් අයෙකුට බදු දී ඇත. මියගිය අයගේ සහෝදරියක්ද අයිතිවාසිකම් කියමින් ඉඩම බදු ගත් අයට තේ වත්තට ඇතුළුවීමට නොදී ආරවුල් කර ඇත. ඉන් පසු ලක්ෂයක් ගෙවා ඉඩම ගත් පුද්ගලයා තමන්ට සිදුව ඇති අසාධාරණයට ඌව පරණගම පොලිසියට පැමිණිල්ලක් කර තිබේ.පැමිණිල්ලට අදාළ සියලුම පාර්ශවයන් පෙරේදා (06) උදෑසන ඌව පරණගම පොලිසියට කැඳවා පරීක්ෂණ සිදු කරන අතරතුර දී දහවල් 11.50ට පමණ තේ වතු හිමියා වන කේ. බී. ඩබ්ලිව්. ආර්. සිරිසේන යන අයට හදිසියේ හෘදයාබාධයක් වැළඳී මෙසේ මිය ගොස් ඇත.කලක සිට හෘදයාබාධයට බේත් ගත් මොහුගේ පශ්චාත් මරණ පරීක්ෂණයේ දී හෘද රෝගයෙන් මියගිය බවට වැලිමඩ මූලික රෝහලේ අධිකරණ වෛද්‍ය නිලධාරී ඩී. ඇම්. සී. දිසානායක මහතා තහවුරු කර ඇත..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>08</day>
    </date>
    <link>http://www.dinamina.lk/2014/02/08/_art.asp?fn=r1402085</link>
    <topic>ඇඹිලිපිටියේ තරුණියක් උස්සන් කොළඹට පැන්න සල්ලාලයා දැලේ</topic>
    <author>ඇඹිලිපිටිය සංචාරක</author>
    <content>ඇඹිලිපිටිය වැව්අතුර ප්‍රදේශයේ පදිංචි 17 වියැති තරුණියක් අතුරුදන් වී ඇති බවට ඇයගේ පියා ඇඹිලිපිටිය පොලිසියට පසුගියදා කළ පැමිණිල්ලකට අනුව ක්‍රියාත්මක වූ ඇඹිලිපිටිය අපරාධ අංශයේ ස්ථානාධිපති පො.ප. සුනිල් වික්‍රමසිංහ මහතා ඇතුළු නිලධාරි කණ්ඩායමක් සැකකරු හා තරුණිය කොළඹ ප්‍රදේශයේ දී අත්අඩංගුවට ගෙන ඇත.මාතර කැකනදුර ප්‍රදේශයේ පදිංචි සැකකරු 35 වියැති විවාහක එක්දරු පියකු බවත් මොහු ව්‍යාජ හැඳුනුම්පතක් සකස් කරගෙන තරුණිය සමඟ ජංගම දුරකථනයෙන් ප්‍රේම සබඳතාවක් ඇතිකරගෙන පැනගොස් කොළඹ ප්‍රදේශයේ කුලියට සිට ඇත.පසුව සැකකරු තරුණියට නිතර නිතර පහරදීම නිසා ඇය තම නිවසට දුරකථන මඟින් සියලු තොරතුරු දන්වා තිබේ. ඒ ඔස්සේ වහාම ක්‍රියාත්මක වූ පොලිස් නිලධාරීන් සැකකරු සහ තරුණිය අත්අඩංගුවට ගෙන තිබේ.පසුගිය 05 දින මොහු අධිකරණයට ඉදිරිපත් කිරීමෙන් පසු 10 දින දක්වා රක්ෂිත බන්ධනාගාර ගත කළ අතර තරුණිය සිය මව වෙත භාර දී ඇත.සිද්ධිය පිළිබඳ ඇඹිලිපිටිය මූලස්ථාන පොලිසියේ අපරාධ අංශයේ ස්ථානාධිපති පො.ප. සුනිල් වික්‍රමසිංහ මහතාගේ මෙහෙයවීමෙන් පො. සැ. පාලිත, පො.කො. පුෂ්පකුමාර යන නිලධාරීන් වැඩිදුරටත් පරීක්ෂණ සිදු කරති..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>08</day>
    </date>
    <link>http://www.dinamina.lk/2014/02/08/_art.asp?fn=r1402086</link>
    <topic>ගින්න නිවන්න ගිය සැරයන් පය ලිස්සා ගින්නටම වැටිලා</topic>
    <author>සොරණාතොට සමූහ</author>
    <content>පස්සර අඹතැන්න රක්ෂිතයේ හටගත් ගින්නක් නිවා දැමීමට ගිය පොලිස් සැරයන්වරයකු ගිනි ගොඩකට ලිස්සා ඇදවැටී පිලිස්සුම් තුවාල ලබා පස්සර රෝහලට ඇතුළත් කර ඇත.පස්සර පොලිසියට අනියුක්ත සේවය කරන බඩල්කුඹුර මඩුගස්පට්ටිය පදිංචි සැරයන් සරත් ඉන්ද්‍රසිරි නමැති නිලධාරියා මෙසේ තුවාල ලැබූ බව පොලිසිය කියයි.ගින්නට හසුවීම නිසා සැරයන්වරායගේ දෙපාවලට පිලිස්සුම් තුවාල සිදුවී තිබෙන බවද පොලිසිය පැවසීය.පොලිස් විශේෂ කාර්ය බළකා නිලධාරීන් පිරිසක් සමඟ මොහු අඹතැන්න රක්ෂිතයේ හටගත් ගින්න නිවා දැමීමට යාමේදී මෙසේ ලිස්සා ඇදවැටී පිලිස්සුම් තුවාල ලබා තිබේ..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>08</day>
    </date>
    <link>http://www.dinamina.lk/2014/02/08/_art.asp?fn=r1402087</link>
    <topic>තේක්ක ඇද්ද‘බට්ටා මාට්ටු’</topic>
    <author>ගලේවෙල මධ්‍යම සමූහ</author>
    <content>ගලේවෙල, පෙරගලවත්ත පල්ලංයායේ දී තේක්ක කඳන් නවයක් ප්‍රවාහනය කරමින් තිබු ඩිමෝබට්ටා ලොරියක් එක් සැකකරුවකු සමග අත්අඩංගුවට ගැනීමට පොලිසිය සමත් වී ඇත.මේ සැකකරුවන් දඹුල්ල මහේස්ත්‍රාත් හා දිසා විනිසුරු සංජීව රම්‍යකුමාර මහතා වෙත පෙරේදා (6) ඉදිරිපත් කිරීමට නියමිතව තිබිණ.තේක්ක තොගයේ වටිනාකම මෙතෙක් තක්සේරු කර නොමැත. පො. සැ ගුණවර්ධන පො. කො ප්‍රදීප් යන නිලධාරීහු පරීක්ෂණ පවත්වති..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>08</day>
    </date>
    <link>http://www.dinamina.lk/2014/02/08/_art.asp?fn=r1402088</link>
    <topic>පොලිසියට බයේවස බී ළිඳට පැනලා</topic>
    <author>දෙහිඅත්තකණ්ඩිය ‍සමූහ</author>
    <content>පොලිසියට බයේ වස බී ළිඳකටත් පැන දිවි නසාගැනීමට උත්සාහ කළ දෙහිඅත්තකණ්ඩිය නාමල්ගම පදිංචි පුද්ගලයෙක් තම දියණියගේ නි‍වසෙන් රු. 22,500 හොරකම් කළ බවට දෙහිඅත්තකණ්ඩිය පොලිසියට පැමිණිලි කර ඇත.මේ පිළිබඳව දැන පොලිස් නිලධාරීන් පැමිණෙනු දුටු සැකකරු වස බී ළිඳට පැන ඇත. ළි‍ඳෙන් ගොඩට ගත් සැකකරුව පොලිසිය ප්‍රතිකාර සඳහා පෙරේදා (6) දින දෙහිඅත්තකණ්ඩිය රෝහලට ඇතුළත් කර දෙහිඅත්තකණ්ඩිය මහේස්ත්‍රාත් වෙත ඉදිරිපත් කළේය.මහේස්ත්‍රාත් චාමර වික්‍රමනායක දින 7 ක් සැකකරු රක්ෂිත බන්ධනාගාර ගතකිරීමට නියම කළේය..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>08</day>
    </date>
    <link>http://www.dinamina.lk/2014/02/08/_art.asp?fn=r1402089</link>
    <topic>බස් රේස් ගිහින්දැරියකුත් යටකරලා</topic>
    <author>ඉඳුරුව සමූහ</author>
    <content>මහ ඉඳුරුව, මංසන්ධියේදී කොළඹ සිට මිද්දෙණිය බලා ධාවනය වූ පෞද්ගලික බස් රථයක්, තවත් බස් රථ දෙකකට ඉස්සර කිරීමට යාමේදී පාසල් ශිෂ්‍යාවක් යටකරගෙන ගොස් ඇත.මේ ශිෂ්‍යාව ඉතා අසාධ්‍ය තත්ත්වයෙන් බලපිටිය රෝහලට ඇතුළත් කරන ලද අතර අනතුරෙන් පසු ඇගේ දෙපාවලට දැඩි හානි සිදු වී තිබූ බව සිද්ධිය ඇසින් දුටුවෝ පවසති.මෙසේ අනතුරට ලක්වූයේ මහ ඉඳුරුව නෙලුම්පොකුණගම වත්තේ 6 වසර ඉගෙනුම ලබන සකුනී කල්පනී නමැති 12 හැවිරිදි සිසුවියකි. බස් රථය අනතුර සිදුකර තිබුණේ පාරේ දකුණු පැත්තෙනි.කොස්ගොඩ පොලිසිය පරීක්ෂණ පවත්වයි..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>08</day>
    </date>
    <link>http://www.dinamina.lk/2014/02/08/_art.asp?fn=r14020810</link>
    <topic>පනිරෙන්ඩාව රක්ෂිතය හදිසි ගින්නකින් සුන්</topic>
    <author>මාරවිල සමූහ මිහිර විජේසේකර</author>
    <content>හලාවත, මාදම්පේ පනිරෙන්ඩාව රක්ෂිතයේ ඊයේ දහවල් ඇතිවූ ගින්නකින් අක්කර 500ට ආසන්න ප්‍රමාණයක් සම්පූර්ණයෙන්ම විනාශ වී ඇත.ගින්න හට ගැනීමත් සමඟ මේ දිනවල පවතින දැඩි නියඟය හා සුළඟ හේතුවෙන් එය ශීඝ්‍රයෙන් පැතිර ගොස් තිබේ.වන සංරක්ෂණ දෙපාර්තමේන්තුවේ නිලධාරින්, මාදම්පේ පොලිසිය සහ ගම්වාසීන් එක්ව ගින්න මැඩ පැවැත්වීමට කටයුතු කලත් එය නිෂ්ඵල වී ඇත.ක්‍රමයෙන් පැතිරුණු ගින්න පැය 7ට ආසන්න කාලයක් පැවති අතර වනාන්තරයේ වටිනා ගස් වර්ග රැසක් මේ නිසා විනාශ වී ඇත.ගින්න හටගැනීමට හේතුව මෙතෙක් අනාවරණය වී නොමැති අතර මාදම්පේ පොලිසිය පරීක්ෂණ සිදු කරයි..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>08</day>
    </date>
    <link>http://www.dinamina.lk/2014/02/08/_art.asp?fn=r14020811</link>
    <topic>ප්‍රාඩෝව උඩු යටිකුරු</topic>
    <author>බුලත්සිංහල විශේෂ මිල්ටන් ධර්මසිංහ</author>
    <content>පෙරේදා (05) පාන්දර හොරණ අඟුරුවාතොට මාර්ගයේ ධාවනයවෙමින් තිබූ ප්‍රාඩෝ වර්ගයේ වාහනයක් රෙමුණ පාසල් හන්දිය අසලදී ලිස්සා යාමෙන් ඒ අසල තිබු තාප්පයක හැපී උඩුකුරුව පෙරලී තිබුණි.මේ සිද්ධියෙන් වාහනය තුළ සිටි මගීන් 5කට තුවාල සිදුවිය. තුවාල ලත් පුද්ගලයින් 2කුගේ තත්ත්වය බරපතල බැවින් ඔවුන්‍ කොළඹ ජාතික රෝහලට ඇතුළත් කර ඇත.වාහනය අයිතිකරු හා තුවාල ලැබූ සියළු දෙනා මිල්ලනිය පුදේශයේ පදිංචි කරුවන් වෙති. මේ අනතුර පිළිබඳව අගුරුවාතොට පොලීසිය පරීක්ෂණ පවත්වයි..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>08</day>
    </date>
    <link>http://www.dinamina.lk/2014/02/08/_art.asp?fn=r14020812</link>
    <topic>ජපානයේ පරණ වාහන අමතර කොටස් කන්ටේනර් පිටින් මෙරටට</topic>
    <author>පානදුර සමුහ කපිල සෝමරත්න</author>
    <content>පාවිචිචි කළ විවිධ වර්ගයේ බස් ‍ලොරි සහ මෝටර් රථවල අමතර කොටස් ලංකාවට කන්ටේනර් පිටින් ජපානයෙන් ගෙන්වා මෝටර් රථ එකලස්කර (බඩ් කර) එම වාහන අලෙවි කර රුපියල් කෝටි ගණන් උපයාගන්නා සංවිධානාත්මක කණ්ඩායම් පිළිබඳව සොයා ගෙන තිබේ.දිවයිනේ විවිධ පෙදෙස්වළ ඉතා රහසිගතව මෝටර් රථ අලුත්වැඩියා කිරිමේ මුවාවෙන් මොවුන් විසින් මධ්‍යස්ථාන පවත්වා ගෙන යන බව පානදුර අතිරේක දිසා විනිසුරු සහ ප්‍රධාන මහේස්ත්‍රාත් රුචිර වැලිවත්ත මහතා හමුවේ කැදවු නඩුවකදි අනාවරණය විය.මේ බව මිරිහාන විශේෂ අපරාධ මෙහෙයුම් අංශයේ නිලධාරියකු අනාවරණය කළේ වාහන එක් ලස් කිරිමේ නඩුවක් හමුවේදීය.මේ කූට ජාවාරමට මෝටර් රථවාහන කොමසාරිස් ජනරාල් දෙපාර්තමේන්තුවේ සමහර ලොකු කුඩා නිලධාරීන්ගේ සහයද ලැබි තිබෙන බවට කරුණු අනාවරණය වෙමින් පවතී.එම දෙපාර්තමේන්තුවේ ලියාපදිංචිකර ඇති රථවාහන මාර්ග ධාවනයට නොසුදුසු වාහන වල චැසි අංක ලබාගෙන එකලස් කරන ලද වාහනවල එන්ජින් යන්න්‍රවල කොටා ලිපි සකසා මෝටර් රථ දෙපාර්තමේන්කුවේ නැවත ලියා පදිංචි කර පාරි‍භෝගිකයිනට හිතූ හිතූ මිල ගනන් වලට අලෙවී කරන බව අනාවරනය වි ඇත.මේ වංචා සහගත ක්‍රියාවලියෙන් රජයට විශාල බදු මුදලක් වාර්ෂිකව අහිමිවේ.මිරිහාන විශේෂ අපරාධ මෙහෙයුම් අංශය සහ පොලිස් කෙෂ්ත්‍ර බලකාය විසින් කරණ ලද වැටලීම් අනුව එකලස් කරන ලද වාහන ගණනාවක් පොලිස් අත් අඩංගුවට ගෙන අදාළ ප්‍රදේශවල අධිකරණ වලටඉදිරිපත් කර ඇත.පානදුර අධිකරණයට ඉදිරිපත් කළ පානදුර වත්තල්පොල පාරේ පදිංචි සැකකරුවෙක් පෙර ඇප මත මුදා හැරිය ප්‍රධාන මහේස්ත්‍රාත්වරයා නඩුව මාර්තු මස 20 දිනට කල් දැමිමේය..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>08</day>
    </date>
    <link>http://www.dinamina.lk/2014/02/08/_art.asp?fn=r14020813</link>
    <topic>බිරියගේ උකුලේ හිටි දරුවාගේ හිස ත්‍රී රෝද රියේ බාර් එකේ වැදුණා</topic>
    <author/>
    <content>“ මා ගමන් කළ ත්‍රීවීලරය හදිසියේ තිරිංග තද කරනවාත් සමඟම, මගේ බිරිඳගේ ඔඩොක්කුව මත සිටි අත දරුවාගේ හිස ඉදිරිපස බාර් එකේ වැදුණා” යැයි රිය අනතුරකින් තුවාල ලැබ මියගිය සත් මසක් වයසැති සිඟිති දරුවකුගේ මරණ පරීක්ෂණයේ දී සාක්කි දුන් අජිත් ප්‍රසන්න තිසේරා සන්දනායක නම් අය කිය‍ා සිටියේය.කොළඹ නුවර පා‍රේ සිදුවූ මේ අනතුරින් මිය ගිය පරණ මීරිගම විසූ රුසිරු තිසේරා සන්දනායක නම් දරුවාගේ මරණ පරීක්ෂණය කොළඹ නාගරික හදිසි මරණ පරීක්ෂක එම්. අෂ්රප් රූමි මහතා හමුවේ කොළඹ ජාතික රෝහලේ දී පවත්වන ලදී.කඩවත පොලිසියේ කොස්තාපල් නිශාන්ත (61218) මහතාගේ මෙහෙයවීම යටතේ වැඩිදුරටත් සාක්කි දුන් මියගිය දරුවාගේ පියා මෙසේ ද කීය.“ බෙහෙත් ගැනීම සඳහා රාගම රෝහලට ගොස් ආපසු ගෙදර එනවිටයි මේ අනතුර සිද්ධ වුනේ. මා සමඟ මේ වාහනයේ මගේ බිරිඳ, අත දරුවා සහ තවත් ළමයෙක් සිටියා. අනතුර සිදුවන විට වේලාව උදේ 10.30ට පමණ ඇති.ඉදිරිපසින් ගිය කැබ් රථයක් හදිසියේ නැවැත්තුවා. අප ගිය ත්‍රීවීලරයට තිරිංග තද කරන්න වුණේ ඒකයි. මෙය වෑන් රථයක පිටුපසෙහි ද හැපුණා.”ත්‍රීවීලර් රථයේ රියැදුරු ඇතුළු තවත් කිහිප දෙනෙකුම මෙහිදී සාක්කි දුන් අතර කොළඹ මහ රෝහලේ නියෝජ්‍ය අධිකරණ වෛද්‍ය නිලධාරී දොස්තර ඩී. එල්. එම්. සේනානායක මහතා පශ්චාත් මරණ පරීක්ෂණය පැවැත්වීය.පශ්චාත් මරණ පරීක්ෂණ වාර්තාව හා ඉදිරිපත් වූ සාක්කි සලකා බැලූ මරණ පරීක්ෂකවරයා මෙය රිය අනතුරක් බවට තම තීන්දුව ප්‍රකාශයට පත් කරන ලදී..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>08</day>
    </date>
    <link>http://www.dinamina.lk/2014/02/08/_art.asp?fn=r14020814</link>
    <topic>සල්ලි ගන්න පෙර ටිකට් දෙනකොන්දොස්තරගේ උනන්දුවේ රහස</topic>
    <author>බර්ටි ‍ලයනල් උඩුගම්පල</author>
    <content>උතුරු නැඟෙනහිර පළාතේ ගුරු සේවයේ යෙදී සිටින තේමිස් ඉස්කෝලේ මහත්මයා පාසල් නිවාඩුව ආරම්භවත්ම ගමට එන්නට සූදානම් විය. එදින හිමිදිරියේම පිටත්වී ගම්පහට පැමිණ මිනුවන්ගොඩ ගුවන් තොටුපළ පෞද්ගලික බස් රථයකට ගොඩවී අවසාන පේළියේ අසුනක වාඩිවිය.බස් රථය මගීන්ගෙන් පිරී ගියේය. රියැදුරු එන්ජිම පණගන්වා ධාවනයට සූදානම් කර ගුවන් විදුලි යන්ත්‍රය ද ක්‍රියාත්මක කළේය. මඳ වේලාවක් ගතවිය. රියැදුරු මහතා බස් රථය නැවතුමෙන් පිටතට ගෙන නවත්වා ගත්තේය.කොන්දොස්තරද ඉදිරි පාපුරුවට ගොඩවී තව තවත් මගීන් ගොඩකරවා ගැනීමේ නිරත විය.ඉදිරි කෙළවරේ සිට ටිකට් කඩන්න ගත් කෝසල නම් කොන්දොස්තර පසුපසට ආවේය. “ගන්න... ගන්න ටිකට් ගන්න” යැයි කියනවා මිස වෙනදා මෙන් “කෝ සල්ලි... කෝ සල්ලි” යැයි කියනවා තේමිස් ඉස්කෝලේ මහත්තයාට ඇසුනේ නැත.කලාතුරකින් බස් රථවල ගමන් කළද ඔහුට මේ වෙනස පැහැදිලිවම වැටහී ගියේය. අවසාන අසුන් පෙළ වෙත පැමිණි කෝසල කොන්දොස්තර “තාත්තා උදෙන්...ම පිටත්වුණා ද?” කියමින් අසලටම කිට්ටු වී “ගන්න... ගන්න මේ ටිකට් එක” කියමින් යන්ත්‍රයෙන් ටිකට් එක ඇද දුන්නේ “අනේ පුතේ මේ ටිකට් එක වෙන කාටහරි දෙන්න, මට ටිකට් ඕනෑ නෑ” යැයි කියද්දීය.“අනේ තාත්තේ මට සල්ලි නැතත් කමක් නෑ. මේ ටිකට් එක අතේ තියාගන්න. දැන් මිනුවන්ගොඩ පොලිසියේ ඉන්න ලොකු මහත්තයට ටිකට් නොදී හරි ටිකට් ගන්නෙ නැතුව ගිහින් අහුවුණොත් කෙළින්ම දඩ තමයි යැයි කොන්දොස්තර පැවැසීය.ඒ සැණින්ම ඔහුගේ දුරකථනයද නාද විය. එයට පිළිතුරු දුන් කොන්දොස්තර “හෙලෝ මචං ඇයි? ජීප් එක පාලමට එහා පැත්තෙ. හා හා හරි ෆුඩ් බෝඩ් කට්ටිය උඩට ගන්නම්” යැයි දුරකථනය විසන්ධි කරමින් “ගොඩවෙන්න ඇතුළට. අතරමඟින් හෙම පැනලා දඩ කාලා අපිව ගාවන්න එපා” කියමින් පිටිපස පාපුරුව දෙස එබී බැලුවේය..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>08</day>
    </date>
    <link>http://www.dinamina.lk/2014/02/08/_art.asp?fn=r14020815</link>
    <topic>ඊරි ඇළට පාලම ලැබුණත් ඇඳි නෑ</topic>
    <author>හැඳල විශේෂ ජූලියන් කෝරාළ</author>
    <content>නාහේනේ සිට කිරිබත්ගොඩ හුණුපිටිය මාර්ගයට ප්‍රවිශ්ට වීමට තිබූ මාවතේ ඊරි ඇළ තරණය කිරීමට පාලමක් නොවූ නිසා ජනතාව විඳින අපහසුතා පිළිබඳව දිනමිණ පුවත්පත කීප වතාවක්ම කරුණු හෙළිකර සිටියේය.මෑතකදී මේ කොටන් පාලම ඉවත් කර කුඩා වාහනයක් (ත්‍රීවිල් රථයක්) ගමන් කළ හැකි කොන්ක්‍රීට් පාලමක් දේශපාලන අධිකාරිය ඉදිකර දී තිබේ.එහෙත් එම පාලමට ආරක්ෂිත වැටක් නොතිබීම අනතුරුදායකය. එබැවින් ඒ පිළිබඳව අවධානය යොමුකර ආරක්ෂිත අත්වැලක් හෝ පැති බැමි හෝ ඉදිකර මේ පාලමෙන් ගමන් ගන්නා මගී ප්‍රජාව ආරක්ෂා කර දෙන්නැයි ජනතාව ඉල්ලති..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>08</day>
    </date>
    <link>http://www.dinamina.lk/2014/02/08/_art.asp?fn=r14020816</link>
    <topic>හෝමාගම අධ්‍යාපන කලාපයේ පාසල්13කට මහින්දෝදය විද්‍යාගාර</topic>
    <author>හෝමාගම සංචාරක මංජුල හිරිපිටිය</author>
    <content>රුපියල් ලක්ෂ එක් දහස් හතළිහක මුදලක් වැය කර හෝමාගම අධ්‍යාපන කලාපයේ පාසල් දහතුනක මහින්දෝදය විද්‍යාගාර ආරම්භ කිරීමට පියවර ගෙන ඇතැයි හෝමාගම කලාප අධ්‍යාපන අධ්‍යක්ෂ පාලිත වීරසූරිය මහතා පැවැසීය.මේ යටතේ එක් පාසලකට රුපියල් ලක්ෂ අස‍ූව බැගින් මුදල් වැය කර විද්‍යාගාර ආරම්භ කෙරේ.හෝමාගම අධ්‍යාපන කලාපයට අයත් හෝමාගම අධ්‍යාපන කොට්ඨාසයේ පාසල් හයක (පිටිපන මහින්ද රාජපක්ෂ විදුහල, හෝමාගම මධ්‍ය මහ විදුහල වෑතර මහ විදුහල, දීපංගොඩ ශ්‍රී මේධානන්ද විදුහල, මීගොඩ මහ විදුහල සහ පනාගොඩ ශ්‍රී පරාක්‍රම විදුහල) සහ සීතාවක අධ්‍යාපන කොට්ඨාසයට අයත් පාසල් හතක (හංවැල්ල රාජසිංහ මධ්‍ය මහ විදුහල, කොස්ගම මහ විදුහල, සිතාවක මධ්‍ය මහ විදුහල, බොපේ රාජසිංහ මහ විදුහල, පුවක්පිටිය දෙමළ මහ විදුහල, පින්නවල රාජපොල මහ විදුහල සහ පාදුක්ක සිරිපියරතන විදුහල, මහින්දෝදය විද්‍යාගාර ආරම්භ කිරීමට නියමිතය.වායු සමනය කළ දෙමහල් නව ගොඩනැගිල්ලක පරිගණක හතළිහකින් සමන්විත මේ විද්‍යාගාරය භාෂාගාරයක්, නැණස දුරස්ථ අධ්‍යාපන විද්‍යාගාරයක් හා විද්‍යාගාරයක් අයත් වේ. භාෂාගාර තුළ ඉංග්‍රීසි භාෂාවට අමතරව ප්‍රංශ, කොරියා හා ජපන් භාෂාව ප්‍රථම අදියර යටතේ එම භාෂාවන් ඉගැන්වීම් කටයුතු සිදු කෙරේ.මීට සමගාමීව හෝමාගම අධ්‍යාපන කලාපයේ සියලු ප්‍රාථමික පාසල් සංවර්ධනය කිරීම, ළමා මිතුරු පාසල් වැඩ සටහන යටතේ සංවර්ධනය කිරීම හා පාසල් දහසේ සංවර්ධන සැලසුම යටතේ පාසල් රැසක් සංවර්ධනය වන බව කලාප සැලසුම් අධ්‍යක්ෂ සී. හෙට්ටිආරච්චි මහතා කීවේය..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>08</day>
    </date>
    <link>http://www.dinamina.lk/2014/02/08/_art.asp?fn=r14020817</link>
    <topic>බණ්ඩාරගම පොලිස් ස්ථානයලෑලි කාමරවලට සීමාවෙලා</topic>
    <author>හල්තොට සමූහ විනීතා මානෙල් ගමගේ</author>
    <content>අඩ සිය වසකටත් වඩා පැරැණි ගොඩනැඟිල්ලක පවත්වා ගෙන යනු ලබන බණ්ඩාරගම පොලිස් ස්ථානය පිළිබද අවධානය යොමු නොකරන්නේ මන්දැයි ජනතාව විමසති.ඉඩ කඩ නොමැති නිවෙසක කාමර, ලෑලිවලින් වෙන් කර එක් එක් අංශ සදහා භාවිතා කළත් මේ වන විට වහල බරපතළ ලෙස අබලන් තත්ත්වයට පත්ව තිබෙන බව ඔවුහු පවසති.අපරාධ අංශයට ඉහලින් වහලේ මුදුන් පරාලය දෙකට කැඩි ඇති අතර එය මුක්කු මත රදවා තිබෙන බවද මේ නිසා මේ ස්ථානයට පැමිණෙන මහජනතාවගේ මෙන්ම නිලධාරින්ගේ ද ජීවිත අවදානම් තත්ත්වයක පවතින බවද ඔවුහූ පෙන්වා දෙති.වැසි දිනවලට තෙමෙන මේ ගොඩනැඟිල්ල වෙනුවට සීඝ්‍රෙයන් දියුණු වන බණ්ඩාරගම නගරයට උචිත නව ගොඩනැඟිල්ලක පොලිසිය ස්ථාපිත කරන ලෙස නගර වැසියෝ ඉල්ලා සිටිති..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>08</day>
    </date>
    <link>http://www.dinamina.lk/2014/02/08/_art.asp?fn=s1402081</link>
    <topic>එකම ටෙස්ට් තරගයක දී ත්‍රිත්ව ශතකයක් හා ශතකයක් ලබා ගත්ලොව දෙවැනි පිතිකරු සංගක්කාර</topic>
    <author/>
    <content>බංග්ලාදේශයට එරෙහිව චිතගොං නුවර සහුර් අහමඩ් චවුද්රි ක්‍රීඩාංගණයේ පැවැත්වෙන දෙවැනි හා අවසාන ටෙස්ට් ක්‍රිකට් තරගයේ පළමු ඉනිමේදී ලකුණු 319ක් වාර්තා කළ කුමාර් සංගක්කාර ඊයේ දෙවැනි ඉනිමේදීද පිතිහරඹයෙන් දස්කම් පාමින් ලකුණු 105ක් ලබා ගනිමින් එක ම ටෙස්ට් තරගයක ත්‍රිත්ව ශතකයක් හා ශතකයක් ලබා ගත් ලොව එක ම පිතිකරු වන එංගලන්තයේ ග්‍රැහැම් ගූච් සමග සම තැනට පිවිසියේය.ගූච්, 1990 වසරේ ලෝඩ්ස්හිදී ඉන්දියාවට එරෙහිව ලකුණු 333ක් හා 123ක් ලබා ගෙන තිබේ.ශතක 34ක් ලබා ගෙන සිටි සංගක්කාර සවස තේ පානයෙන් පසුව සොහාග් ගාසි ට හයේ පහරක් එල්ල කරමින් තවත් ශතකයක් එකතු කර ගත් අතර ඊළඟ පන්දුව කෙළින්ම කඩුල්ල හා ගැටීමෙන් දැවී ගියේය.දිනේෂ් චන්දිමාල් නොදැවී ලකුණු 100ක් ලබා ගත්තේය. ඔහු හා සංගක්කාර සිවුවැනි කඩුල්ල වෙනුවෙන් ලකුණු 145ක සබඳතාවක් පිහිටුවූහ.පළමු ඉනිමේ ලකුණු 161ක් ඉදිරියෙන් සිටි ශ්‍රී ලංකාව, සවස තේ පානයෙන් පසුව චන්දිමාල් ශතකය වාර්තා කිරීමත් සමගම කඩුලු 4 ට ලකුණු 305කට ඉනිම නතර කළේය.මේ ද්විත්ව ටෙස්ට් තරගමාලාව සම කිරීම සඳහා ලකුණු 467ක ඉලක්කයකට මුහුණ දී සිටින බංග්ලාදේශය ඊයේ සිවුවැනි දින තරගය නතර කරන විට කිසිවෙකු නොදැවී ලකුණු 12ක් රැස්කර ගෙන සිටියේය. ටමිම් ඉක්බාල් ලකුණු 7ක්ද, ෂම්සුර් රහ්මාන් ලකුණු 4ක්ද ලබා ගෙන සිටියහ.ඊයේ සිවුවැනි දින තරගය ආරම්භ වී මිනිත්තු 25ක් ඇතුළත බංග්ලාදේශ පළමු ඉනිම ලකුණු 426කට අවසන් විය. ඒ, ශ්‍රී ලංකාව ලබා ගත් ලකුණු 587 ට පිළිතුරු වශයෙනි.කඩුලු 8 ට ලකුණු 409 සිට ඊයේ තරගය ඇරැඹූ බංග්ලාදේශ කණ්ඩායමේ ඉතිරි කඩුලු දෙක ලබා ගත් දඟ පන්දු යවන අජන්ත මෙන්ඩිස් ලකුණු 99කට කඩුලු 6ක් ලෙසින් ඔහුගේ පන්දු යැවීම අවසන් කළේය.මෙය මෙන්ඩිස්ගේ ටෙස්ට් ක්‍රිකට් දිවියේ හොඳම පන්දු යැවීම විය. මීට පෙර ඔහුගේ හොඳම දක්ෂතාව වී තිබුනේ 2008 වසරේ ගාල්ලේදී ඉන්දියාවට එරෙහිව ලබා ගත් ලකුණු 117 ට කඩුලු 6 ය.ඊයේ තරගයේ සිවුවැනි පන්දුවෙන්ම මහ්මුදුල්ලාගේ කඩුල්ල ලබා ගත් මෙන්ඩිස් අනතුරුව අල් අමින් හොසේන්ගේ කඩුල්ල බිඳ දැමුවේය. පිට දඟ පන්දු යවන ඩිල්රුවන් පෙරේරා, මෙන්ඩිස්ට සහාය වෙමින් කඩුලු 3ක් ලබා ගත් අතර වේග පන්දු යවන සුරංග ලක්මාල් එක් කඩුල්ලක් ලබා ගත්තේය.ශ්‍රී ලංකාව දෙවැනි වතාවට පන්දුවට පහර දීමේදී පිට දඟ පන්දු යවන මොහමඩ් මහ්මුදුල්ලා විසින් දිමුත් කරුණාරත්න හා කෞෂල් සිල්වා යන ආරම්භක පිතිකරුවන් දෙදෙනාම දවාලූවේ දිවා ආහාරයට පෙර ඔහු යැවූ පළමු ඕවර තුන ඇතුළතය. මේ අනුව දෙවැනි කඩුල්ල බිඳ වැටෙන විට ශ්‍රී ලංකා මුළු ලකුණු ප්‍රමාණය 49ක් පමණක් විය.කරුණාරත්න ලකුණු 15ක් රැස්කර ගෙන සිටියදී දුන් උඩ පන්දුව ‘ස්ලිප්ස්’හිදී දක්ෂ අයුරින් ඩැහැ ගැනීමට නසිර් හොසේන් සමත් විය. සිල්වා ලකුණු 29ක් ලබා ගෙන සිටියදී කඩුල්ල මුවා කිරීමේ වරදට හසුවිය.ඉන්පසුව ෂකිබ් අල් හසන්, ලකුණු 11ක් ලබා ගෙන සිටි මහේල ජයවර්ධන කඩුල්ල මුවා කිරීමේ වරදට හසුකර ගත්තේය. තෙවැනි කඩුල්ල බිඳ වැටුනේ මුළු ලකුණු 78දීය..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>08</day>
    </date>
    <link>http://www.dinamina.lk/2014/02/08/_art.asp?fn=s1402082</link>
    <topic>කාන්තා ක්‍රිකට්පිලට ජය</topic>
    <author/>
    <content>එංගලන්ත ඇකඩම් කාන්තා ක්‍රිකට් පිල සමග පැවැති තෙවැනි විස්සයි 20 ක්‍රිකට් තරගයෙන් ලකුණු 14ක ජයක් හිමිකර ගැනීමට ශ්‍රී ලංකා කාන්තා සංවර්ධන ක්‍රිකට් පිල සමත්විය.ආර්.ප්‍රේමදාස පිටියේ පෙරවරුවේ පැවැති තරගයේ කාසියේ වාසිය දිනාගත් ශ්‍රී ලංකා පිල ඕවර 20 තුළදී කඩුලු 4කට ලකුණු 137ක් රැස් කළේය. චමරි අතපත්තු ලකුණු 35ක් රැස්කළාය.නායිකා ශෂිකලා සිරිවර්ධන ලකුණු 29ක් රැස්කළ අතර සිවුවැනි කඩුල්ලට පිටියට පිවිසි චමරි පොල්ගම්පොල වේගවත් ඉනිමක් දියත් කරමින් නොදැවී ලකුණු 30 එක්කළාය. පන්දු 19කට මුහුණදුන් පොල්ගම්පොල හතරේ පහර 3ක් හා හයේ පහරක් එල්ල කර තිබිණි. හෂිනි පෙරේරාද පන්දු 22කින් ලකුණු 25ක් රැස්කළාය.පිළිතුරු ලෙස එංගලන්ත පිලට ඕවර 20 අවසානයේ ලබාගත හැකිවුයේ ලකුණු 123ක් පමණි. ඒ සඳහා කඩුලු 6ක් ඔවුන්ට අහිමිවිය. ෆ්රන් විල්සන් ඉනිමේ වැඩිම ලකුණු ලාභියා වෙමින් ලකුණු 44ක් රැස් කළාය.එංගලන්තයට කඩුලු 8ක ජයක්මේ අතර ආර්.ප්‍රේමදාස පිටියේ ඊයේ පස්වරුවේ පැවැති විස්සයි 20 තරගයෙන් ශ්‍රී ලංකා කාන්තා සංවර්ධන ක්‍රිකට් පිල පරදවා කඩුලු 8ක ජයක් හිමිකර ගැනීමට එංගලන්ත ඇකඩමි පිල සමත්විය. ශ්‍රී ලංකා පිල පළමුව පන්දුවට පහරදෙමින් කඩුලු 8කට ලකුණු 111ක් රැස්කළ අතර ජයග්‍රාහී ඉලක්කය ඕවර 17කදී කඩුලු 2ක් පමණක් දැවී තිබියදී සපුරාලීමට එංගලන්ත කණ්ඩායමට හැකිවිය.එංගලන්තය ජයග්‍රහණය කරාගෙන ගිය හෝලි අර්මිත්ගේ පන්දු 48කින් හතරේ පහර 9ක් සමගින් ලකුණු 60ක් රැස්කළාය. ශ්‍රී ලංකා ඉනිමේදී ශ්‍රීපාලි වීරක්කොඩි ලකුණු 30ක් රැස්කළ අතර ස්ටෙපානි බට්ලර් ලකුණු 18කට කඩුලු 3ක් දවාගත්තාය..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>08</day>
    </date>
    <link>http://www.dinamina.lk/2014/02/08/_art.asp?fn=s1402083</link>
    <topic>එංගලන්තය ලයන්ස් ලකුණු 313ක් ඉදිරියෙන්</topic>
    <author/>
    <content>ශ්‍රී ලංකා ඒ නැඟී එන කණ්ඩායම සමග පැවැත්වෙන තෙදින පුහුණු තරගයේ ඊයේ දෙවැනි දිනය නිමාවනවිට සංචාරක එංගලන්ත ලයන්ස් කණ්ඩායම දෙවැනි ඉනිමට කඩුලු 4ක් දැවී ලකුණු 139ක් රැස්කරගෙන සිටියේය.ජොනි බ්‍රිස්ටෝවි ලකුණු 58ක් හා ලිව් ප්ලන්කෙට් ලකුණු 34ක් ලබා නොදැවී කඩුල්ලේ රැදී සිටියේය. පන්දු යැවීමේදී චමින්ද බණ්ඩාර කඩුලු 2ක් දවාලීමට සමත්විය.කොල්ට්ස් පිටියේ පැවැත්වෙන තරගයේ පළමු දිනයේ එංගලන්ත කණ්ඩායම කඩුලු 5කට ලකුණු 327ලබාගත්තේය. ඒ සමග ඔවුන්ගේ ඉනිම අත්හිටුවීය. පිළිතුරු ලෙස ඊයේ පළමු ඉනිම ක්‍රීඩා කළ ශ්‍රී ලංකා කණ්ඩායම ලකුණු 153කට දැවී ගියේය. මේ අනුව ලයන්ස් කණ්ඩායම ලකුණු 313ක් ඉදිරියෙන් පසුවෙයි.ශ්‍රී ලංකා ඉනිමේ මුල් කඩුලු 2ක් ලකුණු 7ක් තුළ බිඳ වැටිණි. කඩුලු 5ක් ලකුණු 51කට බිඳ වැටී තිබියදී මහේල උඩවත්ත සමග එක්වු චතුරංගද සිල්වා ලකුණු 51ක සබඳතාවක් ගොඩනැගීම ඉනිමට යම් සහනයක් විය. මහේල උඩවත්ත ලකුණු 35කට දැවී යෑමෙන් එම සබඳතාව බිද වැටුණු අතර චතුරංග ද සිල්වා ලකුණු 50ක් රැස්කළේය. ඊට පන්දු 78කදී හතරේ පහර 5ක් හා හයේ පහරක් ඇතුළත්විය.ලයන්ස් පළමු ඉනිම-327/5 (ඕවර 90) ඉනිම අත්හිටුවන ලදි. ඇලෙක්ස් ලීස් 119, වරුන් ‍චොප්රා 47, ජෙමිස් ටේලර් 47 සහ දෙවැනි ඉනිම-139/4 (ඕවර 42) ජොනි බ්‍රිස්ටෝව් නොදැවී 58, ලිව් ප්ලන්කෙට් නොදැවී 34ශ්‍රී ලංකා පළමු ඉනිම-153 (ඕවර 45.5) චතුරංග ද සිල්වා 50, මහේල උඩවත්ත 35 (ස්කොට් බ්‍රෙන්විස් 25/4, සයිමන් කොරිගන් 31/3).</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>08</day>
    </date>
    <link>http://www.dinamina.lk/2014/02/08/_art.asp?fn=s1402084</link>
    <topic>‘බිග් ත්‍රී’ නටන්න හදන නාඩගමටඑංගලන්තයෙන්ම විරෝධය</topic>
    <author>- වර්නන් ගුණසේකර (විදෙස් පුවත් ඇසුරෙණි)</author>
    <content>ජගත් ක්‍රිකට් ක්‍රීඩාව සම්බන්ධයෙන් තීරණ ගැනීමේ බලය හා ක්‍රීඩාවේ ආදායමෙන් වැඩි කොටස රටවල් තුනකට පමණක් කේන්ද්‍රගත වන අයුරින් ජගත් ක්‍රිකට් කවුන්සලය විසින් ගෙන එන නව ව්‍යවස්ථා කෙටුම්පතට එරෙහිව පළවන විරෝධය දිනෙන් දින උත්සන්න වෙමින් පවතී.ඉන්දියාව, එංගනලන්තය හා ඔස්ට්‍රේලියාව (බිග් ත්‍රී) ජාත්‍යන්තර ක්‍රිකට් ක්ෂේත්‍රයේ රජකරවන මේ නව ව්‍යවස්ථා කෙටුම්පතට ආසන්නතම විරුද්ධත්වය ඊයේ ප්‍රකාශ වූයේ එංගලන්තයෙන් ම වීම දෛවෝපගත සිදුවීමකි.මේ ව්‍යවස්ථාවේ පාලනය පිළබඳව නිරීක්ෂණය කිරීමට පත්කරන ලද විනිසුරු හැරී වුල්ෆ් සාමිවරයා, ජගත් ක්‍රිකට් කවුන්සලය පවත්වා ගෙන යාම සඳහා මේ රටවල් තුනට වැඩි බලතල ලබා දීමේ සැලැස්ම “සම්පූර්ණයෙන්ම මුදල මුල්කර ගත්” එකක් ලෙසට හංවඩු ගසා තිබේ.මේ ව්‍යවස්ථා සැලසුම සම්බන්ධයෙන් “ඒකමතික තීරණයකට” එළැඹ සිටින බව ජගත් ක්‍රිකට් කවුන්සලය පසුගිය මාසයේදී කියා සිටියේය.එහෙත්, මේ ව්‍යවස්ථාව ස්ථාපිත කිරීම සඳහා ඡන්දය ලබා ගැනීමට ඉඩ තිබෙන, අද සිංගප්පූරුවේ හදිසියේ පැවැත්වීමට නියමිත ජගත් ක්‍රිකට් කවුන්සල මණ්ඩල රැස්වීමට පෙර ශ්‍රී ලංකාව, පාකිස්තානය හා දකුණු අප්‍රිකාව මේ ව්‍යවස්ථාවට දිගින් දිගටම විරුද්ධත්වය ප්‍රකාශ කර තිබේ.“ඇත්තටම මෙය ක්‍රිකට් ක්‍රීඩාවේ අනාගතය සම්බන්ධයෙන් බිය උපදවන මොහොතකි” යැයි හැරී වුල්ෆ් සාමිවරයා පවසයි.“මෙය ප්‍රතිගාමී පියවරකි. මෙය තුන්දෙනෙකුගෙන් යුත් ආධිපත්‍යයකට අතිවිශාල බලය පැවරීමකි. අනෙක් කිසිම කෙනෙකුට කිසිම දෙයක් කියන්නවත් කරන්නවත් බලයක් නැහැ” යැයි එංගලන්ත හා වේල්සයේ හිටපු ප්‍රධාන ශ්‍රේෂ්ඨාධිකරණ විනිසුරු සාමිවරයා ප්‍රකාශ කරයි.“මෙය සම්පූර්ණයෙන්ම මුදල් මුල් කරගෙනම සැදූ ව්‍යවස්ථාවකි. මේ ව්‍යවස්ථාව ස්ථාපිත කෙරුණොත් ජගත් ක්‍රිකට් කවුන්සලයට ගෝලීය පාලන මණ්ඩල තත්ත්වය අහිමි වී එය පෞද්ගලික සාමාජික සමාජයක තත්ත්වයට පත්වේවි.”“බ්‍රිතාන්‍ය හා ඔස්ට්‍රේලියා රජයන්ට ඔවුන්ගේ ක්‍රිකට් මණ්ඩල විසින් කරනු ලබන මේ බලය අල්ලා ගැනීමේ කාර්යය ගැන පසුතැවිලි වන්නට සිදුවීමට ඉඩ තිබෙනවා. ඉන්දියාව තව තවත් ශක්තිමත් වන බව පාකිස්තාන ජනතාව දුටුවොත් ඔවුන් එංගලන්තයේ හා ඔස්ට්‍රේලියාවේ මේ කටයුත්තත් අප්‍රිය කරාවි” වුල්ෆ් සාමිවරයා පවසයි.“ක්‍රිකට් ක්‍රීඩාව සඳහා වන නිදහස් පාලන මණ්ඩලයක් ලෙසින් ජගත් ක්‍රිකට් කවුන්සලයට තිබෙන තැන මෙයින් නැති වෙනවා. මේ මණ්ඩලය ඔවුන්ට දකින්නට වුවමනා වන ඉතා සුළු සාමාජික සංඛ්‍යාවකින් යුත් සමාජයක් බවට පත්වෙනවා.”ක්‍රිකට් ක්‍රීඩාවේ මූල්‍ය බලවතුන් වන ඉන්දියාව පිළිබඳවද සාමිවරයා සිය අදහස් පළ කරයි.“ඉන්දියාව තමයි වැඩියෙන්ම මුදල් උත්පාදනය කරන බලවේගය. ඒ ගැන සලකා බලන ලෙසට ඔවුන්ට කියා සිටිය හැකියි. නමුත් එය සලකා බැලිය යුත්තේ කොයි ආකාරයෙන්ද කියන එක විනිශ්චයේ කාරණයකි” වුල්ෆ් සාමිවරයා වැඩි දුරටත් කියයි.මේ අතර ජගත් ක්‍රිකට් කවුන්සලයට ලිපියක් යවන ශ්‍රී ලංකා ක්‍රිකට් ආයතනයේ සභාපති ජයන්ත ධර්මදාස මහතා, නව ව්‍යවස්ථාව පිළිබඳ යෝජනාවේ නිත්‍යානුකූලබාවය ගැනත් එය නිර්මාණය කෙරුනු ආකාරය පිළිබඳවත් විවෘතව ප්‍රශ්න කර තිබේ.ජගත් ක්‍රිකට් කවුන්සලයේ නීති කටයුතු පිළිබඳ ප්‍රධානියා වන අයින් හිගින්ස් මහතා වෙත මේ ලිපිය පසුගිය 5 වැනිදා යවා තිබේ..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>08</day>
    </date>
    <link>http://www.dinamina.lk/2014/02/08/_art.asp?fn=s1402085</link>
    <topic>19න් පහළ පාසල් ක්‍රිකට් චරිත්ගෙන් විශිෂ්ට පන්දු යැවීමක්</topic>
    <author>ඩිල්වින් මෙන්ඩිස් මොරටුව ක්‍රීඩා</author>
    <content>අම්බලන්ගොඩ ‍දේවානන්ද විදුහල සමග පැවැති තරගයේදී කළුතර තිස්ස විදුහල වෙනුවෙන් විශිෂ්ට පන්දු යැවීමක නිතරවු චරිත් දුෂාන් කඩුලු 12ක් දවාගනිමින් දක්ෂතා දැක්වීය.පළමු ඉනිමේදී ලකුණු තුනකට කඩුලු 6ක් දවාගත් චරිත් දෙවැනි ඉනිමේදී ලකුණු 88කට කඩුලු 6ක් දවාගත්තේය. අම්බලන‍්ගොඩදී පැවැති මේ තරගය ලකුණු සමවීමෙන් නිමාවට පත්විය.දේවානන්ද පළමු ඉනිම - 99 ලහිරු ප්‍රසන්න 34 (චරිත් දුෂාන් 3/6, මිලින්ද සම්පත් 50/3) සහ දෙවැනි ඉනිම - 257 අමින්ද මෙන්ස් 74, සකුන් සිල්වා 35 (චරිත් දුෂාන් 88/6, මිලින්ද සම්පත් 86/3)තිස්ස පළමු ඉනිම - 199 සංඛ චතුරංග 49, නවීන් දනුෂ 36, මිලිඳු සම්පත් 34 (සකුන් සිල්වා 11/2) සහ දෙවැනි ඉනිම - 157 නවීන් ධනුෂ 56 (සකුන් සිල්වා 44/4, මහේෂ් සංජීව 21/3)වේල්ස් කුමරයට පළමු ඉනිමේ ජයකඳාන ද මැසනෝද් විදුහල සමග පැවැති තරගයේ පළමු ඉනිමේ ජය හිමිකර ගැනීමට මොරටුව වේල්ස් කුමර විදුහල සමත්විය. වේල්ස් කුමර විදුහල පළමු ඉනිමට ලකුණු 217ක් රැස්කළ අතර මැසනෝද් විදුහලට පළමු ඉනිමේදී රැස්කළ හැකිවුයේ ලකුණු 211ක් පමණි. වේල්ස් කුමර විදුහල් දෙවැනි ඉ‍නිමේදී ලකුණු 148ක් වාර්තා කිරීමට ශනුක දුලාජ් සමත්විය..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>08</day>
    </date>
    <link>http://www.dinamina.lk/2014/02/08/_art.asp?fn=s1402086</link>
    <topic>මාතලේ පාපන්දු පුහුණු කඳවුරක්</topic>
    <author>මාතලේ දිසා විශේෂ</author>
    <content>මාතලේ පාපන්දු ලීගය සංවිධාන කරන පාපන්දු පුහුණු කඳවුර අද (8) ප්‍රවාහන නියෝජ්‍ය ඇමැති රෝහණ දිසානායක මහතාගේ ප්‍රධානත්වයෙන් බර්නාඩ් අලුවිහාරේ ක්‍රීඩාගංණයේදී පැවැත්වේ.මාතලේ දිස්ත්‍රික්කයේ පාසල් දහයකින් අවු.9 ක්‍රීඩකයන් පිරිසක් මේ සඳහා එක්වීමට නියමිත බව මාතලේ පාපන්දු ලේකම් යූ.එල්.එම්.ලහිබ් මහතා පැවැසීය‍..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>08</day>
    </date>
    <link>http://www.dinamina.lk/2014/02/08/_art.asp?fn=s1402087</link>
    <topic>යුනයිටඩ් සය සාමාජික ක්‍රිකට්</topic>
    <author>මල්වාන සමූහ</author>
    <content>පුටුපාගල යුනයිටඩ් ක්‍රීඩා සමාජය සංවිධාන කරන දීප ව්‍යාප්ත සය සාමාජික සැහැල්ලු පන්දු දිවා-රාත්‍රි ක්‍රිකට් තරගාවලිය අද (8) සහ හෙට (9) දෙදින පුටුපාගල වෝල්ටර් පෙරේරා ක්‍රීඩාංගණයේදී පැවැත්වේ.තරගාවලියේ ශූරතාව සඳහා කුසලානය සමගින් රු.30000ක් හා අනුශූරතාවට කුසලානය සමග රු.20000ක්ද, දක්ෂතම ක්‍රීඩකයන්ටද ත්‍යාග පිරිනැමෙන බව සංවිධායකයෝ පවසති..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>08</day>
    </date>
    <link>http://www.dinamina.lk/2014/02/08/_art.asp?fn=f1402081</link>
    <topic>මගේ දේශපාලන පරමාර්ථයමුදල් හම්බකිරීම නොවේ</topic>
    <author>සාකච්ඡා කෙළේ උදිත ගුණවර්ධන</author>
    <content>දශක දෙකකටත් වැඩි කාලයක් නිළියක් ලෙස ජනප්‍රියත්වයටත් සම්මානයටත් පාත්‍ර වූ ගීතා කුමාරසිංහ මෑත කාලයේ දී දේශපාලන කේෂ්ත්‍රයේ පුවත් මවන චරිතයක් බවට පත්වූවාය. දකුණු පළාත් සභා මැතිවරණය සඳහා ගාල්ල දිස්ත්‍රික්කයෙන් තරග කරන ගීතා කුමාරසිංහ මහත්මිය මෙවර දිස්ත්‍රික්කයෙන් ඉහළම මනාප සංඛ්‍යාව ලබා ගන්නා බව පවසයි.* කලාවේ ඉහළම තැනට ගිය ඔබ දේශපාලනය තෝරාගත්තේ ඇයි?කලාකරුවකුට දේශපාලනය තෝරා ගැනීමට ඇති බාධාව කුමක්ද කියලා මම අහනවා. අනෙක මා අද ඊයේ දේශපාලනය වෙත ක්‍රියාකාරීව එක් වූ අයෙක් නොවෙයි. දීර්ඝ කාලයක සිට දේශපාලනය තුළ ක්‍රියාකාරීව කටයුතු කළ ඒ ගැන අවබෝධයක් හා ජනතා සේවයට ආශාවක් ඇති කෙනෙක්. ඒ විදිහේ කෙනකු විදිහට මා දේශපාලනය තෝරා ගැනීම ප්‍රශ්න කළ යුතු දෙයක් නොවෙයි.මගේ එකම අරමුණ හා බලාපොරොත්තුව වෙලා තිබෙන‍්නේ දුක් විඳින පීඩාවට පත්ව සිටින දකුණු පළාතේ ජනතාව වෙත මගේ සේවය ලබාදීමයි. මම කමැතියි ජනතාව වෙනුවෙන් මගේ ඉදිරි දේශපාලන ජීවිතය මෙන්ම පුද්ගලික ජීවිතයත් කැප කිරීමට. මම ගමේ ඉපදිලා ඉහළට පැමිණි කෙනෙක්. මම ජනතාවගේ දුක, දුප්පත් අම්මලාගේ තාත්තලාගේ දුක හොඳට අඳුනනවා.මට අවස්ථා රැසකදී හොඳම නිළිය සම්මානය, ජනප්‍රිය නිළිය සම්මානය ලැබිලා තියෙනවා. මට එවැනි ඉහළ තැනකට යන්න ලැබුණේ ගමේදී ලැබුණ දිරිය හා ශක්තිය නිසයි. දේශපාලනය තුළත් හොඳ ගමනක් යාමට මට ගමෙන් ලැබුණ ශක්තිය විශාල දෙයක් විදිහටයි මා සලකන්නේ.* මෙවර පළාත් සභාවට තරග කරන ඔබේ දේශපාලන ඉලක්කය පළාත් සභා මන්ත්‍රී ධුරයක් ලබා ගැනීම පමණද?පළාත් සභා මන්ත්‍රීධුරයකින් පමණක් මා බලාපොරොත්තු වෙන සේවය ඉෂ්ට කිරීමට පුළුවන්කමක් ලැබෙන්නේ නැහැ. මගේ අරමුණ වෙලා තිබෙන්නේ ගාල්ල දිස්ත්‍රික්කයෙන් වැඩිම මනාප ප්‍රමාණයක් ලබාගෙන දකුණේ මහ ඇමැති ධුරයට පත්වීමයි. ඒ සඳහා වූ ජනතා සහාය ජනතාවගේ ආදරය මා වෙත ලැබෙන බවට මට විශාල විශ්වාසයක් තිබෙනවා.* ඒත් ඔබට එතරම් ලොකු තනතුරකට පත්වීමට තරම් සුදුසුකම් හා පළපුරුද්ද නැතැයි ඇතැම් අය කියනවා. මේ ගැන ඔබේ මතය පැහැදිළි කළ හැකිද?ඇත්ත. මට ජනතාව රවටලා පුරුද්දක් නැහැ. ජනතාවට මැරකම් කරන්න පුරුද්දක් නැහැ. දූෂණ වංචා කර පුරුද්දක් නැහැ. මට ජනතාවට ඇත්ත කියන පුරුද්දක් තිබෙනවා. මැරකම් නොකර ජනතාවගේ ආදරය දිනා ගැනීමට පුරුද්දක් තිබෙනවා. සොරකම් දූෂණ නොකිරීමට පුරුදදක් තිබෙනවා. ජනතාවගේ යහපත උදාකිරීමට පුරුද්දක් තිබෙනවා. මට පළපුරුද්දක් නැතැයි කියන අයට දෙන්න තිබෙන එකම පිළිතුර තමයි මම මේ සඳහන් කළේ.අනෙක මට බ්‍රිතාන්‍යයේ ව්‍යාපාර කළමනාකරණය පිළිබඳ ඉහළ අධ්‍යාපන පසුබිමක් තිබෙනවා. ඉංග්‍රීසි භාෂාව පිළිබඳව ඉහළ දැනුමක් තිබෙනවා.මේ සියලු දේවල් මගේ දේශපාලන ගමන් මඟට ආලෝකයක් විදිහටයි මා සලකන්නේ. එහෙම නැතිව “නිළිය” කියන ජනප්‍රියත්වය පමණක් හිසේ දරාගෙන නෙවෙයි මම දේශපාලනයට පිවිසුණේ.ඒත් සමහරු කියනවා අපට දේශපාලනය ගැන අවබෝධයක් නැහැ ලෝකය ගැන අවබෝධයක් නැහැ කියලා. ඒත් ඒ අදහස ඇතැම් අය පළ කරන ලද අසත්‍යයක් විදිහටත් මිනිස්සු මුලා කිරීමට කරන ලද දෙයක් විදිහටත් හඳුන්වන්න පුළුවන්. මම ගාල්ලේ ප්‍රගිතිශීලී බුද්ධිමත් මිනිසුන්ගෙන් ඉල්ලා සිටිනවා මාව විශ්වාස කරන්න මේ බොරු කියන පුද්ගලයන්ව විශ්වාස කරන්න එපා කියලා.*ඔබට දකුණේ මහ ඇමැතිවරිය වීමට අවස්ථාව ලැබුණොත් පළාතට මොන වගේ කාර්යභාරයක් ඉටු කිරීමට බලාපො‍රොත්තු වෙන්නේද?ජනාධිපතිතුමාගේ මහින්ද චින්තන වැඩපිළිවෙළ දකුණු පළාත තුළ තවදුරටත් ක්‍රියාත්මක කර ජනතාව වෙත සෙත සැලසීමයි. දකුණු පළාතේ කාන්තාවන් වෙනුවෙන් ළමුන් වෙනුවෙන් සෙත සැලසීමයි.කෙතරම් වැඩසටහන් ක්‍රියාත්මක කළත් පසුගිය කාලය තුළ මේ වැඩසටහන්වල ප්‍රතිලාභ ගම්මට්ටමට පැමිණීමේ යම්කිසි බාධාවක් තිබුණා. එයට හේතුවුණේ පළාත් මට්ටමේ දේශපාලන අධිකාරියේ දුර්වලකම්. මේ නිසා මේ වැඩසටහන්වල ප්‍රතිලාභ බිම්මට්ටමට පැමිණෙන්නේ නෑ. මේ තත්ත්වය වැළැක්වීමත් පළාත් සභා ක්‍රමයේ ප්‍රතිලාභ ජනතාවට ලබා ගැනීමටත් අවස්ථාව ලබා දෙනවා.ඒ සඳහා වූ වැඩපිළිවෙළක් ක්‍රියාත්මක කිරීමට මා සූදානමින් ඉන්නේ.මත්උවදුර දකුණු පළාතෙන් තුරන් කිරීම, හොර අරක්කු උවදුර තුරන් කිරීම ඇතුළු වැඩපිළිවෙළ රැසක් ක්‍රියාත්මක කිරීමට සැලසුම් කර තිබෙනවා. මේ සියල්ලටම ජනතාවගේ ආශිර්වාදය පමණයි මා බලාපොරොත්තු වෙන්නේ.ඒ ආශිර්වාදය ජනතාවගෙන් මට හිමි වුණොත් ඔවුන් වෙත දකුණු පළාත් සභාව මඟින් ඉ‍ටුවිය යුතු මගේ යුතුකම් අකුරටත් තිතටත් ඉෂ්ට කිරීමට සූදානම්.අද ජනාධිපතිතුමා රට වෙනුවෙන් විශාල කාර්යභාරයක්, සංවර්ධන මෙහෙයුමක් ඉටු කරනවා. දකුණු පළාත් සභාව හරහා ඊට අවශ්‍ය සහාය ලබාදීම මගේ බලාපොරොත්තුවයි.* ඔබ දකුණු පළාත් සභාව හරහා දේශපාලන ගමනක් යාමට සැලසුම් කළත් ඔබට පක්ෂය අභ්‍යන්තරයේ කණ්ඩායම්වලින්ම බාධා එල්ල වුණා?.දේශපාලන පක්ෂයක් විදිහට මට ශ්‍රිලනිප‍යෙන් උපරිම ආශිර්වාදය හිමිවෙනවා. ජනාධිපතිතුමාගේ සිට පහළ මට්ටම දක්වා කණ්ඩායම්වල සහාය මට හිමිවෙනවා. ඒ අතර දෙන්නෙක් තුන්දෙනෙක් තරම් සුළුතරයක් තමයි මගේ දේශපාලන ගමන් මඟට බාධා එල්ල කරන්නේ. ඔවුන් අවස්ථාවාදී හා පක්ෂයේ ජයග්‍රහණයට වඩා තමන්ගේ පුද්ගලික ජයග්‍රහණය අගය කරන අයයි. ඇත්තෙන්ම මේ විදිහේ පුද්ගලයෝ මොන පක්ෂයක සිටියත් ඔහු හෝ ඇය ඔවුන් නියෝජනය කරන පක්ෂයට පිළිලයක් විදිහට හඳුන්වාදීමට පුළුවන්.* පසුගිය පළාත් සභා මැතිවරණයේ දී දකුණු පළාතේ 69% හා බස්නාහිර 63% තරම් ඉහළ ඡන්ද ප්‍රතිශතයක් එක්සත් ජනතා නිදහස් සන්ධානය ලබා ගත්තා. එම ඉහළ ඡන්ද ප්‍රතිශත එළැඹෙන මැතිවරණයකදී ලබා ගැනීම සැක සහිත බව ඇතැම් අය කියනවා. මේ අදහස යථාර්ථයක්ද?ඒ ඡන්ද ප්‍රතිශතය මෙවරත් අපට ආරක්ෂා කර ගැනීමට පමණක් නොවෙයි එයින් එහා ගිය ඡන්ද ප්‍රතිශතයක් ලබා ගැනීමට පවා අපට පුළුවන්කම තිබෙනවා. අපට එවැනි ඉහළ ජනතා ආකර්ෂණයක් ලබාගැනීමට පුළුවන් වුණේ රටටත් ගමටත් සන්ධානය විශාල කාර්යභාරයක් ඉෂ්ට කර තිබෙන නිසා එය ඇගැයීමක් විදිහට තමයි ජනතාව අප වෙත සහාය ලබාදෙන්නේ. මේ තත්ත්වය තුළ ඉදිරි මැතිවරණ සියල්ලේම ජයග්‍රහණය ලබාගැනීම පමණක් නොවෙයි 2/3 තරම් ඉහළ ප්‍රතිඵලයක් ලබා ගැනීමට පුළුවන් වෙලා තිබෙනවා. 2/3 ජයග්‍රහණය ඉදිරියටත් ස්ථීරයි‍.* ජනාධිපතිවරණයකදී වුණත් විපක්ෂයෙන් ආණ්ඩුවට අභියෝගයක් එල්ල විය නොහැකි බවද ඔබ කියන්නේ?ජනාධිපතිවරණයකදී මුළු රටේම ඡන්ද බහුතරයක් ලබා ගැනීමට පුළුවන්කම ඇති එකම අපේක්ෂකයා වන්නේ ජනාධිපති මහින්ද රාජපක්ෂ මහතා පමණයි. එවැනි ශක්තිමත් අපේක්ෂකයෙක් විපක්ෂය සතුව නැහැ. තව අවුරුදු ගණනක් ගියත් ජනපති ප්‍රතිරූපයට අභියෝගයක් කළ හැකි අයෙක් නෑ, අඩුම ගණනින් ජනපතිතුමාගේ ප්‍රතිරූපයට සමීප විය හැකි හෝ පුද්ගලයෙක් විපක්ෂයේ නැහැ.* ඔබ විශ්වාස කරන හැටියට දේශපාලනඥයකුගේ තිබිය යුතු හොඳම ලක්ෂණ මොනවාද?ජනතා මුදල් සොරකම් නොකිරීම තමයි මූලිකව තිබිය යුත්තේ. ජනතාවගේ මුදල් සොරකම් කිරීමට කිසිවකු උත්සාහ කරනවානම් ඔහු දේශපාලනයට සුදුසු කෙනකු විදිහට හඳුන්වන්න බැහැ. මුදල් හරිහම්බ කිරීමේ පරමාර්ථය දේශපාලනය තුළ තිබිය යුතු නැහැ. එහෙම පරමාර්ථයක් තිබෙනවානම් එයම පමණක් වුණත් නුසුදුසුකමක් විදිහටයි මා සලකන්නේ.මා මේ දේශපාලනයට ප්‍රවිශ්ට වී සිටින්නේම ජනතාවට සේවය කිරීමේ අරමුණ ඇතිවයි. මට මහජන මුදල් අයථා ලෙස ලබා ගැනීමට ඕනෑකමක් නැහැ. මට අවශ්‍ය ප්‍රමාණයට ආර්ථික තත්ත්වයක් වගේම සමාජ වාතාවරණයකුත් තිබෙනවා. ඒ නිසා මම දේශපාලනය තෝරා ගත්තේ මහජන සේවය මූලික කරගෙනයි. එහෙම නැතිව මුදල් හම්බ කිරීමේ දේශපාලනයක් මගේ ළඟ නැහැ..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>10</day>
    </date>
    <link>http://www.dinamina.lk/2014/02/10/_art.asp?fn=n1402101</link>
    <topic>සැකකරුවන් 94ක් මුදල් සමඟ අත්අඩංගුවේ</topic>
    <author>ධනුෂ්ක ගොඩකුඹුර</author>
    <content>කොළඹ, පිටකොටුව ඕල්කොට් මාවත සහ පළමු හරස් වීදියේ පවත්වාගෙන ගිය හොර සූදු පොළ පහක් වටලා සැකකරුවන් 94 දෙනකු රුපියල් ලක්ෂ තුනක මුදල් සමඟින් අත්අඩංගුවට ගැනීමට පොලිසිය සමත් ‍ව ඇත.කොළඹ ප්‍රදේශයේ සූදු පොළ වැටලීමට පොලීසිය ගෙන යන වැඩපිළිවෙළහි එක් පියවරක් වශයෙන් සිදු කළ මෙම වැටලීමෙන් සූදුවෙහි නියැලී සිටි අසූදෙදෙනකු අත්අඩංගුවට පත්ව ඇති අතර ඒ අතර කාන්තාවක් ද සිටින බවත් ඉතිරි පිරිස එම ස්ථානවල කළමනාකරුවන් සහ සේවකයන් ලෙස සේවය කළ අය බවත් පොලිස් මාධ්‍ය ප්‍රකාශක ජ්‍යේෂ්ඨ පොලිස් අධිකාරි අජිත් රෝහණ මහතා ප්‍රකාශ කළේය.මාලිගාකන්ද මහේස්ත්‍රාත්වරයාගෙන් ලබා ගත් සෝදිසි වරෙන්තුවක් මත පෙරේදා (8) මේ වැටලීම ‍කර ඇත්තේ සිවිල් ඇඳුමින් සැරසුණු පොලිස් කොළඹ අපරාධ කොට්ඨාසයේ නිලධාරීන් කණ්ඩායමක් විසින් බවත් ඒ මහතා පොලිස් මූලස්ථානයේදී ඊයේ (9) පැවසීය.වායුසමීකරණය කර නවීන පන්නටය ඉදි කර තිබෙන මෙම සූදු පොළකට ඇතුළු විමේ ගාස්තු වශයෙන් පමණක් රුපියල් 3000ක මුදලක් අය කර තිබෙන බවත් අජිත් රෝහණ මහතා ප්‍රකාශ කළේය.පිටකොටුව ඕල්කට් මාවත රෙඩ් ඩ්‍රැගන්, නිව් වික්ටෝරියා රෙජිනෝ සූදු පොළ, ෆන් 24 ක්ලබ් සහ පළමු හරස් වීදියේ ගොල්ඩන් ස්කයි ක්ලබ්, පළමු හරස් වීදියේ ත්‍රී ස්ටාර් යන සූදු පොළ මෙසේ වැටලීමට ලක් කර තිබේ.අනවසර සූදු පොළ පවත්වාගෙන යන අයට එරෙහි දැඩිව නීතිය ක්‍රියාත්මක කරන බව පැවසූ ඒ මහතා පසුගිය දිනවල මහත් ආන්දෝලනයකට තුඩු දුන් කොළඹ පුරහල ප්‍රදේශයේ සූදු පොළ පිහිටි ගොඩනැගිල්ල නිතරම පොලිස් පරීක්ෂාවකට ලක් වන බවත් එම ස්ථානය පවත්වාගෙන යාමට ඉඩ දුන් තැනැත්තියට විරුද්ධව නඩු පවරා තිබෙන බවත් පැවසීය.සූදුවෙහි නියැලීමට එන අයට පමණක් නොව එම ස්ථාන කළමනාකරණය කරන අයටත් සූදුව සඳහා තමන් සතු ඉඩම්, දෙපොළ ලබා දෙන අයටත් සූදුවට අනුබල ලබා දීම යටතේ නීතිය ක්‍රියාත්මක කරන බවත් පොලිස් මාධ්‍ය ප්‍රකාශකවරයා වැඩිදුරටත් ප්‍රකාශ කළේය..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>10</day>
    </date>
    <link>http://www.dinamina.lk/2014/02/10/_art.asp?fn=n1402102</link>
    <topic>ශ්‍රී ලංකාවේ සංචාරයකට ඉතා කැමැතියි ඔවුන්ගේ ගීතිකාවලට දැඩි සේ ඇලුම් කරනවා</topic>
    <author>සුභාෂිණී සේනානායක සහ උපාලි කරුණාරත්න</author>
    <content>ශ්‍රීී ලංකාවේ සංචාරයකට තමා ඉතාමත් කැමැත්තෙන් සිටින බව ශුද්ධෝත්තම පළමුවැනි ෆ්‍රැන්සිස් පාප් වහන්සේ විසින් ප්‍රකාශ කර තිබේ. කෙතරම් අසීරු වුවද සංහිඳියා ක්‍රියාමාර්ගයකට යොමුවීම සංවර්ධනය සහ සාමය ළඟා කර ගැනීමට ඇති හොඳම පිළිවෙත බව පාප්වහන්සේ පෙන්වා දී ඇත.තමා අනාගතයේදී ශ්‍රී ලංකාවේ සංචාරයක නිරතවීමට කැමැත්තෙන් සිටින බවද අති උතුම් ෆ‍්‍රැන්සිස් පාප් වහන්සේ යළිත් ප‍්‍රකාශ කර ඇත. ශුද්ධෝත්තම ෆ‍්‍රැන්සිස් පාප් වහන්සේ මේ බව ප්‍රකාශ කර ඇත්තේ කොළඹ අගරදගුරු අතිඋතුම් මැල්කම් කාදිනල් රංජිත් හිමිපාණන්ගේ ප‍්‍රධානත්වයෙන් වතිකානයේ ශාන්ත පීතර බැසිලිකාවේ පෙරේදා (8) පැවති විශේෂ දේව මෙහෙයකට එක්වීමෙන් අනතුරුව වේ.ශී‍්‍ර ලංකාවට පැමිණෙන ලෙස කර තිබූ ආරාධනය නිල වශයෙන් පිළිගත් බවද පාප් වහන්සේ මෙහිදී සඳහන් කර තිබේ.ඉතාලියේ වෙසෙන ශ‍්‍රී ලාංකිකයන් රැසක්ද මේ විශේෂ දේව මෙහෙයට එක්වී ඇති අතර අති උතුම් ෆ‍්‍රැන්සිස් පාප් වහන්සේ එහිදී ප‍්‍රකාශ කර ඇත්තේ ශී‍්‍ර ලාංකිකයන් ගායනා කරන දේව ගීතිකාවලටද තමන් දැඩි ලෙස ඇලුම් කරන බවයි.එම අවස්ථාවට මෙරට කතෝලික රදගුරු මණ්ඩලයේ නියෝජිතයන් සහ රාජ්‍ය සම්පත් හා ව්‍යවසාය සංවර්ධන ඇමැති දයාශ‍්‍රිත තිසේරා, ධීවර ඇමැති රාජිත සේනාරත්න සහ ධීවර නියෝජ්‍ය ඇමැති සරත් කුමාර ගුණරත්න මහත්වරු එක්ව සිටියහ..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>10</day>
    </date>
    <link>http://www.dinamina.lk/2014/02/10/_art.asp?fn=n1402103</link>
    <topic>කොළඹ නගරාධිපතිගේ බිරියට නාම යෝජනා නොදුන්නාට එජාප ජ්‍යෙෂ්ඨයන් තනතුරු අත්හරින තීරණ</topic>
    <author>නිරූෂි විමලවීර සහ උපාලි කරුණාරත්න</author>
    <content>කොළඹ නගරාධිපති ඒ . ජේ . එම් මුසම්මිල් මහතාගේ බිරියට කොළඹ දිස්ත්‍රික්කයට නාම යෝජනා ලබා නොදීම හේතුවෙන් එක්සත් ජාතික පක්ෂයේ ජ්‍යෙෂඨයෝ රැසක් සිය ධූරවලින් ඉල්ලා අස්වීමට තීරණය කිරීමෙන් එජා ප කොළඹ දිස්ත්‍රික් ඡන්ද සටන ආරම්භයේම කඩා වැටී ඇති බව දේශපාලන විචාරකයෝ පෙන්වා දෙති. පෙරෝසා මුසම්මිල් මහත්මියට නාමයෝජනා ලබාදිය යුත්තේ සිය ඥාතිත්වය නිසා නොව දශක තුනක් පුරා පක්ෂය වෙනුවෙන් සිදු කළ සේවයට යැයි ප්‍රකාශ කර ඇති එ ජා ප සභාපති හා නායකත්ව මණ්ඩල සභික කබීර් හෂීම් මහතා ඇයට නාම යෝජනා ලබා නොදීම හේතුවෙන් සිය සභාපති ධූරයෙන් හා නායකත්ව මණ්ඩල සභික ධූරයෙන් ඉල්ලා අස්වීමට තීරණය කර ඇතැයි සිරිකොත ආරංචි මාර්ග අනාවරණය කරයි.එසේම බිරිඳට නාමයෝජනා ලබා නොදීම සම්බන්ධයෙන් දැඩි කළකිරීමට පත්ව සිටින කොළඹ නගරාධිපතිවරයා එ ජා ප කෘත්‍යධිකාරී මණ්ඩලයෙන් ඉල්ලා අස්වීමටද සූදානමින් සිටින බව එම ආරංචි මාර්ග සඳහන් කරයි.මැද කොළඹ එජාප කළමණාකාර ඩී. එම්. සී. ඥානසේන මහතා මුසම්මිල් මහත්මියට නාම යෝජනා ලබා නොදීම හේතුවෙන් දැඩි කළකිරීමට පත්ව විසි වසරක් පුරා දැරූ කළමණාකාරිත්ව ධූරයෙන් ඊයේ (09) ඉල්ලා අස්වී ඇති බවත් ඊට අදාළ ලිපිය විපක්ෂ නායවරයා වෙත යවා ඇති බවත් පැවසේ. නාමයෝජනා මණ්ඩලයේ ඇති වූ මේ අර්බුධකාරී තත්ත්වයට මුහුණදීමට නොහැකිව විපක්ෂ නායකවරයා හදිසි ඉන්දියානු සංචාරයකට එක්ව ඇති බවද ඔහු හනුමන්තා දේවාලය ඇතුලු දේවාල ගණනාවකට යමින් පුද පූජා පවත්වන බවද සිරිකොත නිලධාරීහූ පවසති.මීට පෙර මධ්‍යම පළාත් නාමයෝජනා සැකසීමේදී නාම යෝජනා මණ්ඩලයේ විරෝධතා මැද අසාද් සාලි මහතාට නාම යෝජනා ලබාදීමට විපක්ෂ නායක රනිල් වික්‍රමසිංහ මහතා ඒකමතිකව තීරණය කළ බවත් එහෙත් බස්නාහිර පළාත් මැතිවරණයේ නාම යෝජනා සැකසීමේදී වික්‍රමසිංහ මහතා එම ස්ථාවරය වෙනස් කර ඇති බවත් පැවසේ.විපක්ෂ නායකවරයා උදහසට ලක්වී සිටින මෛත්‍රී ගුණරත්න සහ ශිරාන් ලක්තිලක මහත්වරුන් මේ වන විට රනිල් වික්‍රමසිංහ මහතාට එරෙහිව සජිත් ප්‍රේමදාස මහතාට සහයෝගය දක්වමින් සිටින බව එම ආරංචි මාර්ග වැඩි දුරටත් කියයි..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>10</day>
    </date>
    <link>http://www.dinamina.lk/2014/02/10/_art.asp?fn=n1402104</link>
    <topic>බස්නාහිර-දකුණ තැපැල් ඡන්ද අයැදුම් කාලය අද අවසන්</topic>
    <author>නිරූෂි විමලවීර</author>
    <content>බස්නාහිර හා දකුණු පළාත් සභා ඡන්දයේ තැපෑලෙන් ඡන්දය සලකුණු කිරීමේ අයදුම් කාලය අද (10) දා මධ්‍යම රාත්‍රී 12 ට අවසන් කෙරෙන බව මැතිවරණ මහ ලේකම් කාර්යාලය පවසයි. තැපෑලෙන් ඡන්දය සලකුණු කිරීමට අපේක්ෂා කරන රාජ්‍ය සේවකයන් අද මධ්‍යම රාත්‍රියට පෙර අයදුම්පත්‍ර අදාළ දිස්ත්‍රික් තේරීම් භාර නිලධාරින් වෙත යැවිය යුතු බව නියෝජ්‍ය මැතිවරණ කොමසාරිස් එම්. එම්. මොහොමඩ් මහතා ප්‍රකාශ කරයි.පළාත් පාලන ආයතනවලින්, දිස්ත්‍රික් මැතිවරණ කාර්යාලවලින්, ප්‍රාදේශීය ලේකම් කාර්යාලවලින් හෝ ග්‍රාම නිලධාරි කාර්යාලවලින් අයදුම්පත්‍ර සම්පූර්ණ කිරීමට අදාළ උපදෙස් ලබා ගත හැකි බව ද ඊට අමතරව 1919 රාජ්‍ය තොරතුරු මධ්‍යස්ථානයට හැඳුනුම්පත් අංකය හා නම ලබාදීමෙන් අයදුම්පත්‍රය පිරවීමට අවශ්‍ය උපදෙස් ලබාගත හැකි බව ද හෙතෙම වැඩිදුරටත් කියයි..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>10</day>
    </date>
    <link>http://www.dinamina.lk/2014/02/10/_art.asp?fn=n1402105</link>
    <topic>අපේක්ෂකයන්ට මනාප අංක හෙට</topic>
    <author>නිරූෂි විමලවීර, ගාල්ල දිසා සමූහ</author>
    <content>බස්නාහිර හා දකුණු පළාත් සභා ඡන්ද විමසීමේ දිස්ත්‍රික් හය සඳහා තරග කරන අපේක්ෂකයන් තුන්දහස් හත්සිය අනූ හතර දෙනාට මනාප අංක නිකුත් කිරීම හෙට (11) ඒ ඒ දිස්ත්‍රික් ලේකම් කාර්යාලවලින් සිදුකෙරෙන බව මැතිවරණ මහ ලේකම් කාර්යාලය අනාවරණය කරයි.එක් එක් පක්ෂයේ හා ස්වාධීන කණ්ඩායම් විසින් ලබාදී ඇති නාමයෝජනාපත්‍ර අනුව සිංහල අකාරාදි පිළිවෙළට සකස් කොටමනාප අංක නිකුත් කෙරෙන බවත්, මනාප අංක දිස්ත්‍රික් තේරීම් භාර නිලධාරීන් වෙත යැවීමට නියමිත බවත්, නියෝජ්‍ය මැතිවරණ කොමසාරිස් එම්. එම්. මොහොමඩ් මහතා ප්‍රකාශ කරයි. දිස්ත්‍රික් හය සඳහා පක්ෂ 24 හා ස්වාධීන කණ්ඩායම් 42 යටතේ නාමයෝජනා ඉදිරිපත් කර ඇතැයි ද හෙතෙම වැඩිදුරටත් කියයි..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>10</day>
    </date>
    <link>http://www.dinamina.lk/2014/02/10/_art.asp?fn=n1402106</link>
    <topic>ශ්‍රී ලංකාවේ මතින් තොර සමාජයක් බිහි කරන වැඩසටහනේ පළමු පියවර අද ඇරැඹේ</topic>
    <author> සුභාෂිණී සේනානායක</author>
    <content>ශ්‍රී ලංකාවේ මතින් තොර සමාජයක් බිහිකිරීම උදෙසා ආරම්භ වන පළමු වැඩසටහන අද (10) පොළොන්නරුවේ වැලිකන්දෙන් ආරම්භ කෙරේ.ශ්‍රී ලංකාවෙන් මත්ද්‍රව්‍ය වසංගතය තුරන් කිරීම උදෙසා ජනාධිපති මහින්ද රාජපක්ෂ මහතා ගේ උපදෙස් මත සෞඛ්‍ය අමාත්‍යාංශය 2014 වසර මතින් තොර සමාජයක් බිහිකිරීමේ වසර ලෙස නම් කර තිබේ.ඒ අනුව "මතින් තොර සමාජයක් 2014" තේමාව යටතේ සෞඛ්‍ය ඇමැති මෛත්‍රිපාල සිරිසේන මහතාගේ ප්‍රධානත්වයෙන් ඇරඹෙන මේ වැඩසටහන අද (10) උදේ 9.00ට පොළොන්නරුවේ වැලිකන්දේ සිංහපුර හා අසේලපුර විද්‍යාලවලදී ආරම්භ කෙරේ.ජනාධිපති මහින්ද රාජපක්ෂ මහතා මත්ද්‍රව්‍ය වසංගතය තුරන් කිරීම උදෙසාත් සහපත් සමාජයක් රට තුළ ස්ථාපික කිරීම උදෙසාත් අවශ්‍ය කටයුතු සිදු කිරීමෙ සඳහා පසුගිය සතියේදී විශේෂ කමිටුවක් පත් ‍කළේය.මත් වසංගතය හේතුවෙන් අප රටේ තරුණ පරපුර දැඩි පීඩනයකට පත්ව ඇතැයි පවසන සෞඛ්‍ය ඇමැති මෛත්‍රිපාල සිරිසේන මහතා මත් වතුර සහ දුම්වැටි පමණක් නොව විවිධ භයානක මත්‍ද්‍රව්‍ය මෙන්ම බාබුල් , බීඩා, පාම්පරාක් , මාවා වැනි මත් වන ද්‍රව්‍යත් "විදේශ රටවල් සිට එන මත් පුවක්, පෙති වර්ගත් ඇතැම් රෝග සඳහා භාවිත කරන ඖෂධ වර්ගත් මත්ද්‍රව්‍ය වශයෙන් පාසල් දරුවන් ඉලක්ක කර ගනිමින් අළෙවි කීරීමේ ජාවාරමත් පවතින බවද අවධාරනය කරයි.පාසල් අවට තිබෙන කුඩා පෙට්ටි කඩවල මේවා හොර රහසේ අළෙවි කරමින් මේ රටේ පාසල් දරුවන්ගේ අනාගතය විනාශ කිරීමේ කූඨ වැඩපිළිවෙළක් ඇති බව පවසන ඇමැතිවරයා තම දරුවන් ඇසුරු කරන්නේ කුමන වර්ගයේ පුද්ගලයන්ද දරුවන් සිදුකරන්නේ මොනවාද යන්න දැඩි විමසිල්සෙන් සිටින ලෙස මාපියන්ට කියා සිටී.මේ සම්බන්ධයෙන් මාපියන්ට දැඩි අවධානයෙන් සිටින ලෙස පවසන මෛත්‍රිපාල සිරිසෙන මහතා පාසල් හා ඒ අවට මෙවැනි ද්‍රව්‍ය විකිණිමේ ජාවාරම් හෝ එවැනි ස්ථාන පවතින්නේ නම් වහාම ඔවුන් අත්අඩංගුවට ගැනීමට ආරක්ෂක අංශ වෙත ඒ බව දන්වන ලෙසද පවසන අතර තම දරුවන්ගේ අනාගතය සුරක්ෂිත කරමින් යහපත් සමාජයක් හා රටක් නිර්මාණය කිරීම උදෙසා එය මාපියන්ගේද වගකීමක් බව අවධාරණය කරයි.මතින් තොර සමාජයක් බිහිකිරීමේ වර්ෂය වශයෙන් 2014 වසර නම් කිරීමට රජය පියවර ගැනීම ඉතාම කාලෝචිත පියවරක් බව පෙන්වා දෙන ඇමැති මෛත්‍රිපාල සිරිසේන මහතා ඒ සඳහා කැපවීමේන් කටයුතු කළ ජනාධිපති මහින්ද රාජපක්ෂ මහතාට ජාතියේ ප්‍රණාමය හිමිවන බවද පවසයි..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>10</day>
    </date>
    <link>http://www.dinamina.lk/2014/02/10/_art.asp?fn=n1402107</link>
    <topic>දකුණු පළාත් සභා අපේක්ෂක අජිත් ප්‍රසන්න අත්අඩංගුවට</topic>
    <author>ධනුෂ්ක ගොඩකුඹුර</author>
    <content>නීති විරෝධී රැස්වීමක සාමාජිකයකු වෙමින් පොලිස් නිලධාරියකුගේ රාජකාරියට බාධා කළ දකුණු පළාත් සභා අපේක්ෂකයකු වන අජිත් ප්‍රසන්න මහතා ඊයේ (9) පොලීසිය විසින් අත්අඩංගුවට ගන්නා ලදීගාල්ල ප්‍රදේශයේ පැවැති රැස්වීමක දී ඉතා කලහකාරි ලෙස හැසිරෙමින් පොලිස් නිලධාරියකුට පහර දී ඇති මේ අපේක්ෂකයා ඉන් නොනැවතී විවිධ ස්ථානවල වහසි බස් දොඩමින් හැසිරී ඇති බව පොලිස් මාධ්‍ය ප්‍රකාශක ජ්‍යේෂ්ඨ පොලිස් අධිකාරී අජිත් රෝහණ මහතා ඊයේ (09) පැවසීය. පොලිස් නිලධාරියකුගේ රාජකාරියට බාධා කිරීමේ බරපතළ වරදට අමතරව යුද හමුදාවේ කැලෑ නිල ඇඳුමේ කොටස් සහිත ඇඳුමකින් සහ තොප්පියකින් සැරසී සිටීම සම්බන්ධයෙන් ද නීතිය ක්‍රියාත්මක කරන බව අජිත් රෝහණ මහතා ප්‍රකාශ කළේය.ආරක්ෂක අංශවල ඇඳුම් පැලඳුම්වලට සමාන ඇඳුම් පැලඳුම් අවසරයකින් තොරව භාවිතා කිරීම තහනම් වන නිසා මොහුට විරුද්ධව නීතිය ක්‍රියාත්මක කිරීමට සිදු වන බව ඒ මහතා පෙන්වා දුන්නේය.මෙම අපේක්ෂකයා අත්අඩංගුවට ගැනීම සඳහා පොලිස් නිලධාරීන් 40‍ දෙනකුගෙන් යුත් පොලිස් කණ්ඩායම් තුනක් ඔහුගේ නිවස වෙත පෙරේදා (08) රාත්‍රියේ ගොස් ඇතත් ඔහු නිවසින් පළා ගොස් සිටි බව පැවසූ හෙතෙම පසුව කළ පරීක්ෂණවලදී කොළඹ පෞද්ගලික රෝහලක නැවතී සිටින බව හෙළි වූ බව පැවසීය..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>10</day>
    </date>
    <link>http://www.dinamina.lk/2014/02/10/_art.asp?fn=n1402108</link>
    <topic>ශ්‍රී ලංකාවේ පාසලක විශාලතම ශ්‍රවණාගාරය අද විවෘත කෙරේ</topic>
    <author>ජයසිරි මුණසිංහ</author>
    <content>ශ්‍රී ලංකාවේ පාසලක ඉදිකරනු ලැබූ විශාලතම සහ අතිනවීනතම පහසුකම්වලින් සමන්විත ශ්‍රවණාගාරය ලෙස හැඳින්වෙන කුලියාපිටිය මධ්‍ය මහා විදුහලේ ඉදිකළ ශ්‍රවණාගාරය ආර්ථික සංවර්ධන ඇමැති බැසිල් රාජපක්ෂ මහතාගේ ප්‍රධානත්වයෙන් අද (10) විවෘත කැරේ.දැයට කිරුළ ජාතික සංවර්ධන මහා ප්‍රදර්ශනයට සමගාමීව ඉදිකළ මේ ශ්‍රවණාගාරයට වැය කළ මුදල රුපියල් මිලියන 120කි. ශ්‍රවණාගාරයේ පුටු සඳහා අමතරව රුපියල් මිලියන 20ක මුදලක් වැය කර ඇත.පාසල් සිසු සිසුවියන් දහසකට එකවර අසුන්ගත හැකි හා නවීනතම පහසුකම්වලින් සපිරි මේ ශ්‍රවණාගාරයේ මෙවර දැයට කිරුළ ජාතික ප්‍රදර්ශනය පැවැත්වෙන අධ්‍යාපනික කේන්ද්‍රීය මධ්‍යස්ථාන තුන අතර ප්‍රධාන එකක් වන බව දැයට කිරුළ ප්‍රදර්ශන කමිටු සභාපති හා විදුලි සංදේශ හා තොරතුරු තාක්ෂණ ඇමැති රංජිත් සියඹලාපිටිය මහතා ‘දිනමිණ’ට කීය.දැයට කිරුළ වැඩපිළිවෙළට සමගාමීව කුරුණෑගල දිස්ත්‍රික්කයේ රුපියල් මිලියන 10050කට අධික මුදලක් වැය කොට පොදු සංවර්ධන කටයුතු සිදුකොට ඇතැයි ද ඇමැතිවරයා කීය.අක්කර 162ක භූමියක් පුරා ප්‍රදර්ශනය පැවැත්වෙන අතර, මේ භූමියේ ගොඩනැගිලි 82ක් සම්පූර්ණයෙන්ම අලුත්වැඩියා කොට ඇත. ඒ සඳහා වැය කළ මුදල රුපියල් මිලියන 836ක් බව කුරුණෑගල දිස්ත්‍රික් ලේකම් එච්. එම්. පී. හිටිසේකර මහතා ‘දිනමිණ’ට ප්‍රකාශ කෙළේය. මීට අමතරව මේ වසර තුළදී රුපියල් මිලියන 5000 සංවර්ධන වැඩකටයුතු කුරුණෑගල සිදුකැරෙන බවත්, එයින් කුරුණෑගල දිස්ත්‍රික්කය ආසියාවේ ආශ්චර්යමත් රට බවට පත්වීමට ප්‍රවේශ වන බවත් දිස්ත්‍රික් ලේකම්වරයා කීය..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>10</day>
    </date>
    <link>http://www.dinamina.lk/2014/02/10/_art.asp?fn=n1402109</link>
    <topic>ශ්‍රී පාද රක්ෂිතයේ ගින්නෙන් අක්: 200ක් වැනසිලා</topic>
    <author>අසේල කුරුළුවංශ</author>
    <content>ශ්‍රී පාද රක්ෂිතයේ ඉකුත් 06දා දහවල් ඇති වූ ගින්නෙන් අක්කර 200ක පමණ භූමි ප්‍රමාණයක් විනාශවී තිබෙන අතර ඊයේ (09) පස්වරුව වනවිට ගින්න ශ්‍රී පාද අභය භූමිය දෙසටද පැතිර යමින් තිබිණි.ගින්නෙන් ශ්‍රී පාද රක්ෂිතයේ ඇති ජල මූලාශ්‍ර වලටද හානි සිදුව ඇත.නල්ලතන්නිය නගරයේ විශාල පිරිසක් රක්ෂිතයේ ජල මූලාශ්‍ර හරස්කර බට යොදාගෙන ජලය ලබාගන්නා අතර ගින්න පැතිරයාමෙන් එම බට ද විනාශවී තිබේ. නල්ලතන්නිය පොලිසිය ආසන්නයේ හටගත් ගින්න නිවීමට පොලිසිය, විශේෂ කාර්ය බළකාය හා යුද හමුදාව එක්ව විශාල පරිශ්‍රමයක් ගත්හ. අධික වියළි කාලගුණයත් සුළඟත් හේතුවෙන් පැතිරීගිය ගින්න මැඩපැවැත්වීමට ගුවන් හමුදා හෙළිකොප්ටර් යානාවල සහායද ලබා ගැනිණි. ගින්න පහළට පැතිර ඒම එමඟින් වළක්වා ගත හැකි වුවත් ශ්‍රී පාද රක්ෂිතයේ ඉහළ ප්‍රදේශයට ගින්න පැතිර ගොස් ඊයේ (09) වන විට එය ශ්‍රී පාද අභ්‍ය භූමිය දෙසටද ව්‍යාපත්වෙමින් තිබිණි..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>10</day>
    </date>
    <link>http://www.dinamina.lk/2014/02/10/_art.asp?fn=n14021010</link>
    <topic>‍බ්‍රිතාන්‍ය පාලන සමයේ ලක් ජනතාවගේ මානව හිමිකම් කඩකර ඇතැයි ජාත්‍යන්තර අධිකරණයට පැමිණිල්ලක්</topic>
    <author>උපාලි කරුණාරත්න</author>
    <content>බ්‍රිතාන්‍ය යටත් විජිත යුගයේදී ලක් වැසියන්ගේ මානව හිමිකම් කඩවීම පිළිබඳව ජාත්‍යන්තර අධිකරණයට පැමිණිලි කිරීමට 'ධර්මපාල පරපුර ' තීරණය කරයි.නුදුරු දිනයකදී ඊට අදාළව මහජනතාවගෙන් තොරතුරු ලබා ගැනීමට කාර්යාලයක් පිහිටුවනු ලබන බවද එම සංවිධානය කියා සිටී.රටේ වීරයින් රාජද්‍රෝහීන් ලෙස නම් කොට ඔවුන් ඝාතනය කිරීම , සිරගත කිරීම , රටින් පිටුවහල් කිරීම , ඔවුන්ගේ දේපල රාජසන්තක කිරීම ආදී ක්‍රියාමාර්ගයන් බ්‍රිතාන්‍ය පාලන සමයේ මෙරට සිදු වූ ඛේදවාචක බව සඳහන් කරන ධර්මපාල පරපුර එම තත්ත්වය නිවැරදි කිරීම සඳහා උඩරට කැරැල්ලෙන් පසු රාජද්‍රෝහීන් ලෙස හංවඩු ගැසූ ජාතික වීරයින්ව එම චෝදනා වලින් නිදහස් කර ජාතික වීරයින් ලෙස නම් කිරීමට තීරණය කිරීම පිළිබඳ ජනාධිපතිවරයාට සහ සංස්කෘතික කටයුතු ඇමැතිවරයාට ස්තුතිය පිරිණමන බවද එම සංවිධානය පවසයි.එදා බ්‍රිතාන්‍ය පාලකයන් මෙරට සිදු කළ මානව හිමිකම් කඩකිරීම සම්බන්ධයෙන් විමර්ශනයක් සිදු කිරීම කාලීන අවශ්‍යතාවයකි. වෙල්ලස්සේ කැරැල්ල මර්ධනය කිරීම සඳහා මෙරට වැසියන්ගේ ගේ දොර , හරක බාන , සරුසාර කෙත් වතු වනසමින් තරුණයින් සියලු දෙනා ඝාතනය කරමින් කටයුතු කළ අන්දම විවිධ ලේඛනවලින් හෙළි දරව් වෙයි.එහෙත් බ්‍රිතාන්‍යයන් මෙරට සිදු කළ මානව හිමිකම් කඩ කිරීම් සම්බන්ධයෙන් වන්දි ගෙවීමක් හෝ සමාව ගැනීමක් මෙතෙක් සිදුවී නොමැත. එම නිසා බ්‍රිතාන්‍ය පාලන සමයේ මෙරට ජනතාවට සිදු වූ අසාධාරණකම් සහ ඔවුන් කෲර වද හිංසනයන්ට ලක් කිරීම පිළිබඳ අධ්‍යනයක් කිරීමට ධර්මපාල පරපුර නීතිඥ මණ්ඩලය මගින් කටයුතු කරගෙනු යනු ලැබේ..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>10</day>
    </date>
    <link>http://www.dinamina.lk/2014/02/10/_art.asp?fn=n14021011</link>
    <topic>කොට්ටාව-කඩුවෙල දක්වා අධිවේගය ලබන මස ජනතා අයිතියට</topic>
    <author>ජයසිරි මුණසිංහ</author>
    <content>ශ්‍රී ලංකාවේ ජාතික මාර්ග පද්ධතියේ විප්ලවීය සංවර්ධන යුගය සනිටුහන් කරමින් කොළඹ පිටට වටරවුම් මාවතේ ‍ කොටසක් ලෙස කොට්ටාවේ සිට කඩුවෙල දක්වා වූ ඉදිකැරෙන අධිවේගී මාර්ගය ලබන මාර්තුවේ විවෘත කිරීමට නියමිතය.ජනාධිපති මහින්ද රාජපක්ෂ මහතාගේ උපදෙස් හා මඟපෙන්වීම් මත ක්‍රියාවට නංවන මේ මාර්ග සංවර්ධන වැඩසටහන් යටතේ මෙරට ඉදිකළ තුන්වැනි අධිවේගී මාර්ගය ලෙස මෙය ඉතිහාසයට එක්වන බව ආර්ථික සංවර්ධන ඇමැති බැසිල් රාජපක්ෂ මහතා ප්‍රකාශ කෙළේය.ආර්ථික සංවර්ධන ඇමැතිවරයා මේ බව කියා සිටියේ ඉකුත්දා (08) එම මාර්ගයේ ඉදිකිරීම් පිළිබඳව කරුණු සොයාබැලීමට ගිය නිරීක්ෂණ චාරිකාවෙන් අනතුරුවය.දිගින් කිලෝමීටර් 11කින් යුතු මේ මාර්ගය ප්‍රධාන නව ජාතික මාර්ග ඉදිකිරීම නිසා අධික රථවාහන තදබදය අවමවීම, සහ නාගරික ජනගහනය පවතින ප්‍රදේශවල ශීඝ්‍ර සංවර්නයකට මුල පිරීම සිදුවන බවද ඇමැතිවරයා කීය. ජනාධිපති මහින්ද රාජපක්ෂ මහතාගේ මග පෙන්වීම යටතේ මහාමාර්ග අමාත්‍යංශය මඟින් දේශීය ඉංජිනේරුවන් ගේ මෙහෙයවීමෙන් ඉදිකිරීම් කටයුතු කරගෙන යන මෙම අධිවේගී මාර්ගයේ කොට්ටාව සහ කඩුවෙලට අමතරව අතුරුගිරියේ පිවිසුම් මාර්ගයක්ද ඇති අතර පැයට කිලෝමීටර් 100ක ධාවන වේගයකින් ගමන් කළ හැකිය. කොට්ටාවේ සිට කඩුවෙල දක්වා වැය වන කාලය විනාඩි 8කි.අධිවේගී මාර්ගයේ නිරීක්ෂණ චාරිකාවේ නිරතවීමෙන් අනතුරුව ඇමැති බැසිල් රජපක්‍ෂ මහතා කියා සිටියේ කොට්‍ටාව කඩුවෙල අධිවේගී මාර්ගය ලංකාවේ තෙවන අධිවේගී මාර්ගය වන අතර මෙම වසරේ මැද භාගය වන විට කඩුවෙල සිට කටුනායක දක්වාද ගාල්ලේ සිට මාතර දක්වාද අධිවේගී මාර්ග නිමකර යා කළ පසු කටුනායක සිට මාතර දක්වාම එක් මාර්ගයක් බවට පත්වන බවය. එම අධිවේගි මාර්ගය ගම්පහ, කොළඹ, කළුතර, ගාල්ල සහ මාතර යන දිස්ත්‍රික්ක හරහා ගමන් කරයි.දක්ෂිණ අධිවේගී මාර්ගය සහ කොළඹ කටුනායක අධිවේගී මාර්ගය සම්බන්ධ කරමින් ඉදිවන කොළඹ පිටත වටරවුම් මාර්ගයේ ඉදිරි අදියර දෙක වන්නේ කඩුවෙල සිට කඩවත සහ කඩවත සිට කෙරවලපිටිය වේ. කඩුවෙල සිට කඩවත දක්වා කිලෝමීටර් 8.9කින් යුත් කොටස මෙම වසරේද, කඩවත සිට කෙරවලපිටිය දක්වා කිලෝමීටර් 9.3කින් යුත් කොටස ලබන වසරේද නිමවනු ඇත.ශ්‍රී ලංකාවේ ඉදිවන දිගම පාලම මෙන්ම ගුවන් පාලම වන කිලෝමීටර් 3.3ක දිගින් යුත් මහවැව පාලම ඉදිවී ඇත්තේද කොට්ටාව කඩුවෙල මාර්ගය ඉදිකර ඇත. මෙම අධිවේගී මාර්ගයේ ඉදිකිරීම් අතර ප්‍රධාන වන්නේ වාහන තදබදය අවම කිරීම සහ බස්නාහිර පළාතේ අධික ජනගහනයෙන් යුත් නාගරික ප්‍රදේශ සංවර්ධනය සඳහා දිරි ගැන්වීමය. දිනකට කොළඹ නගරයට දිනකට ඇදී එන වාහන සංඛ්‍යාව ලක්ෂ 20ක් පමණ වන අතර ඉන් බොහොමයක් කොළඹ නගරය හරහා ගමන් කරන්නේ විකල්ප මාර්ග නොමැති බැවිනි.වාහන තදබදය මඟ හරිමින් රජය මගින් කොට්ටාවේ සිට ගාල්ල දක්වා ඉදිකරන ලද දක්ෂිණ අධිවේගී මාර්ගයද පෑලියගොඩ සිට කටුනායක දක්වා ඉදිකරන ලද කොළඹ කටුනායක අධිවේගී මාර්ගයද මෙයට පෙර විවෘත කළේය. මෙම අධිවේගී මාර්ගයන්හි නියම ප්‍රතිඵල ලබාගැනීම සඳහා උතුරු අධිවේගී මාර්ගය ඇර‍ඹීමේ මූලික කටයුතුද රජය මේවන විට ආරම්භ කර ඇත. උතුරු අධිවේගී මාර්ගය ඉදිකිරීමේදී පළමු අදියර ලෙස එ‍ඬේරමුල්ලේ සිට අඹේපුස්ස දක්වාත් දෙවන අදියර ලෙස මීරිගම සිට පැල්ලන්දෙණිය දක්වාත් තෙවන අදියර ලෙස අඹේපුස්ස සිට මහනුවර දක්වාත් යන මාර්ග අදියර තුනක් යටතේ ඉදිකිරීමට සැලසුම්කර තිබේ.මෙම නිරීක්ෂණ චාරිකාවට පරිසර සහ පුනර්ජනීය බලශක්ති ඇමැති සුසිල් ප්‍රේම් ජයන්ත, නියෝජ්‍ය අමාත්‍යවරුන් වන ලසන්ත අලගියවන්න සහ ඩුලිප් විජේසේකර කඩුවෙල නගරාධිපති ‍ජී.එච් බුද්ධදාස, මහරගම නගරාධිපතිනි කාන්ති කොඩිකාර, මහාමාර්ග අමාත්‍යාංශයේ ලේකම් රංජිත් පේ‍්‍රමසිරි යන මහත්ම මහත්මීන් ඇතුළු ජ්‍යෙෂ්ඨ නිලධාරීන් රැසක්ම සහභාගී වූහ..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>10</day>
    </date>
    <link>http://www.dinamina.lk/2014/02/10/_art.asp?fn=n14021012</link>
    <topic>ගම්පහට නව සම සමාජ පක්ෂයෙන් ව්‍යාජ තොරතුරු ඇතුළත් නාමයෝජනා ඉදිරිපත් කළ අයට නීතිය තදින්</topic>
    <author>ධනුෂ්ක ගොඩකුඹුර</author>
    <content>බස්නාහිර පළාත් සභා මැතිවරණයේ දී නව සම සමාජ පක්ෂයෙන් ගම්පහ දිස්ත්‍රික්කයට ව්‍යාජ තොරතුරු ඇතුළත් නාමයෝජනා පත්‍රයක් ඉදිරිපත් කළ පුද්ගලයන්ට එරෙහිව මැතිවරණ නීතීය අනුව මෙන්ම දණ්ඩ නීති සංග්‍රහය යටතේත් නීතිය ක්‍රියාත්මක කරන බව පොලිස් මාධ්‍ය ප්‍රකාශක ‍ජ්‍යෙෂ්ඨ පොලිස් අධිකාරි අජිත් රෝහණ මහතා පැවසීය.නම් තිස් නවයකින් සමන්විත මෙම නාමයෝජනා පත්‍රයේ සඳහන්ව ඇති නම් තුනක්ම ව්‍යාජ ඒවා බව දැනට කර ඇති පරීක්ෂණවලදී හෙළිව ඇති බව පොලිස් මූලස්ථානයේ දී ඊයේ (9) පැවැති මාධ්‍ය හමුවකට එක්වෙමින් ප්‍රකාශ කළේය. පසුගිය 6 වැනිදා ඉදිරිපත් කළ මෙම නාමයෝජනා පත්‍රයේ යම් යම් වංචාකාරී ක්‍රියා ඇති බවට ගම්පහ සහකාර මැතිවරණ කොමසාරිස්වරයා කළ පැමිණිල්ලක් මත සිදුකළ විමර්ශනයක දී මෙම කරුණු හෙළිදරව් වී ඇති බවත් ඒ මහතා පැවසීය. නාමයෝජනා ලයිස්තුවේ පූගොඩ, පට්ටිවෙල පුද්ගලයන් දෙදෙනකු සහ නාරංවළ ප්‍රදේශයේ පදිංචිකරුවකු පිළිබඳ සඳහන්ව ඇතත් එවැනි පුද්ගලයන් එම ප්‍රදේශයේ නොමැති බව අනාවරණය වී ඇති බවත් පොලිස් මාධ්‍ය ප්‍රකාශකවරයා කීවේය. දිව්රුම් පෙත්සම් සමඟින් ව්‍යාජ නාමයෝජනා පත්‍රයක් ඉදිරිපත් කිරීම මැතිවරණ නීතිය යටතේ අනිවාර්ය වරදක් වන අතරම කූඨ ලේඛන පිළියෙල කිරීම දණ්ඩ නීති සංග්‍රහය යටතේ ද බරපතළ වරදක් වන බැවින් ඔවුන්ට එරෙහිව පියවර ගන්නා බව හෙතෙම පැවසීය.නාමයෝජනා පත්‍රයට පිළියෙල කළ මෙන්ම අස්සන් තැබූ අයටත් මේ අනුව හිතාමතා වරදක් කර ඇති බව හෙළිවුවහොත් දඬුවම් විඳින්නට සිදු වෙනු ඇතැයි ඒ මහතා වැඩිදුරටත් පැවසීය..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>10</day>
    </date>
    <link>http://www.dinamina.lk/2014/02/10/_art.asp?fn=n14021013</link>
    <topic>දකුණේ පාලම් හතක් ඇතුළු නව පාලම් 37ක් ඉදිකිරීම් ළඟදී ඇරඹෙනවා</topic>
    <author>@ බන්ධුල ගුණසේකර</author>
    <content>දකුණු පළාතේ මාතර - ගාල්ල යන දිස්ත්‍රික්ක ඇතුළුව දිවයිනේ දිස්ත්‍රික්ක දොළහක (12) නව පාලම් තිස් හතක ඉදිකිරීමේ කටයුතු ළඟදීම ආරම්භ කෙරෙන බව මහා මාර්ග වරාය හා නාවික ව්‍යාපෘති ඇමැති නිර්මල කොතලාවල මහතා කියයි.ඉදිකිරීම් කටයුතු ජපාන රජයේ මූල්‍යාධාර යටතේ සිදු කෙරෙන අතර මේ වෙනුවෙන් වැය කෙරෙන මුදල රුපියල් කෝටි එක්දහස් පන්සිය හැට හයක් පමණ වේ.ගාල්ල - මාතර - මොණරාගල - රත්නපුර - කළුතර - කොළඹ - කෑගල්ල - කුරුණෑගල - පුත්තලම - මන්නාරම - කිලිනොච්චිය සහ යාපනය යන දිස්ත්‍රික්ක තුළ මෙම නව පාලම් ව්‍යාපෘති ක්‍රියාත්මක වෙයි.මේ යටතේ දකුණේ කතළුව , පොල්වත්ත , පොල්අතු මෝදර , හල්පාතොට , දෙනගම , දෙනිපිටිය , ගොයියාපාන , යන පාලම් සමඟ පාලම් 37 ක් ඉදිවෙයි. ජනාධිපති මහින්ද රාජපක්ෂ මහතාගේ උපදෙස් මත මහා මාර්ග වරාය හා නාවික කටයුතු අමාත්‍යාංශය සමඟ මාර්ග සංවර්ධන අධිකාරියේ පූර්ණ අධීක්ෂණය යටතේ මෙම පාලම් නිර්මාණ කටයුතු සිදු කෙරෙයි.මීට අමතරව කුවේට් , සෞදි , ප්‍රංශ , බ්‍රිතාන්‍ය , කොරියාව යන රාජ්‍යවලින් ලැබෙන ආධාර යටතේද පාලම් ඉදිකිරීම් කටයුතු සිදු කෙරෙන බව ව්‍යාපෘති ඇමැති නිර්මල කොතලාවල මහතා වැඩි දුරටත් පෙන්වා දෙයි..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>10</day>
    </date>
    <link>http://www.dinamina.lk/2014/02/10/_art.asp?fn=n14021014</link>
    <topic>පොළොන්නරුව සංවර්ධනයට රුපියල් මිලියන 18000ක්</topic>
    <author>හිදෝගම සමූහ</author>
    <content>‍පොළොන්නරුව දිස්ත්‍රික්කයේ සංවර්ධනය සඳහා ජනාධිපතිතුමා රුපියල් මිලියන දහ අට දහසකට වැඩි මුදලක් ලබාදී තිබෙනවා යැයි ඉඩම් හා ඉඩම් සංවර්ධන නියෝජ්‍ය ඇමැති සිරිපාල ගම්ලත් මහතා පැවැසීය.මැදිරිගිරිය රෝහල නිරීක්ෂණ චාරිකාවක් ඉකුත්දා (06) උතුරු මැද පළාත් සෞඛ්‍ය ඇමැති එච්. බී. සේමසිංහ මහතා විසින් සංවිධානය කර තිබුනි. එම අවස්ථාවට සහභාගී වූ සිරිපාල ගම්ලත් නියෝජ්‍ය ඇමැතිවරයා වැඩිදුරටත් මෙසේ පැවැසීය.ජනාධිපතිතුමාගේ උපදෙස් පරිදි ආර්ථික කටයුතු සංවර්ධන ඇමැති බැසිල් රාජපක්ෂ මහතා විසින් පොළොන්නරුව දිස්ත්‍රික්කයේ සංවර්ධන කටයුතු සඳහා රුපියල් මිලියන දාහත් දහසක්ද විමධ්‍යගත අරමුදල් යටතේ රුපියල් මිලියන 1500ක්ද වෙනමම රුපියල් මිලියන හාරසිය විසි එකක්ද ලබාදී තිබෙනවා.පාසල් සංවර්ධනය, දිවි නැඟුම වැනි ව්‍යාපෘති සඳහා මීට අමතරව මුදල් වෙන් කර දී තිබෙනවා. උතුරුමැද පළාත් සෞඛ්‍ය ඇමැති එච්. බී. සේමසිංහ මහතා මැදිරිගිරිය රෝහල් සංවර්ධනය සඳහා රුපියල් මිලියන පහක් මගෙන් ඉල්ලා සිටියා. ඊට අමතරව රෝහල් වෛද්‍යවරුන්ගේ නේවාසිකාගාර ඉදිකර දෙන ලෙසද ඉල්ලා සිටියා. මම ඒ මුදල ලබාදෙන අතර නේවාසිකාගාර සෑදීමේ වැඩකටයුතු ලබන විසි වැනිදා සිට ආරම්භ කරනවා. රෝහලේ වෛද්‍ය අධිකාරිවරයා අප සැමටම ආදර්ශයක් ලබාදී රෝහල වැඩි දියුණු කිරීමට මහත් වෙහෙසක් දරනවා. එතුමාගේ කැපවීම අපි අගය කරන්නට ඕන. සේවාවන් පවත්වා‍ෙගන යාමට මානව සම්පත ඉතාම වටිනවා.වෛද්‍යවරුන්ට දෙවියන් සේ අප සලකනවා. සේමසිංහ ඇමැතිතුමා අප ප්‍රදේශයට විශාල සේවාවක් සිදුකරනවා. රෝහල්වල අඩුපාඩු සකස් කිරීමට පැමිණෙන විට අදාළ සියලුම නිලධාරින් සහ ඉංජිනේරුවන්ද රැගෙන තමයි පැමිණෙන්නේ. එය ඉතාම වැදගත්. එවිට මෙම වැඩකටයුතු සිදුකර ගැනීමට පහසුයි. ඒ තමයි සංවර්ධනයේ නිසි ක්‍රමය. වසර තිහක යුද්ධයක් පැවැති රටක් ලෙස එම යුද්ධය අවසන් වී හතර වන වසර තුළ ශීඝ්‍ර සංවර්ධනයක් රට තුළ ඇති කර තිබෙනවා.ලංකාවේ සෑම ආයතනයකම මාර්ග කිලෝමීටර් තිහක් කාපට් කිරීම සඳහා ආර්ථික කටයුතු සංවර්ධන අමාත්‍යාංශය මඟින් මුදල් ලබාදීමට තීරණය කර තිබෙනවා. උතුරුමැද පළාත් සෞඛ්‍ය අමාත්‍ය එච්. බී. සේමසිංහ මහතා එහිදී මෙසේ කීහ.සෞඛ්‍ය ක්ෂේත්‍රය නංවාලීමට රජය සෑමවිටම වැඩි සැලකිල්ලක් දක්වනවා. සෞඛ්‍ය ඇමැති මෛත්‍රීපාල සිරිසේන මහතා රට තුළ නිරෝගී පරපුරක් බිහි කිරීමට ගන්නා උත්සාහය අපි අගය කරන්නට ඕන. ජනාධිපතිතුමා තරම් ජනතාවට ප්‍රතිලාභ ලබා දෙන තවත් රාජ්‍ය නායකයෙක් ලෝකයේම නැහැ. පොළොන්නරුව දිස්ත්‍රික්කයේ ජනතාවට පානීය ජලය ලබාදීම සඳහා රුපියල් මිලියන තුන්සිය පනහක් වෙන් කර තිබෙනවා. මැදිරිගිරිය රෝහල් පල්දෝරු පද්ධතියන් සඳහා පළාත් සෞඛ්‍ය අමාත්‍යාංශය මුදල් වෙන් කර දී තිබෙනවා.ඡායාරූප - චිත්‍රාරත්න කලුආරච්චි.</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>10</day>
    </date>
    <link>http://www.dinamina.lk/2014/02/10/_art.asp?fn=n14021015</link>
    <topic>වයඹ අධ්‍යාපනයට රුපියල් ලක්ෂ 3200ක්</topic>
    <author>@ යු.ඒ. ප්‍රේමදාස</author>
    <content>වයඹ පළාතේ අධ්‍යාපනය දියුණු කිරීමට 2014 වසරේ රුපියල් ලක්ෂ 3200 කට වැඩිය මුදලක් ජනාධිපතිතුමා ලබා දී තිබෙනවා . දැන් අපට තියෙන්නෙ දේශපාලනය පැත්තක තියලා වැඩ කරන්න. මෙම පාසල අපේ කියල හිතාගන වැඩ කරමු යයි වයඹ පළාත් ප්‍රධාන අමාත්‍ය දයාසිරි ජයසේකර මහතා පැවසීය. අමාත්‍යවරයා එසේ ප්‍රකාශ කළේ පසු ගිය දා කුලියාපිටිය දීගල්ල රේවත ද්වීතීය පාසලේ වාර්ෂික ත්‍යාග ප්‍රදානෝත්සවයට සහභාගි වෙමිනි.පාසල් වහනවා කියල අපට චෝදනා කළත් අපි වහල තියෙන පාසල් නැවත ආරම්භ කරනවා. දීගල්ලෙ මෙම විදුහලේ ප්‍රාථමිකය වහල කියල විශාල ගැටලුවට මට මුහුණ දෙන්න සිද්ද වුණා.කොහොම වුවත් මෙම විදුහලේ ප්‍රාථමිකය ලබන මාසයේ ආරම්භ කිරීමට පියවර ගන්නවා.පසු ගියදා (5) දීගල්ල රේවත ද්වීතීයික පාසලේ පැවති ත්‍යාග ප්‍රදානෝත්සවයට පැමිණි වයඹ ප්‍රධාන අමාත්‍යතුමා පාසල් දරුවන් සහ මාවුපියන් ඉදිරියේ මෙම ප්‍රකාශය කරන ලදී.ළමා මිතුරු පාසල් වැඩ සටහන යටතේ පාසල් 5000 ක් තෝරාගන සංවර්ධනය කිරීමේ වැඩ සටහන අනුව මෙම පාසලේ ප්‍රාථමිකය ඉවත් කිරීම නිසා බොහෝ දෙනෙකුට කරදර වලට මුහුණ දෙන්න සිද්ධවෙලා තිබුණ බව මම දන්නවා. ඉස්සරහ ගෙදර දරුවා පාසල පෙනි පෙනී කිලෝ මීටර් පහක් පමණ ඈතින් පිහිටි පාසලකට යනවා. ඒක හොඳ මදි..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>10</day>
    </date>
    <link>http://www.dinamina.lk/2014/02/10/_art.asp?fn=n14021016</link>
    <topic>ඉතාලි සර්කස් මෙරට ගමින් ගමට</topic>
    <author>සීගිරිය විශේෂ</author>
    <content>ඉතාලියේ සිට මෙරටට පැමිණ සිටින ඉතාලි ජාතික සර්කස් කණ්ඩායමක් ශ්‍රී ලංකාවේ ගම්මානවලට ගොස් ගම්මානවල සිටින පාසල් දරු දැරියන්ට නොමිලේ සර්කස් සංදර්ශන පවත්වමින් සිටිති.ඉතාලියේ (Giullavi Senfa Frontiere) සර්කස් කණ්ඩායමේ 14 දෙනකු මෙරටට පැමිණ මේ දිනවල සීගිරිය ප්‍රදේශයේ දරුවන්ට තම සංදර්ශන නොමිලේ පෙන්වමින් සිටිති.මෙම කණ්ඩායම මීගමුව, පුත්තලම, යාපනය, අනුරාධපුර ප්‍රදේශවල මෙන්ම මහනුවර ප්‍රදේශයේ දරුවන් වෙනුවෙන්ද මෙම සංදර්ශන පැවැත්වීමට නියමිතව ඇත.තම දක්ෂතා පිළිබඳව ලෝකයේ විවිධ රටවලට ගොස් කුඩා දරුවන් දැනුවත් කොට සර්කස් සඳහා ඇල්මක් දැක්වීමට ලොව දරුවන් යොමු කැරවීම මෙහි අරමුණ බව ඔවුහු කියති..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>10</day>
    </date>
    <link>http://www.dinamina.lk/2014/02/10/_art.asp?fn=n14021017</link>
    <topic>මෙවර මට නාම යෝජනා ලැබුණත් එජාපයට දකුණේ විශාල පරාජයක්</topic>
    <author>@ ඉමදුව සමුහ ලංකින්ද නානායක්කාර</author>
    <content>තමාට මෙවර නාම යොජනා ලැබුණත් දකුණු පළාත් සභාව එක්සත් ජාතික පක්ෂය විශාල පරාජයක් ලබන බව හිටපු එජාප දකුණු පළාත් සභා මන්ත්‍රී මෛත්‍රී ගුණරත්න මහතා පවසයි. ඒ මහතා එසේ පැවසුවේ පසුගිය 8 වන දින මාධ්‍යයට අදහස් දක්වමිනි. වැඩි දුරටත් අදහස් දැක් වු ඒ මහතා මෙසේ ද පැවසීය,මෙවර මට නාම යෝජනා දුන්නේ නැත්තේ නායකත්වයට එරෙහිව ප්‍රබල හඬක් නගපු නිසා මම ඒ හඬ නැඟුවේ එ.ජා.ප ය ජයග්‍රහණය කරා ගෙන යන්න. කොහොම වුණත් මට නාම යෝජනා ලැබුණත් මේ නායකත්වය වෙනස් වන තුරු ඡන්ද දිනීම සිහිනයක් පමණයි. මිනිස්සුන්ට මේ නායකත්වය ගැන විශ්වාසයක් නෑ. ඔවුන් දන්නවා දැන් එ.ජා.ප. යට ඡන්දයක් දුන්නොතින් ඒකෙන් වෙන්නේ රනිල් ශක්තිමත් වෙලා තව දුරටත් පක්ෂය පරාජය වෙන එක කියලා. ඒක නිසා මිනිස්සු ඡන්දේ දෙන්නේ නෑ.දකුණු පළාත් සභාව ඉතිහාසය ලොකුම පරාජය මෙවර ලබනවා. කවුරු ඇවිත් මොන දේ කරත් වැඩක් නෑ නායකත්ව වෙනසක් නොකර. දැන් මේ ලබන පරාජය ලැබුවාම මේ ඉන්න නායකයා කියනවා නායකත්ව මණ්ඩලය පැරදුනා කියලා. ඊට පස්සේ ඒකත් ඉවරයි. අපි ඔය අවස්ථාවේ කිව්වා නියමිත බලතල නැතිව ඕක ගන්න එපා කියලා. නමුත් ඇහුවේ නෑ. දැන් ඒ අයට ඒක තේරෙනවා ඇති.අද මේ පැවැත්වෙන මැතිවරණ දෙකටම නායකයා වෙනුවෙන් පෙනී සිටින කිසිම කෙනෙක් තරඟ කරන්නේ නෑ. ඔවුන් අයින් වෙලා ඉන්නවා. ඔවුන් දන්නවා ඔවුන්ට මිනිස්සු ඡන්දේ දෙන්නේ නෑ කියලා. මෙවැනි අමාරු අවස්ථාවක හැමෝම එකතුවෙලා ඡන්දෙට එන්න ඕන අවස්ථාවේ එයාලා හැංඟෙනවා. උදාහරණයක් විධියට ගාල්ලේ වජිර ඡන්ද වලට එන්නේ නෑ.ආවොතින් දන්නවා වෙන දේ ඒක නිසා ඇතුලට වෙලා ආණ්ඩුවෙන් කකා පක්ෂය කනවා.මෙවැනි ගාම්භීර පක්ෂයකට අද වෙලා තියෙන දේ දැක්කම ඇත්තටම දුක හිතෙනවා..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>10</day>
    </date>
    <link>http://www.dinamina.lk/2014/02/10/_art.asp?fn=n14021018</link>
    <topic>විධිමත් ජනාවාස ක්‍රමයක් තුළින් මත්ද්‍රව්‍ය ජාවාරමට තිත තිබිය හැකියි</topic>
    <author/>
    <content>මත්ද්‍රව්‍ය ජාවාරමට ඉහළ මට්ටමෙන් සම්බන්ධවී අත්අඩංගුවට ගෙන වැරදිකරු වී අධිකරණයෙන් මරණ දණ්ඩනය නියම වී සිටින පුද්ගලයින්ට එරෙහිව මරණීය දණ්ඩනය ක්‍රියාත්මක කරන ලෙස ජනාධිපතිතුමාගෙන් ඉල්ලා සිටින බව ඉදිකිරීම්, ඉංජිනේරු සේවා, නිවාස හා පොදු පහසුකම් ඇමැති විමල් වීරවංශ මහතා පවසයි. ඇමැතිවරයා මෙම අදහස් පළ කළේ රුපියල් ලක්ෂ 130ක වියදමින් මුළුමනින්ම ප්‍රතිසංස්කරණය කරන ලද කොළඹ 02, කොම්පඤ්ඤවීදියේ, විතානගේ මාවත මහල් නිවාස ව්‍යාපෘතිය ජනතා අයිතියට පත්කිරීම වෙනුවෙන් පසුගියදා (08) දින පැවති උත්සවයට ප්‍රධාන ආරාධිතයා වශයෙන් සහභාගී වෙමිනි.මෙහිදී වැඩිදුරටත් අදහස් දැක්වූ විමල් වීරවංශ ඇමැතිවරයා “දැන් විවිධ පාර්ශ්ව රටේ කුඩු වැඩිවෙලා කියලා චෝදනා කරනවා. පසුගිය කාලයේ මත්ද්‍රව්‍ය මර්දනයට විශාල වැඩපිළිවෙළක් මේ රජය ක්‍රියාත්මක කළා.මත්ද්‍රව්‍ය ජාවාරමට ඉහළ මට්ටමෙන් සම්බන්ධ පුද්ගලයින් අත්අඩංගුවට පත්වෙලා ඉන්නවා. සමහරුන්ට උසාවියෙන් මරණ දණ්ඩනය තීන්දු කරලා තියෙනවා. මත්ද්‍රව්‍ය ජාවාරමට අසුවෙලා එහෙම මරණ දණ්ඩනය නියමවෙලා ඉන්න පුද්ගලයන්ට එම දඬුවම් ක්‍රියාත්මක කරන්න කියලා අපි ජනාධිපතිතුමාගෙන් ඉල්ලනවා. එය ක්‍රියාත්මක කළොත් සිදුවෙන වෙනස දැක බලාගන්න පුළුවන්. එහෙම ක්‍රියාත්මක කළොත් ඇතැම් විදේශ රටවල් කියයි අන්න මරණ දණ්ඩනය ක්‍රියාත්මක වෙනවා, මානව හිමිකම් උල්ලංඝනය වෙනවා කියලා. මරණ දණ්ඩනය ක්‍රියාත්මක කරලා මේ ජාවාරම මැඬපවත්වන්න බැරි නම් වෙන කොහොම ද මේවා මර්දනය කරන්නේ?.වෙන ලොකු ‍ෙලාකු අයගේ ප්‍රශ්නවලට සිරදඬුවම් නියම වුණාම කුඩු පානය කරන අය ඒ අය වෙනුවෙන් කැමැත්තෙන් හිරේ යනවා. සිරගෙයි ඇතුළට රහසේ බෝලවලින් කුඩු එනවා. ඒ කුඩු පානය කර කර සිරගෙදරට වෙලා ඉන්නවා. එළියේ හිටියත් කුඩු පානය කරන නිසා සිරගෙදර ඉඳලා කුඩු පානය කරන එක හොඳයි කියලා හිතනවා. එසේ හිරේ යැවීමට කටයුතු කළ පුද්ගලයා සල්ලි වියදම් කරලා සිරගතවුණු පුද්ගලයාගේ පවුල නඩත්තු කරනවා. මේවා වෙන්නේ මේ පොතේ තියෙන මරණ දඬුවම් හරියට ක්‍රියාත්මක නොවන නිසා. මරණ දඬුවම හොඳ නැත්නම් නීති පොතෙනුත් ඉවත් කරන්න ඕන. නමුත් නීති පොතේ දඬුවම සඳහන් කරලා තියෙනවා. වෙන වෙන සිදුවීම්වලට ක්‍රියාත්මක නොකළත් රටම විනාශ කරන මත්ද්‍රව්‍ය ජාවාරමට මරණ දණ්ඩනය නියමවෙලා ඉන්න අයට අනිවාර්යයෙන්ම මරණ දඬුවම ක්‍රියාත්මක කරන්න ඕන. එහෙම කළොත් තමයි එයට සම්බන්ධ පුද්ගලයින් අධෛර්යට පත්වෙන්නේ.මත්කුඩු ජාවාරම නැතිකිරීම සඳහා පාරිසරිකව ඇති කළයුතු වෙනස පිළිබඳව ඇමැතිවරයා මෙහිදී අදහස් දැක්වීය. ඒ වගේම අනිත් පැත්තෙන් පාරිසරික වෙනස ඇතිකළ යුතුයි. දඬුවම්වලින් පමණක් මේ වෙනස කරන්න බැහැ. පරිසරයෙනුත් මේ වෙනස කරන්න ඕනේ. මහල් නිවාස නවීකරණය කරන්න ඕනේ. තිරස් අතට විහිදුණු අවිධිමත් ජනාවාස නවීකරණය කරලා විධිමත් ලෙස ගොඩනැඟිය යුතුයි. එය අද අපි සිදුකරමින් සිටිනවා. මේ දෙක තුනම එකට සිදුවන සමාජ පරිවර්තනයකින් පමණයි මේ අභියෝගය ජයගත හැක්කේ.” යනුවෙන්ද ඇමැතිවරයා පැවසීය.මීට අමතරව ඉදිරි පළාත් සභා මැතිවරණය ඉලක්ක කරගෙන කොළඹ අඩු පහසුකම් ජනාවාසවල ජනතාව ආණ්ඩුවේ සංවර්ධන කටයුතුවලට එරෙහිව පෙළගැස්වීම සඳහා මහා පරිමාණ මත්කුඩු ජාවාරම්කරුවන් පිරිසක් විපක්ෂයට මුදල් දෙමින් විපක්ෂයේ මන්ත්‍රීවරු හරහා එම ජනතාව පෙලඹවීමට කටයුතු කිරීමේ වැඩසටහනක් දියත්වෙමින් පවතින බවද ඇමැතිවරයා මෙහිදී හෙළි කළේය.මෙහිදී වැඩිදුරටත් අදහස් දැක්වූ අමාත්‍යවරයා, දෙමටගොඩ “මිහිඳු සෙන්පුර” නිවාස යෝජනා ක්‍රමයේ සිංහල, දෙමළ, මුස්ලිම් හැමෝම සතුටින් ජීවත් වෙනවා. බොහෝ දෙනෙක් අද සතුටින් ඉන්නවා. සුළු පිරිසක් පමණක් කනගාටුවෙන් ඉන්නවා. සමහරු අනවසරයෙන් තට්ටු දෙකේ ගෙවල් හදාගෙන වැඩි ඉඩක් පාවිච්චි කරපු අයට ඒ ඉඩ ප්‍රමාණයම මේ ස්ථානයේ ලැබිලා නැහැ. එවැනි විවිධ ප්‍රශ්න මත සුළු පිරිසකගේ දුක්ගැනවිලි ඉතුරු වෙලා තියෙනවා. නමුත් අද ඇතැම් මාධ්‍ය කතාකරන්නේ ඒ සුළු පිරිසට ඇතිවෙලා තියෙන දුක ගැන විතරයි. ‍ මම දැක්කා සති අන්ත පුවත්පතක සම්පූර්ණ පිටුවක පළකරලා තියෙනවා ඒ මහල් නිවාස යෝජනා ක්‍රමය හිරකූඩුවක් කියලා. ඒ පත්තරවලට අවශ්‍ය මේ වැඩපිළිවෙළ නවත්වන්න.ඇයි තමුන්නාන්සේලා දන්නවා කොළඹ නගරයේ තිරස් අතට විහිදුණු අවිධිමත් ජනාවාස වෙනුවට සිරස් අතට විහිදුණු විධිමත් ජනාවාස හැදුනාම කොළඹ නගරය දුරාචාරයේ, මත්ද්‍රව්‍ය ජාවාරම් කරුවන්ගේ තිත්පොළක් කරගන්න බැරිවෙනවා කියලා. තිරස් අතට පොඩි පොඩි පෙට්ටි ගහලා තියෙන කොට ඒවා අස්සේ කුඩු විතරක් නෙවෙයි ඕන දෙයක් හංගන්න පුළුවන්. ඒවායේ කුඩු ව්‍යාප්ත වෙන එක පොලිසියට නෙවෙයි සක්කරයාටවත් වළක්වන්න බැහැ. සිරස් අතට විධිමත් නිවාස ගොඩනැඟුනාම නීති විරෝධී ජාවාරම්කාර බලවේගවලට මේ ජන සමාජවලට රිංගන්න අමාරුයි. දැන් ඒ බලවේග කලබලවෙලා තියෙනවා. දැන් ඒගොල්ලෝ විරුද්ධ පක්ෂයටත් ඡන්ද කටයුතු සඳහා ගොඩාක් උදව් කරනවා කියලා මට ආරංචියි. කුඩු ජාවාරම් කරන ලොක්කෝ සල්ලි දෙනවලු විරුද්ධ පක්ෂයට, වනාතමුල්ලේ මිනිසුන්ව කුපිත කරලා මේ වැඩේ කඩාකප්පල් කරලා මිනිසුන්ව පාරට බස්සන්න. ඇයි කුඩු ජාවාරම්කාරයන්ට වැඩේ පහසු නිසා. විධිමත් මහල් නිවාස පද්ධතියකට ජනතාව එනකොට ආකල්ප, හිතන පතන ආකාරය, ජීවන රටාව වෙනස් වෙනවා.රට ගැන හිතන විදිය වෙනස් වෙනවා. මේ අහිසංක දරු පැටව් බිලිගන්න බලාගෙන ඉන්න දුෂ්ට බලවේගවලට මේ වෙනස බලාගෙන ඉන්න බැහැ. අද ඒ බලවේග විරුද්ධ පක්ෂයේ උදවියට සල්ලි දීලා වතුවලට යවනවා විරුද්ධ මත හදන්න. සමහර පත්තරවලට සල්ලි දීලා කියනවා කොහොම හරි මෙයට විරුද්ධ මතය හදන්න කියලා. මේ මහල් නිවාසක්‍රම නවීකරණය කරන්නේ තමුන්නාන්සේලාගේ කොළඹ ජීවිතය වෙනස් කරන්න. විධිමත්භාවයක්, පිළිවෙළක් අරගෙන එන්න. අපිළිවෙළට තියෙන නිවාස යෝජනා ක්‍රමවල ජීවත්වන මිනිසුන්ගේ ජීවිතවල පිළිවෙළක් ඇතිවෙන්න හේතුවක් නැහැ.පිළිවෙළට නිවාසවල ජීවත්වන මිනිසුන්ටතමයි අපිළිවෙළ නැති කරන්න පුළුවන්. මහින්ද රාජපක්ෂ ජනාධිපතිතුමා ඇතුළු මේ රජයට අවශ්‍ය අසරණ වුණු, දුප්පතුන්ගෙන් පිරුණු කොළඹ නගරයක් නොවේ. අභිමානයෙන් සතුටින් ජීවත්වන මිනිසුන්ගෙන් පිරුණු කොළඹ නගරයක්. අපිළිවෙළට තියෙන විට ඡන්ද කාලේට විවිධ පුද්ගලයෝ එනවා. රුපියල් 500ක් හරි, කුඩු පැකට් ටිකක් හරි බෙදාල ඡන්ද ලබා ගන්නවා. කුඩු පානය කරන අය වැඩිවෙන කොට කුඩු පැකට් එකට ඡන්දය දෙන අයත් වැඩිවෙනවා.ඒ තත්ත්වය නැතිකරන්න නම් මේ ජනාවාස පිළිවෙළක් කරන්න ඕන. අද රජය ඒ පෙරළිය, පරිවර්තනය සිදුකරනවා. විරුද්ධ පක්ෂය කො‍හේ හරි ඇදයක් වෙන කල් බලාගෙන ඉන්නේ. දැන් බලාගෙන ඉන්නේ නොරොච්චෝලේ බලාගාරය කැඩෙන කල්, ඒ අයට චෝදනා එල්ල කරන්න වෙන මුකුත් නැති නිසා. නොරොච්චෝලේ කැඩුණොත් නම් කල්ල මරේ කියලා දෙවියන්ට පහන් පත්තු කරනවා.කැඩුණු ගමන් සතුටු වෙන කොටස් දෙකක් සිටිනවා. ඉන් එක් කොටසක් තමයි ඩීසල් බලාගාර මාෆියාව. අනෙක් කොටස විරුද්ධ පක්ෂය. මේ නොරොච්චෝලේ බලාගාරය හැදුවේ ඇමරිකාව හෝ බ්‍රිතාන්‍ය නම් විරුද්ධ පක්ෂය අද කට අරින්නේ නැහැ. චීනය නොරොච්චෝලේ බලාගාරය හදපු නිසා චීනයටයි ආණ්ඩුවටයි දෙකටම චෝදනා එල්ලකරන්න බලාගෙන ඉන්න විරුද්ධ පක්ෂයේ අය අඩු පාඩුවක් වෙනකල් බලාගෙන ඉන්නවා හැරෙන්න අද ඒ අයට පෙන්වන්න අනාගත ගමනක් හෝ තර්කයක් නැහැ.එක්සත් ජාතික පක්ෂයේ අලුත්ම අර්බුදය පිළිබඳවද ඇමැතිවරයා මෙහිදී අදහස් දැක්වීය. “මට දැනගන්න ලැබුණා කළුතර දිස්ත්‍රික්කයේ තෙවරප්පෙරුම මන්ත්‍රීතුමා වික්‍රමසිංහ මහත්තයාගේ බෙල්ලෙන් අල්ලන්න ගියා කියලා. මීට කලිනුත් එක්සත් ජාතික පක්ෂයේ නායකයෝ හිටියා. ඒ එක නායකයෙකුගේ වත් බෙල්ලෙන් අල්ලලා තියෙනවාද? එහි සාමාජිකයෙක්. මන්ත්‍රී කණ්ඩායම් රැස්වීමකදී ගහන්න ඇවිල්ලා තියෙනවාද? බෙල්ලෙන් නොවේ වෙන කොහෙන් ඇල්ලුවත් වික්‍රමසිංහ මහත්තයා යන පාටක් තියෙනවාද? මොනව කළත් එතුමා යන්නේ නැහැ. විරුද්ධ පක්ෂය අද අර්බුද ගොඩක ඉන්නේ. රජයේ ගමන ගැන චෝදනා කරන්න දෙයක් නැහැ.මෙහිදී අදහස් දැක්වූ නාගරික කටයුතු පිළිබඳ ජ්‍යෙෂ්ඨ අමාත්‍ය ඒ.එච්.එම්. ෆවුසි මහතා’ විමල් වීරවංශ ඇමැතිවරයා රට වෙනුවෙන් විශාල තර්ජනයකට මුහුණ දීලා සිටින ඇමැතිවරයෙක්. ඕනෑම ප්‍රශ්නයක් සාකච්ඡා කරලා ජනතාවට තේරුම්කරලා දෙන්න පුළුවන් මම පිළිගන්න නායකයෙක් තමයි එතුමා. මේ පැවැත්වෙන මැතිවරණය මම හඳුන්වන්නේ අපේ රටේ පමණක් නොවේ ජාත්‍යන්තර වශයෙන් පිළිතුරක් දෙන මැතිවරණයක්. විමල් වීරවංශ ඇමතිතුමා පිළිගන්නේ ජනතාවගේ සතුට ඔහුගේ සතුට කියලා. ඒ අනුව කටයුතු කරනවා. එතුමා කරන දේවල්වලට ජනතාව පිං දෙනවා. එතුමා රැය දවල් බලන්නේ නැතිව නිවාස වැඩපිළිවෙළ දියත් කරනවා.විමල් වීරවංශ ඇමැතිතුමාගේ මේ වටිනා වැඩපිළිවෙළ නිසා අහිංසක මිනිසුන්ට සතුටින් ජීවත්වෙන්න අවස්ථා ලැබෙනවා. මේ නිවාස අලුත්වැඩියා කරන්න කරන වියදම්වලින් එතුමාගේ අමාත්‍යාංශයට ප්‍රතිලාභ ලැබෙන්නේ නැහැ. ස්ටුවඩ් වීදියේ මහල් නිවාස යෝජනා ක්‍රමය නවීකරණය කරන්න විමල් වීරවංශ ඇමැතිතුමා කැබිනට් පත්‍රිකාවක් ඉදිරිපත් කළා. නමුත් එය නගර සභාවට අයිති නිසා ඉවත්කරගන්න වුණා. එය දැන් නාගරික සංවර්ධන හා ආරක්ෂක අමාත්‍යාංශයට පවරාගෙන තියෙනවා. එතුමා එය ප්‍රතිසංස්කරණය කරන්න හැදුවා. නමුත් මුදල් අමාත්‍යාංශයේ සමහර නිලධාරීන් එයට සහයෝගයක් ලබාදුන්න් නැහැ යනුවෙන්ද පැවසීය.වහල අලුත්වැඩියාව, වැහිපීලි හා වැසි නල අලුත්වැඩියාව, මල නාලිකා පද්ධතිය අලුත්වැඩියාව, කානු පද්ධතිය අලුත්වැඩියා කිරීම, ජල ටැංකි අලුත්වැඩියාව, ජල කාන්දු සැකසීම, ගොඩනැගිලි සියල්ලේ තීන්ත ආලේප කිරීම ඇතුළු ප්‍රතිසංස්කරණ රැසක් මෙහිදී සිදුකර ඇත.කොළඹ මහ නගර සභාවේ නාගරික මන්ත්‍රී මොහොමඩ් මුසම්මිල්, ඉදිකිරීම්, ඉංජිනේරුසේවා, නිවාස හා පොදු පහසුකම් අමාත්‍යාංශයේ ලේකම් පී.එච්.එල්. විමලසිරි පෙරේරා, සහාධිපත්‍ය කළමනාකරණ අධිකාරියේ සභාපති නීතිඥ කපිල ගමගේ, එහි සාමාන්‍යාධිකාරී ජී.යූ. උපවංශ, ජාතික නිවාස සංවර්ධන අධිකාරියේ සාමාන්‍යාධිකාරී බ්‍රිගේඩියර් මහින්ද මුදලිගේ, ජන සෙවණ නිවාස මහලේකම් කාර්යාලයේ උපදේශක ලක්විජය සාගර පලන්සූරිය යන මහත්වරු, නිලධාරි මහත්ම මහත්මීහු, ප්‍රදේශවාසීහු ඇතුළු විශාල පිරිසක් මෙම අවස්ථාවට සහභාගී වූහ. .</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>10</day>
    </date>
    <link>http://www.dinamina.lk/2014/02/10/_art.asp?fn=n14021019</link>
    <topic>මතින් තොර දේශයක් ගොඩනැඟීමේ ජනපති වැඩපිළිවෙළට පොලීසියේ සහාය</topic>
    <author>ධනුෂ්ක ගොඩකුඹුර</author>
    <content>මත්ද්‍රව්‍යවලින් තොර දේශයක් ගොඩනැඟීමට ජනාධිපති මහින්ද රාජපක්ෂ මහතා ‍යෝජනා කර තිබෙන ජාතික වැඩපිළිවෙළට ශ්‍රී ලංකා පොලීසිය පූර්ණ කැපවීමෙන් සහයෝගය ලබා දීමට සූදානම් බව පොලිස් මාධ්‍ය ප්‍රකාශක, ජ්‍යේෂ්ඨ පොලිස් අධිකාරි අජිත් රෝහණ මහතා පැවැසීය.දීර්ඝ කාලීන වැඩපිළිවෙළක් ඔස්සේ මත්ද්‍රව්‍ය මෙරටින් තුරන් කරවීමට ශ්‍රී ලංකා පොලීසිය, මත්ද්‍රව්‍ය නාශක කාර්යාංශය සහ පොලිස් විශේෂ කාර්ය බළකාය උපරිම සහයෝගය දෙන බව පැවසූ ඒ මහතා ‍ඒ සඳහා අවශ්‍ය වැඩපිළිවෙළ දැන් සැකසෙමින් තිබෙන බව ප්‍රකාශ කළේය.ඒ මහතා මෙසේ ප්‍රකාශ කළේ පොලිස් මූලස්ථානයේ දී ඊයේ (9) පැවැති මාධ්‍ය හමුවකට එක්වෙමිනි.ජනාධිපතිතුමාගේ උපදෙස් මත මේ සඳහා කමිටුවක් පත් කෙරෙන අතර ඒ සඳහා අවශ්‍ය කටයුතු දැන් සිදුකෙරෙමින් පවතින බව පෙන්වා දුන් ඒ මහතා මත්ද්‍රව්‍ය තුරන් කිරීම ප්‍රමුඛ කාර්යයක් සේ සළකා කටයුතු කරන බව පැවැසීය.මේ රටට මත්කුඩු රැගෙන එන ප්‍රධාන මාර්ග මෙන්ම ප්‍රධාන ජාවාරම්කරුවන් ද මේ වන විට හඳුනාගෙන ඇති බවත් ඒවා වැළක්වීමට ගත් පියවර අනුව මේ දිනවල රටේ මත්කුඩු හිඟයක් පවතින බවත් ඒ මහතා ප්‍රකාශ කළේය.මත්කුඩු තුරන් කිරීම එක දිනකින් කළ නොහැකි නමුත් දූපතක් වශයෙන් සියලු දෙනාගේ සහයෝගය ලැබුණහොත් අපට මත් කුඩු තුරන් කළ හැකි බව ඒ මහතා පැවසීය.අගමැති කාර්යාලයේ නිලධාරියකු සම්බන්ධ වූ බව කියන මත්කුඩු කන්ටේනරය සම්බන්ධයෙන් මාධ්‍යවේදීන් නැඟූ ප්‍රශ්නවලට පිළිතුරු දෙමින් මාධ්‍ය ප්‍රකාශකවරයා කියා සිටියේ ඒ සම්බන්ධයෙන් වැඩිදුර පරීක්ෂණ පැවැත්වෙන බවත් ඊට සම්බන්ධ පාකිස්ථාන ජාතික ජාවාරම්කරුවකු වන සර්දාරී ඛාන් ප්‍රශ්න කිරීම සඳහා මෙරට ගෙන ඒමට රාජ්‍ය තාන්ත්‍රික මට්ටමින් කටයුතු සිදු කෙරෙමින් පවතින බවත්ය. ඔහුගෙන් කරුණු රැසක් හෙළිදරව් කර ගත හැකි වනු ඇතැයි විශ්වාසය පළ කළ අජිත් රෝහණ මහතා ඔහුගෙන් දීර්ඝ ලෙස ප්‍රශ්න කළ යුතුව තිබෙන බවත් පැවසීය..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>10</day>
    </date>
    <link>http://www.dinamina.lk/2014/02/10/_art.asp?fn=n14021020</link>
    <topic>එජාප කෘත්‍යාධිකාරි මණ්ඩලයේ බහුතරයක් දුර්වලයන්</topic>
    <author>අසේල කුරුළුවංශ</author>
    <content>එජාප කෘත්‍යාධිකාරි මණ්ඩලයේ සිටින බහුතරයක් පක්ෂයට ශක්තියක් ලබාදිය නොහැකි දුර්වලයින් බව එක්සත් ජාතික පක්ෂ රත්තොට සංවිධායක, මධ්‍යම පළාත් සභා විපක්ෂනායක රංජිත් අළුවිහාරේ මහතා පවසයි.පක්ෂයේ ඉදිරි ගමන වෙනුවෙන් කිසිවක් නොකරන මොවුන් බලා සිටින්නේ එජාපයට ජනරැල්ලක් ආ දවසක පෙරමුණ ගෙන තනතුරු ලබාගන්නට බවද ඒ මහතා කීය.බස්නාහිර දකුණු පළාත් මැතිවරණයට අපේක්ෂකයින් තෝරා ගැනීම සම්බන්ධව තමන් ඉදිරිපත් කළ යෝජනා නායකත්ව මණ්ඩලය විසින් නොසලකා හැර තිබෙන බවද ඒ මහතා ප්‍රකාශ කළේය.මේ වනවිට එජාප කෘත්‍යාධිකාරී මණ්ඩලය නියෝජනය කරන බහුතරයක් පක්ෂය දිනවන්න උත්සාහ කරන අය නොවන බවත් ඔවුනට පක්ෂය ගැන හැඟීමක් නොමැති බවත් කී ඒ මහතා පසුගියදා හයිඩ් පිටියේ පැවැති විරෝධතාවට කෘත්‍යාධිකාරී මණ්ඩලයේ වැඩි පිරිසක් නොපැමිණි බවද අවධාරණය කළේය..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>10</day>
    </date>
    <link>http://www.dinamina.lk/2014/02/10/_art.asp?fn=n14021021</link>
    <topic>ආහාර ද්‍රව්‍ය රැසකින් රට ස්වයංපෝෂිත මට්ටමේ: පිටරටින් ගෙන්වන්න ණයවර ලිපි නිකුත් කරන්න එපා</topic>
    <author>ජයසිරි මුණසිංහ</author>
    <content>සහල්, බඩඉරිඟු, උඳු, අර්තාපල්, වියළි මිරිස්, ලොකුලූනු යනාදී ආහාර ද්‍රව්‍යවලින් රට ස්වයංපෝෂිත මට්ටමට ළඟාවී ඇති බැවින්, ඒවා පිටරටින් ගෙන්වීමට ණයවර ලිපි (LC) නිකුත් කිරීමෙන් වළකින ලෙස මුදල් හා ආර්ථික සංවර්ධන අමාත්‍යාංශයේ ලේකම් ආචාර්ය පී. බී. ජයසුන්දර මහතා රාජ්‍ය බැංකු ප්‍රධානීන්ගෙන් ඉල්ලීමක් කෙළේය.“මහින්ද චින්තනයේත්”, “මහින්ද චින්තන ඉදිරි දැක්මේත්” සඳහන් ආකාරයට ම දේශීය කෘෂි කර්මාන්තය මේ වනවිට සැලකිය යුතු තත්ත්වයකින් ඉදිරියට පැමිණ ඇතැයි කී ආචාර්ය ජයසුන්දර මහතා, ඒ නිසා පිටරටින් ආහාර ද්‍රව්‍ය ගෙන්වීමට ණයවර ලිපි නිකුත් කරනවාට වඩා, දේශීය ගොවිතැනත්, ගොවියාත් සුරක්ෂිත කරන්නට වැඩි වශයෙන් බැංකු අත දිය යුතු කාලය එළඹ ඇතැයිද කීය. දළ වශයෙන් අමෙරිකානු ඩොලර් මිලියන 150ක මුදලක් මේ ආහාර ද්‍රව්‍ය ගෙන්වීමට වැය වෙනවා. එය නතර කර ගත්තොත් රටට හොඳයි ඔහු කීය.වී ගොවිතැන දියුණු කිරීම ප්‍රධාන අප රටේ ගොවිතැන නැංවීමට වාර්ෂිකව බිලියන 40 මුදලක් පොහොර සහනාධාරයට රජය ලබා දෙන බව ලේකම්වරයා කීය. ඊට අමතරව නව වැඩි දියුණු කළ බීජ, පැළ හා කෘෂි උපදේශන සේවා ලබාදෙන බව ද කී ලේකම්වරයා, රාජ්‍ය බැංකු සියල්ල දේශීයත්වය මුල්තැනට ගෙන රටවැසියා ශක්තිමත් කිරීමට එක්විය යුතු බව කීය.“මහජන බැංකුව මුහුණ දෙන අභියෝගය හා ඉන් මිදීමේ මඟ” පිළිබඳව කොළඹ ඩී. ආර්. විජේවර්ධන මාවතේ පිහිටි මහජන බැංකු මාණ්ඩලික පුහුණු ආයතන ශ්‍රවණාගාරයේ ඉකුත් දා (07) පැවැති විශේෂ දේශනය පවත්වමින් ලේකම්වරයා, මේ අදහස් පළ කළේය.ලංකා බැංකු සේවක සංගමයේ සංවිධාන ශක්තියෙන් මහජන බැංකුවේ සභාපති සහ ජනාධිපති කාර්ය මණ්ඩල ප්‍රධානී ගාමිණි සේදර සෙනරත්, ජාතික ඉතිරි කිරීමේ බැංකුවේ සභාපතිනි ඩබ්ලිව්. ඒ. නාලනී, එම්.බී.එස්.එල්. බැංකුවේ සභාපති එම්. ආර්. ෂා, මහජන බැංකුවේ ප්‍රධාන විධායක සහ සාමාන්‍යාධිකාරි එන්. වසන්ත කුමාර්, ලංකා බැංකු සේවක සංගමයේ සභාපති ඒ. කේ. බණ්ඩාර, ප්‍රධාන ලේකම් අශෝක ධර්මසිරි යන මහත්ම මහත්මීහු ඇතුළු වෘත්තීය සමිති, බැංකු පරිපාලක, සේවක නියෝජිතයෝ විශාල පිරිසකගේ සහභාගිත්වයෙන් මේ සම්මන්ත්‍රණය පැවැත්විණි..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>10</day>
    </date>
    <link>http://www.dinamina.lk/2014/02/10/_art.asp?fn=n14021022</link>
    <topic>ශ්‍රී ලංකාව කාන්තා බලගැන්වීම්වලට අදාළ සාර්ථක පියවර රැසක් ගෙන ඇති රටක්...</topic>
    <author/>
    <content>ශ්‍රී ලංකාව කාන්තා බලගැන්වීම්වලට අදාළව සාර්ථක පියවර රැසක් ගෙන ඇති බව ජනාධිපති ආර්යා ශිරන්ති වික්‍රමසිංහ රාජපක්ෂ මහත්මිය ඉන්දියාවේ බැංගලෝර්හි දී පැවැති අන්තර්ජාතික කාන්තා සමුළුවක් අමතා පෙරේදා (08) ප්‍රකාශ කළාය. රටේ ව්‍යවස්ථාව අනුව ද ස්ත්‍රී පුරුෂ සමානාත්මතාවය සෑම පුරවැසියකුගේ ම මූලික ප්‍රජා අයිතියක් බව පිළිගෙන ඇති බව ද ඇය සඳහන් කළාය.ශ්‍රී ලංකාවේ කාන්තා ප්‍රඥප්තිය අනුව කාන්තාව සඳහා දේශපාලන සහ සිවිල් හිමිකම්, අධ්‍යාපනය, ආර්ථික ප්‍රතිලාභ, ආරක්ෂාව සහ පෝෂණය, සමාජයීය විෂමතාවන්ගෙන් ආරක්ෂාව, හිංසාවෙන් තොරව ජීවත්වීම යනාදී අයිතිවාසිකම් රැසක් හිමිවන බව ද එතුමිය ප්‍රකාශ කළාය. රවි ශංකර්තුමාගේ “ආර්ට් ඔෆ් ලීව්නින්ග්” පදනම මගින් මෙම සමුළුව සංවිධාන කර තිබිණි.සියලු දෙනාට ම පොදු සමඟි සම්පන්න සාමකාමී පරිසරයක් ගොඩනැඟීමේ අරමුණින් ලොව සියලුම කලාපයන්හි වෙසෙන කාන්තාවන් ඒකරාශි කිරීම සඳහා වාර්ෂිකව මෙම සම්මේලනය සංවිධානය කරනු ලබන අතර, “පරිපූර්ණත්වයෙන් ප්‍රවර්ධනයට” යන්න මෙවර සමුළුවේ තේමාව විය. මෙවර පැවැත්වූයේ 06 වන සමුළුවයි.එම සමුළුව වැඩි දුරටත් ඇමතූ ජනාධිපති ආර්යාව සඳහන් කළේ කාන්තා බලගැන්වීමට අදාළ සාර්ථක පියවර රැසක් ගෙන ඇති රටක් නියෝජනය කිරීමට ලැබීම පිළිබඳ තමා සතුටට පත්වන බවයි.‍ අද ලාංකික කාන්තාවන් විවිධ ක්ෂේත්‍රයන්හි වගකීම උසුලන බව ද පෙන්වා දුන් ජනාධිපති ආර්යාව, සංස්ථා හා කර්මාන්ත තුළ ද රාජ්‍ය අංශය මෙන් ම ආරක්ෂක අංශවල ද මෙතෙක් පැවැති බාධක බිඳලමින් ඉදිරියට යෑමට ඇය සමත් වී ඇති බව ද සඳහන් කළාය.ජාතීන් අතර මෙන්ම ගෝලීය මට්ටමින් ද සමාජ ප්‍රගතිය සඳහා කාන්තාවන්ගේ කාර්යභාරය අතිශයින් වැදගත් බව ද ජනාධිපති ආර්යාව පෙන්වා දුන්නාය. සමාජයට මවක්, සොහොයුරියක්, බිරිඳක්, මිතුරියක්, වෘත්තියක යෙදෙන්නියක් මෙනක්ම සුවසාධනිය සාධකයක් ලෙස කාන්තාවගේ මෙහෙවර විවිධ වූවකි. විවිධ සමාජ ස්ථරයන් හා ඒකාබද්ධ අන්තර් සහයෝගිතාව ගොඩනැගීම මගින් එකී අරමුණ ළඟා කර ගත හැකි බව ද ශිරන්ති වික්‍රමසිංහ රාජපක්ෂ මැතිනිය පෙන්වා දුන්නාය. පොදු අනාගත සුබසිද්ධිය උදෙසා කාන්තාවන් උදෙසා මෙවන් සාකච්ඡා පැවැත්වීම වර්තමාන ලෝකය තුළ ඉතා උචිත කාර්යභාරයක් බව ද පෙන්වා දුන් ශිරන්ති වික්‍රමසිංහ රාජපක්ෂ මැතිනිය, ගැටීම් අභිබවා සමගියටත්, දූෂණයෙන් මනා පාලනයටත්, හිංසාවෙන් අවිහිංසාවත් ළඟා කර ගැනීම සඳහා කාන්තාවන් අතර මෙවැනි සාකච්ඡා ඉතා වැදගත් බව ද සඳහන් කළාය..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>10</day>
    </date>
    <link>http://www.dinamina.lk/2014/02/10/_art.asp?fn=n14021023</link>
    <topic>සිව් හැවිරිදි පුතාව සිගරැට්වලින් පුච්චලා</topic>
    <author>කළුතර මධ්‍යම සමූහ</author>
    <content>තම සිව් හැවිරිදි පුතා සිගරැට්වලින් පුළුස්සා කෲරත්වයට පත් කළ බව කියන පියකු අත්අඩංගුවට ගෙන අධිකරණය හමුවට පමුණුවන ලෙස නියම කළ කළුතර අතිරේක මහේස්ත්‍රාත් අයේෂා ආබ්දීන් මහත්මිය එම දරුවා පානදුර ප්‍රජාපති ළමා නිවාසයේ රඳවා තබන ලෙස නියම කළාය.මෙසේ පියාගේ කෲරත්වයට පත්ව ඇත්තේ අළුත්ගම ධර්ගා නගරයේ පතිරාජගොඩ පහළ වත්තේ පදිංචි දරුවෙකි.මෙම දරුවා මිත්තනිය භාරයේ තබා මව මීට වසර දෙකකට පෙර විදේශ රැකියාවකට ගොස් ඇති බවත්, ඉන් පසු පියා දරුවාගේ මුහුණ ඇතුළු සිරුර සිගරැට්වලින් දරුණු ලෙස පුළුස්සා වධ දී ඇති බවත්, පියාගේ සහෝදරියක නැවත දරුවාව මවගේ අම්මාට බාරදී ඇති බවත් පොලිසිය අධිකරණයට ඉදිරිපත් කළ වාර්තාවේ දැක්වේ. දරුවාගේ මිත්තනිය වන ධර්ගා නගරයේ පදිංචි මොහොමඩ් ඉබ්‍රාහිම් පවුසියා යන අය කළ පැමිණිල්ල අනුව පරීක්ෂණ පවත්වා දරුවා ප්‍රතිකාර සඳහා කළුතර නාගොඩ මහ රෝහලට ඇතුළත් කළ බව අළුත්ගම පොලිස් ස්ථානාධිපති ප්‍රධාන පොලිස් පරීක්ෂක කාවින්ද පියසේකර මහතා අධිකරණයට ඉදිරිපත් කළ වාර්තාවේ වැඩිදුරටත් සඳහන් කර ඇත..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>10</day>
    </date>
    <link>http://www.dinamina.lk/2014/02/10/_art.asp?fn=n14021024</link>
    <topic>මාතෘ භූමියට එරෙහි සියලු කුමන්ත්‍රණ ජනතාවට විරුද්ධව කරන කුමන්ත්‍රණයි</topic>
    <author/>
    <content>මාතෘ භූමියට එරෙහිව සිදු කෙරෙන සියලු විදේශ කුමන්ත්‍රණ තමා දකින්නේ මේ රටේ ජනතාවට විරුද්ධව කරන කුමන්ත්‍රණ ලෙසින් බව ජනාධිපති මහින්ද රාජපක්ෂ මහතා පවසයි.තමන් කැමති ඕනෑම තැනක නිදහසේ ජීවත්වීමට ඇති අයිතියට වඩා ඉහළ තවත් මානව අයිතියක් නොමැති බවද පැවසූ ජනාධිපතිතුමා රටේ සියලු ජනතාවට එම නිදහස උදා කර දීම වෙනුවෙන් අද රටට එරෙහිව විදේශ කුමන්ත්‍රණ රැසක් සිදු වන බවද කියා සිටියේ ය. තමා ඉටු කළේ සිංහල, දෙමළ, මුස්ලිම් සියලු ජාතීන් තමන්ට භාරදුන් වගකීම බවද පැවසූ ජනාධිපතිතුමා රටට නිදහස ලබාදීම වෙනුවෙන් ලැබෙන ඕනෑම ප්‍රතිඵලයකට මුහුණ දීමට තමා සූදානම් බවත් එහිදී රටේ සියලු ජනතාව තමා සමඟ සිටින බවත් අවධාරණය කළේය.2014 පළාත් පාලන මැතිවරණයේ එක්සත් ජනතා නිදහස් සන්ධානයේ හම්බන්තොට දිස්ත්‍රික් ප්‍රධාන මැතිවරණ මෙහෙයුම් කාර්යාලය අද (09) පෙරවරුවේ අම්බලන්තොටදී ස්ථාපිත කරමින් ජනාධිපතිතුමා මේ බව පැවසීය.සාකච්ඡා මාර්ගයෙන් ගැටලු විසඳාගැනීමට උත්සහ කළද එම උත්සහය පිළිනොගත් නිසා මානුෂීය මෙහෙයුමක් සිදු කිරීමට සිදු වූ බවද මෙහිදී සිහිපත් කළ ජනාධිපතිතුමා රජය එම සටන ගෙන ගියේ මේ රටේ සියලු ජනතාවට බියෙන් සැකෙන් තොරව නිදහසේ ජීවත්විය හැකි රටක් ගොඩ නැඟීමට බවද කියා සිටියේය.රටක් විනාශ කළ වසර 30ක ත්‍රස්තවාදය අවසන් කිරීම පිළිබඳ වචනයක්වත් කථා නොකරන ජාත්‍යන්තරය ත්‍රස්තවාදයේ අවසන් දින කිහිපය පිළිබඳ පමණක් ප්‍රශ්න අසන බවද මේ සියල්ල මාතෘ භූමියට එරෙහිව සිදු කෙරෙන කුමන්ත්‍රණ බවද ජනාධිපතිතුමා අවධාරණය කළේය.බෝම්බ පුපුරවමින් රට පුරා ලේ වගුරවාලූ අදුරු අතීතය අද අපේ රටේම ඇතමුන්ට අමතක වී ඇති බවද පැවසූ අතර දිනා ගත් නිදහසට එරෙහිව සිදු කෙරෙන දෙස් විදෙස් කුමන්ත්‍රණ පරාජය කිරීමට සියලුදෙනා එක්විය යුතු බවද කියා සිටියේය.මෙම අවස්ථාවට පැමිණි පිරිස පිළිගැනීම අමාත්‍ය මහින්ද අමරවීර මහතා විසින් සිදු කළ අතර අමාත්‍ය ජොන්ස්ටන් ප්‍රනාන්දු මහාචාර්ය ජී.එල්. පීරිස්, හම්බන්තොට දිස්ත්‍රික් පාර්ලිමේන්තු මන්ත්‍රී නාමල් රාජපක්ෂ යන මහත්වරුන්ද සභාව ඇමතූහ.කුරුණෑගල දිස්ත්‍රික් පා.ම. ශාන්ත බණ්ඩාර මහතා සහ මෙවර දකුණු පළාත් සභාව සඳහා හම්බන්තොට දිස්ත්‍රික්කයෙන් එක්සත් ජනතා නිදහස් සන්ධානයට ඉදිරිපත්වී සිටින අපේක්ෂකයින් රැසක් ද, ප්‍රාදේශීය සභා සභාපතිවරු, ආසන බලමණ්ඩල නියෝජනය කරමින් සාමාජික සාමාජිකාවන් ද එක්ව සිටියහ..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>10</day>
    </date>
    <link>http://www.dinamina.lk/2014/02/10/_art.asp?fn=n14021025</link>
    <topic>බ්‍රිතාන්‍ය අගමැති චෝගම් එන්න කලින් දමිළ සංවිධාන නියෝජිතයන් හමුවෙලා</topic>
    <author/>
    <content>පසුගිය වසරේ ශ්‍රී ලංකාවේ පැවැති පොදු රාජ්‍ය මණ්ඩලීය රාජ්‍ය නායකයන්ගේ සමුළු රැස්වීමට (චෝගම්) පැමිණීමට පෙර, බ්‍රිතාන්‍ය අගමැති ඩෙවිඩ් කැමරන් බ්‍රිතාන්‍යයේ දමිළ සංවිධානවල නියෝජිතයන් රැසක් හමුවී ඇති බව දැන් අනාවරණය වී තිබේ.2013 නොවැම්බර් 7 දින, අංක 10 ඩවුනිංපාරේ අගමැති කාර්යාලයට එරට දමිළ සංවිධානවල නියෝජිතයන්ට රැස්වීමකට ආරාධනය කළේද, ඒ කුමන සංවිධානවලටද යන්න පිළිබඳ බ්‍රිතාන්‍ය පාර්ලිමේන්තුවේ දී ප්‍රශ්න කර තිබේ.එම රැස්වීමට ගෝලීය දමිළ සංසදයේ, බ්‍රිතාන්‍ය දමිළ සංසදයේ, බ්‍රිතාන්‍ය දමිළ කොන්සර්වටිව්, කම්කරු පක්ෂ දමිළ, දමිළ තොරතුරු කේන්ද්‍රයේ, සමූල ඝාතනයට එරෙහි දමිළ සහ ඉලංකායි දමිළ අරුසු කච්චි (බ්‍රිතාන්‍ය ශාඛාව) නියෝජනයන්ට ආරාධනා කළ බව, වාණිජ, පළාත් පාලන හා විදේශ කටයුතු සහ පොදු රාජ්‍ය මණ්ඩල කාර්යාලයේ ජ්‍යෙෂ්ඨ රාජ්‍ය අමාත්‍ය බරොනෙඒ වාර්සි පවසා ඇත. ආරාධිත සියලුම පාර්ශ්වයන් එම රැස්වීමට සහභාගි වූ බවද ඔහු කියා තිබේ.ශ්‍රී ලංකාවේ පැවති චෝගම් සමුළුවට සහභාගි වීමට පෙර දමිළ නියෝජිතයන්ගේ මෙන්ම, ශ්‍රී ලංකා මහ කොමසාරිස්, රාජ්‍ය නොවන සංවිධාන, ජගත් සංවිධාන මානව හිමිකම් මහ කොමසාරිස්, කොන්සර්වටිව් ශ්‍රී ලංකා මිත්‍රයන්, දමිළ පාර්ලිමේන්තු කණ්ඩායමේ පාර්ලිමේන්තු මන්ත්‍රීවරුන් ඇතුළු පිරිසකගේ අදහස් දැනගැනීමට අගමැතිතුමා, විදේශ ලේකම් සහ රාජ්‍ය ඇමැති හියුගෝ ස්ටයර් ඔවුන්ද හමු වූ බව ඔහු වැඩිදුරටත් පවසා තිබේ..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>10</day>
    </date>
    <link>http://www.dinamina.lk/2014/02/10/_art.asp?fn=r1402101</link>
    <topic>සුදු කැස්බෑවන් තුන්දෙනාට ආරක්ෂාව දෙන්න අපට බෑ</topic>
    <author>බලපිටිය සමූහ - දිලිප් නිශ්ශංක</author>
    <content>දෙහිවල සත්තුවත්තේ සිටින සුදු කැස්බෑවන් තිදෙනා තැබීමට සුදුසු ස්ථානයක් සොයාබලා අධිකරණයට වාර්තා කරන ලෙස බලපිටිය මහේස්ත්‍රාත් අසංග බෝදරගම මහතා වනජීවී අධ්‍යක්ෂ ජනරාල් එච්.රත්නායක මහතාට (07දා) නියෝග කළේය.බලපිටිය මහේස්ත්‍රාත් අධිකරණයේ නියෝගයක් මත දෙහිවල සත්තුවත්තට බාරදුන් කැස්බෑවන් තිදෙනාට අවශ්‍ය ආරක්ෂාව සැපයීමට නොහැකි බවට දැනුම් දීම නිසා මහේස්ත්‍රාත්වරයා මේ නියෝග කළේය.කොස්ගොඩ කැස්බෑ පර්යේෂණ මධ්‍යස්ථානයේ සිටි සුදු කැස්බෑවන් අතර සිටි රුපියල් ලක්ෂ හාරසියයක් වටිනා සුදු කැස්බෑවකු සොරකම් කිරීම සම්බ්නධයෙන් දෙසැම්බර් 16 දින කොස්ගොඩ පොලිසියට පැමිණිල්ලක් කර තිබුණි.කොස්ගොඩ කැස්බෑ පර්යේෂණ මධ්‍යස්ථානයේ හිමිකරු වන කලුහත් මනුසිරි මහතා කොස්ගොඩ පොලිසියට කරන ලද පැමිණිල්ල මත පරීක්ෂණ පැවැත්වූ පොලිසිය හිමිකරුගේ දියණියගේ නිවෙසේ සිටියදී සුදු කැස්බෑවන් දෙදෙනෙක් ද කැස්බෑ මධ්‍යස්ථානයේ සිටියදී දෙදෙනෙක් ද සොයා ගනු ලැබීය.සුදු කැස්බෑවා සොරකම් කිරීම සම්බන්ධ පැමිණිල්ල අධිකරණයට ඉදිරිපත් කිරීමෙන් පසුව කැස්බෑ මධ්‍යස්ථානයේ සිටින සුදු කැස්බෑවන් හතර දෙනා දෙහිවල සත්තුවත්තට බාර දෙන ලෙස මහේස්ත්‍රාත්වරයා විසින් පොලිසියට නියෝග කරනු ලැබීය.අධිකරණ නියෝගය මත සත්තුවත්තට බාර දුන් සුදු කැස්බෑවන් හතර දෙනා අතර සිටි එක් සුදු කැස්බෑවකු නියෝමෝනියා රෝගයෙන් පසුගියදා මිය ගියේය.සුදු කැස්බෑවෙකු මිය යාමෙන් පසුව කැස්බෑවන්ට නිසි ආරක්ෂාව සැපයීමට නොහැකි බව සත්තුවත්ත භාර අධ්‍යක්ෂතුමිය අධිකරණයට දන්වා සිටියේය. මේ සුදු කැස්බෑවන් දෙහිවල සත්තුවත්තේ මින්මැදුර පිටුපස තබා ඇති බවත් කැස්බෑවන්ට අවශ්‍ය මුහුදු ජලය සැපයීමට නොහැකි නිසා කැස්බෑවන්ට සුදුසු ස්ථානයක් ලබා දෙන ලෙස සත්තුවත්තෙන් කරන ලද ඉල්ලීම නිසා මහේස්ත්‍රාත් මේ නියෝගය නිකුත් කළේය.සත්තුවත්තේ දී මිය ගිය සුදු කැස්බෑවාගේ සිරුර කෞතුකාගාරයේ තැබීමටද මහේස්ත්‍රාත්වරයා නි‍යෝග කළේය.නැවත කැදවීම මේ මස 19 වැනි දිනට කල් තැබීය..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>10</day>
    </date>
    <link>http://www.dinamina.lk/2014/02/10/_art.asp?fn=r1402102</link>
    <topic>තලාව හන්දියේ ‘භාග්‍යා’ නමින් හොර ඩිස්පෙන්සරියක්</topic>
    <author>@ ජයගඟ සමූහ නිරෝධානී වනසිංහ</author>
    <content>අනුරාධපුර තලාව රෝහල ආසන්නයේ තලාව පොලිස් ස්ථානය ඉදිරිපිට ඇති කඩ කාමර පෙළක නිත්‍යානුකුල නොවන අයුරින් බපලත්‍ර රහිතව පවත්වා ගිය භාග්‍යා හොස්පිට්ල් නමැති පෞද්ගලික වෛද්‍ය මධ්‍යස්ථානය වටලා සීල් තබා ඇත .තලාව ප්‍රාදේශීය සෞඛ්‍ය වෛද්‍ය නිලධාරිණය හා අනුරාධපුර දිස්ත්‍රික් ආහාර හා ‍‍ඖෂධ පාලක ආනන්ද පොහොරගොඩ මහතා ඇතුළු නිලධාරී මණ්ඩලයේ මෙහෙය විමෙන් මේ වැටලීම සිදුකළ අතර , මෙහි හිමිකාරිය වනකොඩිතුවක්කුකාර ගෙදර නිමේෂා දමයන්ති විජේසුරිය නමැත්තිය අත්අඩංගුවට ගෙන තඹුත්තේගම මහේස්ත්‍රාත් අධිකරණය වෙත ඉදිරිපත් කිරීම සඳහා රැගෙන යන ලදි.වැටලිම් කළ අවස්ථාවේ මේ තැනැත්තිය ඉතාමත් කලහාකාරී අයුරින් හැසිරීම හේතු වෙන් තලාව පොලිසියේ සහායද ලබා ගැනීමට සිදු විය. වෛද්‍ය වෘත්තිය සඳහා කිසිම සුදුසුකමක් සපුරා නැතියි පවසන මේ තැනැත්තියට එරෙහිව මීට පෙරද වෙනත් වැරැදි සඳහා පොලිසියේ පැමිණිලි 13ක් ගොනුනොට ඇතියි තලාව පොලසිය සඳහන් කළේය.ඡයාරුපය-@ ජයගඟ සමූහ.</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>10</day>
    </date>
    <link>http://www.dinamina.lk/2014/02/10/_art.asp?fn=r1402103</link>
    <topic>තාත්තයි පුතයි දෙන්නම පන්කාදු පහයි</topic>
    <author>@ඇහැලියගොඩ විශේෂනිමල් විජයතුංග</author>
    <content>දැව ආශ්‍රිත ගෘහ භාණ්ඩ නිර්මාණකරණයට අතගසා සිටින නිර්මාණශීලී පිය - පුතු එකතුවක් විසින් බිහි කරන ලද අපූරු ලීයෙන් නිම වූ විදුලි පංකාවක් ඉකුත්දා ඇහැලියගොඩ ප්‍රාදේශීය සභා පරිශ්‍රයේ දී පැවැති සබරගමු කර්මාන්ත දෙදින ප්‍රදර්ශනයක දී බොහෝ දෙනකුගේ අවධානය දිනා ගැනීමට සමත් විය.මේ විදුලි පංකාව වොල්ට් 12ක විදුලිය මෝටරයක් මඟින් ක්‍රියා කෙරෙන අතර ගසක මුල කොටසින් මෙය නිර්මාණය කළ බව වී.වී. භාග්‍ය විදුමාල් (පුතා) සහ වී.වී. පේමරත්න (පියා) ‘දිනමිණ’ ට කීහ.අවශ්‍ය යන්ත්‍ර සූත්‍රය ලද හොත් මෙබඳු නිර්මාණ තව තවත් බිහි කිරීමට හැකි බව ද ඔවුහු කීහ..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>10</day>
    </date>
    <link>http://www.dinamina.lk/2014/02/10/_art.asp?fn=r1402104</link>
    <topic>කොළොන්නාව ප්‍රධාන මාර්ග 20ක් සංවර්ධනයට දස ලක්ෂ 234ක්</topic>
    <author>කොළොන්නාව සමූහ - ඒ. සුමනසේන</author>
    <content>කොළොන්නාව ඡන්ද බල කොට්ඨාසයට අයත් ප්‍රධාන මාර්ග විස්සක් ඉදිකිරීම හා සංවර්ධනය කිරීම සඳහා 2014 වසරට රුපියල් මිලියන 234.65ක මුදලක් රජය මගින් ලබා දී ඇති බව කොළොන්නාව ශ්‍රී ලංකා නිදහස් පක්ෂ ප්‍රධාන සංවිධායක පාර්ලිමේන්තු මන්ත්‍රී ආර් . දුමින්ද සිල්වා මහතා කියයි.බස්නාහිර පළාත් බද මාර්ග සංවර්ධන අධිකාරිය කොළඹ විධායක ඉංජිනේරු කොට්ඨාසය මේ ඉදිකිරීම් හා සංවර්ධන කටයුතු භාරව ක්‍රියා කරනු ලබන අතර, සියලු කර්මාන්තයන් මේ වසර අවසන් වීමට පෙර සිදුකෙරෙන බවද මන්ත්‍රීවරය‍ා‍ කීය.මේ අනුව සැලසුම්ගතව තිබෙන විශේෂ මාර්ග කීපයක් පිළිබඳ ලේඛනයන් හා ඇස්තමේන්තුගත මුදල් ප්‍රමාණයන් මෙසේ දැක්වේ. හීනටිකුඹුර - මුල්ලේරියාව මෙය වැලිවිට මාලඹේ සිට කොස්වත්ත හන්දිය දක්වා දිවෙන මාර්ගයට රුපියල් මිලියන 16කි, ගල්ව, න - මුල්ලේරියාව - වල්පොළ මාර්ගයට, රුපියල් මිලියන 13කි. අංගොඩ වල්පොළ හරහා අග්ගෝන මාර්ගයට ර‍ැපියල් මිලියන 23යි.කොටුවිල වෙලේවත්ත - කිත්තම්පහුව මාර්ගය කොළඹ අවිස්සාවේල්ල (A) මාර්ගය හරහා ඔරුගොඩවත්ත (බී) මාර්ගය සම්බන්ධ වෙන මාර්ගයට රුපියල් මිලියන 21ක් ද තලාහේන - තලංගම - මුල්ලේරියාව මාර්ගයට රුපියල් මිලියන 27ක් ද කොටිකාවත්ත - අංගොඩ බී සහ සී පංතියේ මාර්ග සම්බන්ධ වෙන මාර්ගයට රුපියල් මිලියන 14.20 ක් ද වේ.වැල්ලම්පිටිය - මෙගොඩ කොළොන්නාව මාර්ගයට රුපියල් මිලියන 14ක් ද කොළෙන්නාව යක්බැද්ද හා කොටුවිල සම්බන්ධවෙන මාර්ගයට රුපියල් මිලියන16.50කි. ගොතටුව දොඩම්ගහහේන මාර්ගය නව නිවාස යෝජනා ක්‍රමයක් හරහා දිවෙන මාර්ගයට රුපියල් මිලියන 11කි.කොළොන්නාව විජය පාර, ඇස්තමේන්තු ගත මුදල රුපියල් මිලියන 13කි.මීට අමතරව කොළොන්නාව නගරය මගහැර ගොතටුව රාජගිරිය යාකෙරෙන මාර්ගය, වෙන්නවත්ත - බ්‍රැන්ඩියාවත්ත මාර්ගය, ගල්වාන පහළ මට්ටමේ මාර්ගය, කැළණිමුල්ල අංගොඩ මාර්ගය, කොළොන්නාව පැරකුම්බා පාර, මුල්ලේරියාව සල්මල් උයන හා වැලිවිට යා කරන මාර්ගය කොටිකාවත්ත නාගහවෙල මාර්ගය,ලෝලෙවෙල් හා වැලිවිට කොටිකාවත්ත යා කෙරෙන මාර්ගය මේ සඳහා ඇස්තමේන්තු මුදල රුපියල් මිලියන 25.95කි..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>10</day>
    </date>
    <link>http://www.dinamina.lk/2014/02/10/_art.asp?fn=r1402105</link>
    <topic>කාර්ය මණ්ඩල නිලධාරීන් පුහුණුවට සමුපකාර විදුහලක් බස්නාහිරට‍</topic>
    <author>මැද කොළඹ සමූහ වයිමන් හෙට්ටිආරච්චි</author>
    <content>බස්නාහිර පළාතට විශේෂිත වූ සමුපකාර විදුහලක් ස්ථාපිත කර පළාතේ සමුපකාර අධ්‍යක්ෂ මණ්ඩල කාරක සභා කාර්ය මණ්ඩල නිලධාරීන් හා දෙපාර්තමේන්තු නිලධාරීන් පුහුණු කෙරේ.මේ අතර පළාත තුළ මෙගා කෝප්සිටි වෙළෙඳහල් වර්ධනය කිරීමට ද පියවර ගැනේ. මේ යටතේ අගලවත්ත විවිධ සේවා සමුපකාර සමිති බලප්‍රදේශයේ ආරම්භ කෙරෙන මෙගා කෝප් සිටි වෙළෙඳසල සඳහා සමුපකාර අරමුදල මඟින් රුපියල් ලක්ෂ 50ක මූල්‍ය පහසුකම් ලබා දී ඇත. 2013 වර්ෂය වෙනුවෙන් මිනි කෝප්සිටි සහ‍ කෝප් සිටි ජාලයට පත්කෙරෙන ප්‍රමාණය 14කි. මේ අනුව පළාත තුළ මේ දක්වා ආරම්භ කර ඇති මිනිකෝප් හා කෝප්සිටි වෙළෙඳසැල් 354ක් බව එම දෙපාර්තමේන්තුව කියයි.2013 වර්ෂය සඳහා රාජ්‍ය අරමුදල් ලෙස පළාත් අරමුදල් සමුපකාර දෙපාර්තමේන්තු අරමුදල් මඟින් සමුපකාර ක්ෂේත්‍රයේ සංවර්ධන කටයුතු වෙනුවෙන් මේ වන විට ආයෝජනය කර ඇති වටිනාකම රුපියල් මිලියන 436කි.බස්නාහිර පළාත් ක්‍රියාකාරී සමිති 1473 පිහිටුවා ඇති අතර ඉන් 38ක් විවිධසේවා සමුපකාර සමිති වේ.ඒවටා සිටින පාරිභෝගිකයන්ගේ ප්‍රමාණය ලක්ෂ 50කට ආසන්න වෙයි. නිල සාමාජිකත්වය ලබා ඇති පිරිස ලක්ෂ 12 ඉක්මවා ඇත. සේවක සංඛ්‍යාව 7000 ඉක්ම වෙයි..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>10</day>
    </date>
    <link>http://www.dinamina.lk/2014/02/10/_art.asp?fn=r1402106</link>
    <topic>කළුතර ප්‍රා. සභා බලප්‍රදේශයේ ඉදිරි සංවර්ධන සැලැසුම් පිළිබඳ වැඩමුළුවක්</topic>
    <author>නාගොඩ විශේෂ - එන්. විජේරත්න</author>
    <content>දේශපාලන නායකයන්, රාජ්‍ය නිලධාරීන් සහ ප්‍රතිලාභීන් හා එක්ව 2014 වර්ෂයේදී කළුතර ප්‍රාදේශීය සභා බලප්‍රදේශයේ ඉටුකළ යුතු සංවර්ධන කාර්යයන් පිළිබඳව ඉදිරි සැලැසුම් සකස් කෙ‍රේ.කළුතර ප්‍රාදේශීය සභා සභාපති දේශකීර්ති ලක්ෂ්මන් විදානපතිරණ මහතාගේ ප්‍රධානත්වයෙන් නාගොඩ කලාපයට අයත් ග්‍රාම නිලධාරි වසම් 17 ක ග්‍රාම නිලධාරීන්, සමෘද්ධි සංවර්ධන නිලධාරීන්, කෘෂිකර්ම පර්යේෂණ හා නිෂ්පාදන සහකාර නිලධාරීන්, ආර්ථික සංවර්ධන නිලධාරීන්, ශ්‍රී ලංකා නිදහස් පක්ෂ ශාඛා සංවිධාන නිලධාරීන්, කලාප නායකයින් සහභාගි වූ වැඩමුළුවක් පලාතොට ලේක් වීව් හිදී පැවැත්විණි.මෙහිදී විශේෂ අවධානයට ලක්වූයේ ජාතික සවිය, ගම නැඟුම, පළාත් නැඟුම හා ප්‍රාදේශීය සභා අරමුදල් භාවිතා කරමින් මෙම 2014 වර්ෂයේදී ඉහත වසම් 17 තුළ ක්‍රියාවට නැංවිය යුතු සංවර්ධන කාර්යයන් පිළිබඳවයි.මෙම අවස්ථාවට මහාමාර්ග, වරාය හා නාවුක කටයුතු අමාත්‍ය රෝහිත අබේගුණවර්ධන මහතාගේ සම්බන්ධීකරණ ලේකම් නිමල් දේවප්‍රිය, කළුතර ප්‍රාදේශීය සභා මන්ත්‍රී නලීන් විරාජ් මහත්වරු ඇතුළු ආරාධිතයෝ ද සහභාගි වූහ..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>10</day>
    </date>
    <link>http://www.dinamina.lk/2014/02/10/_art.asp?fn=r1402107</link>
    <topic>වල්ලාපට්ටා කිලෝ 74ක් සමඟ 4ක් අත්අඩංගුවට</topic>
    <author/>
    <content>මාකොළ, ගල්වලහන්දියේ දලුග්ගල ප්‍රදේශයේ ඉඩමක තිබූ වල්ලාපට්ටා ගසක් කපා දමා වල්ලාපට්ටා කිලෝ 74 ක් රැගෙන යාමට සූදානමින් සිටි සිවුදෙනකු සපුගස්කන්ද පොලිසිය මගින් අත්අඩංගුවට ගෙන ඇත.මාකොළ හා කිරිබත්ගොඩ යන ප්‍රදේශවල පදිංචිකරුවන් වූ මේ සිවුදෙනා මහර මහේස්ත්‍රාත් අධිකරණයට ඉදිරිපත් කිරීමට නියමිතව තිබිණි.සපුගස්කන්ද පොලිස් ස්ථානාධිපති පොලිස් පරීක්ෂක පී. ජී. එස්. ආර්. සංජීව, අපරාධ විමර්ශන අංශයේ ස්ථානාධිපති පොලිස් පරීක්ෂක තුසිත ජයකොඩි, සැරයන් බන්දුල (59118) හා පො. කො. අබේරත්න (19334) නිලධාරීහු ඇතුළු පොලිස් කණ්ඩායමක් මේ වැටලීම සිදු කළහ..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>10</day>
    </date>
    <link>http://www.dinamina.lk/2014/02/10/_art.asp?fn=r1402108</link>
    <topic>රිය අනතුරු - ප්‍රථමාධාර ක්‍රම ගැන හොරණ සමෘද්ධි නිලධාරීන්ට දැනුම</topic>
    <author>@ හල්තොට සමූහ විනිතා මානෙල් ගමගේ</author>
    <content>මාර්ගය භාවිතා කිරීමේදි අනතුරුවීමේ අවදානම වැඩියෙන්ම ඇත්තේ පදිකයාට බවත් වැඩිපුරම අනතුරු සිදුවන්නේ රියැදුරන්ගේ නොසැලකිල්ලට වඩා පදිකයන්ගේ නොසැලකිල්ල නිසා යැයි මාර්ග ආරක්ෂාව පිළිබඳ ජාතික සභාවේ සභාපති නීතිඥ ගාමිණී ඒකනායක මහතා පැවැසුවේය.ගාමිණී ඒකනායක මහතා එම අදහස් පළ කළේ පසුගිය දා හොරණ සමෘද්ධි මූලස්ථානයේ පැවැති රිය අනතුරු අවම කිරීම සහ රිය අනතුරකදි නිවැරදි ප්‍රථමාධාර ක්‍රම පිළිබඳ සමෘද්ධි නිලධාරින් දැනුවත් කිරිමේ වැඩසටහනකට සහභාගි වෙමිනි.තව දුරටත් මේ පිළිබද අදහස් දැක් වූ ඒකනායක මහතා අවිනීත රියැදුරන් වගේම අවිනීත පදිකයෝත් ඉන්නවා . පදික මාරුව අපේ නෙමෙයි . එය අපට පහසුවෙන් ගමන් කිරිමට ලබා දුන්න ස්ථානයක් පමණයි. අද පදික මාරුවේ වැඩි වශයෙන් අනතුරු සිදු වෙන්නේ පදිකයන්ගේ නොසැලකිල්ල මතයි. බොහෝ අය පදික මාරුව නිසා එකවර පාර මාරුවීමට යනවා. රියැදුරුට එකවර වාහනය නතරකර ගැනීමට නොහැකි බව සිතන්නේ නෑ. රිය අනතුරකදී පොලිසිය රියදුරන් වැරදිකරුවන් ලෙස සැලකුවත් දඩුවම් කළ යුත්තේ පදිකයන්ටයි.කළුතර දිස්ත්‍රික්කයේ මේ වෙන කොට ත්‍රිරෝද රථ අනතුරු අඩුවෙලා . මාර්ග ආරක්ෂාව පිළිබඳ ජාතික සභාව විදියට අපේ රටේ අවුරුද්දකට මාර්ග අනතුරු වලින් මිය යන දෙදහස් පන්සීයක පමණ ජනතාවගේ ජීවිත ආරක්ෂා කිරීමයි අපේ යුතුකම හා වගකීම වන්නේ.රථවාහන පොලිස් මූලස්ථානයේ සහකාර පොලිස් අධිකාරි ඩබ්. ඩී.පී. ධනංජය මහතා.වාහන අනතුරු සීයක් ගත් විට ඉන් අනූනමයක්ම සිඳුව තිබෙන්නේ යතුරුපැදි වලින් වීම විශේෂයි.යුද්ධයෙන් ජීවිත අහිමි වූයේ හැත්තැපන්දහසක් වුවත් අවුරුද්දකට රිය අනතුරු වලින් මිය යන සංඛාව දෙදහසකට වඩා වැඩි වි තිබෙනවා.ජාතික රෝහලේ හදිස්සි අනතුරු ඒකකයේ ජාතික පුහුණු කිරීමේ නිලධාරිණී පුෂ්පා රම්‍යානි ද සොයිසා මෙනෙවිය විසින් රිය අනතුරකදි නිවැරදි ප්‍රථමාධාර ක්‍රම භාවිතා කිරිම පිළිබඳ ප්‍රායෝගික පුහුණුවක් ලබා දීමද සිදු කෙරිණි. ඡායාරූප-හල්තොට සමූහ.</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>10</day>
    </date>
    <link>http://www.dinamina.lk/2014/02/10/_art.asp?fn=r1402109</link>
    <topic>උකසේ තිබූ පවුම් 88ක් ගල් කළ ගම්පොළ බැංකු නිලධාරිනිය රිමාන්ඩ්</topic>
    <author>ගම්පොළ සමූහ</author>
    <content>ප්‍රධාන රාජ්‍ය බැංකුවක ගම්පොළ ශාඛාවේ උකස් තබා තිබූ තිදෙනකුට අයත් පවුම් 88ක් සොරාගත් එහි සේවය කරන නිලධාරිනියක ලබන 12 දින දක්වා රක්ෂිත බන්ධනාගාර ගත කරන ලෙස ගම්පොළ වැඩ බලන මහේස්ත්‍රාත් රංජිත් ප්‍රේමරත්න මහතා නියෝග කළේය.මෙසේ රක්ෂිත බන්ධනාගාර ගත වූයේ එම බැංකුවේ ගම්පොළ නාගරික උකස් අංශයේ සේවය කළ අමන්දා සෙව්වන්දි නමැත්තියයි. මේ බැංකුවේ උගස් තැබීමට ගෙන එන රන්භාණ්ඩ සේප්පුවේ තැම්පත් කිරීම හා උකස් ඇරවීමට එන අයගේ රන් භාණ්ඩ ගෙන දීම මේ නිලධාරිනිය විසින් සිදු කර ඇත.තිදෙනකු විසින් රුපියල් 1312900.00කට උකස් තබා තිබූ මේ රන් භාණ්ඩ සොරාගත් ඇය එයින් කොටසක් රුපියල් ලක්ෂ 4කට නුවර නගරයේ පුද්ගලික ආයතනයකට විකුණා ඇති අතර තව කොටසක් ලක්ෂ 3කට උකස් කොට තිබේ. ඉතිරියෙන් කොටසක් පුද්ගලික බැංකුවකට අයත් කොළඹ නාරාහේන්පිට ශාඛාවේ උකස් තබා ඇති අතර තවත් මාල 4ක් හා පෙන්ඩනයක් ඇගේ නිවෙසේ සඟවා තිබියදී සොයා ගෙන ඇත.බැංකුවේ අර්ධ වාර්ෂික අභ්‍යන්තර විගණනය සිදු කිරීමේදී මේ රන් භාණ්ඩ අඩු බව සොයා ගෙන තිබිණි. ඒ අනුව එහි කළමණාකාරිත්වය විසින් මේ පිළිබඳව රන් භාණ්ඩ භාරව සිටි ඇගෙන් විමසා ඇත.එහිදී ඇය මෙම වංචාව සිදු කළ බවට පිළිගත් නිසා එම බැංකු විමර්ශන කණ්ඩායමක් එම නිලධාරිනියද කැටුව කොළඹ උකස් තබා තිබූ රන් භාණ්ඩ ගෙන ඒම සඳහා ගොස් තිබේ.නමුත් අතර මඟදී ඇය පැහැරගෙන යනවායි පොලිස් හදිසි ඇමතුම් අංශය (119) වෙත දැනුම් දීම නිසා මහනුවර පොලිසියි මඟින් ඇය අතර මගදී සොයා ගෙන තිබුණි.එහිදී පොලිස් නිලධාරීන් හට කරුණු පැහැදිලි කොට දී ඇති මෙම බැංකු නිලධාරීන් පසුව සිද්ධිය පිළිබඳව ගම්පොල පොලිසිය වෙත පැමිණිලි කොට තිබිණි..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>10</day>
    </date>
    <link>http://www.dinamina.lk/2014/02/10/_art.asp?fn=r14021010</link>
    <topic>හිනිදුම ඕපාතේ ගින්න හිතාමතා කළ දෙයක් ද</topic>
    <author>@ ලංකින්ද නානායක්කාර ඉමදූව සමූහ</author>
    <content>හිනිදුම ඕපාත මාතෘ නිවාස සංකීරණය අභියස ඇතිවූ හදිසි ගින්න ස්වභාවිකව හටගත්තේද නැති නම් යම්, විනාශයක් සිදු කිරීම සඳහා යමකු හෝ කණ්ඩායමක් විසින් සංවිධානාත්මකව සිදු කළේ ද යන්න හිනිදුම පොලිසිය පරික්ෂණ ආරම්භ කර ඇත.පසුගිය 08 දින සවස හිනිදුම ඕපාත මාතෘ නිවාස සංකිරණය අසල අක්කර භාගයක පමණ කැළෑබද ප්‍රදේශයක හදිසියේ ගින්න හට ගෙන තිබිණි. මේ සම්බන්ධයෙන් වහාම ක්‍රියාත්මක වූ හිනිදුම පොලිසිය ප්‍රදේශවාසිනගේ ද සහයෝගය ඇතිව ගින්න නිවා දමනු ලැබීය. මේ ආකාරයට පොලිසිය හා ප්‍රදේශවාසිහු ක්‍රියාත්මක වී ගින්න නිවා නොදැම්මේ නම්, මහා විනාශයක් සිදුවීමට ඉඩ තිබිණි. මේ දිනවල රට පුරා ඇතිවී තිබෙන නියං තත්ත්වය මත යම් ගිනි ගැනීමක් සිදුවුවහොත් පැතිරීමද ඉතාම ඉක්මනින් සිදුවේ..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>10</day>
    </date>
    <link>http://www.dinamina.lk/2014/02/10/_art.asp?fn=s1402101</link>
    <topic>තරගය ජය පැරදුමින් තොරව අවසන් වීම ගැන නායකයෝ එකිනෙකාට විවේචනය කර ගනිති</topic>
    <author>වර්නන් ගුණසේකර</author>
    <content>චිතගොංහි පැවැති දෙවැනි ටෙස්ට් ක්‍රිකට් තරගයේදී ශ්‍රී ලංකාව ලබා දුන් ඉලක්කය හඹා යාමට උත්සාහ නොකිරීම පිළිබඳව ශ්‍රී ලංකා නායක ඇන්ජලෝ මැතිව්ස් බංග්ලාදේශය විවේචනයට ලක් කරයි. තරගය ජය ගැනීමට හැකිවන තරම් සාර්ථකත්වයෙන් යුතුව පන්දු යැවීමට ශ්‍රී ලංකාව අසමත් වූ බව බංග්ලාදේශ නායක මුෂ්ෆිකර් රහිම් පවසයි.ශ්‍රී ලංකාව ලබා දුන් ලකුණු 467ක ජයග්‍රාහී ඉලක්කය හඹා යනවාට වඩා ජය පැරදුමින් තොර කෙළවරක් සොයා යාමට බංග්ලාදේශය තීරණය කළ බැවින් ද්විත්ව ටෙස්ට් තරගමාලාව අවසන් වූයේ ශ්‍රී ලංකාවට තරග 1-0ක ජයක් අත්කර දෙමිණි.මෙය ඇන්ජලෝ මැතිව්ස්ගේ නායකත්වය යටතේ ශ්‍රී ලංකාව ලැබූ ප්‍රථම විදෙස් ටෙස්ට් තරගමාලා ජයග්‍රහණය වෙයි. දිනේෂ් චන්දිමාල්ට තෙවැනි ටෙස්ට් ශතකයක් වාර්තා කිරීමට අවස්ථාව ලබා දීම පිණිස ශ්‍රී ලංකාව තරගයේ සිවුවැනි දිනයේ ප්‍රමාද වී ඔවුන්ගේ දෙවැනි ඉනිම නතර කළේය.මේ හේතුවෙන් එදින සවස ශ්‍රී ලංකාවට යැවීමට ඕවර අටකට වඩා ඉතිරි වූයේ නැත. “අපි ඇත්තටම ප්‍රමාද වෙලා ඉනිම නතර කළේ නැහැ” යැයි මැතිව්ස් කීවේය. “ලකුණු 467ක් හඹා යාමට ඔවුන්ට වුවමනාව තිබුණා නම් ඔවුන්ට එය කළ හැකිව තිබුණා. නමුත් එවැනි ඕනෑකමක් තිබෙන බවක් ඔවුන් පෙන්නුවේ නැහැ.ඔවුන්ට ඕවර 98ක් තිබුණා. අපිට ඊට වඩා ඕවර යවන්න හැකියාව තිබුණා. නමුත් ඔවුන් ජයග්‍රහණයක් කරා යන කිසිම බලාපොරොත්තුවක් පෙන්නුම් කළේ නැහැ. අපි 1-0කින් තරගමාලාවේ ඉදිරියෙන් සිටි නිසා කරන යමක් කරන්න තිබුණේ එයාලටයි. නමුත් අපි තරගයේ අවසන් දිනය එනතුරු බලා නොසිට සිවුවැනි දිනයේම ඉනිම නතර කළා. අපි ධනාත්මකව සිටිමින් ජයග්‍රහණය කරාම යන්න උත්සාහ කළා.”ඕවර 75.5කදී කඩුලු 4ක් දැවී ලකුණු-305යි. කුමාර් සංගක්කාර 105, දිනේෂ් චන්දිමාල් නොදැවී 100, ඇන්ජලෝ මැතිව්ස් නොදැවී 43 (මොහොමඩ් මහමුදුල්ලා 46/2)“ඔවුන් ලකුණු හඹා ගියොත් ඔවුන් සියළු දෙනාවම දවාලන්න පුළුවන් බව අප දැන සිටියා. මේ විකට්ටුවේ කල්පනාවෙන් පන්දුවට මුහුණ දුන්නොත් බේරිලා ඉන්න පුළුවනි. නමුත් විකට්ටුව මන්දගාමී එකක් නිසා ලොකු පහරවලට යන්න බැහැ. අප සතුව නොයෙකුත් ආකාරයේ පන්දු යවන්නන් සිටියා. හොඳින් පන්දු යවන අජන්ත මෙන්ඩිස්, ඩිල්රුවන් පෙරේරා හා සුරංග ලක්මාල් අපට සිටියා. ඒ නිසා බංග්ලාදේශය ජයග්‍රහණය කරා ගියා නම් ඒ අභියෝගය බාර ගන්න අපි සූදානමින් සිටියා” යැයි ශ්‍රී ලංකා නායකයා කියා සිටියේය.මීට ප්‍රතිචාර ලෙසින් මුෂ්ෆිකර් රහිම් විසින් මැතිව්ස් ශ්‍රී ලංකා ඉනිම නතර කළ වේලාව පිළිබඳව ප්‍රශ්න කළේය.“සිවුවැනි දිනයේ ඔවුන් අපට ක්‍රීඩා කිරීමට සැලැස්සුවේ ඕවර කිහිපයකට පමණක් වීම ගැන මට පුදුමයි. මම ශ්‍රී ලංකාවට නායකත්වය දෙමින් සිටියා නම් මම ඕවර විස්සක් ඉතුරු කරලා දෙනවා. ලකුණු 350-400ක ඉලක්කයක් තිබුණා නම් සතුටු වෙන්න පුළුවන් කියා මම හිතනවා.”“අපි හොඳින් ‘බැට්’ කරාම අපට ලැබිය යුතු අගය කිරීම අපට කවදාවත් ලැබෙන්නේ නැහැ කියලයි මම හිතන්නේ. මේ තරගයේ කඩුලු විස්සක් ලබා ගැනීමට හැකි අයුරින් ශ්‍රී ලංකාව පන්දු යැව්වේ නැති බව මගේ කල්පනාවයි” රහිම් ප්‍රකාශ කළේය.ඕවරයකට ලකුණු 5.25ක් බැගින් පාකිස්තානය මෑතකදී ශ්‍රී ලංකාවට එරෙහිව සිදුකළ ලකුණු 302ක ඓතිහාසික හඹා යාමෙන් පිළිබිඹු වන්නේ ලකුණු 467ක් යනු හඹා යා හැකි ඉලක්කයක් බවද මැතිව්ස් පෙන්නා දුන්නේය.“වුවමනාව තිබුණා නම් එය කළ හැකිව තිබුණා” මැතිව්ස් කීවේය. “2-0කින් තරගමාලාව පරාජය වීමේ අවදානම තිබුණත් තරගමාලාව සම කරගන්න කෙනෙක් උත්සාහ කරාවි. සාජාහිදී පාකිස්තානය කළේ එයයි. මේ තරගමාලාව 1-1ක් ලෙසින් අවසන් කරගන්න බංග්ලාදේශයට වුවමනාවක් තිබුණා නම් අඩුම ගණනේ ඔවුන් එය පෙන්නන්න තිබුණා. නමුත් ඔවුන්ට එවැනි වුවමනාවක් තිබුනේ නැහැ. අපි ඔවුන් සියළු දෙනාවම දවාලන්න උත්සාහ කළත් විකට්ටුව පන්දු යවන්නන්ට සහාය වුනේ නැහැ” මැතිව්ස් කියා සිටියේය.තරගය ක්‍රීඩා කෙරුණු තණතීරුව තාර දැමූ පාරක් වැනි යැයි මැතිව්ස් කීවේය. “පන්දු යවන්නන් ඔවුන්ගේ උපරිමයෙන් ක්‍රීඩා කළත් කිසිම උපකාරයක් ලැබුණේ නැහැ. එය ක්‍රීඩාශීලී තණතීරුවක් නෙවෙයි. පිතිකරුවන්ට පමණක් පරාදීසයක් වූ තණතීරුවක්” ඇන්ජලෝ මැතිව්ස් වැඩි දුරටත් ප්‍රකාශ කර සිටියේය.දෙවැනි තරගයේ අවසන් දිනය (8) ආරම්භ කරනවිට කිසිවකු නොදැවී ලකුණු 12ක් ලබාසිටි බංග්ලාදේශ දෙවැනි ඉනිමේ පළමු කඩුල්ල ලකුණු 71දී බිඳ වැටිණි. කිත්රුවන් විතානගේ තම මංගල කඩුල්ල ලෙසින් ටම්මි ඉක්බාල් ලකුණු 31කට දවාගත්තේය.දිවා ආහාරය වනවිට බංග්ලාදේශ ඉනිමේ ලකුණු 91කට කඩුලු 2ක් බිඳ වැටි තිබිණි. ලකුණු ලබාගැනීමට වඩා කඩුලු ආරක්ෂා කිරීමේ අරමුණින් ක්‍රීඩා කිරීම නිසා බංග්ලාදේශයේ මුල් ලකුණු 100 වාර්තා කිරීමට ඕවර 38.4ක් වැයවීය.ලකුණු 151දී බංග්ලාදේශ තෙවැනි කඩුල්ලෙස ඉම්රුල් කයිස් ලකුණු 25කට පිටියෙන් ඉවත් විය. බංග්ලාදේශය පරාජයෙන් බේරාගැනීමේ සටනක නිතරවු මොමුනුල් හක් ලකුණු 100 වාර්තා කිරීමත් සමග කණ්ඩායම් දෙකේ නායකයන්ගේ එකඟත්වයෙන් තරග නතර කෙරුණි. ඒ වනවිට බංග්ලාදේශය කඩුලු 3කට ලකුණු 271ක් රැස්කරගෙන සිටියේය.බංග්ලාදේශ ඉනිමේ බිඳ වැටුණු අනෙක් කඩුලු 2 ඩිල්රුවන් පෙරේරා විසින් බිඳ දැමුවේය. දෙවැනි තරගයේ වාර්තා පිට වාර්තා බිහිකළ කුමාර් සංගක්කාර මේ තරගයේ වීරයා මෙන්ම තරගාවලියේ වීරයා ලෙසින්ද නම් කෙරිණි..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>10</day>
    </date>
    <link>http://www.dinamina.lk/2014/02/10/_art.asp?fn=s1402102</link>
    <topic>ජානක ගුණරත්නගෙන් විශිෂ්ට පන්දු යැවීමක්</topic>
    <author>නි‍රෝෂාන් ප්‍රියංකර</author>
    <content>අන්තර් සමාජ තුන්දින ක්‍රිකට් තරගාවලියේ ඉනිමක හොඳම පන්දු යැවීම වාර්තා කළ ජානක ගුණරත්නගේ විශිෂ්ට පන්දු යැවීම හේතුවෙන් කෝල්ට්ස් ක්‍රීඩා සමාජය සමග පැවැති තරගයෙන් කඩුලු 8ක ජයක් මුවර්ස් ක්‍රීඩා සමාජයට හිමිවිය. කෝල්ට්ස් පළමු ඉනිමේදී කඩුලු 4ක් බිඳ දැමු ජානක දෙවැනි ඉනිමේදී ලකුණු 92කට කඩුලු 8ක් දවාගත්තේය. මුවර්ස් වෙනුවෙන් පිත්තෙන් දස්කම් දැක්වු හර්ෂ කුරේ ලකුණු 111ක් රැස්කළේය.මේ අතර එන්.සී.සී ක්‍රීඩා සමාජයේ ජෙහාන් මුබාරක් බදුරලිය පිලට එරෙහිව හා බ්ලුම්ෆීල්ඩ් ක්‍රීඩා සමාජයේ නිපුන් කරුණාරත්න එස්.එස්.සී පිලට එරෙහිව ද්විත්ව ශතක වාර්තා කිරීමට සමත්වුහ.එන්.සී.සී පිල මේ තරගයේදී බදුරලිය ක්‍රීඩා සමාජයට එරෙහිව ඉනිමක හා ලකුණු 206ක දැවැන්ත ජයක් හිමිකර ගැනීමට සමත්වු අතර බ්ලුම්ෆීල්ඩ්-එස්.එස්.සී තරගය ජය පරාජයෙන් තොරව නිමාවට පත්විය.එන්.සී.සී පිලේ ජෙහාන් මුබාරක් නොදැවී ලකුණු 222ක් රැස් කළේ පන්දු 299කදී හතරේ පහර 32ක් සමගිනි.එස්.සී පිල පළමු ඉනිමට ලකුණු 543ක් රැස්කළේය. තිළිණ කණ්ඩම්බි ලකුණු 165 හා තරංග පරණවිතාන ලකුණු 151ක් ඉනිමට එක් කළහ. තරගය නිමාවනවිට පිළිතුරු ලෙස බ්ලුම්ෆීල්ඩ් පිල කඩුලු 6කට ලකුණු 546ක් රැස්කර තිබිණි. නිපුන් කරුණාරත්න පන්දු 391කදී හතරේ පහර 24ක් හා හයේ පහර 3ක් සමගින් ලකුණු 248ක් රැස්කළේය.රාගම පිල පරදවා කඩුලු 5ක ජයක් හිමිකර ගැනීමට පානදුර පිල සමත්විය. ගුවන් හමුදාව සමග පැවැති තරගයෙන් යුද හමුදා පිල කඩුලු 6ක ජයක් හිමිකරගත් අතර හලාවත-ද්‍රවිඩ සංගම් තරගය ජය පරාජයෙන් තොරව නිමාවට පත්විය..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>10</day>
    </date>
    <link>http://www.dinamina.lk/2014/02/10/_art.asp?fn=s1402103</link>
    <topic>බ්ලුස්ටාර්-නාවික-කොළඹ යුද හමුදාව සුදුසුකම් ලබති</topic>
    <author>ප්‍රින්ස් ගුණසේකර</author>
    <content>කාගිල්ස් ෆුඩ් සිටි එෆ්.ඒ.කුසලාන පාපන්දු තරගාවලියේ අවසන් පූර්ව වටයට බ්ලුස්ටාර්, නාවික, කොළඹ හා යුද හමුදා කණඩායම් සුදුසුකම් ලබාගත්හ.නාවලපිටිය ජයතිලක ක්‍රීඩාංගණයේ ඊයේ නිමාවට පත්වු කොළඹ හා මාතර ක්‍රීඩා සමාජ අතර තරගයෙන් ගෝල් ගෝල් 4-1කින් කොළඹ ක්‍රීඩා සමාජය පිල ජයගත් අතර ශ්‍රී ලංගම හා යුද හමුදාව අතර රත්නපුර සීවලී ක්‍රීඩාංගණයේ පැවැති තරගයෙන් ගෝල් දඬුවම් පහර 4-2කින් යුද හමුදා පිල ජය ලබා අවසන් වටයට සුදුසුකම් ලබාගත්හ.එමෙන්ම පෙරේදා මාතර උයන්වත්ත පිටියේදී නිමාවු කළුතර බ්ලුස්ටාර් හා දොන් බොස්කෝ අතර තරගයෙන් ගෝල් 3-0කින් බ්ලුස්ටාර් ජය ලබාගත් අතර අනුරාධපුර මහජන ක්‍රීඩාංගණයේ පැවැති නාවික-රත්නම් තරගයෙන් ගෝල් 2-0ක ජයක් නාවික හමුදාව අත්කර ගත්තේය.ඒ අනුව කොළඹ-යුද හමුදාව හා බ්ලුස්ටාර්-නාවික කණ්ඩායම් අතර අවසන් පූර්ව තරග ලබන 15වැනිදා කොළඹ සුගතදාස ක්‍රීඩාංගණයේදී පැවැත්වේ.බ්ලුස්ටාර්-දොන් බොස්කෝ අතර තරගයේදී බ්ලුස්ටාර් පිලට විශාල වාසියක් ගෙනදුන් අප්‍රිකානු ජාතික ආබිසුන් ඩැනියෙල් ගෝල් 2ක් හා මොහොමඩ් ෆාහීර් ගෝලයක් වාර්තා කළහ.තරගයේ 10වැනි මිනිත්තුවේදී ෆාහීර් ගෝලය ලබා බ්ලුස්ටාර් බලා‍පොරොත්තු ඉහළ නැංවු අතර ඩැනියෙල් 22වැනි හා 77 වැනි මිනිත්තුවලදී දොන් බොස්කෝ ක්‍රීඩකයන්ට විශාල පීඩනයක් ගෙන එමින් ගෝල් වාර්තා කළහ.පසුගිය එෆ්.ඒ.කුසලාන ශූරයන් වු නාවික හමුදාව ප්‍රබල රත්නම් පිල පරාජය කරද්දී පළමු ගෝලය එල්.පී.ලලිත් හා දෙවැනි ගෝලය ඒ.සී.සමීර විසින් හිමි කරගන්නා ලදි.එ‍ෆ්.ඒ.කුසලාන පාපන්දු තරගාවලියට මෙවර නව මුහුණුවරක් ලබාදෙමින් අවසන් පූර්ව තරග කොළඹ සුගතදාස ක්‍රීඩාංගණයේදී පැවැත්වෙන අතර අවසන් මහා තරගය රීඩ් මාවතේ නවීකරණය කරන ලද තුරඟ තරග පිටියේදී පැවැත්වීමට කටයුතු යොදා ඇත. නවීකරණයෙන් පසු මෙතෙක් ජාත්‍යන්තර රගර් තරග පමණක් පැවැති එම ක්‍රීඩාංගණයේ පාපන්දු තරගයක් පවත්වන පළමු අවස්ථාවද එය වනු ඇත..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>10</day>
    </date>
    <link>http://www.dinamina.lk/2014/02/10/_art.asp?fn=s1402104</link>
    <topic>නවසීලන්තයට ජය</topic>
    <author/>
    <content>ඉන්දියාව සමග ඊඩන් පාර්ක් ක්‍රීඩාංගණයේ පැවැති පළමු ටෙස්ට් තරගයේ ලකුණු 40ක ජයක් නවසීලන්තයට හිමිවිය.දෙවැනි ඉනිමේදී තරගය ජයගැනීමට හිමිවු ලකුණු 407ක ඉලක්කය හඹාගිය ඉන්දීය පිලට සියල්ලන් දැවී ලබාගත හැකිවුයේ ලකුණු 366ක් පමණි.නවසීලන්තය පළමු ඉනිමට ලකුණු 503ක් රැස්කළද දෙවැනි ඉනිම ලකුණු 105කට සීමාවිය.පිළිතුරු ලෙස ඉන්දියාට පළමු ඉනිමේදී ලබාගත හැකිවුයේ ලකුනු 202ක් පමණි.ඉන්දීය පිල ජයග්‍රහණය කරාගෙන යෑමට උත්සාහ කළ ශිකාර් ධවාන් ලකුණු 115ක් හා විරාට් කෝල් ලකුණු 67ක් රැස් කළේය. පළමු ඉනිමේදී ලකුණු 224ක් ලබාගත් නවසීලන්ත පිලේ නායක ‍බ්‍රෙන්ඩල් මැකලම් තරගයේ වීරයා ලෙස නම් කෙරිණි..</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>10</day>
    </date>
    <link>http://www.dinamina.lk/2014/02/10/_art.asp?fn=s1402105</link>
    <topic>චමිල් 10වැනි වරටත් කැරම් ශූරතාව දිනයි</topic>
    <author>නිරෝෂාන් ප්‍රියංකර</author>
    <content>ශ්‍රී ලංකා කැරම් සම්මේලනය සංවිධාන කළ 46 වැනි ජාතික කැරම් තරගාවලියේ පිරිමි කේවල ශූරතාව දිනාගැනීමට චමිල් කුරේ සමත්විය. පසුගිය වසරේ ජාතික ශූරයා වු චමිල් මේ ශූරතාව දිනාගත් 10 වැනි අවස්ථාව මෙය වීම විශේෂත්වයකි.පසුගිය වසරේ ජාතික ශූරියවු චලනි ලක්මාලි පරාජය කරමින් මෙවර කාන්තා කේවල ශූරතාව දිනාගැනීමට ජෝශප් රොසිටා සමත්වුවාය.පිරිමි කේවල අවසන් තරගයේදී චමිල් කුරේ හමුවේ මොහොමඩ් සහීඩ් ලකුණු 25/7, 7/25, 25/0 කින් (වට 2-1) පරාජයට පත්විය. සහීඩ් කැරම් ශූරතාවලියේ ජ්‍යෙෂ්ඨ අංශයෙන් අවසන් තරගයට පැමිණි පළමු අවස්ථාව මෙය විය.විරාජ් ප්‍රනාන්දු වට 2-1කින් පරාජය කළ උදෙශ් චමින්ද තරගාවලියේ තෙවැනි ස්ථානය දිනාගත්තේය. කාන්තා තෙවැනි ස්ථානය සඳහා පැවැති තරගයේදී යශිකා රාහුබද්ධ හමුවේ මධුෂිකා කාංචනමාලා වට 2-1කින් පාරාජයට පත්විය.කැරම් ශ්‍රේණිගත කිරිමේ පළමු 16 දෙනාගේ තරගයේදී මොහොමඩ් සහීඩ් හමුවේ කැරම් කේවල ඉසව්වේ ලෝක ශූරයා වන නිශාන්ත ප්‍රනාන්දු පරාජයට පත්වීමෙන් තරගාවලියේ ඉවතට විසිවිය. තරගාවලිය පසුගිය සති අන්තයන්හිදී මහරගම කැරම් සම්මේලන මූලස්ථානයේදී පැවැත්විණි. .</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>10</day>
    </date>
    <link>http://www.dinamina.lk/2014/02/10/_art.asp?fn=f1402101</link>
    <topic>උගත් පාඩම් වාර්තාව රටේ ව්‍යවස්ථාව නෙවෙයි</topic>
    <author>සංවාද සටහන</author>
    <content>එළැඹෙන මාර්තුවේ දී රට හමුවේ ඇති වැදගත් සිදුවීම් දෙකකි. දකුණු හා බස්නාහිර පළාත් සභා මැතිවරණය ඉන් එකකි. ප්‍රධාන ම අභියෝගය වනුයේ ජිනීවාහි පැවත්වෙන මානව හිමිකම් සමුළුවේ දී එක්සත් ජාතීන්ගේ සංවිධානයේ මානව හිමිකම් කවුන්සිලය අපට විරුද්ධව ගෙන ඒමට නියමිත යෝජනාව ජය ගැනීම ය. ඒ සඳහා ආණ්ඩුවේ සූදානම කෙබඳු ද? ජනමාධ්‍ය ඇමැති කෙහෙළිය රඹුක්වැල්ල මහතා ඒ පිළිබඳ අදහස් දැක්වූ අයුරුයි.එක්සත් ජාතීන්ගේ මානව හිමිකම් කවුන්සිලය ශ්‍රී ලංකාවට විරුද්ධව ජිනීවාහි දී සම්මත කර ගැනීමට යන යෝජනාව පරාජය කිරීමට ආණ්ඩුව ගෙන ඇති පියවර මොනවාද?ජිනීවා යෝජනාව ගැන නම් මට ඇත්තේ දරුණු කලකිරීමක් හා කනගාටුවක්. ශ්‍රී ලංකාව අසාර්ථක රාජ්‍යයක් ලෙස නම් කළා. තම වැසියන්ට සංචාරය නොකරන ලෙස ඇතැම් රාජ්‍යයන් නියෝග කළා. සිය දහස් ගණන් පුරවැසියන් රට අතැර ගියා. එල්.ටී.ටී.ඊ.ය තැන ‍ නොතැන නොබලමින් දහස් ගණන් වැසියන් වගේ ම දේශපාලන නායකයන් ඝාතනය කළා. ආර්ථික මර්මස්ථාන විනාශ කළා.කියා නිම කළ නොහැකි තරම් අපරාධ රාශියක් වෙමින් පැවතුණා. මේ තත්ත්වය නැති කිරීමට සේනාධිනායකයා ලෙස ජනපතිතුමාත් රණවිරුවොත් කටයුතු කළා.මාවිල්ආරු සිට නන්දිකඩාල් දක්වා සියල්ල අවසාන‍යක් කරා ගෙන ගියේ මේ රටේ හිමිකරුවන්ට නිදහස් නිවහල් රටක් දිනා දීම පිණිසයි.එවැන්නක් කළාට පසුවත් සුළුතරයකගේ වුවමනාවක් ඉටුකරදීම වෙනුවෙන්, අන්තර්ජාතික ප්‍රජාවේ මේ පාපිෂ්ථ හැසිරීම කුමක් ද කියන්න නම් මට තේරුමක් නෑ.කලකිරීම, කනගාටුව මැදින් වුවත් අප මේ අභියෝගය ජයගත යුතු යි. අමෙරිකාව, බ්‍රිතාන්‍ය වගේ ම අපට විරුද්ධව කටයුතු කරන රටවල් දිනා ගැනීමට මෙන් ම අපට මිත්‍ර රටවල පක්ෂපාතී බව තහවුරු කර ගැනීමට ආණ්ඩුව ගෙන ඇති පියවර කුමක් ද?සැබැවින් ම වසර තිහක යුද්ධයක්, පසුව ඒ යුද්ධය අවසාන කළ ආකාරයත් ගැන පමණ ඉක්මවා ලෝකය දැනුවත් කරන්න ආණ්ඩුව කටයුතු කළා. විදේශ කටයුතු අමාත්‍යාංශය, තානාපති සේවය හා ජනාධිපති ලේකම් කාර්යාලය යනාදි විවිධ අංශ මඟින් යුද්ධයේ යථාර්ථවාදය මැනවින් පැහැදිලි කර දී තිබෙනවා. එහෙත් හංසයාගේ පිටට වතුර දමන්නාක් මෙන් මොන තරම් පැහැදිලි ක‍ළත් ඔවුන් හැසිරෙන්නෙ කිසිවක් නොතේරෙන ආකාරයටයි.සුළුතරයකගේ න්‍යාය පත්‍රයක් ක්‍රියාවට නැඟීම සඳහා කෘත්‍රිම තත්ත්වයක් ඔවුන් නිර්මාණය කරනවා. මේ කෘත්‍රිම තත්ත්වයට මුහණ දීම අභියෝගයක් තමයි. එහෙත් හොඳ ආත්මශක්තියකින් යුතුව අප මේ යෝජනාවට මුහුණ දෙනවා.අන්තර්ජාතික ප්‍රජාවේ විශ්වාසය තහවුරු වෙන ආකාරයේ වැඩපිළිවෙළක් ක්‍රියාවට නැඟීමට අපට බැරි වුණේ ඇයි ?යථාර්ථය පසෙකින් තබා ඔවුන් න්‍යාය පත්‍රය සකස් කරන්නේ කෘත්‍රිම තත්ත්වයකට නම්, අප ඉදිරිපත් කළ යුත්තේ කිනම් වැඩපිළිවෙළක් ද යන ප්‍රශ්නය මතුවෙනවා.යුද්ධය කියන්නේ කිසිවිටෙක කිසිම පාර්ශ්වයකින් මිහිරි දෙයක් නොවේ. යුද්ධයක් සීයට සීයකින් මානුෂිකව අවසන් කර තිබෙන්නේ කුමන රාජ්‍යයක් ද? අමෙරිකාව හෝ බ්‍රිතාන්‍යයටවත් එය කළ හැකි දෙයක් ද? මේ යථාර්ථය තේරුම් ගන්න ඔවුන්ට නොහැකියි කීම පුදුමයක්.මේ අන්තර්ජාතික ප්‍රජාව දැන් දඬුවම් දෙන්න උත්සාහ කරන්නෙ අපිටයි. ඔවුන් පවසනවා එල්.ටී.ටී.ඊ. යටත් දඬුවම් දෙන බව. එල්.ටී.ටී.ඊ.යෙ කාටද දැන් දඬුවම් දෙන්නෙ? එහෙම නම් ඔවුන් එසේ කළ යුත්තේ එල්.ටී.ටී.ඊ.ය වෙනුවෙන් පෙනී හිඳින කොට්ඨාසය වෙනුවෙනුයි.අන්තර්ජාතික පරීක්ෂණයක් අවශ්‍ය බවට උතුරු පළාත් සභාව පනතක් පවා සම්මත කරගෙන. ශ්‍රී ලංකාවට පැමිණෙන විදේශ නියෝජිතයන්ට ආණ්ඩු විරෝධී පැමිණිලිත් උතුරෙන් ලැබෙනවා. මෙවැනි තත්ත්වයක් යටතේ මුලින් ම කළ යුත්තේ උතුරේ විශ්වාසය තහවුරු කර ගැනීමයි. එහෙත් යුද්ධය අවසන් වී වසර කීපයක් ගත වුවත් එවැන්නක් සිදු වී නැහැ. ඊට හේතුව කුමක්ද?ඒක බොහොම වැදගත් ප්‍රශ්නයක්. වසර තිහක් තිස්සේ එල්.ටී.ටී.ඊ. ය උතුරේ ජනතා මානසිකත්වය ගොඩනඟා තිබුණේ මරාගෙන මැරෙන ත්‍රස්තවාදී ක්‍රියාකලාපයකටයි. එවැනි බිහිසුණු තත්ත්වයකට ජනතාවගේ මොළ සේදූ ප්‍රභාකරන් ඔහුගේ පලිහ වශයෙන් තබා ගත්තේ ද සිවිල් ජනතාවයි. ඔහුගේ යකඩ සපත්තුවට ඔවුන් පෑගී සිටියා. මෙවැනි ජන කොටසකගේ මානසිකත්වය එක රැයින් යළි සකස් කිරීමට බැහැ.ඔවුන් අන්තර්ජාතික පරීක්ෂණ ඉල්ලා සිටින්නේ යුද්ධයෙන් මුදාගත් බිමක, ප්‍රජාතන්ත්‍රවාදී පාලන ක්‍රමයක කොටස්කරුවන් ලෙසයි. එතැනම ඔවුන් අත්විඳින්නේ මේ රටේ මානව හිමිකම් නොවේද?එතැනින් නොනැවතී අපි ඔවුන්ට උපරිම ලෙස යටිතළ පහසුකම් සලසා තිබෙනවා. එල්.ටී.ටී.ඊ. විනාශ කළ යටිතල පහසුකම්, අධ්‍යාපනය, සෞඛ්‍ය, කෘෂිකර්මය ස්වයං රැකියා යනාදී සියල්ල නැවත ඔවුන්ට ලබා දෙමින් සිටින්නේ ශ්‍රී ලංකා ආණ්ඩුවයි.යුද්ධයෙන් අවතැන් වූ පිරිසෙන් සීයට අනූ නවයක් අපි යළි පදිංචි කර තිබෙනවා. ඔවුන්ගේ ඉඩම්වලින් කොටසක් තම හමුදා පාලනය යටතේ තිබෙනවා තමයි. මේ හැමදේම එකවර මුදා හරින්න බෑ. ඒවා ක්‍රමයෙන් නිදහස් කළ යුතුයි.අනෙක් පැත්තෙන් හමුදා කඳවුරු ඉවත් කරන්නැයි කියන ඉල්ලීම. උතුරේ කඳවුරු ඉවත් කරනවා නම් ඉතිං කොළඹ තියෙන සියලුම හමුදා කඳවුරුත් ඉවත් කරන්න එපෑයි. එතකොට ජාතික ආරක්ෂාව ගැන වගකියන්නේ කවුද?හොඳයි. ජිනීවා අභියෝගය දිනීමට එක් ප්‍රධාන පිළියමක් ලෙස උගත්පාඩම් කොමිසමේ නිර්දේශ ක්‍රියාත්මක කරන ලෙසටයි දේශපාලන විද්වතුන් පවසා සිටින්නේ ?මේ වාර්තාවේ ක්‍රියාත්මක කළ කොටස් ගැන කවුරුත් කතා නොකරන්නේ ඇයි? කෙටි කාලීන යෝජනාවලින් සීයට 90 ක් කර හමාරයි. මද්‍යකාලීන යෝජනාවලින් සීයට 50ක් කර අවසන්. දීර්ඝ කාලීන ඇතැම් යෝජනාවලට ව්‍යවස්ථා සංශෝධන පවා කරන්න අවශ්‍යයයි.අනෙක, මේ ආණ්ඩුව පත්කළ ස්වාධීන කොමිසමක යෝජනා මිසක් අන්තර්ජාතික ප්‍රජාවේ යෝජනාත් නෙවෙයි. ඒ වගේ ම මේ කොමිසමේ සිටියේ සාමාජිකයන් පස් දෙනයි. ඔවුන් කියන හැටියට ම මෙහි තිබෙන සියලු ම කරුණු ක්‍රියාත්මක කරන්න කියල නීතියක් නෑ. අනික කොහොම ද එහෙම කරන්නෙ. එහෙම නම් ඉතිං ඒ පස්දෙනා තමයි සම්පූර්ණයෙන් ම රට මෙහෙයවන පාලකයො වෙන්නෙ.මේ වාර්තාව රටේ පාලකයන්ට මාර්ගෝපදේශයක් මිසක් ආණ්ඩු ක්‍රම ව්‍යවස්ථාවක් නොවේ.ඔබ මේ කියන සියලු යථාර්ථයන් ජිනීවාහි දී ප්‍රත්‍යක්ෂ කිරීමයි වැදගත්. එතැන දී ඉන්දියාව ප්‍රධාන සාධකයක්. අන්තර්ජාලය මඟින් ලෝකයට ම වීසා ලබාදෙන වැඩපිළිවෙළේ දී ඉන්දියාව අතහැර දමා ඇති රටවල් කීපයට අපත් ඇතුළත්. මේ තත්ත්වය යටතේ ඉන්දියාව දිනා ගැනීමේ වැඩපිළිවෙළ කුමක්ද?ඉන්දියාව කියන්නේ දේශපාලන වශයෙන් ඉතාමත් සංකීර්ණ රටක්. එහි දී තමන්ගේ ජාම බේරා ගැනීමට ඕනෑම රටක් පාවා දෙන දේශපාලන ව්‍යාපාරයකට ඔවුන් ප්‍රවිශ්ට වීමට ඉඩ තිබෙනවා. ජිනීවාහි දී එහෙම නොවේවා කියන ප්‍රාර්ථනය අපට තිබෙනවා.කොහොම වුණත් අපේ වැඩිමහල් සහෝදරයා ලෙස අප නිරන්තරයෙන් ම ඉන්දියාව දැනුවත් කරනවා.ජිනීවා අර්බුදය පළාත් මැතිවරණ ජයග්‍රහණයටත් රුකලක් වේවිද?ඒක අමූලික බොරුවක්. අතීතය අමතක නැති බුද්ධිමත් ජනතාවට ජිනීවා නොපෙන්නුවාට ඡන්දය විශිෂ්ට ලෙස දිනන්න අපට පුළුවන්. යම් විදියේ ආර්ථික දුෂ්කරතා තිබුණත් ජනතාව බුද්ධිමත් ලෙස කටයුතු කරන බව මට සහතිකයි..</content>
  </post></root>