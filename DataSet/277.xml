<?xml version="1.0" encoding="UTF-8" standalone="no"?><root><post>
    <category>NEWSPAPER</category>
    <date>
      <year>2013</year>
      <month>08</month>
      <day>11</day>
    </date>
    <link>http://www.silumina.lk/2013/08/11/_art.asp?fn=af1308113</link>
    <topic>අනාගත පරපුරට දියුණු ලෝකය හා එක්වන්න‍ දොරටුව විවර වුණා</topic>
    <author>රූපාන්ති බුලත්සිංහල</author>
    <content>වරාය නිරීක්ෂණය කිරීමේ චාරිකාවට එක්වීමෙන් පසු ළමයින්ට බොහෝදේ ඉගෙන ගන්න ලැබුණා. මේ හැම දෙයක් ම අපේ අනාගතයට කියන එකත් වැටහුණා. සංචාරය නිම වුණේ දැනුම් ගොන්නක් එක්රැස් කරගැනීමෙන් පසුවයි.“වරාය බැලුවා වගේ නෙවෙයි මම හෙට අහන ප්‍රශ්නවලට උත්තර ලියන්නත් ‍ඕනෙ. ඒ විතරක් නෙවෙයි අපේ වරාය ගැන කතාවක් කරන්නත් සූදානම් වෙලා එන්න. මේ හැමදෙයක් ම ඔයගොල්ලන්ට පෙන්වන්න ආවේ ඇස් දෙකෙන් ම බලා මතක තියාගන්න. වරාය කියන්නෙ අපේ රටේ හදවත.ඒ නිසා හදවත බඳු වරාය ගැන කරුණු ‍කාරණා නොදැන ඉන්නවා කියන්නේ ලජ්ජාවක්” ළමයි කියන්නේ දැනුම හොයන ජාතියක්. ඒ නිසා ඔයගොල්ලන් දැනුම එක්ක අලුත් වෙන්න.එතකොට තමයි ඉදිරියට යන්න පුළුවන්. පුතාලා දැක්කනේද අපේ ඉංජිනේරු මාමලා. ඒ අයගේ දැනුමත් මේ සඳහා එකතුවෙලා තියෙනවා. කවදාහරි පුතාලටත් පුළුවන් ලංකාවට හොඳ මෙහෙයක් කරන්න.”ගුරුතුමියගේ කතාව හැමෝම හිස වනා පිළිගත්තා. කොළඹ වරාය ගැන ගුරුතුමිය කියා දුන් කතාවේ වැදගත්කම හැමෝටම තේරුම් ගියා. ඒ වගේ ම පසුවදාට වරාය ගැන පන්තියේ කිවයුතු කතාවටත් සමන් ස‍ූදානම් වුණා. අමතර කරුණුත් පොතපත කියවා හෙව්වහම කතාව ලස්සන වෙනවා කියලා කිව්වේ සමන්ගේ අම්මා. අම්මා භූගෝල විද්‍යාව පිළිබඳ උපාධිධාරිනියක් වීම සමන්ගේ දැනුම වැඩි කරන්න හේතුවක් වුණා.මේ හැම සම්පතක් ම පුංචි ඔයගොල්ලන්ටමයි. වරායේ දකුණු පර්යන්තය විවෘත කළ දා, සමන් ගේ ඉස්කෝලේ ළමයින්ට වරාය ගැන විස්තර කියූ මාමා කී හැම තොරතුරක් ම සමන්ට මතක් වුණා. ඒ දැන් තත්ත්වය නෙ. ඒත් අපි ඉතිහාසය දැනගෙන ඉන්න එක ‍ඕනෙ දේකට හොඳයි. සමන්ට හුඟක් තොරතුරු ලැබුණේ පාසල් පුස්තකාලයෙන්.පසුවදා කතාව පැවැත්වීමට, සමන් තම වාරය එනතුරු නොඉවසිල්ලෙන් හිටියා. එක් එක්කෙනා තමන් හොයාගත්ත කරුණු ඉදිරිපත් කළා. ඒත් සමන් ඉදිරිපත් කළ කතාව හැමෝම අහගෙන හිටියේ මීයට පිම්බාවගේ.කොළඹ වරාය, වරායක් විදිහට සංවර්ධනය කළේ බ්‍රිතාන්‍ය අධිරාජ්‍යවාදීන්. ඒ අප කොළඹ වරාය සැලැසුම් කළේ ඉදිරි වසර සීයයක වගේ කාලයකට. 1920 න් පසු අපේ වරාය ගණන් ගැනුණේ ලොව ඇති හොඳම වරාය තුනෙන් එකක් විදිහට. සාම්ප්‍රදායික නැව් බඩු මෙහෙය වීම අතින් කාර්යක්ෂම නිසා මේ තත්ත්වය පෙන්නුම් කළ බවයි හැමෝ ම කියන්නේ.1977 පසු අපේ රටට විවෘත ආර්ථික ක්‍රමය හඳුන්වා දුන්නා. මේ නිසා අපේ රට ආනයන, අපනයන ක්‍රමයකට හුරුවුණා. මේනිසා ම ඊට සුදුසු ලෙස වරායත් සංවර්ධනය කරන්න සිද්ධ වුණා. ඒ අනුව ආසියාකරයේ ජනප්‍රිය වී නොතිබුණු බහාලුම් මෙහෙයවීම සඳහා කොළඹ වරාය දියුණු වුණේ ඒ අනුවයි.ජය බහාලුම් පර්යන්තයත්, ග්‍රැන්ට්‍රි දොඹකර පද්ධතියත් ඉදිකෙරුණේ ඒ අනුවයි. බහාලුම් මෙහෙයවීමේ පද්ධතිය පටන් ගෙන අවුරුදු තිස් දෙකක් විතර වෙනවා. ප්‍රති නැව්ගත කිරීම් ප්‍රමාණයත් මේ කාලය තුළදීම වැඩි වුණා. කොළඹ වරායේ සිදුවන නැව් බඩු මෙහෙයවීම් වලින් සියයට හැත්ත පහක් ම ප්‍රති නැව්ගත කිරීම්. මේවා සිදු‍වෙන්න බහාලුම් මඟින්. අපේ වරායත් මේ ක්‍රමයට හැඩ ගැසුන නිසා ඉන් ශ්‍රී ලංකාවට විශාල විදේශ මුදල් ප්‍රමාණයක් ගලා ඒමට මාර්ගය විවර වුණා.රටක් විවෘත ආර්ථිකය සමඟ කටයුතු කරනවා නම් ඊට සරිලන දියුණු වරායක් තිබීම ඉතා වැදගත්. නැත්නම් දියුණු ලෝකයට අපට ඇතුළු වෙන්න බැහැ‍. අපිත් ඒ ලෝකයට අවතීර්ණය වෙනවා නම් ඊට සරිලන සුදුසුකම් අපට තිබිය යුතුයි. මං කැමැතියි ලෝකයේ දියුණු වුණු සෙසු වරායන් ගැනත් කරුණු ටිකක් කියන්න.ඕමානයේ ‘සලාලා’ වරාය 1998 වසරේ අග භාගයේ බහාලුම් මෙහෙයුම් සඳහා විවෘත කෙරුණා. එහි දැනට වසරකට ලක්ෂ 9 කට බහාලුම් මෙහෙයවන්න පුළුවන්.වසර 2000 න් පස්සේ බහාලුම් ලක්ෂ 19 ක් දක්වා පුළුල් කිරීමට එරට බලධාරීන් පියවර ගත්තා. යේමනයේ ඒඩන් වරාය, ඉන්දියාවේ නව ෂෙවා වරාය ද මේ ආකාරයට දියුණු වූ වරායන්‍.කොළඹ වරායත් මේ තත්ත්වයට ළඟාවීම ගැන අපි සතුටු වෙන්න ඕනේ. ජය බහාලුම් පර්යන්තය දියුණු කිරීමෙන් පසු, වරායේ සංවර්ධන කාර්යය රැසක් සිදුවුණා. මේ හැම දේම සිදුවුණේ ආනයන අපනයන වෙළෙඳ රටාව දියුණු කිරීම උදෙසා. රටක් හුදෙකලාව නොසිට අනිත් රටවල් සමඟ සම්බන්ධව සහයෝගීව ගනුදෙනු කිරීමට පහසුකම් සහිත වරායක් අවශ්‍යයි.මූලික කාලයේ තිබූ ඉතා කුඩා දියකඩනයක් විශාල වශයෙන් පුළුල් කරමින් සංවර්ධනය කරමින් මහත් විප්ලවයක් කරන්න අපේ රටේ ප්‍රඥා‍වන්ත‍යන්ට හැකිවීම සතුටක්. ඒත් මේ හැම දෙයක් ම නිසි පිළිවෙළට ක්‍රියාත්මක වෙලා තිබුණොත් තමයි අපේ අනාගතයට හොඳ. සම්පත් සංවර්ධනය කිරීම, ආරක්ෂා කිරීම වගේ ම සංරක්ෂණයත් වැදගත් වෙනවා. සංරක්ෂණය කිරීමට නම් පරිහරණය කිරීමේ සාර්ථක වැඩපිළිවෙළක් තිබීම වැදගත්.අතීතයේ පුංචිම පුංචි කාර්යය ප්‍රමාණයක් කරමින් පටන් ගත්ත අපේ වරාය, වෙනත් රටවල් සමඟ උරෙන් උර ගැටීමට අද සමත් වෙලා. දියුණුව සමඟ අපිත් ඉස්සරහට යාමත් ගත් පියවරක් ලෙස මේක හඳුන්වන්න පුළුවන්‍. වරාය සංවර්ධන අධිකාරිය අනාගතය වෙනුවෙන් සේවා පුළුල් කිරීමට ගත් පියවර කාලෝචිතයි‍.ඉල්ලුම සපුරාලීමටත්, ඵලදායි සංවර්ධනයක් ඇති කිරීමටත්, වරාය පහසුකම් ව්‍යාප්ත කිරීමත් නිසා අපේ රටට ආයෝජකයෝ බොහෝ පිරිසක් එනවා. ඒ විතරක් නෙවෙයි දැනටමත් එන්න සූදානමින් ඉන්නවා. මේ ක්‍රියාව අපට ශක්තියක්. මුතු ඇටයක් ලෙස විරුදාවලි ලද අපේ රට තවත් බැබලීමට හේතුවක් කියලයි මං හිතන්නේ.අපේ වත්කම අනාගතය වෙනුවෙන් අපිත් රැකගත යුතුයි. සමන් කතාව අවසන් කළේ එහෙමයි.හැමෝම අත්පොළසන් දී සමන්ට සතුට පල කළා. අපේ රටේ සම්පත් සියැසින් ම දැකබලාගන්නවා විතරක් නෙවෙයි. ඒවා අගය කරන්නත් ළමයි පුරුදු වෙන්න ඕනෙ.රූපාන්ති බුලත්සිංහලඡායාරූප - සුදම් ගුණසිංහ කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>08</month>
      <day>11</day>
    </date>
    <link>http://www.silumina.lk/2013/08/11/_art.asp?fn=af1308114</link>
    <topic>වන්නියලෑ ඇත්තන්ගෙන් අපට ගන්න තියෙන දේ බොහොමයි</topic>
    <author>තාරක වික්‍රමසේකර</author>
    <content>ගිය නුවණ ඇතුන් ලවාවත් යළි අද්දවා ගන්නට බැරි බවට පැරැණි කියමනක සඳහන් වනවා. වචනයක් කටින් පිට කිරීමට පෙරත් ඒ ගැන බොහෝ දුරට කල්පනාකාරී විය යුත්තේ එහෙයින්. බොහෝ විට අප අසා තිබෙන්නෙ දැක තිබෙන්නේ දැනුමෙන් වැඩි අත්දැකීමෙන් වැඩි ඇසූ පිරූ තැන් ඇති සමාජය හොඳින් දන්නා අඳුනන අය මෙසේ කල්පනාකාරී වන බවයි.එහෙත් පොත පත දැනුම අඩු වුවද තමාගේ අත්දැකීමෙන් සමාජයේ ඕනෑම පුද්ගලයකු සමඟ හොඳ ඇසුරක් පවත්වා ගැනීමට හැකි නායකයකු ද අප අතර සිටියා. රැහේ නායකයා ලෙසින් දිවියෙන් සමුගන්නා තෙක්ම කටයුතු කළ ඔහු නමින් ඌරුවරිගේ තිසාහාමි වුණා. ‘තිසාහාමි හරි පුදුම චරිතයක්. කිසිම දවසක ආපහු ගන්න සිද්ධ වෙන ජාතියෙ වචනයක් කියල නැහැ. පුදුමාකාර බුද්ධියක් තිබුණු ආදිවාසි නායකයෙක්. සද්දන්ත ශරීරයක් නොතිබුණට තිසාහාමි හිතින් හරිම සද්දන්තයි.’මේ විදිහට අපිට කිව්වෙ ජ්‍යෙෂ්ඨ මාධ්‍යවේදී, පරිසරවේදී සුනිල් සරත් පෙරේරා මහත්මයා.තිසාහාමිආදිවාසීන් අවුරුදු හතළිහකටත් වැඩි කාලයක් ඇසුරු කළ කෙනෙක් හැටියට ආදිවාසීන් ගැන කතා කරන්න එතුමට හොඳ දැනුමක් තියෙන නිසා සුනිල් සරත් පෙරේරා මහත්මය අපි ආදිවාසීන් ගැන කරන කතාබහට එකතු කර ගත්තා.එතුමා පළමුවෙන්ම ආදිවාසීන් හමුවෙන්න ගිහින් තියෙන්නේ 70 දශකයේ. ඒ එතුමා ජාතික ඉතිරි කිරීමේ බැංකුවේ සේවය කරන කාලයේ. ‘වාසනා උදාව’ නමින් ගුවන් විදුලියේ ප්‍රචාරය වෙච්ච ප්‍රශ්න විචාරාත්මක වැඩසටහනක් පටිගත කරන්නයි.ආදිවාසී නායකයා වාසනා උදාව වැඩ සටහනට සම්බන්ධ කරගන්න සුනිල් සරත් පෙරේරා මහතාට අවශ්‍ය වෙලා තිබුණා.හැත්තෑ ගණන්වල ‘ඌරුගම් පොජ්ජ’ කියල ඒ කාලෙ හඳුන්වපු දඹාන තනිකරම වනගත ප්‍රදේශයක්. දඹාන ආරෝග්‍ය ශාලාවත් තැපැල් කන්තෝරුවත් විතරයි ඒ කාලෙ පළාතටම තිබුණු සැලකිය යුතු තැන් දෙකක් හැටියට හඳුන්වන්න පුළුවන්.දඹ ගස් බහුලව තිබුණු නිසා මේ ගමට ‘දඹාන’ කියන නම යෙදුණු බවටයි විශ්වාස කරන්නේ.මහියංගණ පදියතලාව පාරේ 53 වන සැතපුම් කණුවෙන් හැරිලා දඹාන ගමට යන්න වැලි පාරක් තිබුණා. ඒ හන්දියට ඉස්සර කිව්වෙ ‘වෙල් පල්ලෙවෙල’ කියලා. වෙල්ලස්සේ අවසන් වෙල් යායත් මේ ප්‍රදේශයේ තිබුණ නිසා ඒ නමින් හඳුන්වන්නට ඇතැයි ජනප්‍රවාදයේ එනවා.දඹාන කාලාන්තරයක් තිස්සේ ආදිවාසී ජනතාවගේ නිජබිම හැටියටයි හඳුන්වන්නේ. මේ වැදි ජනතාවගේ නායකයා හැටියටයි තිසාහාමි කටයුතු කළේ. ලෝකයේ ආදිවාසී නායකයන් රැසක් සමඟ සබඳතා පැවැත්වූ සුනිල් සරත් පෙරේරා මහතා පවසන්නේ තමන්ට හමු වී ඇති ආදිවාසී නායකයන් අතුරින් තිසාහාමි සුවිශේෂී චරිතයක් බවයි.තමන්ට හමුවී ඇති ආදිවාසී නායකයන් අතර තිසාහාමිට සම කළ හැකි චරිතයක් හමු වී නොමැති බව ඔහු පවසනවා.“තිසාහාමි පුදුම විදිහට ඉවසීම ප්‍රගුණ කරපු කෙනෙක්, ඒ වගේම එයාගෙ බැල්ම වුණත් හරිම තීක්ෂණයි. ඒ වගේම කිසිදු කරුණකට ඔහු කලබල වුණේ නැහැ. ඒ වගේම කිසිම වෙලාවක කනගාටුව පළ කරන්න වෙන වචනයක් පාවිච්චි කරලා නැහැ.70 දශකයේ දඹානේ පටිගත කළ වාසනා උදාවෙන් ජයගත් තිසාහාමිට තිළිණ ප්‍රදානය කළ අයුරු. සුනිල් සරත් පෙරේරා මහතා ද වම් කෙළවරේ මෙහි සිටී.තිසාහාමි, මහාචාර්ය නන්දදාස කෝදාගොඩ මහතා හමුවූ මොහොතක්. වන්නිලෑ ඇත්තන් සහ සුනිල් සරත් පෙරේරා ද මෙහි සිටී.වැඩිය කතාබහක් නැති තිසාහාමි වචන පාවිච්චි කළේ හරිම පරිස්සමින්. ලෝකෙ අනෙක් බොහෝ ආදිවාසී නායකයන්ගේ කඳයි - බඩයි විතරයි, ඒ වුණත් තිසාහාමිගේ දැනුම හරිම පුළුල් විදිහට පැතිරිලා තිබුණා කිව්වොත් ඒක නිවැරැදියි.”හැත්තෑ ගණන්වල දඹානේ පටිගත කරපු වාසනා උදාව වැඩ සටහනට තිසාහාමි සම්බන්ධ කර ගත්තා. වාසනා උදාව වැඩ සටහනේ අහපු ප්‍රශ්න 7 ටම තිසාහාමි ඉතාම සාර්ථකව උත්තර දුන්නා. දඹාන තැපැල් කාර්යාලයේ ඒකනායක මහත්මයා භාෂා පරිවර්තනය සිදු කළා.පළමුවැනි ප්‍රශ්නය හැටියට ඇහුවේ කුවේණිගේ දරුවන් දෙදෙනා කවුද කියලා. ඒ ප්‍රශ්නෙට වගේම අවසාන ප්‍රශ්නය වුණු සොරබොරවැව හැදුවේ කවුද කියන ප්‍රශ්නෙටත් තිසාහාමි ඉතාම සාර්ථකව පිළිතුරු දුන්නා. තිසාහාමිගේ මේ ජයග්‍රහණය එදා මුළු ලෝකෙටම වැදගත් ප්‍රවෘත්තියක් වුණා.එතැනින් පස්සෙ ආදිවාසීන් අපිට හුඟක් සමීප වුණා. කොයිතරම් සමීප වුණා ද කිව්වොත් මහාචාර්ය නන්දදාස කෝදාගොඩ මහතා හා සම්බන්ධ වී තිසාහාමිට ඖෂධ ලබාගැනීමටත් සුනිල් සරත් පෙරේරා මහතා කටයුතු කළා.ඒ විතරක් නෙමෙයි වැදි ජනතාව හා සම්බන්ධිත සජීවී වැඩසටහනක් රූපවාහිනියෙන් විකාශය කිරීමටත් සුනිල් සරත් පෙරේරා මහතා කටයුතු කළා. ඒ ඔහු එහි අධ්‍යක්ෂ ජෙනරාල් තනතුර හොබවද්දී.එම වැඩ සටහනට මහාචාර්ය කේ. එන්. ඕ. ධර්මදාස, මහාචාර්ය නන්දදාස කෝදාගොඩ වැනි වියතුන් ද සහභාගි වුණා. එම වැඩසටහනත් අන්තර්ජාතිකව ප්‍රසිද්ධියට පත්වුණා. තිසාහාමි ගැන කතා කරනකොට කියන්න තවත් විශේෂ කරුණක් තියෙනවා.ඒක තමයි තිසාහාමි ගැන ලියැවිච්ච සාහිත්‍යය. විශේෂයෙන්ම ආර්. එල්. ස්පිට්ල් වගේ මහත්වරුන් ආදිවාසීන් ගැන විවිධ කෘති රචනා කර තිබෙනවා. එහෙත් ස්පිට්ල්ගේ කෘතියේ දැක්වෙන තිසාහාමි දඹානේ ආදිවාසි නායකයා නොවන බව බොහෝ අය දන්නේ නැහැ. ස්පිට්ල්ගේ පොතේ දැක්වෙන්නේ අම්පාර ප්‍රදේශයේ ජීවත්වෙච්ච ‘වන්නකු තිසාහාමි’ නම් ආදිවාසී චරිතය ගැනය.වන්නකු තිසාහාමි ජීවත්වුණේ අම්පාර - මහඔය මාර්ගයේ උහන ප්‍රදේශයට ආසන්නව. වන්නකු තිසාහාමිට මිනීමැරුම් චෝදනාවක් තිබුණා. වැරැදිකරුවකු වුණු වන්නකු තිසාහාමි සිපිරි ගෙට නියම වුණා. සිපිරි ගෙදරදීම එයා මියගියා. එයාගේ දියණියක් මෑතක් වනතුරුත් උහන ප්‍රදේශයේ ජීවත්වුණා.‘හෝලිකේ වන්නකු තිසාහාමි’ නමින් ප්‍රසිද්ධ වුණේ මේ තිසාහාමියි. ස්පිට්ල්ගේ කෘතිවල ඉන්නේ එයයි. ස්පිට්ල් ඌරුවරිගේ තිසාහාමින් හමුවෙන්න ඇවිත් තියෙනවා. ඒත් අනවසරයෙන් කඩුල්ල පැන ආවා කියල පොඩි දබරයක් ඇතිවී තිබෙනවා. ඒක නිසා දෙදෙනා අතර සබැඳියාවක් ගොඩනැඟි නැහැ.ආදිවාසීන් නවීකරණය වෙලා කියල සමහරු කියනවා. ඒත් හොඳින්ම සිංහල දන්න තිසාහාමි තමන්ගේ භාෂාව සංස්කෘතිය රැකගන්න මියයන තුරුම කටයුතු කළා. වැදි භාෂාව කියන දේ පොතපතට සීමා නොකර එයත් අපේම සංස්කෘතියේ කොටසක් හැටියට සිතා අප කටයුතු කළ යුතු වෙනවා. තිසාහාමිගේ නායකත්වයෙන් ඉන්න මේ ආදිවාසීන්ට අමතරව තවත් ආදිවාසීන් රැසක්ම දඹානට නුදුරින් සිටිනවා.පානම්පත්තුව, බින්තැන්න පත්තුව, වැව්ගම් පත්තුව, පොල්ලෙබැද්ද, රතුගල වාගේ ප්‍රදේශවල ආදිවාසීන් රැසක්ම ජීවත් වෙනවා. මේ සියලුම ආදිවාසීන්ට පොදු වූ ගුණාංග, ලක්ෂණ තියෙනවා.වෙලාවට වැඩ කරන එක එයින් ප්‍රධාන තැනක් ගන්නවා. ඒ වගේම ඔවුන් කවදාවත් බොරු කියන්නෙ, බොරු කරන්නෙ නැහැ, අනෙක් අය පාගා ගෙන ඉදිරියට යන්න වැඩ කරන්නෙ නැහැ.වැදි භාෂාව කියල අපි පොතට සීමා කරපු මුණ්ඩි (තලගොයා) චප්පි (කුරුල්ලා) වගේ වචන භාවිතයට ගන්න අපි කටයුතු කරනවානම් ඒකත් අපේ සංස්කෘතියේම කොටසක් වන බව අප තේරුම් ගන්න ඕන. මහියංගණ පෙරහරට, දළදා පෙරහරට විතරක් නෙමෙයි තවත් පෙරහර කීපයකටම මේ ආදිවාසීන් සම්බන්ධ වනවා, එයත් අපේ සංස්කෘතියේ කොටසක් හැටියට අප පිළිගන්නවා.ආදිවාසීන් දැඩි දුක වේදනාවට පත්වෙන අය නෙමෙයි. ඒ අය ලේසියෙන් කඳුළු හෙළන්නේ නැහැ. ඒත් සුනිල් සරත් පෙරේරා මහතාගේ බිරිය මියගිය දිනයේ කැකුළා නමින් හැඳින්වූ ආදිවාසියා (රත්නලා ඇත්තන්) දැඩි දුකට පත්ව කඳුළු සලා තිබෙනවා. ආදිවාසීන් යැයි නම් කර පසෙක තබා ප්‍රදර්ශනාත්මක පිරිස ලෙසින් අප ඔවුන් දෙස බැලුවත් ඒත් අපේම සහෝදර ජනතාවක් බව අපට මෙයින් තේරුම් ගන්න පුළුවන්.දඹානට ආසන්න මාවරාගල ආරණ්‍යයේදී තිසාහාමි සිල්සමාදන් වූ බවටත් දැනගන්නට තියෙනවා. ඒ අය අපේ සිංහල සංස්කෘතියේ වැදගත් අංශ ඈදා ගත්තේ ඒ විදිහටයි. පරිසරයට දැඩි ආදරයක් දක්වන මේ පිරිස් කැලය සතා සිවුපාවාට ආදරෙයි. දඩයමේ යන පිරිස ලෙස අප හැඳින්වුවත් පරිසරයට දැඩි ඇල්මක් දක්වන මේ අයගෙන් අපට ඉගෙන ගන්න පාඩම් ගොඩක් තියෙනවා.සහෝදරත්වය, ඇත්ත කතා කිරීම, වෙලාවට වැඩ කිරීම මේ හුඟක් ගුණාංග අපෙන් දුරස් වෙච්ච ඒව. ලෝකෙ අනිත් රටවල ආදිවාසී ගෝත්‍රවල නැති ගුණාංග අපේ ආදිවාසීන් ළඟ තියෙනව. අපි ඒ හැම ගුණාංගයක්ම අපට ළංකර ගන්නවනම් අපේ සාරධර්ම රැකගැනීම අමාරු නැහැ.ජ්‍යෙෂ්ඨ මාධ්‍යවේදී, පරිසරවේදීසුනිල් සරත් පෙරේරා සමඟ කළසාකච්ඡාවක් ඇසුරිනිතාරක වික්‍රමසේකරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>08</month>
      <day>11</day>
    </date>
    <link>http://www.silumina.lk/2013/08/11/_art.asp?fn=af1308115</link>
    <topic>වන මැද දෙව් මවු පුදන මඩු මංගල්‍යය</topic>
    <author>සරත් පෙරේරා</author>
    <content>මඩු දේවස්ථානයේ වාර්ෂික මහා මංගල්‍යය මේ මස 15 වැනිදා උත්සවාකාරයෙන් පැවැත්වෙයි. මහා වන්නි වනාන්තරයේ පිහිටි පුදබිමක් වන මඩු දේවස්ථානය කරා දශක ගණනාවකට පසු දුම්රියෙන්ම ගමන් කිරීමට මෙවර අවස්ථාව ලැබී ඇත. ඒ ත්‍රස්තවාදීන් විසින් විනාශ කරනු ලැබු මැදවච්චිය - මන්නාරම දුම්රිය මාර්ගය අලුත්වැඩියාව සම්පූර්ණ වී තිබීම නිසාය.මෙම මඩු වන්දනා ස්ථානය මෙරට කිතුනුවන්ගේ වැඩිම භක්ත්‍යාදරයට ලක්වූ දේවස්ථානය ලෙස සැලකිය හැකිය. ඒ නිසාම දෙව් මවුන් සරණ පැතීමට වාර්ෂිකව එහි ඇදී එන බැතිමතුන් සංඛ්‍යාව ගිනිය හැක්කේ ලක්ෂ ගණනිනි. මෙවරත් මංගල උලෙළට ලක්ෂ 4 ක පමණ ජනකායක් සහභාගි වනු ඇත.දෙව් මවුන්ගේ ස්වර්ගාරෝහණ මංගල්‍යය 15 වැනිදා පැවැත්වේ. එය මඩු දේවස්ථානයේ ප්‍රධාන මංගල්‍යයයි.එදින (15) උදේ 6.30 ට මංගල්‍ය මහා දේව මෙහෙය වසම බාර මන්නාරම රදගුරු රායප්පු ජෝශප් හිමිපාණන් ඇතුළු රදගුරු මණ්ඩලයේ සහභාගිත්වයෙන් පැවැත්වෙන බව සිද්ධස්ථානය බාර එමලියානුස් පිල්ලේ පියතුමා සිළුමිණට පැවැසීය. මංගල දේව මෙහෙය අවසානයේ මඩු මාතාවන්ගේ ප්‍රාතිහාර්යමය ප්‍රතිමාව රැගත් පෙරහර වීදි සංචාරය ආරම්භ කරයි. වීදි පෙරහර දේවස්ථානයට ළඟාවීමෙන් පසු ප්‍රතිමාවෙන් බැතිමතුන් ආසිරි ගැන්වීම සිදු කෙරේ. 14 වැනිදා සවස 6 ට වෙස්ප්‍රස් මෙහෙය පැවැත්වේ.මඩු දේවස්ථාන වන්දනාව ශත වර්ෂ කීපයකට නෑකම් කියන ගමනකි. පෙර දවස කිතුනුවන් මේ වන්දනා ගමනේ පා ගමනින් හා කරත්තවල නැගී ගියේ තම දේපොළ ලියා අන්තිම කැමැති පත්‍ර ද ලියා තැබීමෙන් පසුව බව පැරැන්නෝ කියති.ඒ මේ ගමන හරි හමන් පාරක් තොටක් නැතිව මහා වනාන්තර හරහා අලි කොටි වගවලසුන් මැදින් කෙරුණ ගමනක් වීම නිසාය.මංගල්‍යය උත්සව දිනට සතියකටවත් කලින් මඩු වන්දනා ස්ථානය කරා එන බැතිමතුන් එම කාලය පුරාවටම කඳවුරු බැඳගෙන එහි රැඳී වන්දනා කටයුතුවල යෙදීම සුලබව දැකිය හැකිය. මඩු වන්දනාව වෙනමම කිතුනු සංස්කෘතියක් වන තරමටම එහි කෙරෙන යාඥා, දේව ගීතිකා එයටම වෙන්වූ ස්වරූපයක් ගනී. නිසැකවම වසර 400 කටත් වැඩි කාලයක් වන්දනා මානයට ලක්වූ පුදබිමක් ලෙස මඩු වන්දනා ස්ථානය මුල් තැනක් ගන්නේය. පරම්පරාවෙන් පරම්පරාවට මඩු වන්දනා බැතිය අලුත් වෙමින් එම කතා ප්‍රවෘත්තිය ද අලුත් වන්නේය. එයට බාධා පැමිනුණේ ත්‍රස්තවාදය පැවැති කාලයේ පමණය.මඩු දේවස්ථානයේ ආරම්භය පිළිබඳව කතාව පෘතුගීසීන් මෙරටට පැමිණි යුගය දක්වා දිවයයි. පෘතුගීසීන්ගේ යුගය නිමා කරමින් ලන්දේසි මෙරටට පැමිණි විට කතෝලික භක්තිකයනට ඉමහත් හිංසාවලට මුහුණ පෑමට සිදුවිය.මේ හේතුවෙන් මාන්තේ ප්‍රදේශයේ සිට ලන්දේසින්ගෙන් ගැලවී මරදමඩු නමැති ගමට හව්හරණ පතා පැමිණි කතෝලික බැතිමතුන් පිරිසක් කුඩා පැල්පත් කීපයක් තනා ඒවායේ ලැගුම් ගත්හ. ඉන් එක් පැල්පතක තමන් ඉමහත් ලෙස ගෞරව දැක්වූ මඩුමාතා ප්‍රතිමාව තබා වන්දනාවේ යෙදීම එම බැතිමත්හු නොකඩවාම කරගෙන ගියහ. මේ 1658 - 1687 කාල වකවානුවයි.කොහොමත් මන්නාරමේ කතෝලිකයන්ගේ කතාව එතරම් සුවපහසු එකක් වුණේ නැත. ලන්දේසීන් මෙරටට පැමිණීමට පෙරත්, 1544 වසරේදී යාපනේ හින්දු ‘සංකිලි’ රජුන්ගේ උදහසට ලක්වීම නිසා මන්නාරමේ තොට්ටවේලිහිදී කතෝලිකයන් 500 කට වැඩි පිරිසකට ජීවිත පිදීමට සිදුවිය.සංකිලි එම අහිංසක බැතිමතුන් ඝාතනය කළේ කඩු ගෑමෙනි. මෙම කනගාටුදායක සිද්ධියෙන් දිවි බේරා ගත් කතෝලිකයන් ඉන්පසු තම ආගමික කටයුතු බියක් නැතිව එළිපිටම කරගෙන ගිය බව සඳහන් වේ. මාන්තයි හි එක් ස්ථානයක දෙව් මවුන්ගේ ප්‍රතිමාව තැන්පත් කර වන්දනාමාන කිරීම ද ඇරැඹිණි. එය සියලු කතෝලිකයනගේ ආකර්ෂණය දිනාගත් ස්ථානයක් විය.ලන්දේසීන් තම හිංසනය පටන්ගත් විට මාන්තයි කතෝලිකයන් ද ඔවුන්ගේ එක ඉලක්කයක් වීය. මෙයින් බියට පත් බැතිමතුන් දෙව්මව් ප්‍රතිමාව එය තිබු ස්ථානයෙන් ඉවත්කර මහා කැලය පීරා ගොස් යෝධ පළු ගසක තිබු බෙනයක ප්‍රතිමාව සැඟවූහ. ඉන් පසු මේ දෙව් මව් ප්‍රතිමාව පිළිබඳව වැඩිමනත් තොරතුරක් අසන්නට නොලැබෙයි.එක්තරා කාන්තාවක දෙව් මවුන් සිහිනෙන් පෙනී සිට පළු ගසේ බෙනයේ සඟවා ඇති ප්‍රතිමාව ගැන තොරතුරු හෙළි කරන්නේ ඉන් පසු කාලයකය.මෙය මඩු පුදබිමේ කතාවේ ආරම්භය වෙයි. ඇය තමන් අතට පත් කුඩා දෙව් මවු ප්‍රතිමාව කුඩා මඩුවක තබා පටන් ගත් දෙව් මවු වන්දනාව වර්ෂ 1701 දී කුඩා දෙව් මැදුරක් බවට පරිවර්තනය වෙයි.අද පවතින දෙව් විමනට මුල්ගල් තැබෙන්නේ 1872 දී බ්‍රිතාන්‍යයන් මෙරටට ආක්‍රමණය කළ සමයේදීය.අදත් එදා මෙන්ම මඩු පුදබිම තිබෙන්නේ තනිකරම ගන කැලෑවක් තුළය.මෙරට කතෝලිකයන් මහත් ගැහැටට ලක්වීමේ පුවත අසා ඔවුන්ට උදව් කිරීමේ අටියෙන් ජුසේවාස් පියතුමා ගෝවේ සිට මෙරටට පැමිණීම සිදුවන්නේ ද 1687 වසරේදීය.මඩු පුදබිමේ දෙව් මැදුරක් ඉදිකිරීමේ සිද්ධිය 1701 ලියැවුණ වාර්තාවකින් ද හෙළි වෙයි. මේ දෙව් මැදුර ඉදිකර ඇත්තේ ලන්දේසින්ගේ පාලනයෙන් පිට සිංහල රජුගේ පාලනය පැවැති ප්‍රදේශය තුළය.මෑත කාලයේ මෙරට දකුණේ කතෝලිකයනට වසර 30 ක් තිස්සේම මඩු පල්ලිය වන්දනා කිරීමට හරිහැටි අවස්ථාවක් නොලැබුණේ ත්‍රස්තවාදීන් වරින්වර මේ පුදබිමේ පාලන බලය අල්ලා ගෙන සිටීම නිසාය.ත්‍රස්තවාදීන් හා ආරක්ෂක හමුදා අතර ගැටුම්වලට මඩු පුදබිම මැදි වුවද ප්‍රාතිහාර්යමය ප්‍රතිමාව තැන්පත් කර තිබෙන මඩු දේවස්ථානය එම ප්‍රහාරවලින් බොහෝ සෙයින් වැළකුණේ පුදුමාකාර ලෙසිනි.මඩු පුදබිම කතෝලිකයන්ගේ වුවද එය සියලු භක්තිකයන්ගේ හා මෙරට සියලු භාෂා කතා කරන ජනතාව ගේ පූජනීය බිමකි. එහි එක් තැනක සිංහල බසින් මඩු මාතාවන් යදින අතර තව තැනක දෙමළ බසින් මඩු මාතාවන් යැදෙයි. දෙව් මැදුරේම තවත් තැනකින් ඇසෙන්නේ ඉංග්‍රිසි බසින් මඩු මාතාවන් යදින ආකාරයයි. මෙහි සියලු ජන කොටස් එකට දෙවිදුන් යදිති. පුදති.ඇති හැකි අය මෙන්ම නැති බැරි අහිංසකයෝ ද අසරණයෝ ද මඩු මාතාවන්ගේ සරණ පතා ඇදී එන්නේ තම අනේකවිධ ගැටලු ප්‍රශ්නවලට පිහිට පතාය.මඩු පල්ලිය එක්වරක් වන්දනා කළොත් යළිත් යන්නට සිතෙන මිනිස් සිත් සතන් ඇද බැඳ ගන්නා පුදබිමකි. එහි ඇදී එන බැතිමතුන් ආපසු තම ගම් බිම් බලා යන්නේ සිතකින් නොවේ. ඔවුන් යන්නේ ආපසු එන්නට එතුමියට කරන පොරොන්දුවෙනි.‘වනාන්තරයේ දර්ශනය වී දයාවරුසා වස්සවන්නා වූ ජපමාල මාතාවෙනි මවක මෙන් ගැත්තන්ට අනුකම්පා කරන්නා වූ ජපමාල මාතාවෙනි යි’ බැතිමත්හු මරදමඩු මාතාවන් පාමුල වැඳ වැටී යාඥා කරති.“කෙදිනකවත් අමතක නොවන්නා වූ ඔබගේ රම්‍ය භූමිය හැර යන මොහොත ළඟා වූවෙහිය. අපේ පෙම්බර අම්මා ඔබ තනිකර අප පා නගන්නේ කෙසේ ද ඔබේ ශ්‍රී මුහුණ දැකීමේ භාග්‍ය මේ ගමනින් කෙළවර නොකළ මෙනවයි ආපසු හැරී යාමට පැමිණි බැතිමතුන් යදින්නේ නෙතඟින් පිරුණ කඳුළිනි.මඩු පුදබිමේ ගෞරවය රැකගනු සඳහා සංවර ඇඳුමින් සැරසී පුදබිමට පැමිණෙන ලෙස ඉල්ලීමක් කෙරේ. එහි මත්පැන් භාවිතය සපුරා තහනම්ය. ඒ මඩු දේවස්ථානය කරා යන ගමන විනෝද ගමනක් නොව තනිකරම වන්දනා ගමනක් වීම නිසාය.මඩු පුදබිමට දකුණේ මාතරින් කොළඹින් වගේ උතුරු නැ‍ඟෙනහිර යාපනේන් මඩකළපුවෙන් ද වන්දනා කරුවෝ එකසේ ඇදී එති. ඔවුන් එසේ එන්නේ එක්කෝ ඔවුන්ගේ දහසක් පැතුම් ඉටුවීම නිසා භාර ඔප්පු කිරීමටයි. නැතිනම් එම පැතුම් ඉටුකර දෙන ලෙස මඩු මෑණියන් ඉදිරියේ යැදීම සඳහාය.සරත් පෙරේරාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>08</month>
      <day>11</day>
    </date>
    <link>http://www.silumina.lk/2013/08/11/_art.asp?fn=af1308116</link>
    <topic>මානවසිංහ වගතුග</topic>
    <author/>
    <content>ඔහු වගතුග තීරුව ලියමින් සිටියේය. ඔහු ලියන මොහොතේ කිසිවෙක් ඔහුට බාධා නොකරයි. ලියන කොළයෙන් දෙනෙත් ඉවතට යන්නේ ලියා අවසන් වූ විටය. ඔහු වගතුග ලියමින් සිටිය දී පත්‍රයේ ප්‍රධාන කර්තෘ ඔහුගේ මේසය අසලින් එහා මෙහා සක්මන් කරන බව ඔහුට දැනුණි. එහෙත් ගණන් ගත්තේ නැත. වගතුග තීරුව ලියා අවසන් වූ විගස හිස එසැවූ ඔහු එක්වරම පුටුවෙන් නැඟිට්ටේ ලොක්කා මේසය අසළ සිටින නිසාය.”මානවේ හැමදාමත් උපකර්තෘ කමේ ඉඳල බැහැනේ. උසස්වීමක් ගන්න එපායැ” ප්‍රධාන කර්තෘ කීවේය.සර්ට මම එකක් කියන්නම්. මගේ පඩියෙන් රුපියල් විසිපහක් කපාගෙන හරි මට මෙහෙමම ඉන්න දෙන්න. උසස්වීම් නම් එපා” ඔහු ඉතා ඕනෑකමෙන් ඉල්ලා සිටියේය.උසස්වීමක් දෙන්නට යෝජනා කළේ ලංකාදීප පත්‍රයේ ප්‍රධාන කර්තෘ පත්තර ලෝකයේ දැවැන්තයා ඩී.බී.ධනපාලය.උසස්වීමක් එපා යැයි කීවේ පත්තර ලෝකයේ තවත් අභීත තීරු රචකයකු වූ ශ්‍රී චන්ද්‍රරත්න මානවසිංහයි. මානවසිංහ කවදාවත් උසස්වීමක් ලබාගත්තේ් නැත.මාතර එස්.කේ.සිනමා ශාලාවේ පැවැති මුණිදාස කුමාරතුංග ගුණසමරු දේශනයකට සවන් දෙන්නට පන්තියේ සිසුන් සමඟ ගිය වේලෙ මම මානවසිංහ ප්‍රථම වරට දුටුවෙමි. එදා මා දුටු මානවසිංහ සිංහයෙකි. ජාතික ඇඳුමින් සැරසී සිටි ඔහුගේ කථිකත්වයට අපි වශී වුනෙමු.ලිවීමේ හැකියාව සහ කථිකත්වය එකසේ පිහිටන පුද්ගලයන් සීමිතය. ඉන් පළමු තැන මානවසිංහට හිමි වන්නේය. ඊටපසු මා මානවසිංහ දුටුවේ 1962 දී පමණය. ලොරි හිමියන්ගේ සමිති රැස්වීමක් වාර්තා කරන්නට ‘දවස’ වාර්තාකරු හැටියට ගිය මම කට රතු වන්නට බුලත් විටක් හපමින් කොළඹ නව නගර ශාලාවේ මිදුලේ සිටි මානවසිංහ දුටුවෙමි. එහෙත් ඔහු සමඟ වචනයක් වත් කතා කිරීමේ භාග්‍යය මට ලැබුණේ නැත.මානවසිංහ ලේඛකයෙකි. එමෙන්ම වාමාංශික දේශපාලනඥයෙකි. ලංකා සමසමාජ පක්ෂය සමඟ අධිරාජ්‍ය විරෝධී සටන ජනතාව අතරට ගෙනගිය මානවසිංහ හෙන්රි පීරිස් සමඟ කරට කර සිටියේය. හෙන්රි පීරිස් මොළයට වදින්නට ලීවේය. පපුවට වදින්නට කතා කළේය. මානවසිංහ ඕනෑම තැනකට වදින්නට ලීවේය. මයිල් කෙළින් වන සේ කතා කළේය.දිනක් මානවසිංහ නුවර පාරේ බස් රියකින් යමින් සිටියේය. තේජාන්විත පුද්ගලයකු අසුපිටින් එනු දුටු බස් රියැදුරු බසය එක්වරම පාරේ කානුවට දමා නතර කළේය. රියැදුරා බසයෙන් බැස්සේය. අශ්වයාටත් අශ්වයා පිට සිටි අයටත් කොන්ද නමා වැන්දේය. අශ්වයා නික්ම ගිය පසු රියැදුරා බසය පදවාගෙන ගියේය.මේ සිද්ධිය වන විට බසයේ සිටි මානවසිංහට දැඩි වේදනාවක් දැනුනේය. ඒ සමඟම කෝපය ඇවිස්සිනි. අශ්වයා පිට ගියේ එස්.ඩබ්ලිව්.ආර්.ඩී.බණ්ඩාරනායකගේ පියා වූ සොලමන් ඩයස් බණ්ඩාරනායකයි. අධිරාජ්‍ය විරෝධී සටනට ලංකා සමසමාජ පක්ෂය සමඟ එක්වන්නට මානවසිංහ තීරණය කළේ එදාය.එදා මහජන එක්සත් පෙරමුණේ ආණ්ඩුව පිහිටුවන්නට සහාය වූ මානවසිංහ 1960 ජූලි මාසයේදී මියගිය එක්සත් ජාතික පක්ෂයට පණ දුන්නේය. 1960 ජූලි මාසයේ එජාපය පැරදුණ වේලේ මරදානේදී ඩඩ්ලි සේනානායකට හූ කීම මානවසිංහ පිළිකුල් කළේය. ඒ නිසා දෝ මළ එජාපයට පණදීමට පන්ති පැවැත්වූවේය.මානවසිංහ කුමන පක්ෂයකට වැඩ කළත් ඔහු හැමදාමත් විපක්ෂයේම සිටියේය. පත්‍රකලාවේදී උසස්වීම් නොගත් මානවසිංහ දේශපාලනයේ දී වාසි ගත්තේ නැත.මානවසිංහ ගුණ සමරුවකදී එවකට අගමැතිව සිටි ඩඩ්ලි සේනානායක මානවසිංහ ගැන කළ සඳහනකින් අපි මවිතයට පත්වීමු. රටක අගමැතිවරයකු මානවසිංහ ගැන කළ සඳහන ඒ තරමටම විශ්මයජනකය.”මානවසිංහ මැතිතුමා අපේ පක්ෂයට කළ සේවයට අපි එතුමාට සදා ණයගැති වෙමු” ඩඩ්ලි කීවේය.මානවසිංහ කිසිවකුට පන්දම් ඇල්ලුවේ නැත. පන්දම් අල්ලන අයට වැටෙන්නට පහර දුන්නේය. වගතුග තීරුවෙන් පන්දම් අල්ලන අය ගැන කළ සඳහනක් මෙහිදී අපට සිහිපත් වෙයි.ඛනිජ තෙල් සංස්ථාවේ ලාංඡනය පන්දමක් ගෙන හෙළුවෙන් දුවන මිනිසෙකි. මානවසිංහ කීවේ පන්දම් අල්ලන එකට ලැජ්ජා නැති බවය.වගතුග ලියන වේලාවට කිසිවකු සමඟ ඔහු කතා නැත. කිසිවකු හමුවන්නේ ද නැත. ඔහු ළඟට එන්නට ද බැරිය.මානවසිංහ බලන්නට බඹරැන්දේ සිරි සීවලී හිමියෝ නිතර වැඩම කරති. ඒ තරමටම දෙදෙනා එකතුය. එක දවසක් වගතුග ලියද්දී සීවලී හිමියෝ ද වැඩියහ.පියන් සහෝදරයා ඒ බව මානවසිංහට කීවේය.”තමුසෙ කියනවා දැන් බැහැ කියල” මානවේ කීය.”සර් සිරිසීවලී හාමුදුරුවෝ වැඩම කරල ඉන්නේ” පියන් කීවේය.”බුදුහාමුදුරුවෝ වැඩියත් බෑ” මානවේ කෑගැසුවේය.මහින්ද අබේසුන්දරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>08</month>
      <day>11</day>
    </date>
    <link>http://www.silumina.lk/2013/08/11/_art.asp?fn=af1308117</link>
    <topic>“ආසියාවේ අභිමන්තොට”</topic>
    <author>රංජිත් සියඹලාපිටිය</author>
    <content>ඒ කාලයේ සුද්දාට කොළඹ වරාය හදන්න අවුරුදු 35 කටත් වැඩි කාලයක් ගිය බව කියවේ. එහෙත් එහි සරල තේරුම වරායක් හදනවා කියන්නෙ එසේ මෙසේ කාරණයක් නොවන බවයි.2005 න් පසු එළඹෙන යුගයේ දී අලුත්ම වරායවල් කිහිපයක් හැදුණු අතර, තිබුණු වරායවල් සියල්ලම පාහේ සුවිශාල නවීකරණයට ලක්විය. මේ යටතේ ගාලු වරාය අදියර කිහිපයක් යටතේ සංවර්ධනය විය. භාණ්ඩ ප්‍රවාහන සේවා මෙන්ම සංචාරය ආකර්ෂණය ඇති කරන ස්ථානයක් ලෙසින් ප්‍රවර්ධනය සිදුවේ. ඒ යටතේ ආයෝජන වියදම රුපියල් මිලියන තුන්සියයකට වැඩිය. එමෙන්ම පොතුවිල් වරාය සංවර්ධනය සඳහා සුවිශාල සංවර්ධන යෝජන ක්‍රම රැසක් වරාය අධිකාරිය මඟින් ක්‍රියාවට නංවා ඇත. ඒ සඳහා ආයෝජන වියදම යුරෝ මිලියන 46.1 කටත් වැඩිය.කන්කසන්තුරේ වරාය සංවර්ධනය සඳහා වරාය අධිකාරිය ඒකාබද්ධ වැඩසටහනක් ක්‍රියාත්මක කරයි. අදියර කිහිපයක් යටතේ එය ද සංවර්ධනය කිරීමට මේ වන විට කටයුතු කරමින් සිටී. නැගෙනහිර නවෝදය හා උතුරු වසන්තය ව්‍යාපෘතිය යටතේ ද මේ වැඩසටහන් ක්‍රියාවට නංවයි. කන්කසන්තුර වරායේ ආයෝජන වියදම දැනට ඩොලර් මිලියන 115.4 ක් පමණ වේ.අන්තර්ජාතික හම්බන්තොට වරාය ලාංකීය නාවුක ඉතිහාසයේ සුවිශාල හැරවුම් ලක්ෂයකි. එය හෙට දිනයේ නාවුක මෙහෙයුම් ක්ෂේත්‍රය තුළ ශ්‍රී ලංකාවට විදේශීය විනිමය උපයන යන්ත්‍රයක් බවට පත්වනු ඇත. උතුරත් දකුණත් යා කරමින් දිවෙන මෙම ක්‍රියාන්විතය නිසා ශ්‍රී ලාංකීය ජනතාවට විවෘත වන සෘජු හා වක්‍ර රැකියා ප්‍රමාණය සුවිශාලය. මේ අයුරින් සෑම වරායක්ම සංවර්ධනය කරමින් මහින්ද චින්තනයේ සඳහන් පරිදි දකුණු ආසියාවේ නාවික කේන්ද්‍රස්ථානය බවට ශ්‍රී ලංකාව පත්කර වීමට සියල්ල මේ වන විට සූදානම්ය.නාවික ක්ෂේත්‍රයේ මේ ආකාරයේ ප්‍රවර්ධනය සමඟ පසුගිය දා ජනාධිපතිතුමන් අතින් සමස්ත ලෝකයට විවර කළ කොළඹ වරායේ දකුණු පර්යන්තය “ආසියාවේ අභිමන්තොට” බවට පත්වී ඇත. ඇමෙරිකානු ඩොලර් මිලියන 400 ක් වැය කර ඉදි කරන ලද මෙම පර්යන්තය තුළින් බහාලුම් දස දහස - විසිපන්දහස දක්වා බහාලුම් ප්‍රමාණයක් ඇති නෞකා වලට සේන්දු වීමට හැකියාව ලැබී තිබේ.කොළඹ දකුණු වරාය පුළුල් කිරීමේ අදහස ක්‍රියාත්මක වන්නේ ඉන්දියානු සාගර කලාපීය ආශ්‍රිත රටවල සිදු වූ දැවැන්ත බහාලු ප්‍රවාහන සේවාවල සිදුවූ අඛණ්ඩ වර්ධනයයි. ඒ සමඟම ගැඹුර දිය නාළිකා, ගැඹුර සමූහ නැංගුරම් අංගණ සහ වඩාත් විශාල ප්‍රමාණයේ හැරවුම් චක්‍රයන් යනාදිය අවශ්‍ය වන පරිදි නෞකා අංගණ ප්‍රමාණයෙන් ද විශාල කිරීමේ අවශ්‍යතාවය පැන නැගී තිබුණි.ඒ නිසා මුහුද තුළට විහිදී ගිය දකුණු වරාය නිර්මාණය විය. නව වරාය ප්‍රධාන පෙරදිග - අපරදිග නැව් මාවත දෙසට සහ ඉන් පිටතට පහසුවෙන් ළඟා විය හැකි වන පරිදි මුහුදට යොමු වූ මීටර් 20 ක ගැඹුරෙන් යුත් මංපෙතකින් සහ අධික පැටවුම් ධාරිතාවක් සහිත දැවැන්ත නෞකා සඳහා ආරක්ෂා සහිත නාවුක මධ්‍යස්ථානයක් ලෙස දියුණු කොට ඇත.එමෙන්ම 1912 දී ඉදි කරන ලද දියකඩනයට පසුව වර්ෂ 101 කට පසු කොළඹ වරාය පුළුල් කිරීම යටතේ කිලෝ මීටර් 6.8 ක දිග ප්‍රමාණයකින් යුත් නව දිය කඩනය සහ ලොව නවතම නාවුක යාත්‍රා උපකරණවලින් සමන්විත වූ නව නියාමන මධ්‍යස්ථානය ද අතිශයින් වැදගත්ය.ශ්‍රී ලංකා වරාය අධිකාරියත් විදේශ ආධාරත් මත ගොඩනැඟුණු “ආසියාවේ අභිමන්තොට” තෙවන අදියර යටතේ ද සංවර්ධනය කිරීමට සියල්ල සූදානම් ව පවතී. වසර 2020 දී අරමුණු 06 ක් සාක්ෂාත් කර ගැනීමට ඉලක්ක සහගතව දුවන අප නාවික ගමන දකුණු ආසියාවේ නොව මුළු ලොවටම ආදර්ශයකි.සැබැවින්ම මෙම ව්‍යාපෘතිය අද දවසට පමණක් නොව අවුරුදු සිය ගණනක අනාගතයට බලපාන දැවැන්ත ක්‍රියාන්විතයකි. නමුත් සමහර උදවිය වෙන වෙන ඒවා කතා කරති, වෙන වෙන දේවල් ලියති. දක්නට ලැබෙනවා හැරෙන්නට ඒ දැවැන්ත සංවර්ධන ව්‍යාපෘතිය ගැන අසන්නට, දකින්නට ලැබුණේ බොහෝ අඩුවෙනි. ඒ තොරතුරු එතරම් රසවත් නැති නිසා ද නැතිනම් මුහුදු වතුර ලුණු රස නිසාදැයි දන්නේ නැත.රංජිත් සියඹලාපිටියකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>08</month>
      <day>11</day>
    </date>
    <link>http://www.silumina.lk/2013/08/11/_art.asp?fn=af1308118</link>
    <topic>අපටත් හිතක් පපුවක් තියෙනවා ඔරo උටං නොකිය කියයි</topic>
    <author/>
    <content>මම දෙහිවල සතුන් වත්තේ ඔරං උටං කූඩුව ළඟ විමසිල්ලෙන් බලා සිටිමි. ඌ තමන්ට හිමි ඉඩහසරේ වියළි දඬු වැටේ නිසොල්මන්ව සිටියි. මගේ විපිළිසර දෑස් දෙස හොරෙන් මෙන් බලන ඔරං උටං හිටි හැටියේ දත් විලිස්සා මට සරදම් කරන්නාක් වැන්න. මම පහුගිය දා අසන්නට ලැබුණු කනගාටුදායක පුවත ගැන නැවතත් මෙනෙහි කරමි. “දෙහිවල සතුන් වත්තේ ඔරං උටං පශු වෛද්‍යවරයාගේ දකු‍ණතේ මැදඟිල්ල කඩා ගිලගනී” ඒ පුවත මගේ සිත සලිත කළේය. ඇත්තටම ශාක ගෙඩි පලතුරු බුදින ඔරං උටං මිනිස් ඇඟිල්ලක් ගිලින්නට යුහුසුලු වේ ද? එවැන්නක් කවර දා සිදුවිය හැකි ද? ඌ මාංශ භක්ෂකයෙක් වූයේ කෙලෙස ද? මෙවන් මහා බියකරු සිතුවිලි විලියකින් මගේ සිත යළි යළිත් කම්පනය වෙයි.ඔරං උටං මා දෙස යළිත් බලා සිටියි. ඌගේ අධ්‍යාත්මය මා සමඟ පිළිසඳරකට සූදානම්ය.ඔබ ඇයි? ඔබේ වෛද්‍යවරයාගේ ඇඟිල්ල කඩා ගත්තේ.අපි පිරිසිදු පලතුරු ගස්වල ගෙඩි දලු කාලා. අනාදිමත් කාලෙක පටන් ජීවත් වෙන්නෙ. අපි කවරදාවත් මස් කන කට්ටිය නෙමෙයි. ඒත් මට වෙච්ච අපරාධය ඔයාට වුණානම් ඔයත් කරන්නෙ මං කරපු ටිකම තමයි. ඒත් තාමත් මං තනියෙන්.ඔයා කියන දේ මට තේරෙන්නෙ නැහැ. මට තේරෙන විදිහට ඔබේ කතාව තියනව නම් මං කැමැතියි.එහෙනම් අහගන්නකො. මේ සතුන් වත්තේ වැඩිම වටිනාකම තියෙන සතා කළු රයිනෝසිරස්. ඊට පස්සෙ වැඩිම වටිනාකම ලැබෙන්නෙ අපට. අපේ මුත්තා අත්තා, නත්තා, පනත්තා, කිත්තා, කිරිකිත්තා, කිරිකෑමුත්තා මේ හත්මුතු පරම්පරාවම ජීවත්වුණේ ඉන්දුනීසියාවේ මහා වනාන්තරවල. මං පැටියා කාලෙම ඔය මිනිස්සු කියන ජාතිය මාව අල්ලා ගත්තා.හිරකළා. අඩුම තරමේ මං ඉපදුන ඒ රටේවත් මට ඉන්න දුන්නෙ නැහැ. පුංචි කාලෙ එකට සෙල්ලම් කළ අපේ රැහේම එකියක් සමඟ ඒ ගොල්ලෝ මාව ශ්‍රී ලංකාවට එව්වා. ඒ තෑග්ගක් වශයෙන්ලු. අපේ ජීවිත සමඟ සෙල්ලම් කරලා තෑගි හුවමාරුවටත් මේ මිනිස්සු යන්නෙ නිහීන විදිහට. මේ කනගාටුදායක සිද්ධිය වුණේ 2003 වසරේ.මේ විදිහට ඉන්දුනීසියාවෙන් සත්ත්ව හුවමාරු වැඩ සටහන යටතේ ඒ රටින් තවත් රටකට ගෙන ගිය අන්තිම සත්තු දෙන්නා මායි මගේ මායියයි. මට මතක නැතිවුණා කියන්ඩ අර අපේ රැහේ එකී පස්සෙ මගේ මායියා වුණා. අපි දෙන්නට 2011 නොවැම්බර් 03 වැනිදා පුංචි පැටියෙක් ලැබුණා. එයත් මං වගේම ලස්සන පිරිමි පොඩ්ඩෙක්.මගේ මායියා දරුවා ලැබුණු දවසෙ ඉඳන් දරුවගේ ලෝකෙට ඇතුළු වුණා. ඒත් මම හිතුවේ අපේ පුංචි සුන්දර පවුල ගැනයි. ලෝකේ මිනිස්සු වගේම සතුන් අතරත් වෙනස්කම් තිබෙනවා. එකින් එකාට සිතන විදිහ ක්‍රියාකාරකම් වෙනස් වෙනවා.ලෝකයේ අපි ජීවත්වන මහා වනාන්තරවල ගැහැනු සතාට පිරිමි පැටවෙක් ලැබුණොත් එයාගේ තාත්තා හෝ තවත් රැහේ පිරිමි වැඩිහිටි සතෙක් ඒ පැටියට හිරිහැර පමුණුවන්න පුළුවන් කියලා සත්ත්ව විද්‍යාඥයෝ විශ්වාස කරනවා. ඇත්ත. එහෙම දේවල් මිනිස් සමාජයේ වගේම අපේ සමාජයෙත් වෙන්න පුළුවන්. දුවක් ලැබුණ නම් මේ ප්‍රශ්නය එන්නෙම නැහැ.අපේ මුත්තන්ගේ කාලේ ගැහැනු සතෙක් එහෙම පිරිමි පැටියෙක් ලැබුවාම රැහෙන් පැනලා ගිහින් වනන්තරේ ඈත කොණක ඒ පැටියා රහසින් හදලා දුවපැන ගන්න ශක්තිය ආවහම තමයි ආයෙත් රැහේ එවුන් සොයා එන්නෙ.මේක ලිංගික තරගකාරිත්වය කියලා ඔය සත්ත්ව මහත්වරු හඳුන්වනවා. මිනිසාට වගේම ආහාර, ජලය, ලෙඩට දුකට බෙහෙත්, ලිංගික අවශ්‍යතා, වාසස්ථාන අපටත් අවශ්‍යයි. එහෙත් මේ කාලකණ්ණියො මගේ ඒ අවශ්‍යතා ගැන හිතුවෙ නැහැ. තාමත් මට වයස අවුරුදු දහතුනයි. හොඳ නාඹර වයස. උන් මගේ පවුල සීසීකඩ විසිරුවා දැම්මා. මගේ පවුලවයි පැටියවයි උන් වෙනත් කූඩුවකට දාලා මාව මේකෙ තනි කළා.එතකොට දොස්තරව කෑවෙ ඒ වරද පිරිමහ ගන්න ද?ඇත්තටම ජගත් දොස්තර මහත්තයා හරි හොඳයි. මට පණු අමාරුව හැදුණහම එයා හරියට මහන්සි වෙනවා. මගේ මායියටත් පණු අමාරුව හැදුණහම එයා රෑ දහයටත් එයාගෙ නෝනාට කියලා රුපියල් දහස් ගාණක කිරිපිටි වර්ගයක් හදවලා සේවකයෙක් ලව්වා ගෙනල්ලා පෙව්වා මතකයි.මගේ පැටියටත් එයා පණ වගේ ආදරෙයි. ඒත් මං කොච්චර කලක් මෙහෙම බලාගෙන ඉන්න ද? මගේ හදිසි කෝපයට එහෙම වෙන්න ඇති. ඒත් දැන් මට ඒ සිද්ධිය ගැන කනගාටුයි. එයා මට වරින් වර ලෙඩ රෝගවලින් මුදව ගන්න ඉන්ජෙක්ෂන් විද්දා. ඒ හැම අවස්ථාවකම මට හොඳටම රිදු‍ණත් මට තේරුම් ගන්න පුළුවන් වුණා එතුමාගේ කරුණාව.මගේ පැටියට මං හිරිහැර කරයි කියල හිතුවත් මං පැටියට හරිම ආදරෙයි. එයා ඉපදුණු ගමන් පැටියයට මායියයි කූඩුවෙන් අයින් කරලා දැම්මෙ ඒ අයට පපු කැහුතු නැති හින්ද ද? මේ කතා කරන වෙලාවෙන් මගේ හිත ගින්දරෙන් පිච්චෙනවා. ඒකට තියන නම දාරක ප්‍රේමය. ඉන්දුනීසියාවේ ඉපදුණත් මාත් බුද්ධ දේශනාව දන්නවා.දරු සෙනෙහස හම සිඳ මස් වලට වැඳ, මස් සිඳ ඇට වලට වැඳ, ඇට සිඳ ඇට මිදුළුවලට වැද රිදුම් දෙන දෙයක් කියලා ඒ උත්තම බුදු හාමුදුරුවො දේශනා කළා. ඒ බෞධයො නේද? අද මට මෙහෙම කරන්නේ.මෙහි පාලකයෝ ඔබ ගැන හිතනවා අඩු ද?විල්සන් මහතාඇත්තටම සීත කාමරවල ඉඳන් සතුන්ගේ නිදහස සොයන්න බැහැ. ලෝකයෙන් වේගයෙන් වඳ වී යන අපි වගේ සත්තු අභිජනනය කරන වැඩ පිළිවෙළක් සතා සිව්පාවා ගැන දන්නැති මේ අයට ක්‍රියාත්මක කරන්න බැහැ. අඩුම තරමේ ඔය කාමරෙන් නැඟිටලා සතුන් වත්ත පුරා සම්පූර්ණයෙන් ඇවිද්ද පාලකයෙක් නෙවෙයි අද ඉන්නෙ.මේ අය මගෙන් පැටියට හිරිහැරයක් වෙයි කියලා හිතනවා නම් අඩුම තරමේ කූඩුවෙන් පිට තැනක මගේ ඇස් මානයට පේන්න මගේ පැටියවයි මායියවයි වෙනත් කූඩුවක තියන්න බැරි ඇයි? උන් මගේ මායියයි මායි හිටිය හැටි හොඳටම දන්නවා.එයා මගේ කොණ්ඩය බැලුවා. එක කෘමියෙකුටවත් මගේ ලෝම අස්සෙ හැංගෙන්න දුන්නෙ නැහැ. මගේ පිට අතපය කැසුවා. මාත් එහෙම එයාට කළා. පොඩි එකා අපි දෙන්නා අතර පිනුම් ගැහුවා. එයාගෙ ටිකිරි හිනා මට තවමත් ඇහෙනවා වගේ. කෝ දැන් ඒ ටිකිරි හිනා මේ කූඩුවේ. ඒ අයට අවශ්‍ය නම් දහවල් කාලයට මගේ මායියා මගේ කූඩුවට එවලා රාත්‍රි කාලයට පැටියා ළඟ තියන්නත් තිබුණා. මේ අය ගාව මිනිස්කම නැත්තේ ඇයි?ඒත් ඔයා බුද්ධිමතෙක් නේද? ඇයි! කලබල වුණේ?ඔව්; ඒත් ලෝකෙ බුද්ධිමත්ව සත්තු මිනිස්සු. ඊට පස්සෙ චිම්පන්සි ගෝරිල්ලන්. ඔරං උටං අපි වගේ අය. ඊට පස්සෙ මුහුදෙ ඉන්න තල්මස්සු. ඩොල්ෆින් වගේ කට්ටිය. ඊටත් පස්සෙ අලි. තව කියන්ඩ ද? මාත් හොඳට කරුණු කාරණා දන්නවා.මොකක්ද? ඔයාගෙ නමමගේ නම යුෆෝ. මායියා අකිෆෝ. මගේ පැටියා සකිෆෝ. වේදනාවෙන් දුක් විඳ විඳ ඉන්නවාට වඩා මට දැන් මියයන එක හොඳයි. එදා දොස්තර මහත්මයා ආයෙ මට පණු පෙති දෙන්ඩ. මට හිතුණා මාව තවත් ජීවත් කරවන්ඩ හදන්නෙ මේ දුක තවත් දෙන්ඩ ය කියලා.ඒකයි මට හදිසියෙම කෝපයක් ආවෙ. අහසේ වලාකුළුවලට තමන්ගෙ දුක කියලා කවියො තමන්ගෙ පෙම්වතීට පණිවුඩ යැව්වා. මං කාට මගේ දුක කියන්ඩ ද? මහත්මයාටත් පුළුවන්නම් මේක ඒ අයට කියලා දෙන්ඩ. මගෙ මායියටයි පැටියටයි මං ඕනෑ. ලෝකෙ හැම දේටම වඩා මට වටින්නෙ මගෙ පවුල රැකගන්න එක විතරයි.මම ඔබේ දුක හැමෝටම කියන්නම්... මා එසේ කියන විට ඔරං උටංගේ දෑසට කඳුළක් ඉනුවේය. හැඟුම්බරව මොහොතක් සිටියේය. නැවතත් දත් විලිස්සා සිනාසුණේය. අන්තිමේ අත්පුඩියක් ගසා ඇඟ කසා මට ‘සැලියුට්’ එකක් ද දැම්මේය.මට බාර දුන්නොත් ප්‍රශ්නය විසඳනවාමේ ඔරං උටං පවුලම තම දරුවන් මෙන් රැකබලාගෙන සිටි විල්සන් අයියා සොයා මම දෙල්කඳ පෙදෙස පීරමි. ඔහුට ගමේ කියන්නේ සුනිල් කියා වුවත් නියම නම පී. ඒ. ඩී. විල්සන් පෙරේරා ය. පුරා වසර 33 ක සාර්ථක සත්ත්වෝද්‍යාන සේවයකින් පසු හෙතෙම දැන් විශ්‍රාම ගොස් මාස 11 ක් ගෙවුණා පමණි. ඇත්තටම මේ ඔරං උටංලා ගැන සැබෑ කැක්කුමක් පිය සෙනෙහසත් ඇත්තේ ඔහුටය. මං ඔහුගෙන් කරුණු විමසමි.ඔරං උටංලා හොඳයි මිනිස්සු නම් විසයිඇත්තටම මේ සත්තු හරිම අහිංසකයි. 2003 කාලෙ අවුරුදු තුනේ ඉඳන් මං ඒ අයව නෑව්වා. කැව්වා, පෙව්වා, නිසි කලට බෙහෙත් හේත් දුන්නා. මගේ ජීවිත කාලෙම කිසිම කලබලකාරී වැඩක් මේ ඔරං උටං පවුලට මට කළේ නෑ. පැටියාට හරි එයාගේ බිරිඳට හරි කෑම ටික බේත් ටික දෙන්ඩ පරක්කු වුණොත් නම් ‘යුෆෝ’ කලබල කරනවා. මා නම් එයාට කිව්වෙ ආදරයට ‘ජොන්සන්’ කියලා. කතා කරපු ගමන් එනවා.මේ දෙන්නාගෙ ආදරය හරිම පුදුමයි. දෙන්නා එකටමයි ඉන්නෙ. පැටියා ලැබුණාමත් මේ පවුලෙ ප්‍රශ්නයක් ආවේ නෑ. ඒත් ලොකු මහත්වරු මේ අය වෙන් කළා. ඒක මටත් දරාගන්ඩ බෑ. සත්තු හරි හොඳයි. මිනිස්සු තමයි විස මහත්තයො.අවුරුදු 37 ක් මේ සතුන් වත්තේ ‘බුලු’ කියලා ඔරං උටං කෙනෙක් ජීවත් වුණා. නෙදර්ලන්තයෙන් එයා ගෙනත් තියෙන්නෙ. කවරදාවත් කලබල නෑ. ඒත් ප්‍රේමදාස මහත්මයාගෙ ‘ගම් උදාව’ රට පුරා ප්‍රදර්ශනයටත් ‘බුලුව’ ගෙන ගියා. මහියංගණේ ගම් උදාවේදී ‘බුලු’ කූඩුව කඩාගෙන පැනලා හරි ජරමරයක් වුණා. ‘මහසෝනා’ ඇවිත් කිය කියා මිනිස්සු දුවන්න පටන්ගත්තෙ. මෙයා ගම් උදාවෙ හතර වටේ දුවලා අන්තිමේ ‘කරන්ට්’ වයර්වලටත් පනින්ඩ ගත්තාම මං ආදරෙන් කතා කරලා කූඩුවට දාගත්තා. මිනිසුන්ට වගේම සතුන්ට ඕනෑ ආදරය. කරුණාව, මිසක් හිතුවක්කාරකම් නොවෙයි.මේ අම්මයි තාත්තයි දවාලටවත් එක්කාසු කරන්ඩ ඕනෑ. ඒ අයටත් සෙනෙහස ආදරය ඕනෑ. දැන් පැටියට අවුරුදු 3 ක් විතර වෙනවනේ. සාමාන්‍යයෙන් අවුරුදු 40 ක් විතර ජීවත්වන සතෙක්. දැන් ඉන්නෙ නාඹර වයසෙ.සීත කාමරවල ඉන්න පාලක මහත්වරු මේ සතුන්ගෙ සිතුම් පැතුම් දන්නෙ නෑ. අඩුම තරමේ ඒ අය සතුන් වත්ත වටේ ඇවිදින්නෙත් නැති තරම්.මේ දෙන්නා හරිම ආදරයෙන් හිටියෙ. ගැහැනු සතා ලෙඩ වුණාම මේ පිරිමි සතා ළගින් හෙල්ලෙන්නෙවත් නෑ. පණු අමාරුව තමයි තිබුණේ. මං ඒ කාලෙත් කූඩුව වටේටම හා කූඩුව ඇතුළෙත් ලුණු ගහනවා. ඒ කියන්නේ ලුණු කැටි ලුණු වතුර අහුරනවා. ඒකෙන් තමයි වැටෙන පණුවා මර්දනය කරන්නෙ.ජගත් දොස්තර මහත්මයා සතුන්ට ආදරෙයි. සුළු සේවකයොත් බොහොම ආදරෙයි. ඒත් මේ අහිංසකයන් ගැන ලොකු අය හිතනවා අඩුයි.එක කාලෙක සතුන් වත්ත භාරව හිටියෙ බ්‍රිගේඩියර් කෙනෙක්. ඒ කාලෙ අප්‍රිකානු සිංහයෙක් කූඩුවෙන් පැනලා හතර වටේ දුවන්න ගත්තා. පාලකයා සිංහයාට වෙඩි තියන්න නියෝගයක් දුන්නා. මට බලන් ඉන්න බැරි තැන මං සිංහයා ඉන්නා පැත්තට දුවලා එයාට කතා කළා.එයා කුරුලු උයන අයිනේ පුංචි දෙබොක්කාවකට රිංගා හීලෑ වුණා. මං කතා කළ ගමන් එයා පුංචි දරුවෙක් වගේ ඇහැව්වා. මරන්න ගිය සතා යන්තම් බේරුණා. සතුන්ටත් ඕන කරුණාබර වචන හා ක්‍රියා විතරයි. ඔරං උටං මට බාර දෙන්න මං එයාගේ පවුල නැවත එක්කාසු කරන්න කැමැතියි. එයා හදාගත්තු තාත්තා වශයෙන් මට ඒ ගැන යුතුකමක් තියෙනවා.ඔරං උටං අන්තිමේදී හදවතින් නැඟූ කඳුළ මෙන්ම විල්සන්ගේ දෑස ද බොර විය. එහි තෙත් ගතියක් තිබිණ. අන්තිමේ ඔහු කළ ආයාචනය හැඟුම්බරය.මේ වගේ වැඩ වුණොත් සතා සාංකාවෙන් මිය යයි මහත්තයෝ. මට බාර නොදුන්නත් කමක් නැහැ එයාව බේර ගන්න. ඔහු ඒ වචන පිට කළේ මහත් වේදනාවෙනි.උපාලි සමරසිංහඡායා - දුෂ්මන්ත මායාදුන්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>08</month>
      <day>11</day>
    </date>
    <link>http://www.silumina.lk/2013/08/11/_art.asp?fn=af1308119</link>
    <topic>නාම් තමිලර් නිසා ජනප්‍රිය වෙන මැඩ්‍රාස් කැෆේ</topic>
    <author>ටිරෝනි වෑවලගේ</author>
    <content>දකුණු ඉන්දියාවේ නාම් තමිලර් කල්ලියට දැන් අලුත් සතුරෙක් සිටී. ඒ ජනප්‍රිය බොලිවුඩ් නළු ජෝන් ඒබ්‍රහම් ය. හේතුව ඔහු අතිශයින් ජනප්‍රිය වේ යැයි අනුමාන කළ හැකි චිත්‍රපටයක් නිපදවීමය. ජෝන් ඒබ්‍රහම් ගේ වෘත්තිය වන්නේ රංගනයයි. අමතරව ඔහු චිත්‍රපට නිෂ්පාදනයද කරන්නේය. එසේ නම් නාම් තමිලර් මේ හදිස්සියේ ජෝන් එබ්‍රහම් සතුරකු කොට ගැනීමට හේතුව කුමක්ද? හේතුව නම් මෙවර ඔහු නිෂ්පාදනය කර ප්‍රධාන චරිතය රංගනයෙන්ද දායක වන 'මැඩ්‍රාස් කැෆේ' සිනමා පටයේ එල්ටීටීඊ සංවිධානයේ ත්‍රස්තවාදී ක්‍රියා ගැන කතාබහ කිරීමය.මේ වන විටද තමිල්නාඩුව මැඩ්‍රාස් කැෆේ චිත්‍රපටයට විරෝධය පා හමාරය. එහෙත් තවමත් මේ චිත්‍රපටය තිරගත වී නැත. අවම වශයෙන් චිත්‍රපටයේ සම්පූර්ණ කතාව දැන ගැනීමට ඉඩකඩ නොමැත්තේ ය. ලබන විසි තුන් වැනිදා ඉන්දියා‍වේ ප්‍රදර්ශනයට සමගාමීව මුළු ලෝකයේ ම ප්‍රදර්ශනය ඇරඹෙන තුරු මැඩ්‍රාස් කැෆේ ගැන දැනගැනීමට ඇත්තේ අන්තර්ජාලයට නිකුත් කර ඇති පූර්ව ප්‍රචාරක පට කිහිපයක් පමණි.එහෙත් දැන් ශ්‍රී ලංකාවේ අප ද ඇතුළුව බොහෝ දෙනා මැඩ්‍රාස් කැෆේ තිරගත වන තුරු පුල පලා බලා සිටිති. හේතුව නාම් තමිලර් මේ උඩ පනින තරමට ජෝන් ඒබ්‍රහම් එල්ටීටීඊ ත්‍රස්තවාදීන් පිළිඹඳව කර ඇති හෙළිදරව්ව කුමක්දැයි බලා ගැනීමට ය.පෙනෙන හැටියට නම් ‍බහුතරයක් බොලිවුඩ් සිනමාපට මෙන්ම මැඩ්‍රාස් කැෆේ ද වට්ටෝරු චිත්‍රපටයකි. එහෙත් මෙවර වීරයා ගැටෙන්නේ ඉන්දියාව ඇතුළේම ත්‍රස්තවාදී සංවිධානයක් සමග නොව ලංකාවේ ක්‍රියාත්මක ත්‍රස්තවාදී සංවිධානයක් සමගිනි. මේ වීරයාගේ චරිතය නිරූපනය කරන්නේ සුපිරි නළු ජෝන් ඒබ්‍රහම් ය.චරිතයේ නම කැප්ටන් වික්‍රම් සිං ය. ඉන්දීය බුද්ධි අංශ නිලධාරියකු ලෙස සේවය කරන ඔහුට හදිසියේ පැවරෙන රාජකාරියකි. තම සහෝදරියට කඳුලින් සමුදෙන ඔහු ලංකාව බලා යන්නේ මුහුදු මාර්ගයෙනි. ලංකාවේ උතුරු ප්‍රදේශයේ ක්‍රියාත්මක ත්‍රස්තවාදී කල්ලියක් සමග ගැටීමට ඔහුට එහිදී සිදුවේ. මේ යුද ගැටුම් වාර්තා කිරීමට පැමිණ සිටින මාධ්‍යවේදිනියක් එහිදී ඔහුට හමුවේ. ත්‍රාසය භීතිය කුතුහලය සමග ප්‍රේමය ද ගලා යයි.චිත්‍රපටයේ දැනට අන්තර්ජාලයට මුදා හැර ඇති පූර්ව ප්‍රචාරක පට ආකර්ෂණීය බව අමුතුවෙන් කිව යුතු නොවන්නේය. ඒ ඇතැම් දර්ශන අපට ඉතා හුරු පුරුදු ඒවාය. උදාහරණයක් ලෙස නන්දිකඩාල් කලපුව හරහා ත්‍රස්තවාදීන්ගෙන් මිදුණූ සරණාගතයන්ගේ පැමිණීම දැක්විය හැකිය.ඒ අවස්ථාවම නොවූවද සිනමා පටයට මේ දර්ශන ඉතාම සිනමාරූපී ලෙස යොදා ගැනීමට අධ්‍යක්ෂවරයා සමත් වී ඇති බව පෙනේ. ශ්‍රී ලාංකේය සොල්දාදුවන් මෙන්ම හමුදා නිලධාරීන් ද මේ චිත්‍රපටයේ නිරූපිතය.එහෙත් විශේෂත්වය වන්නේ මෙහි එකද දර්ශනයක්‍ හෝ ලංකාවේ රූප ගත නොකළ බව මේ වන විට නිෂ්පාදක කණ්ඩායම පැවසීමය. ආරම්භයේදී චිත්‍රප‍ටයේ නාමාවලියේ යාපනය ලෙස දැක්වීමට ඔවුන් කටයුතු යොදා තිබුණද පසුව එය ශ්‍රී ලංකාවේ නගරයක් ලෙසින් වෙනස් කිරීමට කටයුතු කර තිබේ.කෙසේ වුවද මැඩ්‍රස් කැෆේ ගැන නාම් තමිලර් නම් අසතුටෙනි. ඒ එහි දී එල්ටීටීඊ සංවිධානය ත්‍රස්තවාදීන් ලෙසින් හැඳින්වීම හෝ ඇඟවීම හේතුවෙනි. පූර්ව ප්‍රචාරක පටවලට අනුව නම් අප රටේ පැවති යුද්ධය මැඩ්‍රාස් කැෆේ අධ්‍යක්ෂවරයා ඉතාමත් සිනමාරූපි ලෙස ග්‍රහනය කර ගන්නේය.එය මේ දක්වා යුද්ධය තේමා කර ගනිමිත් අප රටේ නිපදවුණූ සියලු සිනමාපට ඉක්මවා යන බවනම් පූර්ව ප්‍රචාරක පටවලින්ම පැහැදිලිව පෙනේ. තුවාල ලත් සහෝදර සෙබලකු කර තබාගෙන පැමිණෙන රජයේ හමුදා සෙබලා ගේ දර්ශනය මෙන්ම සයනයිඩ් කරල් ගෙල පැළඳ සටනට අභිෂේක ලබන එල්ටීටීඊ සාමාජිකයන්ද නිරූපනය කර ඇති අන්දම විශිෂ්ටය.ඉන්දියාවේ සිට බෝට්ටු මගින් එල්ටීටීඊ සංවිධානයට අවි ලැබීමද චිත්‍රපටයේ නිරූපිතය. එමෙන්ම එල්ටීටීඊ කොඩිය ද අධ්‍යක්ෂවරයා අවස්ථා කිහිපයකදීම ප්‍රේක්ෂකයාට ග්‍රහණය කරවයි. වරක් කැප්ටන් වික්‍රම් සිං හමුවේ අයෙක් ප්‍රකාශ කරන්නේ මුළු ලෝකයටම තර්ජනයක් පවතින බවයි. එය පූර්ව ප්‍රචාරක පටයේ පැහැදිලිව මුල මැද අග සහිතව ප්‍රකාශ නොවූවද බොහෝදුරට ඉන් අදහස් කරන්නේ එල්ටීටීඊ සංවිධානයේ ක්‍රියාකාරකම් බව අනුමාන කළ හැකිය.දැන් මැඩ්‍රාස් කැෆේ ප්‍රදර්ශනයට සියල්ල සූදානම් ය. එහෙත් නාම් තමිලර් ප්‍රකාශ කරන්නේ ප්‍රදර්ශනයට පෙර එහි විශේෂ දර්ශනයක් තමන් උදෙසා පෙන්විය යුතු බවය. ඔවුන් ඒ වෙනුවෙන් නඩුවක් ද ගොනු කර ඇතැයි පැවසේ. එහෙත් මේ කිසිවකින් චිත්‍රපටයේ අධ්‍යක්ෂ ජොන් එබ්‍රහම් සැලෙන බවක් පෙනෙන්නට නැත.ඔහු පවසන්නේ තම සිනමා පටය කිසිවකුට අර්ථකථන ලබා නොදෙන බවයි. මාධ්‍ය හමුවේ විශේෂ ප්‍රකාශයක් කරමින් ඔහු වැඩිදුරටත් පැවසුවේ සිනමාපටය නිපදවීම වෙනුවෙන් ශ්‍රී ලංකා ජනාධීපතිවරයා තමන්ට මුදල් දුන් බවට අසත්‍ය පුචාරයක්ද පැතිරෙමින් ඇති බවයි.ශ්‍රී ලංකා ජනාධිපතිවරයා තමන්ට එවැනි කිසිඳු අනුග්‍රහයක් නොදුන් බවත් ඒ කටකතා‍ අසත්‍ය බවත් ජෝන් එබ්‍රහම් මාධ්‍යයට පවසා ඇත්තේ ය. මෙම චිත්‍රපටයේ තිර පිටපත මීට වසර තිහකට පමණ පෙර එහි අධ්‍යක්ෂ ශූජිත් ශිකාර් තමාට ලබා දුන් බවත් නොයෙක් හේතු මත එය නිපදවීමට කල් ගත වූ බවත් ජෝන් ඒබ්‍රහම් වැඩි දුරටත් පවසා තිබේ. හින්දි බසින් මෙන්ම ද්‍රවිඩ බසින්ද හඬ කවා තිර ගත කරන මැඩ්‍රාස් කැෆේ ශ්‍රී ලංකාවේ ද තිරගත කිරීමට සාකච්ඡා පවත්වමින් සිටින බවද ඔහු මාධ්‍ය හමුවේ පවසා ඇත.‍එමෙන්ම එහි අධ්‍යක්ෂ ශූජිත් ශිකාර් පවසා ඇත්තේ මැඩ්‍රාස් කැෆේ යනු අනූව සහ අසූව දශකවල සිදු වූ සත්‍ය සිදුවීම් පාදක කර ගනිමින් ඒ හා සමානව සිනමාරූපී බවද ආදේශ කර ගනිමින් මැඩ්‍රාස් කැෆේ නිපදවා ඇති බවයි. ‍" මේ චිත්‍රපටය පාදක වී ඇත්තේ බුද්ධී අංශ නිලධාරියෙක් වටා. මට අවශ්‍ය වූයේ බුද්ධි අංශ නිලධාරයෙක් තොරතුරු රැස් කරන ආකාරය, ඒ තොරතුරු සංඥා සහ උපක්‍රම භාවිතා කරමින් ලබා දෙන ආකාරය සහ සුවිශේෂී අවස්ථාවලදී ක්‍රියා කරන ආකාරය ගැන හැඟීමක් ලබා දීමටයි. ඒ වගේම අනූව දශකයේදී ශ්‍රී ලංකාවේ වාතාවරණයට ඉන්දියාවේ මැදිහත් වීම සිදුවූ ආකාරය පෙන්වා දීමටද මට අවශ්‍ය වූවා " යැයි අධ්‍යක්ෂ ශිකාර් පවසයි.කෙසේ වුවුද දැනට ලැබෙන තොරතුරුවලට අනුව නම් මැඩ්‍රාස් කැෆේ තහනම් කර ගැනීමට තරම් නාම් තමිලර් විරෝධතා ප්‍රමාණවත් වී නැත. ඒ වෙනුවට සිනමාපටය කිසිදු ජේදනයකින් තොරව තිරගත කිරීමට අවශ්‍ය සහතිකය එරට රැඟුම් පාලක මණ්ඩලය ලබා දී තිබේ.ටිරෝනි වෑවලගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>08</month>
      <day>11</day>
    </date>
    <link>http://www.silumina.lk/2013/08/11/_art.asp?fn=af13081110</link>
    <topic>ශ්‍රී ලංකාවම පෙනෙන තරමට උසට උසයි නෙලුම් කුලූන</topic>
    <author>දයා ඩී. ෆොන්සේකා</author>
    <content>කොළඹ නගරයට පමණක් නොව ශ්‍රී ලංකාවට ම අලංකාරයක් වන මෙය ආසියාවේ උසම සන්නිවේදන කුලුනයි. ආසියාවේ ආශ්චර්යය ලොවට පෙන්වා විදහා දක්වමින් කොළඹ ඩී.ආර්. විජයවර්ධන මාවතේ ඉදිවන මේ දැවැන්ත නිර්මාණය වන නෙළුම් කුලුනේ ඉදිකිරීම් කටයුතු දැන් ශීඝ්‍රයෙන් කෙරීගෙන යයි.එහි කොන්ක්‍රීට් ඇතිරීම පසුගිය සිකුරාදා සුබ මොහොතින් ඇරඹුණේ ජනාධිපති ලේකම් හා විදුලි සංදේශ නියාමන කොමිසමේ සභාපති ලලිත් වීරතුංග මහතාගේ ප්‍රධානත්වයෙනි.අක්කර 10.6 ක භූමි භාගයක ඉදිවන මේ දැවැන්ත කුලුනේ උස මීටර් 350 කි. එහි විස්කම්භය මීට‍ර් 75 කි. එහි පාදමේ ඉඩකඩ වර්ග මීටර් 7500 කි.විදුලි සන්දේශ නියාමන කොමිසමේ මෙහෙයවීම මත එහි අධ්‍යක්ෂ ජනරාල් අනූෂ පැල්පිටමහතා ගේ අධීක්ෂණයෙන් ඉදිවන මේ දැවැන්ත කුලුනේ නිර්මාණ කටයුතු පිළිබඳ උපදේශක වන්නේ මොරටුව විශ්වවිද්‍යාලයේ මහාචාර්ය සමිත මානවඩු ය. මොරටුව විශ්වවිද්‍යාලයේ ගෘහ නිර්මාණ අංශය මෙහි නිර්මාණ කටයුතු සිදුකරයි.මේ කුලුන ඉඳිවී‍මෙන් පසුව ශ්‍රී ලංකාවට විශාල ප්‍රතිලාභ අත්වන බව මේ අවස්ථාවේ මාධ්‍යය ඇමතූ ජනාධිපති ලේකම් ලලිත් වීරතුංග මහතා පැවැසී ය.නෙළුම් කුලුන නිර්මාණය සඳහා ශ්‍රී ලංකාව විශාල වැය බරක් නොදරන අතර එහි වියදම ලෙස ඇස්තමේන්තු ගත කර ඇත්තේ ඇමෙරිකානු ඩොලර් මිලියන 104 ක වියදම අපට ලැබෙන්නේ චීනයේ මැක්ෂිම් බැංකුවේ ණය ආධාර යටතේ ය. මෙයින් අප ගෙවිය යුතු වන්නේ සියයට 85 ක් පමණක් වීම විශේෂ ය.නෙළුම් කුලුන පාදමට සුබ මොහොතින් සිමෙන්ති කොන්ක්‍රීට් බදාම යන්ත්‍රානුසාරයෙන් අතුරන අයුරු.නෙළුම් කුලුන පාදමට‍ කොන්ක්‍රීට් ඇතිරීම නරඹන ජනාධිපති ලේකම් ලලිත් වීරතුංග, විදුලි සන්දේශ නියාමන කොමිසමේ අධ්‍යක්ෂ ජනරාල් අනූෂ පැල්පිට, මහාචාර්ය සමිත මානවඩු, මේජර් ජෙනරාල් ප්‍රසාද් සමරසිංහ, ව්‍යාපෘතියේ අධ්‍යක්ෂ ඩබ්ලියු. ඩී. ද අල්විස් යන මහත්වරු ඇතුළු පිරිස.මෙය නිකම්ම නිකම් කුලුනක් නොවේ. මේ පරිශ‍්‍රයේ ආපන ශාලා විනෝද කටයුතු සඳහා අවස්ථා හා ඉඩකඩ මෙන් ම මහජනතාවට නැරඹුම් මැදිරියක් ද තිබීම විශේෂයකි.2012 දෙසැම්බර් මස 1 වැනිදා ඇරඹූ මෙහි නිමැවුම් කටයුතු මුළුමනින් ම නිමවන්නේ 2015 මාර්තු 31 වෙනිදා ය. ඇත්තටම එහි නිමැවුම් කටයුතු නැරඹීම ද ආශ්චාර්යයකි.චීන හා සිංහල තාක්ෂණ ශිල්පීන්ගේ හා කම්කරුවන් සිය ගණනක් එක දිගට දිවා රෑ වෙහෙසෙන්නේ අපේ රටට තවත් ආසියාවේ ආශ්චර්යයක් ලබා දෙන්නට යැයි මෙහි ඉදිකිරීම් නැරඹූ අපිට සිතිණි.අප එහි යනවිට දකින්නට ලැබුණේ ඉතා යුහුසුළුව කඩිසර ලෙස හතර අතින් ම බවුසර මගින් කොන්ක්‍රීට් අතුරමින් නෙළුම් කුලුන නිර්මාණය කරන්නට වෙහෙසෙන චීන හා සිංහල තාක්ෂණ ශිල්පීන් හා කම්කරුවන් ය.චීන කාන්තා තාක්ෂණ ශිල්පිනියෝ මේ අතර උපදෙස් දෙති. මෙහි කොන්ක්‍රීට් ඇතිරීම සඳහා භාවිත කරන්නත් පරිගණක ශිල්පයයි. පරිගණකය ඉදිරියේ ඉන්නා තාක්ෂණ ශිල්පීන් විනාඩියකට ටොන් සිය ගණනක් කළුගල් වැලි මිශ්‍රණය මිශ්‍රවන අයුරු එහි ගුණාත්මක බව මැන බලන්නේ පරිගණකය හරහා ය. විශාල පීප්ප තුළ මිශ්‍රවන කොන්ක්‍රීට් මිශ්‍රණය අනතුරුව තාක්ෂණික ශිල්පීය ක්‍රම උපයෝගි කර ගනිමින් ම විශාල බවුසර වලට පැටවෙයි. බවුසර මගින් සිමෙන්ති මිශ්‍රවන අයුරින් ම යන්ත්‍රානුසාරයෙන් යට පාදමට කොන්ක්‍රීට් ඇතිරෙයි‍. ඉතා ටික කලකින් මෙය නිම විය හැකි බවට එය හොඳම සාක්ෂියකි.මෙහි පහළ තට්ටුවේ ඇත්තේ අන්තර් ජාතික මට්ටමේ වෙළෙඳ පරිශ්‍රයකි. එහි අන්තර්ජාතික වෙළෙඳ ශාලා ගණනාවක් ම ක්‍රියාත්මක කිරීමට සැලසුම් කර ඇත්තේ ශ්‍රී ලංකාවට එන සංචාරකයන්ගේ ආකර්ශනය දිනාගැනීමේ අටියෙනි.මෙමගින් ශ්‍රී ලංකාවට අනාගතයේ විශාල ආදායමක් උපයා ගත හැකි ය. තට්ටු 9 කින් යුත් මෙහි දෙවන තට්ටුව වෙන්කර ඇත්තේ මහ ජනතාවගේ විනෝද කටයුතු සඳහා ය. ජනතාවට විනෝද වීමට දරුවන්ට අවශ්‍ය ක්‍රීඩා උපකරණ වලින් යුක්ත මේ ශාලාව කොළඹට ඇදෙනා විනෝදකාමී පිරිස්වලට මහඟු අවස්ථාවක් වනු ඇත.තුන්වන හා හතර වැනි තට්ටු දෙක මුළුමනින් ම වෙන්ව ඇත්තේ සම්මන්ත්‍රණ සම්භාෂණ හා උත්සව සඳහා භාවිතා කළ හැකි ශාලා වෙනුවෙනි. එක් ශාලාවක අමුත්තන් 400 කට ඉඩකඩ සැලසේ.නෙළුම් කුලුනේ 5 වැනි තට්ටුව කැරකෙන ආපන ශාලාවක් සඳහා සැලසුම් කර ඇත. එය ශ්‍රී ලාංකික ජනතාවට විශේෂ වූ අත්දැකීමක් වනු ඇත.6 වැනි තට්ටුව අමුත්තන්‍ට නවාතැන් ගත හැකි කාමර සඳහා වෙන්කර තිබේ. හත්වන තට්ටුව ද මහජනතාවට විශේෂිත අත්දැකීමක් ලබාගත හැකි වන සේ සැලසුම් කර ඇත‍. එය වර්ග මීටර් 700 කින් සමන්විත එක්වර 200 දෙනෙකුට සිටිය හැකි නැරඹුම් මැදිරියකි. මීදුම හෝ අහසේ වලාකුළු නැති දවසකට එහි සිට ශ්‍රී ලංකාවේ සතර දිග් භාගයේ අසිරිය විඳගන්නට හැකිවනු ඇත.8 වැනි හා 9 වැනි තට්ටු ද විවිධ වෙ‍ළෙඳ කටයුතු සඳහා සැලසුම් කර තිබේ.මේවා නිමවූ පසුව එය ශ්‍රී ලාංකික ජනතාවට අමුතුම අත්දැකීමක් වනු ඇත. මෙම කුලුනේ ප්‍රධානතම කාර්යය වනු ඇත්තේ ශ්‍රී ලංකාවේ ක්‍රමයෙන් දියුණු වන සන්නිවේදන තාක්ෂණය සඳහා අත්වැලක් සැපයීමය. 2004 මහින්ද රාජපක්ෂ ජනාධිපතිතුමා රජය භාර ගන්නා විට සියයට 3 ක් 4 ක් තරම් තිබූ තොරතුරු තාක්ෂණය පිළිබඳ සාක්ෂරතාවය මේ වනවිට සියයට 40 ක් දක්වා වැඩි වී තිබේ. මේ රජය යටතේ තොරතුරු තාක්ෂණයේ වර්ධනය පිළිබඳ යහපත් මට්ටමක පැවතීම සහ තොරතුරු තාක්ෂණය අතින් ඉහළ තත්ත්වයක ඇති ජපානය කොරියාව චීනය වැනි රටවල් අතරට එක්වීමට මේ නෙළුම් කුලුන ඉවහල් වනු ඇතැයි මේ මාධ්‍ය හමුව ඇමතූ ජනාධිපති ලේකම් ලලිත් වීරතුංග මහතා පැවසීය.නෙළුම් කුලුන ව්‍යාපෘතියේ කොන්ක්‍රීට් ඇතිරීමේ ආරම්භක කටයුතු සඳහා පැවැත්වූ මාධ්‍ය හමුවට ජනාධිපති ලේකම් හා විදුලි සන්දේශ නියාමන කොමිසමේ සභාපති ලලිත් වීරතුංග, විදුලි සන්දේශ නියාමන කොමිසමේ අධ්‍යක්ෂ ජනරාල් අනූෂ පැල්පිට, නෙළුම් කුලුන ව්‍යාපෘතියේ සම්බන්ධීකාරක උපදේශක මොරටුව විශ්ව විද්‍යාලයේ මහාචාර්ය සමිත මානවඩු, නෙළුම් කුලුන ව්‍යාපෘතියේ ප්‍රධාන සම්බන්ධීකාරක නිලධාරි මේජර් ජනරාල් ප්‍රසාද් සමරසිංහ විශේෂ ව්‍යාපාර අධ්‍යක්ෂ ඩබ්ලියු. ඩී. ද අල්විස් යන මහත්වරු ද සහභාගි වූහ.දයා ඩී. ෆොන්සේකාඡායාරූපවිමල් කරුණාතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>08</month>
      <day>11</day>
    </date>
    <link>http://www.silumina.lk/2013/08/11/_art.asp?fn=af13081111</link>
    <topic>නුවර පෙරහර එළිය කරන අවුරුදු පහේ ගිනි බෝලකාරයා</topic>
    <author/>
    <content>සෙංකඩගලපුර ඇසළ පෙරහර මංගල්‍ය ආරම්භ වී තිබේ. දළදා පෙරහරේ පෙරගමන් කරමින් මඟ හෙළි කරන පාරම්පරික කස කරුවන් පිළිබඳව පසුගිය සතියේ ඔබ දැනුම්වත් විය. අද ඔබට කියන්නේ එම කස කණ්ඩායම පිටුපසින් යන පාරම්පරික සෙංකඩගල පුර ගිනිබෝල කරුවන් ගේ කතාවයි.සාධු හඬින් කන් පිනවන අතරේ, අඳුර මැදින් එන පෙරහර පෙරමඟ එළිය කරන්නෝ ගිනිබෝල කරුවෝ ය. නේක රටා ඇඳ, අඳුරු අහස් ගැබ එළිය කරන රන් විදුලි එළිය සේ හිස වට, අත් වට නේක දිශාවට හැරවෙන, කැරකෙන විසිතුරු පන්දම් දළදා හිමියන් පිදෙන ප්‍රදීප ය.සෙංකඩගලපුර ඇසළ පෙරහරේ මෙන් ම අපේ රටේ රාත්‍රියේ වීදි සංචාරය කරන ඕනෑම බොදු පෙරහරක දර්ශනීය ගිනිබෝල දැකිය හැකි වුවද මුල්ම වතාවට ගිනිබෝල කරුවෙක් පෙරහරක පෙරමඟ එළිය කළේ දළදා පෙරහරේය. ඒ මීට වසර පනස් නමයකට ඉහත ය. එහි ගෞරවය ලැබෙන්නේ ඩී. ජි. කරුණාදාස කලා ශිල්පියාටය.මහනුවර ඉපිද එහිම හැදී වැඩුණු කරුණාදාස බහ තෝරන වියේ සිටම දළදා පෙරහර බලන්නට අමතක නොකෙළේය. උඩැක්කි, හොරණෑ තාලෙට රඟ දෙන නැට්ටුක්කාරයෝ, සේසත්, බොදු කොඩි, දළදා කරඬුව හිසින් දරා‍ ගෙන දැල මැදින් එන මහ ඇත් රජු දැක ඔහු සිත උපන්නේ අපූරු අදහසකි. ළාබාලම ගිනිබෝල ශිල්පියා කවීෂ ඉඳුවරමෙවර සහභාගිවන ගිනිබෝල කරුවන් ගෙන් පිරිසක්.ඒ දළදා හිමියන්ට පූජා පිණිස අලුත්ම අංගයකින් පෙරහර විචිත්‍රවත් කිරීමටය. ඒ වෙනුවෙන් ඔහු බොහෝ දේ අත්හදා බැලුවේය. නූල් පට 20 ක් පමණ ගෙන එක් කොට අඹරා ගත් සවි ශක්තිය ඇති නූලක දෙපස පන්දම් ඔතා දල්වාගෙන එය හිස වට කරකවමින් ඔහු පෙරහරට එක්වූයේ එහි ප්‍රතිඵලයක් ලෙසටය. ඒ වන විට දාහතර වැනි වියේ පසු වූ කරුණාදාසට අද වයස අවුරුදු හැත්තෑතුනක්. වසර පනස් තුනක් පුරා ඔහු ඇසළ පෙරහර මංගල්‍යයේ දී ප්‍රදීප පූජාවෙන් දළදා හිමියන් පිදුවේය.“අපේ දළදා හාමුදුරුවෝ ගැන පුංචි කාලේ ඉඳලම මගේ හිතේ තිබුණේ විශාල ගෞරවයක්. දළදා පෙරහර පූජෝත්සවයට මටත් සම්බන්ධ වෙන්නට හිතුණේ ඒ ගෞරවය, භක්තිය නිසා. මට ඕන වුණේ පෙරහරේ නැති අලුත් ම අංගයක් ඉදිරිපත් කරන්න.ගින්දරත් එක්ක කරන සෙල්ලමක් හින්දා මේ වැඩේට අම්ම ගේ කැමැත්ත ගත්තේ බොහොම අමාරුවෙන්. ඒත් මම මුලින්ම පෙරහරේ ගිහින් ගෙදර ආ වෙලාවේ අම්මගේ ඇස්වල තිබුණෙ සතුටු කඳුළු. අම්ම මාව තුරුළු කරගෙන ආදරෙන් හිස අත ගෑ හැටි මට අද වාගේ මතකයි. එදා ඉඳන් හැම දළදා පෙරහරකම මම ගිනිබෝල කරකවනවා.”කරුණාදාස තම අතීතය සිහිපත් කළේ එලෙසිනි.පස් වසරක් පුරා ඇසළ පෙරහරේ තනිවම ගිනිබෝල කරකැවූ කරුණාදාස ගේ සහායට තවත් ශිල්පියෙක් එක්වීමත් සමඟ නූල වෙනුවට වේවැල් රවුමක පන්දම් ඔතා පෙරහර විචිත්‍රවත් කිරීමට අවස්ථාව ලැබුණි.ටිකෙන් ටික සාමාජිකයන් ද වැඩි විය. ගිනිබෝලය හඳුන්වා දුන් දා පටන් අද දක්වාම ඇසළ පෙරහරේ පෙර ගමන් යන කසකරුවන්ට පිටුපසින් පෙරහර පෙරමඟ ආලෝකවත් කරන්නේ කරුණාදාස ප්‍රමුඛ ගිනිබෝල කණ්ඩායමය. සෙංකඩගලපුර, එසේත් නැතිනම් බෝවලවත්ත ගිනිබෝල කණ්ඩායම් ලෙස නම් දරන්නේ ඔවුන්ය.තම පියාගේ මඟ යමින් ඔහු පුතුන් වන ප්‍රසන්න කරුණාදාස සහ ලක්ෂ්මන් කරුණාදාස ගිනිබෝල සංදර්ශනයට දායකත්වය දෙන දක්ෂ ශිල්පීන්ය.වත්මන් ගිනිබෝල කණ්ඩායමේ පුහුණුකරු ප්‍රසන්නය. පියාගේ අඩි පාරේ යමින් කුඩා දරුවන්ට පවා ශිල්පය හුරු කරවන ඔහු පිය උරුමය රකිමින් තම කුඩා පුතුට ද ශිල්පය දීම සුවිශේෂී ය. ඔහු පුත්, වයස අවුරුදු හතරහමාරක් වන කවීෂ ඉඳුවර මෙවර පෙරහරේ මෙන්ම ගියවර දළදා පෙරහරේ ද සෙංකඩගලපුර ගිනිබෝල කණ්ඩායමේ ළාබාලම සාමාජිකයා ය. කුඹල් පෙරහරට මෙන් ම රන්දෝලි පෙරහරට ද දින දහයක් පුරා සහභාගි වෙමින් සිනාමුසු මුහුණින් තම දස්කම් පෙන්වන කවීෂ නරඹන්නන්ගේ ආදරය දිනාගන්නට ද හපන් ය. කවීෂ ඉගෙනුම ලබන්නේ ගැටඹේ ඔගස්ටාවත්ත පෙර පාසලේ ය.ඇසළ පෙරහර මංගල්‍යයේ කුඹල් පෙරහර මෙන් ම රන්දෝලි පෙරහර ද නියෝජනය කරන සෙංකඩගල ගිනිබෝල කණ්ඩායමේ ස්ථිර සාමාජිකයින් සංඛ්‍යාව තිස්පහකි. යම් යම් කාලවල අඩු වැඩි වීම් වුවද බොහෝ සාමාජිකයන් ජීවිතයේ අතිශය වැදගත් අවස්ථාවක් කොට සලකමින් පෙරහරට ඉදිරිපත් වීම සුවිශේෂීය.කුඹල් පෙරහරේ දී රවුම් හැඩැති වළලු හා තරු හැඩැති වළලුවල ඇමිණු පන්දම් දල්වාගෙන පෙරහරට එක්වන බෝවලවත්ත ගිනිබෝල කරුවෝ ර‍න්දෝලි පෙරහරේ දී ඒ සියල්ල අතැර කෙස් රොදක ගැට ගැසූ නූලක ඇමිණු පන්දම් කරකවති. දළදා පෙරහරේ දී එම අසීරු රංගනය ඉදිරිපත් කරන්නේ සෙංකඩගල ගිනිබෝල කරුවන් පමණය.සහභාගි වන ශිල්පින් ගේ කෙස් රොද ගැට ගසන නූල ඇඳුම් මැසීමට ගන්නා සාමාන්‍ය නූල් පට 20 ක් පමණ එක්කොට අඹරා ගත් ශක්තිමත් නූලකි. එහි එක් කෙළවරක අග අඩි දෙකක් පමණ දිග කම්බියක් ගැට ගසන අතර පන්දම රඳවන්නේ එහි ය. එහි බර කිලෝවකටත් වැඩිය.දිග අඩි පහක් පමණ විය යුතු අතර සාමාන්‍ය ස්වභාවය නම් කසකරු ගේ උස තරමට නූල ද දිගු වීම ය. වඩාත් වැදගත් වන්නේ එම නූල කෙස් රොදෙහි ගැට ගසන සැටි ය. වත්මන් හි සෙංකඩගල ගිනිබෝල කණ්ඩායම මෙහෙයවන ප්‍රසන්න පවසන්නේ එය තරමක් අසීරු කාර්යයක් බවයි.“හොඳ දැනුමක් නැති කෙනකුට මේ වැඩේ කරන්න බැහැ. අපේ තාත්තා තමයි මටයි අයියටයි ඒ ශිල්පය ඉගැන්නුවේ. අත් වැරැදීමක් වුණොත් ශිල්පියාට විතරක් නෙවෙයි. පන්දමත් එක්කම නූල ගැලවිලා ගිහින් පෙරහර බලන අයටත් අනතුරක් වෙන්න පුළුවන්. ඒත් දළදා හාමුදුරුවන් ගේ පිහිටෙන් අපිට කිසිම දවසක ඒ වගේ අත්දැකීමකට මුහුණ දෙන්න සිදු වුණේ නෑ. අපි නිවැරැදිවම ශිල්පය දන්න නිසා ගැටලුවකුත් නෑ. පිය උරුමයෙන් ලැබුණු දායාදයක් නිසා මේ කටයුත්ත කෙරෙන්නේ තරමක් රහසිගතව.”රන්දෝලි පෙරහරේ දී සෙංකඩගලපුර ගිනිබෝල කරුවෝ කෙස් රොදෙහි රැඳවූ පන්දම් පමණක් හසුරුවන්නේ ඔවුන් පිටුපසින් එන අනෙක් ගිනිබෝල කණ්ඩායම අතර විය හැකි සමානත්වයෙන් වැළකීමට ය. මෙහි ලීයක (පොල්ලක) ඇමිණු පන්දම කරකවන්නේ කුඩා කවීෂ පමණි. කෙස් රොදෙහි පන්දම් ගැට ගැසීමට තවමත් ඔහු ළාබාලය.දර්ශනීය රටා මවමින් අප සිත වසඟ කරවන ගිනිබෝල වළලු, තරු රටා නිම වෙන්නේ ද බොහෝ විට ප්‍රසන්න ගේ ම දෑතිනි. ඇසළ පෙරහර මංගල්‍යයට කප් සිටුවන්නටත් පෙර සිටම ඔහු ඒ සඳහා සූදානම් වෙයි.සෙංකඩගලපුර ගිනිබෝල කණ්ඩායමේ නිර්මාතෘ ඩී. ජි. කරුණාදාස“ඉස්සර නම් වළලු හැදුවේ යකඩවලින්. ඒත් අනතුරු වෙන්න ඉඩ තියෙන නිසාත්, වැඩි බර නිසාත් ඒ වෙනුවට වේවැල් ගත්තා. පෙරහර ළං වෙනකොට අපිත් කාර්ය බහුලයි. කැලේ ගිහින් වේවැල් කපාගෙන ඇවිත් ඒවායින් හදන වළලු හදන්න සෑහෙන කාලයක් ගත වෙනවා. රෙදි කෑලි එක්කරලා බෝලයක හැඩයට හදන පන්දුව වළල්ලේ කෙළවර රඳවලා කම්බි දැලකින් ආවරණය කරනවා. මේ නිසා මොන තරම් කැරකුණත් පන්දුව ගැලවිලා යන්නේ නෑ.”රවුමේ සහ තරුවේ ප්‍රමාණය තීරණය වන්නේ ඒ ඒ ශිල්පීන් ගේ වයස අනුවය. කුඩාම රවුමේ පන්දම් (බෝල) හයකි. පන්දම් අට, දහය දොළහේ හා විස්සේ වළලු ද වේ. භූමිතෙල් පොඟවා ගත් කළ මේ එක් වළල්ලක බර කිලෝ ග්‍රෑම් හයකට වැඩිය.තරුවේ පන්දම් ගැට ගැසෙන්නේ මුලුවලට පමණක් නිසා ප්‍රමාණයෙන් පන්දම් හයකි. එහෙත් තරුවක් නිම වීමට වැඩිපුර වේවැල් ප්‍රයෝජනයට ගන්නා නිසා එහි බර රවුමට වඩා වැඩිය.පෙරහර ආරම්භයේ සිට අවසානය දක්වා කැරකෙන ගිනිබෝල දහනය වන්නේ භූමි තෙල්වලිනි. ඒවා රැගෙන යන අය ද පෙරහර වෙනුවෙන් කරන නිහඬ සේවය අමිල ය. තිස් දෙනකුගෙන් යුතු ගිනිබෝල කණ්ඩායමකට සාමාන්‍යයෙන් කිලෝමීටර් තුන හතරක් යාම සඳහා වැය වන භූමිතෙල් ප්‍රමාණය ලීටර් හාරසියයක් පමණය.සෙංකඩගලපුර ගිනිබෝල සංදර්ශන ශිල්පීන් ගේ ඇඳුම නිම වෙන්නේ සුදු පැහැති දිග කලිසමකින් හා අත් දිගු සුදු බැනියමකිනි. රතු පැහැති පටියකින් ඉණ බැ‍ඳේ. තම පියාගේ උපදෙස් හා ගුරු හරුකම් මැද ධෛර්යය සම්පන්න සිතින් මෙවරත් කණ්ඩායම මෙහෙයවමින් ඇසළ පෙරහර මංගල්‍යයේ ගිනිබෝල සංදර්ශනයට එක් වීමට සැරසෙන ප්‍රසන්න කරුණාදාස පවසන්නේ මේ කටයුතු සඳහා දළදා මාලිගාවේ දියවඩන නිලමේ ප්‍රදීප් නිලංග දෑල මහතා ගෙන් ලැබෙන සහයෝගය ඉතා අගය කළ යුතු බවය.රමණී සුබසිංහඡායාරූපගාමිණී රණසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>08</month>
      <day>11</day>
    </date>
    <link>http://www.silumina.lk/2013/08/11/_art.asp?fn=af13081112</link>
    <topic>සැමට සෙත සදන කතරගම ඇසළ පෙරහර</topic>
    <author>ඊ. එච්. සෝමපාල</author>
    <content>බුදුරජාණන් වහන්සේ පන්සියයක් මහරහතන් වහන්සේ සමඟ කතරගම පුදබිමට වැඩම කර එදා කතරගම රාජ්‍යය පාලනය කළ මහාඝෝෂ රජතුමාට ධර්ම දේශනා කළ සේක. රජතුමා ධර්මය අවබෝධ කරගෙන සෝවාන් ඵලයට පත්වූ බව ධාතුවංශයේ සඳහන් වෙයි.සංඝමිත්තා මෙහෙණින් වහන්සේ දඹදිව ශ්‍රී මහා බෝධියේ ශාඛාවක් ශ්‍රී ලංකාවට වැඩම කළාය. එම බෝධීන් වහන්සේ අනුරාධපුරයේ රෝපණය කරන රාජ්‍ය ආගමික උත්සවයට එකල කතරගම ප්‍රදේශය පාලනය කළමහාඝෝෂ රාජ පරපුරට ආරාධනා කළේය.අනුරාධපුරයේ බෝධීන් වහන්සේ රෝපණය කිරීමෙන් අනතුරුව බෝධි අංකුර 8 ක් පැන නැඟිණ. එම අංකුර 8 න් එකක් දේවානම්පියතිස්ස රජතුමා විසින් කතරගමින් මෙම උත්සවයට පැමිණි ක්ෂත්‍රිය රාජ දූත කණ්ඩායමට පිරිනැමු බව මහාවංශයේ සඳහන් වෙයි. කතරගම මහ දේවාලය අසල ඇති එම බෝධීන් වහන්සේ ‘අෂ්ඨඵල බෝධීන් වහන්සේ'ය.දුටුගැමුණු රජතුමාට විදේශිකයන් සමඟ යුද්ධ කර ජයග්‍රහණය ලබාගැනීම සඳහා කතරගම දෙවියන්ට වූ පොරොන්දුව (භාරය) ඉටුකිරීම කතරගම දෙවියන් වෙනුවෙන් දේව මන්දිරය ඉදිවීමයි.කතරගම පුදබිම ඓතිහාසික සිද්ධීන් කීපයක් නිසා පූජණීයත්වයට පත්වී ඇත. හින්දු බැතිමතුන් වෙනුවෙන් තේවානි අම්මා දේවාලය ඊශ්ව දේවාලය හා ගණ දේවාලය ප්‍රධාන දේවාල රැසක් ඇත.මුස්ලිම් බැතිමතුන් සඳහා ද මුස්ලිම් දේවස්ථානයක් ඇත.කතරගම පුදබිම ජාති ආගම් භේදයෙන් තොරව එකට එකමුතුව සහෝදරත්වයෙන් යුතුව පුද පූජාවන් පැවැත්විය හැකි “සාම පුදබිමක්” බවට පත්වී ඇත.මහා මන්දිරවල සිටින ධනවත් අයට මෙන්ම පොල් අතු පැලේ ජීවත්වන ආර්ථික අපහසුකම් ඇති අසරණ අයට ද කතරගම දෙවියන්ගේ පිහිට ලැබේ.අගෝස්තු මස 12 දින 6 වන පෙරහැර දිනයේ පෞරාණික චාරිත්‍ර රැසක් ඉටු කරනු ලැබේ.මෙදින මහා දේවාලය ඉදිරිපිට ඇති අතුපන්දලමට අලුතින් අතු දමා සකස් කිරීම දේවාල අභ්‍යන්තරයේ ඇති කඩොල් ඇතාගේ දළ දෙක මහා දේවාලයේ තිරය දෙපස තැන්පත් කිරීම.කතරගම මහා දේවාලයේ බස්නායක නිලමේ තුමාගේ නිල නිවාසයේ බස්නායක වලව්වේ ගොමමැටි ගාන ලද කාමරයේ මහා සංඝරත්නය වෙනුවෙන් දානමය පින්කමක් පැවැත්වීම.කතරගම මහා දේවාලයේ බස්නායක නිලමේ ඌව පළාත් ප්‍රධාන අමාත්‍ය ශෂීන්ද්‍ර රාජපක්ෂ චාරිත්‍රානුකූලව ඇසළ පෙරහරේ ගමන් කිරීම මෙදින ඇරැඹෙයි.ඇසළ පෙරහැරේ උත්කර්ෂවත් අවස්ථාවක් වන ගිනි පෑගීම අගෝස්තු මස 17 දින එක‍ළොස් වන පෙරහර දිනයේ පැවැත්වේ.මෙදින පෙරහර වීදිවල ගමන් කර අවසන් වීමෙන් පසුව ගිනි පෑගීමේ කටයුතු සූදානම් කර මධ්‍යම රාත්‍රියෙන් පසුව ගිනි පෑගීම සිදු කරනු ලැබේ.ගිනි පෑගීම සඳහා වාර්ෂිකව බැතිමතුන් 500 කට අධික ප්‍රමාණයක් සහභාගි වෙති.අගෝස්තු මස 18 දින සිට ඇසළ පෙරහැර වීදි සංචාරය කිරීමෙන් අනතුරුව තවත් පෙරහරක් කතරගම මහා දේවාලයෙන් ආරම්භ වී පළමු පෙරහැර ගමන් කළ වීදිවලම ගමන් කරමින් වල්ලි අම්මා දේවාලයට පැමිණ පෞරාණික චාරිත්‍ර පුදසිරිත් ඉටුකර මහා වීදියේ ගමන් කර මහා දේවාලයට ගෙවදිනු ඇත. මෙම පෙරහැර “දෙවේලේ පෙරහර” යනුවෙන් හැඳින්වේ.කතරගම මහා දේවාලයේ ඇසළ මහා පෙරහැරේ අවසන් මහා පෙරහර අගෝස්තු මස 20 දින පැවැත්වේ.මෙදින කතරගම මහා දේවාලයෙන් ඇරැඹෙන ඇසළ පෙරහර කිරිවෙහෙර රාජමහා විහාරස්ථානයේ සධාතුක කරඬුව රැගත් “බුදු පෙරහර” පෙරටු කරගෙන වෙහෙර වීදියේ ගමන් කර කිරිවෙහෙර රාජමහා විහාරස්ථානයට පැමිණේ.කිරිවෙහෙර රාජමහා විහාරස්ථානයෙන් ඇසළ පෙරහර සමයේ ඉටුකරන ලද “පිරිත්නිල” රාජකාරිය වෙනුවෙන් රුහුණු කතරගම මහා දේවාලයේ බස්නායක නිලමේ ඌව පළාත් ප්‍රධාන අමාත්‍ය ශෂීන්ද්‍ර රාජපක්ෂ මහතා විසින් කිරිවෙහෙර රාජමහා විහාරාධිපති ඌව විශ්ව විද්‍යාලයේ කුලපති උපාධ්‍යාය ආචාර්ය අලුත්වැව සෝරත නාහිමියන්ට “තුටුපඬුරු” පිළිගැන්වීම සිදු කෙරේ.ආගමික වතාවත් සිදුකිරීම කිරිවෙහෙර රාජමහා විහාරාධිපති ආචාර්ය අලුත්වැව සෝරත නාහිමියන් විසින් ඉටු කරනු ලබයි.ආගමික කටයුතුවලින් පසුව පෙරහර කිරිවෙහෙර රාජමහා විහාරස්ථානයෙන් ආරම්භ වී “වෙහෙර වීදියේ” ගමන් කර දේවාල මළුවෙන් ප්‍රධාන වාසල් දොරටුවෙන් පටවීදියට පිවිසේ.එම වීදියේ ගමන්කර පෙරහර වල්ලි අම්මා දේවාලයට පැමිණේ. එම දේවාලයේ දී පෞරාණික චාරිත්‍ර පුද සිරිත් ඉටුකර පෙරහැර මහා වීදියේ ගමන්කර මහා දේවාලයට ගෙවදිනු ඇත.දිය කපන පෙරහැරඇසළ පෙරහරේ දිය කපන පෙරහැර අගෝස්තු මස 21 දින උදෑසන කතරගම මහා දේවාලයෙන් ආරම්භ වී පිටවීදියේ ගමන් කර වල්ලි අම්මා දේවාලයට පැමිණේ. එම දේවාලයේ සිට මැණික් ගඟට පිවිස මැණික් ග‍ඟේ ඉහළට ගමන් කර “ජීවමාලී” තොටේ දී දිය කැපීම සිදු කෙරේ.දිය කැපීමෙන් පසුව ශුද්ධ වූ ජලය රැගත් “දිය කපන පෙරහර” මැණික් ගඟ පහළට ගමන් කර වල්ලි අම්මා දේවාලයට පැමිණේ. එම දේවාලයේ දී දිය කපා ගෙනෙන ලද ශුද්ධ වූ ජලය බැතිමතුන්ට බෙදා දීම සිදු කෙරේ.දිය කපන පෙරහැර වල්ලි අම්මා දේවාලයේ සිට මහා දේවාලයට පැමිණීමෙන් කතරගම ඇසළ පෙරහර කටයුතු අවසන් වෙයි.දිය කපන ලද කපු මහතා මෙදින රාත්‍රී කතරගම මහා දේවාලයේ සිට දේවාලය ප්‍රධාන වාසල් දොරටුව සමීපයේ ඇති බෝධීන් වහන්සේ වෙතට පැමිණ “වස් ඇරීම” ඉටුකිරීමෙන් ඇසළ පෙරහර චාරිත්‍රමය කටයුතු අවසන් වෙයි.පෞරාණික චාරිත්‍ර පුද සිරිත් වලට මුල් තැනක් දෙමින් උඩරට පහතරට සබරගමුව හා රුහුණු ප්‍රදේශයට ආවේණික නැටුම්වලින් ද අලි ඇතුන්ගෙන් ද යුතුව ඉතාමත් අලංකාර අයුරින් පෙරහැර පැවැත්වීමට රුහුණු කතරගම මහා දේවාලයේ බස්නායක නිලමේ, ශෂීන්ද්‍ර රාජපක්ෂ මහතා කටයුතු සංවිධානය කර ඇත.ඊ. එච්. සෝමපාලකතරගම විශේෂකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>08</month>
      <day>11</day>
    </date>
    <link>http://www.silumina.lk/2013/08/11/_art.asp?fn=af13081114</link>
    <topic>වේල්සයේ  කතරගම</topic>
    <author>නීතිඥ අනුර හෑගොඩ</author>
    <content>ඒ 1987 ශීත කාලයයි. ලන්ඩනයෙන් බටහිර දෙසට සැතපුම් දෙසීය හතළිහක් පමණ දුරින් පිහිටි “කතරගම දේවාලය” වෙත යාම සඳහා පිටත් වුණෙමු. මා ඊට පෙර එහි ගොස් නොතිබු නිසා එම් - 4 නමැති අධිවේගී මාර්ගයේ ගොස් මුහුදු කළපුවකට ඉහළින් යන පාලමක් පසු කළ විට ඔහුට දුරකථන පණිවිඩයක් දෙන ලෙස එහි වතාවක් ගොසින් සිටි මිතුරෙක් මට කීවේය.එවිට ඔහු අපට ගමන් මඟ උපදෙස් දෙනු ඇත. ගමන පිටත් වී පැයකට පමණ පසුව අධිවේගී මාර්ගයේදීම මගේ වාහනයේ ඇන්ජිමේ දෝෂයක් විය. මුළු ගමන තියා අර කිව් පාලමවත් පහුකර ගන්නට අපට ලැබුණේ නැත. කැඩුනු වාහන දමාගෙන එන සේවයක පිහිටෙන් අපි නැවත ලන්ඩනයට පැමිණියෙමු. “දැන ගියොත් කතරගම නොදැන ගියොත් අතරමග” අපි අත්දැක ගතිමු.‘ස්කන්ධ වේල්’ නමැති කතරගම දෙවිඳුන් ප්‍රධාන දේවාලය වේල්ස් ප්‍රදේශයේ කමාදන් පිහිටුවනු ලැබ ඇත්තේ 1973 දීය. ඒ ශ්‍රී ලාංකික පූජකවරයකු වූ සුබ්‍රමනියම් සිල්වා ගුරු විසින් ය. අධිවේගී මාර්ගයේ පැය දෙකක පමණ ගමනකින් පසු කුඩා මාර්ග ඔස්සේ ගොස් බොරලු ඇතිරූ අතුපාරක් දිගේ ගිය විට හමුවන මේ දේවාලය එතැන බිහිවීමට ගුරු ශ්‍රී සුබ්‍රමනියම් තුමා දුටු සිහිනයක් මුල් වී ඇතැයි ද පැවැසේ.1929 වසරේ කොළඹ දී උපත ලද ඔහු දෙවන ලෝක මහා යුද්ධය අවසන් වූ අවධියේ යුරෝපයට පැමිණියේය. අධ්‍යාත්මික ගුණ වගාව සහ යෝග ක්‍රම පිළිබඳව යුරෝපියනට ගුරුහරුකම් දෙමින් සිටි ඔහු ලන්ඩනයේ පදිංචිව සිට දේවාලයක් සහ අධ්‍යයන ආයතනයක් ඇරැඹීමට තැනක් සොයමින් සිටියේය. පුවත්පත් දැන්වීමක් මඟින් සොයාගත් වේල්සයේ පිහිටි ගොවිපළක තම කටයුතු ඇරැඹු ඔහුගේ උදව්වට සිටියේ සුදු ජාතිකයන්ය. එකල බ්‍රිතාන්‍යයේ ශ්‍රී ලංකා මහ කොමසාරිස් ධුරය දැරු ආචාර්ය මලලසේකර මහතාගේ ද උදව් ලැබෙමින් ක්‍රම ක්‍රමයෙන් දියුණුවට පත්වූ දේවාල පරිශ්‍රය අද වන විට අක්කර එකසිය පහළොවක වපසරියක පැතිරී ඇත්තේය.මුරුගන්, මහා ශක්ති සහ රංගනාථ නමින් දේවාල තුනක් ඇති මෙම ආශ්‍රමයේ දිනපතා උදේ හවස පූජා හයක් පැවැත්වේ. සතියේ දිනවල සහභාගිත්වය අඩු වුවද සති අන්තයේ දී බ්‍රිතාන්‍යයේ දස අතින් මෙන්ම යුරෝපයෙන් ද බැතිමතුන් සිය ගණනක් මෙහි පැමිණෙති.දැනට වසර කීපයකට පෙර ගුරු සුබ්‍රමනියම් තුමා අභාවප්‍රාප්ත වූ අතර සුදු සම්භවයෙන් යුක්ත ස්වාමිවරු විසින් ඉමහත් කැපවීමකින් නොකඩවා එහි පුදපෙත් පවත්වාගෙන යාම සිදු කෙරෙයි. ඈත පළාත්වල සිට පැමිණෙන්නන් හට නොමිලයේ නවාතැන් සැපයීම ද සිදුවන අතර බැතිමතුනට දිනකට ආහාර වෙල් තුනම නොමිලයේ ලබාදීම ද මෙහි ඇති විශේෂත්වයකි.නොයෙක් සතුන් විවේකීව ගත කරන දේවාල භූමියේ ජේ. ආර්. ජයවර්ධන ජනාධිපතිතුමා විසින් පරිත්‍යාග කළ ‘වල්ලි’ නමැති අලියෙක් ද, මොනරු ඇතුළු විවිධ කුරුල්ලන් ද, ගව මහීෂාදීන් ද ඇත්තේය. අලියා පුද කරනා ලද්දේ ගුරු සුබ්‍රමනියම් තුමා විසින් බ්‍රිතාන්‍යයේ ශ්‍රී ලංකා ජනතාව වෙනුවෙන් සිදුකරන ලද සේවාව වෙනුවෙනි.එහි සිටි ‘ශම්බෝ’ නමැති එළදෙන ක්ෂය රෝගය වැලඳීම නිසා වේල්සයේ සෞඛ්‍ය දෙපාර්තමේන්තුව විසින් මරා දමන්නට තීරණය කිරීම නිසා ලෝකය පුරා බැතිමතුන් එයට විරුද්ධව සටනක් ගෙන ගිය ද උසාවි නියෝගයක් මඟින් ජීවිතක්ෂයට පත්කරන ලදී. ‘ශම්බෝ’ සැලකිලි ලැබුවේ ශුද්ධ චරිතයක් ලෙසය.හුදෙක් ජනතාවගේ සුබ සිද්ධිය සඳහා ඉතා කැපවීමකින් කටයුතු කළ ශ්‍රී සුබ්‍රමනියම් ගුරු දේවයන් සහ සනාතන ධර්මය පිළිබඳ ඔහුගේ ඉගැන්වීම අදත් එහි කටයුතු කරන පූජක තුමන්ලා අමතක කොට නැත.නීතිඥ අනුර හෑගොඩකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>08</month>
      <day>11</day>
    </date>
    <link>http://www.silumina.lk/2013/08/11/_art.asp?fn=af13081115</link>
    <topic>රෝහලේ සිට සුසානයට අඹු සැමියන් යවන විශ්වයේ දුෂ්ටයා</topic>
    <author>දේශබන්ධු, දේශකීර්ති, කලාශූරී, ඡ්‍යොතිර්වේදී</author>
    <content>මිනිසාගේ ධෛර්යය, එඩිතරකම, සටන්කාමී බව, නව අදහස් පහළවීම, ආත්ම විශ්වාසය ඇතිකිරීම, කාමාවචර සිත් ඇතිකිරීම වෙනුවෙන් විශ්වයේ සිට පෙනී සිටින කුජ හෙවත් අඟහරු අශුභයකු ලෙස කේන්ද්‍රයක පිහිටා ඇත්නම් සියලු කරදර ඇතිකරයි. දේපළවලට හානිකරමින්, අනතුරු ඇතිකරමින් විශේෂයෙන්ම විවාහයට මාරක පවා ඇතිකරමින් මිනිසාට කරදර කරන කුජ ස්ත්‍රීන්ගේ දරු ප්‍රසූතියට අවශ්‍ය වේගය පවා ඇතිකරමින් අනාගත පරපුරක් බිහිකිරීමට ද සහාය වේ.සැතපුම් 4215ක විෂ්කම්භයකින් යුතුව පෘථිවියේ බර මෙන් දහයෙන් එක් ගුණයක සැහැල්ලුවෙන් ද, කුජට හිරු වටා යාමට දින 687ක් ගතවේ. ස්ව අක්ෂය වටා යාමට කුජට ගතවන්නේ පැය 24 විනාඩි 37 තත්පර 22කි. කුජගේ වේගය තත්පර 1 කට සැතපුම් 15කි.ජ්‍යාතිෂයේ දී පුරුෂ ග්‍රහයකු ලෙසත් පාපියකු ලෙසත් හැඳින්වෙන කුජ වටා ගමන් කරන චන්ද්‍රයෝ දෙදෙනෙකි. විවාහය දෙස බලා සිටිමින් මිනිසාට අනතුරු ඇතිකිරීමට කුජගේ අශුභ තත්ත්වය බලපාන අතර, එය රෝහල, උසාවිය, සුසානය තෙක්ම අඹුසැමියන් ගෙනයාමට කුජ හෙවත් අඟහරු හෙවත් විශ්වයේ දුෂ්ටයාට හැකියාව ඇත.කුසල් අකුසල්ඔබට ඔබ හඳුනාගන්නට නොහැකි වීම ඔබටම විශාල ගැටලුවක් විය හැකිය. නමුත් ඔබේ ජීවිතය බෙදා ඇති තෛ‍්‍රකාලය පිළිබඳව පැහැදිලිව හඳුනාගන්නට හැකි පහසුම ක්‍රමය ඇත්තේ ඔබේම උපන් කේන්ද්‍ර සටහන තුළය. එය ඔබ උපත ලැබූ වේලාවේ තිබූ විශ්වීය සටහනයි. එම මොහොතේ නවග්‍රහයින් ගමන් කරමින් තිබූ ස්ථානයන් අනුව ඔබට එල්ලවන ශක්තිය මත ඔබේ ජීවිතය සහ ඉරණම තීරණය වන අයුරු එහි පැහැදිලිව සඳහන්ව ඇති බැවින් ලැබූ ආත්මය පුරාවටම වෙනස් කළ නොහැකි සේ තැන්පත්ව ඇත. නමුත් විවිධ ප්‍රතිකර්ම සහ චිත්ත ඒකාග්‍රතාවය මත ඕනෑම ග්‍රහ දෝෂයක් ඉවත් කළ හැකි බව නම් සත්‍යයකි.මෙලොව උපත ලබන ඕනෑම සත්වයකුට විශ්වයේ ග්‍රහ බලපෑම් එල්ල වන්නේ පෙර ආත්මවල කළ කුසල් අකුසල් අනුවය. එයින් මේ ආත්මයේ සැප දුක තීරණය වේ. එම සැප දුක ඔබට ජීවිතය පවත්වා ගෙන යාමට උපකාර කරන සාධකයකි.ඔබේ ජීවිතයට අතරමඟදී බාහිරව එකතුවන බිරිය හෝ සැමියා සමඟ එක වහලක් යටට එක්වුවද ඔහු හෝ ඇය ද පෙර කුසල් අකුසල් අනුව විවාහයේ දුක සැප විඳින්නට පැමිණියෙකි. එහෙයින් ඔබ දෙදෙනා එක්වන්නේ පෙර කුසල් අකුසල් පලදීමටය. මෙය පැහැදිලි කර පෙන්වන නිවැරැදි ක්‍රමෝපාය වන්නේ කේන්ද්‍ර සටහනයි.පැහැදිලි අවබෝධයක්ඔබට නොගැළපෙන කේන්ද්‍ර හිමියකු හෝ හිමිකාරියක එක්වීමෙන්, ජීවිතයට අශුභ තත්ත්වයක් එක්කර ගැනීම ඔබට උරුමනම් එය සිදුවීමට ඉඩහැරීමත්, එයින් මිදීමත් පිළිබඳව පැහැදිලි අවබෝධයක් ඔබ ලබාගත යුතුය. එයට යම් තරමක හෝ ග්‍රහ පිහිටීම් පිළිබඳව දැනුමක් ලබා තිබිය යුතුය. තමාගේ කේන්ද්‍ර සටහන කියවා ගැනීමටත්, ඒ ඒ ග්‍රහයින්ගේ ශක්තිය මැන ගැනීමටත්, එයින් සිදුවන අනර්ථකාරී බව හඳුනාගැනීමටත්, ඔබට හැකි නම් ඔබේ ජීවිතයට අවශ්‍ය පුණ්‍ය ශක්තිය ලබා ගැනීමට ඔබට ඉතාම පහසුවක් වනු ඇත.සියලුම ග්‍රහයින්ගේ ශක්තිය විවාහය බලපෑම එක එල්ලේම හෝ වක්‍රව ආකාරයෙන් සිදුවන අතර ඒ ඒ ග්‍රහයින්ගේ බලය මත විවිධ ප්‍රමාණයෙන් සිදුවනු ඇත. ඒ ඒ ග්‍රහයින්ගේ නෛසර්ගික බලය, උපත් වේලාවේදී ඇති ග්‍රහ ශක්තිය, ග්‍රහ දෘෂ්ඨි, දශා ඵල සහ ගෝචර ඵල අනුව සියල්ල තීරණය වේ. මේෂ, වෘෂභ, මිථුන, කටක, සිංහ, කන්‍යා, තුලා, වෘශ්වික, ධනු, මකර, කුම්භ, මීන ලෙසින් එක් එක් රාශි තාරකා පන්තිවලින් යුක්තව විශ්වයේ පිරී පවතී. දැනට සොයාගෙන ඇති මෙම රාශීන්ට අමතරව රාහු, කේතු, ලෙස හඳුන්වන අදෘශ්‍යමාන බලවේග දෙකක් ද, පෘථිවියට එක එල්ලේම බලපාන ශක්තීන් ලෙස ඡ්‍යොතිෂයේ දක්වා ඇත. තවද නැප්චූන්, යුරේනස්, ප්ලූටෝ ලෙසින් ද මෑතකදී සොයාගත් කෙප්ලර් 10 ග්‍රහයා ද මිනිසාට විවිධාකාරයෙන් බලපෑම් ඇතිකරන බව සඳහන් ය. මේ වන විට ප්ලූටෝ ග්‍රහයා ක්ෂීරපථයෙන්, සෞරග්‍රහ මණ්ඩයෙන් ඉවත්ව ගොස් ඇති නිසා එහි පලාඵල ඡ්‍යොතිෂයෙන් ඉවත් කර ඇත.ඉහත වූ රාශීන්ට අධිපතිත්වය දරන ග්‍රහයින් ලෙස රවි, චන්ද්‍ර, කුජ, ගුරු ශනි, බුධ, ශුක්‍ර යන ග්‍රහ වස්තූන්ගෙන් ඇතිවන ශුභ අශුභ ශක්තිය මත ඔබේ විවාහය පිළිබඳව තීරණය කිරීමට ඡ්‍යොතිෂය තුළ විවිධ නිර්ණායකයන් ඇත. ස්ථානවල, සතුරු මිතුරු බව, ග්‍රහ දෘෂ්ඨි, යෝග, සංයෝග, ග්‍රහ දෝෂ, සහ නෛසර්ගික ශක්තිය අනුව ඔබ ගෙන ආ ආයුෂ තෙක් විවාහය පවතීද යන්න තීරණය වේ.සිත් පීඩාග්‍රහ වළල්ලේ ලෞකික අනිෂ්ඨ ග්‍රහයකු ලෙස ඔබට නිතරම පීඩාකාරී බව ගෙනදීමට සූදානම් කුජ හෙවත් අඟහරු විවාහයට බලපාන ආකාරය අනුව එහි රඳාපැවැත්ම හඳුනාගත හැකිය. විවාහයට සෘජුවම තම ශක්තිය එල්ල කරන අඟහරු ඔබේ කේන්ද්‍රයේ ඇති ආකාරය සොයා ගත යුතුය. ඉතා බරපතළ ලෙසින් දෝෂ ඇතිකරන කුජ විසින් විවාහය කඩාදමන, දෙදෙනා වෙන්කර තබන, අඬදබර ඇතිතරන, අනවශ්‍ය සබඳතා ඇතිකරන, දික්කසාදය තෙක් පමණක් නොව මරණය දක්වාම ගෙනයන බව වර්තමානයේ පවුල් සංස්ථාවන් තුළ පැහැදිලිව දක්නට ලැබෙන කරුණකි. එය ඔබට සහකාරියට හෝ සහකරුට මාරකයක් ද විය හැකිය.පෙම්වතුන් වී සිටියදී කේන්ද්‍ර පිළිබඳව එතරම් සැලකිල්ලක් නොදැක්වීම සාමාන්‍ය දෙයකි. නමුත් එය කනගාටුදායක ලෙසින් අවසන් වන අවස්ථාවන් ද ඇත. පෙර ආත්මවල ඇතිවූ වෛරයන් පිරිමසා ගැනීමටත් මේ ආත්මයේ පෙම්වතුන් සේ නොගැළපෙන විවාහයක් දක්වාම ගෙනගොස් ජීවිතයම අඳුරුකර දැමීමට කුජගෙන් ලැබෙන සහාය ඡ්‍යොතිෂයේ පැහැදිලිවම දක්වා ඇත.කුජ ‘භෞම දෝෂය’ විවාහයට එකඑල්ලේම බලපාන ග්‍රහ දෝෂයකි. ඔබේ කේන්ද්‍රය පරීක්ෂා කරගන්න. එහි ලග්නය දැක්වෙන ලග්න ස්ථානයට ඉහළින් ඇත්තේ අංක 1 භාවයයි. එහි සිට වම් අතට ගමන් කිරීමෙන් 2, 3, 4, 5 ලෙසින් දොළොස් භාවයන් හඳුනාගන්න. එම භාවයන්හි 1, 2, 4, 7, 8, 12 යන ස්ථානයන්හි කුජ ග්‍රහයා තැන්පත්ව සිටී නම් කුජ භෞම දෝෂය නිර්මාණය වී ඇත. ඔබ විවාහක නම්, කේන්ද්‍ර නොබලා හෝ කුජ භෞම දෝෂ නොමැති අයෙකු සමඟ විවාහ වූයේ නම් ඔබේ විවාහයේ ගැටලු ඇතිවීම අනිවාර්ය වේ. නමුත් එම දෝෂයන් අහෝසිවන ග්‍රහ ශක්තීන් තිබේ නම් එසේ නොවිය හැකිය.ආවේගකාරී සිතුවිලිවිවාහ නොවූ අයකු නම් එම දෝෂය නිසා තවමත් ඔබ අවිවාහක අයකු විය හැකිය. එසේම දැඩි ආවේගකාරී පුද්ගලයන් බිහිකරවන මෙම දෝෂය විවාහය කඩාදමන ප්‍රධානතම දෝෂය වේ. එසේම කුජගේ බලය හා ශක්තිය තීරණය වන්නේ වෙනත් ග්‍රහ අශුභ බලපෑම් අනුවය. එය ඡ්‍යොතිෂවේදයේ නියමයන්ට අනුව සොයාගත හැකිය.අශුභ ග්‍රහයකු ලෙස තම බලය අශුභ ලෙස පිරිනමන කුජ සුබයකු ලෙස පිහිටා ඇත්නම් ලබාදෙන්නේ් ඉතා බලවත් වූ ශක්තිමත් ග්‍රහ බලයකි. එඩිතර බවත්, කඩිසර බවත්, හොඳින් ලබා දෙනු ඇත.කුජ භෞම දෝෂය ඇත්නම් ඔබ විවාහ විය යුත්තේ ද එම දෝෂයම පිහිටා ඇති කේන්ද්‍ර හිමියකු හෝ හිමිකාරියක සමඟය. අශුභ වූ කුජ ඔබට අනතුරු කිරීමට ද මාන බලමින් සිටින නිසා ප්‍රවේශම් විය යුතුය. මෙම දෝෂය අවම වන හෝ අහෝසි වන ග්‍රහ පිහිටීම් ද ඇත. එම කේන්ද්‍රයේම ගුරු හෙවත් බ්‍රහස්පති බලවත්ව ශුභ ස්ථානයක, රාශ්‍යාධිපති ග්‍රහයාගේ මිතුරකු ලෙස, ලෝකෝත්තර ඉෂ්ට ග්‍රහයකු ලෙස සිටින්නේ ද එම කේන්ද්‍රයේ ඇති භෞම දෝෂය අහෝසි වී යනු ඇත. මෙය ඡ්‍යොතිෂයේ එන නියමයකි.හොඳ නරක අවබෝධයදැඩි ආවේගකාරී සිතුවිලි සහ ක්‍රියාකාරකම් ඇතිකරමින් වාද විවාද පමණක් නොව ගැටුම් ඇතිවීම දක්වාම ඔබ තල්ලුකරගෙන යාම කුජගේ සිරිත වේ. හොඳ නරක අවබෝධවීමට කාලයක් ලබා නොදෙන කුජ අධිවේගකාරී ග්‍රහයකු ලෙස සෞරග්‍රහ මණ්ඩලය තුළ අපවිත්‍රතාවයට පත්වී ඇත.රාශි චක්‍රයේ කුජට අයත් රාශිය වන්නේ මේෂ සහ වෘශ්විකය වේ. මෙම ලග්නවල උපත ලැබූ අයට කුජ අශුභ ග්‍රහයෙකු නම් තත්ත්වය බොහෝ බරපතළය. කුජගේ දශා කාලය සහ ගෝචර ගමන අනුව ලැබෙන බලපෑම් බොහෝ අශුභ වේ.ඔබ භෞම දෝෂය ඇතිව විවාහ වූවා නම් එහි බරපතළකම මේ වන විටත් ඔබ අත්විඳ තිබෙන්නට පුළුවන. විවාහ නොවූ අයෙකු නම් තවමත් විවාහයට අයෙකු සොයනවා විය හැකිය. විවාහ වූ ඔබට භෞම දෝෂය ඇත්නම් යුග බැඳීම පමණක් නොව අඹුසැමිකම පවා තුරන් විය හැකිය. එසේත් නැතිනම් අඬදබරයක් නොතිබුණ ද දෙදෙනා වෘත්තීන් සඳහා හෝ වෙන්කර තැබිය හැකිය. එසේත් නැත්නම් එකිනෙකාට නොබැඳුණු බව නිසා වෛරයකට පවා පෙරළී තිබිය හැකිය.නොමේරූ මනසකින්නොමේරූ මනසකින් යුතුව ග්‍රහචාරයට පිටුපා විවාහය සිදුවී නම් එය අවසන් වන්නේ සිපිරිගෙදර හෝ සුසානය දක්වාම තල්ලුවෙමිනි. පෙම්වතුන් කළ රඟන ජවනිකා අවසන් වන්නේ එකවහලක් යටට පැමිණීමෙනි. මෙහි අවසන් ප්‍රතිඵලය වන්නේ අසරණ වන දරුවන්ගේ සංඛ්‍යාව ඉහළ යාමය.විවාහ යෝජනා සළකා බැලීමේ දී ද ඔබ බොහෝ සැලකිලිමත් විය යුතු කාරණා ඇත. කුජ දෝෂය ඇති කේන්ද්‍ර නැවත ශුභ ආකාරයට සකස් කර ඔබට ලැබෙන්නට පුළුවන. එවිට භෞම දෝෂය ඇතිවීමෙන් අශුභය වන්නේ ඔබටය. වැරැදි ලෙස සිදුවන මේ සිදුවීම් නිසා ඔබේ ජීවිතය අගාධයට වැටෙන්නට හැකිය. යෝජනා පරීක්ෂා කිරීමේදී කේන්ද්‍ර සටහන ලබා ගන්නවාට වඩා උපන් දිනය, මාසය, වර්ෂය සහිතව උපන් වේලාව සහ උපන් ස්ථානය ලබා ගැනීමෙන් ඔහුගේ හෝ ඇයගේ කේන්ද්‍රය ඔබට සාදවාගෙන පරීක්ෂා කරවා ගත හැකිය. ඔබ බුද්ධිමත්ව කටයුතු කළහොත් ඔබට පැමිණීමට ඇති මාරකය නොඑනු ඇත.මිනිසාගේ පිළිගැනීමට ලක් වුවද නොවූවද විශ්වයේ පිහිටි ග්‍රහචාරය මත සියලු ජීවීන් සහ පරිසරය පවතින හෝ නොපවතින බව සත්‍යයකි. එයට ආගමක්, ජාතියක්, කුලයක් නැත. එනිසා ඒ තුළින් නිර්මාණය වන අහිතකර දේ හඳුනා ගැනීමට ජනතාව දැනුවත් කළ යුතු කාලය එළැඹ ඇති බව පෙනේ. එසේ නොවුවහොත් කරන ලද අකුසල් අනුව පවුකාරයන් ගොඩගසන දූෂිත සමාජයක් ඇතිවීම වැළැක්විය නොහැකිය.විවාහය සඳහා භෞම දෝෂය ඇති අයෙකු තමන්ට ගැළපෙන සහකරු හෝ සහකාරිය කුජ සමඟ තෝරාගැනීමේදී අනෙකුත් ග්‍රහයිනට ඇති බලය ද සමඟ කුජගේ ශක්තිය හඳුනාගත යුතුය. ඔබේ කේන්ද්‍රයේ 1, 2, 4, 7, 8, 12 යන ස්ථානවලින් එකක කුජ සිටී නම් යෝජිත කේන්ද්‍රයේ ද එම ස්ථානයකම තිබිය යුතුය. එවිට දෝෂය කැපී යනු ඇත. එසේම එය කැපී යන තවත් ආකාර කිහිපයක් ඇත. අනෙක් කේන්ද්‍රයේ ලග්නස්ථානය, සිකුරු හෙවත් ශුක්‍ර සිටින ස්ථානය, සඳු හෙවත් චන්ද්‍ර සිටින ස්ථනය යන භාවයන්ගේ සිට 1, 2, 4, 7, 8, 12 යන භාවයන්ගෙන් එකක කුජ සිටීනම් එය ද භෞම දෝෂය කැපී යන ග්‍රහචාරයකි. එය ද විවාහයට සුදුසු නිර්නායකයකි. දුටු පමණින් කුජ දෝෂය නිසා කේන්ද්‍ර ඉවත දමන අයට ද මෙය මහඟු මඟපෙන්වීමක් වේ.මේ අනුව ඔබට සුදුසු සහකරු හෝ සහකාරිය තෝරාගැනීමේ දී කුජ ග්‍රහයා පිළිබඳව සැලකිලිමත් වීම අත්‍යවශ්‍ය බව පෙන්වා දිය යුතුය. එවිට යහපත් වූ ජීවිතයකට අවතීර්ණවීමට හැකි ශක්තිය ඔබට ලැබෙනු ඇත. අනෙකුත් ග්‍රහ ගැළපීම් ද සලකා බැලිය යුතු අතර විවාහය නසන පවුල් අවුල් කරන කුජ හෙවත් අඟහරුගේ ශක්තිය හොඳින් සොයාබැලිය යුතුමය.අනිටු ඵලකුජ ඔබට සතුරකු නම් බිරිය හෝ සැමියා ද ඔබට සතුරෙකි. කුජට එකතුවන හෝ බැල්ම හෙළන අශුභ ශුක්‍ර ග්‍රහයා ඔබේ පවුලට අනර්ථයක්ම සිදුකරන තුන්වැන්නකු එක්කරනු ඇත. වැරැදි මඟට යොමු කරවන පිහිටීමකි. එසේම කුජට එකතුවන ශනි හෙවත් සෙනසුරු ඔබේ විවාහයට අශුභ ලෙස සිටී නම් රෝගාබාධ ඇතිකර, සිහිමඳගතිය ඇතිකර, විවාහයට ගැටලු ඇති කරනු ලබයි. අශුභ කුජ සමඟ එක්වන සඳු ඔබට අතෘප්තිකර ආශාවන් සමඟ වැරැදි මඟට යොමු කරවිය හැකිය. පුරුෂ කේන්ද්‍රයක නම් බිරියට මාරක අපල පවා ඇතිකරයි. කුජ සමඟ එක්වන අශුභ වූ බුධ ග්‍රහයා වංචාකාරී බවින් යුතු සොර සිත් ඇතිකර විවාහයට පවා අනිටු ඵල ඇතිකරයි. මෙසේ අශුභ ශක්තීන් නිර්මාණය කරන කුජ ග්‍රහයාගෙන් බේරීමට ඔබට කළ හැකි ප්‍රතිකර්ම රැසකි. එය නිවැරැදිව කළ යුතුය. එවිට අශුභ තත්ත්වයන් අවම වී යම්තාක් දුරකට සහනදායී තත්ත්වයක් විවාහයට ලබාදෙනු ඇත.අපලයෙන් මිදීමටකුජ අපලයෙන් මිදීමට කළ යුතු ප්‍රතිකර්ම බොහෝය. ඔබේ ඉෂ්ට දෙවියන් වන්නේ කතරගම දෙවියන්ය. කනේරු මල් සහිත සුදු මල් කතරගම දෙවියන් උදෙසා පූජා කරන්න. ඔබේ නිවසේ ඇතුළත දෙවියන් උදෙසා පහන් දැල්වීමෙන් වැළකිය යුතුය.එම පූජාවන් සිදුවිය යුත්තේ කතරගම හෝ දෙවියන් වෙනුවෙන් පුද සත්කාර කරන ස්ථානයකය. අභිසම්භිදාන පිරිත නිවසේ භාවිත කරන්න. බුදුන්වහන්සේට පුද පුජා කර මල් පහන් තබා වතාවත් කර අභිසම්භිදාන පිරිත අදාළ අයගේ නාමය යොදා හැකි වතාවක් පිරිත් කරන්න. විශේෂයෙන්ම කුජ අපලය, කුජගේ මහදශා පැමිණි විට හෝ අශුභ ස්ථානගතව ගෝචරව ගමන් කරන විට බලවත් වන බැවින් එය දැනුවත්ව පුද පූජා කළ යුතුයි.මේ අනුව ඔබ විවාහක නම් කුජ දෝෂයට අනුව ඔබේ ජීවිතය අවදානමක නම් ඔබ වහාම ප්‍රතිකර්ම කළ යුතුය. ඔබ අවිවාහක නම් කුජ දෝෂය සහිත නම් කේන්ද්‍ර හොඳින් ගලපා විවාහ විය යුතුය. ප්‍රතිකර්ම කළ යුතුය.අනාගත පරපුරට යහපත් සමාජයක් ගොඩනැඟීමට නම් කුජගෙන් වන හානිය හඳුනාගෙන බුද්ධිමත්ව මුහුණ දිය යුතුය. සාර්ථක විවාහයක් සහ සාර්ථක ජීවිතයක් සකස් කර ගැනීම සඳහා එය ඔබට ඉමහත් පිටිවහලක් වනු ඇත.දේශබන්ධු, දේශකීර්ති, කලාශූරී, ඡ්‍යොතිර්වේදීහේම ශ්‍රී අමරසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>08</month>
      <day>11</day>
    </date>
    <link>http://www.silumina.lk/2013/08/11/_art.asp?fn=as1308111</link>
    <topic>කුරුල්ලන්ට අක්කර 8ක් වෙන් කළ මිනිසෙක්</topic>
    <author>ඉනෝකා සමරවික්‍රම</author>
    <content>කුරුල්ලන්ට අක්කර 8ක් වෙන් කළ මිනිසෙක්අපි පසුගිය දිනෙක පහළ බෝමිරියේ කෙතේවත්තට ගියෙමු. ඒ කෙතේවත්තේ සුදුමහත්තයා නොහොත් වසන්ත ද ලැනරෝල් හමුවීමටය. පහළ බෝමිරිය කුමාරතුංග මුනිදාස පාසල අසලින් ඇති පාරේ හැරී දිගටම ගිය විට කෙතේවත්ත හමුවේ. එහි ආරම්භයේම පසෙකට වන්නට ඇත්තේ ලුවිස් ද ලැනරෝල් ගේ පිළිරුවයි. එතැන් සිට ඉදිරියට ගිය විට දිගු අතීතයක් ඇති සුදුමහත්තයාගේ නිවෙස හමුවෙයි. පසෙකින් ඇත්තේ විවිධ වර්ගයේ රඹුටන් ගසින් පිරුණු වතුයායයි. අනෙක් පසින් ඇත්තේ වගුරු බිමයි. එහි විවිධ කොකුන්ගේ හා දියකාවුන්ගේ රාජධානිය බවට පත්ව තිබේ. මේ කුරුල්ලන් බැලීමට නම් එක්කෝ හිමිදිරි පාන්දර එහෙමත් නැත්නම් සන්ධ්‍යා කාලයේ කෙතේවත්තට යා යුතුය.”ආයුබෝවන්”පැරැණි පන්නයේ නිවෙස ඉදිරිපස හිඳ සුදුමහත්තයා අප පිළිගත්තේය.නිවෙසට ගොඩවී එක්පසක් බැලූවිට ඇත්තේ තිරික්කල් කිහිපයක් හා බක්කි කරත්තයකි. එමෙන්ම එහි ඔරු කිහිපයක් ද ඇත්තේය.මොකද මේ ඔරු?ගඟ තියෙන්නේ පිටිපස්සේ. මෙතැනින් තමයි දිය කපන්න යන්නේ. ඒකට ප්‍රයෝජනයට ගන්න තමයි ඔරු තියෙන්නේ.නිවසේ දකුණු පස බැලූවිට ඇත්තේ පුංචි කෞතුකාගාරයකි. එහි නැති දෙයක් නැත. පිත්තල භාණ්ඩ මෙන්ම විවිධ ආම්පන්න, මීහරක් අං, තිරික්කල කිහිපයක් එහි ප්‍රදර්ශනයට තබා තිබේ.”ඔයිට වඩා දේවල් තිබුණා. අපේ තාත්තා සමර දේ කෞතුකාගාරයට දුන්නා. තාත්තට ඕන වුණේ තාත්තා ජීවත් වෙලා ඉන්න කාලෙදිම එයා මැරුණට පස්සේ කොහොමද කියලා බලන්න. ඒ නිසා තමයි තාත්තා ජීවතුන් අතර ඉන්දැද්දිම ඕන් ඔය ඉස්සරහා තියෙන පිළිරුව හැදුවේ. තාත්තා මැරෙන්න අවුරුදු විසිපහකටත් කලින් තමයි පෙට්ටිය හැදුවේ. තාත්තට ඕන වුණා ආච්චි අම්මා හිටවපු කොස් ගහකින්ම පෙට්ටිය හදන්න. ඒක ඒ විදිහටම තමයි වුණේ. තාත්තා කිව්වේ එයාගේ ඇටකටු ටික භාවනා මධ්‍යස්ථානයකට දෙන්න කියලා. නමුත් වළ ගංවතුරට යටවුණායින් අපිට ඒ දේ කරගන්න බැරිව ගියා. එයාට මිනී වළ දකින්නත් ඕන වුණා. ඒත් මම ඒක එයා ඉන්දැද්දි කළේ නැහැ. මම කිව්වා මම වළ බඳින්නම් කියලා.”සුදුමහත්තයා තම පියා පිළිබඳව අතීත තොරතුරු සිහිපත් කරන්නේය.අතීතයක් ඇති මේ ලුවිස් ද ලැනරෝල් යනු කවුද?හේවාගම් කෝරලයේ පල්ලේ පත්තුවේ බෝමිරිය ග්‍රාමයේ කෙතේවත්ත මුල්කරගෙන පැවත එන ද ලැනරෝල් පරපුරේ ආරම්භකයා වූයේ 1672 වසරේ දී ප්‍රංස තානාපති ලෙස නුවර රාජසභාවට පැමිණි ප්‍රංසයේ කුලීන බුබොන් - කොන්ඩි හියුගනෝ පෙලපතින් පැවත ආ සීසර් තැන්පත් නැන්තෙලයාර්ස් ද ලැනරෝල් ය. මෙම ප්‍රංස තානාපතිට දෙවැනි විමලධර්මසූරිය රජතුමා විසින් සෙන්කඩගල, වෙල්අටේ විශේෂ මන්දිරයක් සහ වෙනත් ඉඩම් ලබාදී උඩ කෝට්ටමුල්ලේ රාජගුරු පණ්ඩිත මුදියන්සේලාගේ දියණියක විවාහ කර දී එහිම පදිංචි කරවූයේය. ඔවුන් දරුමල්ලන් ලැබ පරම්පරා තුනක් වසර සියයක පමණ කාලයක් වෑඋඩ සහ නුවර විසුවේය. මේ පරම්පරාවෙන් පැවත එන සැමුවෙල් සහ පේදුරු ද ලැනරෝල් පහතරට පදිංචියට පැමිණි අතර සැමුවෙල්ට හේවාගම් කෝරලයේ ඉඩම් කොමසාරිස් පදවියත්, කෙතේවත්ත ඇතුළු ඉඩම් දහතුනකුත් ඕලන්ද ආණ්ඩුව විසින් පවරා දෙන ලදී.”අපි පැවත එන්නේ ඒ පහත රටට ආපු ලැනරෝල් පරම්පාවෙන්. වී.ඩී.ද ලැනරෝල්, ජුලියස් ද ලැනරෝල්, සැමුවෙල් ද ලැනරෝල් සහ කුලසිංහ ද ලැනරෝල් කියන්නේ අපේ මහප්පලා. මේ අය හොඳ සිංහල උගත්තු. ඒ වගේම ඔවුන් මෙරට භාෂාවට සාහිත්‍යයට විශේෂ සේවයක් කරපු අය. මගෙ තාත්තා ඉගෙන ගත්තත් ඔහු එතරම් ඉහළට ගිහින් නැහැ. තාත්තා කියලා තියෙනවා මේ කෙතේවත්තට ගොවියෙකුත් ඕනැනේ. ඒ නිසා එයා ගොවිකම බාරගන්නවා කියලා.”ලුවිස් ද ලැනරෝල් කෙතේවත්ත වී ගොවිතැනින් මෙන් ම ගොඩ ගොවිතැනින් ද සරු කළේ ය. ඔහුට දරුවන් පස්දෙනෙකි. බිරිය මියගියේ දරුවන් කුඩා කාලයේදීමය.”අම්මා නැතිවෙන කොට මට අවුරුදු දෙකක් විතර ඇති. අම්මා ගැන මට කිසිම මතකයක් නැහැ. ඒත් තාත්තා අපිව තනිකෙරුවේ නැහැ. තාත්තගේ අක්කලා නංගිලා තමයි අපිව හැදුවේ වැඩුවේ. අතීතයේ ලුවිස් විසින් වී ගොවිතැනට අමතරව තවත් වගාවක් ආරම්භ කළේය. ඒ රඹුටන් වගාවයි."ඒ කාලේ රඹුටන් තිබුණේ කැලණි ගඟෙන් එහා මල්වාන පැත්තේ විතරයි. නමුත් අපේ තාත්තා තමයි කැලණි ගඟෙන් මෙහා පැත්තේ පළමුවැනි වතාවට රඹුටන් වගා කෙරුවේ. තාත්තා වගාව පටන්ගත්ත කාලේ මට යාන්තම් මතකයි. මුලින්ම අක්කර දොළහක විතර එක්දහස් නවසිය හැටඑකේදි වගාකෙරුවා. ඒ කාලේ දැන් වගේ ගස් බද්ධ කිරීමක් නැහැ. ගස් සියයක් හිටෙව්වම ගස් සීයේ තියෙන්නේ රස සියයක්. ඒත් අද ගස් බද්ධ කිරීම නිසා රඹුටන්වලින් එන්නේ එකම රස. තාත්තා අක්කර දොළහෙන් පටන් ගත්ත රඹුටන් වගාව අද වෙනකොට අක්කර හතළිහකට වැඩියෙන් තියෙනවා.අපි පාසල් ගියේ බක්කි කරත්තයෙන්. තාත්තා අපි පුංචි කාලේ ගඟට එක්කගෙන යනවා නාවන්න. ඒ කාලේ මේ අද වගේ ගඟ බොරපාට නැහැ. ඇල්පෙනිත්තක් වැටුණත් ඒක පේන තරමට ගඟ වතුර පිරිසුදුයි පැහැදිලියි. මම තාත්තගෙන් ටොකු කාලා තියෙනවා ගඟට කෙළ ගහලා. තාත්තා ඒ තරමට ගඟට ආදරේ කළා. සමහර වෙලාවට මැරිච්ච හරක් ගඟ දිගේ පාවෙලා එනවා. උන්ව ගොඩ අරන් වළලා දානවා. අපේ වතුවල ළිං කැපුවේ හැත්තෑ ගණන්වල විතර එක්දහස් නවසිය හැට ගණන්වල අන්තිම කාලෙත් අපි වතුර බිව්වේ ගඟෙන්”සුදු මහත්තයා අතීත තොරතුරු රසකර පවසන්නේය. ඔහුගේ බිරිය මියගියේ ද දරු දෙදෙනා පුංචි සන්දියේදීමය. එවිට බිරියගේ වයස අවුරුදු තිස්හතරකි. ඇය මියගියේ කැලණි ගඟේ ගිලීමෙනි.මහවැසි වැස ගඟ පිටාර ගලන කාලයට පහළ ගෙදර හැරෙන්නට හතර වටේම ගංවතුරින් යටවේ. පහළ ගෙදර යට නොවන්නේ එය උස්බිමක පිහිටා ඇති බැවිනි.”ගඟ වතුර ගලා මේ පළාතම යටවුණාම සෑහෙන කලක් යනතුරු අපි පෝර දාන්න අවශ්‍ය නැහැ.ගංවතුර කියන්නේ අපිට හරියට ආශිර්වාදයක් වගේ. අර පේන පැත්ත වෙන්කරලා තියෙන්නේ කුරුල්ලන්ට. ඕකේ ඉන්නවා කොක්කු වර්ග අටක් දහයක් විතර. මට තවමත් හිතාගන්න බැරි වුණ දෙයක් තියෙනවා. සාමාන්‍යයෙන් කොක්කු කූ®ඩු හදන්නේ ගංවතුරට මාස දෙකකටවත් කලින්. නමුත් ගංවතුර ඇවිල්ලා ඔය පැත්ත යටවුණාම කවදාවත් කොක්කුන්ගේ බිත්තර කූඩු යටවෙන්නේ නැහැ. ඒවා තියෙන්නේ වතුර මට්ටමට වඩා අඩියක් දෙකක් උඩින්.” ඔහු අපට ඒ බව කීවේ මාදං, බෝවිටියා බලුදන් වලින් වැසීගිය බඩවැටිය පෙන්වමිනි. එහි භූ®මි ප්‍රමාණය අක්කර අටකි. එදා මෙදාතුර එය කුරුල්ලන්ට වෙන්කළා මිස එම ඉඩමෙන් කිසිදු ප්‍රයෝජනයක් ගෙන නැත.”කුරුල්ලන්ට විතරක් නෙමෙයි සුදුමහත්තයගේ තාත්තා ඉන්නා කාලේ ඉඳලා රඹුටන් දීපු අය ඉන්නවා. ඒ අයටත් සුදුමහත්තයා තවම රඹුටන් බෙදනවා. අවට පන්සල්වලට, කොළඹ ඉන්න යාළුවන්ට, පොලිසියේ මහත්තුරුන්ට විතරක් නෙමෙයි ජනාධිපති මැදුරටත් යවනවා. අපි තමයි කඩෙන් බෑග් ගෙනල්ලා ගෙඩි සීය දෙසීය දාලා ඒවා ඒ ඒ තැන්වලට ගිහින් දෙන්නේ. ගිය වාරේ වගේ නෙමෙයි මේ වාරේ රඹුටන් ඉක්මනටම ඉවර වුණා. දෙන්න හිටපු අයට දීගන්න බැරි වුණා. ඒ අයට සුදුමහත්තයා වෙනත් වතුවලින් සල්ලිවලට ගෙනැල්ලා තමයි බෙදුවේ.”වසර තිස් හතරක් තිස්සේ සුදුමහත්තයා ගේ කටයුතුවලට සහාය වෙමින් හිඳින ධර්මසිරි පවසන්නේය. ධර්මසිරි මෙන්ම දයාරත්න ද සුදුමහත්තයාට හිතවත්ය. ඔවුන් පොරකුකුළන් වරිගය බෝකර රැකබලා ගනී.”ඉස්සර නම් කොටවන්න ගෙනිච්චා. දැන් මුන් වඳවීගෙන යනවා. ඒ නිසා කාටවත් දෙන්නේ නැතිව බෝ කරනවා. විකුණන්නෙත් නැහැ. ආදරේට හදන්නේ.” ධර්මසිරි පවසයි.ඔවුන් ජීවත්වන්නේ අතීත විශ්වාසයන් සමඟය. අතීතයේ දී රංවල දෙවියන් ඔරුවේ නැඟී කැලණිගඟ දිගේ ගිය බව ඔවුන්ගේ විශ්වාසයයි. එමනිසා ඔවුන් අදට ද කැලණි ගඟේ බුලත්ගම්පත හරියේ සෑම පොහෝදිනකම පුහුල් පහන් එල්ලනු ලැබේ.”අපේ සීයා ඉස්සර මේ දිගටම පුහුල් පහන් එල්ලනවලු. ඊට පස්සේ තාත්තා තමයි මේ වැඩේ කළේ. දැන් මං ඒ වැඩේ කරනවා. කැලණි ගඟේ බුලත්ගම්පත හරියේ පුහුල් පහන් එල්ලීමට ඔරුවේ නැඟී යමින් ප්‍රසාද් අප සමඟ පැවැසුවේය. කෙතේවත්තෙන් කෙරෙන නිහඬ සේවාවන් රැසකි. ඒ හැම සේවාවකම හෙට දවස රැඳී ඇත්තේ ප්‍රසාද් අතය. තම පියාගේ ඇවෑමෙන් ඒ කටයුතු කිරීමේ වගකීම ඇත්තේ ඔහු අතේය.”අවුරුදු දෙසීයක් තිස්සේ බුලත්ගම්පතින් තමයි කඩුවෙල දේවාලයෙත්, නවගමු දේවාලයෙත් දියකපන්නේ. මෙතෙන්ට බුලත් ගම්පත කියන්නේ ඉස්සර කාලේ ගඟ උඩහ හංවැල්ල පැත්තේ ගමක කොහොඹා කංකාරිය නටලා තියෙනවා. නමුත් ගැහැනු ළමයකු වැඩිවිය පැමිණීමේ කිල්ලකට අසුවීමෙන් ඒ ගම ගැලවිලා ගඟ දිගේ පහළට ඇවිත් තියෙනවා. එතැන තමයි බුලත්ගම්පත තියෙන්නේ. මට මතකයි අපේ සීයල එහෙම කියනවා. ඒ කාලේ මිනිස්සු ඒ ගහගෙන ආව ඉඩමේ තිබුණ පොල්ගස්වල ගෙඩි කඩාගෙන යන්නත් ආවාලු. ප්‍රසාද් අතීතයේ අසා දැනගත් තොරතුරු එකින් එක පවසන්නේය.පොහෝදින රාත්‍රියට කැලණි ගඟ අවට බුලත්ගම්පත ප්‍රදේශය එළියවන්නේ පුහුල් පහන් වලිනි. එහෙත් හැම ගැමියෙකුම දැන් පුහුල් පහන් දල්වන්නේ නැත.මගේ දුව ඉන්නේ විදේශගත වෙලා. නමුත් පුතා අපි කරගෙන ආව විදිහට මේ හැම දේම කරගෙන යයි කියා මං බලාපොරොත්තු වෙනවා”සුදු මහත්තයා පවසන්නේ් බලාපොරොත්තු සහගතවය.කාලය විසින් සියල්ල වෙනස්කර ඇත. නමුත් කෙතේවත්ත තවමත් පැරැණි තත්ත්වයෙන්ම ඇත. විශේෂයෙන්ම වසර එකසිය හැත්තෑපහක් පමණ පැරණි කෙතේවත්තේ පහළ ගෙදර තවමත් පැරැණි ශ්‍රී විභූතිය කියාපාන්නා වැනිය.”අදටත් ගංවතුර ආවහම මේ අවට යටවෙනවා. මට මතකයි අපි ඒ කාලේ දුටුව ගඟ නෙමෙයි අද තියෙන්නේ. අපි පුංචි කාලේ නාපු තැන දැන් අඩි දහඅටක් ගැඹුරුයි. ඔය ඉස්සරහ තියෙන වගුරු බිමේ මාළු වර්ග අටක් විතර ඉන්නවා. මම මේ බිමට ආදරෙයි. අපි හම්බ කරන්නේ මුදල්ම නෙමෙයි.”ඔහුට කීමට බොහෝ දේ ඇත. ඒ තම පියා හා තම පරම්පරාවේ වැඩිහිටියන් පිළිබඳවය. අතීතය විසින් ඔහුව හැඟීම්බර කර ඇත.මීට මාස කිහිපයකට පෙර රතුපාටින් බැබළුණු රඹුටන් වතුයාය පාළුවට ගොස්ය. දැන් එහි වඳුරන් කුරුල්ලන් හෝ වවුලන් ළගින්නට එන්නේ නැත. විවිධ වර්ගයේ මෙන්ම මැලේසියා කහ, රතු කියා හෝ ලැනරෝල්ලාටම විශේෂ වූ රඹුටන් ගස් මේ යැයි කියා දැන් සොයන්නට නොහැක. සියල්ලම හිස්වූ කොල පිරුණු රඹුටන් වතුයායක් පමණි. මාස එකහමාරක් තිස්සේ එකිනෙකා ආව ගිය කෙතේවත්ත පාළුය. එහෙත් ඒ පාළුව මතින් පරම්පරා උරුමයන් මෙන්ම සම්ප්‍රදායන් රකිමින් කෙතේවෙත්තේ පහළ ගෙදර අද ඔවුන් ජීවත් වන්නේය.ඉනෝකා සමරවික්‍රමඡායාරූප -විමල් කරුණාතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>08</month>
      <day>11</day>
    </date>
    <link>http://www.silumina.lk/2013/08/11/_art.asp?fn=as1308112</link>
    <topic>නිම්වළල්ල</topic>
    <author>මුනිදාස වංශපුර</author>
    <content>නිම්වළල්ලසැදෑ හිරු රැස් මුහුදු ජල තලය මත වැතිරෙමින් තිබිණ. එදින විවේකී දිනයක් ව‍ූ බැවින් ඩේවිඩ් තම කුඩා යාත්‍රාව අරමුණකින් තොරව ඒ මේ අත පදවමින් සිටියේ ය. මේ අතර ඈත ගල්කුලක් අසලින් තරුණියකගේ රුවක් මතුවූයේ ඔහු පුදුමයට පචත් කරවමිනි. මුහුදු ජලයෙන් මඳක් එසවී හිරු රැසින් දිලිසුනු ඇගේ සිරුර ඔහුට එක්වරම දිය කිඳුරියක සිහිපත් කළේ ය.ඉතා චමත්කාර ජනකවූ එහෙත් මෙම අනපේක්ෂිත දර්ශනයෙන් ඔහු කුතුහලයට මෙන් ම ඉමහත් කැලඹීමකට ද පත්විය. මක්නිසාද යත් මිනිස් වාසයෙන් ඈත් වූ මෙම හුදකලා වෙරළ තීරයෙහි තරුණියක දැකීම කිසිවිටෙකත් සිදුවිය නොහැක්කක් වූ බැවිනි.‍කෙසේ වෙතත් එය සැකහැර දැනගනු පිණිස ඔහු වහා තම ඔරුව ඒ දෙසට හැරවීය. එහෙත් ඔරුවේ හඬින් තිගැස්සුණු ඈ සැණෙකින් ජලතලයේ ගිලී ගියා ය. ඒ සමඟ වරල්පතක් ජල බිදු විසුරුවමින් ඉහළට නැගී යළිත් දියෙහි ගිලී යනු ඔහුට පෙනුණි. කෙසේ හෝ සමීපව දැක ගනු පිණිස වේගයෙන් ඇය ලුහුබැඳ ගිය ද, අවසානයේ ඔහුට දැකගත හැකි වූයේ නිල්වන් ජලය තලය යටින් ඇදී ගිය ඇගේ තලෙළු සිරුර පමණි.‍දිය කිඳුරියන් හමුවූ මෙවැනි අවස්ථා පිළිබඳව නොයෙකුත් අන්දමේ තොරතුරු ලෝකයේ විවිධ ප්‍රදේශවලින් වරින් වර අසන්නට ලැබේ. දියකිඳුරු සිරුරු වෙරළට පාවී ආ අවස්ථාවන් ගැන ද වාර්තා වී ඇත. එම සිදුවීම්වල සත්‍යතාවයන්ගේ තරම කුමක් වුවත් කි.පූ. 1000 වැනි ඈත කාලයේ සිට පවා දියකිඳුරියන් පිළිබඳව ලියැවී තිබේ. දේශ ගවේෂක‍ෙයකු වූ ක්‍රිස්ටෝපර් කොලම්බස් ද තම මුහුදු ගමනකදී 1493 දී හයිට් දූපත අසල දියකිඳුරියන් තිදෙනෙකු දුටු බව සඳහන් කර ඇත.කෙසේ වෙතත් මිනිස් සිත් සතන් තුළ මෙවැනි සොඳුරු සංකල්පයක් ගොඩනැඟීමට හේතු වී ඇත්තේ මුහුදු ක්ෂීරපායි සත්ත්වයෙකු වන මුහුදු ඌරා (Dugon dugon) බව පැහැදිලිව පෙනෙන්නට ඇති කරුණකි.මුහුදු ඌරෝ සයිරේනියා (Sirenia) ගෝත්‍රයට අයත් ක්ෂීරපායි සත්ත්වයෝ ය. ඔවුහු විශේෂයෙන් ඝර්ම කලාපික නොගැඹුරු මුහුදුවල ද, ඇතැම්විට කලපු හා ගංමෝය අසල ද කුඩා කණ්ඩායම් ලෙස දක්නට ලැබෙති‍. ඇල්ගී හා අනෙකුත් මුහුදු පැළෑටි ආහාරයට ගන්නා මුහුදු ඌරෝ ප්‍රකට සමුද්‍රවාසී ක්ෂීරපායින් වන තල්මසුන් හෝ ඩොල්ෆිනයන්ට වඩා ගොඩබිම වෙසෙන අපේ අලි ඇතුනට සමීප නෑකම් දක්වන්නෝ ය. මුහුදු ඌරන්ගේ පෙ‍ර පාද යුගල පැතලි වූ අවල්පත් බවට පත්ව ඇති අතර පසු පාද යුගලය සම්පූර්ණයෙන් ම ක්ෂීණ වී ගොස් ඇත. අනාකූල හැඩයක් ගන්නා දේහය තිරස්ව විහිදී දෙබෙදුමක් දක්වන වලිග වරලකින් අවසන් වෙයි. උසස් ක්ෂීරපායින් මෙන් ඔවුන්ට ද ඇත්තේ ස්ථන ග්‍රන්ථි දෙකක් පමණි.මුහුදු පැළෑටි හිස දවටාගෙන හිස හා අවල්පත් ද ජලයෙන් ඉහළට ඔසවා සිටින විට ඈත සිට බලන්නෙකුට මුහුදු ඌරෙකු පෙනෙන්නේ මිනිස් රුවක් විලසිනි. නැවත ජලයේ ගිලී යනවිට නිතැතින් ම වලිග වරල ජලයෙන් ඉහළට එසවෙයි. මේ සියල්ල එක්ව ගත්විට පරිසරයේ අසිරිය දකින සෞන්දර්යවාදියෙකු දිය කිඳුරියකුගේ රුව තම මනසෙහි මවා ගැනීම අරුමයක් නොවේ‍.විවිධ ජලප්‍රවාදයන්ට බඳුන්වූ මේ මනඃකල්පිත දිය කිඳුරියන් අතර ජීවමාන “මිනිස් දියකිඳුරියන්” ද අද ලෝකයේ ජීවත්වන බව කිව හොත් ඔබ පුදුමයට පත්වනු ඇත. එහෙත් එය සැබෑවකි. 1999 වර්ෂය වන විට සැබෑ දියකිඳුරියන් තිදෙනෙකු ජීවත් වුව ද අදට ජීවත් වන්නේ එයින් දෙදෙනෙකු පමණි.එහෙත් ඔවුන් “දියකිඳුරියන්” ලෙසින් උපත ලබා ඇත්තේ ඔබ සිතනවා මෙන් පෙර වාසනාවකට නම් නොවේ. ඔවුන්ගේ ජීවිත ද ඔබ සිතන තරම් සුන්දර ඒවා නොවේ. ඔවුන්ට මේ දියකිඳුරු හැඩයක් හිමිව ඇත්තේ සයිරොනෝමිලියා හෙවත් “දියකිඳුරු සහලක්ෂණය නමැති රෝගී තත්ත්වයක් නිසා ය.මෙම රෝගීත්වය ඇති දරුවන්ගේ පාද යුගලය එකට යාවී ක්‍රමයෙන් සිහින් වී ගොස් කෙළවරෙහි වූ දෙපතුල් වරලක හැඩය ගනී‍. ඊට අමතරව දේහයේ අධර කොටසෙහි පිහිටන වකුගඩු, මුත්‍රාශය, මහාන්ත්‍රය හා ලිංගික අවයවය ද නියමිත අයුරින් වර්ධනය නොවේ.ඇතැම් අවස්ථාවල ඔවුන්ගේ හෘදය, පෙණහලු වැනි අවයවය ද හරි හැටි වැඩී නැත. මේ නිසා මෙවැනි දරුවන් උපතේදීම හෝ ඉපදී දින කිහිපයකින් මිය යති. ජීවත්වීමේ වරම් ලැබෙන්නේ පාද යාවී තිබු‍ණත් හෘදය, පෙනහලු, වකුගඩු ආදී අවයව හොඳින් වර්ධනය වී තිබුණහොත් පමණි. එහෙත් විකෘතියට පත් වූ අනෙක් අවයව ප්‍රකෘති තත්ත්වයට පත් කර ඔවුන් ජීවත් කරවීමට පහසු කාර්යයක් නම් නොවේ.මේ තත්ත්වයන් ඇති වන්නේ කළල විකසනයේ අවයවවල විභේදනයට හා වර්ධනයට අවශ්‍යව ඇතැම් රසායනික සංඥාවන් නියමිත පරිදි ක්‍රියාත්මක නොවීමයි. මෙවැනි දරු උපත් වෙනත් බොහෝ රටවල මෙන් ම අප රට තුළ ද සිදුව ඇත. නමුත් ඒවා බොහොමයක් ම මළ දරු උපත් ය. එමෙන් ම මෙවැනි දරු උපතක් ඇති වන්නේ ද සාමාන්‍ය දරු උපත් ලක්ෂයකට පමණ එකක් පමණ නිසා මෙවැනි දරු උපත් එතරම් ප්‍රකට ඒවා නොවේ.ටිෆනි යෝර්ක් දැනට ජීවතුන් අතර සිටින වැඩිමහල් ම මිනිස් දියකිඳුරියයි. වර්ෂ 1988 මැයි 7 දා ඇමෙරිකාවේ උපන් ඇයගේ දෙපා යාවී තිබූ අතර හෘදය, පෙනහලු, වකුගඩු ද තිබුණේ දුර්වල තත්ත්වයක ය. සුවිශේෂී ප්‍රතිකාර හා ශල්‍යකර්ම ගණනාවකින් පසු ඇයගේ අවයව සතුටුදායක තත්ත්වයකට පත් කරගත හැකි විය. ශල්‍යකර්ම මගින් පාද යුගලය ද සම්පූර්ණයෙන් වෙන්කර ගන්නා ලදී.දැනට සිටින අනෙක් ජීවමාන මිනිස් දියකිඳුරිය මිලාග්‍රෝස් සෙරොන් ය. ඇය 2004 අප්‍රේල් 27 දා අන්දීස් කඳුවැටි ප්‍රාන්තයේ පේරු නගරයෙහි දුප්පත් පවුලක උපත ලැබුවා ය. උපතේ දී ඇගේ දෙපා සම්පූර්ණයෙන් ම යාවී, දෙපතුල් වරලක් ලෙස විහිද තිබුණි. ඇගේ අවයව නිවැරදි කිරීමට ශල්‍යකර්ම ගණනාවක් කිරීමට සිදුවූ අතර පාද දෙක ද පියවර කිහිපයකදී වෙන්කර ගන්නා ලදී. වෛද්‍ය විද්‍යාවේ දියුණුවට හා වෛද්‍යවරුන්ගේ දක්ෂතාවයට පින්සුදු වන්නට අද ඈ වෙනත් ළමයින් මෙන් කෙළිදෙළෙන් පසුවන්නීය.ෂයිලෝ පෙපින් මෙම දියකිඳුරු සහලක්ෂණයෙන් දරුණු ලෙස පීඩාවට පත් වුවත් අවුරුදු දහයක් පමණ ජීවත්වීමට වාසනාව ලද ඇමෙරිකානු දැරියකි.ඉතාම සූක්ෂ්ම ශල්‍යකර්ම ගණනාවක් මඟින් ඇගේ විකෘති අවයව ටිකින් ටික සකස් කර ගැනීමට හැකි වූ නමුත් ඇගේ දෙපා යුවළ වෙන් කිරීමට කිසිසේත් සිදු කළ හැකි එකක් නොවීය. මේ නිසා මුළු ජීවිත කාලය තුළ ම ඇයට දෙපා යාවුණු “දියකිඳුරියක්” ලෙස ජීවත්වීමට සිදුවිය. ඇය 2009 ඔක්තෝබර් 23 දා පෙනහලු ආබාධයකින් මිය ගියා ය. මේ නිසා දැනට ලෝකයේ ජීවතුන් අතර සිටින්නේ මිනිස් දියකිඳුරියන් දෙදෙනකු පමණි.මුනිදාස වංශපුරඔහු කාන්තා සිරුරක සිරවී සිටියේය. ඔහුගේ එකම සිහිනය වූයේ එම සිරගෙදරින් නිදහස ලබා පුරුෂයෙකු බවට පත්වීමයි. එසේම ඇය ද එවැනිම සිර ගෙදරකට කොටු වූ අයෙක් වූවාය. මෙම දෙදෙනා තමන් සිටි සිර ගෙවල්වලින් නිදහස් වී දැන් පෙම්වත්තු වී සිටිති. ඔවුන් සිටින්නේ ඇමෙරිකාවේ ඔක්ලහෝමා ජනපදයේ ටුල්සා නම් ප්‍රදේශයේය.දහහත් වන වියේ පසුවන ඇරින් ඇන්ඩෲස් වසර දෙකකට පමණ පෙර එමරල්ඩ් නමින් පෙනී සිටි කාන්තාවක් විය. එසේම දහනව හැවිරිදි කේට් හිල් ලුක් තම නමින් පෙනි සිටි තරුණයෙකි.විශ්ව විද්‍යාල සිසුවකුව සිටි ලුක්ට තම පිරිමි භවය වෙනස් කර ගැනීම සඳහා අවශ්‍ය ශල්‍යකර්මය ඉටුකර ගැනීමට හැකි වූයේ පුවත්පතක පළවූ ඔහුගේ කථාව කියවූ නම හෙළි කිරීමට අකැමැති වූ පරිත්‍යාගශිලියකු විසින් එවනු ලැබු පවුම් 25,000 ආධාරයෙනි. ඒ අනුව ලුක් කේට් නම් වූවාය.දැනුදු පාසල් ශිෂ්‍යාවක් වන එමරල්ඩ් ද එම ‍ශල්‍යකර්මයට භාජනය වී එරීන් බවට පත්වූයේය. පියයුරු ඉවත් කිරීමෙන් පසු එරින් උඩුකය විවෘත කරගෙන තම පුරුෂ සිරුර තම මිතුරන්ට පෙන්වන්නේ අතිමහත් ආඩම්බරයෙනි.“උඩුකය විවෘත කරගෙන පිහිනුම් තටාකයේ පිහිනීමේදී, ශාරීරික ව්‍යායාම සඳහා බර ඉසිලීමේ දී කිසිවෙකුත් පුදුමයෙන් වගේ මා දිහා බලන්නේ නෑ. මට සතුට ඒකයි.” යනුවෙන් එරින් සොම්නසින් යුතුව පැවසුව ද “ඒත් මට දුක මේ වෙනස නිසා එමරල්ඩ්ට හිටිය යාළුවෝ බොහෝ දෙනෙක් අයින් වීමයි.” යනුවෙන් ද පැවැසීය.දැනට වසර දෙකකට පමණ පෙර මෙබඳු ලිංග පෙරළිවලට භාජනය වන අය වෙනුවෙන් පවත්වනු ලැබු එක්තරා වැඩමුළුවකදී එරින් හා කේට්ගේ ප්‍රථම හමුවීම සිදුවිය. එහිදී ඔවුන් දෙදෙනාගේ අත්දැකීම් පිළිබඳව කථාබහ කිරීමෙන් අනතුරුව ඔවුන්ගේ මිත්‍රත්වය ප්‍රේම සම්බන්ධයක් බවට හැරුණේ ඉබේටමය.“එරින් මගේම එරින්. ඔහු මට ශක්තිමත් පුරුෂයකු ලෙසටයි මට පෙනෙන්නේ” එයාට පුරුෂයකු සතුව තිබිය යුතු ආත්ම ශක්තිය හා පෞරුෂත්වය හොඳින් තිබෙනවා” යි කේට් පැවසුවාය.“මමත් ලිංග විපර්යාසයට භාජනය වූ කෙනෙකු හැටියට එරින්ගේ මානසිකත්වය මට හොඳට තේරුම් ගන්න පුළුවන්. එය අපි දෙදෙනාගේ සම්බන්ධය ශක්තිමත් වීමට එක් හේතුවක්” යි ද කේට් පැවසුවාය.මොවුන් දෙදෙනාගේ දෙමවුපියන් ද ඔවුන්ගේ මෙම විපර්යාසයට මහත් සේ සහයෝගය දීම ඔවුන්ට තවත් ශක්තියක් විය.“ඒ දෙන්නට පසුගිය අවුරුදු දෙකක කාලයක් නොයෙකුත් කරදරවලට මුහුණපාන්නට සිදුවුණා.කේට්ට පාසලේදී නොයෙකුත් කෙනහිලිකම් හා උපහාසාත්මක සිද්ධීන්වලට මුහුණපෑමට සිදුවුණා. ඒ වගේම ඒ දෙන්නට හිටිය යාළුවොත් නැතිවුණා යැයි එරින්ගේ මව පැවසුවාය. - රෝහණ අර්යරත්නඅපට එදිනෙදා හමුවන කුහුඹු වර්ග ඇත්තේ ඉතාම සීමිත ප්‍රමාණයකි. තෙල් කූඹි, කළු කූඹි, ඇඹලයෝ, රතු කූඹි, කඩියන්, දිමියන් පමණක් නොව වේයන් ද ඒ ගණයට ගත හැකි වේ. එහෙත් කුහුඹු වර්ග 15,000 ක් පමණ ලෝ පුරා සිටින බව ඔබ දන්නෙහි ද? ඒ අතුරෙන් වර්ග 131 ක් මෑතක දී අලුතින් සොයා ගත් ඒවා බව ද වාර්තා වේ.එහෙත් මෙතෙක් සොයා ගනු නොලැබු කුහුඹු වර්ග 33 ක් පසුගිය දා මධ්‍යම ඇමෙරිකානු රටවලින් හා කැරීබියානු දූපත්වලින් සොයා ගනු ලැබිණ.මෙම නව සොයා ගැනීම්වලට මූලික ව ක්‍රියා කළ යුටා විශ්ව විද්‍යාලයේ සත්ත්ව විශේෂඥයකු වූ ජැක් ලොංගිනෝ පවසන අන්දමට මෙම කුඩා සතුන් අන්වික්ෂයක් තුළින් නරඹන විට අභ්‍යවකාශයෙන් මිහිපිටට පැමිණි බැලීමට පවා බය හිතෙන විරූපී යක්ෂ රූපවලට සමාන වන්නේය.මධ්‍යම ඇමෙරිකාවේ කුඩා ළඳු කැලෑවලින් සොයා ගනු ලැබු මෙම කුහුඹුවන් කැලෑ සංරක්ෂණය කිරීමේ මහඟු කර්තව්‍යයක් ඉටුකරන බවත් පස තෙත් ගතිය පවත්වා ගැනීම, පරාගනය ආදි පරිසර පද්ධතියේ සංරක්ෂණයට අතිවිශේෂ සේවාවක් ඉටුකරනු ලබන බව ලොංගිනෝ පවසයි.මෙම ඡායාරූපයේ දැක්වෙන කුහුඹුවා ඉයුර්හොපැලොත්‍රික්ස් සිපක්නා (Eurhopalothrix Zipacna) යන විද්‍යා නාමයෙන් හඳුන්වනු ලබන අතර එය මයාවරුන් අතරේ ප්‍රචලිතව තිබු කිඹුල් මුහුණක් සහිත යක්ෂයෙකුගේ නමින් ද හඳුන්වනු ලබයි. එම කුහුඹුවා සොයා ගනු ලැබුවේ ගෞතමාලා හා හොන්ඩියුරාස් යන ලතින් ඇමෙරිකානු රටවලිනි. එසේම අනෙක් ඡායාරූපයේ සිටින ඉයුරේනොපැලොත්‍රික්ස් සිබල්බා (Eurhopalothrix Xibalba) මයාවරුන්ගේ පාතාල ලෝකය යන අර්ථය සහිත නමකින් ද හැඳින්වේ. එම වර්ගය හොන්ඩියුරාස් හා කොස්ටරිකා වැනි රටවලින් හමු වී ඇත.එක ඉබ්බයි! ඉබි කටුවයි! ඒත් ඉබි ඔළු දෙකයි. මෙවැන්නක් සිදුවිය හැක්කේ කෙසේ ද? එම සත්ත්වයා දකින දකින අයගේ කුතුහලය තව තවත් මෝරා යනු නොඅනුමානය. දැන් දැන් එය ලෝ පුරා ප්‍රචාරය වී ඇත්තේ මෙම අපූර්ව ඉබ්බා ෆේස්බුක් අඩවිය තුළට පිවිසි සිටීම නිසාය.මෙම කථාව තවත් ප්‍රහේලිකාවක් බවට පත්වී ඇත්තේ මෙම ඉබ්බා නම් දෙකකින් හදුන්වනු ලැබීමයි. මෙම ඡායාරූපයේ දක්නට ලැබෙන වම් අත පැත්තේ තිබෙන ඔළුව ලුවිස් යනුවෙන් ද දකුණු ඔළුව තෙල්මා යනුවෙන් ද නම්කර ඇත. හරියටම එක කටුවක හිරවී සිටින අඹුසැමි යුවළක් මෙනි.මෙම අරුම පුදුම ඉබ්බා ෆේස්බුක් අඩවියට අමතරව පණපිටින් දැක ගත හැක්කේ ඇමෙරිකාවේ ටෙක්සාස් ජනපදයේ සැන් ඇන්ටෝනියෝ සත්වෝද්‍යානයේදීය. මෙම අරුම පුදුම සත්ත්වයා ජුනි 18 වැනිදා උපත ලැබු අවස්ථාවේ මෙම ඔළු දෙක ඉතාම කුඩාවට තිබිණ. නමුත් සිරුරේ වැඩීමත් සමඟ ඔළු දෙක ද දැන් විශාල වී ඇත. දැනට තනි හිස සහිත ඉබ්බන් රැසක් සමඟ සාමයෙන් හා සමාදානයෙන් ෆ්‍රෙඩ්රික් මත්ස්‍යාගාරයේ ජීවත්වන මෙම සත්ත්වයාගේ ඔළු දෙක ද ඉතාම සතුටින් සමාදානයෙන් පසුවන බව එම සත්වෝද්‍යානයේ ප්‍රකාශිකා ඩෙබි රියෝන් වැන්ස්කිකේ පැවසුවාය.පසුගිය අප්‍රේල් මාසයේ එක් දිනක මත්ද්‍රව්‍ය නාශක නිලධාරීන් වෙත ලැබුණු ඔත්තුවක් අනුව කැලිෆෝර්නියාවේ සැන්ඩියෙගෝ හි පවත්වනු ලැබු මෙහෙයුමකදී මත්ද්‍රව්‍ය සහිතව නිපදවනු ලැබු එක්ස්ටසි නම් වූ පෙති තොගයක් අත්අඩංගුවට ගනු ලැබිණ. එම මෙහෙයුමේදී අත්අඩංගුවට ගනු ලැබු සැකකරුවන් අතරට කැලිෆෝර්නියා විශ්ව විද්‍යාලයේ ඉංජිනේරු ශිෂ්‍යයකු වන 24 හැවිරිදි ඩැනියෙල් චොං ද විය.මේ අයුරින් අත්අඩංගුවට ගනු ලැබු අය වෙන වෙනම පොලිස් කූඩුවලට දමා ප්‍රශ්න කිරීම සිදු කෙරේ. එහෙත් බලධාරීන්ට චොං අමතක විය. ඒ චොං ගෙන් ප්‍රශ්න කිරීමට පෙර සියලු තොරතුරු හෙළිවීම නිසාය.තමන් නොකළ අපරාධය ගැන ඔහු තුළ පැවැති කෝපයට අමතරව කිසිවකුත් නොපැමිණීමත් ගැන ඔහු මහත් අපහසුවට පත්වී සිටියේය. කිසිඳු ආහාරයක් නොලැබීම නිසා ඔහුට ‍බොහෝ විට තමාගේ මුත්‍රා පානය කිරීමටත් සිදුවිය. ඇතැම් විට තමාට පිස්සුව වැලඳී ඇත්දැයි යන්න ද සිතුණු අවස්ථා අප්‍රමාණය. ඔහු පැලඳ සිටි උපැස් යුවළේ වීදුරුව කඩා තම සමේ “මට සමාවෙන්න අම්මේ” යනුවෙන් ලිවීමට ද හෙතෙම පෙලඹිණි.මේ අයුරින් ඩැනියෙල් චොංට දින පහක්ම මෙම කූඩුව තුළ ගත කිරීමට සිදුවූ අතර ඔහු මළවුන් අතරට නොගියේ ඔහුගේ පෙර වාසනාවක් නිසා විය හැකිය.දින පහකට පසු සොයා ගනු ලැබු ඔහු සිටියේ ඉතාම අවදානම් සෞඛ්‍ය තත්ත්වයක නිසා වහාම රෝහල වෙත යවනු ලැබීය. ඔහු සිටියේ මරණයත් සමඟ පොර බදමිනි.ඔහුට මුහුණපෑමට සිදුවූ අතිමහත් අපරාධයට එරෙහිව ඔහු විසින් නඩු පවරන ලදී. “ඩැනියල්ට සිදුවූ මේ අපරාධය මිහිපිට සිටින කිසිවකුට සිදු නොවිය යුතු යැÓයි ඔහු වෙනුවෙන් පෙනී සිටි නීතිඥ ඉයුජින් අයර්ලන්ඩ් උසාවියට පැවසු අතර මෙම අසාධාරණය වෙනුවෙන් පවුම් මිලියන 13 ක් වන්දි වශයෙන් ඉල්ලා සිටියේය. එහෙත් පසුව පවුම් මිලියන 2.6 ක වන්දියක් ලබා ගැනීමට ඩැනියල් චොං එකඟත්වය පළ කළේය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>08</month>
      <day>11</day>
    </date>
    <link>http://www.silumina.lk/2013/08/11/_art.asp?fn=as1308113</link>
    <topic>තාත්තා සතුටු කරන්න ගෙදර පුංචි පාටියක්</topic>
    <author>අද කතාබහප්‍රවීණ සූපවේදිනී වරුණි පෙරේරා</author>
    <content>තාත්තා සතුටු කරන්න ගෙදර පුංචි පාටියක්අපේ තාත්තා ජීවිත කාලයක් ම කළේ උදේ හවස කන්තෝරු යන එන එක. උදේ පාන්දර නැගිටලා බෑග් එකත් අරන් තාත්තා කන්තෝරු යන හැටි තාම මට මැවිලා පේනවා. ඒත් තාත්තා දැන් ගෙදර. විශ්‍රාම අරන්. ඒත් තාත්තා තවමත් උදේ ම නැගිටිනවා. උදෙන් ම නැගිටලා පත්තර බලනවා. සමහර වෙලාවට ඉස්සරහ පුටුව උඩට වෙලා පාර දිහා බලා ගෙන ඉන්නවා. අපිට හරිම දුකයි‍. ඒ නිසා තාත්තා සතුටට පත් කරන පුදුම කරන දෙයක් කරන්න අපි හැමෝම හිතාගත්තා.තාත්තා වෙනුවෙන් සාදයක් පිළියෙල කිරීම පිළිබඳ මුලින් ම අදහස් දැක්වූයේ අම්මා ය. එහෙත් ඒ පිළිබඳ ඔහු සමඟ කිසිවක් ප්‍රකාශ කිරීමට ඇය නොකැමැති වූවා ය. අක්කා විවාහ වී නිවසින් බැහැරව සිටිය ද ඇය ද මේ සඳහා හවුල් කරගත යුතු බවට යෝජනා කළේ මමයි. පුරා අවුරුදු හැටක් සංස්ථා සේවකයෙකු ලෙස සේවය කළ තාත්තා පසුගිය සුමානයේ විශ්‍රාම ගියේ විශ්‍රාම යායුතු නිසා ම බව මට සිතේ‍. එවන් නීතියක් නොතිබුණා නම් ඔහු තවත් වැඩකරනු ඇතැයි මම සිතමි. පවුලේ අය එක්රැස් වෙන වෙලාවේදී තාත්තාට ගොඩක් වටින්නේ ඔෆිස් එකයැයි කියා මල්ලී සිනාසුණේ ය. එතරම්ම තාත්තා සේවය වෙනුවෙන් කැපවූ බව මට මතකය. ඔහු විශ්‍රාම යන දින ලැබුණ තෑගි බෝග වලින් ඒ බව මනාව ඔප්පු විය. තාත්තා දෙතුන් වරක් ම ඒ තෑගි අතපත ගාමින් අහිංසක සතුටක් ලැබූ අයුරු මට මතක් විය. ඔහුගේ සතුට ඔෆිස් එකේ අය තමන් ගැන දැක්වූ සැලකිල්ල නිසා ය.“මේ පිඟන් සෙට් එක දුන්නේ දුවගේ වයසේ ළමයෙක්. ළඟදී ඔෆිස් එකට ආවේ.”තාත්තා මං වගේ දරුවන් දුටු විට කරුණාවන්ත බව මම දනිමි. අවසන් දින ඔහු වෙනුවෙන් පිළියෙල වූ සාදය තාත්තා කන්න කැමැති කෑම බොහොමයක් තිබුණ බව තාත්තා කීවේ ය. ඔෆිස් එකේ අයට ද එවැනි සාදයක් දීමේ අදහසක් තාත්තා තුළ ද ඇති බව ඔහුගේ කතාවෙන් අපි තේරුම් ගතිමු.“නරක ද අපි තාත්තා වෙනුවෙන් පාටියක් දුන්නොත්.”“ඒක හොඳයි”අම්මගේ යෝජනාවට මම ද ඉතසිතින් කැමැති වූයෙමි.තාත්තා කන්න කැමැති කෑම වගේ ම තාත්තාගේ යාළුවොත් කන්න කැමැති කෑම වර්ග සාදයට පිළියෙල කරන්න අපි කතා බහ කර ගත්තෙමු.“ඇයි කැමැති විතරක්? මේ වයසට කන්න හොඳ කෑම වර්ග තියෙනවා. ඒවා අපි විශේෂ ක්‍රමයකට පිළියෙල කරගන්නත් ඕනෙ.”මම කිව්වෙමි.අපි මේ සාදය ගැන සියලු දේ කතා බහ කළේ මැද සාලයේ සිටය. තාත්තා ලොකු නැන්දලාගේ ගෙදර ගිය දෙදින සාදයේ සංවිධාන කටයුතු කර ගත්තේ හැමෝගෙම අදහසකට අනුව ය. තාත්තා පුදුමයට පත් කිරීම හැම දෙනාගේම අරමුණු විය.“අපි මොනවද හදන්නෙ”?“රෑට තියෙන නිසා සැන්විච්, කට්ලස් වගේ ම නූඩ්ලස් වගේ වුණත් කමක් නෑ. වයසක අය විතරක් නෙවෙයි‍. තරුණ අය පොඩි ළමයි හැමෝ ම එනවා නේ.“මේ නිසා මේ ‍හැමෝටම සුදුසු විදිහට සාදයක් පිළියෙල වෙනවා නම් තමයි හොඳ‍.”අම්මා මුලින් තම අදහස ඉදිරිපත් කළා ය.සූප ශාස්ත්‍රය පිළිබඳ ‍ඉගෙනගත් නංගී ස්ව කැමැත්තෙන් ම අදහස් ඉදිරිපත් කළා ය. හැම දෙයක් ම අපි හොඳ අවධානයෙන් අසා සිටියෙමු.“තාත්තලාගේ වයසට චීස් බටර් එච්චර හොඳ නැහැ. ඒ නිසා ඒ ගොල්ලන්ට කෑම හදන ක්‍රමවේදයක් තියෙනවා කියලා අපේ සූපවේදය උගන්නන මිස් කිව්වා. මේ නිසා මම හිතන්නේ කුරක්කන්වලින් හැදුව බ්‍රවුන් බ්‍රෙඩ් වුණත් හොඳයි. තාත්තාගේ යාළුවො වුණත් කැමැති වේවි.අනික් එක බයක් සැකක් නැතුව ඕනෙම කෙනෙකුට කන්න පුළුවන්. සමහර වයසක අය සාදවලට ගියහම බයයි. තමන්ට මොනවා කැවෙයිද? කියලා. මේ නිසා මේ තත්ත්වය අපේ සාදයේ තියෙන්න හොඳ නැහැ.”“ඉතින් නංගිම කියන්නකෝ මොනවද හදන්නේ කියලා.”“අපි නූඩ්ලස් එකක් හදමු. මං හිතන්නේ අපි පහළොවකට කියන නිසා ඒ තරමට සෑහෙන්න හදන්නත් වේවි. කැරට්, ලීක්ස්, ගම්මිරිස් කුඩු ස්වල්පයක් වගේ ම ලූනු, අමුමිරිස් ටිකක් අවශ්‍ය වෙනවා. හැබැයි අපි මේක තෙම්පරාදු කරන කොට පොල් තෙල් ගන්නෙ නැහැ. අපි මේකට ඔලිව් තෙල් දාමු. රසයේ වෙනසක් නෑ. ඒ වගේ ම අගුණත් නෑ. නොයෙක් වෙළෙඳ නාමවලින් තිබුණත් අපිට ඒවා විශ්වාස කරන්න බැහැ. අනිත් එක අපි සලාදයක් හදන්නත් ඕනෙ. පාට පාට ලස්සන පිපිඤ්ඤා වර්ග වෙළෙඳ පොළේ තියෙනවා. ලොකු කුඩා ඕනෙම කෙනෙකුට සලාද හොඳයි. සලාද කොළ තක්කාලි වගේ ම අන්නාසි ටිකකුත් එකතු කළාට නරක නැහැ. එළවළු වැඩිපුර අරගන්න එක කොයි කාටත් හොඳයි. අපි තාත්තාගේ වයසේ අය ගැන නොවෙයි, අනිත් සාදයට එන තරුණ අය ගැනත්, ළමයි ගැනත් සිතන්න වෙනවා. මේ නිසා අපි සැන්විච් වර්ග දෙකක් හදමු. එකක් හදමු සුදුලූනු අඹරලා ගම්මිරිස් ලුනු දාලා. ඒකට තම්බපු මාළු ස්වල්පයක් දැම්මත් අගුණයක් නැහැ. තාත්තාගේ වයසේ හැමෝම වගේ රස කර කර කයි.‍ඒ වගේ ම අනික් සැන්විච් වර්ගය කැරට්, බීට්, බටර්, සැමන් දාලා ක්ලබ් සැන්විච් එකක් විදිහට හදමු. නැන්දා හොඳට ක්ලබ් සැන්විච් හදන්න දන්නවා. ඒක හින්දා අපි එයාට ඒක බාර දෙමු.”“අනිත් එක අපි රෑට වුණත් බත් කන්න කැමැති අයට එළවළු බතක් හදමු. මේකට කැරට් ලීක්ස්, ලූනු හීනියට කපලා දාන්න පුළුවන්. ග්‍රීන් පීස් ඇට ටිකක් තිබුණොත් හොඳයි. බත තෙම්පරාදු කරන කොට වෙනදා වගේ පොල් තෙල් ගන්න එපා අම්මා, මේකටත් ඔලිව් ඔයිල් දාන්න.”“අනිත් එක මාළු කරිය රසටම තියෙන්න ඕනෙ. මාළු කඩේ ගිහිල්ලා අලුත් මාළු ටිකක් ගන්න අම්මාට පුළුවන් නේ. මේ නිසා අම්මා ඇඹුල් තියල් මාළුවක් හැදුවත් කමක් නෑ. ඒක ගැන අම්මාට අලුතින් කියන්න ඕනෙ නැහැ.”“ඇයි පොඩ්ඩි තාත්තාගේ ආසම හොද්ද”“ඒ මොකක්ද?”“අල හොද්ද”“ඒක නැතුව කොහොමද?”නංගි කීවේ සිනාසෙමිනි.“අපි ඒක හදන්නත් පුංචිටම බාරදෙමු.” මම යෝජනා කළෙමි.“බටු මෝජු ටිකකුත් හදන්න ඕනෙ. සාදෙට එන තරුණ ළමයි කැමැති වේවි. තෙල් දාන මොනවට වුණත් ඔලිව් තෙල් දාන එක හොඳයි නේද?චූටි දුව?”තාත්තා පොළොස් මැල්ලුම් කන්න ආසා නිසා අම්මා නිතරම තාත්තාගේ බත් එකට පොළොස් මැල්ලුම් හදනවා. අපි එදාට එළවළු බත් හදන නිසා පොළොස් මැල්ලුම් හදන්න බැහැනේ. ඒ නිසා සුදු බත් ටිකක් සමඟ පොළොස් මැල්ලුම් ටිකකුත් තියමු කියා යෝජනා ‍කළේ අපේ අම්මා.අමුත්තො ආව ගමන් ම දෙන බීම එක හදන්න බාර ගත්තේ මම. දෙහි යුෂ දාලා ඇපල් කෑලි ටිකක් හීනියට කපලා දාලා වෙල්කම් ඩ්‍රින්ක් එක හදන එක ඒ තරම් වැඩක් නෙවෙයි. සීනි පදමට දාලා දෙහි චුට්ටක් දාපුවහම පදම හොඳයි. ගහේ අඹත් තියෙන හින්දා. අඹ පුංචි කෑලිවලට කපලා බ්‍රෙන්ඩර් කරගන්න එක පහසුයි. කොහොම කොහොම හරි වැඩ ටික හැමෝම බාරගත්ත එක නම් සතුටක්.”අන්තිමටම දෙන්න අපි තීරණය කරගත්තේ පලතුරු සලාදයක්.“අපි එහෙනම් තාත්තාගේ කන්තෝරුවේ අයටත් කතා කරලා තාත්තාට නොකියාම දිනයක් දාගනිමු” මල්ලී කිව්වා.අද කතාබහප්‍රවීණ සූපවේදිනී වරුණි පෙරේරාලිව්වේ -රූපාන්ති බුලත්සිංහල ,ඉනෝකා සමරවික්‍රමකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>08</month>
      <day>11</day>
    </date>
    <link>http://www.silumina.lk/2013/08/11/_art.asp?fn=as1308114</link>
    <topic>ජීවතුන් අතර සිටිනකම් දුක සැප නොබලා මවුපියන් මියගිය පසු පින්පෙත් දී වැඩක් වේද?</topic>
    <author/>
    <content>ජීවතුන් අතර සිටිනකම් දුක සැප නොබලා මවුපියන් මියගිය පසු පින්පෙත් දී වැඩක් වේද?තාත්තා මියගොස් වසර දහයකට වැඩිය. එහෙත් අපි තවමත් තාත්තාගේ උපන් දිනය සමරන්නෙමු. තාත්තා ජීවත්ව සිටින කාලයේ අපි ඔහුගේ උපන් දිනය දාට වැඩිහිටි නිවාසයකට දානයක් දෙන්නට බාරගතිමු.එය ඒ කාලයේ දුන්නේ තාත්තා උපයන මුදලිනි. එකල තාත්තා තම උපන් දිනය දාට කෙරෙන මෙම පින්කම දෙස බලා අප්‍රමාණව සතුටු වූයේය. තාත්තාගේ හිතමිතුරෝ ද ඥාතීහු ද ඊට සහාය වූහ. වසර දහයක් පමණ තාත්තා අම්මා හා එක්ව මේ පින්කම කළේය. තාත්තා මියගියේය. ඉන්පසු අපි අම්මා හා එක්ව ඒ පින්කම කළෙමු. දැන් අම්මාත් තාත්තාත් දෙදෙනාම ජීවතුන් අතර නැත. එහෙත් අපි තවමත් ඒ පින්කම එලෙසින් ම කරන්නෙමු. තාත්තාගේ අභාවයෙන් පසු එළැඹි ඔහුගේ උපන් දිනය දා ද අපි එම වැඩිහිටි නිවාසයේ නේවාසිකයනට දානය ගෙන ගියෙමු.”අනේ ඉතිං අපි නැති වෙච්ච දවසට අපිට කවුද මේ වගේ පින් කරන්නේ”ඊට සහභාගිවූ අප හිතවත් වැඩිහිටි කාන්තාවක පැවැසුවේ කනගාටුවෙනි.පවුලේ ළඟම ඥාතියකු ලෙසින් අපට සමීපව සිටි ඇය ද අද සිටින්නේ වැඩිහිටි නිවාසයක නේවාසිකවය. ඇය එහි ගියා නොව ඇයට එහි යන්නට සිදුවූවාය. විශ්‍රාම වැටුපෙන් ජීවත්වන ඇය බෙහෙවින්ම තනිවූයේ ඇගේ සැමියාගේ අභාවයත් සමඟය. මිල මුදල් තිබුණ ද දේපළ තිබුණ ද සියල්ල ඔවුන් හදාවඩාගත් දරුවන්ට පැවැරූහ. අවසානයේ ඇය මඟට බැස්සේ හිස් අතිනි. දැන් ඇය බලන්නට කිසිවෙක් නැත. ලැබෙන විශ්‍රාම වැටුපෙන් අඩක් වැඩිහිටි නිවාසයේ මාසික ගාස්තු වශයෙන් ගෙවන්නේය. ඉතිරිය බෙහෙත් හේත් ගැනීමටත්, පින්දහම් කිරීමටත් වැය වන්නේය. දරුවන්ගේ සෙවණේ සිටිය යුතු කාලයක ඇයට සිදුවුණේ වැඩිහිටි නිවහනකට යාමටය.ඇය හැඩට වැඩට සිටීමට කැමැතිය. ජීවිතේ සැනසිල්ල ඇය බෙහෙවින් අගයයි. එහෙත් ඒ නිදහස ඇගයීම යටින් ඇත්තේ ජීවිතයේ කොතරම් නම් හුදකලා වී ඇති බවද? ඔබට වැටහෙනවාද මහලු වියේදි දැනෙන තනිකම පාළුව ඇතැම් විටෙක ඔබට නොදැනෙනවා ඇති.ඉකුත් දිනෙක අප මිතුරියකගේ මව මිය ගියාය. මිතුරියගේ පියා දරුවන්ගෙන් සිය දුක සඟවාගෙන සිටියේය. එහෙත් බිරිය නැති ගෙදර ඔහු තවමත් වැලපෙන්නේය. වසර පනස්ගණනකටත් වඩා වැඩි කාලයක් එකට සිටි ඔහු එක්වරම තනිවීම ඔහුට දරාගන්නට බැරි හැඩය.”අම්මා ඉන්නකොට තාත්තා හරි සනීපෙන් හිටියා. ඒත් අම්මගෙ මරණයත් සමඟ තාත්තා එකපාරටම අවුරුදු දෙක තුනකින් වයසට ගියා වගෙයි අපිට දැනෙන්නේ. තාත්තා හුඟක් වැහැරිලා. අපිටත් හැමදාම ගමේ යන්න අමාරුයි. දරුවෝ ගැන බලන්න ඕන. රස්සාවලට යන්න ඕන. ඒත් දැන් අපි කොහොමහරි හැම සති අන්තයකම ගෙදර යනවා. පුළුවන් තරම් තාත්තව සතුටින් තියන්න උත්සාහ දරනවා.”ඒ මිතුරිය සහ ඇගේ සොයුරු සොයුරියන් තම පියා සතුටින් තැබීමට ගෙන ඇති පියවර එයයි.මව පියා එකිනෙකාගෙන් වෙන්වූ විට ඔවුන් ජීවිතයේ හුදකලා වන තරම ඇතැම් දරුවන් හඳුනන්නේ් නැත. ඇතැම් දරුවන්ට එය වැටහුණ ද ඔවුන් ඒ පිළිබඳව තැකීමක් කරන්නේ නැත. මවුපියන් දරුවන්ගෙන් කිසිවක් බලාපොරොත්තු නොවේ. එහෙත් ඔවුන් දරුවන්ගෙන් සැනසිල්ල හා සතුට හැමවිටම බලාපොරොත්තු වේ.”ගිය මාසේ විසිවැනිදට අපි කසාද බැඳලා අවුරුදු පනහයි. අපි දෙන්නා කිසිම උත්සවයක් සූදානම් කළේ නැහැ. ඒත් මගෙ හිතට පුදුම සතුටක් දැනුණා. පුංචි දුව උදේම කිරිබත් උයලා - එයාගේ දරුවොත් එක්ක අපට සුබ පැතුවා. ඒ වගේම එයා අපේ කාමරේ ඇඳ උඩින් අපට තෑගිත් ගෙනැල්ලා තියලා. ඒ දැනුණු සතුට කියලා නිමකරන්න බැහැ. දරුවෝ පුංචි කාලේ අපි එයාලව සතුටු කෙරුවා. දැන් ඒ ගොල්ලෝ ඒ අයගෙ දරුවෝ අපිව සතුටු කරනවා.”අප හිතවත් වියපත් මවක පැවැසුවේ සැනසුම් සුසුමක් හෙළමිනි.බෞද්ධ සාරධර්ම අගයන අප වැනි රටකට වැඩිහිටි නිවාස සුදුසු ද? මේ පැනය අපි අද සමාජයෙන් ඇසිය යුතුව තිබේ. මීට වසර තිස්හතළිස් ගණනකට පෙර නම් අපේ රටේ වැඩිහිටි නිවාස තිබූ බවට ආරංචියක් නැත. අම්මාත් තාත්තාත් දරුවන් ළඟ ජීවිතයේ අවසාන කාලය ගත කළහ. නමුත් අද උඩුයටිකුරු වූ සමාජයක අම්මලා තාත්තලා තව තැනෙකය දරුවන් තවත් තැනෙකය.තම අතීත තොරතුරු කියන්නට, ඒ පිළිබඳව උදම් අනන්නට මවුපියන් වයසට යන විට නිතැතින්ම ඕනෑ වේ. නමුත් කොම්පියුටර් ලෝකයේ තනිවූ දරුවන්ට මුනුපුරු මිනිබිරියන්ට වැඩිහිටියන්ට සවන්දීමට තරම්වත් කාලයක් මිඩංගු කිරීමට නැත.ඇතැම් විට රෝගී තත්ත්වයන් නොතිබුණ ද වයසටත් වඩා ඉක්මනට මාපියන් වයසට යන්නේ දරුවන්ගේ නොසලකා හැරීම නිසාය. ඔවුහු ජීවිතය තුළ හුදකලාවේ මානසිකව ඇද වැටීමට ලක්වේ. කුඩා කල දී අප ආදරයෙන් රැකබලාගත්, එකම ප්‍රශ්නය දහ සැරයක් ඇසූවත් ඒ හැම වරම උත්තර දුන් අම්මාට තාත්තාට ඔවුන් වියපත් වූ විට ඇහුම්කන් දීමට තරම් වත් අප ළඟ කාලයක් නැත්නම් ඔබ අප කොතරම් නම් ගුණමකුවෝ ද?අඩුම තරමේ සති අන්තයකවත් අපිට අපේ මවුපියන්ව ඔවුන්ගේ ගම්පළාතට එක්ක ගොස් නෑදෑ හිතමිතුරන් මුණගස්වන්නට එහෙමත් නැත්නම් වන්දනාගමනක, පරිසර චාරිකාවකට එක්කර ගෙන යන්නට ඇත්නම් වගේම ඔවුන්ගේ සමකාලිකයන්ගේ මිතුරු හමුවක් පැවැත්වීමට හැකිනම් කොතරම් අගේද? එහෙමත් නැත්නම් ඔවුන් පි‍්‍රයකරන කෑම බීමවලින් එක වේලක් හෝ සැකසීම, ඔවුන් කැමැති නෑදෑහිතමිතුරු හවුලක් පැවැත්වීම කොතරම් වටිනවාද?මවුපියන් මියගිය පසු කොතරම් ලොකුවට අවමංගල්‍ය කටයුතු සිදුකළත් මහා සංඝරත්නය විසිතිස් ගණනින් වඩම්මවා දන් පින් දුන්නත් පලක් තිබේද?ඔවුන් ජීවත්ව සිටින කාලයේ ඒ අහිංසක මවුපියන්ගේ සිත්වලට සැනසුම සතුට ළඟාකර දෙන්නේ් නැතිව.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>08</month>
      <day>11</day>
    </date>
    <link>http://www.silumina.lk/2013/08/11/_art.asp?fn=as1308115</link>
    <topic>යහගුණ දක්නා දරුවන් මවුපියන්ට පිටු පාන්නේ නැහැ</topic>
    <author>රමණී සුබසිංහ</author>
    <content>යහගුණ දක්නා දරුවන් මවුපියන්ට පිටු පාන්නේ නැහැපවුලක සතුට රැ‍ඳෙන ප්‍රධානතම සාධකය අම්මා, තාත්තා හා දූ දරුවන් අතර වූ බැඳීම ය. ඒ බැම්ම ශක්තිමත් වන තරමට පවුලේ දියුණුවත්, සාර්ථකත්වයත් රැකේ. එහි නායකත්වය ගන්නා පියා දරුවන් ගේත්, මව ගේත් එකම ආරක්ෂකයා බවට පත්වේ. මහා වනයක දැවැන්තම වනස්පතියක් සේ ශක්ති සම්පන්න වන ඔහු දුකේ දීත්, සැපේ දීත්, ජීවිතයේ මුහුණ දෙන අනේකවිධ ප්‍රශ්න හා ගැටලු හමුවේත් නොසැලී මුහුණ දෙයි. දරුවන්ට රැකවරණය දෙයි. නිවැරැදි මඟ කියා දෙමින් ඔවුන් පෝෂණය කරයි. ගත වෙර සිඳී දුබල වන දාක ඒ පියතුමා රැක බලා ගැනීම ඔහුගෙන් ජීවය ලබමින් හැදී වැඩුණ දරුවන් ගේ යුතුකමකි.අප තථාගතයන් වහන්සේ දේශනා කොට වදාළේ මවුපිය දූ දරු බැඳීම ප්‍රධාන කොට ගත් ගිහි ජීවිතයේ ස්වාමි - භාර්යා, ගුරු - සිසු, ස්වාමි - සේවක, ගිහි - පැවිදි ආදී වූ සම්බන්ධතා ආරක්ෂා කෙරෙන්නේ, මනාව පවත්වාගෙන යා හැකි වන්නේ යුතුකම් හා වගකීම් ඉටුවන ආකාරය අනුව වන බවය. සිඟාලෝවාද සූත්‍රයේ ඒ පිළිබඳ වූ විග්‍රහය ගිහි සමාජයක දියුණුව පිණිස අධ්‍යයනය කළ යුතු වැදගත් පාඩමකි.මේ ලෝකයේ කොපමණ උපස්ථාන කළත්, කෙළවරක් නොවන, එපා නොවන දෙදෙනෙකු සිටින බව අංගුත්තර නිකායේ දී උන්වහන්සේ දේශනා කොට වදාළහ. ඒ මවුපිය දෙදෙනා ය.‘බ්‍රහ්මාති මාතා පිතරෝ’ බුදුරජාණන් වහන්සේ මවුපිය දෙදෙනා මහා බ්‍රහ්මයාට උපමා කොට දැක්වූහ. ඒ ඔවුන් මෛත්‍රීය, කරුණාව, මුදිතාව හා උපේක්ෂාව යන ගුණාංගයන් ගෙන් පරිපූර්ණ වන නිසා ය. එවැනි ගුණ ඇති පියෙකු දරුවන් ගේ ජීවිතයට තබන අඩිතාලම, මඟ පෙන්වීම ශක්තිමත් පෞරුෂයකින් යුතු, ගුණධර්මයන් ගෙන් සුපෝෂිත පුරවැසියෙක් බිහි කිරීමට සමත් ය. එවැනි පියෙකුට මෙන් ම මවකට ද කරන ඇප උපස්ථානයන් බුදුවරයෙකුට කරන ඇප උපස්ථානයන්ට සමාන බව උන්වහන්සේ පෙන්වා දුන්හ.වර්තමානයේ පවතින ප්‍රධාන ගැටලුව වන්නේ මේ සමාජ සම්බන්ධකම් වේගයෙන් බිඳ වැටීමය. ගත වෙර දිය කරමින් දරුවන් ගේ ජීවිතය ජීවත් කරවන්නට වෙහෙසුන අපමණ පියවරු අද අසරණව මහ මඟ සිඟමන් යදින සැටි මෙන්ම මහලු නිවාසවලට සිරවී සිටින සැටි ද ආගන්තුක දසුන් නොවේ. බුද්ධ කාලීන භාරතයේ පවා තම යුතුකම් අමතක කළ දරුවන් සිටි අතර, ඒ නිසාම ඔවුහු සමාජයෙන් ගැරහුම් ලැබූහ.ධම්ම පදට්ඨ කතාවේ නාග වග්ගයේ ඒ ගැන අපූරු කතා පුවතක් ගෙනහැර දැක්වේ. එක් කලෙක සැවැත් නුවර ධනවත් ගෘහපතියෙක් විසීය. ඔහුට පිරිමි දරුවන් සිව් දෙනෙකි. දරුවන් ගේ කල වයස පැමිණි කල, මේ ගෘහපති තෙමේ තම බිරින්දැ සමඟ එක්ව ඔවුන් විවාහ කර දුන්නේය. ධන සම්පත් පවරා දෙමින් ඔවුන් ගේ ජීවිතය සුඛිත මුදිත කළේ ය.කලෙකින් බිරින්දෑ මිය ගියාය. ගෘහපති තනි විය. තම බිරිය මියගිය පසු, රක්ෂා කරන්නට මඟක් තිබේ නම්, තවත් විවාහයක් කර ගැන්ම එකල සිරිතෙකි. තම පියාණන් ද වෙනත් විවාහයක් කරගත්තේ නම් ඔහු ගේ සියලු ධනය තමන්ට නොලැබෙන බව සිතූ දරුවෝ ඔහු වෙත පැමිණ,“පියතුමනි; අම්මා නොමැති ඔබ තනි වූවා යැයි නොසිතන්න. කුඩම්මා කෙනකු මේ ගෙදරට ඇවැසි නොවේ. ඔබට පුතුන් ම සිව් දෙනෙකි. දූ වරුන් මෙන් ලේලියන් ද සිව් දෙනෙකි. ඉදින් අපි ඔබ ආදරයෙන් රැක බලා ගනිමු” යි කී හ. දරුවන් කෙරෙහි අපමණ ආදරයෙන් යුතු පියා ද ඒ බස් පිළිගත්තේය. තමන් සතු සියලු ධනය දරුවන් සිව්දෙනාට බෙදා දුන්නේ ඉන්න හිටින තැන පවා අහිමි වන ලෙසය. තම වැඩිමහල් පුතු ගේ ගෙදරට යන පියා පුතු සහ ලේලිය විසින් ඉතා ගරු සරුව පිළිගන්නේ ආදරයෙන් සංග්‍රහ ලබන්නේ ය. ටිකදිනක් ගෙවී ගිය තැන ලේලියට මාමණ්ඩිය කරදරයක් බව හැ‍ඟෙන්නේ ‘තාත්තේ, අපිට විතරක් වැඩියෙන් දුන් දෙයක් නෑ නොවේදැ'යි ඇනුම් බස් කියන්නීය.ඒ අසා වේදනාවට පත් පියා ඒ ගෙදරින් නික්ම දෙවැනි පුතු ගේ ගෙට යන්නේ ය. එහි ද ඉතා ආදර සැලකිලි ලබන ඔහුට ටික දිනකින් ඒ ලේලියගෙන් ද අසන්නට ලැබුණේ ඇනුම් බස් ය. අනෙක් පුතුන් දෙදෙනා ගේ ගෙට ගිය කල ද මේ පියාට මුහුණ දෙන්නට වන්නේ ඒ දුක්බර අත්දැකීමට ය. ඉදින් අසරණ වන පියා රෙදි කඩමාලු කිහිපයක් ද ගෙන මහමඟ සිඟමන් යදින්නේ ය. දිනක් ධර්ම ශ්‍රවණය පිණිස බුදුරජාණන් වහන්සේ වෙත යන මහා පිරිස් දැක මේ පියා ද සතුටු සිතින් එහි යන්නේ ය. වැරහැලි ඇඳගත් මේ අසරණයා දකින තථාගතයන් වහන්සේ තොරතුරු විමසා දරුවන් නොසලකන බව දැන ඔහුට ගාථාවක් කියා දී මහා සභා මැදදී මඟ තොට දී එය ගායනා කරන්නැයි දේශනා කළහ.පියා ද එලෙසම උපදෙස් පිළි පදින්නේ දිනක් උත්සව සභාවක් මැද ඒ ගාථාව කියන්නේ ය. ඒ සභාවේ මුලසුන ගත්තෝ ඔහු ගේ ම දරුවන් සිවුදෙනාය. මේ ගාථාවෙන් කියවුණේ තමන් හැකි කල දරුවන් කවා පොවා උස් මහත් කොට, විවාහ ද කර දී ධන සම්පත් පවරා දුන් නමුත් ඔවුන් තමන් නොසලකන බවය. මේ ඇසු සභාවේ පිරිස් ඒ කවුරුන්දැයි සොයා කලබල කරමින් උන් සෙවූහ. ඒ මුලසුන දරන ප්‍රධානීන් ම බව දැන ගල්මුල් ගෙන පහර දීමට සැරසුණහ. එහෙත් පියා ගේ බලවත් ඉල්ලීම පරිදි දරුවන්ට අනතුරක් නොකළ අතර එදා පටන් ඒ දරුවෝ තම පියා ආදරයෙන් රැක බලා ගත්හ.මේ කතාවෙන් අප උගත යුතු බොහෝ දේ තිබේ. දරුවන්ට දුකක් නොදී සැප සම්පත් දුන් පමණින්, ඔවුන් යහපත් මිනිසුන් නොවන බවය. මේ කතා පුවතේ දරුවන් ද මොන තරම් ධනය තිබුණත් තම පියා නොසලකා හැරියේ ගුණ දහමින් පිරිහී සිටි නිසා ය. දරුවන් පෝෂණය කරන අතර ම, අධ්‍යාපනය ලබා දෙන අතර හොඳ සිරිත් විරිත්, යහගුණදම් ද හුරු කළ යුතුය. එවැනි දරුවන් කිසි කලෙකත් තම මවුපියන්ට පිටුපාන්නේ නැත. අතීතයේ මේ සම්ප්‍රදාය ඉතා දැඩිව මුල් බැසගෙන තිබුණත් එය ක්‍රමයෙන් ගිලිහී යමින් පවතී. අද අපේ සමාජයේ දරුවන් හැදු වැඩු පියවරු දුකට පත්ව සිටිනවා නම් ඒ ඔවුන් තම දරුවන් ගුණ දහම් හි හුරු නොකර වීමේ ප්‍රතිඵලයන් ය. අනාගතයේ ‍මේ තත්ත්වය වඩාත් වර්ධනය විය හැකි වන්නේ අද මවුපියන් හා දරුවන් අතර වන දුරස්ථ බව විමසීමෙනි. දරුවන් අධ්‍යාපනය ලැබීමේ නිරතව සිටින අතර පියවරු පීඩාකාරී මානසික ආතතියකින් යුතුව ජිවන සටන සමඟ පොරබදී. ආර්ථික, දේශපාලන හා සමාජිය ප්‍රශ්න ඊට හේතු සාධකයන් ය. එවැනි පීඩාකාරී මනසකින් යුතු පුද්ගලයා හා දරුවන් අතර ඇත්තේ කෘත්‍රිම ගනුදෙනුවක් විනා නො බිඳිය හැකි බැම්මක් නොවේ. වියපත් වූ කල මවුපියන් අසරණ වන්නේ ඒ බැඳීම, හා සංවේදී හැඟීම් දරුවන් කෙරෙන් පලා යාම නිසාය.මේ නිසා මවුපියන් මෙන් ම දරුවන් ද වේගවත්, අසංවේදී පරිසරයෙන් මිදී නව ජීවන මාර්ගයකට ප්‍රවිෂ්ට විය යුතු කාලය දැන් එළඹ තිබේ. අනාගතයේ වියපත් මවුපියන් අසරණ නොවන්නේ එවැනි වෙනසක් ඇති වූයේ නම් පමණි.රමණී සුබසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>08</month>
      <day>11</day>
    </date>
    <link>http://www.silumina.lk/2013/08/11/_art.asp?fn=as1308116</link>
    <topic>නෙළුම් විල</topic>
    <author/>
    <content>නෙළුම් විලමගේ කාර්යාල මිතුරා හිටි හැටියේ ම අතුරුදහන් විය. ටිකකින් ඔහු ආවේ මුහුණ බැරෑරුම් කරගෙන ය.සිදු වූයේ කුමක් දැයි මම විමසීමි.‘බැංකුවට දිව්ව’ කියාගෙනම ඔහු යළි රාජකාරි වැඩට බැස්සේ ය.මම ද මගේ රාජකාරියට බැස්සෙමි.අප දෙදෙනා දෙපසට වී රාජකාරියේ යෙදෙමින් සිටිය ද මට ඔහු ගේ වෙනස හොඳින් දැනුණේ ය.දහවල කෑම විවේකයේ දී මම ඔහු හුදෙකලා කොට ගතිමි.‘ඔයාට ප්‍රශ්නයක් තියනව නම් මටත් කියන්න, පුළුවන් උදව්වක් දෙන්න පුළුවන්නෙ. අපි යාළුවොනෙ’ මම කීමි.‘ඔයාට පුළුවන් ද අනුන්ගෙ පව්වලට කරගහන්න?’ කී ඔහු මොහොතක් ගොළුවත රැක්කේ ය.මම පසෙකට ගියෙමි. මිතුරා හිටි හැටියේ වෙනස් වූයේ කෙසේ දැයි මට නොවැටහිණ.ටිකකින් ඔහු මවෙත ආවේ ය.‘සොරි මචං. මගෙ ඔළුව අවුල් වෙලා තිබුණෙ. මං උඹට වෙච්ච දේ කියන්නංකො’ යි දිග කතාවක් කියන්නට වූයේ ය.ඒ කෙටියෙන් මෙපරිදි ය.මිතුරා ගේ නිවෙසෙහි වැඩ කොටසක් කරන්නට මේසන් බාස් උන්නැහේ හදිසියේ ම ආවේ ය. ඔහු පැමිණ සිටියේ මිතුරා ඔහු අපේක්ෂා කළ දිනට දෙසතියකට පමණ පසු ය. ඒ වන විට ඔහු තම කටයුත්තට ඉතිරි කර ගෙන සිටි මුදල වියදම් වී තිබිණ. මේසන් බාස් උන්නැහේ ආපසු ගියහොත් යළි ඔහු ගෙන්වා ගැනීම බෙහෙවින් අසීරු වන බව දත් මිතුරා කළේ බිරිය නිතර පාවිච්චි නොකරන රත්තරන් බඩුවක් බැංකුවකට උකස් කර අවශ්‍ය මුදල සොයා ගැනීම ය. මෙය කළේ දෙදෙනාගේ ම ඒකමතික තීරණයෙනි.අවුරුද්දක් පසු විය. උකස බේරා ගැනීමට බැරි විය. ඒ වෙනුවෙන් පොළිය පමණක් ගෙවන ලදි.ඉන් පසු දිනක් බිරිය සිය රත්තරන් බඩුව සිහිපත් වී ශෝකයෙන් කතා කළා ය. ළඟදීම එය බේරා ගත හැකි බව ඔහු කීවේ ය. බිරිය කීවේ එය බේරා දෙන්නට ඔහුට කිසිම වුවමනාවක් නැති බව ය. වැටුපෙන් මාසයේ වියදම් වෙන් කළ පසු ඉතිරි වන්නේ සුළු මුදලක් බවත් ඒ සුළු මුදල ද මාස හත අටක් එකතු වෙන්නට ඉඩ හැරීමට සිදුව ඇති බවත් ඔහු පැහැදිලි කළ නමුත් බිරිය ඔහු ගේ හිත රිදෙන්නට කාරණා දෙකක් කියා දැමුවා ය. පළමුවැන්න තමන්ගේ රත්තරන් බඩු පළි නැති බව ය. දෙවැන්න අමතර යමක් උපයා ගන්නට ඔහු නොවෙහෙසෙන බව ය.‘එයා එහෙම කියපුහම මාව පුදුම විදිහට මානසිකව ඇදගෙන වැටුණ.’ ඔහු සුසුමක් හෙළුවේ ය. ‘ඔය හදන ගෙටයි, වාහනේටයි මාසික වාරික ගෙවපුහම මට අතට ගන්ඩ පඩියක් ඉතුරු වෙන්නෙ නෑ. ඒක එයා හොඳටම දන්නව. එයාගෙ පඩියෙන් කොටසක් ගෙදරට වියදම් වෙන බවත් මං දන්නව. ඒත් එයා බාගයක් ඉතුරු කර ගන්න බවත් මං දන්නව. ඔයාට කියන්ඩ ගයාල් මාස කීපෙකට සැරයක් මට වුවමනා පොතක් - පතක් ගන්ඩවත් මට කීයක්වත් අතේ ඉතුරුවෙන්නෙ නෑ. පවුල් ජීවිතේ වෙනුවෙන් මෙච්චර කැපවෙන මට අර වාගෙ වචනයක් උහුලන්ඩ බෑ! අනිත් එක තමයි අමතර ආදායමක් හොයන්ඩ ඕනැ කියන එක. උදේ මෙතෙන්ට ආපුහම හවස අපි ගෙදර යන්නෙ. සමහර දවස්වල රෑ වෙලා. අමතර කාලයක් අපිට කොහෙද තියෙන්නෙ? ඒකෙ යටි අර්ථය ‘පගා ගහන්ඩ’ කියන එක ද? ඒක නං මට කොහොමවත් කරන්ඩ බෑ. හොර වංචා වැඩ කරන්ඩත් බෑ. මොකද අපි ඒවට හැදිල නෑ. පොඩි කාලෙ ඉඳන් අපේ අම්ම තාත්ත අපිට කැව්වෙ ‘පුතේ අවංකව වැඩ කරපං’ කියලනෙ. ඒක තමයි අපේ අධ්‍යාත්මයට කැවිල තියෙන්නෙ. අධ්‍යාත්මය විනාශ කරගෙන මිනිහෙකුට ජීවත් වෙන්ඩ බෑ. ඊට වඩා හොඳයි ජීවිතෙන් සමුගන්නව. අනිත් එක සති අන්තෙ දවස් දෙක. ඔය දවස් දෙක කොච්චර වටිනව ද බලන්ඩ! ළමයි අරං ටියුෂන් පන්තිවලට යන්ඩ ඕනැ, ගෙදර වැඩ සේරම කරන්ඩ ඕනැ. ඒ අතරෙ ඉතුරු වෙන පුංචි කාලෙ දරුවො වෙනුවෙන් ගත කරන්ඩ ඕනැ. උං එක්ක සෙල්ලං කරන්ඩ ඕනැ. උන්ට කතන්දරයක්, කවියක් කියල දෙන්ඩ ඕනැ. පාඩම් වැඩ, අභ්‍යාස වැඩ කරන්ඩ උදවු වෙන්ඩ ඕනැ, ඒ හින්ද සති අන්තෙ නම් කොහොමවත් වෙන ඉපයීමකට යොදන්ඩ බෑ. දරුවො ටිකට හොඳට උගන්නගෙන දරුවො යහමඟට හරෝගන්ඩ බැරි වුණොත් මේ ජීවිතෙන්ම වැඩක් නෑනෙ. අනේ මන්ද මෙයාට මේව කොහොම තේරුම් කර දෙන්ඩ ද කියල. කොච්චර කිව්වත් වැඩක් නෑ. කියල කියල මට ම එපා වෙලා.’ ඔහු අහස දෙස මොහොතක් බලා සිටියේ හිතට සහනයක් ගන්නට මෙනි.‘දවල් බැංකු ගියේ ඇයි?’ මම අතුරු ප්‍රශ්නයක් නැඟීමි.‘බැංකු ගියේ අර රත්තරං බඩුව බේර ගන්ඩ බලන්ඩ. රත්තරන් මිල අඩුවෙලා තිබුණට අපිට ණය දීල තියෙන්නෙ පරණ මිලටලු. ඒ හින්ද පරණ ගාස්තුවත් අපෙන් අය කරනවලු. ගහෙන් වැටුණු මිනිහට ගොනත් අනින්ඩ ගන්නව’ ඔහුට හිනාවක් ද ගියේ ය.මම ද ඔහු දෙස මන්දස්මිතයෙන් යුතුව බලා සිටියෙමි. දෙදෙනාම එක බෝට්ටුවේ සිටින බැවින් කෙසේ උදවු කරන්න ද?‘මගෙ ජීවිතේට දරු සෙනෙහස ඇරුණු කොට වෙන සෙනෙහසක් නෑ වගේ. අපේ අම්මගෙ ආදරෙත් මට ලැබෙන්නෙ හරි අඩුවෙන්. එයාගෙ ආදරේ වැඩිපුර ලැබෙන්නේ අයියලට. මොකද ඒගොල්ලන්ට ලොකු ගෙවල් දොරවල් හොඳ යානවාහන තියනවනේ. එයත් මට කියන්නෙ කම්මැලිය කියල. මං හම්බකර ගන්නෙ නැහැල්ලු. අර ගොල්ලන්ට පුළුවන්නං මට බැරි මොකද කියල අහනව. සහෝදර සහෝදරියොත් මාව එච්චර තකන්නෙ නෑ. ඇයි මං මොකුත් කර ගන්න බැරි එකානෙ. ඒකයි. නමුත් මගෙ අසල්වැසියො හිතන්නෙ මං අහංකාර සල්ලිකාරයෙක් කියල. මොකද මං ලොකු ගෙයක් හදන්ඩ පටන් අරං තියනව. මට වාහනයක් තියනව. උදේට රාජකාරි වාහනේ මාව එක්කරගෙන යන්ඩ එනව. හවස ගෙදර ගිහිං බස්සනව. ඒ වගේ බාහිර දේවලින් තමයි ඒ ගොල්ලො මාව මනින්නෙ.’අපට හිනා ගියේ ය. එය හිස් සිනාවක් බව අපි දෙදෙනාම දනිමු.‘කොහොම වුණත් මං තනි වෙච්ච මිනිහෙක්. දරු දෙන්න ළඟ විතරයි මගෙ ජීවිතේ තියෙන්නෙ. දරුවො වෙනුවෙන් තමයි කරන හැම දෙයක්ම කරන්නෙ.’ ඔහු කාර්යාලයට යෑමට අඩිය ඉස්සුවේ ය. මම ඔහුගේ කර වට අතක් දැමීමි. එය සිදු වූයේ නොසිතාමය.‘බලපුහම අපි ඉන්නෙ මහා මිථ්‍යාවල් ගොඩක් මැද්දෙ? එහෙමයි මට තේරෙන්නෙ? ඔයාට කොහොම ද දැනෙන්නෙ?’ ඔහු ඇසුවේ මදෙස නොබලාමය.‘වෙනසක් නෑ. අවබෝධයයි වැදගත්.’ මට කියැවිණ.බත්තරමුල්ලේ ගයාල් ජානක මහතා විසින් යොමු කරන ලද ලිපියක් ඇසුරිනි.සැත්කමක් කරවා ගැනීම පිණිස පේරාදෙණිය ශික්ෂණ රෝහලේ අංක 01 වාට්ටුවට ඇතුළු වූ අවස්ථාවෙහි පටන් ඉන් පිටවූ අවස්ථාව දක්වා රෝහලේ කාර්ය මණ්ඩලය විසින් මා වෙත දක්වන ලද මාහැඟි කාරුණික භාවය නිසා මේ ලිපිය ලිවීමට සිත් විය.මා රෝහල් ගත වූයේ “ඉන්ග්වානල් හර්නියා” ශල්‍යකර්මයක් කරවා ගැනීම සඳහාය. ප්‍රධාන ශල්‍ය වෛද්‍ය බන්දුල සමරසිංහ මහතාගේ සායනයට පැමිණි විට ඒ මහතා මහත් සැලකිල්ලකින් මා පරීක්ෂා කර බලා එතුමාගේ වාට්ටුවට ඇතුළු වී එම ශල්‍යකර්මය කරවා ගන්නා ලෙස මට උපදෙස් දුන්නේ මෙය ඉතා සුළු ශල්‍යකර්මයක් බවත් බිය වීමට කිසිම හේතුවක් නොමැති බවත් මහත් කරුණාවෙන් මට දැන්වීමෙන් පසුවය. ඒ වාට්ටු අංක 01ට ඇතුළු වීමෙන් පසු වෛද්‍යවරු තිදෙනෙක් සහ වෛද්‍යවරියෝ දෙදෙනෙක් මා පරීක්ෂා කර බලා විස්තර සටහන් කර ගත්හ. මට ඇසුණ අන්දමට ඒ වෛද්‍ය චිරන්ජය ඒකනායක, වෛද්‍ය දිනුක්ටන් සහ වෛද්‍ය ඩිල්ෂාන් යන මහතුන්ය. ඉන්පසු තවත් වෛද්‍යවරියෝ දෙදෙනෙක් මා පරීක්ෂා කර බැලූහ. මා පසුව දැනගත් පරිදි ඉන් එක් වෛද්‍යවරියක් නිර්වින්දන කටයුතු පිළිබඳ විශේෂඥවරියකි. කරුණාව උතුරන හදවතක් ඇති ඇගේ නම දැනගැනීමට නොහැකි වීම ගැන මම බෙහෙවින් පසුතැවිලි වෙමි. මේ සියලු වෛද්‍යවරුන් සහ වෛද්‍යවරියන් මා ශල්‍යකර්මය කර ගැනීමට සුදුසු ශාරීරික තත්ත්වයක සිටින බව මහත් කරුණාවෙන් පැවසීම මට විශාල සතුටක් විය.වාට්ටුවෙහි සිටි හෙද නිලධාරීන් ගෙන් මා සිත් ගත් පුද්ගලයා වූයේ ජ්‍යෙෂ්ඨ හෙද නිලධාරී ඒකනායක මහතාය. පසුදින ශල්‍යකර්මවලට මුහුණ දෙන සියලුම රෝගීන් ගැන විමසා අප ඒ සඳහා සූදානම් කිරීමේ වගකීම භාරගත්තේ ඒ මහතාය. ඔහු එය කළේ සැබෑ පරිණත භාවයකිනි. එහි සිටි තවත් තරුණ හෙද නිලධාරියෙකු වූ පුෂ්පකුමාර මහතා ද ඔහුට විශාල සහායක් ලබා දුන්නේය.උදෑසනම වාට්ටුවට පැමිණෙන වෛද්‍යවරු රාත්‍රී 8, 9 වනතුරු එක දිගට සේවය කරන්නේ කෙසේදැයි මට සිතා ගැනීමටවත් නොහැකි විය. යාබද අංක 02 කාන්තා වාට්ටුවෙහි ද සේවය කරන්නේ ඔවුන්ම යයි මට පසුව දැනගැනීමට ලැබිණ. ඉතා කඩිසරව වාට්ටුවෙහි සියලුම රෝගීන් වෙත “දිවයමින්” කටයුතු කරන ඔවුන්ගේ සිරුරුවල කිසියම් මීටරයක් සවි කළහොත් එහි කිලෝ මීටර් විශාල ගණනක් සටහන් වී තිබෙනු ඇතැයි එක් රෝගියෙක් කියනු මට ඇසිණ. ඔවුන්ට දහවල් ආහාරය ගැනීමට හෝ තේ කෝප්පයක් පානය කිරීමටවත් නිසි විවේකයක් තිබුණේදැයි මම නොදනිමි.ශල්‍යාගාරයට කැඳවාගෙන ගිය මා හට ඉතා සාර්ථක ශල්‍ය කර්මයක් කරන ලදී. මා පසුව දැනගත් පසු ඉතා දක්ෂ ලෙස එම ශල්‍යකර්මය කළේ වෛද්‍ය කපිල සහ වෛද්‍ය චානක යන මහතුන් ය. පෙර දින මට හමුවූ නිර්වින්දන කටයුතු කරන අතිශයින් කාරුණික වෛද්‍යවරිය මට එහිදී ද හමුවූ අතර මගේ බිය පහකිරීම සඳහා ඇය නොකළ දෙයක් නැත. ශල්‍යකර්මය අවසානයේ දී පවා ඇය ශල්‍යාගාරයේ දොරටුව දක්වාම මා සමඟ පැමිණියාය. මේ පිළිබඳව මම ශල්‍යාගාරයේ සියලුම මහත්ම මහත්මීන්ට මගේ අපමණ කෘතඥතාව පළ කර සිටිමි.කටුගස්තොට, යටිවාවල සුසන්ත කොඩිතුවක්කු මහතා විසින් යොමු කරන ලද ලිපියක් ඇසුරිනි.අසරණ යුවතියක්මි. මාපියන් නැත.රැකියාවක් කර උපයා ගත් සියලු දේ මාපියන් මිය යෑමට පෙර ඔවුන් ගේ ලෙඩට දුකට වියදම් කළෙමි.ඔවුන් රැක බලා ගැනීමට කාලය වැය කිරීමට සිදු වූ නිසා රැකියාව ද අහිමි විය.දැනට මා ජීවත් වන නිවෙස මාපිය උරුමයෙන් ලැබුණු කටුමැටියෙන් තනන ලද පැරණි එකකි. එය දිරාපත් වෙමින් තිබේ.මට යම් පමණ පිහිටකට සිටින්නේ මගේ බාල සහෝදරයා පමණි. ඔහුට ද රැකියාවක් නැත.ආරක්ෂාකාරීව විසීමට සුදුසු කුඩා නිවෙසක් මෙතැන හදා ගැනීම මගේ එකම බලාපොරොත්තුවයි. එය ඉටු කර ගැනීමට මට ශක්තියක් නැත. පින්වතකු ගේ පිහිට පතමි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>08</month>
      <day>11</day>
    </date>
    <link>http://www.silumina.lk/2013/08/11/_art.asp?fn=as1308117</link>
    <topic>අපවත් වී සියවසයි තවමත් බුහුමන් ලබයි</topic>
    <author/>
    <content>අපවත් වී සියවසයි තවමත් බුහුමන් ලබයි“ප්‍රා” යනු තායි භාෂාවෙන් “ස්වාමීන් වහන්සේ” යන අරුත් දෙයි. “ප්‍රා අත්තරකෝ” (PRA ATHTHARAKO - අත්තරකෝ හාමුදුරුවෝ) යන නාමය කන වැකුණු සැණින් තායිලන්ත වැසියන් ගේ දෑත් එක්වන තරමට ම ඒ නාමය හදවත් තුළ පූජනීයත්වයට පත්ව ඇත.කෙනකු පැවිදි වීමේ ඒකායන අරමුණ කහ සිවුරු පටිය ගෙල බඳින විට ම කියන සබ්බ දුක්ඛ නිස්සරනත්ථාය හෙවත් “සියලු දුක් නැති කිරීම පිණිස ය” යන පාඨයේ ගැබ් වෙයි. තායිලන්තයේ ප්‍රථම නගරය වන නකෝන් පඨෝන් හි පිහිටි පඨම චේතිය (ප්‍රථම චෛත්‍යය) විහාරස්ථානය යටතේ ම පවතින වට් ෆයිව්ලෝන් විහාරස්ථානය බැලු බැල්මට පන්සලක මෙන් දිස් නොවේ. ඇතුළත පිටත වහළය රන් පැහැයෙන් බබළන එය මාලිගයක් මෙනි. විවිධ තායි සම්ප්‍රදායික කැටයම්වලින් බබළයි. දහවල හිරු එළියෙනුත්, රාත්‍රී විදුලි එළියෙනුත් ස්වර්ණමය දීප්තියෙන් දිදුලයි.මේ පන්සල මේ තරම් දර්ශනීය වූයේ ඇයි? එහි වැඩ විසූ අත්තරකෝ නා හිමියන් ගේ සිල්වත් ගුණවත් බව නිසා ය. ඊටත් වඩා උන්වහන්සේ භාවනාමය වශයෙන් දියුණු කළ චිත්ත ශක්තියෙන් සිදුකළ විස්මිත දේ නිසා ය.විස්මිත ධ්‍යාන ශක්තිය හේතු කොට ගෙන සැදැහැවතුන් ගේ ගෞරවයට, පාත්‍ර වූ බැවිනි. එය ශීලයේ මහාර්ඝ ආනිසංසයකි. බැංකොක් - අයෝධ්‍යා ආදී නගරවල සෑම විහාරස්ථානයක ම බුදු පිළිම වහන්සේ හැරුණු විට වඩාත් ම ගෞරවයට පාත්‍ර වී ඇත්තේ අත්තරකෝ ස්වාමීන් වහන්සේගේ ප්‍රතිමා වහන්සේ ය. සියයට අනූතුනක් බෞද්ධයන් වාසය කරන තායිලන්තයේ අත්තරකෝ නාහිමියන් ප්‍රතිමාව වන්දනා කරන්නේ වාසනාවේ සංකේතය හැටියට ය.උන් වහන්සේ භාජනයක ඉටිපන්දමක් සවිකොට දල්වා, ඒ භාජනයට වතුර පුරවා, ඒ දෙස යොමු කළ නෙතින් බලා සිටින විට එහි වතුර වමට කැරකෙයි. ඉටිපන්දම දකුණට කැරකෙයි. ඉටිපන්දම වමට කැරකෙන විට වතුර දකුණට කැරකෙයි. උන් වහන්සේ ගේ මේ චිත්ත ශක්ති ව්‍යායාමය ඇසින් දුටු අය බොහෝ ය.දෑස් ඇරගෙන භාවනා කිරීමේ පුරුද්දක් තිබූ උන්වහන්සේට කෙනකුගේ දෑස් දෙස එක එල්ලේ බලා සිටීමෙන් ඔහු ගේ හෝ ඇගේ හෝ අනාගතය ප්‍රකාශ කිරීමේ සුවිශේෂී හැකියාවක් ද විය. ඉදිරියේ දී එළැඹෙන දුක් කරදර පිළිබඳ උන්වහන්සේගෙන් දැනගත් ජනයා එම විපත්වලින් මිදීම සඳහා උන්වහන්සේගෙන් ම පිළිවෙත් ඇසූහ. ඊට පිළිවෙත් ප්‍රකාශ කළ උන් වහන්සේ ඔවුන් දාන - සීල - භාවනා යන ත්‍රිවිධ පුණ්‍ය ක්‍රියාවන්ට යොමු කළහ. ඒ පිළිවෙත් අසා දැන ගොස් නිවෙස්වල ප්‍රායෝගික ජීවිතයේ දී එම උපදෙස් පිළිපදිනවා ද නැද්ද යන්න දැකීමේ හැකියාවක් ද උන්වහන්සේ තුළ තිබුණි. ඒ චිත්ත ශක්තිය තුළින් ඔවුන් ගේ චර්යාවන් දැක දානයෙන් පමණක් නතර නොවී, ශීලයෙන් පමණක් නතර නොවී භාවනා මය කුසලතා වර්ධනය කරවා ඔවුන් සුවපත් කළහ. ඔවුන්ට පැමිණි දුක් කරදරවලින් වළක්වා ගත්හ. ආධ්‍යාත්මීය ශක්ති වර්ධනය කිරීමෙන්, ධ්‍යාන වැඩීමෙන්, අපල උපද්‍රව දුක් කරදර වළක්වා ගන්නට උපදෙස් දුන්හ.මේ අනුගාමිකයෝ උන්වහන්සේගේ උපදෙස් අනුව කායිකවත් මානසිකවත් නිදුක් වූහ. නිරෝගී වූහ. සුවපත් වූහ. එයින් ම සාධාරණව ධනවත් වූහ. කෙනෙක් ලද දෙයින් සතුටු වූහ. මේ නිසා ම ලංකාව මෙන් අට ගුණයක් විශාල වූ තායිලන්තය පුරා උන්වහන්සේ ගේ කීර්තිය පැතිර ගොස් දිනපතා දහස් ගණනින් උන්වහන්සේ වැඳ පුදා ගන්නට, ආශීර්වාද ලබා ගන්නට පිරිස් පැමිණියහ. එය ෆයිලෝන් විහාරයේ දියුණුවට ද හේතු විය.කොයි තරම් කීර්ති ප්‍රශංසා ලැබුණත්, පුදු පූජා ගෞරව ලැබුණත් උන් වහන්සේ ඒ සියල්ල උපේක්ෂාවෙන් ඉවසූහ. මානයෙන් අහංකාර නොවූහ. ලද දෙයින් සතුටු වූහ. යාන වාහන සම්පත් නම්බු නාම නායක පදවි සොයා නොගියහ. නියමිත වේලාවට නොවරදවා බුද්ධ වන්දනාවේ යෙදුණාහ. නියමිත වේලාවට සැදැහැවතුන් හමුවී ඔවුන්ගේ ගැටලුවලට පිළිවෙත් නියම කළහ. ධර්ම සාකච්ඡා කළහ.වයෝවෘද්ධ භාවයට පත්ව අවසන් හුස්ම හෙළන තුරුම ශිෂ්‍යයන් වහන්සේගේ ආවතේව ඇතුව, වත්තම් කැර ගෙන හෝ ගොස් බුද්ධ වන්දනාව නම් නොකඩවා ම සිදු කළහ.අවුරුදු අනූ දෙකක් ආයු වැලඳු අත්තරකෝ නාහිමියෝ අද ජීවත්ව සිටියා නම් වයසින් සියවස් සම්පූර්ණ වේ. ඒ නිමිත්තෙන් උන්වහන්සේට ගෞරව පූජා නමස්කාර කිරීමට ශ්‍රී ලංකාවෙන් තායිලන්තයට ගොස් තාවකාලික උපසම්පදා පැවිද්ද ලැබු පිරිස ද මේ අවස්ථාවට සහභාගි වූහ. ශ්‍යාමෝපාලි වංශික මහා නිකාය පිහිටුවා, හෙවත් කීර්ති රාජසිංහ රාජ සමයේ සියමෙන් (තායිලන්තයෙන්) උපාලි මහ තෙරුන් ප්‍රධාන සංඝයා වහන්සේ වැඩමවා වැලිවිට අසරණ සරණ සරණංකර සාමණේරයන් වහන්සේ ප්‍රධාන ශ්‍රී ලාංකික භික්ෂුන් උපසම්පදාවේ පිහිටුවා - වර්තමාන සාසනය අලුතින් ගොඩනඟා වසර 260 ක් පිරිම නිමිත්තෙන් මාබිම ශ්‍රී ලංකා තායි මිත්‍රත්ව පදනමේ සභාපති ශාස්ත්‍රපති රාස්සගල සීවලී හිමියන් තායි උප සංඝරාජ නාහිමියන් වෙත ඉදිරිපත් කළ යෝජනාවක් තායි රජතුමා අනුමත කිරීම මඟින් තායි රජයේ පූර්ණ අනුග්‍රහයෙන් මේ තාවකාලික පැවිදි උපසම්පදාව සිදු කළහ. ඒ හැම භික්ෂුන් වහන්සේ නමක් ම අත්තරකෝ නාහිමියන් වෙනුවෙන් ද පූජා ගෞරව පැවැත්වූහ.තායිලන්ත වැසියෝ අත්තරකෝ නාහිමියන් රහතන් වහන්සේ නමක් සේ සලකා ගෞරව දක්වති. භාවනාමය ආධ්‍යාත්මීය ශක්තිය තුළින් උන්වහන්සේ යම් මාර්ග ඵලයකට සැපවත්ව ඇති බව නම් නොඅනුමානය. ධ්‍යාන ශක්තිය ද එසේ ම ය. ඒ නිසා ම තායිලන්තයේ සෑම විහාරස්ථානයක ම අත්තරකෝ නාහිමියන්ගේ ජීවමාන ප්‍රමාණයේ පිළිරුවකට වන්දනා කරයි. අදත් බොහෝ දෙනා උන්වහන්සේ ගේ පිළිරුව ඉදිරිපිට සමාධිගතව ස්වකීය ගැටලු නිරාකරණය කැර ගැනීමට ආශිර්වාදය ඉල්ලති.අපවත් වී වදාළ අත්තරකෝ නාහිමියන් ගේ දේහය වීදුරු පෙට්ටියක තැන්පත් කොට (වට්) ෆයිලෝන් පන්සලේ ගෞරවය පිණිස තැන්පත් කොට ඇත.වසරකට වරක් වීදුරු පෙට්ටියෙන් ශ්‍රී දේහය පිටතට ගෙන සුවඳ ගල්වා, අලුතින් තුන් සිවුරු පොරවා විශේෂ පූජා පවත්වා නැවත වීදුරු පෙට්ටියේ තැන්පත් කරති. මේ අවස්ථාවට තායිලන්ත වැසියෝ ලක්ෂ ගණනින් සහභාගි වෙති. උන්වහන්සේ ගේ දේහයේ දෙපා තම හිසින් ස්පර්ශ කිරීමත් තායි වැසියෝ වාසනාවක් කොට සලකති.(මේ පිළිබඳ තොරතුරු ලබා ගැනීමට උදව් කළ රාස්සගල සීවලී හිමි, තායිලන්ත වාසී බළන්ගොඩ ධම්මවීර හිමි, ඇහැලියගොඩ සුමන හිමි, හා අඹගමුවේ ධම්ම පඤ්ඤ හිමියන්ටත් බියගම එමිල් ප්‍රනාන්දු මහතාටත් ස්තූතිය.)කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>08</month>
      <day>11</day>
    </date>
    <link>http://www.silumina.lk/2013/08/11/_art.asp?fn=av1308112</link>
    <topic>සිහින සැඳැල්ල</topic>
    <author>ජෝජ් රොබ්සන් ද සිල්වා</author>
    <content>සිහින සැඳැල්ලහඳුන්වා දෙන නවතම ගීතයගඟුලැලි හැඩයිගඟුලැලි හැඩයි - වස්සානය ආවාම සඳවත හැඩයි - තරු අඹරේ පිපුණාම සිහිනය දිගයි - සිතුවිලි ළය රැඳුණාම නුඹ මට දුරයි - සංසාරේ මං තාම රළ පෙළ සැඬයි - තනිකම හිත රැඳුණාම මිරිඟුව ළඟයි - කතරක සිත දිව්වාම නුඹ මට දුරයි - ගිම්හානේ හමුවීම සුසුමක දවයි - සංසාරේ පැතු සේම කඩුපුල් සුවඳ ගලයි - හැන්ඳෑ හිරු ගෙව්ණාම මතකයෙ සුවඳ ළඟයි - තුරුලේ ළය රැඳුණාම දෙනුවන නිසලයි - නෙත් මානයෙ උන්නාම නුඹ මට දුරයි - සංසාරේ මං තාම  පද රචනය - නෙලූ ප්‍රනාන්දුසංගීතය - නවරත්න ගමගේගායනය - ක්‍රිෂාන්ත එරන්දකසිංහල චිත්‍රපට ගීතාවලියෙන්මතකයේ රැඳුණු ගීතයක්ආශා දෑසින් දකිනා සිහිනේ ආශා දෑසින් දකිනා සිහිනේ මිහිර මැකී යනවා ඒ සිහිනේ පුතු තනිකම ඉපදී හද තුළ තෙ‍රපෙනවා ආ මග දෑලේ පිපි මල් පර වී නෑ ඵල හට ගන්නේ සිතුවිලි මී මැසි පොදි නැත මී බැඳ උන්මය රිදවන්නේ තණ්හා දෑතින් පැතුමේ වරපට ගිලිහී බිම වැටිලා දෛවයෙ ගොනු ඇද ජීවන ගැලගෙන ආ මග දිග යනවා‍ ඈත අතීතයෙ සිහින මැදින් යළි ජීවනයට යනවා  පද රචනය - ස්වර්ණ ශ්‍රී බණ්ඩාරසංගීතය සහ ගායනය - දේවානන්ද වෛද්‍යසේකරචිත්‍රපටය - ‘සාමා’ (1965)දැනට ඇහෙන ටෙලි නාට්‍ය ගීතයක්ස්වප්නාස්වප්නා - ස්වප්නා දුහුල් මාරුතේ වෙළී මා ගතේ පැතුම් මෝදු ‍වීලා සැඳෑ යාමයේ‍ හැඟුම් මාවතේ තුරුල් වී හදේ මවා ගත්ත ලෝකේ හැබැහී වගේ ස්වප්නයක් වගේ ස්වප්නයක් ද මේ... දෝරේ යයි ආදරේ ස්වප්නා - ස්වප්නා - ස්වප්නා - ස්වප්නා ඉටි රූපේ හැඩ නෑනේ කවදාවත් ඔබ වාගේ සුදු මූණේ පෙම් වෑහේ හැමදාමත් මගෙ වාගේ හිත් දෙකක් ළං වෙලා කල්පයක් වගේ රත්තරන් ආදරයේ ස්වප්නයක් වගේ ස්වප්නයක් ද මේ දෝරේ යයි ආදරේ ස්වප්නා - ස්වප්නා - ස්වප්නා - ස්වප්නා සඳපානේ තරු පාරේ ඇවිඳින්න යන් එක රෑනේ නොසිතුව සේ දුක සෝකේ හිමි වූවත් සංසාරේ ඇත්තමයි ඔබ මගේ ජීවිතේ වගේ පාළු නෑ මේ වීදියේ ස්වප්නයක් වගේ ස්වප්නයක් ද මේ දෝරේ යයි ආදරේ ස්වප්නා - ස්වප්නා - ස්වප්නා - ස්වප්නා  පද රචනය - සජිත් වී. චතුරංග‍සංගීතය - රදීෂ් වැන්දබෝනාගායනය - දසුන් මධුශාන් සමඟ ශානිකා මධුමාලිටෙලිනාට්‍යය - ‘ස්වප්නා’මේ ගීයත් අහමුද?නාකොළ අන්දම් පෙණනාකොළ අන්දම් පෙණ නොවටින්නේ බෝ කොළ අන්දම් පෙණය දියන්නේ පෙණේ නැතිව අපි කොහොමද ඉන්නේ සමා වෙයන් නයි හාමි දර මිටි බඳිනා කඹය කියා වී දරණුව හදලා වළඳ තියා වී කැබිලිති අරගෙන ගැරඩි නටා වී පෙණය නැතුව අසරණ වේවී‍ පෙණේ දියන් නයි හාමී ඉහින් කනින් විෂ වැගිරෙන ලෝකේ විෂෙන් උඹේ ඵල නැති වග තේරේ සුරම්‍ය වූ මේ සර්ප විමානේ හොඳින් ඉන්න අපටත් සන්තෝසේ පෙණේ දියන් නයි හාමීපද රචනය - රත්න ශ්‍රී විජේසිංහසංගීතය සහ ගායනය - විශාරද ගුණදාස කපුගේසංයුක්ත තැටිය - ‘ඉරබටු තරුව’ඔබ කැමැති ගීතයරත්නපුර - රේණුකා මල්කාන්ති, රිදීගම - පියුමි මධුරංගනී සහ කුමාරි ජයසිංහ, වේවැල්දෙණියේ අමාශා, පල්ලේපොළ - සඳරූ, මිනුවන්ගොඩ - ඩිලානි සමඟ නිපුණි ඉල්ලූ ගීතයයි මේ...තනිකම හුරු දෙනෙත පුරා තනිකම හුරු දෙනෙත පුර‍ා උණු කඳුළැලි රූරා ගියා ඔබ නෑ නෙත් මානේ හමුවේවිද ආයේ සිතු පැතුමක කඳුළු තියා මට නොකියම ඉවත ගියා හිමි දුක පිස දමමි කියා සමනළියක් තුරුළු වුණා මහදේ ගලනා මේ දුක තාම ඔබ ද‍න්නෙ නෑ තනිවුණු දුක මගෙම වෙලා දින එක එක ගෙවිලා ගියා ඔබ ආවත් සිනහා වෙලා මගෙ හිත සනසන්න කියා මහදේ ගලනා මේ දුක තාම ‍ඔබ දන්නෙ නෑ  පද රචනය - කසුන් ප්‍රීමාල්සංගීතය - සඳරුවන් ජයසිංහගායනය - උදය ශ්‍රී වික්‍රමසිංහගී ඉල්ලා මේ අයත් ‘එස් එම් එස්’ එවා තිබුණාවැලිපන්න‍ගහමුල්ලේ - ශානි, කුරුණෑගල - කාවින්ද, මාකඳුරේ - උපේක්ෂා විජේතුංග, ජාඇළ - ලක්මාලි, ගලේවෙල - චමිඳු, තෙල්දෙණියේ - ජයනි ශානිකා, කොස්ගම - ෂෙබානි, ලක්මිණි සහ නිකිණි, බෙලිඅත්තේ - අනුරුද්ධිකා සෙව්වන්දි,කෑගල්ලේ - ලක්ෂිකා විදුරංගි, නෙලිගම - ධනුෂ්කා ඕෂදී, ගාල්ලේ - ශෂී, කුරුවිට - දේවින්ද, පරකඩුවේ - රුවනි, අකුරැස්සේ - චතු, බදුල්ලේ - ඉයේෂා සන්දනායක, ඉංගිරියේ - නුවන් ප්‍රදීප්, ගාල්ලේ - නිෂානි, දෙහිවල - අමන්දා, ගලිගමුවේ - පූර්ණිමා කෞමනි සමඟ පූර්ණිකා කාවින්දි රත්නායක, කරන්දෙණියේ - රුසිරු, කළුතර - ෂෙහානි, බළංගොඩ - ඉනෝකා, කටානේ - කසුන්, ඇහිවල - අෂානි, ගම්පොළ - ඩිලාන්, දළුපොත - නිරෝෂිනී, පාණදුර - මනීෂා රසන්ති,ඇඹිලිපිටියේ - නදීශා, බලපිටියේ - අනෝමා, දූනගහ - සඳුන්, කහවල - ප්‍රියා, රත්නපුර - භාග්‍යා, සාලියපුර - පැතුම් නිම්සර දිසානායක, අනුරාධපුර - ජයංග කුමාර, තංගල්ලේ - දිනූ, හක්මන - සමීර, කන්තලේ - ප්‍රියංකර, බොරැල්ලේ - තක්ෂිලා, දූනගහ - ගයානි අප්සරා, ගම්පහ - අයේෂා, අම්බලන්තොට - සරලා, ගම්පොළ - අමිල දිශාන්, මහනුවර - සමන්ති කුමාරි.සිහින සැඳැල්ලට ඔබ කැමැති ගීතයත්, ඔබේ නම සමඟ ගම සඳහන් කර 077 - 6974226 දුරකථනයට ‘එස්එම්එස්’ කරන්න.ජෝජ් රොබ්සන් ද සිල්වාපසුගිය සතියේ ‘සිහින සඳැල්ල’ සංස්කරණය කළේ ද රොබ්සන්ම ය‍.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>08</month>
      <day>11</day>
    </date>
    <link>http://www.silumina.lk/2013/08/11/_art.asp?fn=av1308113</link>
    <topic>සිනා කතා</topic>
    <author>එඩ්වඩ් චන්ද්‍රසිරි</author>
    <content>සිනා කතාසිනා කතා”මොකද දීපාල් ඔය බෙල්ලට වුණේ? ජාතික රූපවාහිනියේ ප්‍රධාන ගේට්ටුව අසල කිසිවකු අපේක්ෂාවෙන් සිටි චන්ද්‍රසිරි, තමා වෙත එන නාට්‍ය ශිල්පියකු ගේ බෙල්ලේ වූ කොලරය දැක විමසිලිමත් වෙමින් ඇසීය.”ඇයි අයියෙ, පෙරේදනෙ මගෙ නාට්‍යයෙ මංගල දර්ශනය තිබුණෙ” දීපාල් ආයාසයෙන් මුහුණ පහත් කරමින් කීවේය.”මමත් නාට්‍යය බැලුවා. එක අතකට, ප්‍රේක්ෂකයො බෙල්ල ඉතුරුකළා ඇති, දීපාල්” චන්ද්‍රසිරි කීවේය.”රනස්ගල්ලෙ හාමුදුරුවො ලෝකෝපකාරය ඒ තරම් තර්කානුකූ®ලව ලිව්වයි කියල මට නං හිතෙන්නෙ නෑ තිලක්” අජන්තා ගුවන් විදුලියේ ආපනශාලාවේ තේ බොමින් සිටියදී තිලක් සමඟ කීවේය.”මොන හේතුවක් හින්දද අජන්තා එහෙම හිතන්ඩ පෙලැඹුණේ?” තිලක් ඇසුවේ තරමක මවිතයකිනි.”දැන් බලන්ඩ, ලෝකෝපකාරෙ එන කවියක මෙහෙම කියැවෙනවනෙ””දෙගුරුන් විසින් තම දරුවන්ට දෙන නොමඳ දන නම් වියතුන් සභා මැද ඉන්ට ඉදිරිව ශිල්ප දීමැයි””ඒ වුණාට දැන් සභා මැද්දෙ ඉදිරියෙන්ම ඉන්නෙ දේශපාලනඥයොනෙ” අජන්තා විස්තර කළේ ය.”ඔව්... ඉතින්?” තිලක් ඇසුවේ ඔහු කියන්නට යන දේ පැහැදිලි නොවූ බැවිනි.”නෑ ඉතින්... ඒ ගොල්ලො වැඩි දෙනෙක් ශිල්ප දන්නෙ නෑනෙ” අජන්තා සිනාසෙමින් කීවේය.”උදේට රජෙක් වගෙ කන්ඩ ඕනැලු. දවාලට කුමාරයෙක් වගෙ කන්ඩලු. රෑට හිඟන්නෙක් වගෙ කෑවම ඇතිලු” රූපවාහිනී වෛද්‍ය වැඩසටහනක් නරඹමින් සිට සාලයට ආ ශාන්ති කිසිවක් ලියමින් සිටි තම සැමියාට කීවාය.”්ඒගොල්ලෝ ඔය විදියට උපදෙස් දුන්නට, දැන් මිනිස්සු තුන්වේලටම කන්නෙ හිඟන්නො වගෙනෙ හාමිනේ!” චන්ද්‍රසිරි හිස නූස්සාම පිළිතුරු දුන්නේය.චන්ද්‍රසිරි සාලයේ මේසයක් ඉදිරිපිට වාඩිවී රාත්‍රී ආහාරය ගනිමින් සිටියේ ඉන් පෙර ලියමින් සිටි කතාවක ජවනිකාවක් සිතෙන් ගළපමිනි. එක්වරම, කටට ගත් බත් පිඩ හිරවී ඔහුට තරු පෙනුණි.”ශාන්තී මට වතුර ටිකක් දෙන්ඩ. කෑම ඉස්මොළේ ගියා” ඉදිරිපස කාමරයට වී රූපවාහිනියේ විකාශය වන මෙගා ටෙලිනාට්‍යයක ඇලී ගැලී සිටි බිරියට ඔහු කෑගැසුවේ නොඉවසිල්ලෙනි.”පොඩ්ඩක් ඉන්ඩකො අනේ, කමර්ෂල් බ්‍රේක් එකක් එනකං!” බිරිය ද නොඉවසිල්ලෙන් කෑගසනවා ඇසුණි.”සිගරැට් පානයෙන් කෙනෙකුගෙ සරු බවයි, ශක්තියයි නැතිවෙලා යනවා කියල මේ පත්තරේ තියෙන්නෙ නංගියෙ. උඹලගෙ සිරිමාන්න මලයා දවසකට කීයක් නං සිගරැට් බොනවද? ඔය කියන විදියට ඒක නරකයි නේද?” අල්ලපු ගෙදර කමලාවතී සිරිමාන්නගේ බිරිය සමඟ කීවේ කුණු ලොරිය එනතෙක් ගේ ඉදිරිපිට බලා සිටියදීය.”අනේ ඒකට මක් වෙනවද අක්කෙ? සිගරැට් බිව්වයි කියල අමුතුවෙන් නැතිවෙන්ඩ එහෙම සරු බවක්, ශක්තියක් ඔය මිනිහට තියෙන එකක් යැ” සිරිමාන්නගේ බිරිය කීවාය.එඩ්වඩ් චන්ද්‍රසිරිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>08</month>
      <day>11</day>
    </date>
    <link>http://www.silumina.lk/2013/08/11/_art.asp?fn=av1308114</link>
    <topic>මගේ උපරිමය පෙන්වන්න අවස්ථාවක් ලැබිලා නෑ</topic>
    <author>ගාමිණී සුසන්ත</author>
    <content>මගේ උපරිමය පෙන්වන්න අවස්ථාවක් ලැබිලා නෑතරුවක් සමඟ වරුවක්අනුරුද්ධිකා පාදුක්කගේඅද අප හමුවන තරුව අනුරුද්ධිකා පාදුක්කගේ. ඇය අපගේ් රංගන ක්ෂේත්‍රයට පායා ඇති තරුවක් ලෙස හැඳින්වීම නිවැරදිය. ඒ ඇය දක්ෂ චරිතාංග නිළියක බැවිනි. අනුරුද්ධිකාගේ රංගනයක් රූපවාහිනි ප්‍රේක්ෂකයින්ට කලකින් දැකගත නොහැකි වුවද මේ දිනවල සිරස නාළිකාවෙන් විකාශය වන “මන්දාරම් වැහි” ටෙලිනාට්‍යයේ ඇගේ අපූරු රංගනයක් දැකගත හැකිය. “තරුවක් සමඟ වරුවක්” විශේෂාංගයෙන් අනුරුද්ධිකා අද අප එක් කරගන්නේ් ඇයගේ නවතම තොරතුරු විමසා බලන්නටය.මේ දිනවල ඔබ මොන වගේ වැඩත් එක්කද ඉන්නේ?මේ දිනවල සාරංග මෙන්ඩිස් අධ්‍යක්ෂණය කරන “ආදරය අවසන් නැහැ” ටෙලි නාට්‍යයේ රූපගත කිරීම්වලට සම්බන්ධ වෙලා ඉන්ව.මේ දිනවල ඔබ රඟපාන ටෙලි නාට්‍යයක් රූපවාහිනියෙන් දැකගන්න ලැබෙන්නේ කලකට පසුව නේද?ඔව් මේ දිනවල මම රඟපෑ “මන්දාරම් වැහි” ටෙලිනාට්‍ය සිරස නාළිකාවෙන් විකාශය වෙනවා. ටික කලකින් පසුව තමයි මගේ ටෙලි නාට්‍යයක් විකාශය වෙන්නේ. මේ ටෙලි නාට්‍යයටත් මම සම්බන්ධ වුණේ එහි රූපගත කිරීම් කොළඹ අවට යොදාගෙන තිබුණු නිසා; ඒ වගේම එය කොටස් 20 කට ආසන්න ටෙලිනාට්‍යයක් නිසා. ඒකට හේතුව තමයි මගේ පුංචි පුතාව දාලා රූපගත කිරීම්වලට ඈත ප්‍රදේශවලට යන්න තවමත් තියෙන අපහසුව.දැන් පුතාගෙ වයස?අවුරුදු එකහමාරයි.විවාහයෙන් පසුව ඔබ කලක් රංගනයෙන් ඉවත්ව සිටියා නේද?ඔව් ඒකට හේතුව වුණේ මට පුතා ලැබෙන්න සිටි නිසා. පුතාට අවුරුද්දක් පමණ වනතුරුම මම කිසිම රූපගත කිරීමකට සම්බන්ධ වුණේ නෑ. දැන්නම් මම වැඩ වලට සම්බන්ධ වෙනවා.මගේ පුතා බලාගන්න මට උදව් වෙන්නේ මගේ අම්මා.ඔබ නිර්මාණවලට දායක වෙන්නේ තෝරා බේරාගෙනද?කවදත් මම රංගනයට දායක වුණේ තෝරා බේරාගෙනයි. ටෙලි නාට්‍යයක හෝ චිත්‍රපටයක හෝ නිර්මාණාත්මක ගුණය ගැන මම ගොඩක් හිතනවා. දීර්ඝ ටෙලිනාට්‍ය වලට නම් මම දායක වෙන්න කැමැති නෑ. ඒ; එම ටෙලිනාට්‍ය වලට මම විරුද්ධ නිසා නෙමෙයි. ඒ ටෙලිනාට්‍ය හැදෙන විදිය ගැන පැහැදීමක් නැති නිසයි. පුතා ලැබුණට පසුව මම නිර්මාණ කීපයකටම දායක වුණා.ඔබ හිතන විදියට ප්‍රේක්ෂකයින් වඩාත්ම ආදරය කළ ඔබ රඟපෑ චරිත මොනවාද?”සුදුකපුරු පෙති” ටෙලිනාට්‍යයේ අංජලීගේ චරිතය, “සින්දූර්” ටෙලිනාට්‍යයේ අනුරාධාගේ චරිතය; ඒ වගේම “කම්පිත විල්” ටෙලි නාට්‍යයේ මම කළ රංගනයටත් ප්‍රේක්ෂකයින්ගෙන් හොඳ ප්‍රතිචාර ලැබුණා. ප්‍රේක්ෂකයින්ගේ රසඥතාවය විවිධයි. ඉතින් ඔවුන් කැමති විදියේ චරිත අපි රඟපානවට තමයි ඔවුන් කැමැති.ඔබේ සැමියා?ඔහු නාලක විජේවර්ධන. කොළඹ විශ්වවිද්‍යාලයේ ශ්‍රීපාලි මණ්ඩපයේ කථිකාචාර්යවරයකු ලෙස සේවය කරනවා.ඔහු ඔබේ රංගන කටයුතුවලට සහයෝගය ලබා දෙනවද?ඇත්තෙන්ම නාලකට සිනමාව රංග කලාව ගැන හොඳ අවබෝධයක් දැනුමක් තියෙනව. ඔහු මට ලෝකයේ තියෙන හොඳ සිනමා නිර්මාණ ගෙනත් දෙනව නරඹන්න. ඒවා මගේ රංගනය වැඩි දියුණු කරගන්නත් විශාල උදව්වක්. මම කිසියම් නිර්මාණයක් බාර ගත්තොත් ඒ ගැන ඔහුත් එක්ක කතා කරනව.සිනමාව සහ ටෙලිනාට්‍ය තුළ ඔබට දමිළ චරිත රඟපෑමේ අවස්ථාව බොහෝ ලැබී තියෙනව නේද?ඔව් මම අවස්ථා කීපයකදීම දෙමළ චරිත නිරූපණය කරල තියෙනව. ඒ මගේ බාහිර ස්වරූපය නිසා වෙන්න ඕන. දෙමළ භාෂාව ගැන මට විශේෂ දැනුමක් නෑ.නමුත් නිර්මාණයට අවශ්‍ය ආකාරයට නිවැරදිව දෙමළ භාෂාව හසුරුවන්න මම හැමවිටම උත්සාහ කරනව. ඒකට මම මා එක්ක වැඩ කරන දෙමළ සහෝදර ශිල්පීන්ගේ උදව් ගන්නවා.ඔබ මෙතෙක් රඟපා ඇති චරිත තරමක් එක වගේ යැයි කිව්වොත්?ඔව් ඒක තරමක් නිවැරදියි. මට මෙතෙක් නිරූපණය කරන්න බොහෝ අවස්ථාවල ලැබිල තියෙන්නේ යහපත් කෙනාගේ චරිතය. මම කැමැතියි වෙනස් ආකාරයේ රංගනය ඉදිරිපත් කරන්න. හැබැයි මම නිරූප ණය කරන චරිතවල ස්වභාවය හොඳින් හඳුනාගෙන ඒවායේ සියුම් තැන් මතු කරන්න මම හැම විටම උත්සාහ කරනවා.සිනමාව තුළ ඔබේ රංගන හැකියාව උපරිමයෙන් පෙන්වන්න මේ වන විට අවස්ථාව ලැබිල තියෙනවද?හොඳ නිර්මාණ කීපයකටම දායක වෙන්න මට මේ වන විට අවස්ථාව ලැබිල තියෙනව. නමුත් මගේ රංගන හැකියාව උපරිමයෙන් පෙන්වන්න මට තාම අවස්ථාව ලැබිල නැතැයි කියලයි මම හිතන්නේ.උසස් අධ්‍යාපනය ලැබූ කෙනෙක් හැටියට ඔබ වෙනත් රැකියාවක් තෝරා නොගන්නේ ඇයි?විශ්ව විද්‍යාලයෙන් පිටවුණාට පසුව මට රැකියා කීපයකටම අවස්ථාව ලැබුණා. නමුත් මම ඒ වන විට රංගනයට යොමුවෙලා සිටියේ. ඒ නිසා මට රංගනයෙන් ඉවත් වෙන්න හිත දුන්නේ නෑ.මම හිතන විදියට රංගනය ඉතාම ගෞරවාන්විත වෘත්තියක්. රඟපෑම තරම් හොඳ වාසනාවන්ත රැකියාවක් නැහැයි කියලයි මම හිතන්නේ.ඔබට වාණිජමය චිත්‍රපටයකට ඇරයුමක් ලැබුණොත්?හොඳ නිර්මාණකරුවකුට වාණිජමය චිත්‍රපටයක් වුණත් ඉතාම නිර්මාණශීලීව කරන්න පුළුවනි. එවැනි චිත්‍රපටයකට ඇරයුමක් ලැබුණොත් මම හරිම සතුටින් බාර ගන්නවා. සරල වින්දනයට අපේ රටේ බොහෝ ප්‍රේක්ෂකයින් කැමැතියි.ගාමිණී සුසන්තඡායාරූපය - ටෙනිසන් එදිරිසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>08</month>
      <day>11</day>
    </date>
    <link>http://www.silumina.lk/2013/08/11/_art.asp?fn=av1308115</link>
    <topic>ජපානයේදී වුල්වරින්ට සමුරායි අභියෝගයක්</topic>
    <author>කුමාර</author>
    <content>ජපානයේදී වුල්වරින්ට සමුරායි අභියෝගයක්මාවල් චිත්‍රකතා පෙළේ චරිතයක් වූ ලෝගන් හෙවත් වුල්වරින් ඇතුළත් තවත් චිත්‍රපටයක් ‘ද වුල්වරින්’ යන නමින් දැන් ලොව පුරා ප්‍රදර්ශනය වෙමින් තිබේ. මෙය ‘එක්ස් මෙන්’ චිත්‍රපට පෙළේ සයවැන්න හා ‘වුල්වරින්’ චිත්‍රපට පෙළේ දෙවැන්න වෙයි. ඇමෙරිකා - ඕස්ට්‍රේලියා සම නිෂ්පාදනයක් ලෙස හැඳින්විය හැකි මෙම සුපිරි වීර ක්‍රියාදාම ත්‍රිමාණ චිත්‍රපටය පසුගිය ජූලි 25 දින ඕස්ට්‍රේලියාවේත් 26 දා ඇමෙරිකාවේ හා ලොවපුරාත් ප්‍රදර්ශනය ඇරඹීය.1945 වසරේ ලෝගන් හෙවත් වුල්වරීන් යුද සිරකරුවකු ලෙස කල්ගත කරන්නේ ජපානයේ නාගසාකි හි බන්ධනාගාරයක ය. නාගසාකි හි පරමාණු බෝම්බය පුපුරා යද්දී ඔහු යෂිඩා නමැති නිලධාරියකුගේ දිවි ගලවාගෙන විකිරණවලින් එම නිලධාරියා ආරක්ෂා කර ගන්නේ තම සිරුර පලිහක් ලෙස භාවිත කරමිනි.වර්තමානයේ ලෝගන් ජීවත්වන්නේ යුකොන් හී තාපසාරාමයක ය. තාක්ෂණ සමාගමක ප්‍රධාන විධායක නිලධාරියකු ලෙස කටයුතු කරන යෂිඩා, පිළිකාවක් වැලඳීම නිසා මරණයට මුහුණ පා සිටියි. ඔහු ලෝගන්ගෙන් ඉල්ලා සිටින්නේ තමාගේ ණය ගෙවීම සඳහා තමන් හා ජපානයට යමු කියාය.ජපානයේ දී යෂිඩා ලෝගන් ගෙන් ඉල්ලා සිටින්නේ ලෝගන් සැපයක් ලෙස සලකන වහා සුවවීමේ ශක්තිය තමාට ලබා දෙන්නට කියාය. එම ඉල්ලීම ප්‍රතික්ෂේප කරන ලෝගන් පසුදාම ජපානයෙන් පිටව යාමට සූදානම් වෙයි. එදින රැයේ යෂිඩාගේ වෛද්‍යවරිය වයිපර් යමක් ලෝගන්ගේ ශරීරයට ඇතුළු කළත් ලෝගන් සිතන්නේ එය සිහිනයක් කියාය.පසුදින ලෝගන් දැනගත්තේ යෂිඩා මිය ගියා කියාය. එම අවමංගල්‍යෝත්සවයේ දී ලෝගන් හා පැටලෙන්නේ ජපාන මාෆියා සංවිධානයක් වූ ‘යකුසා’ හි දාමරිකයන්ය. එතැන දී සිදුවන වෙඩි තැබීමකින් තුවාල ලබන ලෝගන් හෙවත් වුල්වරීන් වටහා ගන්නේ පෙර මෙන් ඉක්මනින් තම තුවාල සුව නොවන බව ය. ඒ අතරතුර පුද්ගල මරණ ඒවා සිදුවීමට පෙර දැකගැනීමේ ශක්තිය ඇති යුකියෝ නමැත්තා දකින්නේ ලෝගන් ඉක්මනින්ම මරු දකින්නට ඉඩ ඇති බවය. ඔහු වහා ලෝගන් සොයා පැමිණ ඒ පිළිබඳ අනතුරු ඇඟවීම කරයි.ඒ අතරතුර යෂිඩාගේ වෛද්‍යවරිය වයිපර් උත්සාහ කරන්නේ ලෝගන් සතු සියලු බල හා වහා සුවවීමේ ශක්තිය ‘සිල්වර් සමුරායි’ ට ලබා දෙන්නටය. සිල්වර් සමුරායි යනු මියගියේ යැයි ප්‍රකට වූ යෂිඩා ම බව ලෝගන් වටහා ගනියි. ඒ සමඟම ලෝගන් අවබෝධ කරගන්නේ තමන් සතුව තිබූ ශක්තියෙන් වැඩි කොටසක් වයිපර් නමැති වෛද්‍යවරිය යෂිඩා හෙවත් සිල්වර් සමුරායිට ලබා දී ඇති බවය.ලෝගන්ට ජපානය සටන් බිමක් වෙයි. ඔහු තම ජීවිතය බේරා ගනු පිණිස ද, තමන් සතුවූ සියලු ශක්තිය නැවත ලබා ගනු පිණිස ද සටන් අරඹයි. එම සටනේ ජය වුල්වරීන්ට ද? සිල්වර් සමුරායිට ද?මිනිත්තු 126 ක ධාවන කාලයකින් යුත් මෙම ත්‍රිමාණ චිත්‍රපටය නිමැවීමට වැය කර ඇති මුදල ඩොලර් ලක්ෂ 1250කි. ජේම්ස් මාන්ගෝල්ඩ් ගේ අධ්‍යක්ෂණයක් වන ‘ද වුල්වරීන්’ ඇමෙරිකාව, ඔස්ට්‍රේලියාව හා ජපානය යන රටවල රූගත කර තිබේ.සුපුරුදු පරිදි හියු ජැක්මන් ලෝගන් හෙවත් වුල්වරින් ලෙස රඟන අතර චිත්‍රපටයේ අනෙකුත් බොහෝ චරිතවලට පණපොවන්නේ ජපන් හා වෙනත් ආසියානු ජාතික නළු නිළියන් වීම විශේෂයකි. මෙම චිත්‍රපටයේ ලෝගන්ට අභියෝග කරන සිල්වර් සමුරායි ලෙස විල් යුන් ලී රඟන අතර, වෛද්‍යවරිය වයිපර්ගේ චරිතයට පණ පොවන්නේ ස්වෙත්ලානා කොඩ්චෙන්ෆේවා ය. ‘ද වුල්වරීන්’ මේ දිනවල ශ්‍රී ලංකාවේ ද ප්‍රදර්ශනය වෙයි.කුමාරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>08</month>
      <day>11</day>
    </date>
    <link>http://www.silumina.lk/2013/08/11/_art.asp?fn=av1308116</link>
    <topic>‘ජනප්‍රිය ගී විකෘති කිරීම සදාචාරාත්මක ද...?’</topic>
    <author> ජෝ‍ජ් රොබ්සන් ද සිල්වා</author>
    <content>‘ජනප්‍රිය ගී විකෘති කිරීම සදාචාරාත්මක ද...?’ අප අසා පුරුදු ජාතික වස්තු හා සමාන වන “ජනප්‍රිය ගී විකෘති කිරීම” පිළිබඳ මෙවර අපගේ සංවාද මණ්ඩපයට එක් වන්නේ ගී පද රචකයින් කිහිප දෙනෙකු වන අතර සිය අදහස් විවෘතව ප්‍රකාශ කිරිමට එඩිතර වීම සම්බන්ධයෙන් අපි මොවුන් අගයමු. මෙවැනි අකටයුතු පිළිබඳ අපි කතාබහ කරන්නේ කිසිවෙකුගේ සිත් රිදවීමට නොව අපගේ සංගීත ක්ෂේත්‍රයේ යහපත පිණිසම බැව් ද නැවත මතක් කර දෙමු. මෙම කතාබහට අදාළව විකෘති කිරීමට ලක් වූ ජනප්‍රිය ගීත හා සම්බන්ධ තොරතුරු ඔබ වෙත ඇත්නම් ඒවා අපට එවන ලෙස ද අපි ඔබට ආරාධනා කරමු.  ගී පද රචකයාගේ අයිතියට නිගරු කිරීමක්- රත්න ශ්‍රී විජේසිංහ“ගීතයේ මූලිකම අයිතිය එනම් සාහිත්‍ය අයිතිය තියෙන්නේ ගී පද රචකයාටයි. මම එලෙස කියන්නේ මේ ශ්‍රී ලාංකේය සම්ප්‍රදාය හැටියට. ශ්‍රී ලංකාවේ විතරක් නෙමේ, ආසියාවේ බොහෝ රටවලත් එහෙම තමයි. මුලින්ම ගී පද රචකයා අතින්නේ නිර්මාණ ක්‍රියාවලිය ඇරඹෙන්නේ. ගී පද රචකයාගේ අත්දැකීම් හා පරිකල්පනය වැනි කාරණා තමයි ගීතයට පදනම් වෙන්නේ. ඉන් පසුවයි සංගීතඥයා තනුවක් යොදලා ගායන ශිල්පියා ගායනා කරන්නේ. ඒ අනුව පැහැදිලියිනේ, ගීතයේ මූලික අයිතිය ගී පද රචකයාට ඇති බව. ඒ අර්ථයට නිගරු කරනවා කීමත් මහා බරපතළ වැරැද්දක්. කාටවත්ම ඒ ගීතය වෙනත් ආකාරයකට පෙරළා විකෘති කරන්න බැහැ. එහෙම විකෘති කරනවා නම් එය එක් අතකින් සදාචාර විරෝධියි බරපතළ විදිහට. තවත් අතකින් නීත්‍යානුකූලවත් එය වැරදියි.”සංගීත ක්ෂේත්‍රය ‘සූදු පිටියක්’ වෙලා- රවි සිරිවර්ධන“මෙය කිසිසේතම සදාචාරාත්මක ක්‍රියාවක් නොවේ. ඇත්තටම ජනප්‍රිය ගී විකෘති කිරීම බලවත්ම අපරාධයක් විදිහට තමයි මට නම් පෙනෙන්නේ. මොකද ගීතයක් කියන්නේ නිර්මාණකරුවෙකුගේ අව්‍යාජ ශ්‍රමයටයි. ගී පද රචකයා, සංගීතඥයා සහ ගායකයා යන නිර්මාණකරුවන් තිදෙනාගේ අව්‍යාජ ශ්‍රමය තමයි ගීතයකට එක්වන්නේ. තව පරම්පරා ගණනාවකට සුභාවිත සිංහල ගීතයේ මඟ සලකුණු කරන ප්‍රදීපයන් බඳු වන නිර්මාණ වාණිජ භාණ්ඩ බවට පත් කරගෙන විකුණා ගෙන කන තක්කඩි මුදලාලිලාගේ වෙළෙඳ කුමන්ත්‍රණයක් මෙයත්. මෙවැනි සාපරාධි ක්‍රියාවන්ට තව දුරටත් ඉඩ තැබීමෙන් සිදු වෙන්නේ ජනප්‍රිය ගී නිර්මාණවල තියෙන පූජනීය බව විනාශ කරන වෙළෙන්දන් සහ ඔවුන්ගේ ගැත්තන් වන ඇතැම් ගී පද රචකයින් මෙන්ම සංගීතඥයින් සංගීත ක්ෂේත්‍රය සූදු පිටියක් කර ගැනීමකි.”කලාකරුවන් අපරාධකරුවන් වීම ලැජ්ජාවක්- සුනිල් ගුණවර්ධනමේ රටේ බුද්ධිමය දේපළ පනතක් තිබෙනවා. වහාම එම නීති උල්ලංඝනය කරන තක්කඩින්ට විරුද්ධව පියවර ගැනීමට පුළුවන් වන අයුරින් බුද්ධිමය දේපළ පිළිබඳ පනතේ අදාළ නීති බලගන්වා නිර්මාණයන්ට සහ නිර්මාණකරුවන්ට රැකවරණය සඳහා දිය යුතුයි. මන්ද ජනප්‍රිය ගී නිර්මාණ අමු අමුවේ හිතුමතේ විකෘති කිරීම විශාල ව්‍යසනයක් මේ රටේ සංගීත ක්ෂේත්‍රය තුළ ඉදිරි අනාගතයේ දී සිදු වීමට හොඳටම ඉඩකඩ ඇති නිසා ය.”“ජනප්‍රිය ගී විකෘති කිරිම සදාචාරාත්මක නැතුවා සේම කලාද්‍රෝහි ක්‍රියාවක්. කලාකරුවෙකු නොකළ යුතු කිසිදු අයුරකින් අනුමත කළ නොහැකි ක්‍රියාවක්. කවදාවත් හොඳ නිර්මාණකරුවෙකු නම් වැරදීමකින් වත් අනුන්ගේ හෝ තමන්ගේ ජනප්‍රිය වූ ගීතයකට වෙනත් වචන යොදා විකෘති කොට එය අලුත් ගීතයක් ලෙස හඳුන්වන්නේ නැත. (උදා. කේ. ඩී. කේ. ධර්මවර්ධන ලියූ “මහ වැස්සක පෙර නිමිති” ගීතය විකෘති කළ “මහ වැස්සට පෙර අඳුර” ගීතය සහ කුලරත්න ආරියවංශ ලියූ “සඳ හොරෙන්” ගීතය විකෘති කළ “කොඳ කුසුම්” ගීතය) එම නිසා මෙම කලාද්‍රෝහී ක්‍රියාව කිසිම ආකාරයකින් අනුමත කරන්න බැහැ.”සංගීතයේ පරිහානියට හේතු වන කාරණයක්- කුලරත්න ආරියවංශ“ඩබ්ලිව්. ඩී. ආරියසිංහ පණ්ඩිත් අමරදේවයන්ගේ ගීත ගායනා කළා. ඒ ගීත අතර මා ඉහත සඳහන් කළ විකෘති කරන ලද ගී තිබුණා. ඒ එක ගීතයකටවත් අප තුළ ආකර්ෂණයක් ඇති වුණේ නැහැ. ඒත් ආරියසිංහ ගැයූ ‘අටමස්ථානය වැඳගෙන මං එනකොට’ ගීතය අගය කරන්න පුළුවන් තැනක තියෙනවා නේද? ආර්. ඒ. චන්ද්‍රසේනයන් වැනි සංගීතඥයෙකුගේ දියණිය සමඟ විවාහ වූ මනුස්සයෙක් ඔය වගේ අනුකරණයක් නොකර යහපත් දෙයක් කළ යුතුමයි.‘මහ වැස්සක’ සහ ‘සඳ හොරෙන්’ ගීත විකෘති කරමින් ‘මහ වැස්සට’ සහ ‘කොඳ කුසුම්’ ගී ලියූ අය එම ජනප්‍රිය මුල් ගී පද රචකයින් වන කේ. ඩී. කේ. ටත්, කුලරත්නටත් එරෙහිව කර ඇත්තේ ද්‍රෝහිකමක් මෙන්ම අපරාධයක් කියලයි මට නම් හැ‍ඟෙන්නේ. මෙවැනි ද්‍රෝහිකම් කරන අපරාධකරුවන් බවට කලාකරුවන් පත්වීම සියලුම කලාකරුවන්ට ලැජ්ජාවක්.”මල්ල පුරෝගන්න කරන සදාචාර විරෝධි වැඩ- චන්ද්‍රදාස ප්‍රනාන්දු“පණ්ඩිත් අමරදේවයන් ගැයූ ‘සඳ හොරෙන්’ ගීතය මගේ පද රචනයක්. අජන්තාගේ ස්කූටරයේ පසුපස ඉඳගෙන ගිහිල්ලයි මම එය කේමදාස මාස්ටර්ට දුන්නේ. පසුව ‘සඳ හොරෙන්’ ගීතයේ වචන වෙනස් කර ‘කොඳ කුසුම්’ නමින් ගීතයක් ආරියසිංහ ගායනා කර ඇති බව මම දන්නවා. තම තමන්ගේ කැමැත්ත අනුව එක එක්කෙනා කරන දේවල් ගැන පෞද්ගලිකව මම දෝෂාරෝපණය කරන්නේ නැහැ. ඒත් ගීත රසිකයින්ගේ පිළි ගැනීමට ලක් වූ ගීතයක පද මාලාව වෙනස් කර අලුත් (වෙනත්) පද මාලාවක් යොදන්නේ ඇයි කියන එක මට නම් ගැටලුවක්.”“මෙතැනදී මුල් ගී නිර්මාණය විකෘත කිරීමක් සිදු කිරිම සදාචාරාත්මක නොවේ. එක්තරා අන්දමකින් මෙය ද්වේශ සහගත පළිගැනීමක් විය හැකියි. තවත් අන්දමකින් රසිකයින් රවටා මුදල් ඉපයීමක් ද විය හැකියි. එසේම මෙයින් අපේ සංගීත ක්ෂේත්‍රයේ නිර්මාණ බංකොළොත් භාවයක් හෙළි වෙන අතර එය පරිහානියට හේතු වන කාරණයක් ද විය හැකියි.”“සමහරු මටත් දොස් කිව්වා - ‘පිළිතුරු ගී’ ලියුවාට, ඒවාත් ජනප්‍රිය ගී විකෘති කිරීම් ලෙස සලකා. ඒ දොස් කියපු අයම තමයි තමන්ගේ ආර්ථික ලාභය සඳහා කතාව වෙනස් කළේ. ඒත් මම නම් ජනප්‍රිය මුල් නිර්මාණයේ අදහස අරගෙන ඊට ගැළපෙන්න වගේම හානියක් නොවන්නයි එම පිළිතුරු ගී ලිව්වේ. සංගීත ක්ෂේත්‍රයේ සම්භාව්‍ය යයි කියන, පිළිගත් පුද්ගලයින් මේ ජනප්‍රිය ගී විකෘති කරමින් ඒවාට වෙනත් වචන යොදා තිබෙනවා. පණ්ඩිත් අමරදේවයන්ගේ මෙන්ම එච්. ආර්. ජෝතිපාලයන්ගේ ගීත පවා වෙනස් කර විකෘති කරලා තියෙනවා. ඊට වැරදිකාරයෝ අප අතර ඉන්න අපේම නිර්මාණකරුවෝමයි. බොහෝ විට තමන්ගේ මල්ල පුරෝ ගන්න තමයි ඔය කවුරුත් ඔවැනි සදාචාර විරෝධි වැඩ කරන්නේ.” ජෝ‍ජ් රොබ්සන් ද සිල්වාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>08</month>
      <day>11</day>
    </date>
    <link>http://www.silumina.lk/2013/08/11/_art.asp?fn=av1308117</link>
    <topic>යාත්‍රා</topic>
    <author>තුෂාරි</author>
    <content>යාත්‍රාචිත්‍රපට හා ටෙලි නාට්‍ය ඉතිහාසයේ මෙතෙක් නිර්මාණය නොවුණු ආකාරයේ නවතම කතා තේමාවකින් යුතු ටෙලි නාට්‍යයක රූගත කිරීම් කටුනායක ගුවන් තොටුපළේ දී පසුගිය දා ආරම්භ වුණා. මේ ටෙලි නාට්‍යයේ අධ්‍යක්ෂවරයා වන්නේ සම්මානනීය අධ්‍යක්ෂවරයකු වන චාමර ජනරාජ් පීරිස්ය. චාමර ඔහුගේ මේ පෙර නුවූ විරූ ටෙලි නිර්මාණය ගැන අපිත් එක්ක කතාබහ කළා.“මේ ටෙලි නාට්‍යය දැවැන්ත නිර්මාණයක් කිව්වොත් නිවැරදියි. පසුගිය 6 වැනිදා මේ නාට්‍යයේ රූගත කිරීම් ඇරැඹුවා. මෙහි කතා තේමාව ‘පියාසර කරන අය සහ පියාසර කිරීමට උදව් කරන අය ඇසුරින් තමයි ගොඩ නැ‍ඟෙන්නේ.මේ ටෙලි නාට්‍ය සඳහා කැමරා තුනක් භාවිත කරනවා. ලකී ඩයස්, මොරින් චාරුනී, චින්තක කුලතුංග, සාරංග දිසාසේකර, සුරාජ් මාපා, යුරේනි නොෂිකා, ක්‍රිෂානි අලංකි වගේම ලංකාව නියෝජනය කළ රූ රැජිනියන් කීප දෙනෙක්ම මෙයට රංගනයෙන් දායක වෙනවා.ආචාර්ය වික්ටර් රත්නායකයන්ට පසුගිය දිනෙක බංගලාදේශයේ චිතං ගොං නගරයේ පැවැති 8 වැනි සිටිසෙල් චැනල් අයි ජාත්‍යන්තර සම්මාන උලෙළේ දී එක් රටකින් එක් සංගීතඥයකුට ජීවිතයේ එක් වරක් පමණක් හිමි වන 8 වන සිටිසෙල් චැනල් අයි සම්මානය හිමි වුණා. මේ සම්මානයේ සතුට භුක්ති විඳින වික්ටර් ගේ රසිකයන්ට තවත් වතාවක් සතුට දනවන පුවතක් සඳහන් කරන්නටයි මේ සූදානම. ඒ තමයි වික්ටර් රත්නායකයන් ගේ හින්දි ගීත එකතුවක් අඩංගු සංයුක්ත තැටියක් එළිදැක්වීමට සූදානම් වන පුවත.මේ ගීත එකතුව ගැන අපි වික්ටර් රත්නායකයන් ගෙන් විමසා බැලුවා.“මම මුල් වරට මගේම ගී තනුවලට හින්දි පද යොදා හින්දුස්ථානී ගීත ගායනා කළේ 1979 දීයි. ඒ ගීත මුල් වරට මැලේසියා ගුවන් විදුලියේත් සිංගප්පූරු රූපවාහිනියේත් මට ගායනා කරන්න හැකි වුණා. මම හිතන්නේ ලංකාවේ ප්‍රථම වරට තමාගේම ගීත හින්දියෙන් ගායනා කළ කෙනා මම. එලෙස හින්දුස්ථානී ගීත අටක් මම ගායනා කළා. මගේ ගී තනු වලට හින්දි පද රචනා කළේ එවකට ගුවන් විදුලියේ හින්දි ගීත ප්‍රචාරක අංශයේ නිවේදකයකු ලෙස කටයුතු කළ සුනිල් චන්ද්‍රකුමාරයි. ඔහු මේ වන විට ජීවතුන් අතර නැහැ.මේ ගීත 8 යි රංගන ශිල්පිනී යශෝධා විමලධර්ම රචනා කළ නවතම හින්දි ගීත දහයකුත් ඇතුළත් කරලා හින්දුස්ථානී ගීත 18 ක් අඩංගු සංයුක්ත ගී තැටියක් නිර්මාණය කරන්න අදහස් කරනවා.මෙය එළිදක්වන්නේ ලබන වසරේ. එයටත් විශේෂ හේතුවක් තිබෙනවා. 2014 වසරේ දී මම සංගීත ක්ෂේත්‍රයට පිවිසිලා වසර 50 සම්පූර්ණ වෙනවා. ඒ නිමිතිකොට ගෙන තමයි මේ හින්දුස්ථානී ගීත එකතුව නිර්මාණය වන්නේ.”ජනප්‍රිය ටෙලි නාට්‍ය සහ වේදිකා නාට්‍යවල ප්‍රධාන චරිත රඟපෑ නව පරපුරේ ජනප්‍රිය නිළියක් තමයි අයේෂා දිසානායක. අයේෂා රංගන ශිල්පිනියක ලෙස ජනප්‍රිය වුණත් ඇය මේ වන විට දරුවන් දහස් ගණනකට රංගනය පිළිබඳ ශිල්ප ඥානය ලබා දෙන ගුරුවරියක්. ඇයගේ රැකියාව ගැන ඇය අපිත් එක්ක කතාබහ කළේ මේ අයුරින්.“මම මේ වන විට නුගේගොඩ අනුලා විද්‍යාලයේ නාට්‍ය හා රංග කලාව විෂය උගන්වනවා. දරුවන් සමඟ ගතවෙන කාලය හරිම සුන්දරයි. ඔවුන්ට අලුත් අලුත් දේ ගැන හිතන්න නාට්‍ය, රංගනය පැත්තෙන් අලුත් නිර්මාණ කරන්න මම වෙහෙසෙනවා. සෞන්දර්ය විශ්ව විද්‍යාලයේ උපාධිය ලබාගෙන කාලය ගතවෙන කොට මේ ලැබුණු රැකියාවට මම හුඟාක්ම ආදරෙයි.රංගනයට වගේ ම නර්තනයටත් අනුෂා දමයන්ති හරිම දක්ෂයි. ඇය පසුගිය සති කිහිපයක්ම ගත කළේ ඕස්ට්‍රේලියාවේ. අනුෂා එහෙ ගියේ තනිවම නොවෙයි. තවත් රංගන හා නර්තන ශිල්පීන් දෙදෙනෙක් එක්ක. ඒ තමයි සුරේෂ් ගමගේ සහ සුරාජ් මාපා. මොවුන් තිදෙනාම ඕස්ට්‍රේලියාව බලා පිටත්වුණේ නර්තන හා ගායන ප්‍රසංගයක් සඳහායි. එය ‘සිනෙ රූ’ සංගීත සංදර්ශනය ලෙස නම් කර තිබුණා.  අනුෂා අපිත් සමඟ මේ අත්දැකීමේ තොරතුරු බෙදා හදා ගත්තා.“මේ සංචාරය ගොඩාක්ම හොඳ අත්දැකීමක් වුණා. සිඩ්නිවලත් මෙල්බර්න්වලත් ප්‍රසංග දෙකක් පවත්වන්න පුළුවන් වුණා. රසිකයන් ගෙන් ඉතාම හොඳ ප්‍රතිචාර අපට ලැබුණා. ඔවුන් තුළ ‍සුහද පිළිගැනීමක් තිබුණා.අපේ ප්‍රසංග ගැන ඕස්ට්‍රේලියාවේ ටී වී නාළිකාවල, පුවත්පත්වල එෆ්. එම්. චැනල්ස්වල කතාබහට ලක්වුණා. ඒ වගේම අපි එහෙ හුඟාක් ලස්සන තැන් බලන්න ගියා. හිම මත මුළු දවසක්ම විනෝද වෙමින් ක්‍රීඩා කරමින් කාලය ගත කළා.ප්‍රවීණ මාධ්‍ය ඡායාරූප ශිල්පියකු හා ගීත රචකයකු වන පද්ම කුමාර මෙත්තසේන ගේ නවතම නිර්මාණ කටයුත්තක් පිළිබඳ අපිට දැනගන්නට ලැබුණා. මෙත්තසේන අපත් සමඟ ඒ ගැන කතා කළේ මෙහෙම.“මේ දවස්වල මගේ කාලය ගෙවෙන්නේ කෙටි චිත්‍රපටයක වැඩ කටයුතුත් එක්ක. මෙය නිර්මාණය වෙන්නේ ජාත්‍යන්තර කෙටි චිත්‍රපට උලෙළක් අරමුණු කරගෙන.මේ කෙටි චිත්‍රපටයේ විශේෂත්වයක් තිබෙනවා. ඒ තමයි මෙහි දෙබස් නොමැති වීම. මෙහි කාලය විනාඩි 20 යි. ඒ වගේම මේ කෙටි චිත්‍රපටයේ දී ලෙටර්ප්‍රෙස් මුද්‍රණ යන්ත්‍රයක්, ඊයම් අකුරු මට අවශ්‍ය වෙනවා. ඒ වගේම අවුරුදු 22 - 26 අතර තරුණයකුටත් 25 - 30 ත් අතර තරුණියකටත් අවුරුදු 40 - 50 ත් අතර පිරිමියකුටත් මෙහි චරිත නිරූපණයට අවස්ථාව මම ලබා දෙනවා.තුෂාරිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>08</month>
      <day>11</day>
    </date>
    <link>http://www.silumina.lk/2013/08/11/_art.asp?fn=av1308118</link>
    <topic> මිශ්‍ර සම හඳුනා ගනිමු</topic>
    <author>හේමාලි</author>
    <content> මිශ්‍ර සම හඳුනා ගනිමුඋපදෙස් - ‘දමයන්ති සැලෝන්’ හිප්‍රවීණ රූපලාවණ්‍ය ශිල්පිනිදමයන්ති විමලවීර ගෙන්පසුගිය සතියේ අපේ අවධානය යොමු වූයේ තෙල් සහිත සමක් ඇති අයකු එහි නඩත්තුව කරගත යුත්තේ කෙසේ ද? යන්න පිළිබඳය. මේ වන විට අපි සමෙහි ප්‍රධාන වර්ග කිරීම් තුන පිළිබඳව අවබෝධයක් ලබාගෙන අවසන්. මෙම ලිපි පෙළ ඔස්සේ සාමාන්‍ය සම, වියළි සම සහ තෙල් සහිත සම යන කොටස් තුනම පිළිබඳ අපේ අවධානය යොමු කළා.අද අපේ අවධානය යොමු වන්නේ මිශ්‍ර සම (Combination Skin) පිළිබඳය. මිශ්‍ර සම වශයෙන් අප හඳුන්වන්නේ තෙල් සහිත සමක් සහ වියළි සමක් යන වර්ග දෙකම මිශ්‍රව ඇති සමකටය. ලංකාවේ බොහෝ පිරිසකට පිහිටන්නේ මේ ආකාරයේ සමකි. මෙවැනි සමක් පිහිටන අයෙකුගේ මුහුණේ සමහර ස්ථාන තෙල් සහිත වෙනවා. කට යට, නිකට, නහය දෙපැත්ත ආදි ස්ථාන බොහෝ විට තෙල් ගතියකින් යුක්ත වෙනවා. නළල සහ කම්මුල් දෙපැත්ත වියළි ස්වභාවයක් ගන්නවා. මිශ්‍ර සමක් හිමි කෙනෙකු මුහුණ දෙන බරපතළම ගැටලුව තමයි මේ සදහා ප්‍රතිකාර තෝරා ගැනීමට ඇති අපහසුතාව. තෙල් සහිත සමකට කරන ප්‍රතිකාර ක්‍රම මේ සඳහා සුදුසු වන්නේත් නැහැ. එසේම වියළි සමකට කරන ප්‍රතිකාර ක්‍රම මේ සඳහා සුදුසු වන්නේත් නැහැ.මිශ්‍ර සමක් හිමි කෙනෙක් තමන්ට සුදුසු ප්‍රතිකාර ක්‍රමය තෝරාගත යුත්තේ රූපලාවණ්‍යාගාරයකට ගොස් තම රූපලාවණ්‍ය විශේෂඥවරිය හෝ වරයා මුණ ගැසීමෙන් පසුවයි. ඒකට විශේෂම හේතුව වන්නේ අද වෙ‍ළෙඳ පොළේ වියළි සමට, තෙල් සහිත සමට සහ සාමාන්‍ය සමට සුදුසු ආලේපන වර්ග කොතෙකුත් ඇතත් මිශ්‍ර සමට සුදුසු ආලේපන වර්ග දක්නට නොමැති වීමයි. ඒ නිසා රූපලාවණ්‍ය විශේෂඥවරයකුගේ අනුදැනුම ඇතුව මිශ්‍ර සම සඳහා ප්‍රතිකාර කළ යුතුයි.මීට අමතරව සමේ පවතින විවිධ ගැටලුකාරී තත්ත්වයන් මත දක්නට ලැබෙන ස්වරූපයන් පිළිබඳත් අපේ අවධානය යොමු විය යුතුයි. ඉන් එකක් ලෙස Couperrose Skin හැඳින්විය හැකිය. ඔබ බොහෝ විට දැක ඇති සමහර අයගේ මුහුණේ සම යටින් රතු පාටට හා නිල් පාටට ලේ නහර මතු වී පෙනෙන ආකාරයක්. මේ තත්ත්වයට හේතුව වන්නේ අපිචර්මයේ ලේ නහර ළඟින් ළඟින් පිහිටා තිබීමයි. මේක සාමාන්‍යයෙන් කෙනෙකුට බාහිර හේතු බලපෑමෙන් ඇතිවෙන දෙයක් නොවෙයි. මේ තත්ත්වය කෙනෙකුට ඇතිවන්නේ උත්පත්තියෙන්මයි. මේ තත්ත්වය සංවේදී සමක (Sensitive Skin) ලක්ෂණයක්.මෙවැනි සමක් පිහිටි කෙනෙක් ෆේෂල් එකක් කරත් ඉතාම සියුම්ව සිදුකළ යුතුයි. තදින් පිරිමැදීම කොහෙත්ම නොකළ යුතුය. Scrub නම් පාවිච්චි කරන්නේම නැති තරම්. Steam කරන්නෙත් ඉතාමත්ම ප්‍රවේසම් සහිතව. Steam කරනවා නම් මුහුණේ සිට අඟල් 16 ක වත් දුර ප්‍රමාණයකින් එය කළ යුතුය. එයත් විනාඩි දෙකකට වඩා වැඩි ප්‍රමාණයක් නොකළ යුතුය. පිම්පල් ඉවත් කිරීම සඳහා යොදාගන්න Extractor උපකරණය මෙවැනි සමක් ඇති කෙනෙකුට පාවිච්චි නොකළ යුතුයි. මසාජ් කරන විටත් සියුම් මසාජ් එකක් කරන්නට වග බලා ගත යුතුයි. Pack එකක් පාවිච්චි කරත්දි මෙවැනි සමක් සහිත අයෙකුට මුහුණට ඇලවෙන්නේ නැති Pack එකක් පාවිච්චි කළ යුතුයි.ඒ ආකාරයෙන්ම සමේ ඇතිවන සංකූලතා හේතුවෙන් ඇතිවන තත්ත්වයක් ලෙස dehydrated skin (අධික වියළි සම) හැඳින්විය හැකිය. මේ තත්ත්වය ඇතිවීමට ප්‍රධාන හේතුව වන්නේ අධික ලෙස විජලනය වීමයි. සාමාන්‍ය සමක මෙන් තරුණ පෙනුමක් මේ සමේ දැකිය නොහැකිය. සිනිඳු බවක් දක්නට ලැබෙන්නේ නැත. පළවැනිම හේතුව වන්නේ වතුර පානය කිරීම අඩුවීම හේතුවෙන් සමේ තෙතමනය අඩුවීමයි. මේ නිසා සමේ ඇදෙනසුලු භාවය අඩු වෙනවා. dehydrated skin කියන්නේ වියළි සමේ ලක්ෂණයක්. මෙවැනි සමක් කෙනෙකුට පිහිටන්න වටපිටාවේ ප්‍රශ්න හේතු සාධක වෙනවා. වායුසමීකරණ කාමරවල වැඩිපුර සිටීම, විදුලි පංකා යට නිතර සිටීම, අධික සුළං පරිසරයක සිටීම, සීනි, කෝපි වැඩිපුර පානය කිරීම, අධික සබන් පාවිච්චිය, බෙහෙත් වර්ග අධිකව පාවිච්චි කිරීම, මත්ද්‍රව්‍ය ගැනීම හේතු සාධක වෙනවා.ඉක්මනින් වයසට යන මේ සම නඩත්තු කර ගැනීම සඳහාත් වෙහෙසක් දරන්න ඕන. scrub කරන අතරතුර එය ඉවර වන තුරුම steam කරන්න ඕන. ඇල්කොහොල් අඩංගු නැති torner වර්ගයක් පාවිච්චි කළ යුතුයි. sun block ක්‍රීම් පාවිච්චි කිරිම අනිවාර්යයි. ඒ වගේම ශරීර අභ්‍යන්තරයට ගන්නා ආහාර ගැනත් සැලකිලිමත් විය යුතුයි. දිනකට වතුර වීදුරු 7 - 8 ක් බොන්න ඕන. අලුත් එළවළු පලතුරු ආහාරයට ගැනීමත් අතිශයින්ම වැදගත්.හේමාලිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>08</month>
      <day>11</day>
    </date>
    <link>http://www.silumina.lk/2013/08/11/_art.asp?fn=av13081110</link>
    <topic>සුමිගෙන් අහන්න</topic>
    <author/>
    <content>සුමිගෙන් අහන්නකළුතර පාලිත කුරුප්පුප්‍රශ්නය - ඉන්දීය සිනමාවේ වැඩිම ආදායමක් ලද චිත්‍රපටය කුමක් ද?පිළිතුර - ‘ත්‍රී ඉඩියට්ස්'. එය ලැබු ආදායම බිලියන 2 යි දශම 2 ක්.මත්තේගොඩ අජිත් ජෝතිය කරසිංහප්‍රශ්නය - සුනිල් සාන්ත එක්තරා හින්දි චිත්‍රපටයක ගීයක් අනුකරණය කරමින් සිංහල ගීයක් ගැයු බව මගේ මිතුරකු කියනවා. මෙය වෙන්න පුළුවන් ද?පිළිතුර - ඔබේ මිතුරා කියන්නේ ‘සුමනෝ සුමනෝ’ කියන සින්දුව වෙන්නැති. එය අනුකරණයක් නොවේ. ‘කිස්මට්’ නමැති හින්දි චිත්‍රපටයක ආ ගීයක තනුව ආශ්‍රය කරමින් එය නිර්මාණය වී තිබෙනවා.හපුතලේ කුසුම් බොතේජුප්‍රශ්නය - ‘ඡන්දෙට මං ඉල්ලන්නයි හිතාන ඉන්නේ’ ගීතය ගයන්නේ සුනිල් එදිරිසිංහ ද?පිළිතුර - නැහැ සුනිල් වගේ ම හඬකින් යුත් සුමිත් මන්දනායක.මාතලේ ධර්මා ඒකනායකප්‍රශ්නය - 50 වසරක හොඳම සිංහල චිත්‍රපටය ලෙස තේරුණේ ගම්පෙරළිය ද? නිධානය ද?පිළිතුර - ‘නිධානය'. එය තේරු සිනමා කලා විද්වතුන් 27 දෙනාම පළමු තැනට තෝරා තිබුණේ ‘නිධානය’ බවත් මෙහිලා කිව යුතුයි.පැපිලියානේ තාරක සුමනරත්නප්‍රශ්නය - ප්‍රවීණ නිළියක වන වීණා ජයකොඩිගේ දැන් වයස කීය ද?පිළිතුර - එච්චර වයසක් නැහැ. දැන් ඕනෙ නම් අවුරුදු 65ක් විතර ඇති.ගොඩකවෙල සජිත් නිශාන්තප්‍රශ්නය - ප්‍රවීණ චිත්‍රපට නළුවන් දෙදෙනකු වන ටෝනි රණසිංහට හා සනත් ගුණතිලකට වාහන පදවන්න බැහැ කියන්නේ ඇත්ත ද?පිළිතුර - ඔව්.වැවුරුකන්නල මධුරංග බණ්ඩාරප්‍රශ්නය - අපේ රටේ බිහිවුණු දක්ෂතම වයලින් වාදකයන් තිදෙනා කවුද?පිළිතුර - එක; ආචාර්ය අමරදේව දෙක; එම්. කේ. රොක්සාමි;නිවිතිගල රත්නා කහටපිටියප්‍රශ්නය - අද විකාශය වන ටෙලිනාට්‍ය හිරකාරයන්ට පෙන්වුවොත් ඔවුන්ට මොනව හිතෙයි ද?පිළිතුර - එල්ලුම් ගහ ක්‍රියාත්මක කරන එක හොඳයි කියලා හිතෙයි.කන්දේගෙදර කිත්සිරි ගුණසේනප්‍රශ්නය - රූපවාහිනියේ එක්තරා සුපර් ස්ටාර් වැඩ සටහනකදී අමරදේවයන් ගයන ‘නිම්හිම් සෙව්වා’ ගීතය ජයන්ත චන්ද්‍රසිරි ලියු බව සඳහන් වුණා. එය ලීවේ ඔගස්ටස් විනයාගරත්නම් නේද?පිළිතුර - ඔව්.ගොතටුවේ මහින් කල්දේරාප්‍රශ්නය - ‘රම්‍යා’ ගීතය ගායනා කළේ ක්ලැරන්ස් විජේවර්ධන ද? ඇනෙස්ලි මාලේවන ද?පිළිතුර - මුලින්ම ගැයුවේ ඇනස්ලි. නමුත් ජනප්‍රිය වුණේ ක්ලැරන්ස් ගැයු ගීතයයි.කඩවත සුජාතා ගුණවර්ධනප්‍රශ්නය - ඔබ පාස්කු නාට්‍යවල රඟපා තිබේ ද?පිළිතුර - අපොයි නැහැ. එහෙම රඟපෑව නම් මගේ රඟපෑම් දකින අය ක්‍රිස්තුන් වහන්සේ වගේම මාවත් කුරුසියක ඇණ ගහලා මරනවා නියතයි.ගම්පහ අඹන්විට සිරිවර්ධනප්‍රශ්නය - මහාචාර්ය සනත් නන්දසිරි ගයන ‘නවාතැනින් ඇය යනවා වරම් ලබා සරසවියට’ ගීතය ලීවේ කවුද?පිළිතුර - සුනිල් සරත් පෙරේරාකුරුණෑගල මල්ලවපිටියේ නිමල් රත්නසිරිප්‍රශ්නය - රාජ් කපුර්ගේ චිත්‍රපටවල සංගීත අධ්‍යක්ෂණය කළේ ශන්කර් ජායිකිෂන් පමණක් ද?පිළිතුර - නැහැ ලක්ෂ්මිකාන්ත් ප්‍යාරේ ලාල්, රාම් ගංගුලි, දත්තාරාම්, රවින්ද්‍ර ජයින් පවා සංගීත අධ්‍යක්ෂණය කළා.වත්තල හේකිත්තේ ලක්ෂ්මන් රණසිංහප්‍රශ්නය - අපේ ප්‍රදේශයේ මා සමඟ සිනමාව පිළිබඳ කතා කිරීමට - සංවාද කිරීමට කිසිවකු නැහැ?පිළිතුර - ඔබේ ප්‍රදේශයේ විතරක් යැ. රටේ ම නැහැනේ.කොටුගොඩ දිසානෑගම තිස්ස කුමාරප්‍රශ්නය - ‘ආරාධනා’, ‘ගීත්’, ‘අභිමාන්’ යන චිත්‍රපට අතරින් ඔබ වඩාත් කැමැති කුමන චිත්‍රපටයට ද?පිළිතුර - ඒ චිත්‍රපට තුනම මා ආශාවෙන් බලපුවා. ඒත් අද ආපහු හැරිලා බලද්දි එම චිත්‍රපටවල වැදගත්කමක් තියෙනවා නම් තියෙන්නේ මිහිරි ගීතවල පමණයි.මේ සතියේ පහත නම් සඳහන් අයත් ප්‍රශ්න එවා තිබුණා. මීගමු කට්ටුවේ ඇම්. ඩී. විල්ෆ්‍රඩ්, දුම්මලසූරියේ මලිඳු කාවින්ද කුමාර, අම්බලන්ගොඩ සුගත් හෙට්ටිආරච්චි, බද්දේගම, බද්දේගම ඩී. අමරසේන, රත්නපුරේ ඉනෝකා සමරසිංහ, මාකොළ ගාමිණි චන්ද්‍රසේන, පොල්ගස්ඕවිට එස්. ඒ. කුමාරගේ, කුලියපිටියේ ජයසේන අතපත්තු, කපුගොඩ මාළිඳ සරත් රණසිංහ, ගල්කිස්සේ නදී කරුණාරත්න, හුණුපිටියේ අමරා ද සිල්වා, වඳුරාමුල්ලවත්තේ ලයනල් ජයලත්.ඔබේ ප්‍රශ්නය පහත ලිපිනයට යොමු කරන්න'සුමිගෙන් අහන්න' රසදුන, සිළුමිණ, ලේක්හවුස් කොළඹ 10කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>08</month>
      <day>11</day>
    </date>
    <link>http://www.silumina.lk/2013/08/11/_art.asp?fn=av13081111</link>
    <topic>ප්‍රේමයේ වියෝව අදටත් මට දරා ගන්න අමාරුයි</topic>
    <author>හේමාලි විජේරත්න</author>
    <content>ප්‍රේමයේ වියෝව අදටත් මට දරා ගන්න අමාරුයිරන්ජන් රාමනායකරන්ජන් රාමනායක කවදත් අපේ සිනමා ක්ෂේත්‍රයේ කතා බහට ලක්වන චරිතයක්. ඒ විතරක් නොවෙයි මේ වන විට ඔහු දේශපාලන ලෝකයේත් උණුසුම් පුවත් මවන්නෙක් බවට පත්වෙලා. ඔහු පිළිබඳ කතා බහකට මෙවර අපේ ඉඩ හසර වෙන් වූයේ කලාවත් දේශපාලනයත් සමබර කරමින් ඔහු සිය සිවුවැනි සිනමා අධ්‍යක්ෂණයට මේ දිනවල සූදානම් වන බැවිනි. රන්ජන් ගේ නවතම සිනමා නිර්මාණය ‘නවරියන්’ ය. මේ ‘නවරියන්’ ගැන සහ ඔහුගේ ජීවිතේ බොහෝ දේ ගැන කළ කතා බහකි.අපි ‘නවරියන්’ ගෙන් පටන් ගමු. මේ කොයි වගේ චිත්‍රපටයක් ද?මගේ අලුත්ම චිත්‍රපටයේ නම “ඩොක්ටර් නවරියන්.” මේක බොහොම සුන්දර කතාවක්. එක්තරා කාලයක ජීවත් වූ චරිතයක් සේම, ඒ වටා ගෙතුණු මනඃකල්පිත කතාවකින් තමයි නවරියන් නිර්මාණය වෙන්නේ. මම හිතනවා මේ චිත්‍රපටය කාටත් අලුත් අත්දැකීමක් එක්කරවන අමුතුම ආකාරයේ එකක් වේවි කියලා.මීට ප්‍රථම ඔබ අධ්‍යක්ෂණය කළ චිත්‍රපටවලින් ‘නවරියන්’ වෙනස් වෙන්නේ කොහොම ද?නවරියන් කියන්නේ ලංකාවේ හිටපු චණ්ඩියෙක්. මේ පුද්ගලයා සිරගතව ඉඳලා ඉන්පසු හිරෙන් පැන්නා. ඒ පැනපු පිම්ම රියන් නවයකට වැඩියි. ඉන් පස්සේ තමයි ඔහුට නවරියන් කියන නම පටබැඳුණේ. මේ චරිතය බේස් කර ගත්තට චිත්‍රපටය සඳහා මම යොදා ගත්තේ මගේ ස්ටයිල් එක. මේක මගේ හතර වැනි අධ්‍යක්ෂණය. මගේ පළමුවැනි නිර්මාණය වූ ‘පාර්ලිමන්ට් ජෝක්ස් - 1’ කළේ 2000 වසරේදී. ඉන් පස්සේ ‘වන්ෂොට් වන්’ සහ ‘ලීඩර්’ කියන චිත්‍රපට කළා. මේ හැම එකකම මට අනන්‍ය වූ සුවිශේෂත්වයක් තිබුණා. ඒ සුවිශේෂත්වය අලුත් චිත්‍රපටයේත් තිබෙනවා. මේ චිත්‍රපටයේ නවරියන් වෙන්නෙත් මමමයි.‘ලීඩර්’ චිත්‍රපටය කරලා දීර්ඝ කාලයක් ගියාට පස්සේ තමයි ඔබ අලුත් නිර්මාණයකට අත ගහන්නේ. චිත්‍රපටයක් කරන්න ඇයි එච්චර කාලයක් ගත්තෙ?‘ලීඩර්’ චිත්‍රපටය මම කළේ 2006 වසරේදීයි. ඒ චිත්‍රපටය රැඟුම් පාලක මණ්ඩලයෙන් දැඩි විදියට සංස්කරණය වුණා. ගිය සතියේ දවසකත් මම දැක්කා ‘ලීඩර්’ චිත්‍රපටය රූපවාහිනි නාළිකාවකින් විකාශය වෙනවා. ඒක දැක්කම මට අනේ කියලා හිතුණා. ඒ විකාශය වුණේ ‘රොඩ්ඩ’ විතරයි. ඒකේ ඇත්තටම තිබුණු අන්තර්ගතය නොවෙයි ඒ තිබුණේ. මේ තත්ත්වය නිසා මම හරිම කලකිරීමකට පත්වුණා. කොටින්ම කිවුවොත් ලංකාවේ කලාකාර‍යකුට නිදහසේ තමන්ගේ හැඟීම් නිර්මාණයකින් එළිදක්වන්න බෑනේ කියන හේතුව නිසා මම හරියට අධෛර්යයට පත්වුණා. ඊට කලින් මට මතකයි ‘වන්ෂොට් - වන්’ කරත්දි එවකට රැඟුම් පාලක මණ්ඩලයේ සභාපතිවරයා වූයේ ආචාර්ය සෝමරත්න බාලසූරිය.එතුමා ආචාර්ය වුණේ සෝබෝන් විශ්ව විද්‍යාලයෙන් ලැබුණු සැබෑම ආචාර්ය උපාධියකින්. එතුමා ප්‍රජාතන්ත්‍රවාදී අයිතියට, නිදහසට ගරු කරමින් ඒ චිත්‍රපටයෙන් අඟලක්වත් අයින් කළේ නෑ. එතුමා කිව්වේ මේ චිත්‍රපටයෙන් යම් කිසි ආගමකට, සංස්කෘතියකට පහර ගහලා නෑ කියලයි. ‘වන් ෂොට් වන්’ වලට ලැබුණු ඒ නිදහස ‘ලීඩර්'ට ලැබුණේ නෑ. මේ කලකිරීම මත මම හිතා ගත්තා මම අනුන්ගේ චිත්‍රපටවල රඟපානවා. මම චිත්‍රපටයක් කරන්නේ නෑ කියලා.ඒ තීරණය වෙනස් කළේ ඇයි?මට රඟපාන්න ඕන තරම් චිත්‍රපට ලැබුණා. ‘සෙනසුරු මාරුව’, ‘අලිමංකඩ’, ‘පරපුර’, ‘රජ හොරු’, ‘ජීවිතේ ලස්සනයි’, ‘රන්ජා’, ‘මායා’ ඇතුළු චිත්‍රපට ගණනාවක් මම ඔය කාලේ ඇතුළත කළා. සමහර චිත්‍රපට මට අතඅරින්න පවා සිද්ධ වුණා. ඔහොම ඉන්න අතරේ තමයි මට චිත්‍රපට නිෂ්පාදන සමාගමක් චිත්‍රපටයක් කරමු කියලා කතා කරන්නේ. නිෂ්පාදක මහතා මගේ ගෙදරට විත් ‘වන් ෂොට් වන්’ වගේ චිත්‍රපටයක් කරලා ඉල්ලනවා. මම කිව්වා ඒක ටිකක් වියදම් යන වැඩක් කියලා. නමුත් අපි එකඟතාවයකට ආවා. ඒ අනුව තමයි ‘ඩොක්ටර් නවරියන්’ ආරම්භ වෙන්නේ.ඔබ සිනමා නළුවෙක්, අධ්‍යක්ෂවරයෙක් වගේම පාර්ලිමේන්තු මන්ත්‍රීවරයෙක්. ඔබට චිත්‍රපටයක් කරන්න තරම් කාලයක් දැන් තියෙනව ද?තියනවා. ඉස්සර මගේ දේශපාලන කාර්ය වෙනුවෙන් මට යන්න සිද්ධ වුණේ රත්නපුරයට. එහෙන් ඡන්දෙ ඉල්ලලා මන්ත්‍රීවරයෙක් විදියට මම පාර්ලිමේන්තුවට ආවා. දැන් පක්ෂය මාව ගම්පහ දිස්ත්‍රික්කයේ දේශපාලන වැඩ කටයුතුවලට යොමු කරලා තිබෙනවා. ඒ නිසා ගෙදර ඉඳන්, කොළඹ ඉඳන් ම ඒ වැඩ කටයුතුවල යෙදෙන්න මට පහසුයි. චිත්‍රපටයේ රූගත කිරීම් තිබෙන්නෙත් කොළඹ. ඒ නිසා මේ දෙකම සමබරව කරගන්න පුළුවන්. අනිත් පැත්තෙන් මට බිරියක් රකින්න, දරුවෝ රකින්න, පවුලක් නඩත්තු කරන්න නැති නිසා කාලය ගොඩාක් ඉතිරියි.ඔබ සිනමා ජීවිතය බොහෝ දුක්කම්කටොලු මැද දිනාගත් නළුවෙක්. ජනතා ප්‍රසාදය ඕනෑ තරම් ඔබට තිබියදී ජරාජීර්ණ වුණ දේශපාලනයක් ‍තෝරාගත්තේ ඇයි?ඔය ප්‍රශ්නය බොහෝ දෙනෙක් මගෙන් අහන ප්‍රශ්නයක්. මම කලාව ඔස්සේ දේශපාලනය, මැරකම් දූෂණ, වංචා ආදිය ඉදිරිපත් කරලා කිසියම් යහපත් සමාජයක් නිර්මාණය කිරීමේ උත්සාහයක නියැළුණා. මේ වෙලාවේ බොහෝ දෙනෙක් මට කිව්වේ කටින් බතල කොළ හිටවන්නේ ඇයි? අඳුරට සාප නොකර එක පහනක් හරි දල්වන්නේ නැත්තේ ඇයි කියලයි. ඒ ජනතා ඉල්ලීම දැඩි ලෙස මට බලපෑමක් වුණා. ඔය අතරෙදි තමයි මැදපෙරදිග අසරණ වුණු අයට පිහිටවෙන්න මට අවස්ථාව ලැබුණේ. මේ වැඩේ දිගටම කරගෙන යත්දි තානාපති කාර්යාලවලට කතා කරලා මම තොරතුරු විමසද්දි ඒ අය මගෙන් අහනවා ‘ඔයා කවුද?’ කියලා. මම කියනවා මම රන්ජන් රාමනායක කියලා. මට කියන්න තිබෙන්නේ මම සිනමා නළුවෙක් කියන එක විතරයි. එතකොට ඒ අය කියනවා ‘එහෙමබෑ ඔයාට තොරතුරු දෙන්න රාජතාන්ත්‍රික තනතුරක් තිබිය යුතුයි’ කියලා. ඒ නිසා තමයි මම දේශපාලනය කරලා පාර්ලිමේන්තු මන්ත්‍රීවරයෙක් වුණේ. මම දන්නවා මේක නරා වළක්, මඩ ගොහොරුවක් කියලා. නමුත් මම හිතුවා ඒ මඩ ගොහොරුවේ නෙළුම් මලක් වෙන්න ඕන කියලා. මගේ වත්කම් බැරකම් බැලුවොත් මටයි කියලා පර්චසයක්වත් නෑ. ඉන්න ගෙයක් නෑ. බැඳීම් නෑ. රකින්න පවුලක් නෑ. ධනය රැස්කර කර පරපුරක් බිහිකරන්න මට අවශ්‍ය නෑ. මම මඩ ගොහොරුවට පැන්නා. මම හිතනවා මම හොඳ දෙයක් කළේ කියලා.ඔබ ප්‍රාර්ථනා කළ ලෝකය ඔය දේශපාලන ගමන තුළ සාක්ෂාත් කරගෙන තිබෙනව ද?ඔව්. විදේශ ගත රැකියා නියුක්තිකයන්ගේ ප්‍රශ්නයත් ආවොත්, අද මාව රෙජිස්ටර් වෙලානේ. කරදරයක් වෙලා එයාර්පෝට් එකෙන් කවුරුන් හරි ආවොත් මුලින්ම හොයන්නේ මාව. මම හිතනවා ඒ අයට රන්ජන් රාමනායක පාර්ලිමේන්තු මන්ත්‍රීවරයගෙන් විශාල සේවයක් වුණා කියලා. ඇණ ගහලා ලංකාවට එවපු ආරියවතී මහත්මියට මම මගේ වියදමින් ගෙයක් හදලා දුන්නා. මේක ආදර්ශයට අරන් ආණ්ඩුවට සිද්ධ වුණා අනෙක් අයටත් ගෙවල් හදලා දෙන්න.නළුකමයි, දේශපාලනයයි නිසා ඔබට පෞද්ගලික ජීවිතේ ගැන හිතන්න වෙලාවක් නෑ නේද?මම කිව්වේ ඔබේ විවාහය ගැන.මගේ අම්මා ඉන්නකම් කිව්වේ අනේ උඹට නම් කවදාවත් හරි හමන් ස්වාමිපුරුෂයකුගේ භූමිකාවක් කරන්න බැරිවෙයි කියලයි.ඇත්තටම ඇයි විවාහ වෙන්නේ නැත්තෙ?මම නිදහසේ ඉන්න කැමැති පුද්ගලයෙක්. එක වෙලාවකට මට හිතෙනවා විවාහය, දෑවැදි, තනතුරු ගෙවල් දොරවල්, යාන වාහන මේ සියලුම දේ අනිත්‍යයි කියලා. බුදු හාමුදුරුවෝ කිවුවෙත් සියලු දේ නැසෙන සුලුයි. අනිත්‍යයි කියලනේ.විවාහයක් කරගෙන දරුවෝ ලබන්න ඔබ කැමැති නැත්ද?‘සිද්ධාර්ථ’ චිත්‍රපටයේ රූප පෙළකින්ම ඕකට මට උත්තරයක් දිය හැකියි. ‘රාහුලයෙක් උපන්නා බැඳීමත් ඇතිවුණා’ කියලයි සිද්ධාර්ථ කුමාරයා කියන්නේ. දරුවෝ කියන්නෙත් බැඳීමක්.ඔබේ සහෝදරියගෙන්වත් ඒ ගැන මැසිවිල්ලක් නැත්ද?මොකද නැත්තේ මුල් දවස්වල හරියට තිබුණා. ‘චූටි මොකද කරන්නේ බඳින්නේ නැත්ද? හැම වෙලේම කෙල්ලෙක් අල්ලගෙන මල් ගස් වටේ දුවන්නේ නැතුව එක්කෙනෙක් යාළු කරගෙන ඉවරයක් කරන්න කිව්වා. දැන් එහෙම මැසිවිල්ලක් නෑ. අක්කට දරුවෝ තුන්දෙනෙක් ඉන්නවා. ඒ දරුවෝ මගෙත් දරුවෝ තමයි. මම වඩාගෙන හදපු දරුවෝ. ඒ අය උස් මහත් වෙලා හොඳින් ඉන්නවා දකිනකොට මට අප්‍රමාණ සතුටුයි.ඔබ විවාහයක් ගැන හිතුවේ නැතුවට ඔබට ප්‍රේම සබඳතා රැසක් පැවැති බව අපි දන්නවා. ඉස්සරලම ප්‍රේම කළේ කාට ද?ප්‍රේමය පටන් අරගෙන ප්‍රේම කළාට ස්ථිර ප්‍රේමවන්තයෙක් වෙන්න මට බැරිවුණා. මගේ මුල්ම ප්‍රේමයත් ඛේදවාචකයක්. ඒක ඒක පාර්ශ්වීය ප්‍රේමයක්. මම ප්‍රේම කරලා තිබුණේ මගේ පන්තියේ යාළුවෙකුගේ ප්‍රේම වන්තියට. ඒක දැනගෙන මගේ යාළුවා මාව රැවැට්ටුවා. අර ගෑනු ළමයා ලියන විදියට මට ලියුම් එව්වා. නමුත් අර කෙල්ල දිහා මම බලනකොට කෙල්ල මට රවනවා. ඊළඟ දවසේ ලියුමේ ලියලා යවනවා ඇයි අනේ ඔයා මට රවන්නේ කියලා. එතකොට ලියලා එවනවා සීයා දකියි කියලා. මම අම්මගෙන්, අක්කගෙන් සල්ලි හොරකම් කරගෙන ගිහින් තෑගි අරන් දෙනවා. ඒවා ඔක්කොම අර යාළුවා අරගෙන තිබෙන්නේ. අන්තිමේ මගේ තව යාළුවෙක් මට ඇත්ත පැහැදිලි කරලා දුන්නා.ඊට පස්සේ මගේ ආදරයත් ශෝකාන්තයක්. ඒ මම ‘භාග්‍යා’ ටෙලි නාට්‍යය කරන කාලේ. මම රමණීට ඇත්තටම ආදරය කළා. අපි දෙන්නා අතර පැවතුණේ ගෞරවනීය ප්‍රේමයක්. අදටත් මට ඒ වියෝව දරාගන්න අමාරුයි.නිළියෝ කී දෙනෙකුට ප්‍රේම කළා ද?මම ප්‍රේමණීය පුද්ගලයෙක්. අපි චිත්‍රපටවලට මාස එක හමාර දෙක ඈත පළාත්වල ගිහින් ඉන්නකොට ප්‍රේමයත් ඇති වෙනවා. සීතල නුවරඑළිය වගේ පළාත්වල ඉන්නකොට ප්‍රේමණීය සිතුවිලි පහළ වෙලා ප්‍රේමයත් ඇති නොවුණොත් ඒක ලෙඩක්නේ. මම රෝගියෙක් නොවෙයි.ඒ කවුරුත් විවාහ වෙන අදහසකින් ආශ්‍රය කළේ නැත්ද?ළඟටම ඇවිත් දින නියම කරගෙන වුණේ නැති අවස්ථා තිබෙනවා.මේ දවස්වල එවැනි ප්‍රේම සම්බන්ධයක් නැත්ද?මගේ ජීවිතේ ප්‍රේමයෙන් පිරිලා. ප්‍රේමයෙන් මට අහේනියක් නෑ. මගේ හඳහනේ නම් තිබෙන්නේ ජීවිතේ අන්තිම කාලේ භාවනානුයෝගී ජීවිතයක් ගත කරනව කියලයි.ඔබ අධ්‍යක්ෂවරයෙක් විදියට සිනමාවට නැවත එන විට සිනමාව තුළ විවිධ අර්බුද පැන නැඟී තිබෙනවා. ඒ ගැන මොනව ද කියන්න තිබෙන්නේ.ංමම තිත්ත ඇත්ත කතා කරන කෙනෙක්. මම ගරු කරන බොහෝ දෙනෙක් සිනමාවේ ඉන්නව. මේ අර්බුදයට හේතුව ජාතික ප්‍රතිපත්තියක් නොමැතිකම කියලයි මම හිතන්නේ. ‘ගජ මිතුරු’ සංකල්පය දියත් වෙනකොට ඔහොම වෙනවා. උදාහරණයක් කිවුවොත් පාන් ගෙඩියක් රුපියල් 50 යි නම් ඒක හැමෝටම රුපියල් 50 විය යුතුයි.අවසාන වශයෙන් ඔබේ ප්‍රේක්ෂකයින්ට මොනව ද කියන්න තිබෙන්නේ.මගේ සිනමා ජීවිතේ පටන් ගත්තේ අතිරේක නළුවෙක් හැටියට. මම බත් පාර්සලයට රඟපාපු නළුවෙක්. එහෙම ආපු මම අද මෙතැනින් ඔසවා තැබුවේ ප්‍රේක්ෂකයෝ. හෙට මගෙන් මේ තනතුරු තානාන්තර සියල්ල උදුරා ගනියි. මගේ කිසිම තරහක්, වෛරයක් ඒ ගැන නෑ. මේ ලැබුණු ආදරයට මම සදා ණයගැතියි.හේමාලි විජේරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>08</month>
      <day>11</day>
    </date>
    <link>http://www.silumina.lk/2013/08/11/_art.asp?fn=av13081112</link>
    <topic>සින්දු ජනප්‍රිය කරවීමට ලක්ෂ 15ක් දුන් අයත් ඉන්නවා</topic>
    <author>ජෝජ් රොබ්සන් ද සිල්වා</author>
    <content>සින්දු ජනප්‍රිය කරවීමට ලක්ෂ 15ක් දුන් අයත් ඉන්නවා- රුවන් නන්දිකඉඩෝරයේ නගර කොනේ අයිපල් සීමාවේ ඔබව පෙනේ ප්‍රංශ යුවතියන් හදේ කොන අරන් ලිලී මල් සුළං මීදුමෙන් වහන් මායාවී පායාවී පමා වී...!(ගැයුම - අමල් පෙරේරා)ගීතලෝලීන්ගේ මතකයෙන් කෙටි කලකින් ඈත් වී යන වත්මන් ගී දහස් ගණනක් අතරේ ඇසී නෑසී නොගොස් තවමත් ඇසෙන අමල් පෙරේරා ගැයූ “ඉඩෝරයේ නගර කොනේ” (ප්‍රංශ යුවතියන්) මෙන්ම “වැස්ස නුඹ හැඩයි” (අමරසිරි පීරිස්) - “එක වස්සානෙක” (කසුන් කල්හාර) - “ආ රෑ සුළංදෝ” (නිරෝෂා විරාජිනී) - “මිය යයිදෝ මන්දා” (චන්දන ලියනආරච්චි) - “රංගනාවියෝ” (භාචි සුසාන්) වැනි ගී සංකල්පනාවන්ගේ ද හිමිකරු රුවන් නන්දික ය.සිනමා කැමරාකරණය, සංස්කරණය, රූප රචනය සහ අධ්‍යක්ෂණය හදාරා කලා ක්ෂේත්‍රයට එක් වී සිටින රුවන් කෙටි චිත්‍රපට සහ රූප රචනා (ගීත) කිහිපයක් ද නිර්මාණකරු වන අතර “එන ඡන්දෙට මං ඉල්ලන්නයි හිතාන ඉන්නේ” (ජේන් න‍ඟේ) ගීතයේ රූප රචනය ඔහුගේ ජනප්‍රිය වූ එක් නිර්මාණයකි. අප රුවන් සමඟ මේ කෙටි පිළිසඳරේ යෙදෙන්නේ ඔහුගේ ගී සංකල්පනා 12 ක් ඇතුළත් “ප්‍රංශ යුවතියන්” ගීත ඇල්බමය සමාජ ගත කිරීම හා සමගාමීව ඔහු නිර්මාණ අධ්‍යක්ෂණය කරන “රූ Lanterns” සජීවි ගීත ප්‍රසංගය දිවයිනේ නගර කිහිපයකදීම පැවැත්වීමට සූදානමින් සිටින හෙයිනි.“ශ්‍රී ලාංකීය සිනමාව ජාත්‍යන්තරයට ගෙන යාම උදෙසා නිර්මාණකරණයෙන් දායක වීම ප්‍රධාන අරමුණ කර ගෙනයි මම මුලින්ම කලා ලොවට පා තැබුවේ. ඒත් සිනමාකරණයෙන් ලද විරාමයකදී මගේ සිත ගී පද රචනයට ඇදී ගියා. මගේ ගී පද රචනා 12 ක් ගැයුණු ‘ප්‍රංශ යුවතියන්’ සංයුක්ත තැටිය දැන් එළිදක්වා තියෙනවා. මගේ මේ ගීත ඇල්බමය එළිදැක්වීම හා සමගාමීව ‘රූ Lanterns’ නමින් සජීවි ගීත ප්‍රසංගයකුත් මම මේ දිනවල පවත්වා ගෙන යනවා.. ඔබ එලෙස කිරීමෙන් අනිකුත් තරුණ නිර්මාණකරුවන්ට වඩා වෙනස් මඟක ගමන් කිරීමට වෑයම් කරනවා ද...?“ඔව්... වර්තමාන සංගීත ක්ෂේත්‍රයේ අභියෝග හමුවේ වෙනස් මඟක ගමන් කරමින් නැඟී සිටින්නට අපිට සිදු වී තියෙනවා. විශේෂයෙන්ම අපේ නිර්මාණ සමාජ ගත කිරීම අපිට ලොකු අභියෝගයක් වෙලා අද. තාක්ෂණය කෙතරම් දියුණු වුවත් මාධ්‍ය සදාචාරයක් නොමැතිකම නිසා නව නිර්මාණ කළාට අද අප වැනි නවකයෙකුට තබා ප්‍රවීණ නිර්මාණකරුවෙකුට වත් සිය නිර්මාණ රසිකයින් අතරට ගෙන යාම දුෂ්කර කටයුත්තක් බවට පත්වෙලා. ව්‍යාජ ගී තැටි ජාවාරම, රිංගින් ටෝන් මාෆියාව, නව නිර්මාණ ගී ප්‍රචාරය කරවා ගැනීමට විද්‍යුත් ගුවන් විදුලි සහ රූපවාහිනී මාධ්‍ය ආයතන මගින් විශාල මුදලක් අය කිරිම වැනි අභියෝග හමුවේ අපිට වෙනස් මඟක් සොයා ගෙන එහි ගමන් කිරීමට සිදුවෙලා.”. ඔබ සොයා ගත් වෙනස් මඟ කුමක් ද...?“පහසුම මඟකුත් නෙමේ මේ මඟ. ඒත් තරුණයින් වශයෙන් අපි මෙවැනි අභියෝග වලට මුහුණ දී අපේ අරමුණු කරා යන්න වෑයම් කරන්න ඕනේ. මම මගේ ගීත ජනප්‍රිය කරවා ගන්න විද්‍යුත් නාළිකා වලට රුපියල් ලක්ෂ ගණන් නොදී මේ විදිහට ගීත ප්‍රසංගයත් සමඟ ඇල්බමයත් අරගෙන නගරෙන් නගරයට යනවා. මං සොයා ගත්ත මේ ක්‍රමය (මඟ) සාර්ථක වෙයි කියලා මං හිතන්නේ පසුගිය දිනවල මහරගම යොවුන් රඟහලේදීත්, කිරිබත්ගොඩ සනාරා මන්දිර්හි දී මා පැවැත් වූ ‘රූ Lanterns’ ප්‍රසංගය සඳහා ලැබුණු ප්‍රතිචාර අනුවයි. මෙහිදී අපේ නිර්මාණ ගීත රසිකයින් හට හඳුන්වා දී ඔවුන් අතරට ගෙන යාමට අවස්ථාව ලැබෙනවා. අපි වැනි දුප්පත් තරුණ නිර්මාණකරුවන්ට ගුවන් විදුලි චැනල් වලට ලක්ෂ ගණන් මුදල් දීලා ගීත ජනප්‍රිය කරවාගන්න බැහැනේ.”. ගීතයක් ජනප්‍රිය කර දීමට ඔබ දන්නා අයුරින් ගුවන් විදුලි හා රූපවාහිනී නාළිකා කොපමණ මුදලක් අය කරනවා ද...?“රුපියල් ලක්ෂය, එක හමාරේ සිට ලක්ෂ දහය, පහළොව දක්වා වන මුදලක් ‍ඔවුන් ලබා ගන්නවා. එක්තරා රූපවාහිනී නාළිකාවක් මේ දිනවල රූප රචනය (වීඩියෝව) සමඟ ගීතය දී රුපියල් ලක්ෂ එකහමාරක් ගෙව්වාම අදාළ ගීතය විකාශය කර දෙනවා. එමෙන්ම ගුවන් විදුලි නාළිකාවකිනුත් ලක්ෂ තුනකට ගීතයක් නිතර ප්‍රචාරය කර ජනප්‍රිය කර ගැනීමට හැකියාව තිබෙනවා. ගීතය ජනප්‍රිය වීමට ගතවන කාලය අනුව ලක්ෂ පහළොව දක්වා වන මුදලක් වැය කිරීමට සිදු වූ අවස්ථා තිබුණු බව අපි දන්නවා.”. නිතර ප්‍රචාරය හෝ විකාශය හෝ වූ පමණින් ගීතයක් ජනප්‍රිය වෙයි කියා ඔබ විශ්වාස කරනවා ද...?“ජනප්‍රියයි කියා කිව්වට මෙතැනදී සිද්ධ වෙන්නේ නිතර ප්‍රචාරය වීම හෝ විකාශය වීම හෝ හරහා ගීතය ප්‍රසිද්ධ වීමයි. අද පවතින්නේ ගීත කර්මාන්තයක් මිස ගීත කලාවක් නොවන නිසා එම ප්‍රසිද්ධිය තමයි කවුරුත් හොයන්නේ. මිනීමරු කොටි නායක වේලුපිල්ලේ ප්‍රභාකරන් පවා එහෙම ප්‍රසිද්ධයිනේ. එතකොට විකුණාගන්න පුළුවන්. ඒ නිසා අපේ තරුණ නිර්මාණකරුවන් බොහෝ දෙනෙකුටම අද සිදු වී තියෙන්නේ තාවකාලික ප්‍රසිද්ධියට ගොදුරු වී ජනප්‍රියත්වයෙන් ඈත් වෙන්නයි. ඒකයි අපේ පරපුරේ ගීතවලට පැවැත්මක් නැත්තේ.”. “රූ Lanterns” සජීවී ගීත ප්‍රසංගයේ විශේෂත්වයක් තිබෙනවා ද...?“ඇත්තෙන්ම විශේෂ වෙනසක් මගේ මේ ප්‍රසංගයේ තිබෙනවා. කාර්යබහුල වී කලබලකාරීව විඩාබර වූ ජීවන රටාවකට පුරුදු වී සිටින ගීත රසික රසිකාවියන්ට සැනසිලිදායක අස්වැසිල්ලක් ගෙන ඒමේ බලාපොරොත්තුවෙන් තමයි මෙම ‘රූ Lanterns’ සජීවී ගී ප්‍රසංගය මම ‘Friends park’ ආයතනය සමඟ ඉදිරිපත් කරන්නේ. ‘රූ Lanterns’ ගිටාර් සංධ්වනිය කණ්ඩායම් සංගීතයේ නවතම මුහුණුවරක් වන අතර අපේ මූලික අරමුණ ගීතලෝලීන්ගේ රසිකත්වය වැඩි දියුණු කිරිම සහ හදවතේ තෙත ගතිය උද්දීපනය කිරීමයි. අපේ පරම්පරා හතරක ප්‍රවීණ ගායන ශිල්පීන්ගේ සුවිශේෂ ගීත සමඟ විවිධ බසින්, විවිධ ශෛලීන් ගෙන් ගැයෙන මිහිරි ගී ගණනාවක් හෝරා තුනක පමණ කාලයක් පුරා අපේ ‘රූ’ සංගීත කණ්ඩායම සමඟ විඳගන්න එදිනට හැකි වේවි. ඒ සමඟ මගේ ගී සංකල්පනා ඇතුළත් ‘ප්‍රංශ යුවතියන්’ ඇල්බමයේ ගීත කිහිපයකුත් රස විඳින්න අවස්ථාව ලබා දෙනවා.”ජෝජ් රොබ්සන් ද සිල්වාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>08</month>
      <day>11</day>
    </date>
    <link>http://www.silumina.lk/2013/08/11/_art.asp?fn=av13081113</link>
    <topic>ගී මිහිර</topic>
    <author>ජෝජ් රොබ්සන් ද සිල්වා</author>
    <content>ගී මිහිරගී මිහිරසදා නොමැකෙන මතක රැන්දූ ප්‍රේමකීර්ති සැබෑ මිනිසෙකි සොඳුරු ගති පිරි චතුරකම රැඳි නිබඳ මුහුණේ සිනා මල් පිපි සදා නොමැකෙන මතක රැන්දූ ‍ෙප්‍ර්මකීර්ති සැබෑ මිනිසෙකි සුමුදු ගති පිරි නිමල දිවියක අසුරු සැණෙකින් තිත තැබූ හැටි සිනහා පිරි මුව කමල පෙනි පෙනි රටක් හඬවා නෙතු වැසූ හැටි ඇඟිලි තුඩ රැඳි එරන් පන්හිඳ ලියූ දහසක් ගී ලොවේ ඇති ඔහුගේ ජීවන ගීයෙ අවසන් පේළි ලිව්වේ රුදුරු අවියකිපද රචනය - සුසන්තදන්දෙණිය ගමගේසංගීතය සහ ගායනය – ආචාර්ය වික්ටර් රත්නායකප්‍රවීණ ගී පද රචක ප්‍රේමකීර්ති ද අල්විස් ගුණානුස්මරණය යෙදුණු පසුගිය ජූලි 31 වැනිදා ඔහු වෙනුවෙන් නිර්මාණය කෙරුණු මෙම අපූර්ව ගීතය අපට ශ්‍රවණය කිරීමට ලැබුණි. මීට ඉහත ගායන ශිල්පීන් වෙනුවෙන් නිර්මාණය කෙරුණු ගීත අප ශ්‍රවණය කර තිබුණත් ගී පද රචකයෙකු වෙනුවෙන් නිර්මාණය කෙරුණු ගීතයක් ශ්‍රවණය කළ ප්‍රථම වතාව මෙය විය. එහෙයින් මෙවර “ගී මිහිර” ගෙනෙන්නට මෙම සුවිශේෂ ගීතයේ පද රචකයා වන සුසන්ත දන්දෙණිය ගමගේ හට අපි ආරාධනා කරමු.දශකයක පමණ කාලයක් පුරා ඉතාලියේ මිලානෝහී රැකියාවක නියුතුව සිටින සුසන්ත පාසල් වියේ පටන් චිත්‍ර සහ වේදිකා නාට්‍ය නිර්මාණයන්ට දායක ස ඇති අතර පසුව ගී පද රචනයට ද එක්වී ඇත්තේ නිරායාසයෙන්ම ය. ගී පද රචනා ක්ෂේත්‍රයේ ඔහුගේ ප්‍රියතමයින් අතර ප්‍රථමයා වී ඇත්තේ ප්‍රේමකීර්ති ය. ඔහු වෙනුවෙන් මෙම උපහාර ගීතය නිර්මාණය වූ අයුරු සුසන්ත ‘රසඳුන’ සමඟ පැවසුවේ මෙසේ ය.”මේ ගීතය නිර්මාණය කරන්න පළමු හේතුව වුණේ එතුමන් (ප්‍රේමකීර්ති) ඝාතනය වූ දින සිට මගේ හදවතේ ඇති වූ වේදනාවයි. හැම අවුරුද්දකම එතුමන් පිළිබඳ කෙරෙන ගුණානුස්මරණ වැඩ සටහන් නැරඹීමෙන් හා එතුමන් පද රචනා කළ ගීත ඇසීමෙන් තමයි මුලින්ම එතුමන්ට උපහාර පිණිස ගීතයක් නිර්මාණය කළ යුතුයි කියා සිතුණේ. එම සිතුවිල්ලෙන් සිටින විටදී මට මැවී පෙනුණේ එතුමන් චතුර ලෙස රූපවාහිනී වැඩ සටහන් ඉදිරිපත් කරද්දී නිබඳවම මුහුණේ රැඳී තිබුණු ආකර්ෂණීය සිනාවයි. මා දැක ඇති එතුමන්ගේ බොහෝ ඡායාරූපවලත් ඒ අව්‍යාජ සිනාව ලකුණු වෙලා තියෙනවා. ඒ මුහුණ සැබෑ මනුස්සයෙකුගේ මුහුණක් ලෙසයි මට හැඟුණේ. ඒ නිසයි මේ ගීතය ‘සොඳුරු ගති පිරි චතුරකම රැඳි නිබඳ මුහුණේ සිනා මල් පිපි - සදා නොමැකෙන මතක රැන්දූ - ප්‍රේමකීර්ති සැබෑ මිනිසෙකි’ යන අදහසින් ආරම්භ කළේ. ඒ අදහස මගේ සිතේ් උපන්නේ එතුමන් වෙනුවෙන් පමණයි.””මට එතුමන්ව මතක් වන හැමවිටම වාගේ හිතෙන කරුණක් තමයි ‘මෘදු ගතිගුණ තිබුණු එතුමන්ව ඝාතනය කළ මිනීමරුවන් ඒ සිනාවෙන් පිරුණු මුහුණ පෙනි පෙනී කොහොම එතුමාගේ ජීවිතය සැණෙකින් නිමා කළා ද’ කියන දේ. මගේ ඒ සිතුවිල්ල එලෙසින්ම මම මේ ගීතයට ඇතුළත් කළා. පළමු අන්තරා කොටසේ දී ගැයෙන්නේ මගේ ඒ සිතුවිල්ලයි. එමෙන්ම එතුමාගේ සංකල්පනා මුසු ගීත කොපමණ නම් සංඛ්‍යාවක් අදත් අපිට රසවිඳින්න තිබෙනවා ද කියා කල්පනා කරලා තමයි ‘ඇඟිලි තුඩ රැඳි එරන් පන්හිඳ – ලියූ ගී දහසක් ලොවේ ඇති’ යනුවෙන් මෙහි වචන යෙදුවේ.හැබැයි එතුමන්ගේ ජීවිතය ඉතා කුරිරු ලෙස එවකට පැවැති භිෂණ සමයේ උමතුව සිටි නාඳුනන තුවක්කුකරුවන් විසින් අවසන් කළ අයුරු පැවසිමේ දී කෙළින්ම ‘එතුමාව මරා දැම්මා’ යයි යන හැඟීම ඇති වන අයුරින් පද බඳින්නට මගේ සිත ඉඩ දුන්නේම නැහැ. ඒ නිසාමයි ගීතයේ අවසානයට ඔහුගේ ජීවන ගීයේ අවසන් - පේළි ලිව්වේ රුදුරු අවියකි’ යනුවෙන් ලිව්වේ. වික්ටර් රත්නායකයන්වම මේ ගීතය ගායනා කිරීමට මා තෝරා ගත්තේ ප්‍රේමකීර්ති ද අල්විස් නිර්මාණ ශිල්පියාණන් සමකාලීනයෙකු මෙන්ම එතුමන්ව ළඟින්ම ඇසුරු කළ හිතවතෙකු වූ නිසා උපහාර ගීතයක් ලෙස වඩා සාර්ථකව මෙම ගීතය නිර්මාණය කිරීමට දායකත්වය ලබා ගත හැකි බව මගේ විශ්වාසය වූ හින්දයි. එය ඉටු වී ඇති බව මේ ගීතයට ලැබෙන ප්‍රතිචාරවලින් පෙනී යනවා.”(සුසන්ත දන්දෙණිය ගමගේ සහ අප අතර සම්බන්ධීකරණය කළ ඉතාලියේ මිලානෝහි සුමිත් සුසන්ත ප්‍රනාන්දුට ස්තුතියි.)ජෝජ් රොබ්සන් ද සිල්වාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>08</month>
      <day>11</day>
    </date>
    <link>http://www.silumina.lk/2013/08/11/_art.asp?fn=av13081114</link>
    <topic>නාවික හමුදාවේ 10 වැනි අවන්හල</topic>
    <author>ඉඳුනිල් වීරරත්න</author>
    <content>නාවික හමුදාවේ 10 වැනි අවන්හලසිහින් වැසි බිඳු සමඟ සීතල මුහුදු සුළඟ ගත වෙලා ගනිද්දී කොළඹ ගාලු මුවදොර කෙළවර ප්‍රදීපාගාරය අසල පිහිටි ලයිට් හවුස් ගැලි (Light House Galley) අවන්හල අසල අප මාධ්‍ය කණ්ඩායම එක්වී සිටින්නේ නාවික හමුදාවේ තවත් අපූර්ව වූ නිර්මාණයක් වන උස්වැටකෙයියාවේ පිහිටි ක්ලබ් හවුස් අවන්හල වෙත යන්නටය. පසුගිය දා ආරක්ෂක හා නාගරික සංවර්ධන අමාත්‍යාංශයේ ලේකම් ගෝඨාභය රාජපක්ෂ මහතා අතින් විවෘත වුණු මෙම ක්ලබ් හවුස් අවන්හල මුද්‍රිත හා විද්‍යුත් මාධ්‍ය හමුවේ නිරාවරණය වුණු මාධ්‍ය හමුව සඳහා අප රැගත් බස් රථය පිටත්වූ අතර ගමන් මාර්ගය වැටී තිබුණේ හැමිල්ටන් ඇළ ඉවුර දිගේ ඇති මාර්ගයේය.එදා කුණු ගඳ ගැසූ, අපිරිසුදු වතුරෙන් පිරී තිබූ හැමිල්ටන් ඇළ සංවර්ධනය කර ඇති අයුරු සැබැවින්ම විස්මය දනවයි. ඇළ දෙපස ඉවුරු කොන්ක්‍රීට් වලින් ශක්තිමත් කොට අලංකාර කිරීම නිසා පරිසරයට අමුතුම ආලෝකයක් ලැබී තිබේ. ඇළට සමගාමීව දිවෙන මාර්ගය සංවර්ධනය කිරීම නිසා විනාඩි 20 ක වැනි කෙටි කාලයකින් කොළඹ සිට උස්වැටකෙයියාව ‘ක්ලබ් හවුස්’ අවන්හල වෙත ළඟා විය හැකි වීම සැබැවින්ම පුදුමය. එම මාර්ගය මීගමුවෙන් ඔබ්බට ද තිබෙන බැවින් මීගමුව ප්‍රදේශයේ සිට ද ඉතාමත් කෙටි කාලයකින් මෙහි ළඟා විය හැකිය.අපේ රටේ අගනුවර ආර්ථිකයේ කේන්ද්‍රස්ථානය වූයේ කොළඹ වරායයි. දශක තුනක පමණ කාලයක් තිස්සේ ඇදීගිය ත්‍රස්තවාදී යුද්ධයේ දී ත්‍රස්තවාදීන් අවස්ථා ගණනාවකදීම කොළඹ වරායට ප්‍රහාර එල්ල කරන්නට තැත් දැරූ නිසාම වරාය ආරක්ෂා කරගන්නට නාවික හමුදාව දැඩි වෙහෙසකින් කැපවීමකින් කටයුතු කළේය.මෙහිදී වරාය ආශ්‍රිතව මුහුදට ආරක්ෂාව සපයන කඳවුර ස්ථාපනය කර තිබුණේ මෙම ස්ථානයේය.එදා කාර්යබහුල කඳවුරක්ව පැවැති මෙම භූමිය අද සම්පූර්ණයෙන්ම වෙනස් වී නෙත් සිත් පැහැර ගන්නා ස්ථානයක් බවට පත්කර ඇති අයුරු අපූරුය. විස්මිතය.නවීන ගෘහ නිර්මාණ ශිල්ප ක්‍රමවලට අනුකූලව ඉදිරිපස ඉතාමත් අලංකාර ලෙස තනා ඇති අතර, මෙහි භෝජනාගාරය හැඳින්වෙන්නේ ‘ඕෂනික් හෝල්’ (Oceanic Hall) නමිනි. මෙය කාර්යාල සම්මන්ත්‍රණ, සාකච්ඡා මෙන්ම සාමාන්‍ය උත්සව වැනි අවස්ථා සඳහාම භාවිත කළ හැකි වෙන වෙනම ඉදිකළ ශාලා දෙකකින් සමන්විත වෙයි. සුඛෝපභෝගී ලෙස නිමකර ඇති ‘බෑන්ක්වට් බේ’ (Banquet Bay) නම් ප්‍රිය සම්භාෂණ ශාලාව මංගල සාද වැනි වැඩි පිරිසක් සහභාගි වන උත්සව සඳහාම උචිත ලෙස ඉදිකර තිබේ.මෙහි ‘ස්කයි හාබර්’ (Sky Harbaur) නමින් නම්කර ඇති විවෘත පෙදෙසකින් සමන්විත ඉහළ මාලය වඩාත් සිත් ගන්නා ස්ථානයක් වන්නේ සැඳෑ සාද සඳහා ඉතා උචිත හෙයිනි. අහසත් මුහුදත් රත් පැහැයට හරවමින් හිරු දවසේ මෙහෙවර හමාර කරද්දී මුහුදු වෙරළක ඇති චමත්කාර ජනක අපූර්වත්වය විඳිමින් හිත මිතුරන් සමඟ ගී ගයමින් විනෝද වන්නට ස්කයි හාබර් හොඳම තැනක් වන්නේ අවන්හල ද එහි කෙළවරක පිහිටි නිසාවෙනි.ක්ලබ් හවුස් හි අභ්‍යන්තරය මෙලෙස අලංකාර ලෙස නිමකර ඇති අතර වඩාත් සිත් ඇද ගන්නේ එහි බාහිර අලංකාරයයි. තරු පහේ හෝටලවල දැකිය හැකි ජාත්‍යන්තර මට්ටමේ ප්‍රමිතීන්ට අනුව සකස් කර ඇති පිහිනුම් තටාකය දිවා කාලයේ ගත දාහය නිවා ගනිමින් පිහිනා විනෝද වන්නටත් විදුලි ආලෝකය යොදා රාත්‍රී සාදයකට වඩාත් උචිත අලංකාරයක් මවයි.එසේම මුහුදු වෙරළ තෙක් විවෘත බිම් පෙදෙස තණකොළ වවා භූමි අලංකරණය කර තිබෙන අතර සැහැල්ලු මනසකින් නිදහසේ සැරිසරන්නට හැකි පරිසරයක් නිර්මාණය කර තිබීම එහි විශේෂත්වයයි.ඉඩකඩ ඇති රථගාල ද මෙහි එන පාරිභෝගිකයින්ට ඇති පහසුකමකි. මාලිමා එන්ටප්‍රයිසස් නාමය යටතේ සංචාරක ක්ෂේත්‍රයට අලුතින් එක්වූ මෙම ක්ලබ් හවුස් අවන්හල මාධ්‍යයට නිරාවරණය කිරීමේ උත්සවයේ ප්‍රධාන ආරාධිත අමුත්තා වූයේ ජාතික ආරක්ෂාව පිළිබඳ මාධ්‍ය මධ්‍යස්ථානයේ අධ්‍යක්ෂ ජනරාල් ලක්ෂ්මන් හුළුගල්ල මහතායි. එම සුහද හමුවේ දී වත්මන් නාවික හමුදාපති මෙන්ම මාලිමා එන්ටප්‍රයිසස් ආයතනයේ සභාපති රියර් අද්මිරාල් ජයනාත් කොළඹගේ මහතා උස්වැටකෙයියාව නාවික කඳවුර ‘ක්ලබ් හවුස්’ අවන්හල බවට පත්වීම පිළිබඳව විශේෂ හෙළිදරව්වක් කළා.“1950 ආරම්භ වුණු ශ්‍රී ලංකා නාවික හමුදාවට වැඩිපුරම රාජකාරි කටයුතු කිරීමට සිදුවුණේ මුහුදේ නිසා කඳවුරු වැඩි ප්‍රමාණයක් හැදුණේ රට වටේම තිබෙන මුහුදු වෙරළ ආශ්‍රිත බිම් ප්‍රදේශවල.මේ ස්ථාන හැම එකක්ම පාහේ ඉතාම සුන්දරයි. දශක තුනක් තිස්සේ තිබුණු යුද්ධය නිසා මේ දර්ශනීය ස්ථාන සාමාන්‍ය ජනතාවට දැක ගන්නට නොහැකි වුණා.අපේ විරෝදාර ත්‍රිවිධ හමුදාව මානුෂීය මෙහෙයුමකින් ඒ කුරිරු ත්‍රස්තවාදී යුද්ධය සාර්ථකව අවසන් කළාට පස්සෙ ශ්‍රී ලාංකේය ජනතාවට රටේ ඕනෑම තැනක නිදහසේ සැරිසරන්නට අවස්ථාව උදාවුණා.ආරක්ෂක ලේකම් ගෝඨාභය රාජපක්ෂ මැතිතුමාගේ සංකල්පයක් අනුව නාවික හමුදාව සතු මෙවැනි සුන්දර ස්ථාන සාමාන්‍ය ජනතාවටත් දැක බලා ගන්න ඒවායෙහි අසිරිය විඳින්න අවස්ථාව ලබා දීමේ අරමුණෙන් නාවික හමුදාව 2011 වර්ෂයේ දී සංචාරක කර්මාන්තයට යොමු වනවා. මේ අනුව මාලිමා එන්ටප්‍රයිසස් යන වෙළෙඳ නාමය යටතේ රට වටේ පිහිටි අතිශයින් සුන්දර මනස්කාන්ත ස්ථානවල නිවාඩු නිකේතන හා ප්‍රිය සම්භාෂණ ශාලා ඉදිකර තිබෙන අතර එහි 10 වැන්න තමයි මේ උස්වැටකෙයියාවේ ඉදිවී ඇති ක්ලබ් හවුස් අවන්හල.කොළඹ ගාලු මුවදොර ‘ලයිට් හවුස් ගැලි’ (Light House Galley) අවන්හල, කන්තලේ ප්‍රිය සම්භාෂණ ශාලාව (Kantale Reception Hall), පූනෑව ප්‍රියසම්භාෂණ ශාලාව (Reception Hall - Poonewa), කිරිඳිඔය ප්‍රියසම්භාෂණ ශාලාව (Reception Hall- Kirindioya), ත්‍රිකුණාමලය සෝබාර් රිසෝට් අවන්හල (Sober Resort), කරෙයිනගර් ෆෝට් හැමන්හිල් (Fort Hammenhiel) අවන්හල, පානම නේචර් විලා (Nature Villa) අවන්හල, මිරිස්ස වැලිගම්බේ විලාස් (Weligambay Villas) සහ ත්‍රිකුණාමලය ගෝල්ෆ් ක්ලබ් (Golf Club) අවන්හල ඉතිරි ස්ථාන 9 යි.”මෙතෙක් සාමාන්‍ය ජනතාවට දැක බලා ගැනීමට අවස්ථාවක් නොලැබුණු සැබැවින්ම ඉතාමත් සුන්දර වූ මෙම ස්ථාන මෙලෙස සංචාරක පාරාදීසය බවට පත් කිරීම පැසසිය යුත්තකි. මෙහි වඩාත්ම අගය කළ කාර්යය වන්නේ මේ සෑම තැනකදීම රණවිරුවන් සතු විනයකින් යුතු ආචාරශීලී ආගන්තුක සත්කාර සේවාව ලබමින් ඉතාම සාධාරණ මිල ගණන් යටතේ ආහාරපාන ගෙන ආරක්ෂාකාරී ලෙස විනෝදයෙන් කාලය ගත කළ හැකි වීමයි.“අපේ රට ආසියාවේ ආශ්චර්යය කරා යන ගමන්මඟට දායකත්වය ලබා දෙන්න නාවික හමුදාවට ලැබී තිබෙන මේ අවස්ථාව අපි හරිම සතුටින් බාර ගත්තෙ. මේ සෑම ගොඩනැගිල්ලක්ම 1919 හා 1922 වසර අතර කාලයේ ඉදිකළ පැරැණි ඒවා. අපි කළේ වියදම අවම වන ලෙස එම අත්තිවාරම්, මත මෙම ගොඩනැගිලි ඉදිකිරීමයි. තවත් ගොඩනැඟිලි අපි නවීකරණය කළා. නාවික හමුදාවේ විශාල පිරිසක් සේවය කරන අතර යුදමය රාජකාරි අඩුවීමත් සමඟ ඔවුන් ගෙන් තෝරාගත් පිරිසක් සංචාරක කර්මාන්තයට අදාළ ක්ෂේත්‍රයේ විශේෂ පුහුණුවක් ලබාදීමට කටයුතු කළා. එසේ ලබාගත් පුහුණුව නිසා ඔවුන් මෙහි ගුණාත්මක සේවාවක් ලබා දෙනවා. ඒ වගේම කවදා හෝ ඔවුන් විශ්‍රාම ගිය දිනක තමන්ගේම ආපන ශාලාවක් පවත්වාගෙන යාමට හෝ මෙම ක්ෂේත්‍රයේ වෙනත් රැකියාවක නිරත වීමට ඔවුන්ට හැකියාව ලැබීමෙන් සමාජයට අංශ කීපයකින්ම ප්‍රයෝජනයක් ලැබෙනවා.” තරු ගණයේ සංචාරක හෝටලවල සේවාවන් හා සමකළ හැකි සේවාවක් ලබා දෙමින් නාවික හමුදාවෙන් සම්පූර්ණයෙන්ම පාලනය වන මෙම අවන්හල් සමූහය විශේෂයෙන් දේශීය සංචාරකයින් වෙනුවෙන් විවෘතව ඇති අතර අය කිරීම කරන්නේ ද ඉතාම සාධාරණ ලෙසයි.ඒ පිළිබඳව ක්ලබ් හවුස් කළමනාකරිත්වය දරන ෙලප්ටිනන් කමාන්ඩර් අභයසුන්දර දැක්වූ අදහසයි මේ .“අප මේ ක්ෂේත්‍රයට අවතීර්ණ වුණේ අපේ රටේ සංචාරක ව්‍යාපාරයේ නියැළිලා ඉන්න ව්‍යාපාරිකයන්ට පහර ගැසීමට හෝ මේ තුළින් අධික ලාභයක් ලැබීමේ පරමාර්ථයෙන් නොවේ. නාවික හමුදාව සතු සුන්දර ස්ථානවලට පැමිණ නරඹලා විනෝද වෙන්නට අපේ ජනතාවට අවස්ථාව ලබාදීල එයින් ආදායමක් උපයාගන්න.එලෙස ලැබෙන ආදායමේ ලාභය සම්පූර්ණයෙන්ම යොදවන්නේ නාවික හමුදාවේ පවුල්වල සුබසාධනය වෙනුවෙන්. එහිදී රණවිරුවන් වෙනුවෙන් නිවාස හදා දීමේ ව්‍යාපෘතිය විශේෂයි.”සාමාන්‍ය ජනතාවට ඉතාම සාධාරණ මිල ගණන් යටතේ මේ ස්ථානවලට පැමිණ සිත් සේ විනෝද විය හැකියි. ත්‍රිවිධ හමුදාවල සේවයේ යෙදී සිටින අයට විශේෂ සහන මිල ගණන් යටතේ මේ ස්ථානවලට පැමිණිය හැකියි.මේ පිළිබඳව වැඩිදුර විස්තර www.club house.lk යන නිල වෙබ් අඩවියෙන් හෝ 0112985168 දුරකථන අංකයෙන් දෙස් විදෙස් සැමට දැනගත හැකියි.විශේෂ ස්තුතිය - නාවික හමුදා මාධ්‍ය ඒකකයේ ප්‍රධානී කමාන්ඩර් කෝසල වර්ණකුලසූරියට. මාලිමා එන්ටප්‍රයිසස් කළමනාකර්‍ැකපිතාන් පරාක්‍රම අභයසුන්දරටඉඳුනිල් වීරරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>08</month>
      <day>11</day>
    </date>
    <link>http://www.silumina.lk/2013/08/11/_art.asp?fn=av13081118</link>
    <topic>බිරිය හා දියණිය සුව කරගැනීමට ඇන්ටන්ගෙන් බයිලා එකතුවක්</topic>
    <author>වසන්ත</author>
    <content>බිරිය හා දියණිය සුව කරගැනීමට ඇන්ටන්ගෙන් බයිලා එකතුවක්බයිලා ගායන කලාවට වෙනසක් එක් කළ බොහෝ ගායකයන් පිරිසක් බිහිවුණේ මොරටු පුරවරයෙන්. මොරටුවෙන් ආව වෙනස්ම මඟක ගිය ගායකයන් අතර ඇන්ටන් සිල්වා වඩාත් අවධානය දිනාගත්තේ ක්‍රිකට් බයිලා ගායකයකු විදිහට.1996 ක්‍රිකට් ලෝක කුසලානය දිනාගැනීමත් එක්කම ඔහු ගෑයූ ‘පුන්සඳ පායා මගේ රට දිලෙන්නා’ ගීතය කා අතරත් ජනප්‍රිය වුණා. අද ඇන්ටන්ව අපිට මුණ ගැසෙන්නේ කාලයක් තිස්සේ ඔහු ගැයූ ජනප්‍රිය ගීත එකතුවක් පසුගිය දිනෙක ගීත ඇල්බමයක් ලෙස ජනසතු කළ නිසා.“මුලින් ම මම කලාවට එන්නේ 1973 අවුරුද්දේ ගීත රචකයෙකු විදිහට. ඒ අතරතුරේ මටම හිතුණා ගීතයක් ගායනා කරන්න පුළුවන්නම් හොඳයි කියලා. ‘නිල් ගුවන් ගැබේ’ ගීතය මම ගායනා කළේ ඒ විදිහට. ඊට පස්සේ 1975 අවුරුද්ද විතර වෙනකොට මට ප්‍රසිද්ධ වේදිකාවට එන්න පුළුවන් වුණා.හැබැයි බොහෝ දෙනා අතර මා ගැන කතා බහට ලක්වෙන්නේ 96 ක්‍රිකට් ලෝක කුසලානය වෙනුවෙන් ගැයූ ක්‍රිකට් ගීතය නිසා. ‘පුන් සඳ පායා මගේ රට දිලෙන්නා’ රසිකයින් අතර ජනප්‍රිය වුණා.ඊට පස්සේ සමාජයේ විවිධ ජනප්‍රිය මාතෘකා වලට මම ගීත ගායනා කළා. ටයිටැනික් ගීතය, ලසිත් මාලිංග ගැන ගැයූ ගීතය, යුද්ධ ජයග්‍රහණයට ගැයූ ගීතය, 2011 ක්‍රිකට් ලෝක කුසලාන ගීතය, 2012 විස්සයි විස්ස ක්‍රිකට් ගීතය, රිසානා ගැන ගැයූ ගීත ඒ අතර වුණා. ඒ නිසයි මට අවස්ථාව ලැබෙන්නේ මෙම සියලු ගීත එකතුවක් විදිහට කරන්න.කාලයකට පස්සේ ඇන්ටන් සිය ගීත එකතුවක් කරන්නේ තවත් විශාල බලාපොරොත්තුවක් එක්ක. ඒකට ඇන්ටන්ට අවශ්‍ය පසුබිම සකසා දෙන්නේ කණ්ඩායම් සංගීත ලෝකයේම සහෘදයින් කිහිප දෙනෙක්.ඇත්තටම මේ වගේ ගීත එකතුවක් කරන්න පුළුවන් ආර්ථික මානසික මට්ටමක නෙමෙයි මම ඉන්නේ.වසන්තකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>08</month>
      <day>11</day>
    </date>
    <link>http://www.silumina.lk/2013/08/11/_art.asp?fn=av13081119</link>
    <topic>වෙනස් ම ආරක ගීයක් නිර්මාණය කිරීම අරමුණ වුණා</topic>
    <author>තුෂාරි</author>
    <content>වෙනස් ම ආරක ගීයක් නිර්මාණය කිරීම අරමුණ වුණාභාගේශ්‍රී ෆොන්සේකාළා සඳ ආයේ පායලා නෙතු මානේ පායලා රෑ පානේ පායා රූ ඡායා.....මේ දිනවල රූපවාහිනී නාළිකා ඔස්සේ විකාශය වන මේ ගීතය සමිතා එරන්දතී මුදුන්කොටුවගේ මියුරුසර හඬින් ගැයෙන්නේ අපේ සිතට සෞන්දර්යාත්මක රසයක් ගෙන දෙමිනි. ‘ළා සඳ ආයේ’ ගීතයේ නිර්මාපකයා සංගීතය පිළිබඳ හසළ දැනුමැත්තෙකි. ඔහු නමින් භාගේ ශ්‍රී ෆොන්සේකා ය. කොළඹ විශ්වවිද්‍යාලයේ ශ්‍රීපාලි මණ්‍ඩපයේ ප්‍රසංග කලා අධ්‍යයනාංශයේ අංශාධිපතිවරයා ඔහු ය.ඔහු අතින් නිර්මාණය වී රසික ජනතාව අතරට රූපවාහිනී මාධ්‍ය හරහා එක්වන ප්‍රථම ශ්‍රව්‍ය දෘශ්‍ය ගීත නිර්මාණය මෙයයි.* සංගීතය කුඩා කල සිට ම ඔබට නුහුරු නුපුරුදු දෙයක් වුණේ නැහැ නේද?සංගීතය කියන්නේ, පුංචි කාලේ ඉඳලම මගේ ජීවිතය හා බද්ධ වූ දෙයක්. මගේ මව සංගීත ගුරුවරියක්. ඇය ගීත නිර්මාණය කරන අයුරු මං දැක, විඳ තිබෙනවා. තාත්තා ගුවන් විදුලි සංස්ථාවේ රැකියාව කළා. ඔහුත් සංගීත කලාවට සම්බන්ධයි.සංගීතය කියන සුන්දරතම දේ සමඟ තමයි ‍මම කුඩා කාලේ හැදුණේ වැඩුණේ. මම පාසල් ගියේ කොළඹ ආනන්ද විදුහලට. මගේ සංගීත ගුරුවරයා වුණේ සංගීතවේදී ලයනල් රංවලයන්. ඒ සුන්දර කලාකරුවා උතුම් ගුරුවරයා නිරතුරුවම ජන ගී වල වටිනාකම, එහි හරය ගැන අපිව දැනුම්වත් කළා. ඒ හරහා අපි ජන ගීයට තදින් ම ආදරය කරන්න පටන් ගත්තා. ඒ නිසා ම මේ ආශ්‍රිතව සංගීතය හදාරන්න මට ආශාවක් ඇති වුණා.* ඔබ සංගීතය උගැනුම සඳහා විදේශගත වෙනවා...ඔව්.බරණැස හින්දු විශ්ව විද්‍යාලය සහ දිල්ලි විශ්ව විද්‍යාලයෙන් සංගීතය පිළිබඳ වැඩිදුර හැදෑරුවා. ඉන් පසුව භාත්කණ්ඩේ විශ්ව විද්‍යාලයෙන් පශ්චාත් උපාධිය ලැබුවා. මේ ඔස්සේ ලෝකයේ විවිධ සංගීත රටා පිළිබඳ මනා අධ්‍යයනයක්, දැනුමක් ලබන්නට මට අවකාශ ලැබුණා.ඉන්පසුව මම යළිත් ලංකාවට පැමිණියා. එහිදී මට ශ්‍රී පාලි මණ්ඩපයේ කථිකාචාර්යවරයකු ලෙසට කටයුතු කරන්නට ඉඩ ප්‍රස්ථා හිමි වුණා. එතැනදී ආචාර්ය ධර්මසේන පතිරා‍ජයන්ගේ චිත්‍රපට හා නිර්මාණ සඳහා සංගීත නිර්මාණයෙන් ම දායක වන්නට මට අවස්ථාව හිමි වුණා.* ළා සඳ ආයේ... ග‍ීතය ඔබේ ප්‍රථම ගීත නිර්මාණයයි. මේ ගීතයේ නිර්මාණ කටයුතු ගැනත් දැනගන්න කැමැතියි.අද සංගීත ක්ෂේත්‍රය ගත්තහම විවිධාකාරයේ ගීත නිර්මාණ බිහි වෙනවා. මම හුඟක් වේලාවට විවිධ සංගීත සම්ප්‍රදායන් වලින් යුක්ත ගීත ශ්‍රවණය කරනවා. ඒවා ගැන අධ්‍යයනය කරනවා. මේ හරහා මට හිතුණ දෙයක් තමයි අපේ රටට ගැළපෙන අපේ රටේ පවතින නාද රටා ඇසුරු කරගෙන වෙනස්ම ආකාරයට ගීතයක් නිර්මාණය කළ යුතුයි කියා.මෙයට උතුරු ඉන්දියානු සංගීතයේ භාව යොදා ගනිමින් අපේ ජන ගී ශෛලින් ගළපමින් මේ ගීතය නිර්මාණය කරන්නට මට අවශ්‍ය වුණා. ඒ අනුව වැදි ජනතාවගේ දරු නැළවිලි ගීතවල රිද්ම, උතුරු ඉන්දියානු ශාස්ත්‍රීය සංගීත රිද්ම සහ 70 - 80 බොලිවුඩ් රිද්ම මේ ගීතයට අන්තර්ගත වූවා. මේ ගීතයේ පද රචනා කළේ අසංගි විජේසූරිය.* මෙම ගීතය සඳහා සමිතා මුදුන්කොටුවම තෝරා ගැනීමට විශේෂ වූ හේතුවක් ඔබට තිබුණා ද?'ළා සඳ ආයේ' ගීතය ගත්තහම මේ තුළ විවිධ සංගීත ශෛලී අන්තර්ගත වෙනවා. මේ හැම සංගීත ශෛලියකින් ම ගීත ගායනා කළ හැකි ගායිකාවක විදිහටයි මම සමිතා දකින්නේ.තුෂාරිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>08</month>
      <day>11</day>
    </date>
    <link>http://www.silumina.lk/2013/08/11/_art.asp?fn=av13081120</link>
    <topic>උනන්දුව ඇත්නම් ඕනෑ කෙනකුට චිත්‍ර ශිල්පියෙක් වෙන්න පුළුවන්</topic>
    <author>- ගාමිණී සුසන්ත</author>
    <content>උනන්දුව ඇත්නම් ඕනෑ කෙනකුට චිත්‍ර ශිල්පියෙක් වෙන්න පුළුවන්- ජගත් කොස්මෝදරකොහොමද ඔබේ චිත්‍ර කලා ජීවිතය ආරම්භ වුණේ?මම ඉපදුණේ හැදුණේ වැඩුණේ කොළඹ. පාසල් ගියේ මහානාම විද්‍යාලයට. පාසල් යන කාලෙ ඒ කියන්නේ 1981 දී පමණ ' ශ්‍රී ' සඟරාවකට නිර්මාණය කළ චිත්‍ර කතාවකින් තමයි මගේ චිත්‍ර නිර්මාණ ජීවිතය ආරම්භ වුණේ. ඒ සඳහා මට උදව් කළේ ශ්‍රීමතී රසාදරී සහ ශ්‍රියා රත්නකාර . පාසලේදී මම ඉගෙන ගත්තේ වාණිජ විෂයයන්.ඒ වුණත් චිත්‍ර ශිල්පයට කිසියම් හැකියාවක් මා තුළ තිබෙන බව මම දැනගෙන සිටියා. ඒ හැකියාව දියුණු කරගන්න මම සැමවිටම උත්සාහ කළා. පසුකාලීනව මම වෘත්තීය වශයෙන් ගණකාධිකරණ ක්ෂේත්‍රයට යොමු වුණා. ඒ අතරතුර, ‘හිතවත’, ‘සත්වරුණ’, ‘සිත්තර’ වැනි චිත්‍ර කතා පත්තරවලට චිත්‍ර කතා නිර්මාණය කළා. කලක් මම දැන්වීම් නිර්මාණය කරන ආයතනයක සේවය කළා. දැන් මගේ ම දැන්වීම් නිර්මාණ ආයතනයක් පවත්වාගෙන යනවා‍.ඔබ චිත්‍ර ප්‍රදර්ශනයක් පවත්වන්න අදහස් කළේ ඇයි?මගේ පළමු චිත්‍ර ප්‍රදර්ශනය පැවැත්වුණේ පොතක් පාදක කරගෙන. මම එහි චිත්‍ර නිර්මාණය කළේ සුන්දරත්වය ඉස්මතු වන ආකාරයට. මගේ පළමු චිත්‍ර ප්‍රදර්ශනය ඉතා සාර්ථක වුණා. එයින් ලැබුණු උත්තේජනය නිසා මට හිතුණා තවත් චිත්‍ර ප්‍රදර්ශනයක් පවත්වන්න. එය නම් කළා ‘තම්බ සංචාරය’ ලෙස. ඒ නම දුන්නේ අමාන් අශ්රොෆ් මහතා. තම්ම පන්තිය හෙවත් ශ්‍රී ලංකාව තුළ චිත්‍ර ශිල්පයෙන් මා කරන සංචාරය යන අර්ථයෙන් ඒ නම දමා තිබෙනවා.මේ චිත්‍ර ප්‍රදර්ශනය පැවැත්වෙන්නේ මහනුවර. අතීතයේ සහ වර්තමානයේ මහනුවර මගේ චිත්‍රවලට විෂය වෙලා තිබෙනවා. මෙම චිත්‍ර ප්‍රදර්ශනය මේ මස 8 වැනිදා සිට 14 වැනිදා දක්වා මහනුවර දළදා මාලිගාව පිටුපස ඇති කලා සහ සංස්කෘතික මධ්‍යස්ථානයේදී පැවැත්වෙනවා. දිය සායම් සහ ඇක්රිලික් මාධ්‍ය උපයෝගි කරගෙන මගේ මෙම චිත්‍ර නිර්මාණය කර තිබෙනවා.ඇයි ඔබ ස්වාභාවික චිත්‍ර නිර්මාණය කරන්න සිතුවේ?අපේ මේ සුන්දර රට තුළ අනන්තවත් සුන්දර ස්ථාන සුන්දර දර්ශන තිබෙනවා‍. ඒවා අපේ රටේ මිනිසුන්ට වගේ ම විදේශිකයින්ටත් පෙන්වාදීමේ වුවමනාවක් මට ඇති වුණා. ඒ නිසයි මට ස්වභාවික දර්ශන මගේ චිත්‍ර ප්‍රදර්ශනයට ඇතුළත් කළේ.මෙහිදී කවුද ඔබට අත දෙන්නේ?මගේ මිතුරන් වන ජනක රත්නායක, අනුර ශීනාත් යන ප්‍රවීණ චිත්‍ර ශිල්පීන් දෙදෙනා මට මෙහිදී බොහෝ උදව් කළා. ඒ වගේ ම සැමවිට ම මගේ බිරිය ඇතුළු පවුලේ සියලු ම දෙනා මට උපරිම සහයෝගය ලබාදෙනවා.අද චිත්‍ර කතාවට වැඩි ජනප්‍රියත්වයක් නැත්තේ ඇයි?ඇතැම් චිත්‍ර කතා ශිල්පීන් බොළඳ ආදරය මතම පදනම්ව චිත්‍ර කතා නිර්මාණය කිරීම නිසා අපේ ර‍ෙට් චිත්‍ර කතා ක්ෂේත්‍රය පිරිහුණා කියන්න පුලුවන්. ඒ වගේ ම රූපවාහිනී මාධ්‍යයෙන් සිදුවුණු බලපෑමත් විශාලයි. මේ තත්ත්වයෙන් චිත්‍ර කතාව ගොඩ ගැනීමේ වගකීමක් චිත්‍ර කතා ශිල්පීන්ට තිබෙනවා.ඔබ සිතන විදියට චිත්‍ර ඇඳීමේ හැකියාව උපතින් ම එන දෙයක්ද? ගොඩනඟා ගත හැකි දෙයක් ද?මා පිළිබඳව සඳහන් කරන විට මට වයස අවුරුදු 15 ක් පමණ වනතෙක් මට අඳින්න පුළුවන් කියල මම දැනගෙන හිටියෙ නෑ. නමුත් මම චිත්‍ර අදින්න පුදුම ආශාවක් තිබුණා. ඒ ආශාව නිසාම මම චිත්‍ර ශිල්පය ස්වෝත්සාහයෙන් ඉගෙන ගත්තා.‍ මට නිවැරදි ගුරුවරයෙක් නෑ‍. මගේ චිත්‍ර කලාව මම දියුණු කරගත්තේ මගේම ක්‍රම වේදයක් මත. ඒ නිසා උනන්දුව තියෙනවා නම් ‍ඕනෑම කෙනෙකුට චිත්‍ර ශිල්පියෙක් වෙන්න පුළුවන් කියල මම හිතනවා.- ගාමිණී සුසන්තකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>08</month>
      <day>11</day>
    </date>
    <link>http://www.silumina.lk/2013/08/11/_art.asp?fn=av13081121</link>
    <topic>රන්බීර් - කට්රිනා අඩ නිරුවතින් වෙරළක</topic>
    <author>සුජීව තේවහෙට්ට්ගේ</author>
    <content>රන්බීර් - කට්රිනා අඩ නිරුවතින් වෙරළකයෞවන රසික පරපුරේ හදවත් දිනා සිටින රන්බීර් කපූර්, සාර්ථක විදේශ සංචාරයකින් පසුව පසුගිය සතියේ සිය මවු රටට පා තැබුවා. ඔහු සංචාරය කළේ ස්පාඤ්ඤයේ. තනිවම නම් නොවෙයි. තවත් සුරූපිනියක සමඟයි. ඇය කවුරුත් දන්නා ජනප්‍රිය නිළි කට්රිනා කායිෆ්.ඇයත් සමඟ ස්පාඤ්ඤයේ මනරම් දසුන් නැරඹු රන්බීර්ට නිවෙසට ගිය විට ඔහුගේ මවුපියන් ගෙන් ලැබුණේ කලින් බලාපොරොත්තුව සිටි ප්‍රතිචාරයක් නම් නොවෙයි. රන්බීර් සිතුවේ අම්මා (නීතු කපූර්) සහ තාත්තා (රිෂි කපූර්) තමන්ව සාදරෙන් පිළිගනීවි ය කියලයි. ඒත් එවැන්නක් නම් සිදුවුණේ නැහැ. අම්මා ගෙනුත් තාත්තා ගෙනුත් ඔහුට දොස් අහගන්න සිදුවුණා.කපූර් යුවළ තම පුත්‍රයාට දොස් තැබුවේ ඔහු ස්පාඤ්ඤයේදී කළ කී දේ ‘ගෙඩි පිටින්ම’ ආරංචි වී තිබුණු නිසයි. මේ ආරංචි ලැබුණේ කිසිවෙකු ගෙන්වත් නොවෙයි.අන්තර් ජාලයෙන්මයි. එහි ඇතැම් වෙබ් අඩවිවල රන්බීර් සහ කට්රිනා ස්පාඤ්ඤයේ මුහුදු වෙරළක ගමන් කරමින් සිටින ඡායාරූප පළ කර තිබුණා.දෙදෙනාම ඒ මොහොතේ සිටියේ නාන ඇඳුම් පිටින්. කට්රිනා, සුද්දියක මෙන් බිකිනියකින් සැරසී සිටින අයුරුත්, කොට කලිසමක් පමණක් හැඳගත් රන්බීර් ඇය පසුපස ගමන් කරන අයුරුත් අන්තර් ජාලයෙහි කදිමට සටහන් වී තිබුණා. රන්බීර්ගේ අම්මාත් තාත්තාත් ඔහුට දොස් තැබුවේ ඒ නිසයි.‘මේ පින්තූරවල ඉන්නෙ මම නෙමෙයි’ කියා මේ වනතුරු රන්බීර් වත් කට්රිනා වත් කිසිවක් පවසා නැහැ. කවුරුන් හෝ පැපරාසි කැමරාකරුවකු විසින් ගන්නා ලද මේ ඡායරූප නිසා දැන් රන්බීර් - කට්රිනා යුවළ කාලය ගත කරන්නේ මුනිවත රකිමින්. එලෙස නිහඬව සිටියත් රන්බීර් සහ කට්රිනා දැන් පෙම්වතුන් බව බොලිවුඩ් පුරය පුරා ප්‍රසිද්ධ වී හමාරයි.ඒ සමඟම කාලයක් තිස්සේ ඔවුන් දෙදෙනා ‘හැංගි හැංගී වෙස් බැන්ද’ හැටිත් හෙළි වෙලා. බොහෝ දෙනෙකු සිතාගෙන සිටියේ රන්බීර් කට්රිනාට පෙම් බඳින්න පටන් ගත්තේ කට්රිනා සල්මාන් ඛාන් ගෙන් වෙන් වුණාට පසුව කියලයි. එය වැරදි කල්පනාවක්.මේ දෙදෙනා ගේ හදවත් සමීප වී ඇත්තේ 2009 දී බවයි දැන් හෙළිවී ඇත්තේ. එම වසරේ දී තිරගත වූ ‘අජාබ් ප්‍රේම් කී ඝසාබ් කහානි’ චිත්‍රපටයේ රූගත කිරීම් සිදුවූ කාලයේදීයි මේ ඇසුරට මුල පුරා ඇත්තේ. කොහොම වෙතත් මතුපිටින් පෙනෙන්න තිබුණේ සල්මන් සහ කට්රිනාගේ ප්‍රේම කතාවයි.ඔය අතරේදී රන්බීර් සහ දීපිකා පදුකෝන් අතර ද පෙම් සබඳකමක් තිබෙන බවටත් ආරංචි පැතිරී ගියා. දීපිකා විතරක් නොවෙයි, ඒ දිනවල රන්බීර් සමඟ චිත්‍රපටවල පෙම්වතියන් ලෙස රඟපෑ යොවුන් නිළියන් කිහිප දෙනෙකුගේ නම් ඔහුගේ නමත් එක්ක ඇඳී තිබුණා. මේ ඕපාදූප අතරේම කාටත් නොදැනෙන ලෙස ඇසුරු කරන්නට රන්බීර් සහ කට්රිනා වග බලා ගත්තා. දෙදෙනාගේ ආදරය ලොවට හොරෙන් ගොඩනැඟුණා.රසිකයන් ගේ ඉහළම ප්‍රසාදය තවමත් දිනා සිටින ‘කිං ඛාන්’ සහ ඔහුගේ බිරිය පසුගිය දිනවල වෙහෙසුණේ අලුත උපන් පුතු ගේ වැඩ කටයුතු වෙනුවෙන්. ඒ වෙනුවෙන් වැඩි කාලයක් වැය කළ ශාරුක් ඉන් පසුව යොමු වුණේ ඔහුගේ නවතම රංගනය ඇතුළත් ‘චෙන්නායි එක්ස්ප්‍රස්’ චිත්‍රපටයටයි. එහි අවසන් රූගත කිරිම් කිහිපයකටත් දෙබස් කැවීමේ කටයුතුවලටත් කාලය මිඩංගු කරන්න ශාරුක්ට සිදුවුණා.ශාරුක් එලෙස කාර්ය බහුලව සිටියේ වෛද්‍යවරුන්ගේ අවවාද මැද්දේයි. එයට හේතුව ඔහුගේ උරහිසක හටගත් ආබාධයක්. මේ අසනීපයට ප්‍රතිකාර කළ වෛද්‍යවරු ශාරුක්ට කියා සිටියේ අඩුම තරමින් දිනකට පැය 10 ක කාලයක්වත් හොඳින් නිදා ගන්නට ලැබුණොත් මේ අයහපත් තත්ත්වය මඟ හැරේවි ය කියලයි.ඒත් ශාරුක්ට නම් හොඳ නින්දක් ලබන්න පුළුවන් වුණේ නැහැ. ‘චෙන්නායි එක්ස්ප්‍රස්’ චිත්‍රපටයේ ගීතමය ජවනිකාවකට දීපිකා පදුකෝන් සමඟ රඟපාන්න සිදුවුණා. ගීතමය ජවනිකාව රූගත කරන්න දිනකට පැය 18 බැගින් දින දෙකක් මහන්සි වෙන්න ශාරුක්ටත් දීපිකාටත් සිදුවුණා.එයින් පසුව නිවෙසට ගොස් ඇති තරම් නිදාගන්න ශාරුක්ට ඉඩක් ලැබුණේ නැහැ. ඔහු ඉන් පසුව තුන්වැනි දවසේ දී එක්වුණේ වෙළෙඳ දැන්වීමක රඟපාන්නයි. එහි රූගත කිරිම් මුළු දවසක් පුරා සිදුවුණා. එදින උදේ සිට සවස් වනතුරු වෙළෙඳ දැන්වීමට ‘සිරවී’ සිටි ශාරුක් ඉන් පසුව නැවතත් ‘චෙන්නායි එක්ස්ප්‍රස්’ චිත්‍රපටයේ දෙබස් කැවීම්වල යෙදෙන්න ඔහුට සිදුවුණා.මේ පින්තූරයේ සිටින්නේ බොලිවුඩ් පුරයට පෑයූ නවක තරු යුවළක් දැයි ඔබට හිතේවි. සැබැවින්ම නවක යුවළක් තමයි. ඒත් බොලිවුඩ් තිරයේ රැඟුම් රඟන යුවළක් නම් නොවෙයි. බොලිවුඩයේ නමක් තැබූ සුපිරි නළුවෙකුගේ පුතෙකු තමයි මෙහි සිටින පෙම්වතා.ඔහු සුපිරි නළු අමීර් ඛාන්ගේ පුතු ජුනයිඩ් ඛාන්. මීට වසර ගණනකට පෙර අමීර් තම පළමු බිරිය, රීනා හැර යද්දී ජුනයිඩ් කුඩා දරුවෙක්. දැන් ඔහු කඩවසම් තරුණයෙක්. මේ වන විට ජුනයිඩ්ගේ වයස අවුරුදු 18 ක්. ඔහු දැන් වෙසෙන්නේ තම මව සමඟයි.ජුනයිඩ් සමඟ සිටින යුවතිය ඔහුගේ පෙම්වතියයි. ඇගේ නම සෝනම් වර්මා. ඔහුට ඇය මුණ ගැසුණේ මීට වසරකට කලින්. සෝනම් උපාධි අපේක්ෂිකාවක්.තමන් සිත් ගත් තමන් ආදරය කරන සෝනම්ව තම පියාට හඳුන්වා දීමටත් ජුනයිඩ් පසුබට වුණේ නැහැ. දැනගන්න ලැබෙන හැටියට නම් අමීර් ගෙත් රීනා ගෙත් කැමැත්ත සෝනම්ට ලැබී තිබෙනවාලු.සුජීව තේවහෙට්ට්ගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>08</month>
      <day>11</day>
    </date>
    <link>http://www.silumina.lk/2013/08/11/_art.asp?fn=av13081122</link>
    <topic>කාල්ටන් සුපර් 7 ශූරතාව ජැෆ්නා චැලෙන්ජර්ස්ට</topic>
    <author>ෆවුස් මොහොමඩ් ඡායාරූප - සුලෝචන ගමගේ</author>
    <content>කාල්ටන් සුපර් 7 ශූරතාව ජැෆ්නා චැලෙන්ජර්ස්ටදේශීය රගර් පිටිය වර්ණවත් කළ කාල්ටන් සුපර් සෙවන්ස් අන්තර් ජාතික රගර් තරගාවලිය පසුගියදා නිමාවට පත්වූයේ සජිත් සාරංග නායකත්වය දරන ජැෆ්නා චැලෙන්ජර්ස් කණ්ඩායමට සමස්ත ශූරතාව අත්කර දෙමින්. එහෙත් රෝහිත රාජපක්ෂගේ නායකත්වයෙන් යුත් සබරගමුව ස්ටැලියොන්ස් කණ්ඩායම කොළඹ තුරඟ තරග පිටියේ පැවැති දෙවැනි අදියරේ දී ශූරතාව දිනා ගැනීම කාගෙත් අවධානයට ලක්වුණා.ගාල්ල ජාත්‍යන්තර ක්‍රීඩාංගණයේ පැවැති මේ තරගාවලියේ පළමු අදියරේ දී 7වැනි තැන ලැබූ සබරගමුව ස්ටැලියොන්ස් දෙවැනි අදියරේ දී වඩාත් ආක්‍රමණශීලීව තරගාවලියට අවතීරණ වීම කැපී පෙනුණ සිදුවීමක්.ඔවුන් දෙවැනි අදිය‍රේ අර්ධ අවසන් පූර්ව තරග‍යේ දී ශ්‍රීනාත් සූරියබණ්ඩාරගේ නායකත්වයෙන් යුත් සදර්න් ෂාක්ස් පිලට එරෙහිව ලකුණු 24 -12ක ජයක් ලැබුවා.මවගෙන් පුතුට සුබපැතුම්අවසන් පූර්ව තරගයේ දී ඔවුන් ලකුණු 26 -10ක ජයග්‍රහණයක් වාර්තා කළේ යෝෂිත රාජපක්ෂගේ නායකත්වයෙන් යුත් වෙස්ටර්ස් වොරියර්ස් පිලට එරෙහිවයි. අවසන් මහා තරගයේ දී ප්‍රබල ජැෆ්නා චැලෙන්ජර්ස් පිල ලකුණු 47 -14කින් පරාජය කිරීමට සබරගමුව ස්ටැලියොන්ස් පිල සමත්වුණා.දෙවැනි අදියරේ ශූරතාව පමණක් නොව සමස්ත තරගාවලියේ අනුශූරතාව දිනා ගනු ලැබුවේත් සබරගමුව ස්ටැලි‍යොන්ස් පිල විසිනුයි. ඔවුන් පළමු අදියරේ තරගාවලියේ ප්‍රසාද ලකුණු 12ක් හා දෙවැනි අදියරේ තරගාවලියේ ප්‍රසාද ලකුණු 24ක් ලබාගත්තා.ඒ අනුව සමස්ත තරගාවලියේ ඔවුන් රැස් කළ ප්‍රසාද ලකුණු සංඛ්‍යාව 36ක්. ශූරතාව දිනූ ජැෆ්නා චැලෙන්ජර්ස් කණ්ඩායම පළමු අදියරේ ශූරයන් වීමෙන් ප්‍රසාද ලකුණු 24කුත්, දෙවැනි අදියරේ අනුශූරයන් වී ප්‍රසාද ලකුණු 21කුත් ලබා ගත්තා.ඒ අනුව සමස්ත තරගාවලියේ ජැෆ්නා චැලෙන්ජර්ස් පිල රැස් කළ ප්‍රසාද ලකුණු සංඛ්‍යාව 45ක් වුණා. පසුගිය වසරේ තරගාවලියේ දී නෝර්ත් වෙස්ටර්න් බ්ලැක්ස් කණ්ඩායම සමඟ සම ශූරතාව දිනා ගනු ලැබුවේත් ජැෆ්නා චැලෙන්ජර්ස් කණ්ඩායමයි. එවර ජැෆ්නා චැලෙන්ජර්ස් පිල මෙහෙයවූයේ මෙවර තරගාවලියේ වෙස්ටර්න් වොරියර්ස් කණ්ඩායමේ නායකත්වය දැරූ යෝෂිත රාජපක්ෂයි.සබරගමුව ස්ටැලියොන්ස් හා වෙස්ටර්න් වොරියර්ස් කණ්ඩායම් අතර පැවැති අවසන් පූර්ව තරගයේ අවස්ථාවක්.දෙවැනි අදියරේ තුන්වැනි ස්ථානය ලැබූ වෙස්ටර්න් වොරියර්ස් පිලට හා සිවුවැනි ස්ථානය ලැබූ නොදර්න් ග්ලැඩියේටර්ස් පිලට සමස්ත තරගාවලියේ තුන්වැනි ස්ථානයට පත් විය. පළමු අදියරේ තරගාවලියේ අනුශූරයන් බවට පත්වූ නෝර්ත් වෙස්ටර්න් බ්ලැක්ස් කණ්ඩායම සමස්ත තරගාවලියේ 5වැනි තැන හිමිකර ගත්තේය.අන්තර් ජාතික සත් සාමාජික රගර් පිටි‍යේ ප්‍රබලතම ක්‍රීඩකයන් 80කට අධික ප්‍රමාණයක් තරග වැදුණු කාල්ටන් සුපර් සෙවන්ස් තරගාවලියේ වැඩිම උත්සාහක දිනුම් සංඛ්‍යාවක් වාර්තා කළ දේශීය ක්‍රීඩකයා ලෙස යෝෂිත රාජපක්ෂ සම්මාන දිනා ගැනීමත් මෙවර තරගාවලියේ සුවිශේෂී සිදුවීමක්.ඔහු සමඟ සෙන්ට්‍රල් කිංග්ස් කණ්ඩායමේ කවිඳු පෙරේරාත් සම සම්මාන ලබා ගත්තා. ඔවුන් දෙදෙනාම මෙවර තරගාවලියේ දී උත්සාහක දිනුම් 7බැගින් වාර්තා කළා.තරගාවලියේ වැඩිම උත්සාහක දිනුම් සංඛ්‍යාවක් වාර්තා කළ විදේශීය ක්‍රීඩකයා වුණේ සබරගමුව ස්ටැලියොන්ස් පිලේ ෆිජී ක්‍රීඩක බොටියා ලෙවානියි. ඔහු උත්සාහක දිනුම් 13ක් රැස් කිරීමට සමත්වුණා.සමස්ත ශූරතාව දිනූ ජැෆ්නා චැලෙන්ජර්ස් කණ්ඩායමතරගාවලියේ හොඳම විදේශීය ක්‍රිඩකයාට හිමි සම්මානයත් බොටියා ලෙවානිට හිමිවුණා. ජැෆ්නා චැලෙන්ජර්ස් කණ්ඩායමේ සාලිය කුමාර තරගාවලියේ හොඳම දේශීය ක්‍රීඩකයා ලෙස සම්මාන දිනා ගත්තා.තාරුණ්‍යයට හෙටක් සංවිධානයේ සභාපති, පාර්ලිමේන්තු මන්ත්‍රී නාමල් රාජපක්ෂ මහතාගේ සංකල්පයක් අනුව මීට වසර 5කට පෙර ආරම්භ කළ කාල්ටන් සුපර් සෙවන්ස් තරගාවලිය වසරින් වසර අලුත් මුහුණුවරක් දේශීය රගර් පිටියට එකතු කිරීම විශේෂයෙන් කැපී පෙනුණා.ඔවුන් මෙවර තරගාවලියට ගුවන්, යුද හා නාවික හමුදා කාන්තා ක්‍රීඩකයන්ගෙන් සමන්විත කාන්තා රගර් තරගාවලියක් ඇතුළත් කර තිබුණා. ඒ වගේම දෙවැනි අදියරේ තරගාවලිය දිවා රාත්‍රී තරගාවලියක් ලෙස පවත්වමින් රගර් ක්‍රීඩකයන්ට වාගේම ක්‍රීඩා ලෝලීන්ටත් නොමඳ ආශ්වාදයක් ලබා දීමට කටයුතු කළා.ශ්‍රී ලංකා ඉන්ෂුවරන්ස් සමාගමේ අනුග්‍රාහකත්වයෙන් පැවැති මේ තරගාවලිය නැරැඹීමට ජනාධිපති මහින්ද රාජපක්ෂ මහතා සහ ශිරන්ති රාජපක්ෂ මැතිනිය එක්වී සිටි අතර මැති ඇමැතිවරු රැසක් ද මේ අවස්ථාවට සහභාගි වුණා. ජය සංකේත හා ත්‍යාග ප්‍රදානය පැවැත්වුණේ ජනාධිපති ආර්යාව ශිරන්ති රාජපක්ෂ මැතිනියගේ ප්‍රධානත්වයෙන්.ෆවුස් මොහොමඩ් ඡායාරූප - සුලෝචන ගමගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>08</month>
      <day>11</day>
    </date>
    <link>http://www.silumina.lk/2013/08/11/_art.asp?fn=av13081123</link>
    <topic>වෙබ් අඩවි මඩ ප්‍රචාර ගැන නිළියන්ගේ අදහස්</topic>
    <author>තුෂාරි ‍නේරංජා වික්‍රමසිංහ</author>
    <content>වෙබ් අඩවි මඩ ප්‍රචාර ගැන නිළියන්ගේ අදහස්කලා ක්ෂේත්‍රයේ ජනප්‍රිය නළු නිළියන් අළලා විවිධාකාරයේ කටකතා, මඩ ප්‍රචාර, පෞද්ගලික තොරතුරු විවිධ වෙබ් අඩවි හරහා ප්‍රචාරය වන අන්දම වර්තමානයේ විටින් විට දක්නට ලැබෙනවා. මේ හේතුවෙන් විවිධ නඩුහබවලටත් පැටලෙන්න සිදුවෙලා. මේ වෙබ් අඩවි පිළිබඳ නිළියන් කීප දෙනෙකු ගෙන් අදහස් විමසා බලන්නට අපි අදහස් කළේ ඒ නිසා.සේමිණී ඉද්දමල්ගොඩ“වෙබ් අඩවියක සදාචාර සම්පන්න බවක් තිබෙන්නට ඕනෙ. යම් මාධ්‍යයකින් දක්වන ප්‍රවෘත්තියක සත්‍ය අසත්‍ය බව ඉතාම වැදගත් වෙනවා.අද වෙබ් අඩවිවල විතරක් නෙමෙයි වෙනත් මාධ්‍යවලිනුත් නිකුත් වෙන එක් අසත්‍ය ප්‍රකාශයකින් කෙනෙක් ගේ ජීවිතයට කීර්තියට විශාල හානියක් වෙන්න පුළුළුන්.“ඒ නිසා ඕනෑම මාධ්‍යයක් සදාචාර සම්පන්න විය යුතුයි. කාගෙ හරි වුවමනා වෙනුවෙන් පෙනී සිටින ඒවා ඉටුකරන මාධ්‍ය පවතිනවා. මේවා කාට හරි මඩ ගහන්න, අපහසුතාවට පත් කරන්න නිරන්තරයෙන් කටයුතු කරනවා.ඇත්තටම එය වැරදි සහගතයි. මාධ්‍ය යොදා ගත යුත්තේ කාගෙවත් වුවමනා ඉටු කරන්න නෙමෙයි පුද්ගලයාට සමාජයට සෙතක් වෙන දේ වෙනුවෙනුයි.මුතු තරංගා“මම හිතන්නේ මේ වෙබ් අඩවි නිසා රටේ ජනප්‍රිය අයට නොමිලේම ප්‍රසිද්ධියක් ලැබෙනවා. මේ ප්‍රසිද්ධිය ලබාදීම සමහර විට මේ වෙබ් අඩවි ක්‍රියාත්මක කරන අය නොදැන කරන දෙයක්.ඇත්තටම වෙබ් අඩවි තියෙන්න ඕනෙ. නමුත් මේ ඔස්සේ වැරදි ප්‍රචාර කරන එක මම අනුමත කරන්නේ නැහැ. එය පව් වැඩක්. වැරදි වැඩ කරන අය ඉන්නවා. නමුත් හැමෝම එහෙම නැහැ. සමහරු ඉන්නවා කරන්න දෙයක් නැති වුණාම මේ වෙබ් අඩවි හරහා මඩ ප්‍රචාර දියත් කරනවා. එය වැරදි වැඩක්.”“වෙබ් අඩවියක් ඔස්සේ අපිට යම් යම් කටයුතු පහසුවෙන් කරගන්න පුළුවන්. නමුත් සමහර මානසික ලෙඩුන් මේ මාධ්‍ය නිවැරදිව හසුරුවන්න දන්නේ නැහැ.රංගන ක්ෂේත්‍රයේ වගේම හැම ක්ෂේත්‍රයකම විවිධ දේවල් සිදු වෙනවා. නමුත් බොහෝ විට සිදුවන්නේ කලාකරුවන් ප්‍රසිද්ධ නිසා ඔවුන්ගේ පෞද්ගලික දේවල් මේවාහි ප්‍රචාරය වීමයි. බොහෝ පිරිසක් පුරුදු වෙලා තිබෙනවා මේ වෙබ් අඩවි බලන්න.ඇත්තටම වෙබ් අඩවි පැවැතිය යුත්තේ හොඳ දේ වෙනුවෙනුයි. නමුත් වර්තමානයේ සිදුවන්නේ ඒ දේවල් වැරදි විදිහට භාවිත වන එකයි.දමිතා අබේරත්නලංකාවේ තරම් වෙබ් අඩවි වැරදියට පාවිච්චි කරන පිරිසක් මම නම් කොහේවත් දැකලා නැහැ. ඒ තරමට මිනිස්සු පරිහානියට පත්වෙලා තිබෙනවද කියන එක මේ වෙබ් අඩෙවි දකිත්දී සිතෙනවා. ලංකාවේ ඕපදූප හොයන මේ වෙබ් අඩවි පවත්වාගෙන යන අය ඕනම කෙනෙක් ගැන ඕනම වෙලාවක වැරදි පුවත් ප්‍රචාරය කරන්න පැකිලෙන්නේ නැති බව පෙනෙනවා. ඇත්තටම ලංකාව වැනි රටක ක්‍රියාත්මක වෙන වෙබ් අඩවි තුළින් මේකද විය යුත්තේ?රටට දැයට ප්‍රයෝජනවත් දෙයක් මේ වෙබ් අඩවි තුළින් ප්‍රචාරය වන්නේ නැහැ. මේ වායින් සිදුකරන්නේ මිනිසුන්ගේ පුද්ගලික ජීවිතවලට පහර ගහන එකයි‍. කලාකරුවන්, ක්‍රීඩක ක්‍රීඩිකාවන්, දේශපාලනඥයින් මේ වගේ රටේ ජනප්‍රිය පුද්ගලයින් ගේ පෞද්ගලික දේවල් සොය සොයා පහර ගැසීම කරනවා.ඇත්තටම මේ අය ජීවිතේ මොකක් හෝ තැනකට ආව අය. ඒ සඳහා ඔවුන් බොහෝ කැප කිරීම් කරමින් දුක් ගැහැට විඳිමින් ජීවිතේ ජය ගත් අය. මේ අය සාමාන්‍ය මිනිසෙකුට කරන්න බැරියමක් කරන පිරිසක්. මේ මිනිසුන්ට අපහාස කරන එක මඩගහන එක ඇත්තටම හරිම පව්කාර වැඩක් විදිහට මම දකිනවා. අද තිබෙන්නේ ගින්දර නැතිව දුම් පත්තු කරන වෙබ් අඩෙවි.විශේෂයෙන් ම මං ගැන පළවූ බොහෝ ප්‍රවෘත්ති කිසිම පදනමක් නැතිව පළවූ ඒවා මේ වෙබ් අඩවි පවත්වාගෙන යන අය කිසිම පදනමක් වගකීමක් නැතිව අනුන්ගේ කුණු හොයමින් ජීවත් වන පිරිසක්. මෙවැනි වගකීමක් නැති කිසිම ප්‍රයෝජනයක් නැති වෙබ් අඩවි ලංකාව වගේ රටක තිබීම ඇත්තටම කනගාටුවක්.මනීෂා නාමල්ගම“මෑත කාලයේ අතිශයින් ජනප්‍රිය වූ මාධ්‍යයක් තමයි වෙබ් අඩවි මාධ්‍ය කලාව. වෙබ් අඩවි තිබෙන්න ඕන. නමුත් එය වැරදි ආකාරයට භාවිත කිරීමයි නොකළ යුත්තේ. අද මේ වෙබ් අඩවි පරිහරණය කරන්නේ ඉතාමත් වැරදි සහගත ආකාරයෙන් බව පෙනෙන්නට තිබෙනවා. විශේෂයෙන්ම මේ ඔස්සේ සිදු කෙරෙන මඩ ප්‍රචාර වැඩි වශයෙන් බලපාලා තිබෙන්නේ රටේ ජනප්‍රිය පිරිසක් වන කලාකරුවන්ටයි.ජනප්‍රිය අය ගේ චරිතවල අතිශය පෞද්ගලික කාරණා අතිශයෝක්තියෙන් යුතුව මේ වෙබ් අඩවි ඔස්සේ කතාබහට ලක් වෙනවා. කෙනෙක් කරපු දෙයක් හෝ නොකරපු දෙයක් මේ අය මහා ලොකු දෙයක් විදිහට හුවා දක්වනවා.ඇත්තටම අපි ගැන හොඳටම දන්න අය ඉන්නේ අතළොස්සක් පමණයි. බහුතරයක් පිරිස අපි ගැන දන්නෙ නැහැ. මේ දියත් වන මඩ ප්‍රචාර නිසා අනෙක් නොදන්න බහුතරය හිතන්නේ මේ අය පතුරුවන මේ බොරු දේවල් ඇත්ත කියලා.ඇත්තටම කෙනෙක් ගේ චරිතය ගොඩනඟා ගන්න විශාල කාලයක් යනවා. ඉතාම දුක් මහන්සි වෙලා ගොඩනඟා ගත් ඒ චරිතය විනාශ කර දමන්න මේ වෙබ් අඩවිවලට ගත වන්නේ ඉතාම සුළු මොහොතයි. පෞද්ගලිකව ගත්තම මමනම් වෙබ් අඩවි ගෙන යන මාධ්‍ය භූමිකාව අනුමත කරන්නේ නැහැ. ඒ ගැන මට ඇත්තේ කනගාටුවක්.”තුෂාරි ‍නේරංජා වික්‍රමසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>08</month>
      <day>11</day>
    </date>
    <link>http://www.silumina.lk/2013/08/11/_art.asp?fn=av13081124</link>
    <topic>ළමා පොතක් ලියූ ගුණසේන විතානට පොලිස්පතිගෙන් ලියුමක්</topic>
    <author>තුෂාරි නේරංජා වික්‍රමසිංහ ඡායා දුෂ්මන්ත මායාදුන්නේ</author>
    <content>ළමා පොතක් ලියූ ගුණසේන විතානට පොලිස්පතිගෙන් ලියුමක්ගුරුවරයෙක් එමතු නොව ගත්කතුවරයෙක් සාහිත්‍ය විචාරකයෙක් ලෙස ප්‍රවීණත්වයට පත් ගුණසේන විතානයන් පසුගිය දා සම්මානයට පාත්‍ර වූවා. ජාතික සමඟිය වෙනුවෙන් සාහිත්‍ය කෘති සම්පාදනය කිරීම සඳහා ගෞරව දැක්වීම වෙනුවෙන් මෙම සම්මානය ඔහුට පිරිනැමුණා. සිංහල, දෙමළ ලේඛක එකමුතුව සංවිධානය කළ මෙම සම්මාන උලෙළේ දී ගෞරවාදරයට පාත්‍ර වූ ගුණසේන විතානයන් සමඟ යෙදුණු පිළිසඳරකි මේ.මෙවැනි සම්මානයකින් ඔබ පිදුම් ලැබීම ගැන ඔබට සිතෙන්නේ කුමක්ද?මට ලොකු ආඩම්බරයක් දැනෙනවා. මම පසුගිය වසර් යාපනයේ මහාචාර්ය කයිලාසපති අනුස්මරණ උත්සවයට සහභාගි වුණා. ඒ උත්සවයේ දී මාව හඳුන්වා දුන්නේ අපේ ජාතික පුස්තකාලය වන යාපනය පුස්තකාලය ගිනිගත් වෙලාවේදී සිංහල ලේඛකයන් වෙනුවෙන් කඳුළක් හෙළන්නට යාපනයට පැමිණි සිංහල ලේඛකයා ලෙසයි.ඔබේ කලා ජීවිතයේ ඇරැඹුම කොතැනද?මම පාසල් යන කාලෙදිම තමයි සාහිත්‍ය කලාව කෙරෙහි නැඹුරු වුණේ. මට අවුරුදු 12 දී පමණ මම මගේ් කතා පොතක් නිකුත් කළා. එහි නම ‘වෙඩිපහර’. ඉන්පසුව මම ගුරු වෘත්තියට පිවිසුණා. එතැන් පටන් සාහිත්‍ය කලාවට ඉතාම තදින් නැඹුරුවීමක් ඇති වුණා. විශේෂයෙන් මේ කාලසීමාවේ පොත් ගණනාවක් මම ලිව්වා. ඒ අතර කෙටිකතා, නවකතා, විචාර මම ලියන්න පටන් ගත්තා.ඔබ මහ ගත්කතු මාර්ටින් වික්‍රමසිංහයන්ව ඉතාම ළඟින් ඇසුරු කළා නේද?ඔව්. මාර්ටින් වික්‍රමසිංහයන් සමඟ ලොකු සම්බන්ධතාවක් මගේ තිබුණා. ඔහු සමඟ මිත්‍රත්වය අවුරුදු 60 ක පමණ කාලයක් දුරට විහිදෙනවා. නමුත් මම සාහිත්‍ය කලාවේදී මාර්ටින් වික්‍රමසිංහයන් ගේ ගෝලයෙක්වත් අනුගාමිකයෙක්වත් නෙවෙයි. මාර්ටින් වික්‍රමසිංහයන්ව හරියට හඳුනාගත් පාඨකයෙක් පමණයි. ඒ අනුව ලේඛකත්වය දියුණු කරගත් ලේඛකයෙක් මම.ඔබ මාර්ටින් වික්‍රමසිංහ භාරකාර පදනමේ ප්‍රධානියෙක් ලෙස භාරදූර කාර්යය භාරයක් ඉටුකරමින් සිටිනවා.මුලදී මාර්ටින් වික්‍රමසිංහයන් උපන් නිවෙස මට තමයි භාර වුණේ. මේ වන විට එය ජන කලාගාරයක් වගේ ම, මාර්ටින් වික්‍රමසිංහයන්ගේ කෞතුකාගාරය බවට පත්කොට තිබෙනවා. ඒ සඳහා මූලිකත්වය ලබා දෙමින් කටයුතු කරන්නට හැකිවීම මට සතුටක්.මාර්ටින් වික්‍රමසිංහයන් ගැන ඔබ දරන මතය මොනවගේ ද?වික්‍රමසිංහ ඇරෙන්න වෙන කිසිම ලේඛකයෙක් සමාජ විද්‍යාව පදනම් කරගෙන කෘති රචනා කොට නැහැ. වික්‍රමසිංහයන්ට මනා දැක්මක් තිබුණා. මට මතකයි එතුමා මට මුල්වරට හමුවුණේ මම පාසල් යන කාලේ.එතුමා මිය යන විටත් මම එතුමා අසලමයි හිටියේ. එය අමතක වෙන්නේ නැහැ. එතුමා සමඟ අපි එක් වී 1960 ගණන්වල සාහිත්‍ය පැත්තෙන් විශාල සංවාදයක් ගෙන ගියා. මොකද එකල පේරාදෙණි විචාරයෙන් විශාල හානියක් සාහිත්‍යයට සිදු වුණා. ඊට විරුද්ධව ව්‍යාපාරයක් ගෙන යන්න අපි ජනතා ලේඛක පෙරමුණ පටන් ගත්තා. එයට වික්‍රමසිංහයන් ගේ මඟ පෙන්වීම තිබුණා.පසුගිය දා ඔබ ප්‍රකාශයට පත් කළ ළමා කෘතිය පොලිස්පතිගේ ඇගයුමට ලක් වූවා. ඒ ගැන මොකද හිතෙන්නේ?මට ලොකු සතුටක් දැනෙනවා. මා ලියූ ‘සත්තුවත්තෙ යතුර නැතිවෙලා’ ළමා කතාවකට එලෙස පොලිස්පතිවරයාගේ පැසසුම් ලැබීම ගැන. මේ කෘතිය ඔස්සේ ළමා පරපුරට පොලිස් නිලධාරීන් ගැන ආදරයක්, විශ්වාසයක් ඇති වෙනවා.ඔබ ආසියා අප්‍රිකා ලේඛක සංගමයේ සාමාජිකයෙක්. ඒ ගැන කතා කරමු ද?මේ ලේඛක සංගමයේ රටවල් 82 ක් පමණ සාමාජිකත්වය දරනවා. එය සමූහ ලේඛක සංගමයක්. එහි ලේකම් මණ්ඩලයේ සාමාජිකයෙක් විදිහට මම පත්වුණා. 1980 දී ආසියා අප්‍රිකා ලේඛක සංගමය පළමුවැනිවරට මට ‘ලෝටස්’ සම්මානය පිරිනැමුවා. එය ලංකාවෙන් මට විතරයි හිමිවෙලා තිබෙන්නේ. ඔවුන් එය මට පිරිනැමුවේ නිර්මාණ, විචාර හා සමාජයීය පැත්ත මගේ කලා කෘතිවල අන්තර්ගතව පැවැති නිසයි.පොත් ප්‍රකාශකයෙකු ලෙසත් ඔබ කීර්තියක් දිනූවෙක්...පොත් ප්‍රකාශකයෙක් වීමට නම් මගේ කිසිම ආසාවක් තිබුණේ නැහැ. නමුත් මට මගේ නිර්මාණ පළ කර ගැනීමේදී යම් යම් ගැටලු ඇති වුණා. මගේ නිර්මාණ වැඩියෙන් ම පළ කළේ කේ. ජයතිලකයන්. එතුමා මට යෝජනා කළා ඔයත් ප්‍රකාශනය පටන් ගන්න කියලා. ඒ අනුව තමයි මමත් ප්‍රකාශනය පටන් ගත්තේ.ඊට තවත් හේතුවක් බලපෑවා. ඒ තමයි සෝවියට් දේශය ඇද වැටීමෙන් පස්සේ රුසියානු පොත් පළවෙන එක නැවැතීම. ඒක අපිට මහා කම්පනයක් වුණා. මොකද රුසියානු ළමා කෘතියේ ඉඳලා කියවන විට ඒ තුළ බොහෝ සාර ධර්ම, ජීවිතයට ගන්න බොහෝ දේ තිබෙනවා. නරක් වෙන්නේ නැහැ. එනිසා මම ප්‍රකාශනය පටන් ගත්තා. ඒ ඔස්සේ මේ වන විට රුසියානු කෘති 150 ක් පමණ මම පළ කර තිබෙනවා.මේ කටයුතු වලදී ඔබේ බිරියගෙන් ලැබෙන සහයෝගය මොනවගේ ද?මගේ බිරිය ගුරුවරියක්. චන්ද්‍රා විතානගේ. ඇයත් ළමා කෘති රචනා කරනවා. ඇයගෙන් මට විශාල සහයෝගයක් ලැබෙනවා.ඔබේ කලා ජීවිතය ගැන ආපසු හැරී බලත්දී ඔබට හිතෙන්නේ කුමක් ද?මම බොහොම සෑහීමට පත්වෙනවා. මම සාහිත්‍ය කලා ක්ෂේත්‍රයේ නව සංකල්පයක් හදන්න එඩිතරව සහභාගි වුණා. මම කිසිවිටෙක පෞද්ගලිකත්වයක් ගොඩනඟා ගන්න මහන්සි වෙලා නැහැ.ඔබේ අනාගත බලාපොරොත්තු?මම මෙවර මගේ පොත් පහක් එළිදක්වන්න බලාපොරොත්තු වෙනවා. මම හිතන්නේ මගේ වැඩිපුරම පොත් ප්‍රමාණයක් එළිදක්වන්නේ මේ වසරේදීයි.තුෂාරි නේරංජා වික්‍රමසිංහ ඡායා දුෂ්මන්ත මායාදුන්නේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>08</month>
      <day>11</day>
    </date>
    <link>http://www.silumina.lk/2013/08/11/_art.asp?fn=av13081125</link>
    <topic>සේකරගේ මළගම වෙනුවෙන් සුදු කොඩි එල්ලූ ඩෝල්ටන්</topic>
    <author>සුනිල් මිහිඳුකුල</author>
    <content>සේකරගේ මළගම වෙනුවෙන් සුදු කොඩි එල්ලූ ඩෝල්ටන්ගුවන්විදුලි සංස්ථාව මඟින් ප්‍රවීණ ගීත රචක ඩෝල්ටන් අල්විස් ලියූ ගීත රැගත් සංගත තැටියක් එළිදක්වා තිබෙනවා. ඒ ‘සසර වසනතුරු’ යන නමින්. පසුගිය දිනෙක මා එම ගී තැටිය ශ්‍රවණය කළා.මුලින්ම කිව යුතු දේ තමයි මෙයට ඇතුළත් ටී. ෂෙල්ටන් පෙරේරා ගයන ‘ඔබේ නීල දෑස දිහා’ නම් වූ ගීතය මගේ භාව මණ්ඩලය කළඹා ප්‍රබල කම්පනයක් ඇති කළ බව. ඒ ගීතය ඒ තරම්ම උත්තම ගණයේ නිර්මාණයක්. එම ගීයට තනුව හා සංගීතය සම්පාදනය කරලා තියෙන්නෙත් ෂෙල්ටන්මයි.ඩෝල්ටන් හා ඔහුගේ පූර්වකාලීනයන් දෙදෙනකු වන මඩවල එස්. රත්නායක හා මහගමසේකර යන ගීත රචකයන් අතර අපූර්ව සමානතාවයක් මම දකිනවා. එකක්; තිදෙනාම කවීන්. ඔවුන් ගීත රචනයට පිවිසෙන්නේ කාව්‍යකරණය ඔස්සේ. අනික තිදෙනාම වෘත්තිමය වශයෙන් ගුවන්විදුලියේ වැඩසටහන් සම්පාදකවරුන්. ප්‍රතිභා සම්පන්න භාවය ගත්තත් එක වගේමයි.ඩෝල්ටන් විසින් ගීත රැසක් ලියනු ලැබ තිබෙනවා. ඒ බොහෝමයක්ම විශිෂ්ට නිර්මාණ. ඒ අතරින් ආචාර්ය අමරදේවයන් ගයන ‘සසර වසන තුරු’ ගීතය අපේ ජාතික ගීය හැරුණුකොට රසික පරිමණ්ඩලයේ නොඑසේනම් අපේ භාවානුස්මෘතියේ ගැඹුරට සටහන්ව ඇති ගීතයක්.ඊට අමතරව ‘උඩඟුලියන්’ (නන්දා මාලිනි) ‘නිවහල් සිතුවිලි සිතනා’ (ආචාර්ය අමරදේව) ‘හදේ සුසුමක්’ (ආචාර්ය වික්ටර් රත්නායක) ‘කවුරුදෝ අර කවුළුවෙන්’ (ශාන්ති ගීතදේව / මහාචාර්ය සනත් නන්දසිරි) ‘එගොඩහ යන්නෝ’ (ෂෙල්ටන් පෙරේරා) ‘චාමර පවන්සලා’ (මහාචාර්ය අමරා රණතුංග) සිංහල සුභාවිත ගීතයේ මාහැඟි නිර්මාණ. ගීත සාහිත්‍ය සම්ප්‍රදානයක් ගොඩනැංවීමට එකි ගී ප්‍රබල අයුරින් උපස්තම්භක වී තිබෙනවා.ඩෝල්ටන් අල්විස්ගේ ගී නිර්මාණ පොතක් විදියටත් පළව තිබෙනවා. ඒ ‘ඩෝල්ටන් අල්විස් කාව්‍ය ගීත සංග්‍රහය’ යනුවෙන්.ඩෝල්ටන් ලියපු කවි වර්ගවාදී ද කියන ප්‍රශ්නය ඇතැමුන් මතු කරලා තියෙනවා. ඔහු එක් ගීතයක මෙසේ කියනවා. “ඉරේ මහිම ඉරු මඩලේ - සිංහල මල් පිපීයන්”. මට හිතෙන විදියට මේවා ජාතිවාදි ගීත නෙමෙයි.සිංහල ගීත රචකයෙක් සිංහල ජාතිය උත්කර්ෂයට නැංවීමේ වරදක් මා දකින්නේ නැහැ. ඒ වෙනත් වාර්ගිකයන් මරන්න කොටන්න කඩු, තුවක්කු රැගෙන එන්නැයි කියලා ඔහු කොතැනකවත් ලියා නැති බැවින්. අනිත් කාරණේ සපත්තු මලේ සිට කෙහෙල් මල දක්වා සකලවිධ මල් ගැන බොළඳ ගීත ලියනවට වඩා සිංහල මල් ගැන කාල්පනිකව යමක් ලිවීම වටිනවා.‘සසර වසන තුරු’ ගීතය හා සම්බන්ධයෙන් ඩෝල්ටන් ගුවන් විදුලියේදී ලබපු එක්තරා අත්දැකීමක් බොහෝම ප්‍රකට සංසිද්ධියක්ව තිබෙනවා. දින කීපයක් නොදන්වා සේවයට වාර්තා නොකිරීම නිසා ඩෝල්ටන්ගේ වැඩ තහනම් වෙලා තියෙනවා.ඒත් එවක හිටපු ගුවන්විදුලි සභාපතිවරයා (මං හිතන්නේ රිජ්වේ තිලකරත්න වෙන්න ඕනැ) ඩෝල්ටන් යනු ‘සසර වසනතුරු’ ගීය ලියු රචකයා බව දැනගෙන ඒ වැඩ තහනම ක්‍රියාත්මක කරලා නැහැ. තමන්ට සසර වසනතුරු ඩෝල්ටන්ට මෙවන් ලියුමක් ගහන්න නොලැබේවා කියා ඔහු කියා තිබෙනවාලු.හිටපු ජනාධිපතිවරයකු වූ ආර්. ප්‍රේමදාස ලියුවා යැයි කියන අමරදේවයන් ගයන ‘සිගිරී ගලේ ගී ලීවේ නුඹයි පුතේ’ ගීතයේ කර්තෘත්වය පිළිබඳ ප්‍රශ්න පවතිනවා. ඇතමුන් කියන්නේ එය ඩෝල්ටන් විසින් ලියන ලද්දක් බවයි. ‘රංචාගොඩ ළමයා’ කවි විචිත්‍රාංගයට වරක් සිරිලාල් කොඩිකාර මෙවැන්නක් ලියා තිබුණා මට මතකයි.සීගිරි ගලේ කවි ලිව්වේ ඩෝල්ටන් සාගර මහා වැව් බැන්දේ ඩෝල්ටන් දාගැබ් පිළිම ඉදිකෙරුවේ ඩෝල්ටන් පැදුරේ මෙදා නිදියන්නෙත් ඩෝල්ටන්මහගමසේකර මැරුණු දවසේ ඩෝල්ටන් තමන්ගේ ගෙදර සුදු කොඩියක් එල්ලුවා. ඒ ඔහු සේකරට අසීමිතව ආදරය හා ගෞරව කළ බැවින්.මා දන්නා තරමින් ඩෝල්ටන් අතිවිශිෂ්ට ගී රැසක් ලිව්වට ගීත සාහිත්‍යය විෂයයෙහි ඔහුට කිසිම සම්මානයක් ලැබුණේ නැහැ.“ගඩා ගෙඩි ලැබුණත් නැතත් කොවුලා ගීත ගයනවා” යනුවෙන් ඔහු කියා ඇත්තේ ඒ සම්බන්ධයෙනුයි.මා ගුවන් විදුලි කාර්යාලය තුළ ඩෝල්ටන්ව දැක තිබුණත් ඔහු හා කතා කරන්න අවස්ථාවක් නොලැබීම අද ආපහු හැරිල බලද්දි කනගාටුවට කාරණයක් විදියටයි මම දකින්නේ.ෂෙල්ටන් පෙරේරයි, මිල්ටන් පෙරේරයි මැරුණට පස්සේ ඩෝල්ටන් ගෙදරදි මෙහෙම කියලා තියෙනවා.‘ෂෙල්ටන් - මිල්ටන් - ඊළඟට ඩෝල්ටන්’ඩෝල්ටන් අසනීප ව රෝහලේ සිටියදී ඔහු බලන්න එක්තරා දේශපාලනඥයෙක් ආවා.“ඩෝල්ටන් බිව්වලු නේද?”ඔහු ඩෝල්ටන්ගේ පවුලේ කෙනෙකුගෙන් අහද්දි එය අසා සිටි ඩෝල්ටන් මෙසේ කියලා තියෙනවා.“ඩෝල්ටන් බිව්වද කියලා ඇහුවට එයා කෑව ද කියලා කවුරුත් අහලා නැහැ සර්.” ඩෝල්ටන් මියගියේ 1987 අගෝස්තු 01 වැනිදා. (ඔහුගේ අනුස්මරණ දිනය පසුගියදාට යෙදී තිබුණා) සේකරගේ මළගම වෙනුවෙන් සුදු කොඩියක් එල්ලන්න ගීත රචකයෙක් හිටියට ඩෝල්ටන්ගේ මළගම වෙනුවෙන් සුදු කොඩියක් එල්ලන්න නම් කවුරුත් නොසිටි බව කිව යුත්තේ කනගාටුවෙන්.සුනිල් මිහිඳුකුලකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>08</month>
      <day>11</day>
    </date>
    <link>http://www.silumina.lk/2013/08/11/_art.asp?fn=am1308111</link>
    <topic>දරුවන් එක්ක කතා කරන කොට ඇස් දෙක දිහා බලා‍ගෙන කතා කරන්න</topic>
    <author/>
    <content>දරුවන් එක්ක කතා කරන කොට ඇස් දෙක දිහා බලා‍ගෙන කතා කරන්න'මේක අන්තිම කට' කියා තවත් බත් කැවීමට උත්සාහ ගෙන දරුවා රවටන්න එපාමහනුවර මහ රෝහලේහදිසි ප්‍රතිකාර එ්කකයේ ප්‍රධානීසායනික මෝහන වෛද්‍යඑච්. දමිත් හෙට්ටිආරච්චිඅද කාලේ දරුවන්ට උගන්වන එක හරිම අමාරු දෙයක්. දරුවන් ජනප්‍රිය පාසලකට ඇතුළත් කරගන්න ලොකු තරගයක් දෙන්න වෙනවා. රැකියාවල් කරන නිසා දරුවන්ගේ පිටිපස්සේ නිතරම ඉන්න අපට අපහසුයි. අපේ දරුවෝ හොඳ දේට වඩා ඉක්මනින් නරක දේ ඉගෙන ගන්නවා.”එසේ පැවසුයේ පාසල් යන වයසේ පසුවූ දරුවන්ගේ මවුපියන් පිරිසකි. මට ඔවුන්ව හමුවූයේ පාසලක දෙමවුපිය රැස්වීමක් අමතා විශේෂ දේශනයක් සිදුකිරීමට ගිය අවස්ථාවකදීය.ඒ මවුපියන්ගේ ලොකුම ගැටලුව වූයේ තමන්ගේ කුඩා දරුවන් තමන්ට කීකරු කරගනිමින් ඔවුනට හොඳ අධ්‍යාපනයක් ලබා දෙන්නේ කෙසේද යන්නයි.සෑම මවකගේම පියෙකුගේ ම බලාපොරොත්තුව තම දරුවන් හොඳ උගතුන්, බුද්ධිමතුන් කිරීමය. නමුත් ඒ හැම කෙනෙකුගේම බලාපොරොත්තු එක ලෙස ඉටුවන්නේ නැත. එයට හේතුව කුමක් ද?දරුවන් යහ මඟට යොමු නොවන්නේ හුදෙක් දරුවන්ගේ අඩුපාඩුවක් නිසා ම නොවේ. ප්‍රධාන හේතුව වන්නේ මවුපියන්ගේ හා සමාජයේ ඇති දුර්වලතායි. නැතිනම්, ඒ දරුවන් ඇසුරු කරන අයගේ ඇති දුර්වලතායි. ඒ නිසා යහ මඟට ගත හැකි දරුවන් පවා වැරදි වලට පෙලඹීම ඉතා කනගාටුදායකය.දරුවකු ජනප්‍රිය පාසලකට ඇතුළත් කළ පමණින් ඔහුට හොඳ අධ්‍යාපනයක් ලැබෙන්නේ නැත. ඒ සඳහා මවුපියන් නිරන්තර කැපවීමෙන් දරුවන් සමඟ සමීපව කටයුතු කළ යුතුය. ඇතැම් මවුපියන්ගේ දුර්වලතා නිසා දරුවන්ට නිසි අධ්‍යාපනයක් ලබා දෙන්නට නොහැකි වී ඇති බව පෙනෙන්නට තිබේ.අනෙක් අතට බොහෝ මවුපියන් ඉතා උනන්දු වී දරුවන්ට ඉගැන්වීමට උත්සාහ කළත් එය අසාර්ථක වන අවස්ථා ඇත. එයට හේතුව දරුවන් සමඟ කටයුතු කළ යුතු නියම ක්‍රමවේදය පිළිබඳව මවුපියන් දැනුවත් නොවීමයි.දරුවන් යනු වයසින් අඩු, දැනුමෙන් අඩු සහ බුද්ධියෙන් මුහුකුරා නොගිය පිරිසකි. ඒ නිසා ඔවුන් සමඟ ගනුදෙනු කළ යුත්තේ ඉතා විශේෂ ආකාරයකටය.දරුවෙකු කුඩා කළ සිටම තමන්ට කීකරුව, ගුණ යහපත්ව හදා ගන්නේ කෙසේද? යන ප්‍රශ්නය මෙහිදී මතුවෙයි. ඒ සඳහා ක්‍රියා කළ යුතු ආකාරය පිළිබඳව වැදගත් කරුණු 10 ක් පහත දක්වා ඇත.දරුවන්ට හොඳින් ඇහුම්කන් දෙන්න.දරුවාට ඇහුම්කන් දෙන විට දරුවගේ ඇස් මට්ටමට පහත් වී කෙළින් ඇස් දෙස බලා කතා කරන්න.දරුවන් තමන්ට හිතෙන, හැඟෙන ඕනෑම දෙයක් පිළිබඳව කතා කරති. අවශ්‍ය, අනවශ්‍ය, හොඳ, නරක ආදී විවිධ දේ තෝරා බේරා ගැනීමකින් තොරව කතා කරති. එසේම ඔවුනට පැහැදිලි කරගැනීමට අවශ්‍ය දේවල් ආදිය පිළිබඳව වැඩිහිටියන්ගෙන් විමසති.එහෙත් ඇතැම් මවුපියන්ට ඒවා අසා සිටින්නට තරම් කාලයක් හෝ උවමනාවක් නැත. බොහෝ වැඩිහිටියන් දරුවන්ගේ කතා ඇසුවද දරුවන් සෑහීමකට පත්වන තුරු එවා අසා සිටින්නේ නැත. ඒ වෙනුවට දරුවන්ට විවිධ උපදෙස් දීමට උත්සාහ කරති. එය අසාර්ථක මෙන්ම අනුවණ ක්‍රියාවකි.නිවැරදි ක්‍රමය නම් දරුවා සතුටු වන තුරු, ඔවුන් සෑහීමට පත්වන තුරු අප ඔවුනට ඇහුම්කන් දීමය.අප දරුවන්ට ඇහුම්කන් දිය යුත්තේ ද විශේෂ ආකාරයකටයි. කුඩා දරුවෙකු සමඟ කතා කරන විට හෝ ඔහුට ඇහුම්කන් දෙන විට අප පහත් වී දරුවාගේ ඇස් මට්ටමට සමානව අපගේ ඇස් පවත්වා ගත යුතුය. එසේම කෙළින්ම දරුවාගේ ඇස් දෙස බලා කතා කළ යුතුය.එසේම දරුවාගේ මානසික මට්ටමට අප ගමන් කළ යුතුය. එය අපට ආරෝපණය කරගත යුතුය. එලෙස ඇහුම්කන් දෙන විට දරුවන් ඉතාම සතුටට පත්වෙති. එවිට ඔවුන් සමඟ හොඳ සමීප සබඳතාවක් අපට ගොඩනඟාගත හැකිය.එවැනි ආදර සබඳතාවක් මත දරුවාව ඉතා පහසුවෙන් අපට අවශ්‍ය ආකාරයට නම්මා ගත හැකිය. අප දරුවන්ට ඇහුම්කන් දෙන විට, දරුවෝ ද අපට ඇහුමකන් දෙති.දරුවන් හෝ වැඩිහිටියන් සඳහා වන, උපදේශන සේවාවල ද සිදු කරන්නේ එයයි. උපදේශනය යනු හුදෙක් උපදෙස් දීමක් ම නොවේ. උපදේශන සේවාවලට ඉදිරිපත් වන බොහෝ ප්‍රශ්නවලට සෘජු පිළිතුරු නැත.ඒ නිසා උපදේශනයේ දී මුලින්ම සේවාලාභියාට හොඳින් ඇහුම්කන් දීම සිදු කරයි. එවිට ඔහු තුළින්ම පිළිතුරක් ලබාගත හැකි වෙයි. එසේ නැතත් ඔහුට ඇහුම්කන් දී ඔහුව තේරුම් ගැනීම තුළ ඔහුට යම් සතුටක් සහනයක් ලැබේ. එවිට ඔහු එම ප්‍රශ්නය දෙස නැවත බලන්නේ වඩා සැහැල්ලු සිතකිනි. දරුවන් හෝ ශිෂ්‍ය උපදේශන සේවාවලට ද එම ක්‍රමයම යොදාගත හැකිය.දරුවන් ඉල්ලන හැම දෙයක්ම දෙන්න එපා.යම් අවස්ථාවක ඉල්ලන දේ ලබාදීමට නොහැකි වුණොත් තම වරප්‍රසාදයක් කඩ කළා යැයි සිතන්නට දරුවා පෙලඹෙයි.දරුවන්ට උපරීම ආදරයක් ලබා දෙන්නටත්, ඔවුන්ව ඉතා සතුටින් තියන්නටත් හැම මවුපියෝ උත්සාහ කරති. ඒ නිසා දරුවන් ඉල්ලන හැම දෙයක්ම කෙසේ හෝ ලබා දෙන්නට මවුපියෝ උත්සාහ කරති.සැබැවින්ම එය නිවැරැදි දෙයක් ද?එක්තරා මවක මා සමඟ පැවසූයේ “මම දරුවාට ඉල්ලන හැම දෙයක්ම දුන්නා. කිසිම අඩුවක් තිබ්බේ නැහැ. එහෙම කරලත් එයා හරිම හිතුවක්කාරයි” යනුවෙනි.දරුවන් ඉල්ලන හැම දෙයක්ම ලබාදුන් විට සිදුවන්නේ කුමක් ද?ඔහු දිගින් දිගටම ඉල්ලීම් සිදුකිරීමයි. යම් අවස්ථාවක මවුපියන්ට එම දරුවා ඉල්ලන දෙය ලබාදීමට නොහැකි වුවහොත් දරුවා මවුපියන් සමඟ අමනාප වෙයි. තමාගේ යම්කිසි වරප්‍රසාදයක් කඩකළ බව දරුවා සිතයි.දැන් දැන් අම්මාගේ තාත්තාගේ ආදරය අඩු වී ඇති බව සිතයි. හැමදේම ලබාගෙන ඇති කෙනාට, යමක් නොලැබී යාම දරා ගැනීමට අපහසු වෙයි.වැඩිහිටියන් වන අපටත් කොතරම් දේ ලැබුණත් සෑහීමකට පත් විය හැකි ද? එය මිනිස් සිතේ ස්වභාවයයි. දරුවන්ට ද එසේමය. කොයිතරම් ඉල්ලන දේවල් ලබා දුන්න ද ඔවුන් සෑහීමකට පත්කළ නොහැකිය. එබැවින් දරුවන් ඉල්ලන හැම දෙයක්ම ලබාදීම නොකළ යුතුය.ජීවිතයේ දී අපට ආසා හිතෙන හැම දෙයක්ම නොලැබෙන බව දරුවන් කුඩා කල සිටම උගෙන ගත යුතුය. එසේම වෙහෙස මහන්සි වී යම් යම් දේ උපයා ගත යුතු බව උගැන්විය යුතුය.ඒ නිසා යම් දෙයක් දරුවාට ලබා දීමට පෙර ඒ සඳහා යම් හොඳ වැඩක් කළ යුතු බව හෝ හොඳින් විභාගය සමත්විය යුතු බව ඔහුට දැන්විය හැකිය. ඒ ආකාරයට දරුවා ඉගෙනීමට මෙන්ම හොඳ ගුණධර්මවලට පුරුදු කළ හැකිය.අනෙක් දරුවන් හා සංසන්දනය කිරීම හෝ විවේචනය කිරීම නොකරන්න.තමා කිසිවක් බැරි කෙනෙකු යැයි දරුවාගේ සිතට කා වැදුණොත්, ඉගෙනීම එපාම වේවි.බොහෝ මවුපිය, වැඩිහිටියන් කරන වරදක් නම් තම පවුල තුළ හෝ ඉන් පිටත දරුවන් එකිනෙකා සංසන්දනය කරමින් ඔවුන්ගේ වැරදි ප්‍රසිද්ධියේ විවේචනය කිරීමය. මෙය ඉතාම විශාල වරදක් බව සිතට ගන්න.සෑම දරුවෙකුටම එක සමාන දක්ෂතා නැත. එක සමාන හැකියාවන් ද නැත. ඒ නිසා ඔවුන් සංසන්දනය කිරීමේදී දුර්වල දරුවා මානසිකව ඇද වැටීම වැළැක්විය නොහැකිය. එවිට තමාට කිසිවක් බැරි කෙනෙක් ය යන හැඟීම දරුවාගේ සිතට කා වදියි. ඔහුට ඉගෙනුම එපා වෙයි.සැබවින්ම කළ යුතු වන්නේ අන් දරුවන් මෙන්ම දුර්වල දරුවා ද උනන්දු කිරීමයි. “ඔයාටත් අනෙක් අයට වගේ පුළුවන්. ඒත්, තවත් හොඳට පාඩම් කළොත් අනෙක් අයට වඩා පුළුවන් වේවි” යනුවෙන් ඔහුව උනන්දු කළ යුතුය.යම් වැඩිහිටියකු වරදක් කළහොත් එය විවේචනය කර හෙළා දැකීමේ වරදක් නැත. නමුත් දරුවකුට එසේ කළ යුතු නැත. දරුවන් යනු මනසින්, බුද්ධියෙන් අඩු පිරිසකි. එබැවින් ඔවුන් විවේචනය කිරීම බුද්ධිමත් වැඩිහිටියකුට තරම් නොවේ.දරුවන් වැඩිහිටියන්ට වඩා ඉතා සංවේදී පිරිසකි. ඔවුහු නිරන්තරයෙන්ම වැඩිහිටියන්ගේ ආදරය, අවධානය බලාපොරොත්තු වෙති. මේ නිසා කුඩා කාලයේ දී ඔවුන්ට යම් අඩුපාඩුවක්, අසාධාරණයක් සිදුවුවහොත් එය ඔවුන්ගේ යටි සිතේ තැන්පත් වී වැඩිහිටියන් වූ විට විවිධ ගැටලු මතු කරයි. ඇතැම් අය මනසින් රෝගී වෙති.ඇතැම් විට ඒවා නිවැරැදි කිරීමට මෝහනය වැනි මනෝ චිකිත්සක ක්‍රම පවා යොදා ගැනීමට සිදුවෙයි.වැඩිහිටියන් වන අපට විවේචනය කිරීමට ඕනෑ තරම් දේවල් ලෝකයේ තිබේ. නමුත් අප විසින් කිසි විටෙකත් විවේචනය නොකළ යුතු පිරිස වන්නේ දරුවන්ය.දරුවන් ඉදිරියේ දී ඔවුන්ගේ ගුරුවරු ද විවේචනය නොකළ යුතුය. ගුරුවරයා කෙරෙහි දරුවාගේ ඇති විශ්වාසය සහ ගෞරවය ඉගෙනීම සඳහා ඉතා වැදගත්ය. එසේම ලෝකයේ ඇති යහපත්, හොඳ යැයි පැවැසිය හැකි කිසිඳු දෙයක් දරුවන් ඉදිරියේ දී විවේචනයට භාජනය නොකළ යුතුය.දරුවාගේ මිතුරෙකු වීමට පෙර මවක / පියෙකු වන්න.මව හා පියා යනු මිතුරන් අබිබවා යන ගෞරවනීය පුද්ගලයෝය. එම ගෞරවය හා පරතරය කුඩා කල සිටම දරුවාගේ සිතට දිය යුතුය.දරුවන් සමඟ සමීප වී ඔවුන් සමඟ හොඳ බැඳීමක් ඇතිකර ගත යුතුවා මෙන්ම තමන් මවුපියන් බව ද ඔවුනට හැඟවිය යුතුය. ඇතැම් මවුපියන් දරුවන්ට ඇති වැඩි ආදරය නිසාම ඔවුන්ගේ මිතුරන් ලෙස පමණක් කටයුතු කරති. එය නිවැරැදි දෙයක් නොවේ.මව හෝ පියා යනු මිතුරන් අබිබවා යන ගෞරවනීය පුද්ගලයෙකි. මව සහ පියා යන තනතුරේ ඇති එම ගෞරවය සහ මිතුරකු අතර ඇති පරතරය දරුවා කුඩා කාලයේ සිටම ඉගෙන ගත යුතුය. මවට සහ පියාට “අම්මා” “තාත්තා” හෝ “අප්පච්චී” වැනි සුදුසු වචනයකින් ඇමැතීමට හුරු කළ යුතුය. “ඔයා”, “මෙයා” හෝ එවැනි වෙනත් වචන වලින් දෙමවුපියන් ඇමැතීමට ඉඩ දිය යුතු නැත. දරුවාගේ විනය ආරම්භ විය යුත්තේ කුඩා කාලයේදී මය. එය ආරම්භ විය යුත්තේ නිවසේ පටන්ය.කුඩා දරුවන්ට නීති රීති දමා ඔවුන් පාලනය කිරීම නුසුදුසු දෙයක් යැයි සිතන අය මෙන්ම දරුවන්ට අවශ්‍ය පරිදි නිදහසේ කටයුතු කිරීමට ඉඩ දිය යුතු යැයි පවසන අය ද සිටිති. එම කතාවල යම් සත්‍යතාවක් ඇති බව ද සැබෑය.නමුත් අපගේ සංස්කෘතිය තුළ දරුවන් පිළිබඳව යම් යම් සීමාවල්, පාලනයන් පැවැතිය යුතු බව ද පිළිගත යුතුය. එයින් අදහස් කරන්නේ දරුවන්ට සැර වැර කිරීම යන දෙය නොවේ. විනය යනු යහපත් ජීවිතයකට අත්‍යවශ්‍ය දෙයකි. විනයකින් තොර වූ අධ්‍යාපනයක් නැත. යහජීවනයක් ද නැත.දරුවන්ට දෙන කායික දඬුවම් හැකි තරම් අවම කරගන්න.මවුපිය සබඳතා නිසා දරුවා මානසික සතුටට පත්වෙයි. කායික දඬුවම් දීමෙන් සිදුවන්නේ එම සබඳතා ගිලිහීමයි.එවිට දරුවා හුදෙකලා වී අසරණ වෙයි.හැඳි නොගා හදන හොද්දයි තරවටු නොකර හදන ළමයයි එක වගේ යැයි කියමනක් තිබේ. නමුත් මෙය සම්පූර්ණයෙන්ම නිවැරැදි නැත. දඬුවම යනු අද සමාජයේ බොහෝ කතාබහට ලක්වී ඇති මාතෘකාවකි. දරුවන් යහමඟට ගැනීමට නම් දඬුවම් කළ යුතු ද, නැද්ද යන ප්‍රශ්න බොහෝ අය මතු කරති.දඬුවම් අතරින් කායික දඬුවම නූතන ලෝකයේ රටවල සම්පූර්ණයෙන්ම ප්‍රතික්ෂේප කරන ලද දෙයකි. නමුත් අපගේ සංස්කෘතිය තරමක් ඊට වඩා වෙනස්ය.අපගේ පාසල්වල නම් ගුරුවරුන් තවමත් වේවැල අතින්ගෙන සිටිනු දක්නට ලැබේ. ගුරුවරයකු හෝ මව්පියන් දඬුවම් කරන්නේ තරහකට නොවේ. ආදරයට ය. දරුවන් යම මඟට ගැනීමටය.නමුත් කායික දඬුවමකින් අප අපේක්ෂා කරන ඉලක්කය ඒ ආකාරයටම ඉටුවේදැයි සිතා බැලිය යුතුය. දරුවන් වැඩිහිටියන්ගෙන් බලාපොරොත්තු වන්නේ කුමක් ද? ආදරය, රැකවරණය, ආරක්ෂාව, කෑම, බීම, ඇඳුම් පැලදුම්, අධ්‍යාපනය වැනි දෙයක් ද? ඒ සියලු දෙය ඔවුනට අවශ්‍ය වුවත් ඒ හැම දෙයක් මඟින්ම ඔවුන් බලාපොරොත්තු වන්නේ වැඩිහිටියන් සමඟ සමීප - සබඳතාවයක් පවත්වා ගැනීමයි. දරුවන්ගේ මුළු සතුටම තීරණය වන්නේ එම බැඳීම ඔස්සේය.එය තේරුම් ගැනීම එතරම් අපහසු නැත. වැඩිහිටි අප වුවත් යහපත් අන්තර් පුද්ගල සම්බන්ධතා සිතට කොතරම් සහනයක් ගෙන එන්නේ ද?හොඳ සම්බන්ධතාවක් නිසා දරුවන් සතුටට පත්වනවා සේම, එවැනි සම්බන්ධතා බිඳී යාම නිසා ඔවුහු දැඩි පීඩාවට පත්වෙති. දරුවන්ට ලබාදෙන කායික දඬුවම්වලින් වන්නේ එයයි. එවැනි දඬුවමකින් සිරුරට දැනෙන වේදනාවට වඩා දුකක් ඔවුන්ගේ සිතට දැනෙයි.එවිට මවුපියන් සමඟ ඇති ආදර සම්බන්ධතාව බිඳී යයි. දරුවා හුදකලා වී අසරණ වෙයි. කායික දඬුවම් හැකි තරම් අවම කරගත යුතු යැයි කියන්නේ ඒ නිසාය.ඒ වෙනුවට වෙනත් මතක හිටින දඬුවමක් දරුවාට ලබාදිය හැකිය. උදාහරණයක් ලෙස ඔහු යම් වරදක් සිදුකළහොත් එදාට ඔහු කැමතිම කාටූන් වැඩසටහන බලන්නට නොදී සිටිය හැකිය.ඔහු ප්‍රිය කරන යම් ස්ථානයකදී වැරදි ලෙස හැසිරුණොත් ඔහුව එම ස්ථානයෙන් වහාම ඉවත් කළ හැකිය. එවැනි ආකාරයට ඔහුව පාලනය කළ යුතුය.දරුවන්ගේ සේවකයන් මෙන් ක්‍රියා කරන්න එපාහැම දෙයක්ම අතට පයට ලැබෙන දරුවාට යම් දිනකදී තනිව ජීවත් වීමට නොහැකි වෙයි.දරුවන්ට අවශ්‍ය හැම දෙයක්ම අතට, පයට, ළඟට ගෙනැවිත් දීම හොඳ දෙයක් නොවේ. ඔවුන්ට කුඩා කාලයේ සිටම සුළු වශයෙන් හෝ තමන්ගේ වැඩ කටයුතු තනිවම කර ගැනීමට පුරුදු කළ යුතුය.වයසින් මුහුකුරා යත්ම ඔවුන් ක්‍රම ක්‍රමයෙන් තමන්ගේ සියලු වැඩ කටයුතු කිසිවෙකුටත් බරක් නොවී තනිවම කර ගැනීමට හුරු වනු ඇත. එය ජීවිතයට ඉතා වැදගත් දෙයකි. සෑම දෙයක්ම, නිකම්ම ලැබෙන දරුවාට යම් දිනයකදී තනිව ජීවත් වීමට නොහැකි වෙයි. එබැවින් එසේ කිරීම සැබෑ ආදරය නොවේ.මවුපියෝ දරුවන්ගේ සේවකයෝ නොවෙති. මවුපියන් යනු දරුවාගේ භාරකරුවෝ ආරක්ෂකයෝ මෙන්ම පාලකයෝ ද වෙති. එබැවින් පාලනය සැමවිටම මවුපියන් අත පැවතිය යුතුය. නැතහොත් දරුවා පාලනය අතට ගැනීමට පෙලඹෙයි.මවගේ හෝ පියාගේ පාලනය සාධාරණ මෙන්ම තර්කානුකූල එකක් විය යුතුය. දරුවන් බොරුවට, අසාධාරණයට කැමති නැත. ඔවුන් එය ඉගෙන ගන්නේ වැඩිහිටියන්ගෙනි.දරුවන්ට බත් කවන අවස්ථා අප ඕනෑතරම් දැක ඇත. “මේක අන්තිම කට” යැයි පවසා ඊට පසුව තවත් බත් කැවීමට උත්සාහ කළහොත් සිදුවන්නේ කුමක් ද?” දරුවන් අපව විශ්වාස නොකර හැරීමයි. ඒ නිසා දරුවන් රැවටීම සහ පොරොන්දු කඩ කිරීම කිසිවිටකත් නොකළ යුතුය.සැප සහ දුක යන දෙකම සමබරව දරුවාට කියා දෙන්න.සැප පමණක් ලබාදීම හොඳ දෙයක් නොවේ. එයින් දරුවාට ජීවිතය පිළිබඳ නියම අවබෝධය නොලැබෙයි.බොහෝ මවුපියන්ගේ එකම පැතුම තම දරුවන්ට කිසිදු දුකක් කරදරයක් නොවී උපරිම සැපයෙන් කල් ගෙවීමට සැලැස්වීමයි. එනිසා තමන්ට ඇතත්, නැතත් තම දරුවාට අවශ්‍ය සියලුම සැප පහසුකම් සියල්ල ලබා දෙන්නට ඔවුහු උත්සාහ කරති.එවැනි හොඳ මවුපියන් සිටීම සතුටට කරුණකි. නමුත් දරුවෙකුට සැප පමණක් ලබා දීම හොඳ දෙයක් නොවන බව කිව යුතුය. එවිට ඔහුට ජීවිතය, ලෝකය පිළිබඳව නියම අවබෝධය ලබා ගැනීමට නොහැකි වෙයි.අප දරුවන්ට ඉගැන්විය යුත්තේ විභාගය සමත්වීමට අවශ්‍ය කරන විෂය කරුණු පමණක් නොවේ. අප දරුවාට ඉගැන්විය යුතු අනෙක් වැදගත් දෙය නම් ජීවිතය යි. සැබෑ ඉගෙනුම යනු විෂය කරුණු මෙන්ම ජීවිතය පිළිබඳව ද ඉගෙනීමයි.ජීවිතයේ ස්වභාවය සැප මෙන්ම දුක ද එක ලෙස පැවතීමයි. සතුට මෙන්ම කඳුළ ද එක ලෙස මතුවීමයි. දරුවා ද එම කරුණු කුඩා කල සිට ඉගෙන ගත යුතුය.ඇතැම් මවුපි­‍ෙයා දරුවන් නොසලකා හරිති. දුකට, වේදනාවට පත් කරති. දුක් කරදර අධිකව ලැබීම දරුවන්ට ඉතා අහිතකරය. එවිට ඔවුන්ගේ මනස පීඩාවට පත්වී මුළු ජීවිතයම කඩා වැටීමට ඉඩ තිබේ.දරුවන්ට සීමාවල් පැනවිය යුතු අවස්ථාවේදී එසේ කරන්න.දරුවන් යනු බුද්ධියෙන් දැනුමෙන් මුහුකුරා ගිය පිරිසක් නොවෙති. පහසුවෙන්ම වරදට පෙලැඹිය හැකියි.දරුවන් යනු දැනුමින්, බුද්ධියෙන් මුහුකුරා ගිය අය නොවෙති. එම නිසා ඔවුන් ඉතා පහසුවෙන් වරදට, නොමඟට පෙලඹිය හැකිය. ඒ නිසා ඔවුන්ගේ ආරක්ෂාව පිළිබඳව සිතා බලා ඔවුන් කරන කියන දේවල් පිළිබඳව සීමාව පැනවිය යුතුය.මේ හොඳ ගති ගුණ, සාරධර්ම ශීඝ්‍රයෙන් පිරිහෙමින් පවතින යුගයකි. එවැනි සමාජයක පෙර කාලයේ මෙන් දරුවන් නිදහසේ තබන්නට පුළුවන් කමක් නැත. විශේෂයෙන්ම රූපවාහිනිය, අන්තර්ජාලය, පරිගණක සහ ජංගම දුරකථන ආදිය භාවිතයේදී මවුපියන් විමසිල්ලෙන් කටයුතු කළ යුතුය.සීමාවල් ලිහිල් කළ යුතු අවස්ථාවේදී ඒවා ලිහිල් කරන්න.තමන්ගේ ස්වාමියා තමන් යැයි සිතන්නට දරුවන් කැමැතිය.වෙන කෙනෙකු විසින් අප පාලනය කරනවාට කැමති නැත. දරුවෝ ද එසේමය. ඔවුන් ද කැමති කුඩා කාලයේ සිටම තමන්ගේ ස්වාමියා තමන්ම බව සිතන්නට ය. ඒ නිසා ඔවුන්ව අනවශ්‍ය පරිදි පාලනය කිරීම සාර්ථක දෙයක් නොවේ. එවිට ඔවුන් තවත් හිතුවක්කාර විය හැකිය.නිදහසේ සිතමින් තමන් කැමති දේ කිරීමෙන් දරුවන්ගේ නිර්මාණශීලී බව, ස්වාධීන චින්තනය වර්ධනය වෙයි. ඒ නිසා සීමාවන් ලිහිල් කළ යුතු අවස්ථාවේදී ඒවා ලිහිල් කළ යුතුය.අැතැම් දරුවන් ලොකු මහත් වන විට සිතන්නේ තම මවුපියන්ට වඩා හාත්පසින්ම වෙනස් ආකාරයකටය.ඇතැම් විට ඔවුන්ට මවුපියන්ගෙන් දුරස් බවක් පවත්වා ගැනීමට අවශ්‍ය වෙයි. නමුත් මවුපියන්ට එය දරා ගැනීමට අපහසුය. එසේ වුවද ඔවුන් මෙම කරුණ තේරුම් ගත යුතුය.දරුවන් පිළිබඳව ඕනෑවට වඩා අවධානය, ආදරය යොමු කිරීම බොහෝ විට ගැටලුකාරී තත්වයන් ඇති කිරීමට හේතු වෙයි.දරුවන් සමඟ හැකි තරම් කාලය ගත කරන්න.කාර්යබහුල මවුපියන්ට දරුවන් සමඟ සිටීමට ඇත්තේ සුළු කාලයකි. එහෙත් එ් තර්කය දරුවාට වැදගත් නැත.වර්තමාන කාර්ය බහුල සමාජය තුළ බොහෝ අයට තමන්ගේ වැඩ කටයුතු ඉටුකර ගැනීමට දිනකට පැය 24 ක් මදිය.පියා මෙන්ම මව ද බොහෝවිට රැකියාවල නිරත වී සිටිති. බොහෝ අයට තම දරුවන් සමඟ ගත කිරීමට ඇත්තේ සුළු කාලයක් පමණි. නමුත් දරුවන්ට එම කාරණය අදාළ නැත.ඔවුනට ඕනෑ කුඩා කල සිටම දවසේ වැඩි කාලයක් මවුපියන් සමඟ ගත කිරීමටය. මවුපියන් සමඟ සිටීම තරම් සතුටක් දරුවන්ට තවත් නැත. ඔවුන් ඉගෙන ගන්නේ ද එම සතුට හිතේ ඇති නම් පමණි.ඒ නිසා කොතරම් කාර්ය බහුල වුවත් මවුපියන් හැකි හැම අවස්ථාවකම දරුවන් සමඟ එකට කටයුතු කළ යුතුය.මවුපිය සෙනෙහස ඇතුව හැදෙන දරුවා සමාජයට ආදරය දක්වයි. දරුවන් ජීවිතය, ලෝකය පිළිබඳව මුලින්ම ඉගෙන ගන්නේ තම නිවසිනි.ඇතැම් මවුපියෝ තම දරුවාව විෂය කරුණු ඉගෙනීම සහ විභාග සමත් කරවීම සඳහා පමණක්ම උනන්දු කරවති. එය හොඳ දෙයක් නොවේ. දරුවා පාඩමට පමණක් යොමු කළහොත්, යම් දිනක ඔහු ආත්මාර්ථකාමී පුද්ගලයකු බවට පත්වෙයි. යුතුකම්, වගකීම්, සමාජ සබඳතා ඔහුගෙන් ඈත්වෙයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>08</month>
      <day>11</day>
    </date>
    <link>http://www.silumina.lk/2013/08/11/_art.asp?fn=am1308112</link>
    <topic>ඔසු ගැල්වු ‍බෙහෙත් නූලෙන් නිට්ටාවට සුව කරන භගන්දර</topic>
    <author>සාකච්ඡා කළේ චන්දන බණ්ඩාර</author>
    <content>ඔසු ගැල්වු ‍බෙහෙත් නූලෙන් නිට්ටාවට සුව කරන භගන්දරආයුර්වේදයේ විස්මිත ප්‍රතිකාරයක්ජ්‍යෙෂ්ඨ කථිකාචාර්ය,විශේෂඥ වෛද්‍ය පුෂ්පකුමාර අමරසිංහදැනට ලෝකයේ රටවල් රාශියක් මේ ප්‍රතිකාර ක්‍රමය යොදා ගෙන මේ රෝගය සුව කොට තිබෙනවා. උදාහරණ විදියට චීනය, ජපානය සහ ජර්මනිය වැනි රටවල මේ ප්‍රතිකාර ක්‍රමය බහුලව යොදා ගනු ලබනවා.මේ ගැන පර්යේෂණ පත්‍රිකා අමෙරිකාවේ පවා පළ කොට තිබෙනවා. ඒ නිසා අප ලබා දෙන පණිවිඩය තමයි ‍භගන්ධර රෝග තත්ත්වයක් ඔබට තිබේ නම් ආයුර්වේද ශල්‍ය වෛද්‍ය ප්‍රතිකාර ක්‍රම මගින් ශල්‍ය කර්ම සිදු කිරීමෙන් තොරව සුව කිරීමට හැකියාව තිබෙනවා කියන දෙයයි.භගන්දර කියන රෝගයේ ස්වාභාවය මොකක්ද?භගන්දර කියන ‍රෝගය අපි සරලවම හදුන්වන්නේ ගුද මාර්ගය ආශ්‍රිතව ඇතිවෙන යම් කිසි පැළීමක් ලෙසයි. එය (FISTULA-ANO) ලෙසත් හඳුන්වනවා. මේ රෝගය ආරම්භ වෙන්නේ ගුද මාර්ගය ආශ්‍රිතව ඇතිවෙන සැරව ගලන සාමාන්‍ය විසර බිබිලක් විදියටයි.භගන්ධර රෝගයේ විශේෂම ලක්ෂණය තමයි බාහිර සහ අභ්‍යන්තර කියන මාර්ග දෙකක් හරහා රෝගය පැතිර යාම. බාහිරව සැරව ගලන තුවාලයක් ගුද මාර්ගය ආශ්‍රිතව ඇති වෙනවා වගේම එම සැරව ගලන තුවාලය අභ්‍යන්තරව ගුද මාර්ගයට සම්බන්ධ වෙනවා.මේ විදියට සැරව ගලන තුවාලය මාසයක් දෙකක් නැතිනම් වසර ගණනාවක් සුව නොවී තියෙන්ඩ පුළුවන්. රෝගය හඳුනාගැනීමේ විශේෂම ලක්ෂණය තමයි ගුද මාර්ගය ආශ්‍රිතව සැරව ගලමින් තුවාලය සුව නොවී දුර්ගන්ධයක් සහිතව පැවතීම.භගන්දර ‍රෝගය ඇති විමට ප්‍රධාන ‍හේතු මොනවාද?ප්‍රධානම හේතුව තමයි දීර්ග කාලීනව පවතින බල බද්ධය. ශරීරයට අහිතකර ආහාර ගැනීම , ශරීරයට අවශ්‍ය ප්‍රමාණයට  ව්‍යායාම නොලැබීමත් හේතු වෙනවා. භගන්දර රෝගයේ දී ශරීරයේ අභ්‍යන්තරව ඇති ඇනල්ග්ලෑන්ඩ් (analgland) නැමැති ග්‍රන්ථි විශේෂය ආසාදනය වෙනවා.එම ග්‍රන්ථි ආසාදනය වෙලා අභ්‍යන්තරයේ තුවාල හට‍ ගෙන පසු කාලීනව එම තුවාලය බාහිරයට විවර වීම භගන්ධර ලෙස හදුන්වා දීමට පුළුවන්. මා කලින් සඳහන් කළ විදියට මෙය සැරව ගලන ගෙඩියක් විදියට පිටතට පෙනෙනවා.මේ රෝගය නිට්ටාවට සුව කිරීමට තිබෙන හැකියාව මොන වගේද?සැරව ගලන තුවාලයට ප්‍රතිකාර කිරීමෙන් පමණක් මේ තුවාලය සුව කරන්ඩත් බැහැ. බටහිර වෛද්‍ය ක්‍රමය මගින් සිදු කරන ශල්‍යකර්මයකින් නිට්ටාවටම සුව කරන්ඩත් බැහැ. ඊට හේතුව තමයි භගන්දර රෝගය අභ්‍යන්තරයට පැතිර යාම නිසා බාහිරව සැරව ගලන තුවාලය ඇති වු ස්ථානයේ විශාල ප්‍රමාණයක් ශල්‍ය කර්මයක් මගින් කපා ඉවත් කිරීමට සිදු වීම.මේ රෝගය ඉතාම දරුණු අතට හැරු‍ණොත් ගුද මාර්ග‍යෙන් මල පිට කිරීම පාලනය කිරීමේ දුෂ්කරතා මතු විය හැකියි. භගන්දර රෝගය ඇති වු අයෙකුගේ සැරව ගලන තුවාලය ඇති ස්ථානය කපා ඉවත් කළත් නැවැත නැවැතත් මේ රෝගය ඇති වෙනවා.ඊ‍ට හේතුව තමයි අභ්‍යන්තරව රෝගය සුව නොවීම. ඒ නිසා ඉතිරි වු කොටසෙන් නැවත නැවැතත් භගන්දර රෝග තත්ත්වය ඇති වෙනවා. ඒ නිසා අපි දකින දෙයක් තමයි නැවැත නැවැත ශල්‍යකර්ම සිදු කළත් මේ රෝගය නැවැතත් ඇති වීම.දේශීය වෙදකමේ මේ රෝගය සුව කිරීමට තිබෙන සාර්ථක චිකිත්සාවන් මොනවාද?ආයුර්වේදයේ අපි භගන්දර රෝගය සදහා ශල්‍ය කර්ම සිදු කරන්නේ නැහැ. ඒ වෙනුවට කරන්නේ ආයුර්වේදයේ ඇති පරා ශල්‍ය ප්‍රතිකාර ක්‍රමයක් වෙන ක්ෂා‍ර සූත්‍ර ප්‍රතිකාර ක්‍රමය මගින් රෝගය සුව කිරීම. එහිදි අපි කරන්නේ බෙහෙත් ගැල්වු නූලක් භගන්දර මාර්ගයට ඇතුළු කොට ඒ බෙහෙත් නූල ගැට ගසා තබා සතියකට වරක් එම බෙහෙත් නූල මාරු කිරීමයි.ඒ වගේම එමගින් ‍භගන්දර මාර්ගයේ තිබෙන නරක්වු කොටස් කපා ඉවත් කිරීමට අව්‍ශ්‍ය වෙන්නේ නෑ. ක්ෂුද්‍ර ජීවීන් විනාශ කිරීම වගේම තුවාලය සුව විම සදහා දායකවෙනවා. මේ ආකාරයට ප්‍රතිකාරය කළාම රෝගියාට අනතුරු ආබාධයකින් තොරව නැවැත රෝගය ඇති විමකින් තොරව රෝගය නිට්ටාවටම සුව කිරීමට හැකියාව තිබෙනවා.මේ රෝගයේ තිබෙන සුවිශේෂිතාව තමයි රෝගියා රෝහල්ගත කිරීමකින් තොරව බාහිර ප්‍රතිකාර අංශයේදීම ප්‍රතිකාර සිදු කළ හැකි වීමයි. එමෙන්ම ආයුර්වේදයේ තිබෙන මේ ක්ෂාර සූත්‍ර ප්‍රතිකාර ක්‍රමයෙන් රෝගය සුව කිරීමේදී රෝගියාට එදිනෙදා සිය කටයුතු සාමාන්‍ය පරිදි සිදු කර ගැනීමට හැකියාව ලැබීමයි.මේ ආකාරයට ‍භගන්දර සුව කිරීම පිළිබදව විද්‍යානුකූල පරීක්ෂණ රාශියක් දේශියව සහ වි‍දේශීයව සිදු කර තිබෙනවා. ඒ අනුව ක්ෂාර සුත්‍ර ප්‍රතිකාර ක්‍රමයෙන් භගන්දර සුව කළ හැකි බව ඔප්පු වි තිබෙනවා.දැනට ලෝකයේ රටවල් රාශියක් මේ ප්‍රතිකාර ක්‍රමය යොදා ගෙන මේ රෝගය සුව කොට තිබෙනවා. උදාහරණ විදියට චීනය, ජපානය සහ ජර්මනිය වැනි රටවල මේ ප්‍රතිකාර ක්‍රමය බහුලව යොදා ගනු ලබනවා.මේ ගැන පර්යේෂණ පත්‍රිකා අමෙරිකාවේ පවා පළ කොට තිබෙනවා.ඒ නිසා අප ලබා දෙන පණිවිඩය තමයි ‍භගන්දරරෝග තත්ත්වයක් ඔබට තිබේ නම් ආයුර්වේද ශල්‍ය වෛද්‍ය ප්‍රතිකාර ක්‍රම මගින් ශල්‍ය කර්ම සිදු කිරීමෙන් තොරව සුව කිරීමට හැකියාව තිබෙනවා කියන දෙයයි.භගන්දර සුව කිරීමට යොදා ගන්නා බෙහෙත් නුලට ගල්වන බෙහෙත් වර්ග මොනවාද?අපාමාර්ග ශාකයේ කොටස් , දළුක් කිරි , කහ , ගුගුල් ශාකය වැනි ඖෂධ වර්ග මේ බෙහෙත් නූල සෑදීමට යොදා ගන්නවා. මේ බෙහෙත් නූලට බෙහෙත් ගැල්වීම බොහොම සංකිර්ණ ක්‍රියාවලියක්. මේ එක් බෙහෙත් නූලක් හදන්ඩ සාමාන්‍යයෙන් මාසයක් පමණ කාලයක් ගත වෙනවා. ‍නුලට බෙහෙත් ගැල්වීම විසි එක් වතාවක් සිදු කළ යුතුයි.බටහිර වෛද්‍ය ක්‍රමයෙන් ශල්‍ය කර්ම සිදු කීරීමෙන් රෝගය සුව වෙන්නේ නැද්ද?අපි දකින දෙයක් තමයි ආයුර්වේද ප්‍රතිකාර කරා යොමු වෙන භගන්දර රෝගීන්ගෙන් සියයට අසු පහක් පමණම බටහිර වෛද්‍ය ක්‍රමයේ ශල්‍ය කර්ම කීප වරක් සිදු කර එහෙත් භගන්දර නිට්ටාවටම සුව නොවු අය වීමයි. එවැනි රෝගීන් තමයි අපි බහුලව දකින්නේ.භගන්දර ‍රෝගය ඇති වු ස්ථානයේ ශල්‍ය කර්ම සිදු කිරිමෙන් කපා ඉවත් කරන බව අප අසා තිබෙනවා. එම නිසා රෝගය සුව විමේ හැකියාවක් තිබෙනවා නේද?ඒ කතාවේ ඇත්තක් තිබෙනවා. භගන්ධර රෝගියෙක් රෝහලකට ගියාම සිදු කරන්නේ ශල්‍ය කර්මයක් කිරීමෙන් ආසාදනය වු ස්ථානයයේ කොටසක් කපා ඉවත් කිරීමයි. මේ නිසා රෝගියා විවිධ සංකූලතාවලට ලක් විය හැකියි. ඒ ‍වගේම භගන්දර රෝගය නැවැත ඇති වීමේ සම්භාවිතාව ඉතා ඉහළයි.ආයුර්වේද ප්‍රතිකාර පතා එන අයගෙන් බොහෝ දෙනෙක් ශල්‍ය කර්ම කීපයක් සිදු කොට භගන්දර ඇතිවු ස්ථානයේ කොටස් රැසක් ඉවත් කරන ලද අයයි. භගන්දර ඉතාම සංකීර්ණ වු සමහර රෝගීන්ට අවසාන වශයෙන් වෛද්‍යවරුන් ලබා දී තිබෙන උපදෙස තමයි භගන්දර ඇති වු ගුද මාර්ගය නැතිනම් කාන්තාවන්ගේ යෝනි මාර්ගය සම්පුර්ණයෙන්ම ශල්‍යකර්මයක් මගින් වසා දැමීමට සිදු වෙන බවයි.එවැනි අයට උදරයෙන් මල පිට කිරීමට අවශ්‍ය කටයුතු සිදු කර දෙන බවයි ‍එම රෝගීන්ට වෛද්‍යවරු කියා තිබෙන්නේ. එවැනි රෝගීන් රැසකට ආයුර්වේදයේ ක්ෂාර සුත්‍ර ප්‍රතිකාර මගින් සුවය ලබා දී තිබෙනවා.භගන්දර ගුද මාර්ගයට අවතරව මිනිස් ශරිරයේ ඇති විය හැකි තැන් මොනවාද?ප්‍රධාන වශයෙන්ම ගුද මාර්ගය ආශ්‍රිතව සහ කොන්දේ කෙළවර හෝ සමහර වෙලාවට කලවා ප්‍රදේශවල භගන්දර ඇතිවිය හැකියි. ඊට අමරතව පුරුෂයන්ගේ වෘෂණ කෝෂ ආශ්‍රිතව සහ කාන්තාවන්ගේ යෝනි මාර්ගය ආශ්‍රිතව ඇති විය හැකියි.සාකච්ඡා කළේ චන්දන බණ්ඩාරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>08</month>
      <day>11</day>
    </date>
    <link>http://www.silumina.lk/2013/08/11/_art.asp?fn=am1308113</link>
    <topic>වලිප්පුව හැදුණු දරුවා කරපින්නාගෙන දුවන්න එපා</topic>
    <author>තාරක වික්‍රමසේකර</author>
    <content>වලිප්පුව හැදුණු දරුවා කරපින්නාගෙන දුවන්න එපාසෙම හිරවීම වළක්වන්න දරුවා ඇලයට හරවන්නයකඩ කෑලි දීමෙන් සිදුවන්නේ අතත් කටත් තුවාල වීමයිපියවි සිහිය ලැබෙන තුරු බීමට කිසිවක් දීම අනතුරුදායකයිකොළඹ ජාතික රෝහලේස්නායු ‍පිළිබඳ විශේෂඥ වෛද්‍යමහාචාර්ය රංජනී ගමගේ  බොරැල්ල ආයුර්වේද රෝහලේවැඩ බලන අධ්‍යක්ෂිකා විශේෂඥ වෛද්‍යදයාංගනී සේනාසේකරමුහුදට වැටිච්ච ලේන් පැටියා ගොඩගන්න කියල ලේන් පැටියාගේ අම්මා තමන්ගේ වල්ගෙන් මුහුද ඉහින්න පටන් ගත්ත කියන කතාන්දරයක් අපි අහල තියෙනවා. තමන්ගේ දරුවන් රකින්න තිරිසන් සතුන් වුණත් ගන්න උත්සාහය මේ කතාවෙන්ම අපට හිතා ගන්න පුළුවන්.පුංචි කාලේ ඉඳල තමන්ගේ දරුවන් ආරක්ෂා කරගෙන ලොකු මහත් කරන්න අම්ම තාත්ත දරන්නේ පුදුමාකාර වෙහෙසක්. ඒත් පුදුමෙ කියන්නේ සමහර වෙලාවට මේ අම්මල තාත්තලම දරුවන්ගේ මාරයන් බවට පත්වෙන එකයි.එක්කො දරුවොත් එක්ක ළිඳට පනිනවා. නැත්තං දරුවො අතරමං කරල යනවා. ඒත් අම්මල තාත්තල කිහිප දෙනෙක් විතරයි ඒ විදිහට දරුවන්ට සලකන්නේ. අනිත් සේරම අම්මල තාත්තල තමන් නොකා නොබී හරි දරුවන් ලොකු මහත් කරන්නයි හැමදාම උත්සාහ ගන්නේ.ඒත් අපේ සමහර වැරැදි මත වගේම වැරැදි වටහා ගැනීම් නිසාත් දරුවන්ට තමන්ගේ ජීවිතවලින් වන්දි ගෙවන්න සිද්ධ වෙන අවස්ථාත් තියෙනවා.අපි මේ කියන්න යන කතාවත් ඒ වගේ එකක්. තමන්ගේ දරුවට අනාදරයෙන් නෙමෙයි. ඒත් වැරැදි අවබෝධයන් නැත්නම් මිථ්‍යා මත නිසා දරුවගේ ජීවිතේ අහිමි වෙන්න ගිය කතාවක් අපට බගවන්තලාව පැත්තෙන් ආරංචි වුණා.වලිප්පුව හැදිච්ච තමන්ගෙ අවුරුදු එකහමාරක් වන කුඩා දියණිය වතුරෙන් තෙමලා ගින්දරට අල්ලලා.කොහේ තියෙන වෙදකමක්ද මේ. අවුරුදු එකහමාරේ කිරි දරුවා බගවන්තලාව ඉස්පිරිතාලෙට ගෙනිච්චත් පිලිස්සුම් තුවාල බරපතළ නිසා එතැනින් නාවලපිටිය රෝහලට මාරු කරලා යවලා. තත්ත්වය බරපතළ නිසා මේ අහිංසක දරුව මහනුවර ඉස්පිරිතාලෙට මාරු කරලා යවලා.මේ වගේ කිරි දරුවෙක් කොහොම ගින්දරට ඇල්ලුවද කියල වෛද්‍යවරු විතරක් නෙමෙයි හිතක් පපුවක් තියෙන හැමෝගෙම හිත උණුවුණා. අහිංසක කිරි සප්පයා දවස් ගාණක් ඉස්පිරිතාලෙ වද වින්දා. වෛද්‍යවරු ඇතුළු රෝහල් කාර්ය මණ්ඩලයේ දස්කම් හින්ද දරුව යන්තම් ගොඩඇවිත් කියලයි අපට දැන ගන්න තියෙන්නෙ.වෛද්‍යවරුන් කියලා තියෙන්නේ දැරියගේ පිට ප්‍ර‍ෙද්ශයත් වගේම දෙපා දැඩි ලෙස පිලිස්සිලා කියලා. අවුරුදු එකහමාරක කිරි දරුවෙක් ගැන ආයිත් කියන්න දෙයක් නෑනෙ. යන්තම් ගිනිකූරක් වැටුණත් කොයිතරම් පිලිස්සෙනවද?කවුද මේ ගොඩ වෙදකම කරල තියෙන්නෙ කියන ප්‍රශ්නෙට වඩා මේ වගේ මිථ්‍යා වෙදකම්වලට පෙලඹුණේ ඇයි කියන එකයි වැදගත් වෙන්නේ. ඔක්කොටම කලින් මේ ලෙඩේ ගැනත් ටිකක් හොයල බලන්න එපායැ.ඇත්තටම වලිප්පුව හැදුණු දරුවන් වතුරෙන් තෙමලා ගින්දරට ඇල්ලුවහම ඒකෙන් සුවය ලැබෙ නවද? මේ ගැන අහන්න කියල අපි කොළඹ ජාතික රෝහලේ ස්නායු ‍ෙවෙද්‍ය විශේෂඥ වෛද්‍ය මහාචාර්ය රංජනී ගමගේ මහත්මියට කතා කළා.වලිප්පුව කියන්නෙ මොළයේ ඇතිවන හදිසි විද්‍යුත් කම්පන තත්ත්වයක් නිසා හට ගන්නා ව්‍යාකූල තත්ත්වයක් කියලයි මහාචාර්යවරිය කියන්නෙ. මේක ස්නායු පද්ධතියේ ඇති වන සාමාන්‍ය ආකූලතාවක් කියලයි ඇය පෙන්වා දෙන්නෙ.අක්‍රමවත් බවක් මොළයේ ඇතිවුණහම මේ තත්ත්වය ඇති වෙනවා. අක්‍රමවත් අධිවේගී බවක් මොළයේ ඇතිවුණහම ටික වෙලාවක් යනකල් පියවි තත්ත්වයෙන් මිදෙනවා. සිරුර ගැහෙන්න ගන්නවා. ‘ෆිට්‘ එක කියල අපි හඳුන්වන මේ තත්ත්වය බොහෝ දෙනා වලිප්පුව කියල හඳුන්වනවා.‘ඇයි වලිප්පුව හැදෙන්නෙ.‘ හැමෝටම වලිප්පුව හැදෙනවද? මේව තමයි බොහෝ දෙනාට තියෙන ප්‍රශ්න. සාමාන්‍යයෙන් අවුරුදු 5 ක් විතර යනකල් දරුවන්ට මේ රෝගී තත්ත්වය තියෙන්න පුළුවන්. විශේෂයෙන්ම උණ වැඩි වූ විට මේ තත්ත්වය ඇති වෙනවා.සමහරු උණ වලිප්පුව කියලත් මේ ලෙඩේට කියනව. කොහොම හරි වලිප්පුව හැදුණොත් කරන්න තියෙන්නෙ එක දෙයයි. වලිප්පුව හැදුණු දරුවා පැත්තකට හරවල තියන එක විතරයි.එතකොට නිකම්ම සනීප වෙනවද?වලිප්පුව හට ගත්තා වගේම ටික වෙලාවකින් රෝගය සාමාන්‍ය තත්ත්වයට පත් වෙනවා. වලිප්පුව හැදුණු වෙලාවට කරන්න තියෙන්නේ පැත්ත හරවන එක විතරක් වුණාට නොකරන්නතියෙන ගොඩක් කරුණු තියෙනවා.ඒත් බොහෝ දෙනා කරන්නේ නොකරන්න ඕන දේ කරන එකයි.අපේ රටේ අයගෙ පුදුම සිරිතක් තියෙනවා. තමන්ම දොස්තරල වෙන්න යනවා. මෙලෝ දෙයක් නොදැන කරන්න යන මේ ගොඩ වෙදකම් නිසා ජීවිත කීයක් නම් අහිමි වෙලා තියෙනවද? වලිප්පුව හැදුණු දරුවෙක් කිසිම වෙලාවක මුණින් අතට නැත්නම් උඩුබැලි අතට හරවන්න සුදුසු නැහැ.හදිසියේ ඇති වෙච්ච මේ සිහිය නැතිවීම නිසා සෙම හිරවෙලා විශාල අනතුරක් වෙන්න පුළුවන්. ඒ නිසා සෙම හිරවෙන එක වළක්වන්නයි පැත්තකට හරවන්න කියන්නෙ. සමහර අම්මල කරන්නේ දරුව කරපින්නා ගන්නවා. මේ කිසිම දෙයක් කරන්න හොද නැහැ. ඒකෙන් වෙන්නෙ අනතුරකට අත වැනීමක් විරතයි.විශේෂයෙන් පියවි සිහිය නැති දරුවට වතුර එහෙමත් නැත්නම් බෙහෙත් වර්ග පොවන්න ගිහින් උගුරේ හිරවීමෙන් මාරාන්තික තත්වයන් ඇති වෙන්න පුළුවන්. එ් වගේමයි තවත් අය දරුවන්ට එළු මුත්‍රා පොවනව. යකඩ කෑලි අතට දෙනව. මොකක්ද මේකෙන් වෙන්නෙ. තවත් රෝගාබාධ හැදෙන එක විතරයි. ශරීරය ගැහෙන වෙලාවට යකඩ කෑලි අතට දීමෙන් වෙන්නේ අතපය තුවාල වෙන එක විතරයි.තවත් සමහරු අම්මල උණ හැදිච්ච දරුවන් වතුර බාල්දියට දානව වලිප්පුව හැදෙයි කියල බයට. මේක දරුවන්ට නිව්මෝනියාව හැදෙන්න පුළුවන් වැඩක්. ඇයි දෙයියනේ මේ වගේ මෝඩ වැඩ කරන්නේ.මේ කොහෙන් ඉගෙන ගත්ත වෙදකම්ද?නිතර නිතර මේ රෝගී තත්ත්වය ඇතිවෙනව නම් ස්නායු සම්බන්ධ විශේෂඥ වෛද්‍යවරයකුට පෙන්නල ප්‍රතිකාර ගන්න එකයි කරන්න ඕන.ඒත් කරන්නේ තමන් දොස්තර වෙලා බේත් කරන්න යන එකයි. මේ ගොඩ වෙදකම් පුරුදු වුණේ කොහෙන්ද? අපි දන්න තරමින් දේශීය වෙදකමේවත් නැති ඒව තමයි සමහර මවුපියන් කරන්නේ.කෝකටත් දේශීය වෙදකමේ වලිප්පුව ගැන මොකද කියන්නේ කියල දැන ගන්න අපි කතා කළේ බොරැල්ල ආයුර්වේද රෝහලේ වැඩ බලන අධ්‍යක්ෂිකා විශේෂඥ වෛද්‍ය දයාංගනී සේනාසේකර මහත්මියට.ආයුර්වේදයේ ‘ආක්ෂේපය‘ නමින් හඳුන්වන්නේ වලිප්පුව නමින් ප්‍රචලිත රෝගී තත්ත්වයයි. වාතය කිපීම නිසා මේ රෝග තත්ත්වය ඇති වන බවයි ආයුර්වේදයේ මතය වන්නේ. වාතය කිපීමෙන් ශිරා, ධමනි ආදිය වේලීමෙන් ඇතිවන ගැස්ම නිසා මේ තත්ත්වයහට ගන්නවා උපතින්ම මොළයේ ක්‍රියාකාරීත්වය හා ඇති වන ආබාධ තත්ත්වයන් මෙන්ම, උපතේදී පෙකණිවැල කැපීමේදී ඇති වූ විවිධ අසාත්මිකතා හේතු වගේම දරුවා කුස තුළ සිටියදී දියරය පෙවීම නිසා ඇති වන ‘උල්භක රෝගය‘ නම් තත්ත්වය නිසාද පසුකලෙක වලිප්පු රෝගී තත්ත්වය ඇති වීමට පුළුවන්.ආයුර්වේදයේ මේ සඳහා වන ප්‍රථමාධාර ලෙස වලිප්පුරාජ තෛලය ගැල්වීම වැනි ප්‍රතිකාර සිදු කළා. එමෙන්ම නිල ඇල්ලීම මඟින් ද කටු චිකිත්සාව මඟින්ද මේ සඳහා ප්‍රතිකාර කළා. එමෙන්ම ආලේපන, ධූම වර්ග, නාස් උත්තේජන ද මේ සඳහා ප්‍රතිකාර ලෙසින් භාවිතා කරනවා.මේ සියල්ලම කරන්නේ බාහිර ප්‍රතිකාර ලෙසින් වන අතර වලිප්පු රෝගය වැළදුණු අයකුට පියවි සිහිය ලැබෙන තුරු කිසිදු පානයක් ලබා නොදීම බෙහෙවින් වැදගත් බව ආයුර්වේදයේද මතය වනවා. වලිප්පුව වැළදීමට බෙහෙවින් බලපානු ලබන ජ්වරය(උණ) වැඩිවීම පාලනය මෙහිදි වැදගත් වනවා.සාමාන්‍යයෙන් වලිප්පුව වැළදෙන්නේ කුඩා දරුවන්ටයි. අපස්මාරය නැත්නම් මීමැස්මොරය නමින් හදුන්වන රෝගය හා වලිප්පුව අතර වෙනසක් තිබෙනවා.ආයුර්වේදයේ විදුම් පිලිස්සුම් නමින් විවිධ ප්‍රතිකාර ක්‍රම තිබෙනවා. විවිධ ලෝහ වලින් තනනු ලද බොත්තම් ප්‍රමාණයේ උපකරණ යම් පමණකට උෂ්ණත්වයකදී නිල තෙරපුම් ලබා දී රෝග විනිශ්චය කිරිමත් ප්‍රතිකාර සඳහා ලබා දීමත් සිදු කරනවා.වලිප්පුව කියන රෝගී තත්ත්වය ගැන අපට බටහිර වගේම දේශීය වෙදකමේත් කියන්නේ බොහොම සමාන අදහස්. වලිප්පුව වැළදුණු කිසිම දරුවෙකුට කිසිම දෙයක් පොවන්න හොඳ නෑ කියලයි කියන්නෙ. ඒ විතරක් නෙමෙයි ටික වෙලාවකින් සාමාන්‍ය තත්ත්වයට පත් වෙන බවයි අපට දැන ගන්න තියෙන්නෙ.එතකොට මොකටද බගවන්තලාවෙ අම්ම තවත් පුරුෂයෙකුත් එක්ක එකතු වෙලා තමන්ගෙ දරුව වතුරෙන් තෙත් කරලා ගින්දරට ඇල්ලුවෙ.සමහර විට අර ‘විදුම් පිලිස්සුම්‘ කියන එකේ පිලිස්සුම් කියන කෑල්ල අල්ලගෙන වෙන්න ඇති. මේ වගේ අමන වැඩ කරන අය අපේ රටේ ඉන්න නිසා පිලිස්සුම් වගේ වචනත් දැන් ආයුර්වේදයේ භාවිතා කිරිම පවා අත්හැරල කියලයි ජයංගනී මහත්මිය කිව්වේ.බලාගෙන යනකොට අපේ රටේ ඉන්න හුඟන් දෙනා හිතන් ඉන්නෙ තමන් සේරම දන්නව කියලයි. ඒත් දන්න ඒවට වැඩිය නොදන්න ඒව වැඩියි කියල දැන ගන්න පුළුවන් නම් ඒක ලොකුම දැනීම කියලයි අපට හිතෙන්නෙ.මේ වගේම තමන්ගෙ දරුවට ඩෙංගු හැදුණහම බේත් කිරිල්ල පැත්තක තියල ආගමික වැඩවල යෙදුණු මාපිය යුවළක් ගැනත් අපට ටික කාලෙකට කලින් ආරංචි වුණා. ඒ වගේම තිත්තපත්තර පැත්තෙත් දරුවට හැදුණු රෝගයට යාඥා කරපු මාපියන් නිසා දරුව මිය ගියා කියලත් ආරංචි වුණා.දරුවන් මල් වගේ බලා ගන්නව නම් මේ වගේ මිථ්‍යා මතවල එල්ලිලා හරි යනවද කියල අපි ටිකක් හිතල බලන්න ඕන. බගවන්තලාවෙ මේ සිද්ධියට මුහුණ දුන් දරුවට මීට කලිනුත් වලිප්පු රෝග තත්ත්වය හැදිලා වතුරෙන් තෙමලා ගින්දරට ඇල්ලුවයි කියලයි දරුවගේ අම්ම කියල තියෙන්නෙ.එතකොට සනීප වුණාලු. ඒත් දරුව සනීප වුණේ ඒකෙන් නෙමෙයි කියල මේ කතා දිහා බැලුවහම අපට හොඳින්ම පේනව. ආයුර්වේදයේ එහෙම නැත්නම් බටහිර වෛද්‍යය මතයේවත් නැති මිථ්‍යා වෙදකම් කරන්න ගිහින් අහිංසක දරුවන්ගේ ජීවිත එක්ක සෙල්ලම් කරන්න එපා කියලයි අපට කියන්න තියෙන්නේ.එහෙම නොවුණොත් රටේ අනාගතේ බාර දෙන්නෙ කාටද කියන ප්‍රශ්නය අපට හිතන්න වෙනව. නගරබද මේ තත්ත්වය දකින්න අඩුවුණත් ගම්බද වගේම විශේෂයෙන් වතුකරය ආශ්‍රිතව මේ වගේ සිදුවීම් අපට දකින්න තියෙනව. කොයිතරම් දැනුවත් කරත් මේ වගේ ඒව තවත් වෙනවනම් නීතිය තදින් ක්‍රියාත්මක කරල හරි ඒව නවත්වන්න කටයුතු කරන්න ඕන.තාරක වික්‍රමසේකරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>08</month>
      <day>11</day>
    </date>
    <link>http://www.silumina.lk/2013/08/11/_art.asp?fn=am1308114</link>
    <topic>දැරියක මල්වර වූ පමණින් දරුවකු ලැබීමට සුදුසු වෙන්නේ නෑ</topic>
    <author>සාගරිකා දිසානායක ජයසිංහ</author>
    <content>දැරියක මල්වර වූ පමණින් දරුවකු ලැබීමට සුදුසු වෙන්නේ නෑවිශේෂඥ වෛද්‍යආචාර්ය නීලමනී හේවාගීගන රාජපක්ෂ‍මෙවර ලෝක ජනගහන දිනය යෙදී තිබුණේ පසු ගිය ජූලි මාසේ එකොළොස් වැනිදාට.මෙවර තේමාව වුණේ "නව යෞවන වියේ ඇති වන ගැබ් ගැනීම් වළක්වමු" යන්නයි. මෙම තේමාව තෝරා ගැනීමට හේතුවක් තිබෙනවා. ඒ ලොව පුරා අඩු ආදායම් හා මධ්‍ය ආදායම් ලාභී රටවල සිදුවන යොවුන් මරණවලට ප්‍රධාන හේතුව නව යොවුන් වියේ ගැබ් ගැනීම් හා ප්‍රසූතිය ආශ්‍රිත සංකූලතා වීමයි.වසරකට ලොව පුරා වෙසෙන වයස අවුරුදු 15-19 අතර නව යෞවන වියේ පසුවන ගැහැනු දරුවන් මිලියන 16ක් දරු ප්‍රසූතිය සිදු කරනවා. ඉන් මිලියන තුනක් පමණ ගබ්සාවලට ලක් වෙනවා‍. එමෙන්ම වයස අවුරුදු 15-19 අතර ගැහැනු ළමයින් ගේ මරණ සිදුවන ප්‍රධාන හේතුවත් මෙම අඩු වයසින් ගැබ් ගැනීමි හා ගබ්සා සිදු කිරීමයි.ළමා වියෙන් පියමං කර යොවුන් වියට පා තබන දැරියක මවක වීම‍ට තරම් කායිකව මෙන්ම මානසිකව මුහුකුරා ගිහින් නෑ. මවක වීමට පෙරුම් පුරණ තරුණිය ඒ සඳහා සිය සිත මෙන්ම කයද විශේෂයෙන් ම සූදානම් කර ගත යුතුයි. දැරියක මල්වර වු පසුව ඇයට දරුවකු පිළිසිඳ ගැනීමේ හැකියාව ඇති වුවත් දරුවකු දරා ගැනීමට තරම් ඇගේ ගර්භාෂය ,උකුල හා වෙනත් අවයව සවිමත් වන්නේ නෑ.වයස අවුරුදු 14, 15, තරම් ළාබාල දැරියන් පවා අද විවිධ හේතු මත ගර්භණී භාවයට පත් වෙනවා. එය ඇගේ කැමැත්ත ඇතිව හෝ නැතිව සිදු විය හැකියි. ඇතැම් විට එය දූෂණයකට ලක් වීමෙන් හෝ අපචාරයක් මඟින් සිදු වූවා වන්නට පුළුවන්.ඇතැම් විට යොවුන් වියේ පෙම්වතුන් ප්‍රජනන සෞඛ්‍යය , ලිංගිකත්වය හෝ උපත් පාලනය පිළිබඳ දැනුමකින් තොරව ලිංගිකව සක්‍රිය වූ විට අනවශ්‍ය ගැබ් ගැනීම් සිදු වෙනවා. මෙවැනි අවස්ථාවල අනවසර එසේම අනාරක්ෂිත ගබ්සා සිදු කිරීමට තැත් කිරීමෙන් මෙම යොවුන් ගැබිනියන් අකාලයේ මිය යනවා.මෙසේ ගැබිනි බවට පත් වන දැරියන් බොහෝ විට පාසල් යන වියේ පසුවන අය. ඇතැම් විට ඇගේ සහකරුවා ද පාසල් යන දරුවකු විය හැකියි. මොවුන් මවුපියන් ගෙන් යැපෙන බාල වයස්කාර දරුවන්.ඔවුන් ට නිසි වයසට එළැඹෙන තුරු විවාහ වන්නට ද නීතියෙන් අවසර ලැබෙන්නේ නෑ. යොවුන් ගැබ් ගැනීම් හුදු සෞඛ්‍ය ප්‍රශ්නයක් පමණක් නොවේ. එය විශාල සමාජයීය ගැටලු වක් ද වෙනවා. මෙම වයසේ දැරියන් ගර්භයක් දරා ගැනීමට හෝ දරු ප්‍රසවයට‍ හෝ උපතින් පසු දරුවා හොඳින් පෝෂණය කිරීමට ශාරීරිකව මෙන්ම මානසිකවත් සුදුසු වන්නේ නෑ.වැඩිහිටියන් හා අවට ලෝකයේ දෝෂාරෝපණයට නින්දාවට හා අපහාසයට ලක් වෙනවා.‍ ඇයට විඳින්නට වන කායික හා මානසික පීඩාව. බොහෝ විට මෙවැනි සිදුවීමකදී ගර්භයෙහි පීතෘත්වය දරන තැනැත්තා මඟ හැර යාමත් සමාජයීය ගැටලු රැසකට හේතු වෙනවා‍.අඩු වයසේ ගැබිනි බව හා දිළිඳු බව අතරත් සමීප සම්බන්ධයක් තිබෙනවා. දිළිඳු නූගත් අනාරක්ෂිත පවුල් පසුබිමකින් යුතු දැරියන් මෙම තත්ත්වයට පහසුවෙන් ගොදුරු වෙනවා. ඔවුන් දරුවන් බිහි කළත් ඇතැම් විට ඒ දරුවාද මව ගේ ඉරණමට මුහුණ දෙනවා මෙය විෂම චක්‍රයක් සේ ක්‍රියා කරනවා.අපේ රටේ යොවුන් ගැබ් ගැනීම් පිළිබඳ විශේෂඥ වෛද්‍ය නීලමනී හේවාගීගන මහත්මිය විසින් වසර පහක් පුරා කරන ලද සමීක්ෂණයකින් හෙළි වී ඇත්තේ යොවුන් ගැබ් ගැනීම්වලින් 51%ක් කැමැත්තෙන් ලිංගික සම්බන්ධතාවට සහභාගි වුවත් දරුවන් අපේක්ෂා කළේ නැති බවයි.එසේ නම් ඒ සියල්ල අනවශ්‍ය පිළිසිඳ ගැනීම්. ඒ පිරිසෙන් 12% කටම දරුවකු තබා ලිංගික සම්බන්ධයක් වත් අවශය්‍ය වී තිබුණේ නෑ. ඇතැම් සිද්ධි දූෂණ හෝ අපචාරවලට ලක් වීමෙන් ඇති වූ ගර්භයන්. මොවුන් අතර දෙවන වරට ගැබ් ගත් දැරියන් ද සිටියා.ලංකාවේ උතුරුමැද නැඟෙනහිර සහ වතුකරයේ යොවුන් ගර්භනී භාවය වෙනත් ප්‍රදේශවලට වඩා වැඩියි. දරුවකු ලැබීමට සුදුසු ම වයස වන්නේ අවුරුදු 20-29 අතර කාලයයි.වයස අවුරුදු 20 ට අඩු ගර්භනීන් අතර මළ දරු උපත් හා නව ජන්ම ළදරු මරණ සිදු වීමේ අවදානම අවුරුදු 20-29 වයස් කාණ්ඩයේ මවුවරුන්‍ට වඩා 50% කින් වැඩියි.මෙම තත්ත්වයෙන් වැළකීමට ලොව පුරා පිළිගත් මැදිහත්වීම් වන්නේ දරුවාට අඛණ්ඩව අධ්‍යාපනය ලබා දීම, ‍ජීවන කුසලතා වර්ධනය කිරීම, ප්‍රතික්‍ෂෙප කිරීමේ කුසලතා වර්ධනය කිරීම,නිසි ලෙස සෞඛ්‍ය හා ලිංගික අධ්‍යාපනය ලබා දීම, ලිංගිකව සක්‍රිය යොවුන් කණ්ඩායම්වලට ගැබ් ගැනීම වළක්වා ගැනීම සඳහා දැනුම හා සේවා ලබා දීම හා යොවුන් මිතුරු සංවේදී සේවාවන් ලබා දීම වැනි කටයුතුය.මේ සියල්ලට වඩා මවගේ රැකවරණය, පවුලේ සෙනෙහස හා ආරක්ෂාව ලබා දීම මෙම ව්‍යසනය පිටු දැකීමට ඇති හොඳම පිළියම වෙයි.සාගරිකා දිසානායක ජයසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>08</month>
      <day>11</day>
    </date>
    <link>http://www.silumina.lk/2013/08/11/_art.asp?fn=ay1308111</link>
    <topic>හිරිමල් හිරු</topic>
    <author/>
    <content>සංස්කාරක, සඳ දිය, සිළුමිණ, ලේක්හවුස්, කොළඹ 10. ලිපිනයට ඔබේ නිර්මාණ එවන්න. එහිදී අපට ඔබ හා සම්බන්ධ විය හැකි දුරකථන අංකයක් ද ලියා එවන්න අමතක නොකරන්න.  මා පැතූ ලෝකයක් හෝ සුන්දර යමක් වේ නම් ඒ සියල්ල ම පැවතියේ මාගේ සිහිනයක් තුළ පමණි.ඒ නිසා ම මගේ එකම විනෝදාංශය වූයේ ද සිහින දැකීමයි. කිසිම දිනයක ඒ සිහින යථාර්ථයක් නොවනා බව දන්නාමුත් මම දිගින් දිගට ම සිහින වියමි.ඒ සිහින තුළ ඇවිද ඒවායේ සුන්දරත්වය විඳගනිමි. මන්ද පියවි ලෝකය තුළ පවතින කර්කශ, ක්‍රෑර බව ඒ සිහින තුළ මා හට හමු නොවේ.සාමකාමී සොබාදහමක් සමඟ සිහින තුළ ජීවත් වන මා හට සැබෑ ලෝකය සැබැවින් ම පීඩාකාරීය. ඒ පීඩාකාරී ලෝකය තුළ මා නැමති ජීවියා විඳින දුක් ද අපමණය.විටෙක නිරපරාදේ බැණුම්, චෝදනා, සැක කිරීම් වලට ද මා භාජනය වන්නේ ඒ නිසාය. මාගේ නිහඬ බව ඇතැමුන් තේරුම් ගන්නේ වැරදි ලෙසටය.ඒ නිසා ම ඔවුන් මා දෙස වපර ඇසින් බලා නොයෙකුත් දෑ කියනා බව මම දනිමි. එහෙත් මා මේ වියමන් කරන සිහින වලින් මිදී මට කළ හැකි කිසිවක් මෙහි නැත.මාගේ සිහින රජ කරවන්නට තරම් හැකියාවක් ද මට නැත. නමුත් මගේ සිහින ලෝක තුළ මා ගෙවනා නිදහස් සාමකාමී ජීවිතය භෞතික ලෝකයට කොහෙත් ම නොගැළපෙන්නේ පෙර කී ලෙස සමාජය මා දෙස වපර ඇසින් බැලීම නිසාය.නමුත් මා ඉන් කම්පා නොවන්නේ තවදුරටත් මට සිහින වියන්නට තරම් යහපත් මානසිකත්වයක් පවතින නිසාය.කවුරු කෙසේ මොනවා කීවත් මා සිහින වියමන නවත්වන්නේ නැත. මන්ද මාගේ කුඩා ලෝකය තුළ ඇති එකම සතුට එය පමණක් වන නිසාය.අවාසනාවකට මා වියනා සෑම සිහිනයක් ම විෂ කටු තුඩු වලින් ඇන විනාශ කරන්නට සියලු දෙනා බලා සිටීම මට ඇති කරවන්නේ කලකිරීමකි. මා කාගේවත් සිහින බිඳින්නේ නැත. එහෙත් සියලු දෙනා එක්ව මගේ සිහින බිඳ දමන්නේ මන්ද? මේ පැනයට පිළිතුරු කෙතෙක් සෙවුව ද තව වනතුරුත් එය මට හමුනොවීම පුදුමයකි.බාහිරින් එල්ල වන වාරණ තර්ජනවලින් මා වියනා සිහින කිසිවකුටත් වැළැක්විය නොහැකි බව ඒ කිසිවෙක් තේරුම් නොගැනිම මට වේදනාවකි.එහෙත් සියලු දෙනා එක්ව බිඳ දමන ලද නැවත ප්‍රතිනිර්මාණය කළ නොහැකි බොහෝමයක් සිහිනවලට දැන් එක්ව ඇත්තේ අඳුරු පැල්ලම්ය. මා කෙසේ එවැනි අඳුරු පැල්ලම් වැකුණු සිහිනයක් යළි වර්ණ ගන්වන්නේ ද...? තැනින් තැන යන්තමින් දැල්වෙන පහන් කණු නැතුවා ම නොවේ.ඒ පහන් කණු දල්වනු ලැබ ඇත්තේ මා විසින් හඳුනා ගන්නා ලද සැබෑ මිනිසුන් ය. ඔවුන්ට මගේ ඒ අඳුරුව ගිය සිහිනවලට නිකමට හෝ අලෝකයක් වන්නට සිතෙන්නට ඇත්තේ මා ද ඔවුන් මෙන් සිහින වියනා බව ඔවුන් දන්නා නිසා වන්නට ඇත.මා දැන් ගෙවන්නේ ද්විත්ව පෞරුෂයක් හිමි ජීවිතයකි. භෞතික ලෝකය ද එසේත් නැතිනම් සිහින ලෝකය ද යන්න මා තෝරා ගත යුතුය. නමුත් මා සිහිනවලින් මිදෙන්නට අකමැතිය. නිදහස හා සතුට විඳගන්නේ කාලයක් පුරා සැලසුම් කොට වියන ලද සිහිනයකදී පමණි. ඉතිං... තව දුරටත් මගේ සිහින වියන්න මට ඉඩ දෙන්න. මන්ද මා වැන්නෙකුට කළ හැකි එකම දෑ එය පමණක් වන නිසාය.චතූ හේරත්  ”මට ඊයෙ ඔයාව මතක් වුණා.” ”ඊයෙ විතරද මතක් වුණේ?” ”නෑ.. මං කිව්වෙ ඊයෙත් මතක් වුණා කියල” ”ඔයා එහෙම නෙමෙයි කිව්වෙ. ඊයෙ මතක් වුණා කියල..” ”හරි ඉතින් ඊයෙ කියන එකෙයි ඊයෙත් කියන එකෙයි වෙනසක් නෑනෙ” ”අල්තයන්නක වෙනසක් තියෙනවානේ” ”අල්තයන්නක වෙනසක් විතරයිනේ””ඒත් ඒක විශාල වෙනසක්.. සංවේදී වෙනසක්.. ඊයෙ මතක් වුණා කියන එකට වඩා ඊයෙත් මතක් වුණා කියන එක හරිම වෙනස්... හරිම සංවේදී එකක්””හරි ඉතින් හිතාමතා නොකරපු පුංචි වෙනසක් නේ” ”නෑ.. ලොකු වෙනසක්”අන්න එතකොට තමයි කල්පගෙ මූණ අඳුරුවෙලා ගියේ. ඊට පස්සෙ තනියම කුටු කුටු ගාන්ඩ පටන්ගත්ත.”දැන් ඔය අකුරක් අල්ලගෙන කොක්කක් දාගෙන මුළු දවසම මුස්පේන්තු කරන්ඩද හදන්නෙ?”කල්ප ඒ ප්‍රශ්නය නම් ඇහුවෙ හොඳටම තදවෙලා.”කේන්තිගන්ඩ එපා කල්ප... මං ඔයාගෙන් නවකතාවක් විතරක් නෙමෙයි පුංචි අල්කිරීමත් වුණත් බලාපොරොත්තු වෙනවා. ඒකයි. අල්කිරීම අඩුවුණාම මට හිතෙන්නෙ හිතෙන් පදාසයක් අහිමිවෙලා කියල.””පිස්සු පොරී”අන්තිමේදි කල්ප එහෙම කිව්ව. එහෙම කිව්ව විතරක් නෙමෙයි බස් හෝල්ට් එකේ හිටපු හුඟාක් දෙනෙකුට හොරෙන් මගෙ ඇඟිලිතුඩුත් අල්ලගත්තා.”මං අල්තයන්නක් නැතුව දුක්වුණේ නෑ.. ඒත් අල්තයන්න ලබාගන්න සටනක් කළා.. එච්චරයි” ”හරි.. ඊයෙත් මාව මතක් වුණේ ඇයි කියල දැන් කියන්ඩ” ”ඊයෙ අටවක” ”ඉතින්” ”හඳෙන් බාගයයි... ඉතුරු බාගෙ අඳුරුයි.. හැබැයි මං උපකල්පනය කළා අඳුරු බාගෙත් තව සති දෙකකින් පෙනේවි කියල” ”හරි ඉතින් ඇයි මාව මතක් වුණේ? ඒකනෙ ප්‍රශ්නෙ” ”ඔයාගෙ ආලෝකවත් වෙලා තියෙන්නෙ බාගයයි”ඒක කල්පගෙ ඇනුම්පදයක් ද කියලත් වෙලාවකට හිතෙනවා. ඒක හින්ද මං එකපාරට උත්තර දෙන්ඩ ගියේ නෑ.. උත්තරයක් උස්සගෙන කූඹි හත් අට දෙනෙක් එනකල් මං බිම බලාගෙන හිටිය. විනාඩි දෙකකට විතර පස්සෙ කූඹි හත්අට දෙනෙක් ආවා. මට උත්තරයක් අරගෙන නෙමෙයි. මොකක්දෝ රොඩු කෑල්ලක් උස්සගෙන. මහානර්ඝ වස්තුවක් වගේ රොඩු කෑල්ලක් උස්සගෙන යන කූඹි ටිකක්.”එතකොටම කාරෙකක් ගියා. අලුත්ම නොම්බරේකුත් එක්ක.”කූඹින්ගෙයි අපෙයි තියෙන එකම වෙනස උන් පොඩියි. අපි ලොකුයි එච්චරයි.” ”ඒ කිව්වෙ?” ”අර ගිය කාරෙකත් ජපානයේ කුණු ගොඩට දාල තිබුණ කාරෙකක්.. රීකන්ඩිෂන් කියල ගේනවා.. රොඩු.. කූඹි වගේමයි.. රොඩු උස්සගෙන යනවා.. මහානාර්ඝ වස්තුවක් වගේ””පිස්සු පොර..” ”නැද්ද කියන්ඩ” ”ඔච්චර හිතන්ඩ එපා..” ”ඒක හරි.. හිතුවොත් ඔක්කොම පැටලෙනවා.. හිතෙන්නෙ නැත්නම් එතන පැටලිල්ලක් නෑ..”ඊට පස්සෙ නිහඬතාවක් පැතිරිලා ගියා. කතා කර කර හිටපු දේවල් ඉවරවුණු හින්දම නෙමෙයි.”ඔයා අඩ සඳ වගේ..” ”මම ද? මගෙ නළල ද?” ”නෑ.. සම්පූර්ණ ඔයා” ”තාම මට පේන්නෙ බාගයයි. ඉතුරු බාගෙ වැහිල..” ”පෙනෙන බාගය සමානයි නොපෙනෙන බාගය. ඒක හින්ද පෙනීම සමානයි නොපෙනීම””පට්ට ගහපු කතාවක්” ”පට්ට කතා”නැවතත් නිහඬතාව.. ඒ පාර නම් නිහඬතාව ඇවිල්ල ඇඟේ වැදෙන්ඩ පටන්ගත්තා..”තාම නෑ අර ප්‍රශ්නයට හරි උත්තරයක් හම්බවුණේ?” ”මොන?” ”අඩ සඳ ප්‍රශ්නය””ඇත්ත... තාම මං දැකල තියෙන්නෙ බාගයයි. සාරි ඇඳල එහෙම නැත්නම් ඩෙනිමක් ඇඳල..” ”ඉතින්?” ”නයිටියක් ඇඳල ඉන්නව තාම දැකල නෑ..” ”තව කල් තියෙනවා..” ”ඒක තමයි මං කිව්වේ.. තාම අඩ සඳ කියල..” ”දැනට ඒ අඩසඳ දිහා බලාගෙන ඉන්න... තව සති දෙකකින් පසළොස්වක ඒවි..” ”මාසෙ පෝය ඒවිද දන්නෙ නෑ.. ආපහු කැරකිලා ගිහින්”ඇත්තටම මට ඒ පාර නම් තදවුණා..”ඕන දෙයක් හිතාගන්ඩ”මං ටිකක් තදින් කිව්ව.. කල්ප මොනවදෝ කියන්ඩ උත්සාහ කළා.. ඒත් ඊට ඉස්සෙල්ල බස් එක ආවා..කල්පනී  සොඳුරු රුව ගුණ එකට කැටිවූ මුදු මොළොක් වත මැලවිලා... අහිංසක වත මඬල දළ රවුල ගොරහැඩි කළා... කැණි මඬල හා රැඳුණ සුනිල් නයන යුග කම්පිතය... තරුණ හද කිති කවන පෙමක නුඹ පැටලිලා නුඹ හදෙහි ගිනි... මා හදද ගිනියම් කළා හැඟුම්බර හැඬුම්බර මුව කමල මා නෙත ද තෙත් කරයි පුත මා ඔබේ මව නිසාබණ්ඩාරවෙල ස්වර්ණතිලකා වීරසේකර  දිව්‍ය විමනකි පෙම්වතුන්ට මහා ධන උල්පතකි ගැට කපන්නන්ට සම්බාහනාගාරයකි සලෙළුන්ට වධකාගාරයකි පා පුවරුවේ යන්නන්ටකැලණියේ නයනා දීප්ති ගුණරත්න  ජාතක පොත - විසිකොට අහකට ලියුව අපි බොළඳ - නවකතා හිරිකිතට නොලියාම ලියුම් - මගෙ පණට ‍ෙකටුවෙ එස්.එම්.එස් -රෑ පුරාට කතා කරනවා - අපි උජාරුවට සිංහල ඉංගි‍්‍රසි - කලවමට අපේ කම නැති අපට - රටක් තව හෙට ඇත්ද?මාවනැල්ලේ තේනුවර දේවගේ  Malaka suwanda danennesamanalayintavitharak nemei   දුරුතු සීතල හමාරව අවසන්ය. මේ නැකැත් මාස යැයි කියනු මා අසා තිබේ. සංසාර පුරුද්දට අනුව හමුවන පෙම්වතා හෝ පෙම්වතිය තමාටම හිමි වෙනවා යැයි කියනු මා අසා තිබේ.නමුදු මා සංසාරය පුරාවට පැතූ කුමරු කවුද කියා දන්නෙක් ද නැත. නමුදු මා පතා ආ හිමි යැයි කියා ආදරය කළ පෙම්වතා අන් තුරුලක සිටියි. සෙරෙප්පුවල අඩිය ගෙවෙනකල් අපි ආදරයෙන් ඇවිදගෙන යන්න ඇති. හැමදාම එකම වේලාවට මුණ ගැහුණ තැන් අපමණ ඇති.දෙදෙනාම එකතු වී පන්සල් ගිය වාර අනන්තවත් ඇති. යහළු යෙහෙළියන්ගෙන් ලැබුණ ආශිර්වාද මහා මේරු පර්වතය තරම් ඇති. දෙන්නම එකට එකතු වෙලා මල් පූජා කරලා හොඳ අනාගතයක් දහස් වර පතන්න ඇති.හදිසියෙවත් එක දවසක නොදැක්කොත් කඳුළු බෝතල් පුරවන්න අඬන්න ඇති. රැයේ දැකපු හැම හීනෙකම පෙම්වතුන් වෙලා ඉන්න ඇති. මඟතොටේදි මුණ ගැහිලා මේ රෝස පාට අත, ඔය අතේ එල්ලිලා පැය ගාණක් ඉන්න ඇති. ඒ වගේම අත රිදෙනකල් අල්ලට දාඩිය දාලා ලිස්සනකල් අත්වැල් බැඳගෙන කතා කර කර ඉන්න ඇති.ඒත්.....පඬුරු ඔතාපු රෙදි කෑලි පරණ වෙලා දිරලා වැටිලද නැත්නම් කපුටන් ලිහා දමලද, අපි ගැටබරු ගිහින් රජ්ජුරු බණ්ඩාර දෙවියන්ගෙ දෙපා ළඟ වැඳ වැටිලා බාර වෙලත් ඇති.ඇයි දෙයියනේ අපි දෙන්නට මෙහෙම වුණේ. ඇයි අපි දැකපු හීනෙකවත් අපි දෙන්නගෙන් කවුරුවත් දුෂ්ඨයා නොවුණේ. දෙන්නට දෙන්නා හෙවණැල්ල වගේ ඉඳලා, පණ වගේ විශ්වාසය රැකලත් මෙහෙම වුණේ.අද අපි දෙන්නා ඉන්නෙ දෙතැනක. මං ඉන්නෙ මූණ පුරාවටම කඳුළු වැල් ඇඳගෙන, ඔළුව පීරනකොට කන්නාඩිය කියනවා ඔය මූණ පුලුටු වෙලා කියලා. ඒත් මේ ආදරේට මගේ ගෙදරින් අඩුම තරමෙ වැලි එකතු කරලා හදන වැලි කන්දක් තරම්වත් පොඩි ආශිර්වාදයක්වත් ලැබිලා නෑ. ඒත්...”මං තවම ආදරෙයි.”මං හිතන්නෙ ඔයාගෙ හිතත් අඬනවා ඇති. ඔයත් කඳුළු හංගාගෙන ලෝකයට හිනා වෙනවා ඇති. ඇයි අපි දෙන්නට මෙහෙම වුණේ. අපි දෙන්නව වෙන් කළේ බලවේගයක් ද? නෑ නෑ එහෙම වෙන්න බෑ.අපේ හිමිවීම තමයි අපව වෙන් කළේ. රෑට ඔයා මතක් වෙලා කොට්ටය තෙමෙන කල් අඬ අඬා දුක කීවත් ඒ දුක ඔය පපුවට දැනෙනවද කියන්න මං දන්නෙ නෑ.වැලිගම මයුරි ගමගේ  ආදරය අනාදරය අතර අතරමං වී අනේක දුක් අනන්ත පීඩා අතෝරක් නැතිව අනන්තය තෙක් ගලද්දි ආදරයට යළිත් ආදරය හිමි විය ආදරය ආදරණීයයි...එච්.එම්.ජේ.එම් හේරත්  පාට සළු පිළි මතින් නේක විසිතුරු මැදින් - දිව ලොවක අසිරි පැතූ නොයෙක් පිරිමින් ළඟින් සැතපෙමින් මොහොතකට ‍උන්ට ඕනෑ ලෙසින් - හිත එකඟ නැති වුව ද මට උරුම දෙය බැවින් උමතුවෙන් පටලැවුණ රාගයේ ගිනි සිලුව - නැඟී එයි අතමිටට මොනර කොළ එන තෙක් ම පරව ගිය කුසුමකව නිගාවන් ලද මෙමට - දුකම මිස ලැබේවි ද ප්‍රේමයක් කිසි දිනෙක සෙයිලමේ සලෙළුන්ගෙ යහනාව සරසන්න - උරුම ව‍ූයේ මෙමට සසර කළ පවකින් ද? සැමට පුළුවන් වුවත් මගේ නම කෙළෙසන්න - කාට නම් හැක‍ිවේ ද මා මෙයින් මුදවන්න? කාසි කොළ පෙන්නමින් මා සොයා එන එවුන් - සැප මෙයැයි කිය කියා අනඟ නෙතු දල්වමින් මගෙ ළමැද මත සැපට මුව හොවා සැනසුණත් - හද කියන අ‍ෙඳා්නා අසාවිද උන් ඉතින්?ඩබ්. එම්. ගීෂානි නදීමාලී කයිකාවල  දෙවියන්ගේ් වචන මට පිළිපඳින්න බැරි වුණා. ඒත් මම එක දෙයක් කළා............ රත් වුණු යකඩයක් උඩ ඉඳගෙන ගෙළ නොසිඳුවාට වේදනාව පිටාර ගලන හදවතින්මම ඒක කළා....... හාමතේ මහ උන්දෑ වටේ වැටිලා අඬන මයෙ කිරි සප්පයන්ගෙ බඩ කට පුරවන්න උන්ගෙ ප්‍රාණය උඳුර ගත්තා. උන්ගෙ පංචස්කන්ධය කීතු කීතු කරලාහංදිය කඩේ ඉස්සරහා එල්ලුවෙ හතර මහා පොහොයටම සිල් රකින ඇත්තන්ගෙ රස නහර පිනවන්න. ඒ ඇත්තො හැමෝම සිල්වතුන් වුණාඅවසානයේ මම විතරක් පව්කාරයා වුණා. මේ පවිකාරයාගෙ පැටවුන්ට පාරෙ බැහැලා යන්න බැරි තරමට ඒ සිල් ඇත්තන්ගෙ ඇල්ම බැල්ම ශාපයක් උණා. දෙයි හාමුදුරුවනේ, පසළොස්වක පෝයට මයෙවුන් එක්ක විහාර මළුවට ගොහින් බුදුහාමුදුරුවන්ගෙ දෙපා මුල වැටෙන්න අප්‍රමාණ ආශාවක් මේ පව්කාරයාගේ හිත් කොනේ් ගුළිවෙලා තියෙනවා. ඒ අඩවන් වූ කාරුණික දෑස් දිහා බලාගෙන එකෝම එක වතාවක් මේ තුන් ලෝකෙන්ම ඈත්වෙලා ඉන්න.? ඒත්... ඒත් ඔය ඇත්තන්ට පුදුම හිතෙයි. ඔය හිත්වලට හිනාවක් මතුවෙයි. මම දන්නවා ඒක සාධාරණයි කියලා. නමුත් මට එක මොහොතක් ඉඩ ;දන්න... මේ පව්කාර ආත්මයෙන් මිදෙන්න. එක මොහොතකට මුනි සිරිපා සිත් සේ වැඳගන්න...පදවි ශ්‍රීපුර චම්පිකා කුමාරි  සිත ගොඩක් හඬනවා. නෙත් කඳුළු ගලනවා. ජීවිතය ගොඩාක් හුදකලා වෙලා. අතීතය සිහිනයක් පමණක්ම වෙද්දි ඒ මතකය සිත පුරාවටම දෝරේ ගලනවා. කවදාවත්ම ආයිත් උදා නොවන ඒ සොඳුරු වස්සානය මගේ ජීවිතෙන් ගොඩාක් ඈතට ගිහින්.මම දන්නවා කවදාවත්ම කාටවත්ම වටහාගන්නට බැරි වුණ අපේ ආදරය අපේ සිත්වලම සිරවෙලා. මුළු ලොවම අපට එරෙහි වෙලා. දසත වැටකොටු බැඳලා. ජීවිතය ගොඩාක් අකාරුණිකයි.හැමදාමත් ම හඬා වැටුණු මගේ නෙතඟට හසරැල්ලක් උරුම කරලා දුන්නෙ ඔයා. ඔය ළෙන්ගතු හදවතට ඇත්තටම මම ගොඩාක් ආදරෙයි. මගේ හැම හීනයක්ම හැම පැතුමක්ම වළලලා දාලා දුක නැමති අඳුරු අගාධය තුළම කිමිදෙමින් මම ජීවිතයට අකුරු ඇමිණුවා.සතුට කියන සේයාවක්වත් මගේ සිතට උරුම නොවුණ ඒ අඳුරු යුගයෙ දී මගේ හදවත නැවුම් පැතුම්වලින් පුරවපු ඒ ලස්සන හදවතට මම ගොඩාක් ආදරෙයි.ඇත්තමයි සසර පුරාම මා සිත වෙළාගත් ඒ ආදරණීය ආමන්ත්‍රණය මගේ සිත සොරකම් කරගෙන. ඒ ළෙන්ගතු සිත ළඟ තනිවෙන්නට - සෙනෙහෙබර වදනක් මුමුනන්නට සිත පුරා පුරවාගත් හැඟුමන් සමඟින් අද මගේ සිත හුදකලා වෙලා.ඔයාගේ ඇඳුම් විලාසයට ඔය ප්‍රතාපවත් පෙනුමට මම හැමදාමත් ආදරය කළා. ඒ හැමදේටම වඩා ඔය හදවත පුරවාගත්ත ළෙන්ගතුකමට සංවේදී බවට මම ආදරෙයි. ඇත්තමයි කවදාවත්ම උරුම නොවන ඒ සංවේදී හදවත ළඟ සසර පුරාටම තනිවෙන්නට මම පෙරුම් දම් පුරන්නම්.ඇත්තමයි - සත්තමයි – මගේ නිදිගත් ආත්මය අවදි කළ රාත්‍රියක් ම වූ නුඹේ ළෙන්ගතු හදවතට මේ සසර පුරාටම මම ගොඩක් ආදරෙයි. අනන්තයක් වූ විශ්වයටත් වඩා ඔබට මම ආදරෙයි. දෙයියනේ ඒ ආදරය මේ තරම්ම මගෙන් දුරට ඉගිලිලා ගියේ ඇයි?කල්පනී එස්. ජයසිංහ  මහ ඉස්පිරිතාලෙ බංකුවේ ඈඳිගෙන ගෙවී ගිය හෝරාවෙ අඩ ගැසී නොම්මරය ඇඟේ පතේ දහ අමාරු දොස්තර නෝනට කියාල බේත් හේත් ලියා ගත්තෙ හිතේ සතුට දලු දමන්නෙ අහක බලන දූ දරුවන් සිත් පිත් නැත රජ වූවත් නින්දා අවමන් ඔසවත් හෙට දා මියැදුම සැපවත්මීගස්ආරේ ගුණපාල වික්‍රමආරච්චිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>08</month>
      <day>11</day>
    </date>
    <link>http://www.silumina.lk/2013/08/11/_art.asp?fn=aj1308111</link>
    <topic>ශ්‍රී ලන්කන් ගුවන් සේවා ඇකඩමිය විශිෂ්ටතම පුහුණු ආයතන 10 අතරට</topic>
    <author/>
    <content>ශ්‍රී ලන්කන් ගුවන් සේවා ඇකඩමිය විශිෂ්ටතම පුහුණු ආයතන 10 අතරටජාත්‍යන්තර පුහුණු හා පාර්ශ්ව සංවර්ධන අංශ ප්‍රධානී ඉස්මයිල් අල්බයිධානි මහතා විසින් ශ්‍රී ලන්කන් ගුවන් සේවයේ මානව සම්පත් අංශ ප්‍රධානී ප්‍රදීප කැකුලාවල සහ ශ්‍රී ලන්කන් ජාත්‍යන්තර ගුවන් සේවා ඇකඩමියේ කළමනාකරු බුද්ධික හේවාවසම් මහත්වරුන් වෙත සම්මානය පිරිනැමූ අවස්ථාව.ජාත්‍යන්තර ගුවන් ප්‍රවාහන සංගමය මගින් ශ්‍රී ලන්කන් ගුවන් සේවයේ ජාත්‍යන්තර ගුවන් සේවා ඇකඩමිය සිය 2013 ප්‍රිමියර් කවයෙහි ලොව විශිෂ්ටතම අනුමත ගුවන් සේවා පුහුණු මධ්‍යස්ථාන 10 අතරට එක්කර ගැනිණි. මෙම තෝරා ගැනීම සිදු කෙරුණේ රටවල් 90 ක ගුවන් සේවා පුහුණු මධ්‍යස්ථාන 440 ක් ඇගයුමට ලක් කිරීමෙන් අනතුරුවය.වර්ධනය ව්‍යාප්තිය, ශිෂ්‍ය ශ්‍රේණිගත කිරීම්, පහසුකම් වල තත්ත්වය සහIATA පුහුණු වැඩසටහන් ප්‍රචලිත කිරීමට දක්වන ලද දායකත්වය යන සාධක මත මෙම මධ්‍යස්ථානය ඇගයුමට ලක් කෙ‍රිණි.ගුවන් සේවා ක්ෂේත්‍රය තුළ අවශ්‍ය දැනුම සහ හැකියාවන්ගෙන් අනාගත පරපුර සවිබල ගැන්වීම සඳහා ශ්‍රී ලන්කන් ගුවන් සේවය දරන ප්‍රයත්නයන් සහ ශ්‍රී ලංකාවේ ජාතික ගුවන් සේවය වශයෙන් මෙරට ගුවන් සේවා මධ්‍යස්ථානයක් බවට පත් කිරීම සඳහා වන අපගේ කැපවීම ඇගැයුමට ලක්වීමක් වශයෙන් එම ජයග්‍රහණය දැක්විය හැකි බව සභාපති නිශාන්ත වික්‍රමසිංහ මහතා කියයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>08</month>
      <day>11</day>
    </date>
    <link>http://www.silumina.lk/2013/08/11/_art.asp?fn=aj1308112</link>
    <topic>ඩයලොග් ඩොලර් මිලියන 150ක ආයෝජන ගිවිසුම් අස්සන් තබයි</topic>
    <author/>
    <content>ඩයලොග් ඩොලර් මිලියන 150ක ආයෝජන ගිවිසුම් අස්සන් තබයිඩයලොග් ආසිආටා සහ ශ්‍රී ලංකා ආයෝජන මණ්ඩලය අතර ඇමරිකා ඩොලර් මිලියන150 ක යටිතල පහසුකම් ආයෝජන ගිවිසුම්වලට පසුගියදා අස්සන් තබනු ලැබීය.එම ගිවිසුම් මගින් 4 ජී සහ 3 ජී අධිවේගී බ්‍රෝඩ්බෑන්ඩ්, ෆයිබර් ඔප්ටික්, ස්ථාවර සන්නිවේදන සහ ජාත්‍යන්තර සන්නිවේදන ජාල ඇතුළුව නමුත් ඊට සීමා නොවූ ඩයලොග් සමූහයේ බහුවිධ වූ තොරතුරු හා සන්නිවේදන තාක්ෂණික යටිතල පහසුකම් පුළුල් කිරීමට කටයුතු කරනු ඇත.ඩයලොග් ආසිආටා සහ එහි පූර්ණ පරිපාලිත ආයතනයක් වන ඩයලොග් බ්‍රෝඩ්බෑන්ඩ් නෙට්වර්ක්ස් අත්සන් තබන ලද එම ගිවිසුම් මගින් වසර 3 ක ව්‍යාපෘතියක් ක්‍රියාවට නංවනු ලැබේ.2011 වස‍රේ දී ශ්‍රී ලංකාව සඳහා ඇ‍ෙමරිකානු ඩොලර් බිලියනයක සමුච්චිත ආයෝජන ව්‍යාපෘතියක් දියත් කිරීම වෙනුවෙන් ශ්‍රී ලංකා ආයෝජන මණ්ඩලය විසින් ඩයලොග් සමාගම තෝරාගනු ලැබීය.එසේම ඩයලොග් සහ එහි ප්‍රධාන හවුල්කරු ආසියාටා බර්හැඩ් සමූහය ශ්‍රී ලංකාවේ විශාලතම විදේශ ඍජු ආයෝජනය පිළිබඳ තනි සමාගම වශයෙන් ශ්‍රී ලංකා ආයෝජන මණ්ඩලය විසින් තෝරාගනු ලැබීය.2011 වසරේ ඩොලර් බිලියනයක ආයෝජන ව්‍යාපෘතිය සමඟින් ශ්‍රී ලංකාව තුළ ඩයලොග් සමාගමේ ආයෝජනය ඩොලර් බිලියන 1.35 දක්වා ඉහළ නැංවිණි. ඩොලර් බිලියන 1.5 ක යටිතල පහසුකම් පිළිබඳ නව ගිවිසුම් සමඟින් මෙම වාර්තා බිඳ දමා තවදුරටත් ඉදිරි පියවරක් තැබීමට ඩයලොග් සමාගමට හැකියාව ලැ‍බේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>08</month>
      <day>11</day>
    </date>
    <link>http://www.silumina.lk/2013/08/11/_art.asp?fn=aj1308113</link>
    <topic>කොළඹ MTS වෙත ඩොලර් 3500 ක පරිත්‍යාග</topic>
    <author/>
    <content>කොළඹ MTS වෙත ඩොලර් 3500 ක පරිත්‍යාගකාලිංග ද සිල්වා (ව්‍යාපාර සංවර්ධන කළමනාකාර මර්කන්ටයිල් මැරීන් මැනේජ්මන්ට්) කපිතාන් රොහාන් කොඩිප්පිලි (ප්‍රධාන මෙහෙයුම් නිලධාරි - මර්කන්ටයිල් ගෲප් - කපිතාන් ෆ්‍රෑන්ක් ඌවේ ස්නයිඩර් (අධ්‍යක්ෂක - NSB Reederei පියාසර කොම‍දාරු නොයෙල් ප්‍රනාන්දු (සභාපති - කොළඹ MTS කපිතාන් රවි ජයවික්‍රම (වරාය ප්‍රධානී - කොළඹ වරාය, කපිතාන් රවී ජයරත්න (ජ්‍යෙෂ්ඨ නාවික නියමු) ධම්මික වලගම්පාය මහතා (මහලේකම් - CASA) මහත්වරු.ජර්මානු නැව් සමාගමක් වන NSB Reederei විසින් කොළඹ MTS වෙත ඩොලර් 3500 ක පරිත්‍යාගයක් සිදු කර ඇත. කොළඹ MTS විසින් නාවිකයන්ට ‍ලබාදෙන වටිනා සේවය අගය කිරීම පිණිස එම පරිත්‍යාගය සිදුකර ඇත.කොළඹ MTS යනු දීර්ඝ මුහුදු ගමනකින් පසු කොළඹ වරායට ළඟාවන නාවිකයන් හට දෙවැනි නිවෙසක් සපයන ස්ථානයකි.එහිදී නාවිකයන්ට මදක් ගිමන් හැරීම, අවශ්‍ය වූවිට උපකාර ලබා ගැනීම, ආගමික කටයුතුවල නියැළීම සහ නිවෙස්වල සිටිනා සිය ආදරණීයයන්ට දුරකථනයෙන් කතා කිරීමට හෝ ඊ තැපැල් යැවීම ආදිය සිදු කළ හැකිය.NSB Reederei හි සභාපති පියාසර කොමදෝරු නොයෙල් ප්‍රනාන්දු පවසා සිටියේ, නාවිකයන් සඳහා දෙවැනි නිවෙසක් නිර්මාණය කරමින් ඔවුන්ගේ සුබ සෙත උදෙසා කටයුතු කරනා අපට ලබාදුන් මෙම අතිවිශාල පරිත්‍යාගයට බෙහෙවින් ස්තුතිවන්ත වන බවය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>08</month>
      <day>11</day>
    </date>
    <link>http://www.silumina.lk/2013/08/11/_art.asp?fn=aj1308114</link>
    <topic>ඉර්කොන් සමාගමෙන් පාසල් 5 කට පරිගණක</topic>
    <author/>
    <content>ඉර්කොන් සමාගමෙන් පාසල් 5 කට පරිගණකඉන්දියාවේ ඉර්කොන් ඉන්ටර්නැෂනල් සමාගම කළුතර දිස්ත්‍රික්කයේ අඩු පහසුකම් සහිත පාසල් වල දරුවන්ගේ පරිගණක දැනුම වර්ධනය කිරීම සඳහා පරිගණක සහ අවශ්‍ය ගෘහ භාණ්ඩ සහ උපකරණ පරිත්‍යාග කළේය.මතුගම තෝරා ගත් පාසල් 05 කට එම උපකරණ බෙදා දෙනු ලැබුවේ ප්‍රවාහන අමාත්‍ය, කුමාර වෙල්ගම මහතා විසිනි. ඉර්කොන් සමාගමේ සාමාන්‍යාධිකාරී එස්. එල්. ගුප්තා මහතා ද ඒ අවස්ථාවට සහභාගි විය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>08</month>
      <day>11</day>
    </date>
    <link>http://www.silumina.lk/2013/08/11/_art.asp?fn=aj1308115</link>
    <topic>වෘත්තියේ උසස් වීම් කඩිනම් කරගන්න විධායක සංවර්ධන වැඩසටහන්</topic>
    <author/>
    <content>වෘත්තියේ උසස් වීම් කඩිනම් කරගන්න විධායක සංවර්ධන වැඩසටහන්නෝර්ත්වුඩ් අධ්‍යයන ප්‍රධානී ඉන්ඩි චන්ඩර්CIMA, CIM, Edexcel BTEC HND, ABE සහ ICASL ආදී වූ වෘත්තීය සුදුසුකම් සම්පූර්ණ වශයෙන් හෝ අර්ධ වශයෙන් සපුරා ඇති වෘත්තීයවේදීන් මෙන්ම සිය අධ්‍යාපනික සුදුසුකම් සම්පූර්ණයෙන් සපුරා ගැනීමට මාර්ගයක් සොයමින් සිටින්නනුත් අරමුණු කරගෙන ඒඑන්සී උසස් අධ්‍යාපන ආයතනය ‍නෝර්ත්වුඩ් සරසවිය සමඟ එක්ව සාම්ප්‍රදායික උපාධි පිරිනැමීමෙන් බැහැරව ගොස් විධායක සංවර්ධන වැඩසටහන හඳුන්වා දෙයි.මෙම විධායක සංවර්ධන වැඩසටහන යටතේ සිසුන්හට කළමනාකරණ, ජාත්‍යන්තර ව්‍යාපාර, අලෙවි හෝ මූල්‍ය යන අංශයන්ගෙන් ව්‍යාපාර පරිපාලනවේදී උපාධියක් සරිකරගැනීමට අවස්ථාව පිරිනමා ඇත.මූල්‍ය අංශයෙහි ව්‍යාපාර පරිපාලනවේදී උපාධිය, ICASL සුදුසුකම සම්පූර්ණ වශයෙන් හෝ අර්ධ වශයෙන් සපුරා ඇති අය හට නියැළිය හැකි අවස්ථාවකි. මෙම අධ්‍යාපනික වැඩසටහන මාස 12 ක කාලයක් තුළ සම්පූර්ණ කළ හැකි අතර දේශන පැවැත්වෙනුයේ ඉරිදා දිනයන්හිදීය.අධ්‍යයන ක්ෂේත්‍රයන් තෝරා ගැනීමේදී සිසුන්ගේ වෘත්තීය සුදුසුකම් මත සමහර විෂයයන්ගෙන් සිසුන් නිදහස් කිරීම හේතුවෙන් මෙම උපාධිය මාස 12 ක කාලයක් තුළ සම්පූර්ණ කිරීමට හැකියාව ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>08</month>
      <day>11</day>
    </date>
    <link>http://www.silumina.lk/2013/08/11/_art.asp?fn=aj1308116</link>
    <topic>සෙලාන් ක්‍රෙඩිට් කාඩ්පත් හිමියන්ට වාසි</topic>
    <author/>
    <content>සෙලාන් ක්‍රෙඩිට් කාඩ්පත් හිමියන්ට වාසිසෙලාන් බැංකුවේ නවතම ප්‍රවර්ධන වැඩසටහන වන ‘සෙලාන් කාඩ් දැවැන්ත දීමනා’ දියත් කරමින් ක්‍රෙඩිට් කාඩ්පත් සඳහා නවතම දැවැන්ත දීමනා රැසක් හඳුන්වා දී තිබේ.සුපිරි වෙළෙඳසල් සාප්පු සවාරි, ඉන්ධන, වස්ත්‍රාභරණ, අවන්හල්, හෝටල්, පිටරට සවාරි, සෞඛ්‍ය පහසුකම් ආදිය සඳහා පිරිනැමෙන ‍එම අතිදැවැන්ත දීමනා, සෙලාන් බැංකුවේ ක්‍රෙඩිට් කාඩ්පත් හිමියන් සඳහා ම පමණක් අනන්‍යවූ සුවිශේෂී ප්‍රතිලාභ වේ.මේ අනුව සෙලාන් ක්‍රෙඩිට් කාඩ්පත් හිමියන් හට මෙකී දීමනා 2013 අගෝස්තු 31 වැනි දින දක්වා භුක්ති විඳීමේ අනගි අවස්ථාව හිමිවනු ඇත.මෙහිදී මෙරට සුපිරි හෝටල් රැසක 60% ක් දක්වා වන පරිදි දැවැන්ත වට්ටම් ලබා ගැනීමට සෙලාන් ක්‍රෙඩිට් කාඩ්පත් හිමියන්ට අවස්ථාව උදාවනු ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>08</month>
      <day>11</day>
    </date>
    <link>http://www.silumina.lk/2013/08/11/_art.asp?fn=aj1308117</link>
    <topic>ඇක්ටිව් ඇලොයි ජෙලි පානය වෙළෙඳපොළට</topic>
    <author/>
    <content>ඇක්ටිව් ඇලොයි ජෙලි පානය වෙළෙඳපොළටකෝමාරිකා තුළ අඩංගු ජෙලි භාවිතා කරමින් ප්‍රණීත රසයකින් යුතු සිසිල් බීම වර්ගයක් වෙළෙඳපොළට හඳුන්වා දෙයි.පාණදුරේ කළුදෑවල පිහිටි ඔයෝ කෙයාර් ආයතනය විසින් මෙයට වසර තුනකට පෙර ප්‍රථම නිෂ්පාදනය ලෙස ඇක්ටිව් ඇලෝයි නම් වූ කෝමාරිකා ජෙලි පානය වෙළෙඳපොළට හඳුන්වා දී ඇත.එය ප්‍රධාන ලෙස කොළඹ සහ තදාසන්න නගරයන්හි අලෙවි කළ අතර ‍වෙළෙඳපොළේ ඉහළ පිළිගැනීමකට ලක්විය.මෙහි ඇති විශේෂත්වය වන්නේ සාම්ප්‍රදායී සිසිල් බීම මඟින් ලබන ප්‍රබෝධයට වඩා වැඩි යමක් එමඟින් ලැබීමයි.එයට හේතුව වන්නේ ප්‍රබෝධය සමඟින් නිරෝගී සිරුරකට හිතකර සෞඛ්‍යමය පානයක් වන බැවිනි.ඇක්ටිව් ඇලොයි ජෙලි පානය වෛද්‍ය උපදේශයකින් තොරව පාවිච්චියට ගත හැකි ඖෂධීය පානයක් ලෙස ආයුර්වේද දෙපාර්තමේන්තුවේ අනුමැතිය ලැබී තිබේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>08</month>
      <day>11</day>
    </date>
    <link>http://www.silumina.lk/2013/08/11/_art.asp?fn=aj1308118</link>
    <topic>ව්‍යාපාර සවිබල ගැන්වීමට ලොව නවතම තාක්ෂණය ඉන්ෆොටෙල් 2013 සූදානම්</topic>
    <author/>
    <content>ව්‍යාපාර සවිබල ගැන්වීමට ලොව නවතම තාක්ෂණය ඉන්ෆොටෙල් 2013 සූදානම්ශ්‍රී ලංකාවේ තොරතුරු තාක්ෂණ කර්මාන්ත එකමුතුව විසින් සංවිධානය කරනු ලබන දකුණු ආසියාවේ ප්‍රමුඛතම හා මෙරට දැවැන්තම තොරතුරු හා සන්නිවේදන තාක්ෂණ ප්‍රදර්ශනය වන ඉන්ෆොටෙල් හි 2013 දැක්ම ඔක්තෝබර් 24 දින සිට 27 දින දක්වා ශ්‍රී ලංකා ප්‍රදර්ශන හා සම්මේලන මධ්‍යස්ථානයේදී පැවැත්වීමට කටයුතු ‍යොදා තිබේ.මෙවර ප්‍රදර්ශනය සඳහා ප්‍රදර්ශන කුටි 250 කට අධික ප්‍රමාණයක් එක්වීමට නියමිත අතර එහිදී මෙරට හා ජාත්‍යන්තර සංවිධාන හා ආයතනවලින් 100,000 කට අධික දේශීය හා විදේශීය නරඹන්නන් ප්‍රමාණයක් ප්‍රදර්ශනය නැරඹීමට පැමිණෙනු ඇතැයි අපේක්ෂා කෙරේ.ප්‍රදර්ශනය නැරඹීම සඳහා පැමිණෙන්නන් හට ලොව නවීනතම පරිගණක දෘඩාංග, මෘදුකාංග හා සේවා, සරල ලෙස නිර්මාණය කරන ලද බුද්ධිමය පද්ධතිවල ක්‍රියාකාරිත්වය, අධිවේගී නව්‍ය පරිමාණය කළ හැකි සැකසුම් ආදිය එම ප්‍රදර්ශනයේදී දැක බලා ගැනීමට අවස්ථාව සැලෙසනු ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>08</month>
      <day>11</day>
    </date>
    <link>http://www.silumina.lk/2013/08/11/_art.asp?fn=aj1308119</link>
    <topic>මහින්ද්‍රා ස්කූටර්ස් මෙරටට</topic>
    <author/>
    <content>මහින්ද්‍රා ස්කූටර්ස් මෙරටටඇමරිකානු ඩොලර් බිලියන 16.2 ක වත්කම් සහිත ඉන්දියාවේ විශාලතම සමාගමක් වන මහින්ද්‍රා සමූහ ව්‍යාපාරයට අයත් මහින්ද්‍රා ටූ වීලර්ස් ලිමිටඩ් නවතම ස්කූටර් මාදිලි ගණනාවක් ශ්‍රී ලංකාවේ වෙළෙඳපළට හඳුන්වා දෙයි.මහින්ද්‍රා ටූ වීලර්ස් ලිමිටඩ් මෙහිදී ශ්‍රී ලංකාවේ රුපියල් බිලියන 15 ක වත්කම් සහිත අයිඩියල් ගෲප් හි උප සමාගමක් වන අයිඩියල් ටූ වීලර්ස් ලිමිටඩ් සමඟ එක්වන අතර එය මහින්ද්‍රා ටූ වීලර්ස් සමාගමේ මෙරට බලයලත් බෙදාහරින්නා බවට පත්වේ.අයිඩියල් ගෲප් මහින්ද්‍රා ගෲප් හි නිෂ්පාදන සහ වෙනත් ලෝකයේ ප්‍රසිද්ධ නිෂ්පාදන ගණනාවක මෙරට බලයලත් බෙදාහරින්නා ලෙස ක්‍රියා කරයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>08</month>
      <day>11</day>
    </date>
    <link>http://www.silumina.lk/2013/08/11/_art.asp?fn=aj13081110</link>
    <topic>amante දැන් වෙළෙඳසල් 25 කදී</topic>
    <author/>
    <content>amante දැන් වෙළෙඳසල් 25 කදීකොල්ලුපිටියේ ෆැෂන් බග් හිදී සිය නවතම ඇතුළත ඇඟලුම් එකතුව එළිදැක්වීමත් සමඟම ශ්‍රී ලංකාවේ මුල් පෙළේ ඇඟලුම් නාමයක් වන amante විසින් වෙ‍ළඳසල් 25 ක සිය නිෂ්පාදන නියෝජන කරයි.amante නාමයේ ඉල්ලුම, ඉහළ යන ජනප්‍රියත්වය සහ සාර්ථකත්වය මේ හරහා පිළිඹිබු වන අතර ඉන් ශ්‍රී ලාංකික පාරිභෝගිකයන් වෙනුවෙන් ඉහළ තත්ත්වයෙන් යුත් ඇතුළත ඇඟලුම් හඳුන්වා දීම සඳහා දිරිමත් කෙරේ.මාස් හෝල්ඩින්ග්ස් හි අනුබද්ධ ආයතනයක් වන amante නිෂ්පාදිතයන් සුව පහසුව, අලංකාරත්වය සහ තත්ත්වය අතින් ඉහළින් ම රැදෙන්නේ ගෙවන මුදලට නියම වටිනාකමක් ලබා දෙමිනි.එසේ ම amante නිෂ්පාදිතයන් හොඳම රෙදි පිළි භාවිතයෙන් ජාත්‍යන්තර තත්ත්වයන්ට අනුව නිම වෙන්නේ ශ්‍රී ලාංකේය කාන්තාවන්ට සිය විලාසිතාවන් නවතම ප්‍රවණතාවයන්ට අනුව පවත්වාගැන‍ීමට සහය වෙමිනි.amante ගිම්හාන එකතුව තෝරාගත් වෙළෙඳසල් වලදී දැන් පාරිභෝගිකයින්ට මිලදී ගත හැකිය. ගිම්හාන සමයට උචිත විචිත්‍රවත් බවින් හා මනස්කාන්ත විලාසිතාවන්ගෙන් මෙන් සුව පහසු බවින් ද යුක්තව නිර්මාණය වී ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>08</month>
      <day>11</day>
    </date>
    <link>http://www.silumina.lk/2013/08/11/_art.asp?fn=aj13081111</link>
    <topic>ජනශක්ති වාර්ෂික වාර්තාවට LACP VISION සම්මානය</topic>
    <author/>
    <content>ජනශක්ති වාර්ෂික වාර්තාවට LACP VISION සම්මානයජනශක්ති රක්ෂණ සමාගම ඇමෙරිකානු එක්සත් වෘත්තීය සන්නිවේදකයන්ගේ එක්සත් මණ්ඩලය විසින් සංවිධානය කරනු ලබන LACP VISION සම්මාන උලෙළහිදී සිය වාර්ෂික වාර්තාව සඳහා රන් සම්මානයක් දිනා ගැනීමට සමත් විය.සන්නිවේදන තේමාව, කොටස් කරුවන්ට ලබාදෙන පණිවුඩය, මූල්‍ය තොරතුරු වාර්තා කර ඇති ආකාරය යන විවිධ වූ නිර්ණායකයන් පදනම් කර ගනිමින් ලබාදෙන මුළු ලකුණු සංඛ්‍යාව වූ 100 න් ලකුණු 98 ක් හිමි කර ගැනීමට හැකි වූයෙන් ජනශක්ති රක්ෂණ සමාගමට රන් සම්මානය දිනා ගැනීමට හැකි විය.සම්මාන සඳහා මෙම කලාපයේ ඉහළම ස්ථානයේ වැජඹෙන සමාගම් 50 ක් පමණ සම්මාන සඳහා අයදුම් කර තිබුණු අතර ඔවුන් අභිභවා ඉදිරියට පැමිණීමට ජනශක්ති රක්ෂණ සමාගමට හැකි විණි.වාර්ෂික වාර්තා ඇගයීමට ලක්කරන LACP VISION සම්මාන උලෙළ ලොව ප්‍රමුඛ පෙළේ සම්මාන උලෙළක් ලෙසට සම්භාවනාවට පාත්‍ර වී ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>08</month>
      <day>11</day>
    </date>
    <link>http://www.silumina.lk/2013/08/11/_art.asp?fn=aj13081112</link>
    <topic>ගනුදෙනු අඩුවුවත් මිලියනය ඉක්මවා කොටස් අලෙවි වන සමාගම් ගණන වැඩිවෙයි</topic>
    <author>තාරක වික්‍රමසේකර</author>
    <content>ගනුදෙනු අඩුවුවත් මිලියනය ඉක්මවා කොටස් අලෙවි වන සමාගම් ගණන වැඩිවෙයිසතිය  ආරම්භයේදී ගනුදෙනු සංඛ්‍යාවේ අඩුවක් පෙන්නුම් කළ අතර පෙර සතියේ වාර්තා වූ ගනුදෙනු සංඛ්‍යාව වූ 3429 සතිය ආරම්භ වන විට ගනුදෙනු 3300 ක් දක්වා අඩු විය.එහෙත් මිලියනය ඉක්මවා  කොටස් අලෙවි වූ සමාගම් ගණන 3 ක් විය. එසේ මිලියනය ඉක්මවා කොටස් අලෙවි වූ සමාගම් අතර ඇක්සස් ඉංජිනියරින් (2841484), පෑන් ඒෂියන් පවර් (1951613), පී.සී. ෂර්මා (2780599)සමාගම් විය.මිල ඉහළ ගිය සමාගම්වල එතරම් කැපී පෙනෙන මිල ඉහළ යාමක් නොපෙනුනු අතර මිල පහළ ගිය සමාගම් අතර බුකිට් ඩරා (12.20), සෙලින්කෝ ඉන්ෂුවරන්ස් (119.50), නෙස්ලේ (39.00)  කැපී පෙනුණි.පසු දින  එනම්  6 වැනිදා අගහරුවාදා   ගනුදෙනු සංඛ්‍යාව 4468 ක් දක්වා ඉහළ ගියේ ය. මිලියනය ඉක්මවා කොටස් අලෙවි වූ සමාගම් ගණන හයක්  ලෙස දැක්වුණි.  සී. අයි.එෆ්..එල් (3915852), එක්ස්පෝ ලංකා (1984929), නේෂන් ලංකා (1338761), පී.සී. හවුස් (3390051), සියෙරා කේබල්ස් (1025578), ටෙක්ස්ටර්ඩ් ජර්සි (1353414) ඒ අතර විය.මිල ඉහළ ගිය සමාගම් අතර නෙස්ලේ පළමු තැන ගත් අතර පෙර දින රුපියල් 1950 ක් ලෙස දැක්වුණු අතර අඟහරුවාද එහි මිල දැක්වුණේ 2049 ක් ලෙසය. ඒ පෙර දිනට සාපේක්ෂව රුපියල් 99 ක මිල ඉහළ යාමකි.මිල පහළ ගිය සමාගම් අතර සිලෝන්  බෙවරෙජ් සමාගම (30.70), ටී.සර්විස් (22.10) කැපී පෙනුණි. මිලියනය ඉක්මවා කොටස් අලෙවි වූ සමාගම් ගණන 5ක් ලෙස දැක්වුණු අතර ඒ අතර ඇක්සස් ඉංජිනියරින් (2627084),  සී.අයි.එෆ්.එල් (2847751), ලංකා අයි.ඕ.සී. (3145216), පී.සී. හවුස් (19517984),  පීසීඑච් හෝල්ඩින්ග්ස් (1399703) සමාගම් විය.දිනයේ කැපී පෙනෙන මිල ඉහළ යාම වාර්තා වූයේ නෙස්ලේ සමාගමේය.  ඒ පෙර  දින රුපියල් 2049 ක් වූ කොටසක මිල රුපියල් 2289..80ක් දක්වා ඉහළ යමිනි. ඉහළ ගිය  මිල රුපියල් 210 කි.මිල පහළ ගිය සමාගම් අතර ගෙස්ටෙට්නර් (16.60), පැරගන් (90.00), සමාගම් කැපී පෙනුණි.සතිය ආරම්භයේදී සමස්ත කොටස් මිල දර්ශකය දැක්වුණේ ඒකක 6114.18 ක් ලෙසිනි. අඟහරුවාදා එය දැක්වුණේ ඒකක 6121.45 ක් ලෙසය. එය බදාදා දැක්වුණේ ඒකක 6151.79 ක් ලෙසය.එස් ඇන්ඩ් පී එස් එල් 20 දර්ශකය ආරම්භක සඳුදා දැක්වුණේ ඒකක 3471.47  ක් ලෙසිනි. අඟහරුවාදා එය ඒකක 3477.04  ක් ලෙසිනි. බදදා එය දැක්වුණේ ඒකක 3479.87 ක් ලෙසිනි.වෙළෙඳ පොළ ගනුදෙනු මේ අයුරින් ඉහළ පහළ යන අතරතුර මහ බැංකුවේ නියමය පරිදි ස්ථාවර තැන්පතු පොලී ප්‍රතිශතය තවත් අඩු වී තිබුණි.තාරක වික්‍රමසේකරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>08</month>
      <day>18</day>
    </date>
    <link>http://www.silumina.lk/2013/08/18/_art.asp?fn=aa1308181</link>
    <topic>වේ ප්‍රෝටීන්වල වැඩෙන බැක්ටීරියාව අනතුරුදායකයි</topic>
    <author>අරුණි මුතුමලී</author>
    <content>අරුණි මුතුමලීඇතැම් කිරිපිටි වර්ග වෙළෙඳ පොළෙන් ඉවත් කිරීමට හේතුව වේ ප්‍රෝටීන නොවන බවත්, එම වේ ප්‍රෝටීනවල වැඩෙන ක්ලොස්ට්‍රීඩියම් බොටුලිනම් නමැති උග්‍ර විෂ සහිත බැක්ටීරියාව අඩංගු වී ඇත්දැයි යන සැකය නිසා බවත් සෞඛ්‍ය අමාත්‍යාංශයේ පාරිසරික හා වෘත්තිය සෞඛ්‍ය අංශයේ අධ්‍යක්ෂ විශේෂඥ වෛද්‍ය ආනන්ද ජයලාල් මහතා පවසයි.එක්තරා සමාගමකින් නිෂ්පාදනය කෙරුණු කිරි ආහාර කාණ්ඩ තුනක මේ බැක්ටීරියාව අඩංගු බවට ඇති වුණු සැකයක් මත එය නිශ්චිතව ‍තහවුරු කරගන්නා තුරු මේ ආරක්ෂිත පියවර ගත් බව ද ඒ මහතා පෙන්වා දෙයි.කිරි මුදවීමේදී හා කේජු සැකසීමේදී මෝරු ලෙස ලැබෙන අතුරු ඵලය වේ ප්‍රෝටීන ලෙස හඳුන්වන අතර පළමුව සකසන්නේ වේ පවුඩර් බව ද එයින් වේ ප්‍රෝටීන හා ඉන්පසු අධිසාන්ද්‍රිත වේ‍ ප්‍රෝටීන නිෂ්පාදනය කෙරෙන බව ද පැහැදිලි කළ ඒ මහතා එම අධි සාන්ද්‍රිත වේ ප්‍රෝටීන අඩංගු ආහාරවලට මේ බැක්ටීරියාව මුසු වී ඇති බවට තොරතුරු ලැබුණ ද ඒවා මෙතෙක් අප රටට ආනයනය කර නැති බවට තොරතුරු ලැබී ඇතැයි ද පැවසීය.මස් සහිත ආහාර ආදිය ඇසුරුම් තුළදී නරක් වූ අවස්ථාවේදී ඇතිවන නිර්වායු තත්ත්ව යටතේ මේ බැක්ටීරියාව වැඩෙන අතර එහි විෂ ශරීර ගත වුවහොත් මිය යෑමට ඇති ප්‍රවණතාව සියයට 95 ක් පමණ වන බව ද ඔහු පෙන්වා දුන්නේ ය.ක්ලොස්ට්‍රීඩියම් බොටුලිනම් බැක්ටීරියාවේ විෂ කිලෝ ග්‍රෑමයකින් මනුෂ්‍ය සංහතියම වුව විනාශ කළ හැකි බව පවසන ඔහු මෙය ජීව යුද අවියක් ලෙස වුව ද භාවිත කළ හැකි බවට තොරතුරු ලැබී ඇති බව පෙන්වා දෙයි. කෙසේ වෙතත් මේ වනතුරු ශ්‍රී ලංකාවේ මේ විෂ ශරීරගත වීමෙන් මරණයක් සිදුවූ බවට වාර්තා වී නැති අතර ඇමෙ‍රිකාවේ ද මෑත කාලයේ සිදුව ඇත්තේ එක් මරණයක් පමණි.එවැනි විෂ බැක්ටීරියාවක් අදාළ කිරි පිටි ආදියේ තිබේ දැයි යන්න වෛද්‍ය පර්යේෂණ ආයතනය දැනට කරගෙන යන පරීක්ෂණවලින් තහවුරු කරගත් පසුව දින කීපයක් ඇතුළත මේ ගැටලුව විස‍ඳෙනු ඇති බව ද විශේෂඥ වෛද්‍ය ආනන්ද ජයලත් මහතා පවසයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>08</month>
      <day>18</day>
    </date>
    <link>http://www.silumina.lk/2013/08/18/_art.asp?fn=aa1308182</link>
    <topic>වේ ප්‍රෝටීන්වල වැඩෙන බැක්ටීරියාව අනතුරුදායකයි</topic>
    <author/>
    <content>තායිලන්ත මහ චක්රි සිරින්ඩෝන් රජ කුමරිය ශ්‍රී ලංකාවේ සංචාරයක් සඳහා අද (18) රාත්‍රි පැමිණේ.තායි කුමරිය ශ්‍රී දළදා වහන්සේ වැඳ පුදා ගැනීමට ලබන 20 වැනිදා මහනුවරට යන අතර එදිනම මල්වතු අස්ගිරි දෙපාර්ශ්වයේ මහනායක හිමිවරු බැහැදකිනු ඇත.මහනුවර ජනාධිපති මන්දිරයේදී කුමරිය මහින්ද රාජපක්ෂ ජනාධිපතිතුමා බැහැදකින අතර මහනුවර අවසන් කුඹල් පෙරහර ද නරඹනු ඇත.19 වැනි දා එතුමියගේ මෙරට රාජ්‍ය චාරිකාවේදී ‍ෙකාළඹ කෞතුකාගාරය නැරඹීම සහ නෙළුම් පොකුණ ශාලාවේදී තායිලන්ත නාට්‍යයක් නැරඹීමෙන් අනතුරුව කොල්ලුපිටියේ දීපදුත්තාරාමයට යයි. මෙදිනම පස්වරුවේ රජකුමරිය සීගිරිය නැරඹීමට සීගිරිය බලා පිටත්වේ.ජපාන කුමරාගේ වැඩිමහල් දියණිය තකමඩෝහි සුගුකෝ කුමරිය දින හතරක සංචාරයක් සඳහා හෙට (19) ශ්‍රී ලංකාවට පැමිණෙයි.මෙතුමිය ශ්‍රී ලංකාවේ සංචාරයකට පැමිණෙන්නේ මෑතදී මහින්ද රාජපක්ෂ ජනාධිපතිතුමා සහ ජනාධිපති ආර්යා ශිරන්ති රාජපක්ෂ මැතිනිය විසින් කරන ලද ආරාධනාවක් අනුව ය.‍ලබන 22 වැනිදා දක්වා ශ්‍රී ලංකාවේ ගත කරන කාලය තුළ ජපන් අධිරාජනිය මහනුවරට ගොස් ශ්‍රී දළදා මාලිගයේදී ශ්‍රී දන්ත ධාතුන් වහන්සේ වැඳ පුදා ගැනීමටත් අනුරාධපුර ජයශ්‍රී මහ බෝධීන් වහන්සේ වැඳ පුදා ගැනීමටත් යනු ඇත.මහනුවර ජනාධිපති මන්දිරයේදී සුගුතෝ අධිරාජනිය මහින්ද රාජපක්ෂ ජනාධිපතිතුමා සහ ජනාධිපති ආර්යා ශිරන්ති රාජපක්ෂ මැතිනිය ද හමුවනු ඇත. කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>08</month>
      <day>18</day>
    </date>
    <link>http://www.silumina.lk/2013/08/18/_art.asp?fn=aa1308183</link>
    <topic>රාජ්‍ය විරෝධී කුමන්ත්‍රණකරුවන්ට හොඳ පිළිතුරක් දෙන්න පුළුවන්</topic>
    <author/>
    <content>මහාචාර්ය කුඹුරුගමුවේ වජිර හිමිමෙවර පොදුරාජ්‍ය මණ්ඩල රාජ්‍ය නායකයන්ගේ සමුළුව ශ්‍රී ලංකාවේ පැවැත්වීමෙන් රාජ්‍ය විරෝධි කුමන්ත්‍රණකරුවන්ට හා දෙමළ ඩයස්පෝරාවට හොඳ පිළිතුරක් දිය හැකි බව සබරගමුව විශ්ව විද්‍යාලයේ උප කුලපති මහාචාර්ය කුඹුරුගමුවේ වජිර නාහිමියෝ පවසති.“ශ්‍රී ලංකාවේ මේ සමුළුව පැවැත්වීම වළක්වන්නට දෙමළ ඩයස්පෝරාව ඇතුළු නොයෙක් කුමන්ත්‍රණකරුවන් බොහෝ උත්සාහ ගත් අතර තාමත් ඔවුන් ඒ උත්සාහය අත්හැර නැතැයි පෙන්වා දෙන උන්වහන්සේ පොදුරාජ්‍ය මණ්ඩල රාජ්‍ය නායක සමුළුව මෙරට පැවැත්වූ පසු ඔවුන්ගේ බොරු සියල්ල ලෝකයට හෙළි වනු ඇති බවත් මෙහි පැමිණෙන රාජ්‍ය නායකයන්ට තිස් අවුරුද්දක බිහිසුණු යුද්ධයක් තිබුණු රටක්දැයි සිතෙනු ඇතැයි ද පැවසූහ.රටවල් 54 ක නායකයන්ටත් ඔවුන් සමඟ පැමිණෙන ව්‍යාපාරික ප්‍රජාවටත් මේ රටේ නියම තත්ත්වය දැකගන්නට හැකි වන බවත් රටේ නිවැරැදි තත්ත්වය විදේශීය නායකයන්ට වටහාගන්න ඉන් හැකි වන බවත් උන්වහන්සේ කීහ.මේ සමුළුව මෙරට පැවැත්වීම ආර්ථික වශයෙන් ද අපට වාසියක් වන අතර අපේ වෙළෙඳපළ වටිනාකම් වැඩිවෙනු ඇතැයි ද උන්වහන්සේ වැඩිදුරටත් පැවැසූහ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>08</month>
      <day>18</day>
    </date>
    <link>http://www.silumina.lk/2013/08/18/_art.asp?fn=aa1308184</link>
    <topic>ජනපති අද හා හෙට නුවරඑළියේ උත්සව රැසක</topic>
    <author/>
    <content>මහින්ද රාජපක්ෂ ජනාධිපතිතුමා අද (18) සහ හෙට (19) නුවරඑළිය දිස්ත්‍රික්කයේ උත්සව කිහිපයකට සහභාගි වනු ඇත.අද (18) පෙරවරු 10.30 රිකිල්ලගස්කඩදී ‘අපි වෙනුවෙන් අපි’ නිවාස යෝජනා ක්‍රමය විවෘත කිරීමට නියමිතය. මෙම විවෘත කිරීමෙන් අනතුරුව හඟුරන්කෙත වැව් ක්‍රීඩාංගණයේදී පැවැත්වෙන මහජන හමුවකට ද ජනාධිපතිතුමා සහභාගි වෙයි.හෙට (19) පෙරවරු 10.30 ට නුවරඑළිය මහ නගර සභාවේ නව ගොඩනැඟිලි සංකීර්ණය විවෘත කිරීම, පෙරවරු 11 ග්‍රෙගරි වැවේ දෙවන අදියර විවෘත කිරීමට ද එතුමා සහභාගි වෙයි. මෙදින පස්වරු 3.30 ට ගම්පොළ සිරි බුවනෙකබා මහපිරිවෙනේ 85 වන සංවත්සර උත්සවයට සහභාගිවීමට එම විහාරස්ථානයට එතුමා යයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>08</month>
      <day>18</day>
    </date>
    <link>http://www.silumina.lk/2013/08/18/_art.asp?fn=aa1308185</link>
    <topic>මාස හයට පසුත් මවුකිරි දෙන්න</topic>
    <author>සුනිල් දයා අල්විස්</author>
    <content>- යුනිසෙෆ්සුනිල් දයා අල්විස්මවුකිරි දරුවන්ට ලබාදිය හැකි ඉස්තරම්ම ආහාරය වන අතර මවුකිරිවලට සමාන වෙනත් කිරි වර්ගයක් නැතිවාක් මෙන්ම වෙනත් ආදේශයක් ද නැතැයි යුනිසෙෆ් සංවිධානය අවධාරණය කරයි.අලුත ඉපදුණ දරුවන්ට මාස හයක් යනතුරු මවුකිරිම පමණක් ලබා දෙන ලෙසත් මාස හයට පසුව අමතර ආහාර වේල සමඟ මවුකිරි ලබාදීමටත් උනන්දු විය යුතු බව එම සංවිධානය නිකුත් කළ වාර්තාවකින් පෙන්වා දෙයි.දරුවන්ට මවුකිරි ලබාදීම අතින් ශ්‍රී ලංකාවේ මවුවරු දකුණු ආසියාතික රටවල් අතරින් මුල්තැන ගෙන ඇති අතර මවුකිරි දීමේ යුනිසෙෆ් වැඩ සටහන 1981 ආරම්භ වූ වකවානුවේ සිටම ශ්‍රී ලංකාව ඉතා සාර්ථකව ප්‍රමුඛස්ථානයේ සිටින බව ද අගෝස්තු 1 වැනිදා සිට 7 වැනිදා දක්වා පැවැති මවුකිරි දීමේ ජගත් සතියේ දී යුනිසෙෆ් ආයතනය ශ්‍රී ලංකාවේ මේ වැඩපිළිවෙළේ සාර්ථකත්වය ගැන සඳහන් කරමින් කියා සිටී.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>08</month>
      <day>18</day>
    </date>
    <link>http://www.silumina.lk/2013/08/18/_art.asp?fn=aa1308186</link>
    <topic>මඟීන් බස්වලින් බහින්නේ ගාස්තු වැඩිවීම නිසා නෙමෙයි</topic>
    <author>තාරක වික්‍රමසේකර</author>
    <content> - මහාචාර්ය අමල් කුමාරගේතාරක වික්‍රමසේකරගාස්තු ඉහළ නැංවීමෙන් මඟී ජනතාව බස් රථවල ගමන් කිරීම අඩුවන බව බස් සංගම් පැවසුවත් මඟී ජනතාව බස් රථවලින් ගමන් කිරීම අඩුවන්නේ ගාස්තු ඉහළ නැංවීම නිසා නොව ගුණාත්මක සේවයක් නොලැබීම නිසා යැයි මඟීන් මොරටුව විශ්ව විද්‍යාලයේ කළමනාකරණ අංශයේ ජ්‍යෙෂ්ඨ මහාචාර්ය (ප්‍රවාහන සහ සැපයුම් දාම) අමල් කුමාරගේ මහතා පවසයි.ගුණාත්මක සේවාවක් ලබාදීමට බස් හිමියන් මෙන් ම අදාළ ආයතන ද කඩිනමින් කටයුතු කළ යුතු බව පෙන්වා දෙන මහාචාර්ය අමල් කුමාරගේ ලබාදෙන සේවාව ගුණාත්මක හා කාර්යක්ෂම නොවූ විට පාරිභෝගිකයා විකල්ප මාර්ග සොයා ගැනීම සාමාන්‍ය සංසිද්ධියක් බව පෙන්වා දෙයි.බස් රථවලින් ගමන් ගන්නා මඟීන් කාර්යාල ප්‍රවාහන සේවා වාහන භාවිත කිරීම ත්‍රිරෝද රථ සඳහා යොමුවීම සහ යතුරු පැදි භාවිතය වැඩිවීමට ප්‍රධාන හේතුව බස් රථවලින් ගුණාත්මක සේවාවක් නොලැබීම බව ද ඔහු පෙන්වා දෙයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>08</month>
      <day>18</day>
    </date>
    <link>http://www.silumina.lk/2013/08/18/_art.asp?fn=aa1308187</link>
    <topic>ගුරු සේවයට උපාධිධාරීන් බඳවා ගැනීමේ විස්තර සඳුදා</topic>
    <author/>
    <content>සබරගමු පළාත් ගුරු සේවය සඳහා උපාධිධාරීන් බඳවා ගැනීමේ තරග විභාගයට අදාළ අයදුම්පත් සහ විස්තර 19 (සඳුදා) දිනමිණ, ඩේලිනිවුස් හා තිනකරන් පුවත්පත්වල පළවේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>08</month>
      <day>18</day>
    </date>
    <link>http://www.silumina.lk/2013/08/18/_art.asp?fn=aa1308188</link>
    <topic>‍ෆොන්ටෙරා නිෂ්පාදන බෙදාහැරීම වළකන නියෝගයක්</topic>
    <author>ගම්පහ සංචාරක</author>
    <content>ගම්පහ සංචාරක‍‍ෆොන්ටෙරා සමාගමේ නිෂ්පාදන අලෙවිය හා බෙදාහැරීම වළක්වමින් ගම්පහ දිසා අධිකරණය සිකුරාදා එම සමාගමට තහනම් නියෝගයක් නිකුත් කළේ ය.ගම්පහ දිසා විනිසුරු චතුරිකා ද සිල්වා මහත්මිය ‍දුන් මේ නියෝගය මේ මස 27 වැනිදා දක්වා බලපවත්වයි.මෙම සමාගමේ කිරි නිෂ්පාදනවල ඩී.සී.ඩී. නැමැති විෂ රසායනික ද්‍රව්‍ය අඩංගු බවට රජයේ කාර්මික පර්යේෂණ ආයතනය මඟින් තහවුරු කිරීම නිසා රේගුව විසින් මුදා හැරීම අත්හිටුවා තිබියදීත් ඒ සමාගම දිගටම කිරි පිටි අලෙවිය හා ප්‍රචාරණ කටයුතු කරන හෙයින් එම කටයුතු නතර කරන ලෙස රජයේ හෙද නිලධාරීන්ගේ සංගමය උසාවියෙන් කළ ඉල්ලීමක් අනුව ගම්පහ දිසා අධිකරණය මේ වාරණ නියෝගය නිකුත් කළේ ය. අනිසි ලෙස කරන ප්‍රචාරණවලින් වළකින ලෙස ද ෆොන්ටෙරා සමාගමට අධිකරණය නියෝග කර ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>08</month>
      <day>18</day>
    </date>
    <link>http://www.silumina.lk/2013/08/18/_art.asp?fn=aa1308189</link>
    <topic>මහනුවර ඇසළ මංගල්‍යය රන්දෝලි මහ පෙරහර 20 වැනිදා</topic>
    <author>රමණී සුබසිංහ</author>
    <content>රමණී සුබසිංහමහනුවර ශ්‍රී දළදා පෙරහර මංගල්‍යයේ තුන්වැනි රන්දෝලි පෙරහර අද (18) වීදි සංචාරය කරන අතර අවසන් රන්දෝලි මහ පෙරහර 20 වැනිදා රාත්‍රී 7.51 ට වීදි සංචාරය කෙරේ.මහනුවර ඇසළ....පෙරහර දළදා වීදිය, යටිනුවර වීදිය, කන්දෙ වීදිය, ඩී.එස්. සේනානායක වීදිය ඔස්සේ ගමන් ගැනීමට නියමිත ය. එදින මධ්‍යම රාත්‍රියේ කෙටි පෙරහරකින් සධාතුක කරඬුව ගෙඩිගේ විහාරයට වඩමවන අතර එහි තැන්පත් කෙරේ.21 වැනිදා අලුයම 1.02 ට දිය කැපුම් පෙරහර ගැටඹේ තොට බලා පිටත්වන අතර ගැ‍ටඹේ තොටින් මංජුසාවන්ට අලුත් දිය පුරවා කටුකැලේ ගණදෙවි කෝවිල බලා ගමන් ගනී. පසුදා ‍දහවල් 12.05 ට ගණදෙවි කෝවිලෙන් පිටත්ව නගර සභා හන්දියේ දී ගෙඩිගේ විහාරයේ සිට එන පෙරහරට එකතුවේ.එම පෙරහර දළදා මාලිගා චතුරස්‍රය වටා තුන් වටයක් ප්‍රදක්ෂිණාකොට සවස 4 ට පසුවී විනාඩි 06 ට යෙදෙන ‍සුබ‍ මොහොතින් උතුරු දිශාව බලා ගෙවදීමට නියමිත ය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>08</month>
      <day>18</day>
    </date>
    <link>http://www.silumina.lk/2013/08/18/_art.asp?fn=aa13081810</link>
    <topic>ශ්‍රී ලංකාවේ විශිෂ්ටතම මහජන පුස්තකාල ඇගැයීමේ ජනාධිපති සම්මාන උලෙළට අයදුම්පත් කැඳවයි</topic>
    <author/>
    <content>කැලණිය විශ්වවිද්‍යාලයේ, සමාජීය විද්‍යා පීඨයේ, පුස්තකාල හා තොරතුරු විද්‍යා අධ්‍යයන අංශය සහ පළාත් පාලන හා පළාත් සභා අමාත්‍යාංශය එක්ව ශ්‍රී ලංකාවේ විශිෂ්ටතම මහජන පුස්තකාල ඇගැයීමේ රාජ්‍ය උත්සවයක් සංවිධානය කර ඇත.මෙම ඇගැයීමෙන් ජයග්‍රහණය කරනු ලබන මහජන පුස්තකාල “පළාත් පාලන උලෙළ: 2013” ස්වර්ණ පුරවර සම්මාන උලෙළට සමගාමීව ජනාධිපති සම්මාන පිරිනැමීමෙන් තොරතුරු ක්ෂේත්‍රයට කරන ලද විශිෂ්ට සේවාව රාජ්‍යමය වශයෙන් ඇගැයීමට ලක් කිරීම මෙම රාජ්‍ය උත්සවයේ මූලික අරමුණ බව එහි අංශ ප්‍රධාන එච්. එම්. ටී. බී. ගුණතිලක මහතා පවසයි.ඒ අනුව මහජන පුස්තකාල මෙම රාජ්‍ය ඇගැයීමට ඇතුළත් වීම සඳහා දැනට පවතින තත්ත්වයන් පිළිබඳව පළාත් පාලන හා පළාත් සභා අමාත්‍යාංශය මඟින් පළාත් පාලන කොමසාරිස්වරුන් වෙත එවා ඇති ප්‍රශ්නාවලී හා වාර්තා නිවැරැදිව සම්පූර්ණ කර 2013 අගෝස්තු මස 31 දිනට ප්‍රථම පළාත් පාලන සහකාර කොමසාරිස්වරුන් මඟින් පළාත් පාලන හා පළාත් සභා අමාත්‍යාංශය වෙත එවිය යුතුය.මේ වන තුරුත් අදාළ ප්‍රශ්නාවලීන්හි ඇතුළත් තොරතුරු ලැබී නොමැති මහජන පුස්තකාල අදාළ පළාත් පාලන හා පළාත් සභා දෙපාර්තමේන්තුවලින් ඒවා කඩිනමින් ලබාගත යුතුය.ඩයලොග්, එටිසලාට්, මොබිටෙල් ජංගම දුරකථන හරහා සිළුමිණ ‘වටපිට’ හා ඔබ්සවර් ‘ඇඩ්ස්’ වෙත ලුහුඬු දැන්වීම් යොමු කරන දැන්වීම්කරුවන් අතරින් එක් ජයග්‍රාහකයකුට සතිපතා හික්කඩුව ‘සිට්රස්’ හෝටලයේ සති අන්තයක් ගත කිරීමට අවස්ථාව හිමිවන අතර ජූලි 28 ජයග්‍රාහිකාව වූ මහනුවර ලුෂාන්ති මෙනෙවිය හා අගෝස්තු 04 ජයග්‍රාහකයා වූ කිරිවන්තුඩුව ඩී.සී. විතානගේ මහතා ලේක්හවුස් සභාපති බන්දුල පද්මකුමාර මහතා අතින් ත්‍යාග ලබාගත් අයුරු. කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>08</month>
      <day>18</day>
    </date>
    <link>http://www.silumina.lk/2013/08/18/_art.asp?fn=aa13081811</link>
    <topic>"සාමයේ ගීතය" ගී ප්‍රසංගයට රචනා තරගයක්</topic>
    <author/>
    <content>වාර්ෂිකව පවත්වනු ලබන “සාමයේ ගීතය” ළමා අන්තර් වාර්ගික ගී ප්‍රසංගය මෙවරත් උත්කර්ෂවත් අන්දමින් පැවැත්වීමට කටයුතු යොදා ඇත. ලබන මස 1 දා සවස 6 ට කොළඹ ගාලු මුවදොර ක්‍රිස්තු දේවස්ථාන ශ්‍රවණාගාරයේ දී පැවැත්වෙන මේ ගී ප්‍රසංගයට වතුකරයේ මෙන්ම උතුර නැ‍ඟෙනහිර දමිළ හා මුස්ලිම් දරුවන් ද දහම් පාසල් දරුවන් ද සමඟ සෙමෙන් බුද්ධිය වැඩෙන හා ශ්‍රවණාබාධිත දරුවන් ද සහභාගි වනු ඇත.මෙයට සමගාමීව “සාමයේ” ගීතය දීප ව්‍යාප්ත රචනා තරගයක් ද සංවිධානය කර ඇත. විවෘත, අවුරුදු 21 න් පහළ, අවුරුදු 15 න් පහළ වශයෙන් කොටස් තුනකට පැවැත්වෙන තරගය පිළිබඳ තොරතුරු 011 2354511, 011 8220910, 077 2072348. යන දුරකථන අංකවලින් ලබාගත හැකිය. රචනා තරගයේ මාතෘකා විවෘත තරගය වචන 2500 “ආර්ථික හා සමාජයීය සංවර්ධනයක් උදෙසා අර්ථවත් වූ සාමයක අවශ්‍යතාව සොයා යමු” වයස අවුරුදු 21 න් පහළ තරගය සඳහා “සාමය සෞභාග්‍යය හා සතුට පිරි අනාගත ශ්‍රී ලංකාවක් වෙනුවෙන් මා දකින සුබ සිහිනය” වචන 2000වයස අවුරුදු 15 න් පහළ - සාමය සෞභාග්‍යය හා සතුට පිරි අනාගත ශ්‍රී ලංකාවක් වෙනුවෙන් මා දකින සුබ සිහිනය වචන 1000.රචනා එවිය යුතු අවසාන දිනය සැප්තැම්බර් 15 දා ය.සරත් හෙට්ටිආරච්චි පියතුමා, ‘සාමයේ ගීතය’ දීප ව්‍යාප්ත රචනා තරගය 2013 ජනාධිපති කිතුනු ආගමික ඒකකය, ජනාධිපති කාර්යාලය, චාර්ටඩ් බැංකු ගොඩනැඟිල්ල (3 මහල), ජනාධිපති මාවත, කොළඹ 1. යන ලිපිනයට රචනා එවිය යුතුය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>08</month>
      <day>18</day>
    </date>
    <link>http://www.silumina.lk/2013/08/18/_art.asp?fn=aa13081812</link>
    <topic>ස්වර්ණ පුස්තක සම්මාන උලෙළින් හත් ලක්ෂ පනස් දාහක තෑගි</topic>
    <author/>
    <content>ශ්‍රී ලංකාවේ විශාලතම සාහිත්‍ය මුදල් ත්‍යාගය වන 2013 ‘ස්වර්ණ පුස්තක’ සම්මානය සඳහා අවසන් අදියර සඳහා තේරුණු සිංහල නවකතා වනුයේ සුමිත්‍රා රාහුබද්ධගේ ‘අත අත නෑර’, මහින්ද ප්‍රසාද් මස්ඉඹුලගේ ‘සෙංකොට්ටං’, කීර්ති වැලිසරගේ ‘කාල සර්ප’, කපිල කුමාර කාලිංගගේ ‘කන්දේ වීදිය’ සහ සමරවීර විජේසිංහගේ ‘තැප්පාසේම ගිනි’ යන කෘතීන් ය.මේ නවකතා පහ ශ්‍රී ලංකා පොත් ප්‍රකාශකයින්ගේ සංගමයේ සභාපති විජිත යාපා මහතා විසින් අවසන් වටය සඳහා පත්කරන ලද උත්තරීතර විනිශ්චය මණ්ඩලයේ සභාපති ආරියවංස රණවීර මහතාට පිළිගන්වන ලදී.සැප්තැම්බර් 10 වනදා බණ්ඩාරනායක සම්මන්ත්‍රණ ශාලාවේ පැවැත්වෙන ස්වර්ණ පුස්තක සම්මාන උලෙළේදී ජයග්‍රාහී නවකතාවට සම්මානය ප්‍රදානය කෙරෙනු ඇත.මෙම සම්මාන ප්‍රදානෝත්සවයේදී සුපිරි මුදල් ත්‍යාගය වන රුපියල් 500,000 සහ අවසාන වටයට තෝරාගත් නවකතා පහේ කතුවරුන්ට එක් අයකුට බැගින් පිදෙන රුපියල් 50,000 ද ඇතුළුව රුපියල් 750,000 මුළු ත්‍යාග මුදල ජයග්‍රාහී කතුවරුන්ට ලබාදීමට නියමිත ය.ශ්‍රී ලංකා පොත් ප්‍රකාශකයින්ගේ සංගමය විසින් 2007 වසරේ සිට වාර්ෂිකව පවත්වන ස්වර්ණ පුස්තක සම්මාන උලෙළ සෑම සැප්තැම්බර් මාසයේදීම පැවැත්වෙන කොළඹ ජාත්‍යන්තර පොත් ප්‍රදර්ශනයට සමගාමීව පවත්වනු ලබයි.මේ වසරේ ස්වර්ණ පුස්තක සම්මානය සඳහා 2012 වසරේ ප්‍රකාශයට පත් වූ නවකතා 116 ක් ඉදිරිපත් වූ අතර ජයග්‍රාහ‍ී නවකතාව තෝරාගැනීම අදියර තුනක් යටතේ පැවැති අතර අවසාන අදියරට නවකතා පහක් තෝරා ගැනිනි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>08</month>
      <day>18</day>
    </date>
    <link>http://www.silumina.lk/2013/08/18/_art.asp?fn=aa13081813</link>
    <topic>නුවරඑළියට අලුත් එළියක් දෙන්න වසර තුනට කෝටි 12000 යි</topic>
    <author>නිහාල් පී. අබේසිංහ</author>
    <content>නිහාල් පී. අබේසිංහනුවරඑළිය දිස්ත්‍රික්කයේ සංවර්ධනය සඳහා මහින්ද චින්තනය යටතේ වසර තුනක් ඇතුළත රුපියල් කෝටි 12000 ක් වැයකර නව ව්‍යාපෘති 4000 ක් පමණ ක්‍රියාවට නංවමින් ඇතැයි පෞද්ගලික සේවා ප්‍රවාහන ඇමැති නුවරඑළිය දිස්ත්‍රික් පාර්ලිමේන්තු මන්ත්‍රී සී. බී. රත්නායක මහතා පවසයි.ඉහළ කොත්මලේ ව්‍යාපෘතිය, හැටන් - නුවරඑළිය මාර්ගය, බදුල්ල - නුවරඑළිය මාර්ගය, නුවරඑළිය කේබල් කාර් ව්‍යාපෘතිය, ග්‍රෙගරි වැව උද්‍යාන ව්‍යාපෘතිය ඇතුළු ව්‍යාපෘති රැසක් මේ යටතේ ක්‍රියාත්මක කර ඇතැයි ද ඇමැතිවරයා සඳහන් කරයි.මීට අමතරව නුවරඑළිය නගරයේ නව නගර සභා සංකීර්ණය රුපියල් දස ලක්ෂ 110 කින් ඉදිකර තිබේ.මේ වසරේදී පමණක් නුවරඑළිය සංවර්ධනය සඳහා රුපියල් කෝටි 3000 ක් පමණ වෙන්කර ඇති බව ද ඇමැති සී. බී. රත්නායක මහතා පැවැසීය.ඉහළ කොත්මලේ ව්‍යාපෘතිය සඳහා රජය රුපියල් කෝටි 6000 ක් වැය කොට ඇති අතර ඉන් ජාතික විදුලිබල පද්ධතියට මෙගා වොට් 150 ක ධාරිතාවක් එක්කරයි. මෙම ව්‍යාපෘතිය මඟින් නව නිවාස 430 ක්, නව මාර්ග කිලෝමීටර් 50 ක් නව නගර සභා ගොඩනැඟිල්ලක්, තට්ටු තුනේ පාසල් ගොඩනැඟිලි 3 ක්, වෙළෙඳ සංකීර්ණ හා තානායමක් ද නව ක්‍රීඩාංගණයක් ද ඇතැයි ඉහළ කොත්මලේ ව්‍යාපෘතියේ අධ්‍යක්ෂ ශවින්ද්‍රනාත් ප්‍රනාන්දු මහතා පවසයි.මීට අමතරව තලවකැලේ නගරයට ජල සම්පාදන යෝජනා ක්‍රමයක් හා නව සංචාරක ප්‍රවර්ධන වැඩ සටහන් ක්‍රියාත්මක කිරීමට ද ව්‍යාපෘතිය කටයුතු යොදා ඇත.නානුඔය සිට නුවරඑළියට කලින් තිබු දුම්රිය මාර්ගය නැවත ප්‍රතිෂ්ඨාපනය කිරීමට ද, නුවරඑළියට අන්තර්ජාතික මට්ටමේ ක්‍රීඩාංගණයක් ඉදිකිරීමට ද කටයුතු යොදා ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>08</month>
      <day>18</day>
    </date>
    <link>http://www.silumina.lk/2013/08/18/_art.asp?fn=aa13081814</link>
    <topic>“සහසක් නිමැවුම්” ජාතික නව නිපැයුම් ප්‍රදර්ශනය හා තරගය සඳහා අයදුම්පත් කැඳවේ</topic>
    <author/>
    <content>තාක්ෂණ හා පර්යේෂණ අමාත්‍යාංශය යටතේ පවතින ශ්‍රී ලංකා නව නිපැයුම්කරුවන්ගේ කොමිසම මඟින් සංවිධාන කරනු ලබන ‘සහසක් නිමැවුම්’ ජාතික නව නිපැයුම් ප්‍රදර්ශනය 2013 නොවැම්බර් 30 සිට දෙසැම්බර් 02 දක්වා බණ්ඩාරනායක අනුස්මරණ ජාත්‍යන්තර සම්මන්ත්‍රණ ශාලාවේ දී පැවැත්වීමට නියමිතව ඇත. “සහසක් නිමැවුම්” ප්‍රථම ප්‍රදර්ශනය 2012 වර්ෂයේ පැවැත්වූ අතර ශ්‍රී ලංකාවේ සියලු පළාත් නියෝජනය කරමින් 1500 කට වැඩි තරගකරුවන් පිරිසක් සහභාගි වූ අතර පාසල් ළමුන් ඇතුළු විශාල පිරිසක් ප්‍රදර්ශනය නැරැඹීමට පැමිණ සිටියහ.මෙවර “සහසක් නිමැවුම්” ජාතික නව නිපැයුම් ප්‍රදර්ශනය සඳහා අංශ 04 ක් යටතේ නිර්මාණ ඉදිරිපත් කළ හැකි අතර ඒ යටතේ පාසල් අංශය, විශ්ව විද්‍යාල හා කාර්මික අංශය, විවෘත අංශය හා වාණිජ යන අංශ යටතේ අයදුම්පත් කැඳවනු ලැබේ. මෙම අංශ යටතේ අයදුම්පත් යොමු කරන නිර්මාණකරුවන්ට සිය නිර්මාණ ජාතිකමය වශයෙන් වැදගත් වන ක්ෂේත්‍ර 12 ක් ඔස්සේ ඉදිරිපත් කළ හැකිය. එහිදී එක් එක් අංශ යටතේ තෝරාගනු ලබන හොඳම නිර්මාණ සඳහා “දසිස්” සම්මානය පිරිනැමේ. තරගාවලිය සඳහා අයදුම් කිරීමට www.slic.gov.lk වෙබ් අඩවියට පිවිසීමෙන් ලියාපදිංචි විය හැකි අතර වැඩි විස්තර සඳහා 011 2394952, 011 2424964 (ශ්‍රී ලංකා නව නිපැයුම්කරුවන්ගේ කොමිසම) යන දුරකතන අංක හා සම්බන්ධ වීමෙන් ලබාගත හැකි බව ද නව නිපැයුම්කරුවන්ගේ කොමිසම සඳහන් කරයි. අයදුම්පත් භාර ගැනීම 2013 සැප්තැම්බර් 30 වැනිදායින් අවසන් වේ.අනාගත රටේ නවෝත්පාදන ආර්ථිකය පදනම් කරගනිමින් රට තුළ විශිෂ්ට නව නිර්මාණ සහ නිර්මාණකරුවන් බිහි කිරීමට “සහසක් නිමැවුම්” ජාතික ප්‍රදර්ශනය පදනම සකසන බව අමාත්‍ය පාඨලී චම්පික රණවක මහතාගේ විශ්වාසයයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>08</month>
      <day>18</day>
    </date>
    <link>http://www.silumina.lk/2013/08/18/_art.asp?fn=aa13081815</link>
    <topic>පහේ ශිෂ්‍යත්වයට කලට වේලාවටදරුවන් රැගෙන එන්න</topic>
    <author>සුභාෂීණී ජයරත්න</author>
    <content>සුභාෂීණී ජයරත්න2013 පහ වසර ශිෂ්‍යත්ව විභාගය මධ්‍යස්ථාන 2836 කදි ලබන ඉරිදා (25) පැවැත්වෙයි. මේ විභාගයට අපේක්ෂකයන් 329725 ක් පිළිතුරු සැපයීමට නියමිත ය.‍මේ විභාගයට මුහුණ දෙන දරු දැරියන්ගේ මවුපියන් වෙත නිවේදනයක් නිකුත් කරන විභාග කොමසාරිස් ජෙනරාල් ඩබ්ලිව්.එම්.එන්.ජේ. පුෂ්පකුමාර මහතා විභාගය පටන්ගැනීමට නියමිත වේලාවට විභාග මධ්‍යස්ථාන ‍කරා දරුවන් කැඳවාගෙන එන ලෙස ඉල්ලීමක් කරයි‍.විභාගයේදී දරුවන්ට ලැබෙන කෙටි විවේක කාලයේදී ලබාදෙන ආහාර පාන දරුවන් විභාග මධ්‍යස්ථානවලට ඇතුළු වන අවස්ථාවේ ම ඔවුනට ලබාදෙන ලෙසත් දන්වන විභාග කොමසාරිස්වරයා විභාගය පැවැත්වෙන අතරතුර මවුපියන්ට විභාග පැවැත්වෙන පාසල් පරිශ්‍රවලට ඇතුළුවීම සම්පූර්ණයෙන් තහනම් බව පෙන්වා දෙයි. විභාගය ලබන ඉරිදා පැවැත්වෙන හෙයින් මෙදින ප්‍රවාහන පහසුකම් නොඅඩුව සපයන ලෙස ශ්‍රී ලංගම හා පෞද්ගලික බස් සේවාවන්ගෙන් ඉල්ලීමක් කරයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>08</month>
      <day>18</day>
    </date>
    <link>http://www.silumina.lk/2013/08/18/_art.asp?fn=ab1308181</link>
    <topic>නවනීදන් පිල්ලේ මොකට ද මේ එන්නේ</topic>
    <author/>
    <content>මානව හිමිකම් පිළිබඳ ජගත් මහකොමසාරිස් නවනීදන් පිල්ලේ මහත්මියගේ ශ්‍රී ලංකා සංචාරය, පළාත් සභා ඡන්ද විමසීම, සැප්තැම්බර් මාසයේ පැවැත්වෙන ජිනීවා මානව හිමිකම් සමුළුවේ සැසිවාරය සහ 22 වැනි පොදුරාජ්‍ය මණ්ඩලීය රාජ්‍ය නායක සමුළුව ශ්‍රී ලංකාවට වැදගත් වන්නා වූ සහ තීරණාත්මක ඉසව් ලෙස දේශපාලන න්‍යාය පත්‍රයේ සටහන් වී තිබේ. මෙම කාරණා අගෝස්තු මාසයේ සිට නොවැම්බර් මාසය දක්වා දිග හැරීමට නියමිතය.මෙම කාරණා සඳහා දේශපාලන න්‍යාය පත්‍රයේ දින වකවානු වෙන් වෙත්දී, මානුෂීය මෙහෙයුමේ විජයග්‍රහණයෙන් අනතුරුව ඇතැම් බටහිර සහ යුරෝපීය රටවල් ප්‍රධාන රාජ්‍ය නොවන සංවිධාන මෙන්ම විවිධ සතුරු බලවේග යළිත් ශ්‍රී ලංකාව ජාත්‍යන්තරය ඉදිරියේ අපකීර්තියට පත් කරන විවිධ ක්‍ර‍මෝපායන්ට මුල පුරමින් සිටී.ජාත්‍යන්තර මානව හිමිකම් කටයුතු පිළිබඳ මහකොමසාරිස්වරිය මේ මාසයේ අග භාගයේ ශ්‍රී ලංකාවේ සංචාරයක නිරත වීමට නියමිතය. 2012 සහ 2013 වර්ෂවල ශ්‍රී ලංකාව සම්බන්ධයෙන් එක්සත් ජාතීන්ගේ මානව හිමිකම් කවුන්සිලයේ සම්මත කර ගන්නා ලද යෝජනා දෙකක් අතැතිව මානව හිමිකම් පිළිබඳ මහකොමසාරිස්වරිය ශ්‍රී ලංකාවේ සංචාරයක නිරත වීමට නියමිතව තිබේ.ලබන සැප්තැම්බරයේ පැවැත්වෙන ජිනීවා මානව හිමිකම් සැසිවාරයට ශ්‍රී ලංකාවේ මානව හිමිකම් පිළිබඳව නවනීදන් පිල්ලේ මහත්මිය වාර්තාවක් ලබා දීමට ද නියමිතය. රටට එරෙහි ද්‍රෝහී බලවේග නවනීදන් පිල්ලේ මහත්මියගේ ශ්‍රී ලංකා සංචාරයට දින ළංවෙත්දී, ශ්‍රී ලංකාවේ ප්‍රතිරූපය ජාත්‍යන්තරය ඉදිරියේ අපකීර්තියට ලක් කිරීමට නන්විධ උත්සාහයන්හි නිරත වෙමින් සිටින බව, ඇතැම් සිද්ධීන් ඉතා සියුම්ව විමසා බලන කල්හි මනාව පෙනී යයි.සැප්තැම්බර් මාසයේ මධ්‍යම, වයඹ පළාත් සභා ඡණ්ද විමසීමට සමගාමීව උතුරු පළාත් සභා ඡන්ද විමසීම ද සිදු කෙරේ. 1987 ඉන්දු - ලංකා ගිවිසුම පරිදි 1988 ශ්‍රී ලංකා ආණ්ඩුක්‍රම ව්‍යවස්ථාවට සිදු කරන ලද 13 වන සංශෝධනය ප්‍රකාරව ශ්‍රී ලංකාවේ පළාත් සභා ක්‍රමය ස්ථාපිත විය. පළාත් සභා ක්‍රමය ශ්‍රී ලංකාවේ ස්ථාපිත වීමෙන් අනතුරුව උතුරු පළාතේ පළාත් සභාවක් සඳහා ‍මහජන නියෝජිතයන් තෝරා ගැනීමට කටයුතු කරන ප්‍රථම අවස්ථාව ද මෙයයි.උතුරේ පළමු ජයග්‍රහණයඋතුරේ පළාත් සභා ඡණ්ද විමසීමේදී ජයග්‍රහණය කවුරුන් විසින් තහවුරු කර ගනු ලැබුවත්, පළාත් සභා ක්‍රමය නිර්මාණය කළ අයට ද ස්ථාපිත කළ නොහැකි වූ, උතුරු පළාත් සභාව ස්ථාපිත කිරීමෙන් මහින්ද රාජපක්ෂ ජනාධිපතිතුමා ප්‍රමුඛ එස්සත් ජනතා නිදහස් සන්ධාන රජය පළාත් ඡන්ද විමසීමට නාම යෝජනා කැඳවීමත් සමඟ උතුරු පළාත් සභාවේ පළමු ජයග්‍රහණය වාර්තා කර තිබේ.එම ජයග්‍රහණය නම්, පසුගිය වසරේ දී ජනාධිපතිතුමා ප්‍රකාශ කළ පරිදි සැප්තැම්බර් මාසය වන විට උතුරු පළාත් සභා ඡන්ද විමසීම පවත්වන බවට වූ පොරොන්දු ඒ ආකාරයෙන්ම ඉටු කිරීමයි. මේ වනාහි උතුරේ ජනතාව ලද ප්‍රජාතන්ත්‍රවාදයේ ජයග්‍රහණයකි.පළාත් සභා ක්‍රමය ස්ථාපිත වීමෙන් 25 වසරකට පසු උතුරේ ජනතාවට තම ප්‍රජාතන්ත්‍රවාදී ඡන්ද අයිතිය මත නියෝජන ප්‍රජාතන්ත්‍රවාදය සඳහා මහජන නියෝජිතයන් තෝරා පත් කර ගැනීමට අවස්ථාව හිමි වී තිබේ. එය දේශපාලන පක්ෂයක් ලබන ජයග්‍රහණයකටත් වඩා උතුරේ ජනතාව මෙන්ම ප්‍රජාතන්ත්‍රවාදය ද ලබන විශිෂ්ට ජයග්‍රහණයකි.උතුරේ ජනතාවගේ ප්‍රජාතන්ත්‍රවාදී අයිතිවාසිකම් මහින්ද රාජපක්ෂ ජනාධිපතිතුමා ප්‍රමුඛ රජය තහවුරු කිරීමට කටයුතු කරද්දී, සැප්තැම්බර් මාසයේදී ජිනීවා මානව හිමිකම් කවුන්සිලයේ මීළඟ සැසි වාරය ද පැවැත්වීමට නියමිතය. එම කවුන්සිලයට ශ්‍රී ලංකාවේ මානව හිමිකම් සම්බන්ධ වාර්තාවක් ලබා දීම අරමුණු කොට නවනීදන් පිල්ලේ මහත්මිය ශ්‍රී ලංකාවේ සංචාරයක නිරත වන්නීය.උතුරේ යළි පදිංචි කිරිම, බිම් බෝම්බ ඉවත් කිරිම, පුනරුත්ථාපන කටයුතු ආදියෙන් සාර්ථක ප්‍රගතියක් ශ්‍රී ලංකාව අත්කර ගෙන තිබේ. අවතැන් වූවන් දෙලක්ෂයකට අධික පිරිසක් මේ වන විට මුල් ගම්මානවල පදිංචි කර තිබෙන අතර, ඔවුන්ගේ ජීවනෝපාය මාර්ග සවිබල ගැන්වීම සඳහා වන්නා වූ ආර්ථික ක්‍රමවේද ද රජය විසින් සකස් කර දී ඇත. බිම් බෝම්බ අතුරන ලද ප්‍රදේශ, ජාත්‍යන්තර ප්‍රමිතීන්ට අනුකූලව බිම්බෝම්බවලින් තොර කලාප බවට පත් කර තිබේ. ත්‍රස්තවාදී ක්‍රියාවන්ට සම්බන්ධ වූ දොළොස් දහසකට ආසන්න පිරිසක් 2009 මානුෂීය මෙහෙයුමෙන් අනතුරුව මේ වන විට පුනරුත්ථාපනය කොට සමාජගත කිරීමට පියවර ගෙන ඇත්තේය.මානව හිමිකම් ප්‍රවර්ධනයඋගත් පාඩම් කොමිසමේ නිර්දේශ අමාත්‍යාංශ මට්ටමින් ක්‍රියාත්මක කිරීමේ දැවැන්ත වැඩපිළිවෙළක් දැන් සක්‍රීයව පවතී. ජනාධිපති ලේකම්වරයාගේ ප්‍රධානත්වයෙන් යුතු පසුවිපරුම් කමිටුවක් නිර්දේශ ක්‍රියාත්මක වීම නියාමනය කරනු ලබයි. මේ ආකාරයෙන් මානව හිමිකම් ක්ෂේත්‍රයේ පුළුල් වර්ධනයක් ඉකුත් කාලයේ සිදුව තිබියදී නවනීදන් පිල්ලේ මහත්මිය හමුවේ කිසිවෙකුටත් ශ්‍රී ලංකාව සම්බන්ධයෙන් ගතු කියා පෑමට හැකියාවක් නැත.නමුත් බෙදුම්වාදී උවමනාවන් පෙරදැරිව ශ්‍රී ලංකාවට එරෙහි සතුරු ක්‍රියාමාර්ගයන් අනුගමනය කරන ජාතික සහ අන්තර්ජාතික බලවේග තම දුෂ්ට ක්‍රමෝපායයන් අත්හැර තිබෙන බවක් පෙනෙන්නට නැත. සතුරා බෙදුම්වාදය සවිබල ගැන්වීමට ත්‍රස්තවාදය කලකට පෙර මූලෝපායක් කර ගත්තේය.මානුෂීය මෙහෙයුම ත්‍රස්තවාදයට නිසි පිළිතුරු දෙමින්, සමස්ත ශ්‍රී ලංකාවම කොටි ත්‍රස්තවාදයෙන් මුදා ගත් නිදහස් නිවහල් රාජ්‍යයක් බවට පත් කළේය. නමුත් එදා සතුරාගේ ඉත්තා වූ ත්‍රස්තවාදියා මානුෂීය මෙහෙයුමෙන් පරාජය වුවද සතුරාගේ මතවාදයේ ත්‍රස්තවාදය ජාතිකවම මෙන්ම අන්තර්ජාතිකව ද හිස ඔසවා තිබේ.ශ්‍රී ලංකාව ජාත්‍යන්තරය ඉදිරියේ අපකීර්තියට පත් කරමින් ශ්‍රී ලංකාව අසාර්ථක රාජ්‍යයක් ලෙස හංවඩු ගසා ශ්‍රී ලංකාව යළිත් නව පශ්චාද් යටත් විජිත කොළනියක් කිරීම ජාතික සහ අන්තර්ජාතික බෙදුම්වාදී බලවේගයන්ගේ අවසන් ඉලක්කය වී තිබේ. මානව හිමිකම් චෝදනා, යුද අපරාධ, මාධ්‍ය මර්දනය, ආගමික ප්‍රචණ්ඩත්වයන්, දේශපාලන අයිතිවාසිකම් උල්ලංඝනය කිරීම ආදිය වනාහි, ශ්‍රී ලංකාවට එරෙහිව මෑතකාලීනව දමා ගසන චෝදනා වලින් කිහිපයක් පමණි.දුෂ්ට අරමුණු ඉදිරියටනවනීදන් පිල්ලේ මහත්මියගේ ශ්‍රී ලංකා සංචාරයට දින වකවානු ආසන්න වෙත්ම සතුරා තම දුෂ්ට අරමුණු සහිත උපාය මාර්ග ක්‍රමානුකූලව කරළියට කැඳවමින් සිටී. වැලිවේරිය රතුපස්වල සිද්ධිය හුදෙක් බීමට පිරිසිදු ජල කඳුළක් ඉල්ලා කරන ලද උද්ඝෝෂණයක් ද? නැතහොත් එම උද්ඝෝෂණයට මුවා වී තම අරමුණු දිනා ගැනීමට සතුරා විසින් කරන ලද බිහිසුණු පෙලඹුමක් ද? යන්න එළඹි සිහියෙන් මෙන්ම විවේක බුද්ධියෙන් සිතිය යුතු කාරණයකි.එම සිද්ධිය කිසිවෙකුත් අනුමත කරනු නොලැබේ. රජයේ වගකිව යුතු දේශපාලන නායකයින් ද මෙම අවාසනාවන්ත සිද්ධිය තරයේ ප්‍රතික්ෂේප කර තිබෙන අතර, සිද්ධිය පිළිබඳ තම කනගාටුව ද පළ කර ඇත්තේය. මහින්ද රාජපක්ෂ ජනාධිපතිතුමා පසුගිය 12 වැනිදා අදාළ වගකිවයුත්තන් කැඳවා උපදෙස් දී ඇත්තේ වැලිවේරිය - රතුපස්වල ෆැක්ටේරිය එතැනින් ඉවත්කරන ලෙසය. නමුත් මෙම සිද්ධිය උපාය මාර්ගිකව තම අරමුණු උදෙසා මෙවලමක් කර ගැනීමට උත්සාහ කළ බලවේග හඳුනා ගත යුතුය. එලෙසම එවැනි අවස්ථාවන්ට යළි ඉඩ නොතැබීම බලධාරීන්ගේ වගකීමයි.රතුපස්වල සිද්ධිය ජාත්‍යන්තර මාධ්‍යය ශ්‍රී ලංකාවට එරෙහි තවත් ආයුධයක් ලෙස ප්‍රසිද්ධියේ අලෙවි කිරීමට උත්සාහ කළ අතරම, ඇමෙරිකා එක්සත් ජනපදය ප්‍රමුඛ ඇතැම් බටහිර හා යුරෝපීය තානාපති කාර්යාල සිද්ධිය සම්බන්ධයෙන් අතිශෝක්තියෙන් යුතු නිවේදන ද නිකුත් කළේය. මේ අතර රටට එරෙහි ඇතැම් දුෂ්ට බලවේග මෙම සිද්ධිය ශ්‍රී ලංකාවේ මානව හිමිකම් පිළිබඳ සැබෑ තත්ත්වය මැනැවින් නිරූපණය කරන බවට නවනීදන් පිල්ලේ මහත්මිය ඉදිරියේ වැරැදි චිත්‍රයක් මවා පෑමට උත්සාහ කරන බවට ද තොරතුරු අනාවරණය වෙමින් තිබේ.ග්‍රෑන්ඩ්පාස් ප්‍රදේශයේ ස්වර්ණ චෛත්‍යය පාරේ දෙපිරිසක් අතර ඇති වූ ගැටුම “බීබීසි”, “සීඑන්එන්” සහ “අල්ජසීරා” යන ජාත්‍යන්තර මාධ්‍ය ආයතන ශ්‍රී ලංකාවේ මුස්ලිම්වරුන්ට එරෙහි බෞද්ධයන්ගේ ප්‍රහාරයක් ලෙස අතිශෝක්තියෙන් යුතුව උපුටා දැක්වීමට කටයුතු කළේය. මේ සියලු ක්‍රියාමාර්ග පිටුපස ඇත්තා වූ දුෂ්ට අරමුණ තේරුම් ගැනීම කිසිවෙකුටත් අපහසු නැත. ග්‍රෑන්ඩ්පාස් ස්වර්ණ චෛත්‍යය පාරේ සිද්ධිය පැහැදිලිවම එම ප්‍රදේශයේ පදිංචි දෙපිරිසක් අතර ඇති වූ ගැටුමක් පමණි. ඊට ආගමික මුහුණුවරක් දෙමින් ආගමික හා ජාතිවාදී කෝළහලයක් ලෙස සිද්ධිය හුවා දැක්වීමට ඇතැම් පිරිස් උත්සාහ කළේය.මේ පිළිබඳව පොලිස්පති එන්. කේ. ඉලංගකෝන් මහතා ප්‍රකාශ කළේ, ග්‍රෑන්ඩ්පාස් ප්‍රදේශයේ දෙපිරිසක් අතර ඇති වූ ගැටුම ආගමික ගැටුමක් ලෙස හුවා දැක්වීමට ජාත්‍යන්තර මාධ්‍යය කටයුතු කිරිම කනගාටුවට කරුණක් බවයි. ශ්‍රී ලංකාව අපකීර්තියට පත් කිරීම සහ ශ්‍රී ලංකාව අසාර්ථක රාජ්‍යයක් ලෙස හංවඩු ගැසීමට උත්සාහ ගන්නා පිරිස් යම් ප්‍රදේශයක සුළු සිද්ධියක් ජාතිවාදී හෝ ආගම්වාදී කෝළාහලයක් ලෙස හුවා දැක්වීමට උත්සාහ කළේය. එමඟින් සතුරාගේ දුෂ්ට අරමුණු වඩාත් හොඳින් තේරුම් ගත හැකි අතර මෙම සිද්ධිය පිළිබඳව ඇමෙරිකානු තානාපති කාර්යාලය ද නිවේදනයක් නිකුත් කළේය.බෙදුම්වාදීන්ගේ සතුරු අරමුණශ්‍රී ලංකාවේ සංචාරයක නිරත වීමට නියමිත නවනීදන් පිල්ලේ මහත්මියට මෙම සිද්ධිය ද හුවා දක්වා ශ්‍රී ලංකාවේ මානව හිමිකම් පිළිබඳ වැරදි චිත්‍රයක් මතු කර පෙන්වීමට දරන උත්සාහයක් මේ වන විට පෙනෙන්ට තිබේ. වැලිවේරිය රතුපස්වලත්, ග්‍රෑන්ඩ්පාස් ස්වර්ණ චෛත්‍යය පාරත් එකිනෙකට වෙනස් සහ හුදකලා සිද්ධීන් වුවත් සතුරු බෙදුම්වාදී අරමුණු වෙනුවෙන් මෙම හුදකලා සිද්ධි සමස්ත ක්‍රියාදාමයක හරස් කැපුමක් ලෙස ගෙනහැර පෑමේ උත්සාහයක් ද පවතී. එම තත්ත්වයන් මනාව තේරුම් ගනිමින් මේ තීරණාත්මක මොහොතේ සවිඥානිකව කටයුතු කිරීමේ වගකීම සියලු පාර්ශ්වවලට පැවැරී ඇත්තේය.මීට පෙර ද අවස්ථා කිහිපයකදී සතුරා ඉතා සූක්ෂම ‍ආකාරයෙන් තම දුෂ්ට අරමුණු දිනා ගැනීමට පාපතම ක්‍රියාමාර්ග කිහිපයකට යොමු වූයේය. පෞද්ගලික අංශයට විශ්‍රාම වැටුපක් රජය විසින් යෝජනා කරනු ලැබු අවස්ථාවේ, කටුනායක ආයෝජන ප්‍රවර්ධන කලාපයේ ඇති වූ උද්ඝෝෂණයකදී සිදු වූ වෙඩි තැබීමකින් පුද්ගලයෙක් ජීවිතක්ෂයට පත් විය. ප්‍රගතිශීලී යෝජනාවක් පරාජය කිරීමට ප්‍රතිගාමී බලවේග ඒ මොහොතේ ක්‍රියාත්මක වූවා සේම, එම සිද්ධිය ජාත්‍යන්තර කරළියට ගෙන යමින් ශ්‍රී ලංකාව පිළිබඳ වැරදි මතයක් ගොඩනැගීමට සතුරා සූක්ෂම වූයේය.ඉන්ධන මිල ගණන් ඉහළ යාමත් සමඟ ධීවර ජනතාව සඳහා ඉන්ධන සහනාධාරයක් ලබා ගැනීමේ උද්ඝෝෂණයක් හලාවත දී පැවැත්වුණි. එම උද්ඝෝෂණයේ අවසන් ප්‍රතිඵලය වූයේ ධීවර සහෝදරයකු ඇති වූ වෙඩි තැබීමකින් ජීවිතක්ෂයට පත්වීමයි. මීගමුව ධීවර උද්ඝෝෂණයේ සිට වැලිවේරිය රතුපස්වල ජල ප්‍රශ්නය දක්වා සියලු සිද්ධීන් එකිනෙක ජීව විද්‍යාත්මක පරීක්ෂණයකදී මෙන්, විච්ඡේදනය කොට විශ්ලේෂණය කිරීමේදී පෙනී යන්නේ ජනතා සටන් මුවාවෙන් හෝ ජනතා සටන් මැදට පැන හෝ ලේ පිපාසිත අරමුණු මුදුන් පමුණුවා ගැනීමට සතුරා සූක්ෂම වන බවයි.හලාවත ධීවර උද්ඝෝසණය සාමකාමීව විසඳා ගැනීමට සියලු කටයුතු කෙරෙද්දී, අන්තවාදී පිරිසක් එය ලේ වැගිරීමක් දක්වා තල්ලු කළේය. පෞද්ගලික අංශයට විශ්‍රාම වැටුපක් ලබා දීම පිළිබඳ කාරණයේදී ආයෝජන ප්‍රවර්ධන කලාප ආශ්‍රිත සේවකයින් එම විශ්‍රාම වැටුප් තලයෙන් ඉවත් කිරීමට එකඟතාව පළ වී තිබියදී, හිතාමතා ඕනෑකමින් සේවක පිරිස් උද්ඝෝෂණයකට පොලඹවා පොලීසිය සමඟ ගැටුමක් ඇති කර ගැනීමට අවශ්‍ය වපසරිය නිර්මාණය කළේය. එහි අවසන් ප්‍රතිඵලය වූයේ තරුණ ජීවිතයක් අහිමි වීම මෙන්ම ශ්‍රී ලංකාව පිළිබඳ වැරැදි චිත්‍රයක් ජාත්‍යන්තරය තුළ නිර්මාණය වීමයි. රතුපස්වල සිද්ධියට සම්බන්ධ සෘජු පාර්ශ්වකරුවන් සාකච්ඡාවෙන් ප්‍රශ්නය විසඳා ගැනීමට කටයුතු කර තිබියදී, බාහිර පාර්ශ්වයක් සිද්ධිය අවුල් ජාලයක් බවට පත් කරමින් ජීවිත සංහාරයකට අවශ්‍ය පසුබිම සකස් කළේය.බලධාරීන්ගේ වගකීම වැදගත්එබැවින් මෙම සෑම සිද්ධියක්ම එකිනෙක හා බැඳුණු අවස්ථා සම්බන්ධයකින් ගැටගැසී තිබෙන බව අවබෝධ කර ගැනීම බලධාරීන්ගේ වගකීම වන්නේය. සතුරා සහ සතුරාගේ නන්විධ වූ උපායමාර්ග ඉතාම පැහැදිලිව එක් අරමුණක් වෙනුවෙන් පමණක් ගොනු වී තිබෙන බව තේරුම් ගත යුතුය. සතුරාගේ ඒකායන උවමනාව නම් ත්‍රස්තවාදයෙන් දිනා ගත නොහැකි වූ බෙදුම්වාදී අරමුණ වෙනත් කවර හෝ උපාය මාර්ගයකින් දිනා ගැනීමයි. මානව හිමිකම්, යුද අපරාධ, මාධ්‍ය නිදහස අහිමි කිරීම, ආගමික ගැටුම් ඒ සඳහා සතුරා විසින් යොදා ගනු ලබන වාහකයන් වලට උදාහරණ කිහිපයක් පමණි.කටුනායක ආයෝජන ප්‍රවර්ධන කලාපයේ සිද්ධිය, හලාවත ධීවර උද්ඝෝෂණය, රතුපස්වල ජල ප්‍රශ්නය, ග්‍රෑන්ඩ්පාස් ස්වර්ණ චෛත්‍යය පාරේ දෙපිරිසක් අතර ඇතිවූ ගැටුම ආදී සිද්ධි හුදෙකලා සිද්ධීන් ලෙස හෝ එතැනින් හමාර වූ සිද්ධීන් ලෙස හෝ නොසැලකිය යුතුය.යළිත් කොතැනක හෝ මෙවැනි ස්වරූපයක ගැටුමක් ප්‍රතිනිර්මාණය නොවන්නේ යැයි කිසිවෙකුටත් සහතික විය නොහැක. එවැනි සිද්ධීන් තව බොහොමයක් ඇති කිරීමට සතුරා කැසකවනු නොඅනුමානය. සතුරාගේ අභිලාෂයන් මුදුන් පමුණුවා ගැනීමට අවශ්‍ය ප්‍රචාරණ අනුග්‍රහය ලබා දීමට අන්තර්ජාතික මාධ්‍යය ද සැදී පැහැදී සිටී. ඊට හොඳම උදාහරණය ග්‍රෑන්ඩ්පාස් සිද්ධිය වාර්තාකරණයේදී ජාත්‍යන්තර මාධ්‍යය හැසුරුණු ආකාරයයි.ශ්‍රී ලංකාවේ තිරසර ගමනසියලු බාධක, අභියෝග හමුවේ ශ්‍රී ලංකාව තිරස ගමනකට ද මුලපුරා තිබේ. ජාත්‍යන්තරය තුළ ශ්‍රී ලංකාව හුදකලා කරමින් ශ්‍රී ලංකාවේ කීර්ති නාමය කෙලෙසා ශ්‍රී ලංකාව අසාර්ථක රාජ්‍යයක් ලෙස හංවඩු ගසා තම බෙදුම්වාදී අරමුණ ජයග්‍රහණය කර ගැනීම සතුරාගේ ප්‍රමුඛ අරමුණ වුවත්, ඊට එරෙහි දැවැන්ත අභියෝගාත්මක ගමනකට ද ශ්‍රී ලංකාව ප්‍රවේශව සිටීම අභිමානවත් රටක පුරවැසියන් ලෙස අපට ඇත්තේ සතුටකි.පොදුරාජ්‍ය මණ්ඩලීය රාජ්‍ය නායක සමුළුව ලබන නොවැම්බර් මාසයේ දී පැවැත්වේ. රටවල් 53 ක් රාජ්‍ය නායකයෝ ඊට සහභාගි වීමට නියමිතය. ශ්‍රී ලංකාව ජාත්‍යන්තරය තුළ හුදකලා කිරිමට සතුරා කෙතරම් උත්සාහ කළත්. එම දුෂ්ට සහ වියරු උත්සාහයන් පරාජය කරමින් නව ආරක රාජ්‍යතාන්ත්‍රික සබඳතා ජාලයක් ගොඩනගා ගැනීමට ශ්‍රී ලංකාව සමත්වීම සතුටට කාරණයකි.කවර ආකාරයකට මානව හිමිකම්, යුද අපරාධ සහ මාධ්‍ය නිදහස ආදිය පිළිබඳ චෝදනා නැගුවත් එම සියලු චෝදනා අළුදූලි බවට පත්වෙමින් ශ්‍රී ලංකාව සමඟ අලුත් ගමනකට මුල පිරිමට පොදුරාජ්‍ය මණ්ඩලීය සමුළුව ගනු ලැබු තීරණය මෑත කාලීනව ශ්‍රී ලංකාව ලද අද්විතිය ජයග්‍රහණයකි.එම ජයග්‍රහණය කෙළෙසීම හෝ එම ජයග්‍රහණය ආපසු හැරවීම සතුරාගේ මීළග උපාය වීමට පුවවන. එබැවින් ඉදිරි තෙමසක කාලය ශ්‍රී ලංකාවට අතිශයින් වැදගත් මෙන්ම තීරණාත්මක වන බව යළි යළිත් අවධාරණය කළ යුතුය. සතුරා අවතක්සේරු කිරීම හෝ සතුරා නොසලකා සිටිම හෝ නොකළ යුතුය. විමසිලිමත් බව මෙන්ම අපගේ උපාය මාර්ගයන්ගේ යාවත්කාලීන බව සතුරා මඟ හරින සහ ඔහු පරාජය කරන හොඳම ක්‍රමවේදය ලෙස භාවිත කළ යුතුය.යුගොස්ලෝවියාව, සුඩානය, ලිබියාව, සිරියාව, කොංගෝ රාජ්‍යය අද තනි රටවල් නොව බෙදුණු රටවල් බවට පත්ව තිබේ. මානව හිමිකම්, යුද අපරාධ චෝදනා, මාධ්‍ය මර්දනය ආදි සාපරාධි චෝදනා නගමින් මෙම රාජ්‍යයන් බෙදා වෙන් කිරීමට සතුරු බලවේග සූක්ෂම වූයේය.එම ලැයිස්තුවේ ශ්‍රී ලංකාව ඇත්තේ ද බෙදා වෙන් කළ යුතු රාජ්‍යයක් වශයෙනි. නමුත් සතුරාට එම දුෂ්ට අරමුණ තවමත් සාර්ථක කර ගැනීමට නොහැකි වී තිබේ.නවනීදන් පිල්ලේට හෝ වෙනත් අයෙකුට සැඟවීමට යමක් ශ්‍රී ලංකාවේ නොමැත. මහින්ද රාජපක්ෂ ජනාධිපතිතුමා ඉකුත් නිදහස් දින උත්සවයේදී ප්‍රකාශ කළේ ශ්‍රී ලංකාවට එරෙහිව චෝදනා නඟන අය ශ්‍රී ලංකාවට පැමිණ මෙහි සැබෑ තත්ත්වය සියැසින් දැක බලා ගන්නා ලෙසයි. බුදුන් වහන්සේ දේශනා කළ පාඨයක් උපුටා දක්වමින් එතුමා ප්‍රකාශ කළේ ඒහි පස්සිකෝ හෙවත් එව! බලව!! යන්නයි.එබැවින් අපිදු නවනීදන් පිල්ලේ මහත්මියට ඒහි පස්සිකෝ යැයි අමතමු. එව! බලව!! සැබෑ තතු තේරුම් ගනු මැනව. ඒ සඳහා ද බුදුන් වහන්සේ කාලාම සූත්‍රයේ දී කාලාමයන් අමතා කරන ලද ප්‍රකාශයක් සිහිපත් කිරීම වැදගත්ය. උන්වහන්සේ එහිදී දේශනා කළේ, කවුරුන් හෝ කියු පළියට යමක් විශ්වාස කරනවාට වඩා තමා විසින්ම දැක අවබෝධඥානයෙන් තේරුම් ගැනීම වඩා වටිනා බවයි. එබැවින් කේළම් බලවේග, නවනීදන් පිල්ලේ මහත්මියට කවර මුසා වාද දෙසා බෑව ද එතුමියගේ වගකීම වන්නේ අවබෝධඥානයෙන් සියල්ල විමසා බලා සැබෑ තතු තේරුම් ගැනීමයි.ආරක්ෂක හමුදාවන් සහ පොලීසිය සිවිල් ජනතාව සමඟ ගැටුමකට පෙලඹවීම සතුරාගේ අලුත්ම උපක්‍රමයක් වී තිබේ. ආරක්ෂක හමුදාවන් සහ පොලීසිය අපකීර්තියට පත් කිරීම සතුරාගේ ඉලක්කයයි. එබැවින් යළිත් හිස ඔසවා ඇති සතුරා පිළිබඳව නිරතුරු අවධානයෙන් සිටින්නැයි ප්‍රගතිශීලී ජනතාවට යළි යළිත් ආයාචනය කරමු. ඉන්දික ජයරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>08</month>
      <day>18</day>
    </date>
    <link>http://www.silumina.lk/2013/08/18/_art.asp?fn=ab1308182</link>
    <topic>අයියා දැන් පිං අතේ වැඩ නේද?</topic>
    <author>චන්දන බණ්ඩාර</author>
    <content>නාමල්, ප්‍රියංකරගෙන් අසයිගිය සතියේදීත් සුපුරුදු විදියටම ජනාධිපතිතුමාගේ ප්‍රධානත්වයෙන් සතියේ කැබිනට් මණ්ඩල රැස්වීම පැවැත්වුණා. කැබිනට් රැස්වීම අවසන් වුණාට පස්සේ ශ්‍රී.ල.නි.ප මහ ලේකම් මෛත්‍රීපාල සිරිසේන ඇමැතිවරයා ගියේ ජනාධිපතිතුමා ළඟටයි. " සර් දෙවෙනිදා තියෙන සම්මේලනයට කුරුණෑගලින් ජනතාව සහභාගී කරන්ඩ කියලා ඇමැතිවරුන්‍ට මේ වෙලාවේ දැනුම්වත් කළා නම් හරි. මොකද එක්සත් ජනතා නිදහස් සන්ධානයේ පළමු රැස්වීම තියෙන්නෙත් කුරුණෑගල." ඇමැති මෛත්‍රීපාල සිරිසේන ජනාධිපතිතුමා ඊට පස්සේ කිව්වා.ඉන් අනතුරුව ජනාධිපතිතුමා විසින් වයඹ පළාත නි‍‍යෝජනය කරන කැබිනට් ඇමැතිවරුන්ගේ රැස්වීමක් කැදවලා තිබුණා. මේ රැස්වීමට ශ්‍රී.ල.නි.ප ජාතික සංවිධායක ආර්ථික සංවර්ධන ඇමැති බැසිල් රාජපක්ෂ , ශ්‍රි.ල.නි.ප මහ ලේකම් ‍ඇමැති මෛත්‍රිපාල සිරිසේන , ශ්‍රි.ල.නි.ල භාණ්ඩාගාරික ඩලස් අලහප්පෙරුම සහ වයඹ පළාත නියෝජනය කරන ඇමැතිවරු එක් වෙලා හිටියා. ශ්‍රි.ල.නි.ප කුරුණෑගල දිසා නායක එස්.බී නාවින්න, නිකවැරැටිය ශ්‍රි.ල.නි.ප සංවිධායක ඇමැති ජෝන්ස්ටන් ප්‍රනාන්දු , ඇමැති සාලින්ද දිසානායක සහ ඇමැති ජයරත්න හේරත් එම සාකච්ඡාවට එක් වෙලා හිටියා.ඒත් එක්කම ජනාධිපතිතුමා හැරුණේ ජොන්ස්ටන් ප්‍රනාන්දු දෙසටයි.ඒත් එක්කම ‍ඇමැති ජොන්ස්ටන් ප්‍රනාන්දු ජනාධිපතිතුමාට තමන්ගේ අදහස් කිව්වා. "සර් මගේම ආසනයේ තියෙන මේ අයගේ කාර්යාල කඩන්ඩ මං මෝඩයෙක් නෙමෙයි. මේ අය ගැන දන්න නිසා තමයි මං පොලීසියට කිව්වේ මේ කාර්යාලවලට ආරක්ෂාව දෙන්ඩ කියලා. මේක මටයි ජොහාන්ටයි මඩ ගහන ව්‍යාපාරයක්. මේ කාර්යාල කැඩුවේ මං කියලා ඔප්පු වුණොත් මං මගේ ඇමැතිකමින් අස් වෙනවා. මං බොහොම වගකීමෙන් කියන්නේ. " ඇමැති ජොන්ස්ටන් ජනාධිපතිතුමාට කිව්වා.ඒත් එක්කම ඇමැති අනුර යාපා තමන්ගේ අදහස් කිව්වා. " සර් අපිට ජොන්ස්ටන් යු.ඇන්.පී එ‍ෙක් ඉන්න කොට කරදර වුණා තමයි. ඒත් අපි දැන් එකමුතුවෙන් වැඩ කරන්නේ. මං ජොනී එක්ක මගේ ආසනයේ ඉතාම සුහදව වැඩ කරනවා." ඇමැති අනුර යාපා කිව්වා." ඔව් ඔව් එයා ඉස්සරනේ යු.ඇන්.පී එකේ හිටියේ දැන් ශ්‍රිලංකා නිදහස් පක්ෂයේනේ.ජොනී ශ්‍රි.ල.නි.ප යට ඇවිත් ශ්‍රිලංකා නිදහස් පාක්ෂිකයන්ගේම ඡන්ද අරගෙන පළමුවෙනියා වුණේ. ‍ජොනී දැන් අපේම කෙනෙක්." ජනාධිපතිතුමා සෙසු කුරුණෑගල දිසා ඇමැතිවරුන්ට කිව්වා.ඉන් අනතුරුව ජනාධිපතිතුමා ශ්‍රි.ල.නි.ප මහ ලේකම් ඇමැති මෛත්‍රීපාල සිරිසේනට කියා සිටියේ " මෛත්‍රී ඔයානේ වයඹ පළාත බාරව ඉන්නේ. දැන් මේ සෙනසුරාදා මේ හැමෝම රැස් කරන්ඩ. මේ අය එකතු කරලා වයඹ ආණ්ඩුකාරතුමාගේ ගෙදර රෑ කෑමක් සුදානම් කරන්ඩ" ජනාධිපතිතුමා ‍ඇමැති මෛත්‍රීපාලට කිව්වා.ජාතික නිදහස් පෙරමුණේ දේශපාලන මණ්ඩලය පසුගිය බ්‍රහස්පතින්දා පක්‍ෂ නායක, ඉදිකිරිම්, ඉංජිනේරු සේවා නිවාස හා පොදු පහසුකම් අමාත්‍ය විමල් වීරවංශ සහ ප්‍රධාන ලේකම් ප්‍රියන්ජිත් විතාරණ යන මහත්වරුන්ගේ ප්‍රධානත්වයෙන් රැස්වුණා. ඒ බත්තරමුල්ලේ පිහිටි ප්‍රධාන කාර්යාලයේදී යි. එතැනදී සුවිශේෂී කරුණක් උපුටා දක්වමින් වීමල් වීරවංශ ඇමැතිවරයා අපුරු විග්‍රහයක් ඉදිරිපත් කළා. ඒ ජා.නි.පෙ දේශපාලන මණ්ඩල රැස්වීම ආරම්භයේදීමයි.‘‘දෙමළ ජාතික සන්ධානයේ උතුරු පළාත් සභා මහ ඇමති අපේක්‍ෂක සි.වී. විග්නේෂ්වරම් පසුගිය ගිය අඟහරුවාදා කිලිනොච්චියේ කරච්චි උතුර ප්‍රාදේශීය සභා ශාලාවේදී තිබුණ සාකච්ඡාවකදි අපුරු කතාවක් කියලා තිබුණා. ඒ කතාව විමල් වීරවංශ ඇමැතිවරයා ජා.නි.පෙ දේශපාලන මණ්ඩලයට වෙබ් අඩවියකින් උපුටාගෙන විත් ඉදිරිපත් කළා. ඒ උපුටා ගැනීම මේ විදියටයි තිබුණේ."උතුරට මැතිවරණයක් තියන්ඩ කොටි සංවිධානයේ සන්නද්ධ අරගලය තීරණාත්මක බලපෑමක් වුණා. එවැනි ආයුධ සන්නද්ධ අරගලයක් ඇති නොවුණා නම් උතුරට මෙවැනි පළාත් සභා මැතිවරණයක් ලැබෙන්නේ නැහැ. චෙල්වනායගම්ලාගේ ගිවිසුම්වලින් දෙමළ ජනතාව මංමුලා වුණා. ඒ ගිවිසුම්වලින් වුණේ දෙමළ ජනතාව රැවටීම විතරයි.මේ පාර උතුරු පළාත දෙමළ ජාතික සන්ධානය ජයග්‍රහණය කළොත් දහතුන්වෙනි වැනි ආණ්ඩුක්‍රම ව්‍යවස්ථා සංශෝධනයට අදාළ සියලූ බලතල පළාත් සභාවට ලබාදෙන්න මධ්‍යම ආණ්ඩුවට සිදු වෙනවා. ඒ වගේම ජාත්‍යන්තරයටත් ශ්‍රි ලංකාවටත් ඒක පිළිගන්න සිදු වෙනවා. ඒක නිසා මේ අවස්ථාව පැහැර හරින්න එපා’’"මේ ප්‍රකාශය මං උපුටා‍ ගත්තේ ගිය අඟහරුවාදා බී.බී.සී. සංදේශයේ විකාශය කරපු ප්‍රවෘත්තියක් මගින්. මේකෙන් පෙනෙනවා විග්නේෂ්වරන් මහත්තයාට ‘මුහුණු තුනක්’ තියෙනවා කියලා. එයා ‘මුහුණු තුනකින්’ පෙනී ඉන්නවා. මේ බී.බී.සී. සංදේශය ඔස්සේ කතා කළේ දෙමළ ඩයස්පෝරාවට. මෙතැනදී ඔහු කරන්නේ කොටි සංවිධානය සාධාරණීයකරණය කරන එක. එහෙම කරන්නේ දෙමළ ඩයස්පෝරාවේ හිත දිනා ගැනීමට. ඒක එයාගේ ‘පළමු මුහුණ’ ලංකාවේ දෙමළ ජනතාව ආමන්ත්‍රණය කරන කොට විග්නේෂ්වරන් කියන්නේ චෙල්වනායගම්ලාගේ ගිවිසුම් හොඳයි කියලයි. එතැනදි වැඩිය කොටි සංවිධානය වෙනුවෙන් එයා පෙනී සිටින්නේ නැහැ. ඒක එයාගේ ‘දෙවන මුහුණ’ සිංහල සමාජයට එයා පෙන්වන්නේ තමන් මහත්මා ගාන්ධි අනුදත් ගමන් මගෙහි යන බවයි. ඒක එයාගේ ‘තුන්වන මුහුණ’ මේ විදියට විග්නේෂ්වරන් මහත්තයා ‘මුහුණු තුනකින්’ පෙනී සිටිනවා." විමල් වීරවංශ ඇමැතිවරයා දේශපාලන මණ්ඩලයට පැහැදිලි කළා."බී.බී.සී. සංදේශයට කියපු කතාවෙන් තමයි විග්නේෂ්වරන්ගේ ‘බළලා මල්ලෙන් එළියට පැන්නේ‘ විග්නේෂ්වරන් මෙවර මැතිවරණයට ඉදිරිපත්වීම හොදයි කියන අය දකුණේ ඉන්නවා. විපක්ෂයේ අය වගේම තවත් අය එහෙම කියනවා. ඒ පිරිස රැවටිලා ඉන්නේ. ඔවුන් විග්නේෂ්වරන්ව දකින්නේ මහත්මා ගාන්ධි ගිය මග යන කෙනෙක් විදියට" විමල් වීරවංශ ඇමැතිවරයා පැහැදිලි කළා."අපි විග්නේෂ්වරන්ගේ ආගමනය සිදු වූ දවසේ සිට රටට ඔහුගේ සැබෑ ස්වරූපය ගැන කිවා. ආණ්ඩුවත් රටේ ජනතාවත් ඒ වගේම විග්නේෂ්වරන්ට රැවටුණු පිරිසත් මේ තත්ත්වය ඉතා ඉක්මනින් තේරුම් ගත යුතුව තිබෙනවා. සමහර රැස්වීම්වලදී විග්නේෂ්වරන් පවසා තිබෙනවා ‘උතුරු පළාත් සභා මැතිවරණය කියන්නේ දෙමළ ඊළාම් අරගලය සදහා වූ තෙවැනි නැඟීටීම’ කියලා මේවා ආවට ගියාට කියන කතා නෙවෙයි. ඉතාමත් තර්කානුකූලව කියන කතා. අද ඉතාමත් පැහැදිලියි විග්නේෂ්වරන් යොදා ගෙන මේ රටට සතුරු දෙස් විදෙස් බලවේගයන්න හදන ගමන. ඒ නිසා අපි රටක් ලෙස විග්නේෂ්වරන්ගේ සැබෑ මුහුණයි. වෙස් මුහුණයි ඉතා ඉක්මනින් හදුනාගත යුතුයි. නැත්නම් මේ රට යළිත් ගැටුම් බහුල අස්ථාවර එකක් බවට පත්වන එක වළක්වන්න බැහැ’’ විමල් වීරවංශ ඇමැතිවරයා දේශපාලන මණ්ඩලයේදී අවධාරණය කළේ ඒ විදියටයි.විස සහිත කිරිපිටි ප්‍රශ්නය ඉන් අනතුරුව දේශපාලන මණ්ඩලයේ අවධානයට යොමු වීය. ලාභය තමන්ගේ එකම අරමුණ බවට පත්කර ගත්ත බහුජාතික කිරිපිටි සමාගම් විසින් ශ්‍රි ලංකාවට විස සහිත කිරිපිටි ලබා දෙමින් දේශීය කිරි කර්මාන්තය බිදවැට්ටවීමට ගෙනයන කුමන්ත්‍රණය ගැනත් ජා.නි.පෙ දේශපාලන මණ්ඩලයේදී අවධානයට ලක් වුණා.‘‘අපි මේ පිළිබදව මේ වෙනකොට විට පක්‍ෂය විදියට නිවේදනයක්ද නිකුත් කළා. මේ තත්වය යටතේ පෝෂණ ගුණයෙන් හීන විස සහිත බහුජාතික සමාගම්වල කිරිපිටි අපේ රටට ගෙන ඒම නතර කරන ලෙසත්, ඒ වෙනුවට පෝෂණ ගුණයෙන් අනූන නැවුම් කිරිපිටි ජනතාවට ලබා දෙන්ඩ අණ්ඩුවට අනගි අවස්ථාවක් ලැබීලා තියෙනවා කියලාත් අපි පෙන්වා දුන්නා. ඒ සදහා පෞද්ගලික අංශයේද සහයෝගය ඇතිව දේශීය කිරිපිටි කර්මාන්ත ශාලා කිහිපයක් අරඹා දේශීය කිරිපිටි අවශ්‍යතාව සපුරා දෙන ලෙසත් අපි අණ්ඩුවෙන් ඉල්ලා සිටියා’’ ප්‍රධාන ලේකම් ප්‍රියන්ජිත් විතාරණ දේශපාලන මණ්ඩලයට කිව්වා.‘‘සමහර නිලධාරින් ඉන්නකම් මේ දේවල් කරන්න ඉඩක් දෙයිද? කියන ප්‍රශ්නය අපට තිබෙනවා’’ පියසිරි විජේනායක හිටපු ඇමැතිවරයා ඉතා කනගාටුවෙන් කිව්වා.පසුගිය කාලයේ තරමක් දුරට දේශපාලන කටයුතුවලින් ඉවත්ව සිටි එ.ජා.පයේ ගාල්ල දිසා හිටපු පාර්ලිමේන්තු මන්ත්‍රී වජිර අබේවර්ධන මේ වන විට යළිත් දේශපාලන කරලියට ඇවිල්ලා ඉන්නවා . මේ වනවිටත් ගාල්ල දිසා එ.ජා.ප නායකයා ලෙස කටයුතු කරන වජිර අබේවර්ධන මේ දිනවල වයඹ පළාත් සභා මැතිවරණයේ එ.ජා.ප අපේක්ෂකයින්ගේ ජයග්‍රහණය උදෙසා වෙහෙසවෙමින් වැඩ කරනවා.මේ අතරතුර ගිය සතියේදී ජනාධිපතිතුමාගේ පවුලේ ඥාතින්ට පමණක් සිමා වු විවාහ මංගල උත්සවයක් පැවැත්වුණා. ඒ ජනාධිපතිතුමාගේ නැඟණියක් වන ප්‍රීති රාජපක්ෂ මහත්මියගේ දියණියගේ විවාහ මංගල උත්සවයයි. මංගල උත්සවය පැවැතියේ කොළඹ තරු පංතියේ හෝටලයකදීයි. මේ විවාහ මංගල උත්සවයේ දෙවැනි දින උත්සවය පැවැතියේ බත්තරමුල්ල වෝටර්ස් එජ් හෝටලයේදී. මේ විවාහ මංගල උත්සවයට ජනාධිපතිතුමාගේ පවුලේ ඥාතින්ට අමතරව සහභාගී වි සිටියේ ගාල්ල දිසා එ.ජා.ප හිටපු පාර්ලිමේන්තු ම්න්ත්‍රී වජිර අබේවර්ධන පමණි. කථානායක චමල් රාජපක්ෂ මහතා , ආර්ථික සංවර්ධන ඇමැති බැසිල් රාජපක්ෂ මහතා සහ නාමල් රාජපක්ෂ පාර්ලි‍මේන්තු මන්ත්‍රිතුමා ඇතුළු පිරිසක් විතරයි. කතානායකතුමා , බැසිල් ඇමැතිතුමා සහ නාමල් මන්ත්‍රීතුමා සමග වජිර අ‍බේවර්ධන හිටපු මන්ත්‍රීවරයා වැඩි වේලාවක් කථා බහ කරමින් සිටිනු කාටත් දැක ගත හැකි වුණා. හිටපු මන්ත්‍රි වජිර‍ගේ බිරිය වෙන නාමලී අ‍බේවර්ධනත් මේ විවාහ මංගල උත්සවයට ඇවිත් හිටියා.මෙරට සිටි කීර්තිමත් විදේශ ඇමැතිවරයකු වු ලක්ෂ්මන් කදිරගාමර් මහතාගේ ගුණ සමරුව වෙනුවෙන් එතුමාගේ පිළිරුවක් විවෘත කිරීම ගිය සතියේදී සිදු වුණේ ජනාධිපතිතුමාගේ අතින්.මේ අවස්ථාවට විදේශ ඇමැති ජී.එල් පීරිස් සහ ජ්‍යෙෂ්ඨ ඇමැති ඒ.එච් එම් ෆවුසි එක් වෙලා හිටියා.මේ ගුණ සමරු උත්සවයේදී ජනාධිපතිතුමා හිටපු ඇමැති කදිරාගමර් මැතිතුමා ගැන සිහිපත් කළා. " කදිරගාමර් මැතිතුමා ලංකාවේ බිහිවු එකම දෙමළ විදේශ ඇමැතිවරයායි. නමුත් එතුමා කවදාවත් ජාතියට ගැතිව වැඩ ක‍ළේ නැහැ. ඔහුට පුදුම විදියේ රාජ්‍ය තාන්ත්‍රික බැදීම් තිබුණා. ඔහු දක්ෂ විදියට ඒ රාජ්‍ය තාන්ත්‍රික බැදීම් ලංකාවේ සංවර්ධන කටයුතුවලට ‍යොදා ගත්තා." ජනාධිපතිතුමා කියා සිටියා.ගම්පහ රතුපස්වල ජනතාවගේ ජල ප්‍රශ්නයට විසදුම් ලබා දීමට විශේෂ සාකච්ඡාවක් ගිය සතියේ ජනාධිපති ලේකම් කාර්යාලයේදී ජනාධිපතිතුමාගේ ප්‍රධානත්වයෙන් පැවැත්වුණා. එම සාකච්ඡාවට රතුපස්වල ජනතාව සහ ගම්පහ දිසාවේ දේශපාලන නායකයන් එක් වෙලා හිටියා. මේ රැස්වීමේදී ජනාධිපතිතුමා කිව්වේ " ජනතාවට ජලය ලබා දීම රජයේ ප්‍රමුඛ කාර්ය භාරයක් කියලායි. ඒ ගැන අවශ්‍ය තීන්දු තිරණ ගන්ඩ ජනාධිපතිතුමා විසින් අදාල විෂය භාර ඇමැතිතුමාට උපදෙස් දුන්නා.එක්සත් ජාතික පක්ෂයේ සෙංකඩගල බල මණ්ඩල රැස්වීම ගිය සතියේ පැවැත්වුණේ එ.ජා.ප නායක රනිල් වික්‍රමසිංහගේ ප්‍රධානත්වයෙන්. මහ ලේකම් තිස්ස අත්තනායක, ගයන්ත කරුණාතිලක , ඇතුළු පිරිසක් ඊට එක්ව සිටියා. " අපි මහනුවර ජය ගන්ඩ වෙනවා. ඒකට සියළු දෙනාම එක් වෙලා වැඩ කරමු. " ඒ රැස්වීමේදී එ.ජා.ප නායකයා කිව්වා.එදින රාත්‍රිය එ.ජා.ප නායකයා ගත කළේ මලික් සමරවික්‍රමගේ නිවෙසේයි‍. ඊට පසු දින මලික් සමරවික්‍රමගේ උපන්දිනය යෙදී තිබුණා. එ.ජා.ප නායකයා ඒ උපන්දින උත්සවයටත් සහභාගී වුණා.එ.ජා.ප යේ දොම්පේ ආසන බල මණ්ඩල රැස්වීම ගිය සතියේ පැවැත්වුණා. ඒ එ.ජා.ප නායකයාගේ ප්‍රධානත්වයෙන්. ගම්පහ දිසා පාර්ලිමේන්තු මන්ත්‍රී රුව්න් විජේවර්ධන , බදුල්ල දිසා පාර්ලිමේන්තු මන්ත්‍රි හරීන් ප්‍රනාන්දු ඇතුළු පිරිසක් මේ අවස්ථාවට එක් වෙලා හිටියා. " අපි සාර්ථක අපේක්ෂකයන් පිරිසක් වයඹ , මධ්‍යම සහ උතුරු පළාතට දාලා තියෙනවා. ඒ නිසා අපට ප්‍රශ්නයක් නැහැ." එ.ජා.ප නායකයා කියා සිටියා.එම රැස්වීමෙන් අනතුරුව පළාත් සභා මන්ත්‍රී හර්ෂන රාජකරුණාගේ මිල්ලතේ වලව්වේ පැවැති රාත්‍රි භෝජන සංග්‍රහයකටද එ.ජා.ප නායකයා ඇතුළු පිරිස එක් වෙලා හිටියා.මෙවර වයඹ පළාත් සභා මැතිවරණයට මේ වන විට පාර්ලිමේන්තු මන්ත්‍රි නාමල් රාජපක්ෂ වයඹ සහ මධ්‍යම පළාත්වල මැතිවරණ කටයුතුවලට එක් වෙලා සිටිනවා. ගිය සතියේ නාමල් මන්ත්‍රීතුමා සිටියේ පුත්තලම , වෙන්නප්පුව සහ හලාවත යන ප්‍රදේශවලයි. නාමල් මන්ත්‍රිතුමා සමඟ ඇමැතිවරුන්වන ප්‍රියංකර ජයරත්න , නියෝමාල් පෙරේරා සහ පාර්ලිමේන්තු මන්ත්‍රී අරුන්දික ප්‍රනාන්දු ඇතුළු පිරිසකුත් මැතිවරණ ප්‍රචාරක කටයුතුවල යෙදිලා හිටියා. මේ මැතිවරණ ව්‍යාපාරය අතරතුර නාමල් රාජපක්ෂ මන්ත්‍රීතුමා ප්‍රියංකර ජයරත්න ඇමැතිවරයාට කිව්වේ අපුරු කථාවක්. " අයියා ගාණට ආසනයේ වැඩ ටික කරගෙන යනවා. ඒ ගැන කථා කරන්ඩ දෙයක් නැහැ. ඒ අස්සේ අයියා හීන් සැරේට පිං අතේ වැඩත් කරනවා නේද ? නාමල් මන්ත්‍රිතුමා විමසා සිටියා." ඉස්සල්ලාම තමන්ගේ වැඩේ හරියට කරන්ඩ ඕනේ. එතකොට තමයි පින් අතේ වැඩත් කරන්ඩ පුළුවන් වෙන්නේ." ප්‍රියංකර ජයරත්න ඇමැතිවරයා පිළිතුරු දුන්නා.එ.ජා.ප මාතර දිසා පාර්ලිමේන්තු මන්ත්‍රි බුද්ධික පතිරණ ගිය සතියේ එ.ජා.ප නායක රනිල් වික්‍රමසිංහ හමු වෙලා හිටියා. 2011 වසර වෙනතුරු බුද්ධික පතිරණ මන්ත්‍රීවරයාගේ අකුරැස්ස ආසන සංවිධායක ධුරය අත්හිටුවලා තිබුණා. එමෙන්ම බුද්ධික මන්ත්‍රිවරයාගේ කෘත්‍යාධිකාරී මණ්ඩ සාමාජික තනතුරත් ඉවත් කරලා තිබුණේ. නමුත් එම තනතුර ඔහුට තවමත් ලබා දී නැහැ. එම තනතුර ඉදිරියේදී ලබා දෙන බව එ.ජා.ප නායකයා කියාලා තිබුණා.ඛනිජ තෙල් කර්මාන්ත අමාත්‍ය අනුර ප්‍රියදර්ශන යාපා ඇමැතිවරයාත් එක්සත් ජාතික පක්ෂය නියෝජනය කරන එහි සභාපති ගාමීණි ජයවික්‍රම පෙරේරාත් නියෝජනය කරන්නේ කුරුණෑගල කටුගම්පො ළ ආසනයයි. මේ දිනවල කටුගම්පොළ ආසනයේ එ.ජා.ප පාක්ෂිකයන් අනුර යාපා ඇමැතිවරයා සමඟ එක්වෙමින් ඉන්නවා. මේ දිනවල අනුර යාපා අමාත්‍යවරයාගේ නිවස එක්සත් ජාතික පක්ෂ සාමාජිකයින්ගෙන් පිරී ඉතිරී ඇති අතර ඔවුන් ශ්‍රී ලංකා නිදහස් පක්ෂයේ සාමාජිකත්වය ලබා ගන්නවා. පසුගිය දා පැවති එක්සත් ජනතා නිදහස් සන්ධානයේ ජයග්‍රහණය විජයග්‍රහණයක් කිරීමට සහ මෙවර වයඹ අපේක්ෂකයකු වෙන අනුර යාපා ඇමැතිවරයාගේ සොයුරු චන්දන යාපාගේ ජයග්‍රහණය වෙනුවන් පැවති රැස්වීමට එක්සත් ජාතික පක්ෂයෙන් රජයට එක්ව වයඹ පළාතේ වෙමර එ.ජ.නි ස අපේක්ෂකයකු වන දයාසිරි ජයසේකර හිටපු පාර්ලිමේන්තු මන්ත්‍රිවරයාත් සහභාගි වෙලා හිටියා. මේ ජන හමුවේදි දයාසිරි ජයසේකර හිටපු මන්ත්‍රීතුමා කිව්වේ "ජනාධිපතිතුමාගේ සැලූන් දොර විවෘතව තියෙනවා වගේම අනුර යාපා ඇමැතිතුමාගේ සැලූන් දොරත් මේ දවස්වල විවෘතව තියෙනවා "කියලායි.එදිනම උදේ වරුවේ වයඹ පළාත් හිටපු හිටපු මහ ඇමති නීතීඥ අතුල විජේසිංහත් අනුර යාපා ආත්‍යවරයාගේ නිවසට ඇවිත් තියෙනවා. ඒ ගැනත් අනුර යාපා ඇමැතිතුමා තමන්ගේ නිවෙසේ පැවැති රැස්වීමෙදි කිව්වා. එතැනදී අනුර යාපා ඇමැතිවරයා අතුල විජේසිංහ හිටපු මහ ඇමතිවරයාට කිව්ව දෙයක් රැස්වීමට ඇවිත් හිටපු අයට කිව්වා."මං අතුල විජේසිංහ හිටපු මහ ඇමැතිතුමාටත් කිව්වේ මනාප ලබා දෙන එක ජනතාවට භාර දීලා තියෙනවා. ඕ‍නෑම අපේක්ෂකයකුට මගේ මැතිවරණ බල ප්‍රදේශයේ ඡන්ද ප්‍රචාරක කටයුතු කරන්ඩ ගැටලුවක් නැහැ කියලා" අනුර ප්‍රියදර්ශන යාපා අමාතිවරයා රැස්වීම අමතමින් එහෙම කියමින් ඉන්නකොට කවුරුවත් අපේක්ෂා නොකරපු කෙනෙක් අමැතිවරයාගේ නිවෙසට ආවා. ඒ තමයි විදේශ අමැති ජී. එල් පීරිස්. අනුර යාපා අමාත්‍යතුමා සිය කතාව නවත්වලා රැස්වීමට පැමිණි විදේශ අමාත්‍යවරයා පිළි අරගෙන කිව්වේ" අපේ හිටපු මහ ඇමැතිතුමාත් අද උදේ ආවා. මං කිසිම අවස්ථාවක ජනතාවගේ කැමැත්තට වැට බදින්ඩ කටයුතු කරන්නේ නැහැ. ඒ නිසා ඔබතුමාලා කැමති අපේක්ෂකයකුට මනාපය දෙන්ඩ." අනුර යාපා ඇමැතිවරයා එම රැස්වීමට පැමිණි ජනතාවට කිව්වා.අනුර යාපා ඇමැතිතුමාගේ කතාව අහගෙන හිටපු විදේශ අමාත්‍ය ජී. එල් පීරිස් ඇමැතිතුමා තමන්ගේ කතාවේදී කිව්වේ "අනුර යාපා අමාත්‍යතුමාගේ කතාව මනාප පොරයට වැටිලා ඉන්න අපේක්ෂකයන්ට හොඳ පාඩමක් වගේම මසුරන් වටින කතාවක්. ඒ වගේම දේශපාලනය මහජනයාගේ කැමැත්තෙන් කරන්ඩ ඕනේ දෙයක්. බලහත්කාරයෙන් මනාප ලබා ගන්ඩ උත්සාහ කරන එක බරපතල වැරුද්දක්. මං විශ්වාස කරන්නේ ඒදෙයයි. ඒ වගේම දැයට කිරුළ ජාතික ප්‍රදර්ශනය සහ සංවර්ධන වැඩසටහන වයඹ ජනතාවට ජනාධිපතිතුමා විසින් ලබා දීම ගැන සතුටු වනවා. වයඹ ජනතාව මේ සංවර්ධන වැඩ සටහනේ ප්‍රතිලාභ ලබා ගන්ඩ උත්සාහ ගන්ඩ ඕනේ. " විදේශ ඇමැතිතුමා අනුර යාපා ඇමැතිතුමාගේ නිවේසේදී කිව්වා.ආදිවාසී දිනය නිමිත්තෙන් මහීපාල හේරත් ජන සහන පදනම විසින් ගිය සතියේදී කෑගල්ලේදී තුන් කොන් ක්‍රිකට් තරග මාලාවක් සංවිධානය කරලා තිබුණා. ඒ සබරගමු මහ ඇමති පිල , කෑගලු නගරාධිපති පිල සහ දඹානේ ආඳීවාසී පිල අතරයි.සබරගමු මහ ඇමති පිල පාර්ලිමේන්තු මන්ත්‍රී කනක හේරත් තමයි මෙහෙයවුයේ. කෑගලු නගරාධිපති පිලට නායකත්වය දුන්නේ කෑගල්ල නියෝජ්‍ය නගරාධිපතිවරයායි. දඹාන පිලේ නායකත්වය දැරුවේ ඌරුවරිගේ හීන් බණ්ඩායි.වෘත්තීයෙන් ගුවන් නියමුවෙකු වූ පාර්ලිමේන්තු මන්ත්‍රි කනක හේරත් මහනුවර ත්‍රිත්ව විද්‍යාලයේ රගර් පිල මෙන්ම ක්‍රිකට් පිල ද නියෝජනය කල පළපුරුදු ක්‍රීඩකයෙකි. ඔහුගේ පිලට ශ්‍රීලංකා ටෙස්ට් ක්‍රිඩක තරංග පරණවිතානත් ඇතුළත් වෙලා හිටියා. කොහොම වුණත් අවසන් තරගයෙන් ජය හිමි වූණේ දඹානේ ආදිවාසී පිලටයි.ඒ කනක හේරත්ගේ නායකත්වය ලකුණු දෙකකින් පරාජයට පත් කරමින්. තරගමාලාව පුරා කැපී පෙනුණු විශේෂ චරිතයක් වුණේ දඹානේ ඉදාලා ආපු ක්‍රිකට් විස්තර විචාරක ඌරුවරිගේ විමලරත්නයි. වැදි බසින් ඔහු කළ විස්තර ප්‍රචාරය මොනතරම් ආකර්ෂණීය වුණාද කිව්වොත් තරගය නරඹන පිරිස වගේම විශාල පිරිසක් ඌරුවරිගේ විමලරත්නගේ විස්තර ප්‍රචාරය අහන්ඩ ඒ අවට එක් වෙලා හිටියා.මංචි කැකුලාගේ පිති ප්‍රහාරයත්, මහතුන් කැකුලාගේ ප්‍රහාරාත්මක පන්දු යැවීමත් ආඳිවාසී පිලේ ජයග්‍රහණයට හේතු වුණා කියලා විස්තර විචාරයේදී ආදි වාසී විස්තර විචාරකය­ා කිව්වා. ඒත් තවත් කෙනෙක් කිව්වේ උත්සව භූමියෙන් පිටව යන්ඩ කලින් මහ ඇමැතිතුමා තමන්ගේ කණ්ඩායමේ නායකයා වුණ පාර්ලිමේන්තු මන්ත්‍රී කනක හේරත්ට කියලා තියෙන්නේ "දඹානේ කොල්ලෝ පරද්දන්න එපා කියලායි" සමහර විට ඒ උපදෙස අවසන් තරගයේ ප්‍රතිඵලයට හේතු වෙන්ඩ ඇති කියලා තවත් සමහරු කිව්වා.රාමසාන් දිනට පසුදින ග්‍රෑන්ඩ්පාස්හි මුස්ලිම් පල්ලියක් ගැන කාගේත් අවධානය යොමු වෙලා තිබුණා. පන්සල් දෙකකට ඉතාම සමීපව මේ පල්ලිය ඉදිකර ඇත්තේ ගබඩාවක් ඉදි කරනවා කියලා අවුරුදු තුනක් විතර ඒ ප්‍රදේශයේ බෞද්ධ ජනතාව බෞද්ධ නායකයන් සහ රජයේ ආයතන නොමඟ යැවීමෙන් කියලා පසුව අනාවරණය වෙලා තිබුණා. අන්තිමට ගිය සිකුරාදා ආගමික කටයුතු අමාත්‍යාංශයේදී තිබුණ රැස්වීමකදී ප්‍රදේශයේ ආගමික නායකයන්ගේ විරෝධය නිසා රාමසාන් කාලයේ දී විතරක් යාඥා කටයුතු කරන්ඩ මේ ගබඩාව යොදා ගැන්ඩ දෙපාර්ශ්වයම එකඟ වෙලා තිබුණා. ඒත් ඒඑකඟතාව කඩමින් ජූලි 10 වෙනි සෙනසුරාදා දවසේ යාඥා කටයුතු පවත්වා තිබුණ නිසා පිරිසක් ඒ ගබඩාව වටලා තිබුණා. ඒත් එක්කම ඒ ස්ථානයේ යම් උණුසුම්කාරී තත්ත්වයක් ඇති වෙලා තිබුණා. ඒ උණුසුම්කාරී වටපිටාව පාලනය කරන්ඩ ආණ්ඩු‍වේ මැති ඇමැතිවරු පිරිසක් පෙරමුණ අරගෙන තිබුණා. ජ්‍යෙෂ්ඨ ඇමැති ඒ.එච්.එම් ෆවුසි , අධිකරණ ඇමැති සහ ශ්‍රි ලංකා මුස්ලිම් කොංග්‍රස් නායක රාවුෆ් හකීම් , නියෝජ්‍ය ඇමැති ෆයිසර් මුස්තාපා සහ චම්පික රණවක යන ඇමතිවරු ඒ ස්ථානයට ගිහින් උණුසුම්කාරී තත්ත්වය පාලනය කරන්ඩ කටයුතු කරලා තිබුණා.මේ ගැටුමට විසඳුමක් ලබා දෙන්ඩ ජනපතිතුමාගේ උපදෙස් අනුව ඇමැති දිනේෂ් ගුණවර්ධන සහ ජ්‍යෙෂ්ඨ ඇමැති ඒ.එච්.එම් ෆව්සි යන ඇමතිවරුන්ගේ මූලිකත්වයෙන් ගිය ඉරිදා පස්වරු දෙකට ආගමික කටයුතු අමාත්‍යාංශයේ රැස්වීමක් කැඳවලා තිබුණා.3භික්ෂුන් වහන්සේ, මවුලවිවරු , බස්නාහිර පළාත් ආණ්ඩුකාර අලෙවි මවුලානා , රවුෆ් හකීම් , චම්පික රණවක , රිෂාඩ් බදුරදීන් , ෆයිසර් මුස්තාපා ඒ.එල්.එම් හිස්බුල්ලා , බස්නාහිර පළාත් ඇමැති උදය ගම්මන්පිල , එ.ජා.ප පාර්ලිමේන්තු මන්ත්‍රී රවි කරුණානායක යන මැති ඇමැතිවරු වගේම මුස්ලිම් නායකයන් විශාල පිරිසක් මේ රැස්වීමට ඇවිත් හිටියා. ග්‍රෑන්ඩ්පාස් ප්‍රදේශයේ බෞද්ධයන් වෙනුවෙන් කරුණු දැක්වූයේ මැටරඹ ධම්මානන්ද හිමියෝයි.උන්වහන්සේ ගබඩාව පල්ලියක් වුණු හැටි ඉතා පැහැදිලිව කිව්වා. මුස්ලිම් ජනතාව වෙනුවෙන් කතා කරන්ඩ ඉදිරිපත් වුණේ නීතිඥවරයෙක්. ග්‍රෑන්ඩ්පාස් ප්‍රදේශයේ ජනතාව කිව්වේ ඒ නීතිඥයා හඳුනන්නේ නැහැ කියලායි. ඒ විතරක් නෙමෙයි අපේ ගමේ ප්‍රශ්නය දන්නා කෙනෙක් මේ ගැන කතා කරන්ඩ ඕනේ කියලා බෞද්ධ පිරිස් කිව්වා. නාගරික මන්ත්‍රි ටෝනි රම්සි අදහස් දැක්වීමෙන් පස්සේ නීතිඥයාට ද කරුණු දක්වන්ඩ අවස්ථාව ලබා දීලා තිබුණා. ඊට පස්සේ කතා කළේ පළාත් ඇමැති උදය ගම්මන්පිලයි.පැය තුනහාමාරක සාකච්ඡාව අවසානයේ මුස්ලිම් නායකයන් එකඟ වුණේ ගබඩාවෙන් ඉවත් වෙලා අයෙත් පැරණි පල්ලියටම ගිහින් ආගමික කටයුතු කරන්ඩයි. ඒ වගේම පැරණි මුස්ලිම් පල්ලිය ළඟ තියෙන බෝ ගස කපා ඉවත් කරන්ඩත් ඒ ඉඩම නාගරික සංවර්ධන අධිකාරියට පවරා නොගන්ඩත් රජයේ එකඟත්වය ලැබිලා තිබුණා. ඒ සමඟම එම සාකච්ඡාව ස්ථිර විසැදුමක් ඇතිව අවසන් වුණා. ගැටුම ඇවිළෙන තැනට පත් කරන්නේ නැතිව දෙපාර්ශවයටම කරුණු පහදා දීලා අතරමැදි විසදුමක් ඉදිරිපත් කරන්ඩ රවි කරුණානායක එ.ජා.ප මන්ත්‍රීවරයා දැරූ උත්සාහය කාගෙත් පැසසුමට ලක් වුණා.ග්‍රෑන්ඩ්පාස් ප්‍රදේශයේ ගැටුමක් ඇති නොවී බේරුණේ මේ සාකච්ඡාව හේතුවෙන් නිසා සියලු දෙනාම නිවෙස්වලට යන්ඩ ඉස්සරවෙලා මේ තීරණ ගැන දැනුම්වත් කරන්ඩ කියලා නියෝජ්‍ය පෙලිස්පති අනුර සේනානායක ඒ රැස්වීමේ හිටපු මැති ඇමැතිවරුන්ගෙන් විවෘත ඉල්ලීමක් කළා.ඒත් එක්කම මුස්ලිම් ඇමතිවරුන් මුස්ලිම් පිරිස් ඇමතීමට ගිය අතර චම්පික රණවක සහ සහ පළාත් ඇමැති උදය ගම්මන්පිල බෞද්ධ පිරිස් දැනුම්වත් කරන්ඩ ගියා. චම්පික රණවක ඇමැතිවරයා කිව්වේ "කවුරුවත් දිනලාවත් පැරදිලාවත් නෑ. මෙතැන වුණේ ප්‍රශ්නයක් විසඳෙන එක විතරයි. ඒ නිසා හැමෝම දැන් තමන්ගේ ගෙවල්වලට යන්ඩ "කියලායි. ඒත් එක්කම ගබඩාව වටලාගෙන හිටපු පිරිස් විසිරිලා ගියා.චන්දන බණ්ඩාර කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>08</month>
      <day>18</day>
    </date>
    <link>http://www.silumina.lk/2013/08/18/_art.asp?fn=ab1308183</link>
    <topic>සංවාද මණ්ඩපය</topic>
    <author>සංවාද සටහන</author>
    <content>මධ්‍යම පළාත් හිටපු මහ ඇමැතිසරත් ඒකනායකමහ ඇමැතිවරයෙකු විදියට ඔබ තෘප්තිමත්ද?ඒක තීරණය කරන්ඩ වෙන්නේ මං පෞද්ගලිකව වගේම ජනතාව සහ රටේ රාජ්‍ය නායකත්වය මොන විදියටද මා ගැන හිතන්නේ කියන දෙයත් එක්කයි‍. ඉතින් ඒ හැම අයගෙන්ම ලැබෙන ප්‍රතිචාර අනුව මං බොහොම තෘප්තිමත්.මධ්‍යම පළාත් මහ ඇමැති විදියට පළාතට කරලා තියෙන සේවය ගැන සෑහීමට පත් වෙනවාද?2004 මං මහ ඇමැති අපේක්ෂක වුණාම මං සැලසුම් කළා මහ ඇමැති වුණාම මං කරන්නේ මොනවාද කියලා. මං මහ ඇමැති වුණාම ඒවා ක්‍රියාත්මක කරන්ඩ ගත්තා. මං හදුන්වා දුන්නා ‍තේමාවක් "සෞභාග්‍යමත් වු මැද රට අභිමානයෙන් පෙරට" කියලා. මං එදා මහ ඇමැතිකමට අමතරව මට හිමි අමාත්‍යාංශ සදහා පස් අවුරුදු සැලැස්මක් නිර්මාණය කළා. මං ආවාට ගියාට වැඩ කළේ නැහැ. මධ්‍යම පළාතේ හස්ත කර්මාන්ත නගා සිටු වීමට වාණිජ මණ්ඩල ආරම්භ කළා.පළාතට "ක්‍රිඩා ශක්ති" වැඩසටහන, "කඳුරට සුව උදාන"කියන වැඩසටහන‍් හඳුන්වා දුන්නා. මධ්‍යම රජයේ අමාත්‍යාංශත් ඒ වැඩසටහන් අපේ අනුව ක්‍රියාත්මක කරනවා. මේ දේවල් එක්ක තමයි සාර්ථකත්වය කියන දෙය ‍එන්නේ. මා කියන්නේ නැහැ මා සියසට සියයක් සාර්ථකයි කියලා. නමුත් මධ්‍යම පළාත තිබු තත්ත්වය එක්ක බැලුවාම අති සාර්ථකයි.අධ්‍යාපන මට්ටම ගත්තාම ශ්‍රීලංකාවේ අඩුම අධ්‍යාපන මට්ටම තිබුණේ විල්ගමුව අධ්‍යාපන කලාපයේයි. නමුත් මා එය පත් කළා සියයට සියයක්ම ප්‍රගතිය පෙන්වු එකම කලාපය බවට.සියයට විසි තුනක ප්‍රතිඵල පෙන්වු ඒ කලාපයේ සියයට හතලිස් හයක් ප්‍රතිඵල පෙන්වු කළාපය බවට. එතකොට මා සාර්ථකද අසාර්ථකද කියලා මැනිය යුතු වෙන්නේ එහෙමනේ.කොහොමද ඔබ ඒ සාර්ථකත්වයට පත් කළේ ?විල්ගමුව කියන්නේ අති දුෂ්කර ප්‍රදේශයක්. ගුරුවරු යවන්ඩ බැහැ. ඒ නිසා ඒ ප්‍රදේශයේ ළමයි ගණිතය අසමත් වුණාම අපි කියනවා අසමත් කියලා. ඒ නිසා විකල්පයක් විදියට නුවර ප්‍රධාන පාසල් වෙන මහාමායා සහ ධර්මරාජ වගේ පාසල්වලට විල්ගමුවේ පාසල් බද්ධ කළා. මේ වැඩසටහන අපි හදුන්වා දුන්නේ" ණැනෝපකාරය "කියලායි. එතකොට අධ්‍යාපනය නංවන ක්‍රමවේදයක් ක්‍රියාත්මක කළා. ඒ වගේම පහේ ශිෂ්‍යත්වයට සම්මන්ත්‍රණ සංවිධානය කළා. ඒකේ ප්‍රතිඵලය තමයි ගිය වසරේ ලංකාවෙන්ම වැඩිම ලකුණු ගත් ළමයි ඉන්නේ අපේ පළාතේ ඉතාම කුඩා පාසලක් වු තලාතුඔය කනිෂ්ඨ විද්‍යාලයේයි. එතකොට මා‍ගේ වැඩපිළිවෙළ සාර්ථකද අසාර්ථකද? සාර්ථකත්ව මනින්ඩ මිනුම් දණ්ඩක් එපායැ. මං කිව්වාට හරි යන්නේ නැහැනේ.හොඳයි ඔබ මහඇමැති වෙනකොට තිබුණු මධ්‍යම පළාත සහ අද තිබෙන මධ්‍යම පළාත ගැන ඔබ සතුටුද?ඇත්තටම අපි පළාත් සභාව මගින් කරපුවා නෙමෙයි සියල්ලම. අතිගරු ජනාධිපතිතුමාගෙන් ලැබුණ ආශිර්වාදය තමයි මේ පිටුපස තියෙන්නේ. මං මහ ඇමැති වෙනකොට මධ්‍යම පළාතේ පාසල් තිබුණේ 1460 යි. අද මධ්‍යම පළාතේ පාසල් 1500 ක් තියෙනවා. කුඩාම පාසල වුණත් අපි සංවර්ධනය කරලා තියෙනවා.ගලමුදුණ කියන ඉස්කෝලේ වහන්ඩ ඕනේ පාසලක්. නමුත් මවුපියන් මගෙන් ඉල්ලීමක් කළා හය වසරට පස්සේ ඒ ළමයින්ට සාමාන්‍යපෙළ විභාගය තෙක් ඉගෙන ගන්ඩ නම් කිලෝමිටර හයක් පයින් යන්ඩ වෙනවා. ඒ නිසා මං කල්පනා කළා සැමට සම අධ්‍යාපනය කියලා මේ ළමයි හේන් කොටන්ඩ අරිනවාද කියලා. මං චාන්ස් එකක් දුන්නා. එක ළමයි සාමාන්‍ය පෙළ දක්වා ඉගෙන ගත්තේ අන්තිමට එයා ඒ සාමාර්ථ හතරක් එක්ක සමත් වුණා. අද මං ඒ ළමයා නුවර පාසලකට දාලා උගන්වනවා. ඊට පස්සේ ඒ පාසලේ ළමයි හතර දෙනෙක් උසස් පෙළ හදාරනවා. අපි සැමට සම අධ්‍යාපනය ජනාධිපතිතුමාගේ ප්‍රතිපත්තිය ක්‍රියාත්මක කරනවා.ඔබ මධ්‍යම පළාතේ මහ ඇමැති වෙලා ජනතාවට මතක හිටින මොනවාද කරලා තියෙන්නේ?මගේ තේමාව තමයි ඉතිහාසයට යහපත් දෙයක්ම එකතු කරමු කියන තේමාව. මට පෙළ ගස්වන්ඩ පුළුවන් දහසකුත් දේවල් තියෙනවා. මං එකක් කියන්නම්. අපි සාමාන්‍ය පෙළ විභාගයට ඉදගත් ළමයින්ට උසස්පෙළට ඉදගන්ඩ මුලික සුදුසුකම් ටිකක් තියෙනවානේ. දැන් හිතමු නැටුම් සහ සංගීතය වගේ විෂයන්ට දක්ෂ ළමයෙකුට ගණිතය වගේ මුලික විෂයකට සම්මාන නැති වෙනවා. එතකොට ‍නගරයේ ලොකු පාසලකට මේ ළමයා බාර ගන්නේ නෑ. එතකොට මේ ළමයාගේ හැකියාවට මොකද වෙන්නේ.මං ඒ ගැන කල්පනා කරලා ආරම්භ කළා උසස් පෙළ සංගීත විද්‍යාලයක්. සිසු කලා සංගීත විද්‍යාලය කියලා. අවදුරදු හතරකට පෙර ආරම්භ කරපු මේ විද්‍යාලයේ ළමයින්ට නේවාසිකව අධ්‍යාපනය ලබා දෙන්නේ. දැන් වසරකට උසස්පෙළ සෞන්දර්ය එක්ක ළමයි හැටක් වසරකට ඉගෙන ගන්නවා. ඒක ලංකාවටම තියෙන්නේ එකයි. මේ විද්‍යාලයෙන් හැම වසරකම ළමයි විශ්ව විද්‍යාලවලට යනවා. ඒ වගේම එහි ඉගෙන ගත් දරුවෝ කලා ආයතන රාශියක් පිහිටුවලා තිබෙනවා.ඔබ ගැන මධ්‍යම පළාතේ ජනතාව මොනවා හිතනවා ඇති කියලා ඔබ හිතනවාද?ජනතාව හිතන්නේ මොනවාද කියලා මට හිතන්ඩ බැහැ. ජනතාව කියන දේවල් තමයි තියෙන්නේ. මං එකක් කියන්නම්. පහුගිය සතියක ජනාධිපතිතුමා හදිසියේම හසලක ආවා. ජන ගඟක් ගැලුවානේ එදා. මට කිව්වෙත් උදේ හය හමාරට විතරයි. පෝස්ටරයක්වත් ගහලා නෙමෙයි. එතැනදී මිණිපේ ප්‍රාදේශීය සභාවේ එජාප මන්ත්‍රීවරයෙක් අපිට සහාය දෙන්ඩ ආවා. ඇයි ආවේ කියලා ජනාධිපතිතුමා ඇහුවම එයා කිව්වා අපේ මහ ඇමැතිතුමා වෛරී පළිගැනීම් දේශපාලනයෙන් තොර මනුසත් බව අගයන පුද්ගලයකු නිසායි මං ආවේ කියලා. ‍මධ්‍යම පළාත ගත්තාම මුස්ලිම් සහ දෙමළ බහුතර ජනතාව ජීවත් වෙනවා. ඔබ ඒ අයගේ දියුණුව උදෙසා මොනවාද කරලා තියෙන්නේ ?මධ්‍යම පළාතේ දෙමළ ජනතාව නියෝජනය කරන දෙමළ පක්ෂයක් හැම විටම අපිත් එක්ක එකතු වෙනවා. ඒ අනුව දෙමළ සංස්කෘතික සහ දෙමළ අධ්‍යාපනික කියන අමාත්‍යාංශය අපි දෙමළ මන්ත්‍රීවරයකුට පවරනවා. ඒ නිසා මුස්ලිම් අධ්‍යාපනය හා සංස්කෘතිය කියන දෙය පැවරෙන්නේ මට. මං හොඳ බෞද්ධයෙක් නිසා වෙනත් ආගම්වලට අගෞරව කරන්ඩ මට අයිතියක් නැහැ. ඒ නිසා මුස්ලිම් අධ්‍යාපනය සහ සංස්කෘතිය වෙනුවෙන් විශාල වැඩ කොටසක් කළා. මගෙන් මුස්ලිම් සහෝදරයෙක් ඇහුවා " සර් කරපුවා කවුරුත් දන්නේ නැහැනේ "කියලා.මං කිව්වා මං මගේ තනතුරේ හැටියට කළේ කාටවත් දැන ගන්ඩ නෙමෙයි කියලා. එහෙම බෑ සර් මං පත්තරේට දැන්වීමක් දානවා සර් කරපු දෙවල් ගැන කියලා. මස්ලිම් පල්ලිවලට , දහම් අධ්‍යාපනයට සහ මුස්ලිම් අධ්‍යාපනයට මං කරපු වැඩ නම් කරලා කියලා. ඒ සහජීවනය තමයි මං ඇති කළේ. ඒ නිසා ජන අනුපාතය අනුව සැමට සමානව මං සලකලා තියෙනවා.ඔබේ පළාත් සභාව ගත්තාම තේ වැනි වතු තිබෙනවා. ඒවායේ දෙමළ ජනතාවට අනන්‍ය ප්‍රශ්න තිබෙනවා. මේ ගැන ඔබ සොයා බලා තිබෙනවාද?අද නුවරඑළියේ අධ්‍යාපන මට්ටම සියයට හැටයි. ශ්‍රිලංකාවේ සමස්ත අධ්‍යාපන මට්ටම සියයට පනස් හතක් විතර වෙනවා. එතකොට නුවරඑළිය වගේ වැඩිම වතු දෙමළ ජනතාවක් සිටින ප්‍රදේශයකට අපි කොහොමද සලකලා තියෙන්නේ කියලා හිතා ගන්ඩ පුළුවන් නේද? ඒ නිසා අපි පාරවල් සංවර්ධනය කිරීම , විදුලිය ලබා දීම, වැසිකිළි පද්ධති අලුත්වැඩියා කිරීම සහ සෞඛ්‍ය වෛද්‍ය නිලධාරී කාර්යාල පහක් නුවරඑළියේ හැදුවා. ඒවගේම කුඩා රෝහල් හැම එකකම හදිසි අනතුරු ඒකක ඇති කළා. ඒ නිසා මාතෘ මරණ අවම කළා. එත‍කොට මං වතු ගැන හොයලා තියෙනවා නේද?මධ්‍යම පළාතේ විපක්ෂයෙන් ඔබතුමාලාට අභියෝගයක් තියෙනවාද?විපක්ෂයක් තියෙනවාද කියන එකයි ප්‍රශ්නය. මධ්‍යම කිසිම තරගයක් නැතිව දිනන්ඩ පුළුවන් පළාතක් වෙලා තියෙනවා. ඒ නිසා අපිට අභියෝගාත්මක විපක්ෂයක් නැහැ. මේ තරම් දුර්වල විපක්ෂයක් එක්ක මැතිවරණයක් කරන එක අභියෝගයක් තමයි.මේ වෙලාවේ විපක්ෂයේ සාමාජිකයන් ඔබතුමාලාට දක්වන ප්‍රතිචාරයන් මොනවාද?ඇත්තටම විශාල වශයෙන් එ.ජා.ප සහ ජ.වි.පෙ සාමාජික‍යෝ බුරුතු පිටින් අපිත් එක්ක එකතු වෙනවා. ඒ වගේ ප්‍රතිචාරයක් තමයි තියෙන්න‍නේ.මහනුවර දිසාවේ දේශපාලන අධිකාරියෙන් ඔබතුමාට මොන වගේ ආශිර්වාදයක්ද ලැබෙන්නේ?මහනුවර දිසාවේ නායකයා තමයි අපේ ගරු අගමැති තුමා. එදා නාමයෝජනා බාර දීලා දිසා ලේකම් කාර්යාලයෙන් එළියට එනකොට එතුමා මාත් එක්ක එළියට ආවේ. ඒ වෙලාවේ කෙනෙක් ඇහුවා ඊළඟ මහ ඇමැති කව්ද කියලා. මේ ඉන්නේ අපේ මහ ඇමැතිතුමා තමයි කියලා මගේ පිටට අත තියලා පෙන්වුවා.ජනාධිපතිතුමා ඇතුළු රජයේ මැති ඇමැතිවරුන්ගෙන් ඔබතුමාට ලැබෙන ස‍හයෝගය මොන වගේද?අපේ පළාතේ මැති ඇමැතිවරු කිසිම කෙනෙක් මොනම හේතුවක් නිසාවත් මට විරුද්ධව කිසිම දෙයක් කියන්නේ නැහැ. හැම‍ දෙනාම මට ආශිර්වාද කරනවා. මට කතා කරන්නේ තාමත් අපේ මහ ඇමැතිතුමා කියලායි. වචනයේ පරිසමාප්ත අර්ථයෙන්ම ඒක තියෙනවා.විහිළුවට කියන ‍කතාවක් නෙමෙයි. "මමත් ඒ අයත් එක්ක පසුගිය කල සීමාවේ ගනුදෙනු කළේ ඔයාලා පාර්ලිමේන්තුවේ ඔයාලාගෙන් අපිට වැඩක් නැහැ" කියලා නෙමෙයි. මං පාර්ලිමේන්තු මන්ත්‍රිතුමන්ලාගේ ගෞරවය ඒ විදියටම තිබ්බා.එතකොට ජනාධිපතිතුමාගෙන් ඔබට ලැබෙන සහයෝගය මොන වගේද?මං මෙහෙම කියන එක හොඳද දන්නෙත් නැහැ. එතුමා හැම තිස්සේම කියන එක වචනයක් තියෙනවා. මම කිසිම කරදරයක් නැති මහ ඇමැති කියලා. මොනවා හරි ප්‍රශ්නයක් තියෙනවා නම් මං මෙහෙදීම විසදා ගන්නවා. අනෙක තමයි මං ප්‍රශ්න දාගෙන එතුමා ළඟට යන්නේ නෑ එතුමා අමාරුවේ දාන්ඩ.මධ්‍යම පළාතේ ඔබතුමාට මනාප පොරයක් තියෙනවාද?මනාප පොරය මට ඒ තරම් අදාළ නැහැ. අලුතෙන්ම ඡන්දය ඉල්ලන අය මුලින්ම පටන් ගන්ඩ එපායැ.ඒ කියන්නේ ඔබට මනාපවලින් අභියෝගයක් නැහැ?නැහැ මට අභියෝගයක් නැහැ. මං අනෙක් අපේක්ෂකයන්ට අශිර්වාද කරනවා.යම් කෙනෙක් ඔබතුමාට වඩා මනාප ගත්තොත්?කාටවත් එහෙම ගන්ඩ බැහැයි කියලා දෙයක් නැහැ. ඒක ජනතාවනේ තීන්දු කරන්නේ. එහෙම ගත්තයි කියමුකෝ. අතිගරු ජනාධිපතිතුමාගේ මතය දන්නවානේ. අනුරාධපුරයේදී එතුමා කියලා තියෙනවානේ. මනාපවලට මහ ඇමැතිකම දෙන අවසාන වතාව .නියත වශයෙන්ම ඊළඟ මහ ඇමැතිත් ඔබතුමාද?ඔබ හරි. මහනුවර මිනිස්සු කියන්නේ එහෙමයි. මැති ඇමැතිවරු කියන්නෙත් එහෙමනම් ,දකින අය කියන්නෙත් එහෙමනම් මං විතරක් කියන්නේ මොකටද නැහැ කියලා.සංවාද සටහනචන්දන බණ්ඩාරඡායාරූපය - දුෂ්මන්ත මායාදුන්නඑජාප සභාපති කුරුණෑගල දිස්ත්‍රික් එජාප මන්ත්‍රීගාමිණී ජයවික්‍රම පෙරේරාඅද කරට කර ඡන්ද සටනක එජාපය යෙදී සිටින බවත් සති තුනක් තුළ මේ ඡන්ද සටන එජාප ජයග්‍රහණයෙන් කෙළවර වනු නිසැකයයි එජාප සභාපති කුරුණෑගල දිස්ත්‍රික් එජාප මන්ත්‍රී ගාමිණී ජයවික්‍රම පෙරේරා මහතා පවසයි.සිළුමිණ සමඟ සම්මුඛ සාකච්ඡාවකට එක්වෙමින් මන්ත්‍රීවරයා මේ ප්‍රකාශය කළේය.එහිදී ඇසූ ප්‍රශ්න කීපයක් හා ඒවාට මන්ත්‍රීවරයා දුන් පිළිතුරු මෙසේ ය.වයඹ ඡන්දෙ කොහොම ද?වයඹ විතරක් නෙවෙයි මධ්‍යම පළාතත් අපිට දිනන්න පුළුවන් වාතාවරණයක් දැන් ඇතිවෙමින් තිබෙන්නේ. ඡන්ද ලැයිස්තු සමීක්ෂණයක් කරල පසුගිය ඡන්දවලදී අපේ පක්ෂයට ඡන්ද නොදුන්න ඡන්ද දායකයන්වත් හමුවෙලා කතා කරපුවම විශේෂයෙන්ම කුරුණෑගල ප්‍රබල ශ්‍රීලනිප පාක්ෂිකයන් හොඳටම කලකිරී ඉන්න බව අපට පෙනී ගොස් තිබෙනවා.මේ කලකිරීම පෙරමුණට ඡන්දෙ දීපු පාක්ෂිකයා තුළ පමණක් නෙවෙයි ආණ්ඩුවේ ප්‍රබල මැති ඇමැතිවරු අතරත් අද දකින්න තියෙනවා. යූඇන්පීයෙන් ගිය අයට ප්‍රධාන තැන දීම ගැන කලකිරුණ ශ්‍රීලනිප විශාල පිරිසක් එම පක්ෂයට රිදවන්න මේ ගමන එජාපයට ඡන්දෙ දෙන්න තීරණය කරල තියනවා.ඔබ කොහොම කිව්වත් පළාත් සභා පළාත් පාලන ආයතන ඡන්දවලදී ඡන්දදායකයා බලන්නේ බලයේ ඉන්න පක්ෂයටම ඡන්දය දෙන්න නේද?ඒක තමයි ඡන්ද දායකයා ශ්‍රීලනිප ඡන්ද දායකයා ආණ්ඩු පෙරළියක් නොවන බව අවබෝධ කරගෙන ආණ්ඩුවට කොනිත්තන්න රිද්දන්න මේ ඡන්දෙදි තීරණය කරල තියෙන්නේ. පළාත් සභා පාලනයේදීත් දූෂණ වංචා ඉහ වහා ගිහිල්ලා. මේ නිසා කලකිරුණ ශ්‍රීලනිප ඡන්ද දායකයාවත් ඡන්ද පොළට මෙදා ගෙන්වාගන්න බැහැ. ඒ නිසා අපේ ජයග්‍රහණය ස්ථිරයි.හැබැයි. මෙවැනි ඡන්දයකදී එජාපය වගේ විපක්ෂ පක්ෂයක ඡන්දදායකයත් ඡන්ද පොළට යාම අඩු වෙනවා නේද?අපේ උත්සාහය ආණ්ඩු විරෝධී හැම ඡන්ද දායකයෙක්ම ඡන්ද පොළට ගෙනල්ලා ආණ්ඩුවේ පරාජයත් අපේ ජයග්‍රහණයත් ස්ථිර කරගැනීමයි. ඒක අපි මේ ඡන්දයේදී වඩා හොඳින් වඩා සැලසුම් සහගතව කරනවා. අපි හැම ඡන්ද දායකයෙක් ගාවටම යනවා ඡන්ද දායකයා හමුවෙලා කරුණු පැහැදිලි කරල දෙනවා. කවුරුත් පිළිගන්නව සංවර්ධනයේ නාමයෙන් අද රටට වෙලා තියන විනාශය. ඒ නිසා මේක අපි දිනන ඡන්දයක් බවට පරිවර්තනය කරගන්නවා.වයඹ ඔබේ පක්ෂයේ ප්‍රබල චරිතයක් වුණ දයාසිරි ජයසේකර එජාපය හැර යාම කොහොම ද බලපාන්නේ?එජාපය හුඟක් කල් ඉඳන් දැනගෙන හිටියා දයාසිරි ජයසේකර මහත්මය ආණ්ඩුවට යන බව. ඔහු ආණ්ඩුවට යන බව අපේ පාක්ෂිකයොත් දැනගෙන හිටියා. ඔහු ප්‍රබල චරිතයක් වුණේ එජාපයේ ඉන්න කොට විතරයි. ඔහු අද කවුද ජාතික දේශපාලනයෙන් ඉවතට විසිවුණ වයඹ පළාත් සභා ඡන්ද අපේක්ෂකයෙක්. ඔහු අපේ පක්ෂයේ ඉන්න කොට සජිත් ප්‍රේමදාස මට්ටමේ හිටපු නායකයෙක්, අද ආණ්ඩු පක්ෂය තුළම මහ ඇමැති අපේක්ෂකයෝ ගොඩක් ඉන්නවා. හිටපු මහ ඇමැතිවරයත් ඉන්නවා. ඔහු ගියා කියල පාක්ෂිකයා පක්ෂය හැර යන්නේ නැහැ.දේශපාලනඥයො වාසියට කාසියට පක්ෂ මාරු කළාට පාක්ෂිකයෝ එහෙම පක්ෂය මාරු කරන්නේ නැහැ.දයාසිරි මහතා කියන්නේ තමන්ට කුරුණෑගල එජාප විශාල පිරිසක් ද සහාය දෙන බවයි...?නැහැ. සුළු පිරිසක් ඔහු එක්ක යන්න ඇති. අද ඒ අයත් ආපහු අපේ පක්ෂයට සහාය දෙන්න හැරී එනවා. දයාසිරි අපේ පක්ෂයේ ඉන්න කොට කියපු ආණ්ඩුවේ වැරැදි එයා ගියා කියල හදන්න බැහැ. ඒව අදත් ජනතාව ඉස්සරහ තියනවා. හැබැයි දයාසිරි පමණක් පක්ෂය මාරු කරල තියනවා. සති දෙක තුනක් ගිය තැන එයාගේ තත්ත්වය දියාරු වෙමින් තියෙන්නේ.ඔබ ඔහොම අඩු තක්සේරුවකට දාන්න හැදුවත් වයඹට හිටපු ‘එකම සිංදු කියන අලියා’ දයාසිරි ජයසේකර නේද?බයිලා කියන අයට ඡන්දෙ දීල වෙලා තියන විනාශය අද රටේ ජනතාව දන්නවා. අද කවුද දේශපාලනයට ඇවිත් තියෙන්නේ දාමරිකයෝ, කුඩු කාරයෝ, සල්ලාලයෝ. මේ අය අතට දේශපාලනය ගියාම වෙන විනාශය අමුතුවෙන් කියන්න යන්න ඕන නැහැ. අපි දක්ෂ උගත් බුද්ධිමත් කණ්ඩායමක් වයඹට දාල තියෙන්නේ.පුද්ගලයෝ පක්ෂය හැර ගියා කියල පාක්ෂිකයෝ වෙනස් වෙන්නේ නැහැ. ඒක දයාසිරි මහතාගේ පක්ෂ මාරු කිරීමෙනුත් පෙන්වනවා. ඔහුට එජාප පාක්ෂිකයෝ ඡන්දෙ දුන්නේ ඔහු පක්ෂයෙන් ඉල්ලපු නිසා. දැන් ඔහුට ඒ ඡන්ද පදනම නැහැ. පක්ෂ මාරු කිරීම ඔහුට ඡන්ද දායකයාට පැහැදිලි කරල ඔහුගේ ස්ථාවරය පැහැදිලි කරන්නම වෙනවා. ඔහුම විවේචනය කළ ආණ්ඩුවටම ඔහු ඇතුළත් වෙලා තියන නිසා.දයාසිරි ජයසේකර මහතා කියන්නේ ඔහු වැඩිම මනාප ගන්න බවයි...?ආණ්ඩුවේම ඔය කතාව කියන තවත් අය ඉන්නවා. කුරුණෑගලත් දන්සල් ගොඩක් තියන බව අපි දන්නවා. ඒ යන අයට අපිත් එපා කියන්නෙ නෑ. අපි කියන්නේ ඒ දන්සල්වලින් මනාප පරිදි කාල බීල අලියට ඉස්සරහින් කතිරෙ ගහන්න කියලයි.මොකක්ද එජාපයේ මේ ඡන්දෙදි සටන් පාඨය...?දූෂණය පරදා ජයග්‍රහණය කරමු කියල අපි කියන්නේ. මේ රජය ගෙනියන වැඩපිළිවෙළින් කීප දෙනෙක් පොහොසත් වෙමින් බහුතරය තවත් දුප්පත් වෙමින් සිටිනවා. මේ සංවර්ධනය සෝබන සංවර්ධනයක් මිසක් බඩට දැනෙන සංවර්ධනයක් නෙවෙයි. වැඩි වන බඩු මිලෙන් අද මිනිස්සු පීඩාවට පත්වෙලා.දයාසිරි ජයසේකර මහත්තයත් කියන්නේ ගාමිණී ජයවික්‍රම පෙරේරගෙ කාලෙ වගේ පළාත සංවර්ධනය කරන පළාත් සභාවක් ගේනව කියලයි.ඒක මේ ආණ්ඩුවේ ඉඳන් කරන්න බැහැ ඒක කරන්න පුළුවන් එජාප පළාත් සභාවකින්. හිටපු පළාත් සභා එකක්වත් අවුරුදු 17 ක් තිස්සේ පළාතට කරපු දෙයක් නැහැ.දයාසිරි ජයසේකර වෙනුවට පාර්ලිමේන්තුවට පත්වුණ මන්ත්‍රීවරයත් ආණ්ඩුවට එයි කියල කියනව නේද?කවුද නලින් බණ්ඩාර මන්ත්‍රීවරය ද. ඔහු කියන්නෙ තමන්ට ලොකු මොළේ අමාරුවක් වගේ දෙයක් තියෙනව නම් ආණ්ඩුවට යනව කියලයි.ඔහු එජාපය තුළින් දීර්ඝ ගමනක් යාමට අපේක්ෂා කරන තරුණ දේශපාලනඥයෙක්.ඉක්මන් කොටයි කියල කියමනක් තියනවා. ඒකයි දයාසිරි ජයසේකරට වුණේ.මේ ඡන්ද සටනට එජාපයට යන්න වුණේ 2014 ආණ්ඩු වෙනස් කරන ඡන්දයක් ඉල්ලා සිටින අවස්ථාවකයි. එම සටනෙන් ජයග්‍රහණය තීරණය වන්නේ මේ පළාත් සභා තුන දිනනව ද නැන්ද යන්න උඩ නේද?දැන් කරට කර සටනක් යන්නේ. බලන්න සුමාන 3 ක් යනකොට අපේ ඡන්ද සටන ඉදිරියට යනවා. අද ජ්‍යොතිෂඥයොත් කියන්න පටන් අරන් නියත වශයෙන්ම 2014 ඡන්දයක් එනවා කියලා.රට දිහා බැලුවහමත් පේනවා මේ ආණ්ඩුවට තව ඉදිරි ගමනක් නැති ය කියලා. ආණ්ඩුව මූල්‍ය අර්බුදයක වගේම ඇතුළතිනුත් ඉරි තලා ගිහින් තියෙන්නේ. වතුර ඉල්ලපු මිනිස්සුන්ට වෙඩි තියල මරපු වැලිවේරියේ සිද්ධිය මේ ආණ්ඩුවේ අවසානය සලකුණු කරපු එක සිද්ධියක්. මිනිස්සුන්ගේ සැබෑ ප්‍රශ්නවලට උත්තර නොදෙන ආණ්ඩුව කල් මරන ප්‍රතිපත්තියක් අනුගමනය කරන්නේ. ආණ්ඩුව වෙනස් කිරීමේ පෙරනිමිති අද පහළ වෙලා තියෙනවා.උඩ ඉන්න අය කරන දේ පහළ අය දන්නේ නැහැ. පහළ ඉන්න අය කරන දේ උඩින් ඉන්න අය දන්නේ නැහැ. මණ්ඩලේ කචල්.රටපුරා මාර්ග ඇතුළත්ව සිදුවන සංවර්ධනය ඇයි එජාපය නොදකින්නෙ?ලොකු ගොඩනැගිලි මාර්ග කොන්ක්‍රීට් කිරීම් කාපට් කිරීම් හරහා ගසා කෑම් දූෂණ වංචා අත යට ගැහිලිවලට සියයට 40 ක් යනවා. ටික දෙනෙක් සැප විඳිද්දි ඡන්දෙ දුන්න නොදුන්න හැම දෙනාම දුක් විඳිනවා. ඕකනේ අද වෙලා තියෙන්නේ.වයඹත් එජාපයේ පැරැන්නන්ගෙන් ඔබ විතර නේද ඉතුරු වෙලා ඉන්නෙ?ඔව්. අනිත් අය මැරිලා. නැතිනම් වයසයි. දුර්වලයි. මම නිරෝගීව ඉන්නවා.මම කියන්නේ ඔබට පසුව පළාතේ ගොඩනැඟුණ අයත් ආණ්ඩුවට එකතු වුණානේ.වරප්‍රසාද වරදාන උඩ ආණ්ඩුවට හේත්තු වුණ අය අපිට නවත්තන්න බැහැ. අපි ප්‍රතිපත්තියක් ඇතුව දේශපාලනයට ආපු අය. අපි අද පක්ෂයක් ලෙස සටන් කරන්න පුළුවන් සංවිධානයක් ගොඩනඟා තිබෙනවා.පක්ෂ අවුල තවම තියනවනේ. සජිත් වගේ අය මේ ඡන්ද සටනට නැහැ නේද?පක්ෂ අවුල් දැන් ඉවරයි. දැන් ඔය කවුරුත් පක්ෂය දිනවන්න කටයුතු කරනවා. අශෝක අබේසිංහ, රංග බණ්ඩාර මේ සියලු දෙනා පක්ෂය දිනවන්න වැඩ කරනවා. නායකතුමා සහභාගිවන රැස්වීම් 15 ක් තියනව. අද සම්පත් තිබිලත් අවුරුදු 17 ක් තිස්සේ මේ පළාත් සභාව කරපු දෙයක් නැහැ.ජේවීපී භීෂණය තිබිලත් එදා අවුරුදු 2 1/2 කදී අපි විශාල වැඩ කොටසක් කළා. රටක් දියුණු කරන්න, පළාතක් ඉස්සරහට ගෙනියන්න වැඩපිළිවෙළක් තියෙන්න ඕන. අද එහෙම වැඩපිළිවෙළක් පළාත් මට්ටමෙන් වත් ජාතික වශයෙන් වත් ආණ්ඩුවට නැහැ. ආණ්ඩුව කෝටි ගණන් ණය අරන් ප්‍රතිරූප නංවන්න හිතාගෙන එක එක දේ කරනවා. ඒව ආපසු ප්‍රතිඵලයක් නැති සුදු අලි.ආණ්ඩුව ආයෝජනයක් කරනව නම් ඒ කරන වැඩෙන් රටට ප්‍රතිඵලයක් තියෙන්න ඕන. නැතිනම් වෙන්නේ ණය ගෙවන්නත් ණය ගන්න සිදුවීම පමණයි.අද වෙලා තියෙන්නේ ඵලදායී නොවන ව්‍යාපෘතිවලට කෝටි ගණන් සල්ලි යට කරමින් රට ණය උගුලකට හසු කරවීම පමණයි.සංවාද සටහනසරත් පෙරේරාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>08</month>
      <day>18</day>
    </date>
    <link>http://www.silumina.lk/2013/08/18/_art.asp?fn=ab1308184</link>
    <topic>විශිෂ්ට  රාජ්‍යතාන්ත්‍රිකයා ලක්ෂ්මන් කදිර්ගාමර්</topic>
    <author>සුනිල් දයා අල්විස්</author>
    <content>ලක්ෂ්මන් කදිරගාමර් දෙමළ ජාතිකයකු වුවද ඔහු ශ්‍රී ලංකාවේ විදේශ ඇමැති ධුරයේ කටයුතු කළ කාල සීමාවේ දී ශ්‍රී ලංකාවේ අනන්‍යතාව මෙන්ම විදේශ ප්‍රතිපත්තිය ද ලෝකය හමුවේ පැකිලීමකින් තොරව අකුරටම ක්‍රියාත්මක කළ බුද්ධිමත් රාජ්‍ය තාන්ත්‍රිකයෙකි.ඔහු තනතුර නිසා බැබළුණා නොව ඔහු නිසා ශ්‍රී ලංකාවේ විදේශ ඇමැති ධුරය බැබළුණේය. ඒ ඔහු කළ සේවාව නිසාය. ඒ තරමට ඔහු බුද්ධිමත්ව විචක්ෂණශීලීව එම තනතුරේ සිට කටයුතු කෙළේ මෙරටේ මෙන්ම අන්තර්ජාතිකව ද එල් ටී ටී ඊ ක්‍රියාකාරකම් හා ප්‍රචාර ශ්‍රී ලංකාවට එරෙහිව පැවැති දරුණු යුගයකදීය.මේ ශ්‍රේෂ්ඨ යුග පුරුෂයා එල් ටී ටී ඊ යේ තුවක්කුකරුවකුගේ කුරුමානමකට සිය නි‍ෙවසේ නාන තටාකයේ සිටියදීම අවාසනාවන්ත ලෙස ගොදුරක් බවට පත්ව අභාවප්‍රාප්ත වූයේ 2005 වසරේ අගෝස්තු 12 වැනිදාය.ඔහුගේ සිරුර පසාරු කරගෙන ගිය එල් ටී ටී ඊ තුවක්කු උණ්ඩ කදිර්ගාමර් නමැති පුද්ගලයාට නොව රට වෙනුවෙන් විදේශ ඇමැති ධුරය බබළවමින් සිටි ශ්‍රේෂ්ඨ රාජ්‍ය තාන්ත්‍රිකයකු නිහඬ කරවීමට ජාතියට එල්ල වූ ප්‍රබල අභියෝගයක් විය.එතුමා මියගිය ද එතුමාගේ විදේශ ප්‍රතිපත්තියේ ක්‍රියාදාමයන් සිහිගන්වමින් වසරක් පාසා එම දිනය සමරා උත්සව පැවැත්වෙයි. ඉකුත් 12 වැනිදාට යෙදී තිබුණ එතුමාගේ අටවැනි ගුණ සැමරුම් උත්සවයේ විශේෂත්වයක් ගත්තේ එතුමාගේ ජීවමාන ප්‍රමාණයේ පිළිරුවක් විවෘත කිරීමය.කොළඹ 7 හෝර්ටන් පෙදෙසේ ලක්ෂ්මන් කදිර්ගාමර් අන්තර්ජාතික සබඳතා හා ක්‍රමෝපායන අධ්‍යයන ආයතනයේ ඉදිරිපිට භූමියේ මේ පිළිරුව ඉදිකැරුණු අතර මෙය විවෘත කරනු ලැබුවේ මහින්ද රාජපක්ෂ ජනාධිපතිතුමා අතිනි.මැති ඇමැතිවරු ඇතුළු සම්භාවනීය අමුත්තන් රැසක් මේ අවස්ථාවට සහභාගි වූ අතර මෙහිදී කතා කළ විදේශ ඇමැති මහාචාර්ය ජී. එල්. පීරිස් මහතා බෞද්ධයන්ට උතුම් වෙසක් පෝය දිනය නිවාඩු දිනයක් බවට පත් කිරීමට එක්සත් ජාතීන්ගේ සංවිධානය හමුවේ ප්‍රධාන මෙහෙයක් ඉටුකළ පුද්ගලයා ලක්ෂ්මන් කදිරගාමර් මහතා බව කීය.කොටි කල්ලියේ ම්ලේච්ඡ යුද්ධයේ දී අමානුෂික මිනිස් ඝාතන ළමා සොල්දාදුවන් යුද්ධයට යොදා ගැනීම කරුණු කියා සිටිමින් එල් ටී ටී ඊ ක්‍රියාදාමය පිටුදැකීමට බලවත් ජාතීන්ගේ අවධානය යොමු කිරීමට නොපැකිළුණ කදිර්ගාමර් මහතා මේ කරුණු කියා සිටියේ තමන් කොටි ඉලක්කයේ ගොදුරක් වන බව දැන දැනම වුවත් ඔහුට ඕනෑ වූයේ තම ජීවිතයට වඩා තම රට කොටි ග්‍රහණයෙන් මුදා ගැනීමේ සටනේ ක්‍රියාකාරිකයකු වීමටය.කොටි ප්‍රශ්නය ශ්‍රී ලංකාවට පමණක් නොව ලෝකයටම තර්ජනයක් බවට ද කරුණු පෙන්වා දුන්නේ මෙතුමාය.එතුමාගේ මේ බලාපොරොත්තුව එතුමාගේ ජීවිත කාලය තුළ ඉටුකර ගැනීමට නොහැකි වුවද කොටි පරදා යුද්ධය ජයග්‍රහණය කොට මවුබිම නිදහස් කරගැනීමට මහින්ද රාජපක්ෂ ජනාධිපතිතුමාගේ නායකත්වයෙන් වත්මන් රජයට හැකි වී තිබෙන මෙවන් අවස්ථාවක ඒ අරමුණ ඉටුකර ගැනීමට කැපවූ උදාර පුද්ගලයකු සිහිපත් කිරීම උදාර කාර්යයකි.මේ ගරුබුහුමනට ලක්ෂ්මන් කදිර්ගාමර් මහතා නිතැතින්ම සුදුසු වන්නේය. ඔහු ශ්‍රී ලංකාව පමණක් නොව බොහෝ රටවල තනතුරු හොබවමින් කටයුතු කළේ ඔහුගේ උගත්කම සහ කාර්යශූර භාවය නිසාය. නීති උපාධිධාරියකු වන ඒ මහතා ඔක්ස්ෆර්ඩ් විශ්ව විද්‍යාලයේ ද අධ්‍යාපනය හදාරා ඔක්ස්ෆර්ඩ් සංගමයේ සභාපති ධුරය ද දරා ඇත.සුනිල් දයා අල්විස්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>08</month>
      <day>18</day>
    </date>
    <link>http://www.silumina.lk/2013/08/18/_art.asp?fn=af1308181</link>
    <topic>නුවරඑළියට අලුත් එළියක්</topic>
    <author>නුවරඑළිය දිස්ත්‍රික්කයේ සංචාරයකින් පසු</author>
    <content>“තාත්තේ මේ සැරේ අපේ අගෝස්තු ට්‍රිප් එක නුවරඑළියට යමුද?මගේ ලොකු පුතා අසංක මට කීවේ මේ පාසල් නිවාඩු කාලය ආරම්භ වීමටත් පෙර ය‍‍.“ඇයි පුතේ නුවරඑළියට යන්න හිතුනේ.”තාත්තේ මට පුංචි කාලෙ ගියාට පස්සේ එහේ ගියේ නැහැනේ. මගෙ යාළුවා උත්පල පසුගිය මාසේ නුවරඑළියට ගිහිල්ලා. ඒ පැත්ත දැන් අමුතු වෙලා අලුත් වෙලා‍ කියලා කිව්වා.ඉහළ කොත්මලේ ව්‍යාපෘතිය, ග්‍රෙගරි වැව උද්‍යානය, කේබල් කාර් ව්‍යාපෘතිය, වගේ ම හග්ගල මල්වත්තත් අපිට බලන්න පුළුවන්නේ?හැබැයි පුතා පාරවල් තමයි හරි නැත්තේ‍.තාත්තේ මගේ යාළුවා කිව්වා දැන් නුවරඑළියට යන සේරම පාරවල් හොඳටම හැදිලා කියලා. ඒ එක්කම අපි ඉස්සර නානුඔයට කෝච්චියෙන් ගිහිල්ලා ගිය හැටන් - නුවරඑළිය පාර දැන් අඩි 35 කට විතර පළල් වෙනවා කියලත් කිව්වා” පුතා දිගටම කියනවා.‍හරි පුතා මමත් පත්තරවල කියෙව්වා. අර ලංකාවේ දිගම මහාමාර්ග උමගත් තියෙන්නේ නුවරඑළිය රම්බොඩ හරියේනේ.ඔව් තාත්තේ ඉස්සර නුවරඑළියට අඩ තිය තියා කරත්ත ගිය පාරවල් සේරම දැන් කන්ටේනර් යන මට්ටමට පුළුල් කරලා තියෙනවා.වලපනේ කන්ද හන්දිය - රාගල ප්‍රධාන මාර්ගය ඉදිකිරීමේ කටයුතු මහින්ද රාජපක්ෂ ජනාධිපතිතුමා අතින් ආරම්භ වූ අවස්ථාව. ඇමැති සී.බී.රත්නායක, හිටපු මහ ඇමැති සරත් ඒකනායක හා ඇමැති නවීන් දිසානායක හා මහාමාර්ග ව්‍යාපෘති ඇමැති නිර්මල කොතලාවල යන මහත්වරු මෙහි සිටිති.පුතාගේ කථාව ඇත්තයි. එදා වතු පාලකයන්ගේ බලහත්කාරකමට බලයට යටවී සේවය කළ කම්කරුවන් බහුලව සිටි නුවරඑළිය අද සැබෑ ලෙසම පුංචි එංගලන්තයක් ලෙස දියුණු වෙමින් ඇත.මේ දියුණුවේ මෑත ප්‍රධානතම අඩිතාලම අන් කිසිවක් නොව මහින්ද රාජපක්ෂ ජනාධිපතිතුමාගේ මහින්ද චින්තනය අනුව ඉදිකළ ඉහළ කොත්මලේ ව්‍යාපෘතිය ඇතුළු සංවර්ධන කටයුතු ය. රටට මෙගා වොට් 150 ක ජල විදුලි බලයක් නොකඩවා ලබාදෙන මේ ව්‍යාපෘතිය මගින් තලවකැලේ ප්‍රමුඛ නුවරඑළිය දිස්ත්‍රික්කයේ යටිතල පහසුකම් රැසක් සංවර්ධනය සඳහා වැයකර ඇති මුදල රුපියල් කෝටි 600 ක් බව ඉහළ කොත්මලේ ව්‍යාපෘති අධ්‍යක්ෂ හා විදුලිබල මණ්ඩලයේ අතිරේක සාමාන්‍යාධිකාරි ඉංජිනේරු ශවින්ද්‍රනාත් ප්‍රනාන්දු මහතා පවසයි.ඉහළ කොත්මලේ ව්‍යාපෘතියට සම්පූර්ණ වියදම රුපියල් කෝටි 6000 කි‍. එය පසුගිය වසරේ විවෘත විය. අපේ විදුලිබල පද්ධතිය ඉන් ශක්තිමත් විය. නමුත් ඒ මගින් ප්‍රධාන ව්‍යාපෘතියට පරිබාහිරව තවත් යටිතල පහසුකම් රැසක් ක්‍රියාත්මක වූ බව ඉහළ කොත්මලේ ව්‍යාපෘතියේ සිවිල් ඉංජිනේරු දර්ශන ජයවර්ධන මහතා පැවසීය.ඉහළ කොත්මලේ ව්‍යාපෘතියට යටවූ ප්‍රදේශවල ලොකු කුඩා නිවාස තිබූ සියලු දෙනාට ඉහළම මට්ටමේ නිවාස 430 ක් ලබාදීමට කටයුතු කර‍ ඇත. මේ යටතේ ලයින් කාමරවල සිටි බිම් අඟලක ඉඩමක නිවසක පූර්ණ අයිතිය නැතුව සිටි සියලු දෙනාටත් අද වනවිට අවම වශයෙන් පර්චස් 7 ක අයිතිය ලැබී ඇත.ඊට අමතරව මේ සෑම සියලු පවුලකටම රුපියල් ලක්ෂ 27 සිට 67 දක්වා විවිධ ප්‍රමාණවල වටිනාකමකින් යුත් නිවසක් ද ලබාදී තිබෙන බව ව්‍යාපෘතියේ සැලසුම් හා අධ්‍යක්ෂක ඉංජිනේරු නිරෝෂන් ඒකනායක මහතා පවසයි.අපිට තිබුණාට වඩා දෙගුණයක් විතර විශාල ජලය, විදුලිය ඇති තනි දෙමහල් නිවසක් අපිට ලැබී තිබෙනවා. ඒවා රුපියල් ලක්ෂ 50 කට වඩා වටින ගෙවල් ව්‍යාපෘතිය මඟින් තවමත් මේවා නඩත්තු කිරීමට උදව් දෙනවා. මේ නිවාස නිසා අපේ පවුලේ සමාජ මට්ටම ආර්ථික මට්ටම දරුවන්ගේ අධ්‍යාපන මට්ටම ඉහළ ගියා”ඉහළ කොත්මලේ ව්‍යාපෘතියෙන් නව නිවසක් ලැබුණු ශ්‍යාමා දෙව්සිරිපුර මහත්මිය පැවසුවා ය.මේ ව්‍යාපෘතිය යටතේ කිසිම අවතැන් වූවෙක් කිලෝ මීටරයට වඩා ඈතට ගෙන ගොස් නැත. ඒ අය පදිංචි කිරීම කර ඇත්තේ ද ක්‍රමවත් අයුරිනි. ඔවුන්ගේ හිතවත්කම් ජන සංයුතිය රැකෙන ලෙස ය. මේ යටතේ සිංහල දෙමළ මුස්ලිම් පවුල් 430කට ඉහළම ජීවන හා සමාජ මට්ටමක් ලැබී තිබෙනවා. මෙම නිවාස ඉදිකිරීමට හා නැවත පදිංචි කිරීම් කටයුතු සඳහා ව්‍යාපෘතියේ සැලැස්මට අනුව දැනට රුපියල් මිලියන 7250 ක් වැය කර ඇත.සුප්පයියා රාජසුලෝසුදේවි මහත්මියට ද ඇති ව්‍යාපෘතියෙන් ඉඩමක හා නිවසක පූර්ණ අයිතිය ලැබී ඇත. “අපි ඉස්සර ලයින් වගේ ගෙවල්වල හිරවෙලා හිටියේ. අපේ ගෙදර ‍කථාකරන එක වටේ ගෙවල් 3 - 4 කට ඇහෙනවා. විදුලිය ජලය තිබුණේ නැහැ. තිබුණේ පොදු වැසිකිළි නමුත් ‍දැන් අපිට ජලය විදුලිය ඇති නව නිවසක් සියලු පහසුකම් සහිතව ලබාදී තිබෙනවා. ඒ අනුව ඉහළ කොත්මලේ රටටම ලයිට් දෙනවාට අමතරව තලවකැලේ ප්‍රදේශය අද ඉහළ ම සංචාරක කලාපයක් බවට පත් කිරීමට ද කටයුතු යොදා තිබෙනවා. මේක හරිම සතුටට කරුණක් ඇය පවසන්නීය.ඉහළ කොත්මලේ ව්‍යාපෘතිය නුවරඑළිය දිස්ත්‍රික්කයේ එදා විශාලතම ජාතික සංවර්ධන ව්‍යාපෘතියයි. ඒ යටතේ මහාමාර්ග, පාසල්, පල්ලි, කෝවිල් සිනමා ශාලා ඇතුළු පොදු යටිතල පහසුකම් රැසක් ඉදිකර ඇත.ව්‍යාපෘතියේ සහකාර ප්‍රතිෂ්ඨාපන ගත කිරීමේ නිලධාරි සී. චන්ද්‍රසේකරන් මහතා පවසන පරිදි ව්‍යාපෘතියෙන් කළ විශාලතම මාර්ග සංවර්ධනය තලවකැලේ තවලම්තැන්න මාර්ගය කිලෝමීටර් 33 ක් පමණ කාපට් අතුරා ඉදිකිරීමයි. අඩි 70 ක් පළල මේ මාර්ගයට සම්බන්ධව කොත්මලා ඔය හරහා මීටර් 83 ක පාලමක් ද ඉදිකර තිබේ. ජනාධිපතිතුමා අතින් හෙට විවෘත වන මහ නගර සභා නව ගොඩනැගිල්ල නුවරඑළිය රෝහලේ නව වාට්ටු සංකීර්ණය ඉදිවෙමින් හැටන් - නුවරඑළිය මාර්ගය ඉදිකරමින්ඉහළ කොත්මලේ විදුලි ව්‍යාපෘතියෙන් ඉදිකළ නව නිවාස හා අනෙකුත් යටිතල පහසුකම්ඒ සමඟම ප්‍රදේශය තවත් මාර්ග කිලෝ මීටර් 20 කට ආසන්න ප්‍රමාණයක් කාපට් අතුරා සකස් කර ඇත. ප්‍රධාන පාලම් 6 ක් බෝක්කු 150 ක් ඒ යටතේ අලුතින් ඉදිකළ බව ද චන්ද්‍රසේකරන් මහතා පැවසීය. මේ සඳහා වැය කර ඇති සම්පූර්ණ මුදල රුපියල් දස ලක්ෂ 1050 කි.මීට අමතරව නැවත පදිංචි කිරීමේ අයට ද සියලු ම ප්‍රවේශ මාර්ග, විදුලිය, ජලය ලබාදී ඇතැයි, සිවිල් ඉංජිනේරු දර්ශන ජයවර්ධන මහතා අපව එම ස්ථානවලටම එක්කරගෙන ගොස් පෙන්වා දුන්නේය. ඒ සඳහා සම්පූර්ණ වියදම රුපියල් දස ලක්ෂ 2100 කි.“මේ සියලු යටිතල පහසුකම් වල අයිතිය ලැබී ඇත්තේ තලවකැලේ හා ඒ අවට ජනතාවටයි. ඒ පිළිබඳව අපට අදහස් දැක්වූ තලවකැලේ නගරාධිපති අසෝක සේපාල මහතා පැවසුවේ අද නුවරඑළිය දිස්ත්‍රික්කයේ ඉහළම ජීවන මට්ටමක් ඇති නගරයක් බවට තලවකැලේ පත්වෙමින් තිබෙන බවයි.අද තලවකැලේ තිබෙන දෙමළ මහා විද්‍යාලය, නව නිවාස සාප්පු සංකීර්ණය, වෙළෙඳ මධ්‍යස්ථාන, නව තානායම, නව ක්‍රීඩාංගනය, නගරයේ ප්‍රධාන මාර්ගය පමණක් නොව අපි ඉන්න මේ තලවකැලේ නගර සභා ගොඩනැඟිල්ල පවා හදලා තිබෙන්නේ ඉහළ කොත්මලේ ව්‍යාපෘතියයි.මේක ආවේ නැත්නම් අපි සේරම ඉන්නෙ නිකම්ම නගරයක. අද අපි හැමට ජාතික සංවර්ධන ව්‍යාපෘතියක කොටස් කරුවන් වෙන්න ලැබීම ගැන ආඩම්බර වෙන්න පුළුවන්. අපිට පානීය ජල සැපයුමක් ද මේ ව්‍යාපෘතියෙන් ලැබුණා. ඒ අනුව මේ ව්‍යාපෘතිය රටට දායාද කළ මහින්ද රාජපක්ෂ ජනාධිපතිතුමන්ට අපි ණය ගැතියි සභාපතිවරයා පැවසීය.ඒ සමඟම අද නුවරඑළියේ නගරයට ඇතුළු‍ වෙන ප්‍රධාන මාර්ග සියල්ලම පුළුල් වී නවීකරණය කර කාපට් අතුරමින් තිබේ. හැටන් නුවරඑළිය මාර්ගය ඒ අතර ප්‍රධාන මාර්ගයකි.නුවරඑළිය පාර්ලිමේන්තු මන්ත්‍රී පෞද්ගලික ප්‍රවාහන ඇමැති ස‍ී‍.බී. රත්නායක මහතාගේ අධීක්ෂණය යටතේ මේ මාර්ගය දැන් අඩි 35 කට පමණ පළලට කිලෝ මීටර් 45 ක් දිගට නවීකරණය වෙමින් පවතී. “මේ සඳහා සම්පූර්ණ වියදම රුපියල් මිලියන 8100 ක් වෙනවා. නානුඔයට දුම්රියෙන් එන සංචාරකයන්ට කරදරයක් නැතිව විනාඩි 20 කින් මේ පාර ඔස්සේ නුවරඑළියට එන්න පුළුවන්.ඒ සමඟම නගරයේ අතුරු පාරවල් කිලෝමීටර් 125 ක් විතර කාපට් කරලා තිබෙනවා. සරලව කීවොත් අද නුවරඑළියට එන සියලු මාර්ග කාපට් කරල පළල් කරලා තිබෙන්නේ. මේ සංවර්ධනය අපේ ජනාධිපතිතුමාගේ සංකල්පය මත ක්‍රියාත්මක මහින්ද චින්තනයට අනුව අපට ලැබුණු ලොකු ම තෑග්ගයි‍.අද නුවරඑළිය නගරය ලොව සුන්දරම නගරයක් බවට පත් කිරීමට අපි කටයුතු කරලා තියෙනවා. කේබල් කාර් ව්‍යාපෘතිය සමඟ නුවරඑළිය ග්‍රෙගරි වැවේ ස්ථාන තුනක නව සංචාරක උද්‍යාන තුනක් දැන් පිහිටුවා තිබෙනවා. මේ අනුව මේ වසරේදී නුවරඑළිය සංවර්ධනය රුපියල් කෝටි 3000 ක් පමණ වැය කරනවා. ඇමැති සී.බී. රත්නායක මහතා අපට පෙන්වා දුන්නේ ය.. නුවරඑළිය නගරයට නව අධිකරණ සංකීර්ණය, බස් නැවතුම්පොළ, නව දිස්ත්‍රික් ලේකම් කාර්යාලය, නුවරඑළිය මහ රෝහල නවීකරණයට පියවරගෙන තිබේ. ඒ අනුව මහින්ද රාජපක්ෂ ජනාධිපතිතුමා රෝහලේ නවීකරණ කටයුතු පසුගියදා ආරම්භ කළේ ය.නුවරඑළිය නගර සභාව මේ වන විට පවතින්නේ පැරැණි පුංචි ගොඩනැඟිල්ලකය. ඒ අඩුපාඩුව සපුරමින් වඩාත් හොඳ ජනතා සේවයකට නුවරඑළිය නගර සභාව සඳහා මධ්‍යම පළාත් සභාව රුපියල් දස ලක්ෂ 110 ක වියදමින් ඉදිකළ නව තෙමහල් බහුකාර්ය ගොඩනැඟිල්ල හෙට 19 වැනිදා මහින්ද රාජපක්ෂ ජනාධිපතිතුමා අතින් ජනතා අයිතියට පත්කිරීමට නියමිත ය.මීට අමතරව රුපියල් මිලියන 40 කින් ඉදිකළ ග්‍රෙගරි වැව උද්‍යානයේ 2 අදියර ද ජනාධිපතිතුමා අතින් විවෘත කිරීමට නියමිත ව තිබේ.නුවරඑළිය නගරාධිපති මහින්ද දොඩම්පේගම මහතාගේ මෙහෙයවීමෙන් නුවරඑළිය සිංගල් ට්‍රී කඳු මුදුනේ සිට ග්‍රෙගරි වැව දක්වා නව කේබල් කාර් සේවය දැන් ඉදි කරමින් පවතී. මෙහි දුර කිලෝමීටර් 1.5 කි.පැරැණි නගර සභා ගොඩනැඟිල්ල පවතින ස්ථානයේ නව බහුකාර්යය ගොඩනැඟිල්‍ලක් ඉදිකිරීමට සැලසුම්කර ඇත. වික්ටෝරියා උද්‍යානයේ නව කෞතුකාගාරයේ ඉදිකිරීම මගින් නුවරඑළිය පිළිබඳ ඉතිහාසය දේශීය විදේශීය සංචාරකයන්ටදැන ගැනීමට කටයුතු යොදමින් තිබේ.‍මේ අනුව රජය හා පළාත් සභාව පසුගිය වසර තුනක් ඇතුළත රුපියල් කෝටි 12000 කට වැඩි මුදල් ප්‍රතිපාදන නුවරඑළිය දිස්ත්‍රික්කය සඳහා වැයකර තිබෙන බව නුවරඑළිය දිස්ත්‍රික් ලේකම් කාර්යාලය පවසයි.ඒ සමඟම රුපියල් කෝටි 850 ක වියදමින් ඉහළ උත්තනාංශ ක්‍රීඩා සංකීර්ණයක් නුවරඑළියේ තුරග තරග පිටිය අසල ඉදිකිරීමට කටයුතු යොදා තිබේ.‍ මේ සඳහා ක්‍රීඩා අමාත්‍යාංශය අනුග්‍රහය දක්වයි. ක්‍රිකට් ක්‍රීඩාංගණයක්, ගෘහස්ථ ක්‍රීඩාංගණයක් පිහිනුම් තටාකයක් විලා වර්ගයේ හෝටල් සංකීර්ණයක් හා ජවන හා පිටිය තරග සඳහා ක්‍රීඩාංගණයක් මෙහි ඉදිකෙරේ.මීට අමතරව වලපනේ, හඟුරන්කෙත, කොත්මලේ, නානුඔය තලවකැලේ, ගිනිගත්හේන, රාගල, හග්ගල යන ප්‍රදේශවල ග්‍රාමීය ව්‍යාපෘති රැසක් ද මහින්ද චින්තනය යටතේ ක්‍රියාවට නංවා තිබේ. මේ අතර වලපනේ ඉදිකළ ජල යෝජනා ක්‍රමය වැදගත් ම ව්‍යාපෘතියකි. එයට රුපියල් මිලියන 544 ක් වැය වී තිබේ. ප්‍රතිලාභීන් ලක්ෂ 4 ක් සිටින මේ ජල ව්‍යාපෘතිය සඳහා ඉදිකළ ජලාශයේ පූර්ණ ධාරිතාව ලීටර් ලක්ෂ 9 කි.මීට අමතරව පසුගිය වසර තුන ඇතුළත නුවරඑළිය දිස්ත්‍රික්කයේ ආර්ථික සංවර්ධන අමාත්‍යාංශය යටතේ සිදුවී ඇති සම්පූර්ණ ව්‍යාපෘති ගණන 2652 කි. වියදම් කර ඇති මුදල රුපියල් දසලක්ෂ 630 කි. මින් වැඩිම ව්‍යාපෘති ගණනක් ක්‍රියාත්මක කර ඇත්තේ කෘෂිකාර්මික ක්ෂේත්‍රය යටතේ ය. එම ව්‍යාපෘති ගණන 540 කි. මීට අමතර විමධ්‍යගත අය වැය යටතේ විවිධ විෂයානුබද්ධ ව්‍යාපෘති 580 ක් ක්‍රියාත්මක කර තිබේ. මහාමාර්ග 301 ක් හා ගම නැගුම ව්‍යාපෘති 382 ක් ද මේ යටතේ ක්‍රියාත්මක බව නුවරඑළිය දිස්ත්‍රික් ලේකම් කාර්යාලයේ සැලසුම් අංශය පවසයි.මෙම නුවරඑළිය දිස්ත්‍රික්කයේ සියලු වැඩ කටයුතු සඳහා ඇමැති සී.බී.‍ රත්නායක හා ඇමැති නවින් දිසානායක ඇතුළු නුවරඑළිය දිස්ත්‍රික් එක්සත් ජනතා සන්ධාන මැති ඇමැතිවරුන්ගේ පූර්ණ සහාය ලැබී ඇත. කන්දේහන්දිය - වලපනේ - රාගල - නුවරඑළිය මාර්ගය බොලගන්දාවෙල - තුන්මංසල මාර්ගය, සූරියගහපතනේ සිට උඩුපුස්සැල්ලාව දක්වා මාර්ගය සහ නිල්දණ්ඩාහීන්න - හෑගම මාර්ගය ඇතුළු මාර්ග සංවර්ධන කිරීම ද නුවරඑළිය සංවර්ධනය යටතේ සිදුකර තිබේ.මේ අනුව නුවරඑළිය දිස්ත්‍රික්කය සංවර්ධනය කිරීමට මහින්ද රාජපක්ෂ ජනාධිපතිතුමාගේ නායකත්වය යටතේ හා ඇමැති බැසිල් රාජපක්ෂ මහතාගේ සහාය මත ප්‍රදේශය දියුණු කරන වැඩසටහන් රැසක් ක්‍රියාත්මක ය.මෙයින් දිස්ත්‍රික්කයේ ජීවත්වෙන ලක්ෂ 8 කට ආසන්න ජනතාවකට කෙළින් ම සෙත සැලසී තිබේ.(පෞද්ගලික ප්‍රවාහන සේවා අමාත්‍යාංශයේ මාධ්‍ය අංශයේ කුමුදු වජිර පෙරේරා, ඉන්දික ආරියරත්න හා නිශ්ශංක යන මහත්වරුනට සහ ඉහළ කොත්මලේ ව්‍යාපෘතියේ අධ්‍යක්ෂ ඉංජිනේරු ශවින්ද්‍රනාත් ප්‍රනාන්දු මහතාටත් ස්තුති වන්ත වෙමු.)නුවරඑළිය දිස්ත්‍රික්කයේ සංචාරයකින් පසුනිහාල් පී. අබේසිංහසේයාරූ - ලාල් ආනන්දකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>08</month>
      <day>18</day>
    </date>
    <link>http://www.silumina.lk/2013/08/18/_art.asp?fn=af1308182</link>
    <topic>දඹුල්ලේ කුණු අල හෙළි කළ සුල මුල</topic>
    <author>දයා ඩී. ෆොන්සේකා</author>
    <content>පණුවන් ගැසූ අල තොගයක් ගබඩාවලදඹුල්ලේ මහ නගර සභාවේ සභාපතිවරයා එදා පසුගිය 11 වෙනිදා පාන්දර නින්දෙන් පිබිදුණේ තම ප්‍රදේශයේ සිදුවූ යම් අකටයුත්තක් පිළිබඳ ආරංචියක් කන වැකීමෙනි.දඹුල්ල මහ නගර සභාවේ සභාපති ජාලිය ඕපාතඒ සිසිරවත්ත නම් ප්‍රදේශයේ ස්ථාන කීපයක කුණු වූ අල ගෝනි ගණනාවක්ම දමා ගොස් ඇතැයි යන ආරංචියෙනි.සභාපතිවරයා මෙයින් දැඩි ලෙස කම්පා විය. ඔහු වහා සිය අවශේෂ නිලධාරීන් හා සෞඛ්‍ය නිලධාරීන් මෙන් ම පොලිසියත් කැටුව ඒ ස්ථානවලට ගියේ ය.ප්‍රදේශය පුරා කුණු ගඳ ගසමින් තිබිණ. අල ගෝනි පාර අයිනේ තැන තැන දමා තිබීමෙන් නගරාධිපතිවරයා පමණක් නොව ආ නිලධාරීහු ද මවිතයට පත්වූහ.අල ගෙඩි තුළින් මතු ව‍ූ පණුවන් පාර පුරා යන්නට වූ අයුරු පිළිකුල් සහගත දර්ශනයක් විය.“අපි මේ ජරා මිනිස්සු වහාම හොයාගන්නට ඕන.”ලද ඔත්තුවක් අනුව දඹුල්ල ආර්ථික මධ්‍යස්ථානයේ අල වෙළෙන්දන්ගේ ගබඩා සියල්ලම පරීක්ෂාවට ලක්වූයේ එයින් පසුව ය.අපි මේ ප්‍රවෘත්තිය පිළිබඳව දඹුල්ල මහ නගර සභාවේ සභාපති ජාලිය ඕපාත මහතාගෙන් කරුණු විමසීමු.“දඹුල්ලට අල පිටරටින් ගෙනැවිත් ගබඩා කරන කඩ දහයක් විතර තියෙනවා‍. ඔවුන් පිට රටින් ගේන අල ඒවායේ තබාගෙන වෙළෙඳපළට මුදා හරිනවා.මේ කුණු අල දැක්කම මට හරිම කේන්තියක් ආවා. මේ ජරා කුණු ගොඩවල් නේද මහජනයාට පරිභෝජනයට දෙන්නෙ කියල.මං ඇත්තටම ගෙදර හිටිය ඇඳුම පිටින් එතැනට ගියේ කේන්තිය නිසා. එහෙම මං කළේ මහජන සෞඛ්‍ය නිලධාරීන් හා පොලීසිය දැනුවත් කිරීමයි. එයින් පස්සේ අප ඒ කුණු අල ගෝනි පරීක්ෂා කළා. එතැනට යන්න තරමවත් බැහැ ඒ තරම් ගඳයි. පළාතේම පණුවො. මං වහාම ඒවා වළ දමන්න නියෝග කරලා ඊළඟට දඹුල්ලේ ආර්ථික මධ්‍යස්ථානයට ගියා. එහි තියෙන කඩ දහය දොර අරවාගෙන පොලිසියයි මහජන සෞඛ්‍ය පරීක්ෂකවරුයි එක්ක ඒවා පරීක්ෂා කළා. එයින් කඩ දෙකක තවත් කුණු වෙච්ච අල කිලෝ ලක්ෂයක් විතර තිබුණා. මං වහාම පොලිසිය ලවා ඒවා අත්අඩංගුවට ගෙන කඩ සීල් තැබුවා. හරිම පුදුමයි අල ගබඩාවෙ දොර අරින්ඩත් බැහැ දුර්ගන්ධයි. මේවා මහා අපරාධ ජාති ජාති පඩිසන් දෙන වැඩ!”“ඉතින් ඔය අල කොහොමද මෙහෙම වෙන්නෙ” අප විමසීමු.“මෙහෙමයි වෙන්නෙ ඔය අල පිටරටින් ගේන ඒවා. විශාල කන්ටේනර්වල තමා ගේන්නේ. එහෙම ගේනකොට ඒවා ආර්ථික මධ්‍යස්ථානයට ගෙනත් කාන්තාවන් ලවා ඒවායේ හොඳ අල හා මදක් නරක්වුණු අල තෝරා ගැනීමයි.ඒවා ආයෙත් සෝදා පිරිසුදු කොට වෙළෙඳපළට යළිත් යවනව. සමහර බාගෙට නරක් වෙච්ච අල හෝටල්වල පරිභෝජනයට යවනව.මෙය මහා පරිමාණයේ ජාවාරමක්.” ජාලිය ඕපාත මහතා ‘සිළුමිණ’ ට පැවැසීය.අත්අඩංගුවට ගත් කුණු අල තොගය පරීක්ෂාකරන මහජන සෞඛ්‍ය පරීක්ෂකවරුන්ජාලිය ඕපාත මහතා තමන්ගේ පෞද්ගලික අධීක්ෂණය යටතේ මේ කුණු අල ගෙනැවිත් බෙදා හරින්නට තැත් කළ ව්‍යාපාරිකයෝ දෙදෙනෙකු කොටුකර ගත්තේ ය.“අනික මේ කුණු අල හා එළවළු බැහැර කරන්නට ස්ථාන හා පැහැදිලි ක්‍රමවේදයක් නගර සභාව හදල තියෙන්නේ. ඒ ක්‍රමවේදයෙන් බැහැරව කුණු අල පාර අයිනේ දමා යාමත් වරදක්. ඒවා මහජනතාවගේ සෞඛ්‍යයට හානිකරයි. ඒවා සියල්ල විනාශ කරන්නත් ඊට වග කිවයුත්තන් අත්අඩංගුවට ගන්නත් මං කටයුතු කළා” ප්‍රශ්නයට මැදිහත් වූ දඹුල්ල නගරාධිපති ජාලිය ඕපාත මහතා කීය.“මේ කුණු වූ අල ගෙනැවිත් ඒවායේ හොඳඅල තෝරන්න ඉන්න තවත් කාන්තාවන් ඉන්නව. එය ඔවුන්ගේ රැකියාව.”මෙය මහා පරිමාණයේ ජාවාරමක් බව ජාලිය ඕපාත මහතා කියයි‍. මේ අර්තාපල් තොගය සීල් කළ පසු පොලීසිය මේ ව්‍යාපාරිකයන් ද අත්අඩංගුවට ගත්තේ ය. ඉන්පසු ඒවා සියල්ල විනාශ කිරීමට නගර සභාවේ කාර්ය මණ්ඩලය යෙදවූ නගරාධිපතිවරයා මේ ව්‍යාපාරිකයන් උසාවිය හමුවට ද ගෙන ගියේ ය.උසාවියෙන් ද කළ පරීක්ෂණවලදී ගබඩාවල තිබූ අල පණුවන් ගසා දුගඳ හමන අයුරු හෙළිවිය. ඒ කුණු අල අතරින් කොටසක් සෝදා යළිත් වෙළෙඳ පළට යැවීමට ද කටයුතු යොදා තිබිණ.ඒ සියල්ල අත්අඩංගුවට ගෙන වළලා දැමීමේ ද නගරාධිපතිවරයාගේ පූර්ණ අධීක්ෂණය යටතේ ය.කීප වතාවක් ම මෙවැනි සිද්ධීන් ගණනාවක් ම වාර්තා වී තිබිණ. කොළඹින් හමුවූ කුණු අර්තාපල් තොග කන්ටේනර් කීපයක්ම මීට පෙර ද විනාශ කොට තිබූ බව අපට මතකය. මේ මිනිස්සු ඇයි මේ වගේ අපරාධ කරන්නේ? මෙවැනි ලෙඩ බෝකරන කුණු ජනතාවට යැවීමේ කටයුත්තේ සුලමුල පිළිබඳව අපි තවදුරටත් දඹුල්ල නගරාධිපතිවරයා ගෙන් ම විමසුවෙමු.“මොවුන් ඇයි මේ කුණු අල ගෙන්වන්නෙ?”“නෑ ඔවුන් පිටරටවලින් කුණු අල ගෙන්වනවා නොවෙයි. කන්ටේනර්වලින් ගෙන්වන කොට අල කුණු වෙනවා. වරායෙන් බාන කොට මේ කුණු අල කල් ඉකුත් ව‍ු ඒවා ඉවත් කරනවා. රේගුවේදී මෙහෙම ඉවත් කරන ඒවා වෙනම ටෙන්ඩර් මගින් විනාශ කරන්න දෙනවා. ඒ ටෙන්ඩර් ගන්න සමහර පුද්ගලයො ඒවා ගෙනැවිත් යළිත් හොඳ අල සමඟ කලවම් කැර විකුණනවා. නැත්නම් තොග පිටින් ම කඩ කාරයන්ට දෙනවා.”එ‍හෙම වෙළෙන්දන්ට වාසියි. කිලෝ එකක් අඩු ගානට අරගෙන විකුණනවා. මාට්ටු වුණොත් තමා ප්‍රශ්නෙ.මෙහෙම කුණු අල විකුණලා කෝටිපතියන් වෙච්ච මුදලාලිලා ඉන්නවා.”අපි දැන් ඔවුන් ගැන හොයාගෙන යනවා. ඒවා හරියට හෙළි වුණොත් ඔවුන්ට උපරිම දඬුවම් ලබා දෙන්නට මා ක්‍රියා කරනවා. දඹුල්ල මහ නගරාධිපති ජාලිය ඕපාත අප සමඟ කීය. ඇත්තටම දඹුල්ල නගරාධිපතිවරයා සිය යුතුකම හරියටම ඉටු කර ඇත්තේ නියම මහජන සේවකයකු පරිදි ය.මේ කුණු අල ප්‍රශ්නය කුණු වෙන්නට හරිනා දෙයක් ලෙස නොතබා එවෙලේ ම ඊට විසඳුම් ලබාදීමට ක්‍රියා කිරීමෙන් එතුමා කර ඇත්තේ මහජන සේවයකි. කෙසේ හෝ මේ ව්‍යාපාරය පිටුපස බොහෝ ව්‍යාපාරිකයන් සිටින බව නොරහසකි‍.සිය ලාභය පතා ජනතාවට කුණු ආහාර යැවීම නීති විරෝධී ක්‍රියාවක් මෙන් ම පාපයකි. දඹුල්ල මහ නගරාධිපතිවරයා කියූ පරිදි ඔවුන් ගේ සුල මුල සොයා මේ අපරාධය නවතා ගත හැකි නම් එය යහපතකි. පි මෙවන් අපරාධ නැවැත්වීමට ක්‍රියා කරන ප්‍රාදේශීය නායකයන් උදෙසා මල් මිටක් පුදනු කැමැත්තෙමු.දයා ඩී. ෆොන්සේකාආනන්ද දසනායකඡායාරූප දඹුල්ල සමූහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>08</month>
      <day>18</day>
    </date>
    <link>http://www.silumina.lk/2013/08/18/_art.asp?fn=af1308183</link>
    <topic>උත්තම මුනි දළදා වඩම්මන දළදා පෙරහර .</topic>
    <author>රමණී සුබසිංහ</author>
    <content>ශ්‍රී දන්ත ධාතූන් වහන්සේ කෙස් කළඹේ සඟවා ගනිමින් හේමමාලා කුමරිය සහ දන්ත කුමරු තාම්රලිප්තයෙන් නැව් නැඟ ලංකා පට්ඨනයට ගොඩ බැස්සේ කිත්සිරිමෙවන් රජදවස ය. ඔහුට පෙර ලංකාවේ රජ කළ මහසෙන් රජු ගුහසීව රජු ගේ මිත්‍රයෙකි. ඔහු දළදා වහන්සේ බලාපොරොත්තුව සිටියත් මේ වන විට මිය ගොසිනි.ඔහු පුත් කිත්සිරිමෙවන් රජු රාජ්‍ය පාලනය කළේය. අනුරාධපුරයට පැමිණි හේමමාලාවන් සහ දන්ත කුමරු නගරයට ආසන්නයේ මේඝගිරි විහාරයේ නතර විය. (එම මේඝගිරි විහාරය නම් වත්මන් ඉසුරුමුණිය බව සෙනරත් පරණවිතාන මහතා ප්‍රකාශ කර තිබේ.) එහි සිට තමන් දළදා වහන්සේ රැගෙන පැමිණි බව භික්ෂුන් වහන්සේ නමක් අත රජුට පණිවුඩයක් යැව්වේය.මහා විහාර භික්ෂුන් වහන්සේ වෙතින් ලද ඒ පුවතින් ඉමහත් සතුටට පත් කිත්සිරිමෙවන් රජු ශ්‍රී දළදා වහන්සේ හා පිරිස ආදරයෙන් පිළිගත්තේය. පළිඟු මිණෙන් කරවන ලද විසිතුරු කරඬුවක ශ්‍රී දළදා වහන්සේ තැන්පත් කොට පුද සත්කාර සහිතව අනුරපුර රාජධානියට වඩමවාගෙන පැමිණ උන්වහන්සේ ධම්මචක්කගෙහයෙහි වඩා හිඳ වූහ. එය කලෙක දේවානම්පියතිස්ස රජතුමා විසින් ධර්ම දේශනා කිරීම පිණිස මිහිඳු මා හිමියන්ට පූජා කරන ලද විහාරයකි. පසුව එම ශ්‍රී දළදා ගෙය දාඨාධාතුසර නම් විය.ශ්‍රී දන්ත ධාතුන් වහන්සේ උදෙසා අපමණ පුද පූජා හා විසිතුරු පෙරහර පැවැත්වූ කිත්සිරිමෙවන් රජු අනාගතයෙහි ද එම පුද පූජා පවත්වාගෙන යා යුතු බවට නියෝග පැනවීය. එම නියෝග ලේඛන ගත කළේය. ඔහු ගෙන් පසු බොහෝ රජ දරුවෝ ද එම නියෝගය අනුව යමින් දළදා වහන්සේට අපමණ පුද පූජා කළහ.කිත්සිරිමෙවන් රජුගෙන් පසු රජ පැමිණි දෙවන ජෙට්ඨතිස්ස, බුද්ධදාස, උපතිස්ස, මහානාම ආදි රජවරුන් ගේ සිට පස්වන මිහිඳු රජු දක්වාම අනුරාධපුරය රාජධානිය කරගත් සෑම නරපතියෙකුම දළදා වහන්සේ ගෞරවාදරයෙන් රැක ගත්හ.බුද්ධදාස රජු දවස ලක්දිව මහා දුර්භික්ෂයක් හට ගත්තේ ය. වසර ගණනාවක් වැසි ඵල නොලැබුණි. රෝ දුක් බියෙන් ජනයා ඇළලී ගියේ ය. එමදුර්භික්ෂය මැඬලනු පිණිස භික්ෂුන් වහන්සේ ගේ අනුශාසනා පරිදි බුද්ධදාස රජු පෙහෙවස් සමාදන්ව, මහජනයා ද පෙහෙවස් හි පිහිටුවා ලීය. මහා සංඝරත්නය ලවා පිරිත් දේශනා කරවා ශ්‍රී දළදා වහන්සේට පූජෝපහාර පැවැත්වූයේය. දුර්භික්ෂය නිමවා දෙන ලෙස සත්‍ය ක්‍රියා කළේය.එකෙනෙහි මහ වැසි ඇති වී රෝ බිය දුරු වී ජනතාව සුඛිත මුදිත වූ බව වංශ කතාවල සඳහන් වේ. එහෙත් කාලයාගේ අවෑමෙන් අනුරපුර රාජධානියට සතුරු බිය එල්ල විය. විදේශ ආක්‍රමණ නිසා පස්වන මිහිඳු රජු අනුරාධපුරයේ සිට රුහුණට පළා ගිය අතර මෙම දුර්වල තත්ත්වය ප්‍රයෝජනයට ගත් රාජ රාජ නම් සොළී රජු මෙරට ආක්‍රමණය කළේය. අනුරාධපුර රාජධානිය පමණක් නොව ලක්දිව විශාල භූමි ප්‍රදේශයක් සිය අණසකට නතු කර ගත්තේ ය. V වන මිහිඳු රජු ද සිරබාරයට ගත්තේ ය.මෙතැන් සිට රට පැවතුණේ අරාජිකවය. පර සතුරන්ගේ ග්‍රහණයට රට නතු වී තිබු කාලයේ ශ්‍රී දළදා වහන්සේ සඟවා තබා ගනිමින් රැකවරණය සලසා ඇත්තේ බෞද්ධ භික්ෂුන් වහන්සේ ය.ඉන්පසු පරසතුරන් ජය ගත් පළමුවැනි විජයබාහු රජු (ක්‍රි. ව. 1056 - 1111) පොලොන්නරුවෙහි තම රාජධානිය පිහිටුවා දළදා වහන්සේ ද එහි වැඩම කරවූහ. අටදාගෙයක් කරවා එහි උන්වහන්සේ වඩා හිඳුවා පුද සත්කාර කළේය.ඉන්පසු රජ පැමිණි පළමුවැනි පරාක්‍රමබාහු රජු ද තම මාලිගය අසල ම වටදාගෙයක් සාදවා ශ්‍රී දළදා වහන්සේ එහි වඩා හිඳුවා පුද පූජා කළහ. එම රජු මුළු රටේම පාහේ රජ බවට පත්වීම නොඉවසු ඇතැම් පිරිස් කැරලි ගැසූහ. සුගලා දේවිය රුහුණෙහි කැරැල්ලක් ද සංවිධානය කළාය. එම කැරැල්ලේ දී දළදා වහන්සේ රුහුණට වැඩමවාගෙන ගොස් උදුන්දොර අමරගිරියෙහි තැන්පත් කර තිබු බව සඳහන් ය.ඉන්පසු පරාක්‍රමබාහු රජුගේ බෑණා වූ නිශ්ශංකමල්ල රජු විසින් පැය හැටකින් ශ්‍රී දළදා මාලිගාවක් තනවා නිම කළ පුවතක් ද ඉතිහාසයේ සඳහන් වේ.කාලිංග මාස ආක්‍රමණය සිදුවූ ක්‍රි. ව. 1215 දී විහාර ආරාම ඇතුළු මුළු රටම විනාශ වූයේ ය. ඉන්පසු ශ්‍රී දන්ත ධාතුන් වහන්සේ හා පාත්‍රා ධාතුන් වහන්සේ ආරක්ෂා කර ගැනීමට කොත්මලේ පුසුල් පිටියේ විහාරයේ තැන්පත් කොට තිබේ.ඉන්පසු රජ පැමිණි තුන්වැනි විජයබාහු රජු දඹදෙණියෙහි රජ විය. ඔහු දන්ත ධාතුන් වහන්සේ කොත්මලේ සිට දඹදෙණියටත්, එතැන් සිට බෙලිගලටත් ගෙන ගොස් තැන්පත් කළේය.ක්‍රි. ව. 1336 දී රජ පැමිණි දෙවැනි පරාක්‍රමබාහු රජු දළදා වහන්සේ දඹදෙණියට වැඩම කරවීය. වර්ෂ කිහිපයක් දඹදෙණියෙහි ම රජකළ බුවනෙකබාහු රජු යාපහුවට පැමිණීමත් සමඟ ශ්‍රී දන්ත ධාතුන් වහන්සේ ද එහි වැඩම කරවීය. ඒ රජුගේ මරණින් පසු ද රටෙහි දුර්භික්ෂයක් ඇතිවිය. එයින් ප්‍රයෝජන ගත් කුලසේකර නමැති පඬිරජු ආර්ය චක්‍රවර්තී නම් ඇමැති මෙහි එවා යාපහුව රාජධානිය අල්ලා ගත්තේය. දළදා වහන්සේ ද පැහැරගෙන ගියේය. ආපසු උන්වහන්සේ මෙරටට වැඩම කරවා පොලොන්නරුවේ තැන්පත් වූයේ තුන්වැනි පරාක්‍රමබාහු රජුය.පසුව බුවනෙකබාහු රජුගේ පුත් දෙවැනි වත් හිමි බුවනෙකබාහු රජු දළදා වහන්සේ කුරුණෑගලට වැඩමවා පුද සත්කාර කළේය.මහනුවර ශ්‍රී දළදා මාලිගාවේ දේශීය බෞද්ධ කටයුතු කාර්යාංශයේ ලේකම් කේ. මීගහකුඹුරසිව්වන පරාක්‍රමබාහු රජු රාජ මාලිගය අසලම තෙමහල් දළදා මන්දිරයක් කරවා දළදා වහන්සේ එහි වඩා හිඳ වූහ. දළදා සිරිත, හා සිංහල පන්සිය පනස් ජාතක පොත ලියැවුණේ මෙ සමයේය.දළදා වහන්සේ ගඟසිරිපුර රාජධානියට වැඩම කරවන්නේ කුරුණෑගල රාජධානිය බිඳ වැටීමෙන් අනතුරුවය. හයවන පරාක්‍රමබාහු රජතුමා ක්‍රි. ව. 1415 කෝට්ටේ රාජධානියෙහි රජවීමත් සමඟ දළදා වහන්සේ ද එහි වැඩම කරවීය.ක්‍රි. ව. 1592 දී පළමුවැනි විමලධර්මසූරිය රජු මහනුවර රාජධානියෙහි ස්වකීය බලය තහවුරු කරගත් පසු දෙවනගල රතනාලංකාර ස්වාමීන් වහන්සේ ගේ ආරක්ෂාව යටතේ තිබු දළදා වහන්සේ සබරගමුවේ දෙල්ගමුව විහාරස්ථානයේ සිට මහනුවර රාජධානියට වැඩම වීය. රාජ මාලිගය අසළ ම දළදා මාලිගාවක් තැනවූ ඔහු එහි වැඩ නිමවන තුරු දන්ත ධාතුන් වහන්සේ තාවකාලිකව මහනුවර ගෙඩිගේ විහාරයෙහි (ආදාහනමළු විහාරය) තැන්පත් කර තැබුවේය.අදත් චාරිත්‍රයක් ලෙස වාර්ෂික ඇසළ පෙරහර මංගල්ලයේ අවසාන රන්දෝලි මහ පෙරහර අවසාන වී පෙරහර කරඬුව ආදාහනමළු විහාරයෙහි තාවකාලිකව තැන්පත් කොට නිසි පූජෝපහාර පවත්වන්නේ එම සිද්ධිය සිහිපත් කරමිනි. විමලධර්මසූරිය රජුගෙන් සිදු වූ ශාසනික සේවය සුවිශාල ය.එතුමා ගෙන් පසු 1604 දී රජ පැමිණියේ සෙනරත් රජුය. මෙසමයේ මහනුවර ආක්‍රමණය කළ පෘතුගීසිහු නගරය විනාශ කළ අතර සෙනරත් රජු දළදා වහන්සේ ද රැගෙන මැද මහනුවරට පළා ගියේය. සෙනරත් රජුගේ පුත් රාජසිංහ කුමරු දෙවැනි රාජසිංහ නමින් රජ පැමිණි පසු ද පෘතුගීසී මහනුවර ආක්‍රමණය කළත් බලන සටනේ දී පරාජයට පත්විය.දෙවැනි රාජසිංහ රජුගෙන් පසු දෙවැනි විමලධර්මසූරිය රජු රජ පැමිණි අතර එතුමා දළදා වහන්සේ වෙනුවෙන් තුන්මහල් මන්දිරයක් ගොඩ නංවා උන්වහන්සේට මහත් පුද සත්කාර කළ බව වංශ කථාවේ විස්තර වේ. ක්‍රි. ව. 1707 වීර පරාක්‍රම නරේන්ද්‍රසිංහ රජු රජ පැමිණි අතර ඔහු වඩිග කුමරියක් සරණපාවා ගත් බව පැවැසේ.සිංහල රාජවංශයේ අවසන් රජු ද ඔහු බව සැලැකේ. වර්තමානයේ දක්නට ලැබෙන දෙමහල් ශ්‍රී දළදා මාලිගාව නරේන්ද්‍රසිංහ රජතුමා විසින් නිම කරවූ බව ප්‍රකටය. නරේන්ද්‍රසිංහ රජුට දරුවන් නොසිටි බැවින් ඔහුගෙන් පසු රජ පැමිණියේ වඩුග බිසවගේ සහෝදරයකු වූ නායක්කර්වංශික ශ්‍රී විජය රාජසිංහ රජුය. (ක්‍රි. ව. 1739 - 1744 මහනුවර) එතුමා යළි උපසම්පදාව ඇති කිරීමට කටයුතු කළ අතර දළදා වහන්සේ ප්‍රදර්ශනය කරවා පුද සත්කාර ද කළේය.ඔහුගෙන් පසු කීර්ති ශ්‍රී රාජසිංහ රජු (ක්‍රි. ව. 1747 - 1782) රජ පැමිණි අතර ඔහු භක්තිමත් බෞද්ධයකු වී බුදු සමය වැලඳ ගත්තේය. ශ්‍රී දළදා මාලිගාව ප්‍රතිසංස්කරණය කළ ඔහු පල්ලේ මාලයේ විහාර මන්දිරය ද කරවීය. ක්‍රි. ව. 1753 දී සියම් දේශයෙන් උපාලි තෙරුන් වහන්සේ ප්‍රමුඛ විසිඑක් නමක් භික්ෂුන් වහන්සේ වැඩමවා සියම් උපසම්පදාව ඇති කළේය. වැලිවිට අසරණ සරණ සරණංකර ස්වාමීන් වහන්සේ අධිශීලයට පත්කොට සංඝරාජ පදවියෙන් පුදනු ලැබීය.කීර්ති ශ්‍රී රාජසිංහ රජුගෙන් පසු රජ පැමිණියේ ඔහුගේ සොහොයුරකු වූ රාජාධි රාජසිංහ රජුය. (ක්‍රි. ව. 1782 - 1798) ඔහු ද දළදා වහන්සේට නොකඩවා පුද පූජා කළේ ය. උඩරට රාජධානියේ අවසන් රජු වූයේ ශ්‍රී වික්‍රම රාජසිංහ රජුය. (ක්‍රි. ව. 1798 - 1815)ක්‍රි. ව. 1802 දී ශ්‍රී දළදා මාලිගාවේ පත්තිරිප්පුව ගොඩනැඟුවේ ද මේ රජු විසිනි. 1815 දී සිංහල ප්‍රධානීන් විසින් ම ස්වකීය රජු ඉංග්‍රිසීන්ට අල්ලා දෙන ලදී.දළදා වහන්සේ වෙනුවෙන් පෙරහර පූජාවක් මුලින් ම ආරම්භ වූයේ ක්‍රි. ව. 310 දී කිත්සිරිමෙවන් රජ දවසය. ඒ අනුව යමින් අනුරාධපුර යුගයේ සෑම නරපතියෙක් ම අලංකාර ලෙස පෙරහර සංවිධානය කළ අතර පස්වන මිහිඳු රජුගේ කල සිදුවූ සතුරු ආක්‍රමණ නිසා දළදා වහන්සේ රුහුණට රැගෙන යාමට සිදුවිය.ඉන්පසු නැවත පෙරහර පවත්වන්නේ පොළොන්නරුව රාජධානිය කරගත් පළමුවැනි විජයබාහු රජු විසිනි. ඉන්පසු පළමුවැනි පරාක්‍රමබාහු රජු දළදා වහන්සේ වෙනුවෙන් වටදා ගෙය කරවා, දළදා පූජෝපහාර පවත්වා දළදා පෙරහර පැවැත්වූ බව පැවැසේ. මඟ අතුල් තලයක් සේ සමතලා කොට කොඩි සේසත් හා සිතුවමින් ද, පුවක්, රඹ, පොල් ආදී තොරණින් ද අලංකාර කර වූ බව ද සඳහන්ය.මේ වෙලාවේ මහා මේඝයක් ඇදහැලි පෙරහර මඟ හැර සියලු මංපෙත් ජලයෙන් පිරී ගිය බව ද මහාවංශය සඳහන් කරයි. දළදා පෙරහර පැවැත්වීමෙන් වැසී වැටෙන බව විශ්වාස කෙරෙන්නේ එදා සිටය.පොළොන්නරු යුගයෙන් පසු දඹදෙණි යුගයේ දී ද දෙවැනි පරාක්‍රමබාහු රජු විචිත්‍ර පෙරහරක් පවත්වා තිබේ. දළදා පෙරහරට ප්‍රථම වරට සිවුමහා දේවාල පෙරහරක් එක්වූයේ ද මෙකලය.යාපහුව රාජධානියේ දී අලි ඇතුන් 490 ක්, අශ්වයින් 490 යුත් දළදා පෙරහරක් පවත්වා ඇත. ඒ බව යාපහුව ගල් කැටයම්වලින් ද නිරූපණය වේ.අද තිබෙන තත්ත්වයට පෙරහර සම්ප්‍රදාය ගොඩ නැ‍ඟෙන්නේ ක්‍රි. ව. 1753 දී ය. ඒ අනුව අද වන විට දළදා පෙරහර පෙරටුකොට නාථ, විෂ්ණු, කතරගම, පත්තිනි යන අනුපිළිවෙළට දේවාල පෙරහර ගමන් කරයි.ක්‍රි. ව. 1828 වනතුරු දළදා වහන්සේ ද පෙරහරේ වැඩම වූ අතර එතැන් සිට දළදා වහන්සේ පෙරහරේ වැඩම වන්නේ නැත. ඒ වෙනුවට වැඩම කරවන්නේ සධාතුක ධාතුන් වහන්සේ වැඩ සිටින පෙරහර කරඬුවයි.මෙරට ඉංග්‍රිසීන්ට යටත්ව පැවැති කාලයේ ක්‍රි. ව. 1818 සිට 1828 දක්වා අවුරුදු දහයක කාලයක් දළදා පෙරහර නොපැවැත්වූ අතර භික්ෂුන් වහන්සේ විසින් අභ්‍යන්තරිකව සියලු පුද පූජා චාරිත්‍ර ඉටු කෙරිණි. එතැන් සිට නැවතත් සම්ප්‍රදායානුකූලව දළදා පෙරහර ආරම්භ විණි.පරපුරෙන් පරපුරට, රාජධානියෙන් රාජධානියට පවත්වාගෙන එන මෙම දළදා පෙරහර මංගල්‍යය විශිෂ්ට සංස්කෘතික දායාදයකි. එය හුදු විනෝදය පිණිස පවත්වන්නක් නොවේ. මෙම පූජෝත්සවය උතුම් ශ්‍රී දළදා වහන්සේ වෙනුවෙන් කෙරෙන පූජෝපහාරයක් ලෙස ද, සිවුමහා දේවාලයන්හි වැඩ සිටින නාථ, විෂ්ණු, කතරගම, පත්තිනි යන දෙවිවරුන් වෙනුවෙන් ද කරන භක්ති ප්‍රණාම පූජාවකි.මහනුවර ශ්‍රී දළදා මාලිගයේ වත්මන් දියවඩන නිලමේ ප්‍රදීප් නිලංග දෑල මහතාගේ උනන්දුව හා මඟ පෙන්වීම මත පෙරහරේ සංඛ්‍යාත්මක හා ගුණාත්මක වශයෙන් ද දියුණු වී තිබේ. විශේෂයෙන් පෙරහර අලංකාර කරන කලා ශිල්පීන්ට පෙර පුහුණුවක් ලබා දීම ගුණාත්මක බව වැඩිදියුණු වීමට හේතු වී තිබේ. මෙවර ඇසළ පෙරහර මංගල්‍යයට අලි ඇතුන් සියයක් පමණ සහභාගි වේ. 20 වැනිදා පැවැත්වෙන අවසන් රන්දෝලි පෙරහරේ දළදා පෙරහරට කලා ශිල්පීන් එක්දහස් පන්සියයක් පමණ සහභාගි වන නර්තන කණ්ඩායම් 41 ක් සහභාගි වේ. දෙස් විදෙස් ප්‍රභූන් විශාල ප්‍රමාණයක් මෙවර අවසන් රන්දෝලි මහ පෙරහර නැරැඹීමට ද නියමිතය.ඉතිහාසයේ ප්‍රථම වරට ‘යූ ටියුබ්’ ඔස්සේ මෙවර පෙරහර දින 10 පුරාම සජීවීව නැරැඹීමේ අවකාශය ද සැලැසේ. අවසන් රන්දෝලි මහ පෙරහර රූපවාහිනිය ඔස්සේ සජීවීව නැරැඹීමට ද පුළුවන.රමණී සුබසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>08</month>
      <day>18</day>
    </date>
    <link>http://www.silumina.lk/2013/08/18/_art.asp?fn=af1308184</link>
    <topic>ගැරඩි හිරේ නයා එළියේ</topic>
    <author>වසන්ත ජයසිංහ ආරච්චි</author>
    <content>රූකාන්ත චන්ද්‍රලේඛා ආයෙත් කරලියට එන්නේ සුගතදාස ස්ටේඩියම් එකේ ආපහු තියන්න සූදානම් වන “රූ රෑ” ප්‍රසංගය හින්ද නම් නෙමෙයි. අවුරුදු 13 ක් තිස්සේ ඔළුව ඇතුළේ හිරවෙලා තිබුණු ප්ලොට් එකට විසඳුමක් ලැබුණු හින්දා. ප්ලොට් එක ඔළුවෙන් හලපු රූකත් ලේඛාත් මේ ලිපිය ලියවෙන මොහොත වනවිටත් ලංකාවෙන් බැහැරවෙලා ඇති කියලා අපි හිතනවා. ඒ ගැන පසුගිය අඟහරුවාදා ගලදාරි හෝටලයේදී මාධ්‍ය සහෘදයින් ගෙන්නලා ඔවුන් යන එක ගැන කියලා යන්නම ආවා.හැබැයි එදා රූකාත් ලේඛාත් කිව්ව කතාව බාගෙට ඇස්පියාගෙන අඩනින්දේ හිටපු කාටත් වගේම හාන්කවින්සියක්වත් දන්නේ නැතුව වගේ නිදාගෙන හිටිය සමහරුන්වත් කූද්දලා ඇඟිල්ලෙන් ඇන්න කතාවක් වුණා. කතාවට ඉස්සර අපි රූකා ලේඛා ස්ක්‍රිප්ට් එකට එකතුවුණු ප්ලොට් එක ලෙහා ගත්තොත් හොඳයි.එකමත් එක කාලේක එකමත් එක සුන්දර රටක පුංචි කොදෙව්වක් තිබුණා කියලා කතාව පටන් ගත්තොත් ඒ කොදෙව්වේ ගැර රැලක් හිටියා. උන් හරිම හිතුවක්කාරයි. හැබැයි කීකරුයි. කියන දේ හරියටම කරනවා. ඒ හින්දම දවසක් හිටිගමන් ගැර ටිකට වැඩක් පැවරුණා ‍නයාගෙන්. ගැර කිව්වට ගැහැණු ද පිරිමි ද කියන එකනම් ප්ලොට් එකේ නැහැ. කිව්වේ රූකාටයි ලේඛාටයි ඇනලා වරෙන් කියලා. ගැර ටික දුන්න ගේමට නයාට හරිම සතුටුයි. ආයෙත් කියන්නේ ප්ලොට් එකේ නයා ගැහැණු ද පිරිමි ද කියන එකනම් අප්සට්.මෙන්න කාපල්ලා කියලා ආයෙත් උන්ට දුන්නේ උන්ගෙම මස්. වැඩේ තිතට ගිය හින්දම නිවුස් හොයන මල්ලිලාටත් ඇට්ටිහැලෙන්න වැඩ තිබ්බා. පත්තර, රේඩියෝ, ටී.වී. සිද්ධිය රිපෝට් කළා. ඒ අතරේ ගැර වැඩක් හින්දා ආයේ කවුරු හොයන්නද ගැර ටික එහෙම හිතුවා. හැබැයි ඉෂ්ට දේවතාවෝ වැඩ ඉන්න මේක දෙයියන්ගේ අඩවිය. හොර බොරුවක් වංචාවක් මිනියක් මරලා හැංගිලා ඉන්නවා නම් බොරු කියන එක ගැර ටික දැනගෙන හිටියේ නැහැ. ප්ලොට් එක අබ්ලික් වෙලා වැඩේ පත්තුවෙන්නේ ඔන්න ඔතනින්.ඒ හරියටම සහශ්‍රකය නැත්නම් 2000 වසරේ ජනවාරි 26 දා. රූකාන්ත චන්ද්‍රලේඛා දෙපළගේ නිවහනට කඩා වැදී සිදුකළ සාපරාධි බියගැන්වීම ඝාතනයට තැත් කිරීම දේපොළ කොල්ල කෑම් ලේඛාගේ කොණ්ඩය කැපීම් විතරක් නෙමෙයි භූමිතෙල් හැලීම් මේ සියල්ල සිදුවුණු රාත්‍රියක් වුණා. ගොන්නු ටික, දුන්න ඕඩ‍ෙර්ට වැඩේ තිතට කරලා තිබුණා. සමාවෙන්න ඒක ප්ලොට් එකේ කොටසක්.එදා සියල්ල සිදුවෙද්දි රූකාත් ලේඛාත් පොලිස් පැමිණිලි හරහා දෑස් බැඳගත් යුක්තියේ දෙවඟන ඉදිරියේ තම සාධාරණ විශ්වාසය තබා ඇ‍ෙමරිකාවට ගිහින් ආරක්ෂිත වෙන්න තරම් මානසිකව ඇද වැටිලා හිටියා. ඒ හැමදේටත් වඩා තමන්ගෙත් දරුවන්ගෙත් ආරක්ෂාව හින්දා.රූකාත් ලේඛාත් අපේ රටේ නමගිය කලාකරුවන්. සංගීත ලෝකයේ එක් පරිච්ඡේදයක් රූකා එහෙම පිටින්ම ලියා තබනවා. ක්ලැරන්ගෙන් පටන් ගත්ත බටහිර සංගීත කණ්ඩායම් කලාව ඉදිරියට රැගෙන ගිය එක් පුරුකක් රූකාන්ත. ජනප්‍රිය ගීත ගණනාවක් ඉතිහාසයට එක්කරන රූකාන්ත චන්ද්‍රලේඛා සුසංයෝගය ඉන්පස්සේ තවත් යුගයක් සංගීත ලෝකය තුළ නිර්මාණය කරනවා. දෙන්නම ප්‍රධාන ධාරාවේ කලාකරුවෝ. සමාජයේ සාමාන්‍ය රසිකයින් වගේම කලාකරුවන්ටත් මේ රටේ මතයක් තිබෙනවා. ඒක දේශපාලනිකද නැත්නම් වෙනත් මතයක් ද කියන එක කාටත් ප්‍රශ්නයක් නෙමෙයි.හැබැයි එහෙම මත දරපු කලාකරුවන්ට අතීතයෙත් මේ වගේම ගැර කෑවා. ඒවා කාලයේ වැලි වලින් නෙමෙයි පස් වලින්ම වැලළිලා ගියා. අනෝජාගේ මහගෙදර ගිනි තියලා ඇගේ සියලු කලා සිහිවටන ගිනිබත් වුණා. ඊටත් පෙර මහාචාර්ය සරච්චන්ද්‍රයන් පහර කෑමකට ලක්වුණා. ඒ මතවාදයන් හින්දා. ප්‍රේමකීර්තිලා, රිචඩ් ද සොයිසලා, සාගරික ගෝමස්ලා ජීවි‍තයෙනුත් බැට කෑවා. ඒ මතවාද හින්දා.ආණ්ඩුව පෙරළන්න කුමන්ත්‍රණ ගහනවා යැයි විජය කුමාරතුංගට ඇඟිල්ල දිගු කළ පාලකයින් නැක්සලයිට් බොරු වාර්තා පත්‍ර ගොනුකර විජය සිරභාරයට ගන්නවා. ලෙස්ටර්ගේ බැද්දේගම සිනමාපටයේ බබුන් නොකළ වරදකට මහාඋළු ගෙදරට යනවා. එදා බබුන්ට රංගනයෙන් ජීවය දුන්නේ විජය. දෛවය කොයිතරම් අකාරුණික ද කියන එක ඔප්පු කරලා බබුන් වගේම විජයත් නොකළ වරදකට සිරබත් කනවා. ඒත් මතවාද හින්දා. ඒක ගොපලු ගැහැණියට නැත්නම් පිරිමියාට අමතක වෙලා යනවා. සමාවෙන්න ආපහු ප්ලොට් එකට පනිනවා.ප්ලොට් එකේ හැටියට රූකාත් ලේඛාත් කරලියට එනවා. හැමෝටම වගේ කලාකරුවෙක් වුණු රූකාටත් එදා මතවාදයක් තිබුණා. ඒක දේශපාලනික වෙන්නේ ඒ වෙනුවෙන් ඔහු ප්‍රසිද්ධියේම දේශපාලන වේදිකාවට ගොඩවුණු හින්දා. රූකාගේ වචනයෙන්ම කිව්වොත් රට වැරැදියට යද්දි කොහොමද බලන් ඉන්නේ. ඒ හින්දා මම හිතුවා වේදිකාවට නගින්න. මම ගායකයෙක්. ඒ හින්දා දේශපාලන වේදිකාවේ මම සිංදු කිව්වා. තනියම මම වේදිකාවට ගොඩවුණා.රනිල්ගේ කතාවට ඉස්සරලා මම ගීත ගැයුවා.රූකා ගැයූ ‘මේ දිගන්තයේ මල් වසන්තයේ’ අතිශය ජනප්‍රිය ගීතයේ බීට් එකට හදාපු ගීතයක් රූකා එදා වේදිකාවල ගායනා කළා. ඒ ගීතය කොයිතරම් ජනප්‍රිය වුණාද කිව්වොත් ඒක අහගෙන හිටපු ගොපලු ගැහැණියක් ද පිරිමියෙක් ද කියන එක පැත්තකින් තියලා ගැර ටික කුලප්පු කළා. ඛේදවාචකය මතවාදයක් තිබුණු රූකාටත් ලේඛාටත් වන්දිගෙවන්න සිද්ධ වුණු එක.කවදත් වැඩේ කරලා අත පිහදා ගත්තු ගැර ටික වගේම නයි ටිකටත් වැඩේ දෙල් වෙන්නේ රූකාත් ලේඛත් ගේම අත්හැරලා රට ගියාට නීතිය වැඩේ අතහැරලා තිබුණේ නැති හින්දා. ආයෙත් කියන්නේ පුතෝ මේක දෙයියන්ගේ රට. අවුරුදු 13 ක් තිස්සේ දෑස් බැඳගත් නීතියේ දෙවඟන අතේ ඇති තරාදිය දෙපසට දෝලනය වෙද්දි නීතියේ තීන්දුව ප්‍රකාශයට පත්කෙරුණා. එය පසුදා පුවත්පත් සියල්ල ප්‍රධාන පුවත ලෙස හසුකරගන්නේ කොණ්ඩය කපා මරණ තර්ජන කරමින් තමන්ට සාපරාධි ලෙස හිරිහැර කිරීමේ වරදට අවුරුදු හතරහමාරක සිර දඬුවම් නියමවූ හිටපු ජනාධිපති ආරක්ෂක අංශයේ නිලධාරින්ට කියලා.රූකාන්තටත් චන්ද්‍රලේඛාටත් එදා වුණු කෙනෙහෙලිකම් නිසාම නීතියේ ආධිපත්‍යය දෙස බලා සිටි හැමෝම සුසුම් හෙළුවේ නිවැරැදිව තීන්දුව ප්‍රකාශයට පත්වුණු නිසා. හැමෝම කිව්වේ වරදක් කරලා හැංගිලා ඉන්නවා නම් පුතෝ බොරු කියලා. ඒක ඔය ඩෙගා නටන අප්පච්චිලාටත් උන්දැලගේ දූ පුතුන්ටත් කාට කාටත් වලංගුයි කියලා තේරුම් ගන්නත් ඕන.එතනින් පස්සේ රූකාගෙත් ලේඛාගෙත් ප්ලොට් එක අවසන් කියලා හැමෝම හිතුවට දේවත්වයෙන් උතුම් මිනිසුන් ඉන්නවග ආයෙත් මේ දෙන්නා ලෝකෙටම පසුගියදා ඔප්පු කළා.එදා ඔය සිද්ධියෙන් අපි දෙන්නා හුඟක් මානසිකව ඇද වැටුණා. අපි බය වුණා දරුවන්ගේ අනාගතය ගැන. අපේ ජීවිත ගැන. අපි කළේ දෙවියන් ඉදිරියේ යාඥා කළ එක. ඔය සිද්ධිය වුණු දවසෙත් අපි දෙවියන් ඉදිරියේ මේ වරද කළ අයට සමාව දුන්නා.අපි හැමෝටම ආගමක් දහමක් තියෙනවා. තමන් අදහන ආගම ධර්මයට අනුව තමන්ගේ හිතේ සැනසීම ඇතිකර ගන්න එක අපි හැමෝම පතනවා. අන්න ඒ සැනසීම වෙනුවෙන් තමන්ට වැරැදි කරන වැරැදි කරුවන්ට සමාව දීමට තීරණය කිරීමම දේව ගතියක්. රූකාත් ලේඛාත් ඒක ඔප්පු කරනවා. කෙනෙකුට සිරබත් කන්න ලැබිලා තමන්ට සතුටු වෙන්න බැරි බව ඔවුන් මානසිකව අත්විඳිනවා. ඒක ලෝකයටම ඔවුන් කියලා වැරැදි කරුවන්ට සමාව දෙන බව ප්‍රසිද්ධියේම කියා සිටියේ තවත් වැදගත් කාරණාවකුත් එක්ක.නීතියේ තීරණයට හිස නමන ඔවුන් මනුෂ්‍යත්වය ඉදිරියේ දෑත් දිගු කරන්න තරම් නිහතමානි වෙනවා. ඒ තමයි නියම කලාකරුවා. තමන්ට සිදුකළ සාපරාධි බිය ගැන්වීම සම්බන්ධයෙන් අධිකරණයෙන් ලැබුණු තීන්දුවට ගරුකරන අතර සිර දඬුවම් ලැබූ එම පුද්ගලයින්ට තමා සහ බිරිය ඇතුළු පවුලේ සැම සමාව දෙන බවත් තමන් එම සිදුවීමට ගොදුරු කිරීමට නියෝග දුන් අය තවදුරටත් නිදැල්ලේ සිටීම පිළිබඳව සෑහීමකට පත්නොවන බවත් රූකාන්ත අවසානයේ කියා සිටියා.නොමිනිස්කම් පිරුණු සමාජයේ මනුසත්කම් ඉදිරියේ කලාව කරන කලාකරුවන් ලෙස රූකාන්තත් චන්ද්‍රලේඛාත් දැන් ඔළුව නිදහස් කරගෙන අවසන්. හැබැයි මේ රටේ ඕනෑම කෙනෙකුට මතවාද දරන්න පුළුවන්. ඒක දේශපාලනිකද නැත්නම් අදේශපාලනික ද කියන එක පෞද්ගලිකයි. ඒක දරාගන්න බැරි තැන කුලප්පු වෙන ගැරන්ට රූකාන්තත් ලේඛාත් කියූ පාඩම කාලයක් මතක හිටීවි.ලංකාවෙන් යන්න ඉස්සරලා රූකාන්තත් චන්ද්‍රලේඛාත් අපේ රටේ ප්‍රධාන පුරවැසියා මහින්ද මහත්තයවත් මුණගැහිලා මේ යෝජනාවත් කියලා යන්නම් කියන එකත් කිව්වා. මොනවා වුණත් රූකාන්තත් චන්ද්‍රලේඛාත් හය හතරක් නොතේරෙන තමන්ගේම මාංශ බුදින ගැරන්ට පාඩමක් කියලා දුන්නා. ගැර කුලප්පු කළ සැපින්න දැන් උඩ බලාගෙන ඇති. පේ‍න්නේ දෙයියොද තරුද කියන එකනම් අපි දන්නේ නෑ. හැබැයි ඉතිං ආයෙත් කියන්නේ අපරාධයක් කරලා හැංගිලා ඉන්නවා නම් බොරු පුතෝ. මේක දෙයියන්ගේ රට.වසන්ත ජයසිංහ ආරච්චිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>08</month>
      <day>18</day>
    </date>
    <link>http://www.silumina.lk/2013/08/18/_art.asp?fn=af1308185</link>
    <topic>නිදහසේ මඩු වන්දනාවේ ගියෙමි</topic>
    <author>සරත් පෙරේරා</author>
    <content>මඩු මාතාවන් පුදන්නට 15 වැනිදා මඩු පුදබිමේ පැවැති මංගල්‍යය මහත් උත්කර්ෂවත් ලෙස මෙවරත් පැවැත්විණි.මෙරට සිංහල, දෙමළ, බර්ගර් සියලු ජාතීන් එකම පුදබිමේ වැඳ වැටී කරන මේ මහා මංගල්‍යය මෙරට ඇතිවිය යුතු ජාතික සමගියේම සංකේතයක් නොවන්නේ දැයි මඩු මංගල්‍යයට එහි ගිය මට මඩු පුදබිමේ ඒ මේ අත ඇවිද යන විට සිතිණි.දිවයිනේ සතර අතින් එහි ඇදී ආ ජනයා හිමිදිරියේ සිටම දෙව් මැදුරේ මණ්ඩපය ඉදිරිපිටට රැස්වෙමින් සිටියේ මංගල මහ පූජාව ආරම්භ කිරීම සඳහාය. යම්තම් හිරු එළිය පතිත වෙමින් තිබියදීම මංගල මහ පූජාව ආරම්භ කළේ වතිකානයේ ශ්‍රී ලංකා අපෝස්තලික තානාපති ජෝශප් ස්පිටේරි රදගුරු තුමන් විසිනි.සිංහල බසින් කථනය වියානි ප්‍රනාන්දු මහනුවර රදගුරු තුමාත් දමිළ භාෂාවෙන් කථනය මන්නාරම රදගුරු රායප්පු ජෝශප් හිමිපාණෝ ද සිදු කළහ. නෝබට් අන්ද්‍රාදි අනුරාධපුර රදගුරු තුමාත් ඔස්වල්ඩ් ගෝමිස් විශ්‍රාමික රදගුරු තුමාත් එයට සහභාගි වූ රදගුරු වරුන් අතර වූහ.මඩු පුදබිම සිසාරා පැදුරු බිම දමා පවුල් පිටින් සිංහල, දමිළ පවුල් දෙව් මවුන් අභියස වැඳ වැටී එම දිව්‍ය යාගයට සහභාගි වූයේ මහත් භක්ත්‍යාධරයෙන්. දේව බිය, දේව භක්තිය මඩු මෑණියන් කෙරෙහි වූ මහත් සෙනෙහස එම සියලු දෙනාගේම මුහුණුවලින් පිළිබිඹු වන්නා සේය.මඩු පුදබිමට මෙතරම්ම ජනකායක් ඇදී ඒම පුදුමාකාරය. එය දේව රහසක් වැන්න. දේව මාතාවන්ට ජපමාලා මාතාවන්ට කැප කළ මඩු දෙව් මැදුරේ දී එතුමියව නම් කරන්නේ ‘මඩු මාතාවන්’ යනුවෙනි. මේ දෙව් මැදුරේ අනන්‍යතාව වන්නේ එහි තැන්පත් කර ඇති කුඩා ප්‍රමාණයේ ප්‍රාතිහාර්යාත්මක ප්‍රතිමාවයි.එතුමිය අභියස වැඳ වැටී සිටින ජනයා තම පැතුම් ඉටුකර දෙන ලෙස එතුමිය යදිති.මෙවර ඉංග්‍රිසි සිංහල දෙමළ බසට අමතරව මංගල මෙහෙයට ලතින් භාෂාව ද හරි හරියට යොදා ගැනිණි. කතෝලික භාෂාවේ නිල භාෂාව වන ලතින් බසින් ගැයෙන යාතිකා ඉතා සිත් ගන්නා සුලුය. මේ යැදුම් මඩු මංගල්‍යයටම අනන්‍යය.එහි ඇති එක් ස්ථානයක් සුදු රෙදිවලින් එතු බාර කාසිවලින් පිරී ඇත්තේය. කෙළවරක් නැති පෝලිමට එක්වූ ජනයා ප්‍රාතිහාර්යාත්මක ප්‍රතිමාවට තම භක්තිය දැක්වීමට එකා පසුපස එකා ඇදී යති. අනෙක් පිරිස ඉටිපහන් දල්වාගෙන මඩු මෑණියන් යදිති.මඩු පුදබිම වසර 400 කට වැඩි ඉතිහාසයක් තිබෙන පුදබිමකි. මෙදා පැවැත්වූ මංගල්‍යයට බැතිමත්තු ලක්ෂ 3 කට වැඩි ජනකායක් සහභාගි වූහ.මෙවර දුම්රියෙන්ම ‘මඩු රෝඩ්’ දුම්රිය ස්ථානය කරා ළඟාවීමට බැතිමතුන්ට අවස්ථාව ලැබුණේ වසර 22 කට පසුවය. රට ලබන නිදහසේ අසිරිය මඩු පුදබිමටත් ළඟාවන්නා සේය. දුම්රියෙන් මඩු රෝඩ් දුම්රිය ස්ථානය කරා එන ජනයාට මඩු දේවස්ථානය කරා යාමට තට්ටු දෙකේ බස් ඇතුළුව ලංගම බස් යොදවා තිබිණි. උතුරේ ජනයාට ද යාපනය හා මන්නාරම සිට මඩු දේවස්ථානය කරා ඒමට බස්රථ යොදවා තිබිණ.මඩු පුදබිමට අවශ්‍ය ජල පහසුකම් සපයා දීමට රජය ක්‍රියාකර තිබිණි. කාලයක සිට තිබු ජල ප්‍රශ්නය දැන් හුඟක් දුරට විසඳි ඇත්තේය.දැන් වසරින් වසර මඩු පුදබිමට වැඩි වැඩියෙන් ජනකාය ඇදී ඒම ‍හොඳින් දැකිය හැකිය.ත්‍රස්තවාදීන් මඩු පුදබිම අල්ලාගෙන සිටියදී බැතිමතුන්ට සිදුවූයේ වෙනම රටකට යන්නාක් මෙන් කොටින් ගෙන් අවසර පත් ලබාගෙන පැය ගණන් මහමඟ රස්තියාදු වී මඩු පුදබිමට ළඟාවීමටය. එම අවදියේ කොටි අඩුම ගණනේ බැතිමතුන් පැය හය හතක්වත් කිසිදු හේතුවක් නැතිව ජනයා අව්වට වේලෙමින් වැස්සට තෙමෙමින් මහමඟ රස්තියාදු කළහ. ඔවුහු වෝකී ටෝකිවලින් එකිනෙකාට කතා කරමින් තම බලය අහිංසක ජනයාට පාමින් සිටියහ.අද ඒ සියලු බාධක මේ නිදහස් ලංකාව ජයගෙන ඇති සේය. ඒ 9 මාර්ගයේ ගොස් මන්නාරම පාරට හැරී මඩු පල්ලිය කරා දිවෙන මාර්ග අද ඉතා හොඳින් සංවර්ධනය කර ඇත.පුත්තලම පාරේ දකුණු පළාත්වලින් මඩු පල්ලිය කරා යන ජනයාට දැන් මැදවච්චිය කරා නොගොස් නොච්චියාගමින් හැරී ඔයාමඩුව සෙට්ටිකුලම ඔස්සේ වඩා පහසු මඟකින් ද මඩු පල්ලිය වැඳ පුදා ගැනීමට යාමට ද දැන් ඉඩ ලැබී ඇත්තේය. මුලින් දවස් ගණනින් කැලෑ පාරවලින් කරත්තවලින් හා පයින් මඩු පල්ලිය කරා ගිය ජනයාට පසුව වාහනවලින් එහි යාමට අවස්ථාව ලැබිණි. අද උතුරු හා උතුරුමැද පළාත්වල ද මාර්ග වඩා හොඳින් සංවර්ධන කර තිබීම නිසා එදා වරුවක් ගිය ගමන දැන් හරි අඩකින් අඩුකර ගැනීමට හැකිව ඇත්තේය.මංගල යාගය හමාර වීමත් සමඟ ඇරඹෙන්නේ මඩු මෑණියන්ගේ ප්‍රාතිහාර්යමය ප්‍රතිමාව රැගත් පෙරහර වීදි සංචාරය කිරීමයි. මඩු පල්ලිය ඉදිරිපස මාර්ගය ඔස්සේ මේ වීදි සංචාරය සිදු කරයි. අතුරු සිදුරු නැතිව පිරී සිටින ජනයා අතරින් පැවිදි සොහොයුරු සොහොයුරියන් පියතුමන්ලා හා රදගුරු තුමන්ලා පෙරටුකොට මඩු මෑණියන්ගේ ප්‍රතිමාව වැඩමවීම අති ගරු ගාම්භීර ආකාරයෙන් සිදු කෙරිණි. තම දෑත් දිගුකර බැතිමත්තු මඩු මෑණියන් යදිති. දිව්‍ය පූජාව අහවර වුවද මඩු මෑණියන්ගේ ප්‍රතිමාව වීදි සංචාරය අහවර කොට ආපසු දේවස්ථානයට ළඟා වන තෙක් බැතිමත්තු නොසෙල් වෙති.ඉන්පසු එළඹෙන්නේ ඒ අසිරිමත් මොහොතයි. එය නම් මඩු මෑණියන්ගේ ප්‍රතිමාවෙන් බැතිමතුන් ආසිරි ගැන්වීමයි.එය මඩු මෑණියන් පිදීමේ උච්චස්ථානයයි. එයට බැතිමතුන් ප්‍රතිචාර දක්වන්නේ මහා අත්පොළසන් හඬකිනි. මේ අත්පොළසන් හඬ තත්පර විනාඩිවලින් මඩු කඳවුර සිසාරා සුළඟක් මෙන් හමා යයි.මෙවරත් මඩු පුදබිමේ අතිවිශාල ජනකායක් සතියක් පුරා කඳවුරු බැඳගෙන සිටියහ. ගස් අතු හෝ ලී කෝටු යොදාගෙන මේ බැතිමතුන් තාවකාලික නැවතුම් පොළක් සාදා ගන්නේ එහි සිට පහසුවෙන් දේවස්ථානයට ගොස් යාඥා කිරීම සඳහාය. ඇතැම් බැතිමත්තු තම කඳවුරේම උයා පිහා ගැනීම් සිදු කරති. නැතිනම් එහි පිහිටි කඩවලින් තම ආහාර මිලදී ගනිති. මහා වනාන්තරයක් තුළ පිහිටි මඩු කඳවුරේ බැතිමතුන්ගේ අවශ්‍යතා ඉටුකර දීම සඳහා දේවස්ථා අධිකාරියත් රජයේ නිලධාරීනුත් සියලු පහසුකම් සපයා තිබිණි.දීර්ඝ ගමනකින් පසු තම මුතුන්මිත්තන් ඉටුකළ වතාවත් බැතිමත්තු ඉටු කරති. එහි වළෙන් පස් ටිකක් හෝ ආපසු ගෙන එන්නටත් බැතිමත්තු අමතක නොකරති.ඉන්පසු එළඹෙන්නේ මඩු කඳවුර හැර යන මොහොතයි. ඒ මඩු පල්ලිය හැර යාමේ යාඥාව උච්චාරණයයි. ඒ නිසාම අවසන් කොට ‘මරද මඩු මාතාවෙනි, මේ මධුර මනෝහර ශාන්තශ්‍රීයෙන් බබළන්නා වූ අප හද තුළින් කෙදිනකවත් අමතක නොවන්නා වූ ඔබගේ රම්‍ය භූමිය හැරයන මොහොත ළඟාවූවෙහිය. අනේ පෙම්බර අම්මා ඔබ තනිකර අප පා නගන්නේ කෙසේ ද ඔබේ ශ්‍රී මුහුණ දැකීමේ භාග්‍ය මේ ගමනින් කෙළවර නොකළ මෙනවයි බැතිමත්තු යදිති.’මඩු වන්දනා ගමනට ආගම් බේදයක් ද නැත්තේය. මඩු වන්දනා ගමන ඒ තරම්ම අසිරිමත් ගමනකි. කතෝලිකයන් නොවන පිරිස් ද මේ ගමන සඳහා එක්ව සිටින්නේ ඒ නිසා විය යුතුය.සරත් පෙරේරාසේයා - බන්දුල සෙනෙවිරත්නවවුනියාව සමූහශ්‍රීමාල් පතිරාජකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>08</month>
      <day>18</day>
    </date>
    <link>http://www.silumina.lk/2013/08/18/_art.asp?fn=af1308186</link>
    <topic>චූටි මල්ලි වඩාගෙන විභාගෙට ලිව්ව දිල්ෂානිට සිළුමිණ පාඨකයන්ගෙන් අලුත් ගෙයක්</topic>
    <author>රමණී සුබසිංහ</author>
    <content>මීට මාස නවයකට කලින් උඩුදුම්බර තෙල්දෙණියේ රඹුක්වැල්ල කනිෂ්ඨ විද්‍යාලයේ ඉගෙන ගන්න පුංචි දුවක් ගැන, හරියටම කියනවානම්සිළුමිණේ පළවූ ලිපිය කිරි සප්පයන් දෙන්නෙකුට අම්මා වුණ දස හැවිරිදි අක්කා නිලුෂා දිල්ෂානි දුව ගැන සංවේදී කතා පුවත ඔබට මතක ඇති. පහුගිය අවුරුද්දේ දෙසැම්බර් මාසේ 09 දා සිළුමිණ පුවත්පතේ තුන්වැනි පිටුවේ පළවූ “මම විභාගෙට ලිව්වේ චූටි මල්ලිත් වඩාගෙන” ලිපිය කියැවූ බොහෝ දෙනා දවසක් දෙකක් නෙවෙයි, ඒ දුවගේ විස්තර දැන ගන්න දින ගණනාවක්ම සිළුමිණට කතා කළා.ලංකාවේ සිව් දිගින් ඒ දරුවන්ට ආධාර ලැබුණා. විදේශ රටවල සේවය කරන බොහෝ දෙනෙක් උදවු උපකාර කළා. මේ හැමදේටම වැඩියෙන් ඒ අසරණ දරුවො බලාපොරොත්තු වුණ අම්මගෙ තාත්තගේ සෙවණ ඔවුන්ට ලැබුණා. අද ඒ අය එකම වහලක් යට සතුටින් ජීවත් වෙනවා.රට රස්සාවට ගිය දිල්ෂානි දුවගෙ අම්මා ගෙදර ඇවිත්. දරුවො බලන්න මාස ගණන් ගෙදර ආවෙ නැති තාත්තාත් ගෙන්වලා. එකම කාමරයක් තිබුණු කටුමැටි ගේ වෙනුවට ලස්සන නිවහනක් ඉදිවෙලා. කිසිම අඩුපාඩුවක් නැතිව ඒ ගේ බඩුමුට්ටුවලින් පිරිලා.නව නිවෙසදිල්ෂානි මව පියා සහ සොහොයුරන් සමගලබන 21 දා උදේ දහයට යෙදෙන සුබ මොහොතින් දිල්ෂානිලා ඒ ලක්ෂ 20 - 25 ක් වටින ලස්සන ගෙදර පදිංචි වෙනවා. ඒ නව මාසයක් පුරා මේ අසරණ දරුවන්ගේ ජීවිතය ලස්සන කරන්න කැපවුණු උදාර මිනිසුන්ගේ අප්‍රතිහත ධෛර්ය නිසා.සිළුමිණේ ලිපිය නිසා.දිල්ෂානි දුවගේ ධෛර්යවන්තකම ගැන ඇසු මහියංගණ රජමහා විහාරාධිකාරී උරුලෑවත්තේ ධම්මරක්ඛිත නායක හාමුදුරුවෝ දුරකතර ගෙවාගෙන උඩුදුම්බරට වැඩල ඇයට මුලින්ම ආශිර්වාද කළා. පොත්පත්, පෑන් පැන්සල් වගේ ම තවත් බොහෝ දේ පරිත්‍යාග කළා. විසිරුණු පවුලක් එක්තැන් කරල ඔවුන්ට ලස්සන අනාගතයක් උදාකර දුන්නේ ඒ විදිහට.මේ දරුවන්ට ලස්සන ගෙයක් හදල දෙන්න අඩිතාලම දැම්මේ සනිරෝ ආයතනයේ අධිපති ඒ. ඒ. ඩී. අයි. ප්‍රනාන්දු මහත්තයා. ඔහුගේ මුදල් පරිත්‍යාගයෙන් ගෙයි මූලික වැඩ කටයුතු නිමැවූ අතර කිසිදු අඩුපාඩුවකින් තොරව නිවසේ ඉතිරි වැඩ කටයුතු කරමින් අලංකාර කර අත්‍යවශ්‍ය සෑම ගෘහ භාණ්ඩයක්ම සපයා දෙන්නට කටයුතු කළේ ජනාධිපති ආරක්ෂක අංශයයි. ජනාධිපති ආරක්ෂක කොට්ඨාසයේ ජ්‍යෙෂ්ඨ නියෝජ්‍ය පොලිස්පති එස්. එම්. වික්‍රමසිංහ, සහකාර පොලිස් අධිකාරි ඩබ්ලිව්. තිලකරත්න, පොලිස් පරීක්ෂක චන්ද්‍රවංශ යන මහත්වරු මේ භාරදූර කාර්ය භාරයේ දී කළ මෙහෙවර සුවිශේෂයි.මැදපෙරදිග සිට දිල්ෂානිගේ මව මෙරටට ගෙන්වා ගැනීම සඳහා විදේශ සේවා නියුක්ති කාර්යාංශය සම්බන්ධ කරගනිමින් වෙහෙස මහන්සි වුණෙත් ජනාධිපති ආරක්ෂක අංශයේ මේ නිලධාරීන්මයි.උඩුදුම්බර පොලිස් ස්ථානාධිපති පොලිස් පරීක්ෂක කපිල දිසානායක මහතා දරුවන්ගේ පියා ගෙන්වා දීමටත්, මෙරට පැමිණි මවට ඇඟලුම් කර්මාන්තායතනයක රැකියාවක් ලබා දීමටත් ගත් වෙහෙස ද සිහිපත් කළ යුතුයි. ඇය දැන් හුන්නස්ගිරිය ස්මාර්ට් ෂර්ට් ආයතනයේ රැකියාවක් කරනවා. දිල්ෂානි දුව ගේ දුක අසා ඇයට නිවසක් සාදා ගැනීම පිණිස ගම්පහ ප්‍රදේශයෙන් පර්චස් පහළොවක ඉඩම් කැබැල්ලක් පරිත්‍යාග කිරීමට මිනුවන්ගොඩ ලලිත් ගුණවර්ධන මහතා කාරුණික වුණා.එහෙත් පහසුව තකා ඇයට නව නිවසක් ඉදිවූයේ රඹුක්වැල්ල ප්‍රදේශයේ මිත්තනිය ගේ ඉඩමේම කොටසකයි. මහනුවර ශ්‍රී දළදා මාලිගයේ දියවඩන නිලමේ ප්‍රදීප් නිලංග දෑල මහතාගේ මඟ පෙන්වීම යටතේ මේ දරුවන් තිදෙනාට අධ්‍යාපන කටයුතු වෙනුවෙන් ශිෂ්‍යත්වයක් ද පිරිනැමෙනවා.මේ සියලු පරිත්‍යාගයන් ලැබ තමන් ගෙවූ දුෂ්කර ජීවිතයෙන් ගොඩ එන්නට, අම්ම ගේ තාත්ත ගේ ආදරය රැකවරණය ආයෙත් ලබන්නට මේ දිරිය දියණියටත් ඇය ගේ කුඩා සොහොයුරන් දෙදෙනාටත් අවස්ථාව උදාවුණේ සිළුමිණ පුවත පළ දැරීමක් ලෙසයි. මේ පුංචි දරුවන් ගැන පුවත සිළුමිණට දැන්වූයේ මාධ්‍යවේදී චන්දන උඩුවාවල මහත්තයයි. ඔහුටත් හුඟක් පින්.මේ ගෙය ලැබුණු නිසා හුඟක් සතුටු වෙන්නේ නිලුෂා දිල්ෂානි දුව.අම්මයි තාත්තයි ළඟ නැතිව මමයි මල්ලිලා දෙන්නයි ගොඩක් දුක් වින්දා. මමනම් කවදාවත් හිතුවේ නෑ ඒ දෙන්න ගේ ආදරේ ආයෙත් ලැබෙයි කියලා. අපේ විස්තර අහලා නැන්දලා මමලා ගොඩක් උදවු කළා. අපිට ලස්සන ගේකුත් හදලා දුන්නා.ඒ හැමදේටම වැඩියෙන් දැන් අම්මයි තාත්තයි අපි ළඟ ඉන්නවා. මේ හැම ‍සතුටක්ම ලැබුණේ සිළුමිණ නිසා.අපිට උදවු උපකාර කළ නැන්දලා මාමලා හැමෝටම එක්ක සිළුමිණට පිංසිදු වෙනවා. නව නිවස ඉදිවීමත් සමඟ දිල්ෂානි දුව ඇමතූ සිළුමිණට ඇය ස්තූති කළා.කොහොම වුණත් අද ඔවුන් සතුටු කඳුළු හෙළන්නේ, ඒ අසරණ දරුවන්ගේ දුක දැක ඔවුන්ට පිහිට වෙන්නට තරම් සංවේදී හදවත් ඇති සැබෑ මනුෂ්‍යයින් සිටි නිසයි. නම් ගම් පළ නොකෙරුවත් මේ දරුවන්ට නා නා විධ අයුරින් උදවු උපකාර කළ මිනිසත්කම හඳුනන සියලු මිනිසුනි ඔබ සැමට පිං! සිළුමිණ කර්තෘ මණ්ඩලයේ කෘතවේදීත්වය ඔබටයි.රමණී සුබසිංහඡායාරූප - චන්දන උඩුවාවලකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>08</month>
      <day>18</day>
    </date>
    <link>http://www.silumina.lk/2013/08/18/_art.asp?fn=af1308187</link>
    <topic>රතු පස්වලින් රටටම බලපාන විසදුමක් ලැබුණා</topic>
    <author>සාකච්ඡාකළේ - තුෂාරි නේරංජා වික්‍රමසිංහ</author>
    <content>රටේ මහත් ආන්දෝලනයට තුඩුදුන් ගැටලුවක් වූ රතුපස්වල ජල ප්‍රශ්නයට මේ වන විට විසඳුම් ලැබී ඇත. ජනාධිපතිතුමාගේ මැදිහත්වීම මත මේ සඳහා ස්ථිර විසඳුමක් ලැබෙනු ඇතැයි අපේක්ෂා කළ බහුතර ගැමි ජනතාවගේ ඒ පැතුම මේ වන විට සඵල වී ඇත. මේ වන විට රතුපස්වල, නැදුන්ගමුව, ගල්ඔළුව ඇතුළු ගම්මාන රැසකට පිරිසුදු පානීය ජලය ලබාදීමේ අරමුණෙන් කඩිනම් ජල ව්‍යාපෘතියක් ක්‍රියාත්මක වෙමින් පවතී. එතෙක් ඔවුනගේ පරිහරණය උදෙසා පිරිසුදු පානීය ජලය සහිත ජල ටැංකි නිරන්තරයෙන් ලබා දීම සිදු කරයි. පිරිසුදු පානීය ජලය ලැබීමත් කර්මාන්ත ශාලාව ඉවත් කිරීම උදෙසා නීතිමය කටයුතු සිදුවීමත් හේතුකොටගෙන මේ වන විට ඒ ප්‍රදේශයන්හි ජනතාව තම තමන්ගේ සුපුරුදු ජීවන රටාවට අවතීර්ණ වෙමින් පවතියි. ජනාධිපතිතුමාගේ මැදිහත්වීමෙන් ලැබුණු මේ විසඳුම් පිළිබඳ රතුපස්වල, නැදුන්ගමුව ගම්මානවල ජනතාව දැක්වූ අදහස් පෙළ ගැස්මකි මේ.ඌරුවල සභාව විහාරාධිපතියාගොඩ සීවලී හිමි“මේ ජල ප්‍රශ්නයට ජනාධිපතිතුමා ඉදිරිපත් වෙලා විසඳුම් මේ වන විට ලබා දී තිබෙනවා. ඒ ගැන එතුමාට අපි ආශිර්වාද කරනවා. මේ ජල ප්‍රශ්නය පටන් ගත් මුල් අවස්ථාවේ සිටම මේ ප්‍රදේශයට නළ ජලය ලබා දෙනවා කියා කිව්වා. දැන් අපිට පැහැදිලිවම පෙනෙනවා කඩවත සිට මේ ප්‍රදේශය දක්වා ජල නළ එළමින් පවතිනවා. ඒ ‍වගේම මෙතැන පිහිටා තිබෙන කර්මාන්ත ශාලාව පිළිබඳවත් පරික්ෂණ කෙරීගෙන යනවා. එය ජනතාවට අහිතකර නම් ඒ කර්මාන්තශාලාව මෙතැනින් ඉවත් කර ජනතාවට සහනයක් ලබා දෙනවා කියා ජනාධිපතිතුමා ප්‍රකාශ කර තිබෙනවා.මේ වන විට ජනතාවගේ මේ මූලික ගැටලුවලට විසඳුම් ලැබී තිබෙනවා. අපි ඒ ගැන සතුටු වෙනවා. මේ ජල ප්‍රශ්නය මෙතරම් දුරට ගැටලුකාරී වුණේ මෙතැන හිටි සමහර කණ්ඩායම්වල පටු අරමුණු සහ මත ගැටුම් තිබීම නිසයි.ශ්‍රී සම්බුද්ධ විහාරාධිපති තිරිපැහැ සිරිධම්ම හිමි‍‍ජනාධිපතිතුමා මේ ‍ගැ‍ටලුවට ඉතාමත්ම හොඳ යහපත් තීරණයක් ලබා දී තිබෙනවා.‍‍ ඒ පිළිබඳ අපි සතුටු වෙනවා. මේ ගම්මානයෙන් මේ විස සහිත කර්මාන්ත ශාලාව ඉවත් කිරීමට ජනාධිපතිතුමා ලබාදුන් තීරණයට අපේ ආශිර්වාදාත්මක සුබ පැතුම් එතුමාට පිරිනමන්නට කැමැතියි. ඊළඟට මේ ගම්මානවල ජනතාව අපේ ජනාධිපතිතුමාගෙන් ඉල්ලා සිටින්නේ ගමේ සියලු ජනතාවට මේ නළ ජලය ලබාදීමේ දී මූලික ගෙවීමකින් තොරව මේ ජලය ලබාදෙන ලෙසයි.මේ අසරණ අහිංසක ජනතාවගේ උල්පත් ළිං ජලයට මේ කර්මාන්තශාලාව නිසා සිදුවූයේ මහා අපරාධයක්. ඒ නිසා මේ මිනිස්සු ඉල්ලා සිටින්නේ මූලික ගෙවීමකින් තොරව නළ ජලය ලබා දෙන ලෙසයි. ඔවුන් මාසික ජල බිල්පත ගෙවයි. ඒ වගේම මේ මහ පොළවට එක්කාසු වෙලා තිබෙන විස හරණය කරන්නට විද්‍යානුකූල පිළිවෙතක් හැකි ඉක්මනින් අනුගමනය කරන්න කියන දේත් අපි ඉල්ලා සිටිනවා. ඒ සියලු දේ යහපත් ලෙස ඉටුවෙයි කියා ජනාධිපතිතුමා කෙරෙහි තිබෙන බලවත් විශ්වාසය නිසා අප බලාපොරොත්තු වෙනවා.මේ ගැටලුව නිසා මේ වන විට මටත් විවිධ ගැටලුවලට මුහුණ දීමට සිදුව තිබෙනවා. විශේෂයෙන්ම මේ අවට තිබෙන ඇතැම් විහාරස්ථානවල විහාරාධිපතිවරු විවිධ ලෙස මට අපහාස වන අන්දමේ අදහස් ප්‍රකාශ කරන බව මට දැනගන්නට ලැබී තිබෙනවා. මම බහුතර අහිංසක ජනතාවගේ අයිතිය වෙනුවෙන් පෙනී සිටියා මිසක ආණ්ඩු පෙරළන්න පුටු පෙරළන්න අපට වුවමනාවක් නැහැ. ජනාධිපතිතුමාගෙන් ඉල්ලා සිටින්නේ මේ ජනතාවගේ අහිංසක ඉල්ලීම එනම් පිරිසුදු පානීය ජල පැතුම ඉටුකර දෙන ලෙසයි.රතුපස්වල නිරෝෂාඅපිට මේ ජල ප්‍රශ්නය තදින්ම බල පා තිබෙනවා. දැනට ජලය ගෙනවිත් දෙනවා. මේ වන විට පාරේ ජල නළ සවි කිරීමට කටයුතු කරමින් සිටිනවා. ඒ වගේම මේ කර්මාන්තශාලාව ඉවත් කරන බවට අදහසක් ප්‍රකාශ වෙනවා. ඒ ගැන සතුටුයි. මොකද අපිට අනාගතේ දවසක හරි පිරිසුදු වතුර අපේ ළිං මඟින් බොන්නට අවස්ථාව සැලසෙයි කියා සිතනවා.නැදුන්ගමුවේ චලනි දමයන්තිඅපේ දුක දැකලා ජනාධිපතිතුමා මේ ප්‍රශ්නයට මැදිහත් වෙලා අපිට විසඳුම් ලබා දීම ගැන එතුමාට ස්තුතිවන්ත වෙනවා. ඒත් අපිට නළ මාර්ගයෙන් පිරිසුදු ජලය ලැබුණත් එයට මුදල් ගෙවා ගන්න තරම් වත්කමක් අපිට නැහැ. මොකද මගේ මහත්තය කරන්නේ මේසන් වැඩ. දරුවන් දෙදෙනෙක් ඉන්නවා. මේ දරුවො ඉස්‍කෝලෙ යවන්න ඕන. විදුලි බිල ගෙවන්න ඕන. ගෙදර උයන්න ඕන. ජීවන වියදම වැඩියි. ඉතින් අපි බලධාරීන් ගෙන් ඉල්ලන්නේ අපිට සහනයකට මේ ජලය ලබා දෙන්න කියලයි. මොකද මේ ජල ප්‍රශ්නය අපේ දරුවන්ටත් බලපානවා. මේ කර්මාන්තශාලාව ඉවත් කිරීමෙන් අනාගතයේ දී ඔවුන් හරි විස නැති වතුර පොදක් බොයි. ඇත්තටම මේ ගැටලුව විසඳුවාට ජනාධිපතිතුමාට පින්සිද්ධ වෙනවා.වෛද්‍යාචාර්ය හර්ෂ ධර්මවිජයමේ ප්‍රදේශයේ ජනතාවට දැනගන්න ලැබුණා මේ ප්‍රදේශවල ළිං ජලයේ පීඑච් අගය අඩු බව. ඒ වතුර බීමට සුදුසු තත්ත්වයක නැති බව පරීක්ෂා කර බැලූ විට පෙනී ගියා. ජනතාව කලබල වී ඉන්පසුව අදාළ අංශ වෙත ප්‍රාදේශීය මට්ටමෙන් මේ ගැටලුව යොමු කළා.ඒ දැන්වූ විට ඒවායින් ජල ටැංකි ජනතාව වෙත සැපයුවා. ඒ ඔස්සේ ජනතාවට තාවකාලික සහනයක් ලබා දෙන්න තීරණය කර ඒ කටයුතු කරගෙන ගියා. ඒ අතරේ මහජනතාව මෙයට ස්ථිර විසඳුමක් ඉල්ලා සිටියා. මේ ගැටලුවට විසඳුම් සොයා මහජනතාව නොයෙක් විදිහට දැනුම්වත් කරන්න උත්සාහ කළා. ගමේ ප්‍රභූවරු, අදාළ නිලධාරීන් ඒ වගේම ගමේ ඉන්න සාමන්‍ය ජනතාව අදාළ ස්ථානවලට ගෙනවිත් සාකච්ඡා පැවැත්වූවා. සාකච්ඡා වලටත් යම්කිසි කාලයක් ගතවුණා.ඒ අතරතුර මේ තත්ත්වය උදාවුණා. අවසාන‍ෙය්දී ජනාධිපතිතුමා ගාවටම මේ ප්‍රශ්නය ගියා. එතුමා මේ සඳහා ස්ථිර විසඳුමක් දෙන්න පොරොන්දු වුණා. මොකක්ද මේ ස්ථිරසාර විසඳුම. ගමේ සෑම ප්‍රදේශයකට අදාළ යම් ස්ථානයක සිට කිලෝමීටර් හතරක වපසරිය තුළ ජල සැපයුම දුප්පත් ජනතාවට ප්‍රමුඛත්වය දී ලබා දෙන්න කටයුතු කරන්න කියලා උපදෙස් දුන්නා. මමත් ඒ සභාවේ සිටියා. ගම්පහ දිස්ත්‍රික්කයේ අදාළ නිලධාරීන් සියලු දෙනාම ඇවිත් හිටියා. එතුමලා එය ඉටු කරන්න පොරොන්දු වූවා.ඒ පොරොන්දුව ඉෂ්ට කරන්න යම්කිසි කාලයක් ගතවෙනවා. හදිසියේ කරන්න බැහැ. ඒ කටයුතු සඳහා මහජනයා ඉඩ දී බලා සිටිනවා. ඇත්තටම අපේ නැදුන්ගමුව ගමට මේ කර්මාන්ත ශාලාව ගෙන එන විට මෙහි ජනාවාස තිබුණෙ නැහැ. තිබුණෙ විශාල ඉඩම්. ඒ ඉඩමක් අරගෙන තමයි මේ කර්මාන්තශාලාව ස්ථාපිත කළේ.කර්මාන්තශාලාව ක්‍රමයෙන් විශාලත්වයට පත්වන අතරේ ඈත පිටිසර හෝ නගරබද පළාත්වලින් තම තමන්ගේ ඉඩම් විකුණලා මෙහෙ පරිසරය පිළිබඳව තිබෙන ආශාවට මිනිසුන් මෙහෙ ඉඩම් අරගෙන පදිංචි වුණා. එනිසා විශාල වශයෙන් තිබුණු ඉඩම් පර්චස් 15 - 20 ප්‍රමාණයේ කට්ටිවලට කැඩිලා මිනිසුන් පදිංචි වුණා.දැන් විශාල ජනගහනයක් මේ ප්‍රදේශයේ ජීවත් වෙනවා. ‍ෙමවැනි විශාල ජනගහනයක් ජීවත්වන මේ වගේ ප්‍රදේශයක මෙවැනි කර්මාන්ත ශාලාවක් පිහිටා තිබීම අනාගතයට අහිතකර බව කවුරුත් පිළිගත්තා. ඒ නිසා ජනාධිපතිතුමා තිරණය කලා මේ කර්මාන්ත ශාලාව යම්කිසි කාලවකවානුවක් ඇතුළත කර්මාන්තශාලාවක් පවත්වාගෙන යාමට සුදුසු ආයෝජන ප්‍රවර්ධන කලාප සීමාව තුළට ගෙන යා යුතුයි කියලා. මොකද BOI සීමාවෙන් පිට තිබෙන කර්මාන්තශාලාවක් හැටියට මෙය හඳුනාගත්තා. මෙය නීති මාර්ගයෙන් සිදුවෙන කාර්යයක් නිසා නීතියෙන් මොනවා කිව්වත් මහජනතාවගේ සුබසිද්ධිය සඳහා තමුන්නාන්සේලාට හිතාබලා මේ කර්මාන්ත ශාලාව ඉවත් කරගන්න කටයුතු යොදන්නැයි ජනාධිපතිතුමා බලධාරීන්ට උපදෙස් දුන්නා. ඒ උපදෙස් නිවැරදිව ක්‍රියාත්මක වෙයි කියා අපි ‍බලා සිටිනවා.නැදුන්ගමුවේ කොඩිතුවක්කුමම මේ ප්‍රදේශයේ පදිංචියට පැමිණ දැන් වසර දහයක් පමණ වෙනවා. ඒ කාලෙ ඉඳලම මේ ජල ගැටලුව ජනතාවට යම් යම් ආකාරයෙන් බලපා තිබුණා. දැන් ඒ ප්‍රශ්නය ඔඩු දුවලා. අවසානයේ ජනාධිපතිතුමාගේ මැදිහත් වීම දක්වාම ගියා. ජනාධිපතිතුමා මේ ප්‍රශ්නය ගැන ‍ෙසායා බලා විසඳුම් ලබාදීම ගැන ප්‍රදේශවාසියෙක් විදියට ඇත්තටම මම සතුටු වෙනවා. ජනාධිපතිතුමා ලබා දුන් විසඳුම් අනුව මේ ගැටලුව විසඳනවා නම් ඇත්තටම ඒක හොඳයි. ඒ තීරණයට අපි ගරු කරනවා. මොකද මේ පළාතටම ඒ ඔස්සේ විශාල යහපතක් සැලසෙන නිසා.' සාකච්ඡාකළේ - තුෂාරි නේරංජා වික්‍රමසිංහඡායාරූප - විමල් කරුණාතිලක කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>08</month>
      <day>18</day>
    </date>
    <link>http://www.silumina.lk/2013/08/18/_art.asp?fn=af1308188</link>
    <topic> PH අගය කියන්නේ මොකක්ද?</topic>
    <author>අරුණි මුතුමලී</author>
    <content>වතුර ටික දෙවෙනි වන්නේ හුස්ම පොදට විතරයි. මේ ලෝකේ ජීවීන් ට සුදුසු වෙන්න හේතුවත් මහ පොළොව වතුර තිබෙන ග්‍රහ ලෝකයක් වීම. ඒත් අද ලෝකේ ‍විශාලතම අර්බුදය බවට පත් වෙමින් තිබෙන්නේත් පානීය ජලය හිඟ වෙමින් පැවතීම. සමහර විද්වතුන් කියන්නේ ඊළඟ ලෝක යුද්ධයකට වුණත් මේ අත්‍යවශ්‍ය සම්පතේ හිඟවීම හේතුවන්න පුළුවන් කියලා. එහෙත් අදටත් අපට ජලයේ නියම අගය නොදැනනෙන්නේ සිව් මහ ගංගා ඇතුළු සියයකට අධික ගංගාවන්, ඇළ, දොළ, වැව් පොකුණු ආදියෙන් අපේ රට අනූන නිසයි. නමුත් සමහර රටවල් තම පානීය ජල අවශයතාව සපුරා ගන්නේ මුහුදු ජලය පිරිපහදු කරලා. ඒ වගේම අපේ රටෙ‍ත් සමහර පළාත්වල ජලය සොයන්න කලගෙඩි ඔළුවේ තියාගෙන හැතැප්ම ගණන් ඇවිදින පිරිස් අදටත් නැතුවා ම නොවේ. යමක වටිනාකම දැනෙන්නේ ඒ දෙය නැති වුණාමයි. එහෙත් කෘත්‍රිමව හෝ නිෂ්පාදනය කළ නොහැකි සොබා දහමේ අපූරු නිර්මාණයක් වන ජලය ගැන අප තවමත් නිසි සැලකිල්ලක් දක්වන්නේ නැහැ.එනිසා අනාගතය ගැන සිතා ඇත්තෙන්ම ජලය බීමට නුසුදුසු වන්නේ කුමන හේතු නිසාද? පිරිසුදු ජලය ලෙස හැඳින්විය හැක්කේ කෙබඳු ජලයට ද? කියා අප තාක්ෂණ පර්යේෂණ ආයතනයෙන් හා මොරටුව විශ්ව විද්‍යාලයෙන් විමසා බැලුවා.හොඳ තත්ත්වයේ ජලය ලෙස හඳුන්වන්නේ ශ්‍රී ලංකා ප්‍රමිති ආයතනයේ 1983 අංක 614 ප්‍රමිති සහතිකය මඟින් නිර්දේශ කර ඇති පරිදි පී එච් අගය (pH) 6.5ත් 8ත් අතර ඇති ජලය බවයි ආයතන දෙකම කීවේ. පීඑච් අගය අඩු වන විට ඕනෑම ද්‍රව්‍යයක ආම්ලිකතාව වැඩි වන අතර වැඩි පී එච් අගයක් ගන්නේ භාෂ්මික ද්‍රව්‍යයි. ජලය උදාසීන ද්‍රාවණයක් ලෙස තිබි යුතු නිසා එහි පීඑච් අගය 6.5ට අඩුනම් ජලයේ ආම්ලිකතාව වැඩි බවත් 8.5ට වැඩි නම් භාෂ්මිකතාව වැඩි බවත් අවබෝධ කර ගන්නට පුළුවන්.මේ පී එච් අගය 0 සිට 14 දක්වා මනින්නට හැකි අතර ‍යමක පී එච් අගය ලෙස හඳුන්වන්නේ සෙන්ටිග්‍රේඩ් අංශක 25 උෂ්ණත්වයේ දී එහි දිය වී ඇති හයිඩ්‍රජන් අයන සාන්ද්‍රණයේ ලඝු අගයයි. ඒ අනුව උෂ්ණත්වය වැඩි වන විට ජලයේ ආම්ලිකතාව හෙවත් ඇඹුල ගතිය වැඩි වන බව ද තේරුම් ගත හැකියි.නමුත් ජලයේ ආම්ලිකතාව වැඩි වූ විට අපේ දිව‍ට දැනෙන්නේ ඇඹුල් රසක් නොවේ. මලකඩ රහක්. සමහර වෙල් ආශ්‍රිත ළිංවල වරින් වර දුඹුරු පැහැ කුඩක් මෙන් පාවෙමින් තිබෙන්නේ ද මේ මලකඩ රහ ගෙනෙන යකඩ මිශ්‍ර අංශුයි. භාෂ්මිකතාව වැඩි වූ විට ජලයේ ඇති වන්නේ දැඩි ස්වභාවයක්. එහෙත් කඨින ජලය කියන්නේ මේ වර්ග දෙකින් එකකටවත් නෙවෙයි. ජලයේ දිය වී ඇති ඛනිජ ලවණ ප්‍රමාණය අනුවයි කිවුල හෙවත් කඨිනත්වය අඩු වැඩි වන්නේ.ද්‍රාවණයක පී එච් අගය මනින්නේ ඊටම විශේෂ වූ පී එච් මානයෙන්. අන්තර් ජාතික ප්‍රමිතියට අනුව ඒ මානය ක්‍රමාංකණය කරන්නේ කලින් පී එච් අගය දන්නා ද්‍රාවණ ආධාර කරගෙනයි. ඒවායේ නිවැරැදි අගය පෙන්වන පරිදි සැකසූ මානය මඟින් අලුත් ද්‍රාවණයේ තත්ත්වය සොයා ගැනෙනවා.පස් සාම්පලවල පීඑච් අගය මනින්නේ ද මේ අයුරින් ම වුවත් එය සිදුවන්නේ පසෙහි අඩංගු ද්‍රව්‍ය නිස්සාරණය කර ද්‍රාවණයක තත්ත්වයට පත් කිරීමෙන් පසුවයි. කෙසේ වෙතත් සාමාන්‍ය පසක‍ට අම්ල වැසි ආදියෙන් තමන් වෙත ලැබෙන ආම්ලික ගතිය මැඩ පවත්වා උදාසීන කිරීමේ හැකියාව තිබිය යුතුයි. නමුත් පසේ භූ ගෝලීය සැලැස්ම අනුව එකම ඉඩමේ වුවද තැන් තැන්වල ප‍ස් ගෙන බැලූ විට වෙනස්කම් දැකිය හැකියි. එසේම කාබන් ඩයොක්සයිඩ් දිය වීමෙන් පවා පසේ ආම්ලිකතාව ‍වැඩි වී පී එච් අගය අඩු වන්න පුළුවන්.මොරටුව විශ්ව විද්‍යාලයේ පාරිසරික ඉංජිනේරු අංශයේ ආචාර්ය ජගත් මනතුංග මහතා පවසන අන්දමට පසේ ආමිලිකතාව ස්වභාවිකව වැඩිවන ක්‍රමවේද කිහිපයක් ම වනවා. වැසි ජලයේ අම්ල ස්වභාව‍ය පසට එකතු වීම, යකඩආදිය භූ ගත ජලයේ ඇති ඔක්සිජන් හා එක් වීමෙන් දිය නොවන හයිඩ්‍රේට ඇති වීම, පසේ නයිට්‍රේට වැඩි වීම හා වගුරු බිම් වැනි තෙතමනය සහිත පොළොවේ අතීතයේ සිට දිරාපත් වුණු ශාක කොටස් ආදිය මඟින් කාබනික අම්ල මුදා හැරීම ඒ ක්‍රමවේදයි. මේ සියල්ලේම ප්‍රතිපලය නම් පසේ පීඑච් අගය අඩු කිරීමයි. අප රටේ අත්තනගලු ඔය, නිරිත දිගප්‍රදේශය හා දක්ෂිණ අධිවේගී මාර්ගය ආසන්යේ ඇති ප්‍රදේශවල පසේ ස්වභාවික පීඑච් මට්ටම 5ට ආසන්න බව පර්යේෂණවලින් හෙළි වී තිබෙනවා.කෙසේ වෙතත් කෘත්‍රිමව පස දූෂණය වන්නේ මිනිසාගේ ක්‍රියාකාරකම් නිසා බව තාක්ෂණ පර්යේෂණ ආයතනයේ මෙන්ම මොරටු විශ්ව විද්‍යාලයේ ද පිළිගැනීමයි. ඒ අනුව දිගින් දිගටම යම් රසායයක් පොළෝ තලයට නිකුත් කිරීමේ දී සිදුවන්නේ එහි යම් යම් විෂ ද්‍රව්‍යඅඩංගු වුවහොත් ඒවා මව් පාෂාණ‍ය පිහිටා ඇති තට්ටුව දකිවා ගමන් කිරීමයි. එසේම එම පසට අදාළ රසායනයේ අඩංගු ආම්ලිකතාව දරා ගැනීමට තරම් හැකියාවක් පසට නැති වුවහොත් එම රසායනය ඒ ස්ථානය වටා කිලෝ මිටර කිහිපයක් දක්වා පැතිරී යන්න පුළුවන්. එය භූ ගත ජලය ලෙස ගත් විට ඝන මීටර මිලියන ගණනක් වනවා. මෙසේ ඉතා ඉක්මනින් දූෂණය වන්නේ නොගැඹුරු භූ ගත ජලයයි. නළ ළිං මට්ටමට දූෂණය වනවා නම් එය ගැඹුරු පොළොවේ භූ ගත ජල මට්ටමයි. නොගැඹුරු ජලය මෙන් එය ඉක්මනින් යථා තත්ත්වයට පත් වන්නේ නෑ. අනෙක ටැංකියක ඇති ජලය පිරිසුදු කිරීමට වඩා පොකුණක පිරිසුදු කිරීම අපහසුයි. ඒ වගේ දහස් ගුණයක් පිරිපහදුව අපහසු වන්නේ පසට ඒවා එක් වූ විටයි.මෙසේ පසට එක් වන්නේ බැර ලෝහ නම් ඒවා කාබනික ද්‍රව්‍ය මෙන් ඉක්මනින් දිරන්නේ නැති නිසා වසර සිය ගණනක් වුවත් පසේ රැ‍ඳෙන්න පුළුවන්. අපේ භූමියේ විරල බැර ලෝහ වන සින්ක් කොපර් වැනි ද්‍රව්‍ය මඟින් වන පාංශු දූෂණයක් නම් පහසුවෙන් හඳුනා ගත හැකි වුවත් බහුල ද්‍රව්‍ය හඳුනා ගැනීම එතරම් පහසු වන්නේ නෑ.පී එච් අගය ගැන අප සැකයෙන් බැලුවත් ඇතැම් විට නිරන්තර ආම්ලිකතාව සහිත වැසි ජලය පානය කළ ද ගැටලුවක් පැන නොනඟින අවස්ථා තිබෙනවා. නමුත් වියළි සමකට දෙහි බින්දුවක් වත් කළද කැසීමක් හට ගන්නා අවස්ථා ද තිබෙනවා.ඒ නිසා පිරිසුදු පානීය ජලය ලෙස හඳුන්වන්නේ රෝග කාරක බැක්ටීරියා හෝ විෂ රසායන ද්‍රව්‍ය මුසුනොවූ ජලයයි. එක්සත් ජනපද පාරිසරික ආරක්ෂණ ඒජන්සිය පවසන අන්දමට පී එච් අගය ජලයේ ප්‍රමුඛ සාධකයක් වන්නේ නෑ. නමුත් එය ජලයේ ස්වභාවික ලක්ෂණයක්. ඇතැම්විට ඒ ලක්ෂණයේ වෙනස් වීම් ද සිදු වන්නට ද පුළුවන්.එම මිණුම් කොහොම වුවත් අපට වඩා ඉව ඇති ඇතැම් සතුන් දූෂිත ජලය පානයෙන් වැළකී සිටීම වඩා උචිත බව තේරුම් ගන්නා අවස්ථා තිබෙනවා. එසේම මිනිසා ඇතුළු සියලු සතුන්ගේ ශරීරය සැදී ඇති සෛලවලද නිෂ්චිත පී එච් අගයක් ඇති නිසා එය වෙනස් වීම සිරුරට අපහසුවක් ගෙනෙන්න පුළුවන්. බොහෝ විට ගස්වැල්වල වැඩම බාල වීමට ද මෙවැනි පාරිසරික දූෂණ බලපානවා.අරුණි මුතුමලීකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>08</month>
      <day>18</day>
    </date>
    <link>http://www.silumina.lk/2013/08/18/_art.asp?fn=af1308189</link>
    <topic>ශ්‍රී ලංකාවේ පළමු සෆාරි වන උයන රිදීයගම ඉදිවෙයි</topic>
    <author>ටිරෝනි වෑවලගේ</author>
    <content>තවත් මාස දෙකකින් ලංකාවේ අපටත් සෆාරි යන්නට පුළුවන. අක්කර පන්සීයක් පුරා ඉදිවන මහා වනෝද්‍යානයක බස් රථයක නැගී සතුන් අතර සැරිසරමින් ආශ්වාදනීය වූ අත්දැකීමක් ලබන්නට පුළුවන. දෙහිවල ස‍ත්වෝද්‍යානයේ කාර්ය මණ්ඩලය ඇතුළු සේවක පිරිස මේ දිනවල ලහිලහියේ වැඩ කරන්නේ ඒ සුන්දර අත්දැකීම අපට ලබා දෙන්නට ය.නරඹන්නන්ට වනය ආශ්‍රිතව නිදැල්ලේ හැසිරෙන සතුන් එපරිද්දෙන්ම දැක බලා ගැනීමට ඉඩ පහසුකම් සලසන සෆාරි වනෝද්‍යානයක් ඉඳිකිරීම පහසු කටයුත්තක් නොවේ. වනාන්තරයක් ඇතුලත නිදහසේ ඇවිද සතුන් නැරඹීම සෆාරි යන්නෙන් අදහස් කෙරේ. වනාන්තරයක් තරමටම නොවූවද ස්වභාවික පරිසරයෙන් යුක්ත විශාල ඉඩප්‍රමාණයක නිදහසේ ජීවත් වන සතුන් නැරඹීමට සැලැස්වීම සෆාරි වනෝද්‍යානයක අරමුණයි.අප රටට ආගන්තුක වුවද සෆාරි වනෝද්‍යාන පිටරටවල නම් ජනප්‍රිය විනෝදාස්වාද සම්පාදන මාර්ගයකි. මෙහිදී නරඹන්නන්ට ස්වභාවික පරිසරය යටතේ සතුන් ජීවත් වන අන්දම එළෙසින්ම දැක බලා ගැනිමේ අවස්ථාව හිමි වන අතර සතුන්ටද මිනිසාගේ අධීක්ෂණය යටතේ ස්වභාවික පරිසරයට අනුගත වෙමින් නිදහසේ තම දිවිපෙවෙත ගෙන යාමේ වාසනාව හිමි වේ.වනෝද්‍යාන සහ සෆාරි වනෝද්‍යාන එකිනෙකින් වෙනස් ය. වනෝද්‍යානවල වෙසෙන සතුන්ට අක්කර දහස් ගණන් භූමිය හිමි වේ. එම භූමියේ ඔවුන්ගේ ස්වභාවික දිවි පෙවෙත ගෙන යාමට සතුන්ට හැකියාව ලැබේ. එහෙත් සෆාරි යනු මිනිසා විසින් මෙහෙයවන ජීවිතයක් සහිත එහෙත් සත්වෝද්‍යානයකට වඩා වැඩි ඉඩක සතුන් වෙසෙන ස්වභාවික පරිසරයෙන් යුතු උද්‍යානයකි.රටක විනෝදාස්වාද සම්පාදන ක්‍රියාවලියේ දී විවිධාකාර සත්වෝද්‍යාන පිහිටුවීමට වැදගත් තැනක් හිමිවන්නේ ය. සත්වෝද්‍යාන, වනෝද්‍යාන මෙන්ම සෆාරි වනෝද්‍යානද ඒ අතරට ඇතුළත් ය. දැනට අප රටේ වනෝද්‍යාන කිහිපයක්ම ඇති නමුත් සෆාරි වනෝද්‍යානයක් ඇරඹෙන්නේ ප්‍ර ථම වරටය.අප කවුරුත් දන්නා පරිදි තවමත් ශ්‍රී ලංකාවේ අපට ලොව විවිධ සතුන් පමණක් නොව අප රටට ආවේනික දුර්ලභ සතුන් ද දැක බලා ගැනීමට ඇත්තේ එකම එක සත්වෝද්‍යානයකි. දෙහිවල පිහිටා ඇති මේ එකම සත්වෝද්‍යානයේ භූමි ප්‍රමාණය අක්කර විසි අටක් පමණි.සෆාරි උද්‍යානයේ පිවිසුම් දොරටුවඅප්‍රිකානු ශාක භක්ෂක කලාපයේ ඇතුලත දර්ශනසත්ත්ව නිරෝධායන කටයුතු වෙනුවෙන් ඉදි කර ඇති කූඩුනාගරිකව පිහිටා තිබීම විශාල නරඹන්නන් පිරිසක් වාර්ෂිකව පැමිණීමට තුඩු දෙන සාධනීය කරුණක් වුවද එහි ඉඩ පහසුකම් පිළිබඳ ගැටලු බොහෝ ය. නරඹන්නන් පැත්තකින් තැබුවද සත්වෝද්‍යානයේ වෙසෙන සතුන්ට අවම ඉඩකඩ හිමිවීම ගැන නම් අවධානය යොමු කළ යුතුමය.සෆාරි උද්‍යානයක් අප රටේ ද ඉදි කළ යුතු බවට යෝජනා වන්නේ 2008 දී ය. ක්‍රීඩා සහ පොදු විනෝද කටයුතු අමාත්‍යාංශය සෆාරි වනෝද්‍යානයක් ඉදි කිරීමට යෝජනා කිරීමේදී දෙහිවල සත්වෝද්‍යානයේ පවතින ගැටලු කිහිපයකට විසඳුම් ද එමගින් ලබා ගැනීමේ අදහසක් විය.වඩා වැඩි නරඹන්නන් පිරිසකට පහසුකම් සැපයීම මෙන්ම වන සතුන්ට වැඩි ඉඩ පහසුකම් සැපයීමද ඒ අතර විය. අනෙක් වැදගත් කරුණ වූයේ දෙහිවල සත්වෝද්‍යානය මුහුණ දෙන බරපතල ගැටලුවක් වන අමතර සතුන් නිදහස් කිරීමේ ගැටලුවට‍ පිළියම් සෙවීමයි. විදේශයන්ගෙන් ගෙන්වන ඇතැම් සතුන් විශාල වශයෙන් බෝ වෙමින් සංඛ්‍යාවෙන් වැඩි වුවද දෙහිවල පවතින ඉඩ පහසුකම් ගැටලුව හේතුවෙන් මේ සතුන්ගේ බෝවීමද අර්බුදයක් වී ඇත.මෙයට උදාහණ ලෙස අප්‍රිකානු ශාක භක්ෂක සතුන්, මුවන්, කුඵ මී හරක් වැනි සතුන් දැක්විය හැකිය. මේ අතරින් විදේශයන්ගෙන් මෙරටට ලැබුණූ සතුන් මෙරට අභය භූමිවලට නිදහස් කිරීමට ද හැකියාවක් නැත. සත්වෝද්‍යානයේ ජීවිතයට හුරු වී ඇති බැවින් ඔවුන්ට අභය භූමිවල ස්වාධීන ජීවිතයකට හුරු වීමට නොහැකිය.සෙසු වන සතුන්ගේ අභියෝගවලට මුහුණ දීමටද මේ සතුන්ට නොහැකිය. එබැවින් මෙවැනි සතුන්ට ඇති හොඳම විසඳුම වන්නේ සෆාරි වනෝද්‍යානයකි. එහිදී වඩා වැඩි භූමි ප්‍රදේශයක සත්වෝද්‍යාන සේවක මණ්ඩලයේ අධීක්ෂණය යටතේ හොඳ ආහාර පාන ලබමින් ජීවිතය ගෙවීමට මේ සතුන්ට ඉඩකඩ ලැබේ.2008 දෙසැම්බර් මස හම්බන්තොට රිදියගම දී ප්‍රථම වනෝද්‍යානයට මුල් ගල තැබෙන්නේ මේ සියල්ලට විසඳුම් ද ගෙන එමිනි. ශක්‍යතා වාර්තාවකින් රිදියගම ‍ප්‍රදේශය මේ සඳහා සුදුසු බවට යෝජනා වී තිබුණු අතර කිසිඳු අර්බුදයකින් තොරව අක්කර පන්සීය ඉඩක් සෆාරි වනෝද්‍යානය වෙනුවෙන් වෙන් කර ගැනීමේ හැකියාව ද ලැබිණි.වනෝද්‍යානය ඉඳි කිරීම වෙනුවෙන් විදේශ මූල්‍යාධාර බලාපොරොත්තු වුවද ඒ කිසිවක් නොලැබුණෙන් ර‍ජයේ මුදල් වෙන් කරගනිමින් ඉඳිකිරීම් ආරම්භ විය. ලබන ඔක්තෝබර් මාසයේ දී ආරම්භ වීමට නියමිතව ඇත්තේ මේ සම්පූර්ණ ඉඳිකිරීම්වලින් එක් අදියරක් පමණි. මේ අදියර යටතේ සිංහ කලාපය, අප්‍රිකානු ශාක භක්ෂක කලාපය, ආසියානු ශාක භක්ෂක කලාපය සහ විනෝදාස්වාද සම්පාදන කලාපය අයත්ය.පළමුවන අදියර යටතේ අක්කර දෙසිය පනහක භූමි ප්‍රමාණයක් භාවිතයට ගැනෙන අතර සතුන් වෙනුවෙන් වෙන්කෙරුණු භූමි ප්‍රදේශ මෙන්ම කාර්යාල, විදුලිය, ජලය, ආහාර සැපයුම, වැසිකිලි ඇතුළු වනෝද්‍යානයට අවශ්‍ය සියලුම ඉදිකිරීම් ද මෙයට අයත්ය. සතුන්ගේ භූමි ප්‍රදේශ ආරක්ෂීත වැටකින් වෙන්වන අතර මේ භූමි ප්‍රදේශයන්හි නිශ්චිත ගමන් මාර්ගයක ගමන් ගන්නා බස් රථ මාර්ගයෙන් සතුන් නැරඹීමේ පහසුකම් නරඹන්නන්ට ලබා ‍දී ඇත. ආරම්භයේදී බස් රථ හයක් ධාවනයට නියමිතය. බස් රථ ධාවනය කාල සටහනක අනුව සිදු වේ.විදේශ සත්ව හුවමාරු වැඩසටහන් යටතේ මෙරටට ලැබී ඇති දැනට දෙහිවල සත්වෝද්‍යනායේ රඳවා සිටින සිංහයකු සහ සිංහ ධේනුවන් දෙදෙනෙක් සෆාරි වනෝද්‍යානයේ සිංහයන් සඳහා වෙන් කර ඇති ප්‍රදේශයට ළඟදීම මුදා හැරීමට නියමිතය. ඒ වෙනුවෙන් වෙන් කර ඇති භූමි ප්‍රදේශය අක්කර විසි හයකි. මෙලෙස ස්වභාවික පරිසරය ආශ්‍රිතව ජීවත් වීමේ ඉඩකඩ සතුන්ට ලබා දීමේ ඔවුන් ස්වභාවිකව බෝවීම වර්ධනය වීමක් ද අපේක්ෂිතය. අප්‍රිකානු ශාක භක්ෂක සතුන්ට අයත්වන ප්‍රදේශයට ජිරාෆ්, සීබ්‍රා, ඇන්ටිලොප් සහ කුළු මී හරක් මුදා හැරීමට නියමිතය.‍දෙහිවල සත්වෝද්‍යානයේ කාර්ය මණ්ඩලය පවසන පරිදි දැනට මේ සතුන් අතිරික්තයක් පවතින්නේය. මේ සතුන් වෙනුවෙන් දැනට අක්කර අසූවක ඉඩක් වෙන් කර තිබේ. මුවන් සහ ගෝනුන් සහ එම කුලයට අයත් තවත් එවැනි සතුන් මුදා හරිනු ලබන්නේ ආසියානු ශාක භක්ෂක සතුන්ට අයත් භූමි ප්‍රදේශයටය.විනෝදාස්වාද සම්පාදනය යටතේ විවෘත කිරීමට නියමිත කොටස විනෝදාස්වාද සම්පාදනය මෙන්ම අධ්‍යාපනික වටිනාකමකින් යුක්තවන ලෙස සකස් කෙරෙමින් පවතින්නේය. මෙහි වෙනම කුඩා සත්වෝද්‍යානයක් ඉදි කරමින් පවතින්නේ සෆාරි උද්‍යානයක පෙන්වීමට අපහසු ඉත්තෑවන්, මීමින්නන් වැනි කුඩා සතුන් ප්‍රදර්ශනය කිරීම වෙනුවෙනි. මේ සතුන් වෙනුවෙන් විශාල ප්‍රමාණයේ කූඩු ඉඳි කෙරෙමින් පවතී. සත්වෝද්‍යාන ආරංචි මාර්ග පවසන්නේ සෆාරි වනනෝද්‍යානය වෙනුවෙන් තවත් සතුන් ගෙන්වා ගැනීමට විදේශයන් සමග මේ වන විටත් සාකච්ඡා පවත්වමින් සිටින බවයි.ලබන ඔක්තෝබර් මස සිට නරඹන්නන්ට විවෘත වන ලංකාවේ ප්‍රථම සෆාරි වනෝද්‍යානය නැරඹීමට අය කරන මුදල මේ වන විටත් තීරණය කර ‍නැත. සත්වෝද්‍යාන බලධාරීන් පවසන්නේ බස් රථයට අය කරන ගාස්තුවත් සමග ප්‍රවේශ පත්‍රයේ මුදල ඉක්මනින්ම තීරණය වනු ඇති බවයි.ස්තූතිය - දෙහිවල සත්වෝද්‍යානයේ නියෝජ්‍ය අධ්‍යක්ෂිකා ධම්මිකා මල්සිංහ මහත්මිය සහ අධ්‍යාපන නිලධාරී නිහාල් සෙනරත් මහතාටටිරෝනි වෑවලගේ කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>08</month>
      <day>18</day>
    </date>
    <link>http://www.silumina.lk/2013/08/18/_art.asp?fn=af13081810</link>
    <topic>වෙස් වලාගෙන ඡන්දදායකයන් අතරට යන අපේක්ෂකයෝ</topic>
    <author>නීතිඥ අනුර හෑගොඩ</author>
    <content>රජවරුන්, පාලකයින් නොයෙක් ආකාරයේ වෙස්ගෙන මහජනයා අතරට ගොස් ඔවුන් පාලනය පිළිබඳව දරන මතිමතාන්තර සොයා ඇති බවට නොයෙකුත් කතාන්දර ඇත. එමඟින් ඉගෙනගත් දේ සමහරුන් පාලන තන්ත්‍රය හරිමඟට ගැනීමට හෝ වැඩිදියුණු කිරීමට යොදවා ගත් අතර සමහරු ඒවා කනකටවත් නොගන්නට ඇත. ජනතාවගේ ඉරණම එයයි.ගැමුණු කුමරු උණු බත් කෑම පිළිබඳ කතාව ද එවැන්නක්ම වන්නේ එයින් ඔහු ඉගෙන ගත් දේ ක්‍රියාවට යෙදවීමෙන් ජග්‍රහණය කරා ගිය හෙයිනි. එළාර රජු හා යුද වැදෙමින් සිටි ඔහු ගොවියකු ලෙස සැඟවී සිටි‍යේ පිටිසර ගෙදරකය. දිනක් ඔහු වෙත දුන් උණු බත් පිඟානක් අපිළිවෙළකට ගුලි කළ නිසා එහි වූ මහළු කාන්තාව පැවසුවේ “නුඹත් බත්කන්නේ ගැමුණු කුමාරයා යුද්ධ කරන විදිහට එහෙන් මෙහෙන්” යනුවෙනි. ඇය ඒ ගැමුණු කුමරු බව දැන සිටියේ නැත. එතෙක් ගැමුණු කුමරු යුද වැද තිබුණේ එක් පෙරමුණකින් නොව කුඩා කුඩා සේනාංක විසින් සිදු කරන ලද පහරදීම් මඟිනි. මහළු මවගේ උපදෙස ගත් ගැමුණු කුමරු එක් ‍ෙස්නාංකයක් සදා එක පෙරමුණකින් පහර දී එළාර රජු පරාජයට පත් කරන ලදී. එය තම ජනයාට සවන්දීමේ මහඟු ප්‍රතිඵලයක් ලෙස ද හැඳින්විය හැක.නෝර්වේ රාජ්‍යයේ අග්‍රාමාත්‍යවර ජෙනිස් ස්ටොල්ටෙන් බර්ග් පසුගියදා ටැක්සි රියදුරකු සේ වෙස් ගත්තේය. ඔස්ලෝ නුවර කුලී රථ රියදුරු යුනි‍ෆෝමය ද ලාංඡනය ද පැලඳගත් ඔහු සුක්කානම අතට ගත්තේ අවුරුදු අටකට පසුව යැයි පවසා තිබේ. ඔහුට අවශ්‍ය වූයේ සාමාන්‍ය ජනතාව හා කතාබහක යෙදී ඔවුන් තම රජය පිළිබඳව දරන මතය කෙළින්ම දැනගන්නටය. ඔහුගේ වාහනයට නැඟි හුඟ දෙනෙක් ඔහු හඳුනාගත්තේ නැත.“ඔබ මේ පැත්තෙන් බලන විට හරියට අපේ අගමැතිතුමා වගේමයි” එක් මඟියෙක් පැවසූ අතර තවෙකෙක් කියුවේ “ආහ් ඔබ එහෙනම් ටැක්සි පදවන්නත් පටන් ගත්තා” යනුවෙනි. ඔහු හඳුනාගත් මහළු කාන්තාවක් පැවසුවේ සමාගම් අධ්‍යක්ෂවරුන්ගේ අධික වේතන පිළිබඳව ඔහුට ලිපියක් ලිවීමට ඈ සිතා සිටි බවයි. එම සංවාද සියල්ලම රූපගත කරන ලද අතර ලබන මස එහි පැවැත්වෙන මහා මැතිවරණයේ ප්‍රචාරක කටයුතු සඳහා එය යෙදවීමට ඔහු බලා‍ෙපාරොත්තු වෙයි.කෙසේ වෙතත් ටැක්සි රියදුරෙක් ලෙස කටයුතු කිරීමට වඩා අගමැතිවරයා ලෙස සිටීමෙන් ජනතාවට වඩා සේවාවක් කළ හැකි බව ඔහු විහිළුවට මෙන් පවසා තිබේ. අවුරුදු අටක් බලයේ සිටි ඔහු මෙවර මෙවන් ක්‍රියාවක නිරතවන්නට තීරණය කළේ ඔහුගේ රජයේ ජනප්‍රියත්වය හීනවී ඇති බවට ලැබුණු ආරංචි නිසා යැයි ද පැවසේ. කෙසේ වෙතත් බොහෝ දේශපාලනඥයිනට ජනතාව මතක් වන්නේ එවිටය.මෙයට සමාන සිදුවීම් කීපයක් එංගලන්තයේ ද සිදුවී තිබේ. වරක් තම රජයට විරුද්ධව පිකටින් කරමින් සිටි පුද්ගලයින් අතරට ගිය එවක අගමැති ජෝන් මේජර් “ඔබ ඇයි වැඩට යන්නේ නැත්තේ” යැයි අසා තිබේ. ඔහුට එක්වරම පිළිතුරු දුන් අයෙක් පැවසූයේ “ඔබේ රජයේ ප්‍රතිපත්තිවලට පින්සිදු වන්නට අපට යාමට රැකියා නැත” යනුවෙනි.මූණ රතුකරගත් ජෝන් මේජර් එතැනින් ඉවත්ව ගියේලු. ජෝන් මේජර් යනු අයර්ලන්ත ත්‍රස්තවාදීන්ගේ තර්ජන ඉහළින්ම තිබූ අවස්ථාවේ වුවද ඔහුගේ කාර්යාලයේ සිට පාර්ලිමේන්තුව දක්වා වූ සැතපුම් භාගයක පමණ පයින් ඇවිද ගිය පුද්ගලයෙකි. වර්තමාන අගමැති කැමරන්ට උමං දුම්රියේ දී කදිම අත්දැකීමක් ලැබිණි. හදිසි ගමන් යාමට කීපදෙනෙකුත් සමඟ එයට ගොඩවූ ඔහු එහි කරත්තයක සිටි ළදරුවෙක් දැක, මව දෙස බලා “ඔබේ දරුවා ඉතා සිත්ගන්නාසුළු” යැයි පැවසීය.ඉන්දියානු බ්‍රිතාන්‍යයෙක් හා විවාහ වී මෑතදී එංගලන්තයට සම්ප්‍රාප්තව සිටි එහි නිළියක්ව සිටි ඇය අගමැතිවරයා හඳුනාගත්තේ නැත. එහෙත් දුම්රියේ සිටි සියලු දෙනාගේම අවධානය ‍ඔහු වෙත යොමුවී තිබූ නිසා ඒ පිළිබඳව තම සැමියා‍ෙගන් විමසූ ඇය ඒ සිටින්නේ අගමැතිවරයා බව දැනගත්තාය.වහා ඔහු වෙත ගිය ඇය “ඔබ අගමැතිවරයා දැයි” ඇසුවාය. එයට සිනාහවකින් පිළිතුරු දුන් කැමරන්හට ඇය පැවසූයේ ඉන්දියාවේ ප්‍රාථමික දේශපාලනඥයෙක් වුවද කිසිදා දුම්රියකදී මුණනොගැසෙන බවයි. කලකට ඉහත උතුරු ලන්ඩනයේ වීදියකදී එවක සිටි විදේශ අමාත්‍යවරයා එක් පොලිස් භටයෙක් සමඟ ඇවිදිමින් සිටිය දී මට ද හමුවිය. නැවතී මා සමඟ කතාබහ කිරීමට තරම් ඔහු නිහතමානී විය.නෝර්වේ රටේ ඇති පෞද්ගලික ගමනාගමන ක්‍රමවේදයන්ගේ අවමය ටැක්සි රථයයි. එහි යන්නෝ එන්නෝ බොහෝ දුරට ආණ්ඩු වෙනස් කරන මතිමතාන්තර ඇත්තෝ වෙති. ශ්‍රී ලංකාවේ නම් එවැන්නන් ටැක්සිවල නැත. ඉහින්කනින් ඉතිර ගිය දුම්රි‍යේ හෝ දෙකට තුනට නැමී ගමන්ගන්නා ප්‍රයිවට් බසයේ හෝ ත්‍රීවීලරයේ යන්නේ ඔවුහුය. වෙස්වළාගත් දේශපාලනඥයෝ කීදෙනෙක් ඒවායේ යනවා දැයි දන්නේ දෙවියන් පමණි.නීතිඥ අනුර හෑගොඩකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>08</month>
      <day>18</day>
    </date>
    <link>http://www.silumina.lk/2013/08/18/_art.asp?fn=af13081811</link>
    <topic>ප්‍රශ්නය තියෙන්නේ වේ ප්‍රෝටීන්වල</topic>
    <author>සටහන</author>
    <content>වේප්‍රෝටීන් ! මෙය පසුගිය සතියේ බොහෝ කතාබහට ලක් වූ තවත් වචනයක්. ඒත් ඇත්තටම මොකක්ද මේ ගැටලුව? වේ ප්‍රෝටීන්වල ප්‍රශ්නයක් ද? නැත්නම් වෙනත් ප්‍රශ්නයක්ද? මේ ගැන අප විමසුවේ කොළඹ ජාතික රෝහලේ කායික රෝග පිළිබඳ විශේෂඥ වෛද්‍ය ප්‍රදීප් කුමාරසිංහ ද සිල්වා මහතාගෙන්.“ ඇත්තටම වේ ප්‍රෝටීන් කියන්නේ ඉතා පෝෂ්‍යදායී ආහාරයක්. කේජු සැකසීමේ දී ඇතිවන අතුරු ඵලයක් ලෙසයි මෙය නිෂ්පාදනය වන්නේ. අද වන විට එය වැදගත් වී තිබෙන්නේ ශක්තිජනක ආහාරවල බහුලව අඩංගු වන නිසා නොවෙයි. නවසීලන්ත කිරි ආහාර නිෂ්පාදනායතනයක කිරි ආහාර නිපදවන ක්‍රියාවලියේ යම් අවස්ථාවකදී ක්ලොස්ට්‍රීඩියම් බොටුලිනම් ( Clostridium botulinum ) නම් බැක්ටීරියාව ඒ ආහාරවලට ඇතුළු වී තිබීමයි.”“ ඒ නිසා දැන් මේ ප්‍රශ්නය ඇති වී තිබෙන්නේ වේ ප්‍රෝටීනවල නොවෙයි. ඒවා අඩංගු ආහාරවල මේ විෂබීජය පවතීද යන්න පිළිබඳවයි. ක්ලොස්ට්‍රීඩියම් බැක්ටීරියාවට මේ තරම් බිය විය යුත්තේ ඇයි කියන ගැටලුව ඒ සමඟම අප‍ට පැන නඟිනවා. එය සත්‍ය වශයෙන්ම බිය විය යුතු කරුණක් වන්නේ මේ බැක්ටීරියාව පිට කරන උග්‍ර විෂ සහිත ස්‍රා‍වය අපට මරණය පවා කැඳවීමට හේතු වන නිසයි.”“නයි විෂ මෙන් සිය දහස් ගුණයක් වැඩි මේ විෂ මයික්රෝ ග්‍රෑම් එකකින් මිනිසුන් කිහිප දෙනකු මරා දමන්න පුළුවන්. එය කොතරම් දරුණු විෂක් ද කීවොත් යුද කටයුතු සඳහා නිපදවන ජීව බෝම්බ තැනීමේ දී භාවිත කරන්නේ මේ බැක්ටීරියාව නිපදවන විෂයි. ඒ විෂවල ප්‍රමාණය කියන්නට හොඳම උදාහරණය වන්නේ හිරෝෂිමා බෝම්බයයි. ඒ බෝම්බයේ බරට සමාන බරකින් යුතු ආකාරයට මේ බැක්ටීරියා විෂ කැවූ බොම්බයක් තනා පිපිරුව හොත් හිරෝෂිමාවේ දී සිදු වූ හානිය මෙන් අවම වශයෙන් දෙගුණයක විනාශයක් කිරීමට මේ විෂට හැකියාව තිබෙනවා.” ක්ලොස්ට්‍රීඩියම් බොටුලිනම් බැක්ටීරියාවසංඥා, ස්නායු ආවේග ලෙස පේශිවලට ගමන් කරනආකාරයවිෂ නිසා සංඥා, ස්නායු ආවේග පේශිවලට නොපැමිණේ“බීජානු අවස්ථාව් පවතින බැක්ටීරියාවට ක්‍රියාත්මක වීමට හිතකර තත්ත්වයක් ඇතිවන තුරු බොහෝ කල් පැවතිය හැකියි. ඒවගේම උතුරන ජලයේ පවා මේ බීජානුවලට නොනැසී පතින්න පුළුවන්. ඒ තරම් ඔරොත්තු දීමේ හැකියාවක් සහිත මේ බීජානු බොහෝ විට පවතින්නේ අසුරන ලද ආහාරවලයි.”“ඔක්සිජන් සහිත වාතාශ්‍රයේ දී බීජානුවලට වැ‍ඩීමට නොහැකි වුවත් නිර්වායු තත්ත්වයේ දී මේ බීජානු සක්‍රිය වී බැක්ටීරියා බවට පත්වී වැඩීමට පටන්ගන්නවා. බෝතල් කළ හා ටින්වල අසුරන ලද ආහාරවල වැඩෙන ක්ලොස්ට්‍රීඩියම් බොටුලිනම් බැක්ටීරියාව පිට කරන විෂ ඒ ආහාර සමඟ අපේ ශරීරගතවනවා.”“මෙය භයානක වන්නේ ඒ විෂ අපේ ස්නායු පද්ධතියට බලපාන නිසයි. අපට ඇතිවන සිතිවිලිවලට අනුව අපේ මොළයෙන් නිකුත් කරන සංඥා ස්නායු ආවේග ලෙස පේශිවලට ගමන්කරනවා. එවිට ඊට අනුව පේශි ක්‍රියාත්මක වනවා. නමුත් මේ විෂ ශරීරගත වූ විට සිදුවන්නේ ඒ ස්නායු හා පේශි අතර සම්බන්ධතාව ගිලිහීමයි. එවිට අප සිතන අයුරින් අපේ ශරීරයේ අංග ක්‍රියාත්මක වන්නේ නෑ. මෙය අංශභාගයේ දී එක් පැත්තක් පණ නැති වන අයුරින් ශරීරයේ දෙපසම අවයවවල පණ නැති වීමට බලපානවා. මෙය හඳුන්වන්නේ බොට්‍යුලිස්ම් රෝගය ලෙසයි.”“පළමුවැනි වරට විෂ ශරීර ගත වී පැය 18ත් 24ත් ඇතුළත රෝග ලක්ෂණ පහළ වනවා. වමනය හා බඩ එළිය යෑම එහි මූලික රෝග ලක්ෂණයි. ඉන් පසුව මේ විෂ බලපාන්නේ කපාල ස්නායු ලෙස හඳුන්වන මොළයට සම්බන්ධ ස්නායු 12ටයි. එතැන් සිටයි ශරීරයේ දෙපැත්තේම පේශි අක්‍රි වන්නේ. එසේ සිදුවන බලපෑම පෙණහලු සහ මහ ප්‍රාචීරයට අදාළ අන්තර් පර්ශුක පේශි දක්වා පැතිරුණු විට හුස්ම ගැනීමට අපහසු වීම නිසා මරණය සිදුවනවා. රෝගය වැල‍ඳෙන අයගෙන් බොහෝ දෙනා මියැදීම මෙහි භයානකත්වයයි.”“නමුත් රෝගය නිශ්චිතවම හඳුනා ගත පසු වහාම කෘත්‍රිම ස්වසන යන්ත්‍රයකට රෝගියා සවිකරනවා. අදාල විෂ ශරීරගත වී ඇති ප්‍රමාණය මත රෝගියා එහි තැබිය යුතු කාලය තීරණය වන අතර විෂ අක්‍රීය වූ පසු ස්නායු ආවේග හා පේශි අතර බාධකය ඉවත් වීම නිසා පේශි යළි ක්‍රියාත්මක වී රෝගියා සුවපත් වෙනවා.”“මේ විෂට ප්‍රති විෂක් ද සොයාගෙන තිබෙන නමුත් ඒවා වැඩි වශයෙන් භාවිත කෙරෙන්නේ ජෛව බෝම්බ ආදී යුද්ධායුද තනන රටවල හමුදා අංශවල බවයි දැන ගන්නට ලැබෙන්නේ.”“මෙය ඉතා බහුල රෝගයක් නොවුණත් රෝගය වැලඳී ඇති බව තහවුරු කර ගැනීමට සැක කටයුතු ආහාර හො රෝගියාගේ මළ පහ පරීකෂාවට ලක් කළ යුතුයි. ක්ලොස්ට්‍රිඩියම් බැක්ටිරියාවෙන් දූෂිත ආහාරවලින් හැරුණු කොට මෙය ශරීරගත විය හැකි ක්‍රමයක් වන්නේ තුවාල ඔස්සේයි.එහෙත් එය සාමාන්‍ය තත්ත්ව යටතේ සිදුවන්නක් නොවේ. යුදමය වාතාවරණයකදී බෝම්බ ආදියෙන් තුවාල වූවන්ට මේ විෂ ඇතුළු විය හැකියි. ඊට අමතරව හෙරොයින් වැනි මත්ද්‍රව්‍ය ශරීරගත කිරීමට යොදාගන්නා එන්නත් කටුවලින් ද මෙය සිදුවිය හැකියි.”“ඕනෑම දෙයක හොඳ සහ නරක එය භාවිත කරන ආකාරය අනුව තීරණය වන බව අප දන්නවා. එසේම මේ උග්‍ර විෂ රූපලාවණ්‍ය කටයුතු සහ පේශිවල අධික්‍රියාකාරීත්වය නිසා ඇතිවන රෝග සුව කිරීමට යොදා ගැනෙනවා. එනම් හෙමි­‍ෙෆ ්ෂල් ස්පැසම් ලෙස හඳුන්වන තමන් නොදැනම මුහුණේ කටේ ඉරියව් වරින් වර වෙනස්වෙමින් කම්මුල, දිව හා තොල් ආදිය නැටවෙන ස්නායු රෝගී තත්ත්වය වැළැක්වීමට අවශ්‍යතාවට සරිලන මාත්‍රාවෙන් මේ විෂ ලබා දී අනවශ්‍ය ස්නායු ආවේග පේශිවලට ලැබීම නවතාලනවා.ඒ වගේම රූපලාවණ්‍ය කටයුතුවලදී හම රැලි වැටීම නතර කිරීමට ද අදාළ පේශි තෝරා බේරා මේ විෂ ඉතා සුළු වශයෙන් එන්නත් කනවා. එනිසා මෙය උග්‍ර වෂක් වුවත් ප්ලාස්ටික් ශල්‍ය වෛද්‍යවරුන් ඉතා බහුලව භාවිත කරන්නක්.”විශේෂඥ වෛද්‍යවරයාගේ ඒ පැහැදිලි කිරීමත් සමඟ අපට වේ ප්‍රෝටීන හා ක්ලොස්ට්‍රීඩියම් බොටුලිනම් බැක්ටීරියාවෙන් පිට කරන විෂ පිළිබඳ වෙනස හඳුනා ගන්න පුළුවන්.කිරි නිෂ්පාදනවල අතුරුඵලයක් ලෙස කැට් ගැසුණු කිරිවලින් වෙන්ව දියර ස්වරූපයෙන් ඇතිවන වේ පෝටීන හා අසුරන ලද ආහාර පාන ආදියේ නිර්වායු තත්ත්ව යටතේ වැඩෙන බැක්ටීරියාවකින් පිටවන විෂ යනු බෙහෙවින් ම වෙනස් කරුණු දෙකක්. මේ නිසා වේ ප්‍රෝටීන පසුගිය දිනවල ජනප්‍රිය වචනයක් වුවද ගැටලුව ඇතිවන්නේ බැක්ටිරියා විෂ නිසා බව අවබෝධ කර ගැනීමත් එයින් ඇතිවන රෝග තත්ත්වය තේරුම් ගැනීමත් තොරතුරුවල නිවැරැදි අවබෝධය සඳහා වැදගත් වනවා.සටහනඅරුණි මුතුමලී  කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>08</month>
      <day>18</day>
    </date>
    <link>http://www.silumina.lk/2013/08/18/_art.asp?fn=af13081812</link>
    <topic>මං බිව්වෙත් මවුකිරි විතරයි මගෙ දරුවා බිව්වෙත් මවුකිරි විතරයි</topic>
    <author>ඉඳුනිල් වීරරත්න</author>
    <content>කෙටි දුර ධාවන ශූරි සුසන්තිකා ජයසිංහඅසීමිත දරු සෙනෙහස හමුවේ මවකගේ ළයෙහි රුධිරය කිරි බවට හැරීම ලොවේ ජීවය ඇරැඹුණ දා සිට සිදුවන විස්මිතව ක්‍රියාව ලෙස හැඳින්වුවහොත් එය අතිශයෝක්තියක් නොවේ. ලෝකය නිර්මාණය වුණේ හිරුගේ රැස්වලින් සහ මවගේ කිරිවලින් යැයි රුසියානු මහා ලේඛක මක්සිම් ගෝර්කි පවසා තිබුණේ ද එහෙයිනි.මීට දශක කීපයකට පෙර අපේ රටේ මවුවරු දූ දරුවන් දහදොළොස් දෙනෙක් බිහිකර තම ලේ කිරට හරවා ඔවුන් පෝෂණය කළහ. එහෙත් අද වන විට මේ තත්ත්වය සම්පූර්ණයෙන්ම වෙනස් වී දරුවන් එක්කෙනෙකුට දෙදෙනකුට පමණක් සීමා වී ඇති අතර මවුකිරි වෙනුවට විදේශ රටවලින් ගෙන්වන කිරිපිටි දරුවන්ට ලබාදීමට මවුවරු පෙලඹිලා. මෙසේ විදෙස් රටවලින් ගෙන්වන කිරිපිටිවල ඩී සී ඩී සහ වේ ප්‍රෝටීන් අඩංගු බවට හෙළිදරව් වීමත් සමඟම මවුකිරෙහි අගය පිළිබඳව වඩාත් කතාබහට ලක්වුණා.අපේ පුංචි ශ්‍රී ලංකාව ජාත්‍යන්තරයට ඔසවා තබමින් ලක්මවට කීර්තිය ගෙනා සැබෑ දිරිය දියණියක, මවක් වූ ඇය මවුකිරි පිළිබඳව කතාබහ කරන්නට හොඳම චරිතයයි.ආසියාවේ කළු වෙළඹ යන ආදරණීය නාමයෙන් හැඳින්වූ එදා මෙදා තුර ශ්‍රී ලංකාවට ඔලිම්පික් රිදී පදක්කමක් සමඟ ලෝක මලල ක්‍රීඩා පදක්කම් 3 ක් දිනා දුන් එකම කෙටි දුර ධාවන ශූරී වීරවරිය ඇයයි.සුසන්තිකා ජයසිංහ උතුරේ තල් අරඹේ සිට හෙට දිනයේ ලක් මාතාව පදක්කමින් සැරසිය හැකි ක්‍රීඩා අංකුර සොයා වෙහෙසෙන කාර්ය බහුල මොහොතක ‘සිළුමිණ’ සමඟ කළ කෙටි පිළිසඳරයි මේ.“මගේ තාත්තා එම්. ජයසිංහ. අම්මා එම්. පී. බේබි නෝනා. මම පවුලේ බාලයා. මට වැඩිමල් අක්කල තුන්දෙනකුයි අයිය කෙනකුයි ඉන්නවා. මගේ අම්මයි තාත්තයි ගමේ උදවිය හැටියට බොහොම නිදහස් සාමකාමී ජීවිතයක් ගතකළා. අදටත් ඒ දෙන්නා දෙවියන්ගේ පිහිටෙන් ශක්තිවන්තව නිරෝගීව ඉන්නවා.ඒ නිරෝගීකම ඒ ශක්තිවන්තකම උපතේදීම මටත් ලැබෙන්න ඇති. ඒත් විශේෂම දේ තමයි මම මට මතක ඇති විදිහට පාසල් යනතුරුම මවුකිරි බිව්වා කියන එක. අවුරුදු 5 ක්ම මම එක දිගටම මවුකිරි බීලා තියෙනවා. ඒ විතරක් නෙමෙයි මම ලොකු කාලෙත් ඉස්කෝලෙ ඇරිල ඇවිත් අම්මගෙන් කිරි බීල තියෙනවා.අම්මා අදටත් මතක් කරන්නෙ මට පොඩි කාලෙ කෙහෙල් ගෙඩියක්, මාරි බිස්කට් එකක්වත් කවාගන්න බැරිවුණාලු. ඒ තරමට මම අම්මගේ කිරි බොන්න ආසා කළාලු.”ලොව දියුණු රටවල තාක්ෂණයෙන් පවා උපරීම සහයෝගයක් ලැබූ සුපිරි ක්‍රීඩිකාවන් අබිබවා යමින් විදෙස් රටවල ක්‍රීඩා පිටිවල ජයග්‍රහණ ලබා ගත් සුසී තම ගත රැඳි ඒ ජවය ගැන විස්තර කළේ මෙහෙමයි.“ඇත්තටම අපි ගමේ ඉපදුණු අය. අම්මයි තාත්තයි ගැමියො විදිහට බොහොම සරල ජීවිත ගත කළේ. ඒ නිසා ගැමියො විදිහට සරල ආහාර වේලක් තමයි අපි ගත්තේ.බත් එක්ක කරෝල හොද්දක් පලා වර්ගයක් නැත්තං කොළ මැල්ලුමක් අනිවාර්ය වුණා. ඒ එක්කම පොළොස් මාළුව, හරි පොළොස් මැල්ලුම හරි කොස් හරි තිබුණා. තව ගස්ලබු මාළුව, කෙහෙල් මුව, අල බතල වර්ගයක් කෑම වේලට අපි ගත්තා.ඒ නිසා අද වාගේ ජරාව හරි, වස විස හරි අපට කැවුණේ නෑ.පලතුරක් කෑවත් එහෙමයි. රඹුටන් ගස්වලින්ම කඩාගෙන බඩ පිරෙන්නම කෑවා. අඹ වගේ ඒව කද්දිත් ලේන්නු කාපු කොට කනවා. ඒත් කවදාවත් බඩේ අමාරුවක් හැදිල නෑ. කෙසෙල් කනකොට ඇවරියක් විතර කනවා. ඒවා ගහේම පැහිල ඉදුණු ඒවා.මම මේ මෑතකදී තමයි දන්නෙ ඔය පලතුරු ඉදවන්න කාබයිඩ් ගහනවා කියන දේ.මට මතකයි අපේ වත්තෙ ගස්ලබු ගස් තුන හතරක් තිබුණා. මයින්නු, සැලයො, ගිරව් නිතරම මේ ගස්වල වහල ඉන්නවා. උන්ට කන්න පවා ගස්වල ගෙඩි පිරිල තිබුණා.තව දෙයක් කියන්න ඕන. අපි ගමේ විදිහට කෑවට ඒවා හොඳට රසට ගුණට උයන්න අම්මල දැනගෙන හිටියා. මිරිස් තුනපහ අද වාගේ කඩෙන් ගත්තෙ නෑ. මිරිස් කරල් හෝදල වේළල නැටි කඩල ගලේ අඹරල තමයි ගත්තේ. අක්කලත් මාත් අනිවාර්යයෙන්ම ගලේ මිරිස් අඹරන්න ඕන. ඇඹරුවේ නැත්තං අම්ම ගහනවා. තාමත් මහගෙදර මිරිස් තුනපහ ගන්නෙ මේ විදිහට අඹරලා.කෝපි ටිකක් ගත්තත් එහෙමයි. අම්මා කෝපි පොතු ඇරලා වේළල බැදල කුඩු කරල තියාගත්තා. ඒව තමයි අපි බිව්වෙ.ඉතින් කවදාවත් බඩේ අමාරුවක් හැදිල නෑ.”සුසී දැන් අම්මා කෙනෙක්. පුංචි පුතා දැන් පෙර පාසල් යනවා. මවක ලෙස ඇගේ භූමිකාව ගැන කතා කළේ මෙහෙමයි.“මම අවුරුදු 6 - 7 ක් මවුකිරි බීපු නිසා පුතාටත් අවුරුදු 3 ක්ම කිරි දුන්නා. ඒ අතර කැල්සියම් එහෙම වැඩිපුර අවශ්‍ය නිසා පිටිකිරි පොවාගන්න උත්සාහ කළා. ඒත් මගේ ජානවලින් ආ පුරුද්ද නිසා ද වාසනාව නිසා ද දන්නෙ නෑ පුතාට කිරිපිටි පොවාගන්න බැරිවුණා. එයා මගේ කිරි බිව්ව මිසක් පිටිකිරි බිව්වෙ නෑ.මම එදා පිටිකිරි දෙන්න උත්සාහ කළ එක මෝඩ ක්‍රියාවක් කියල තේරෙන්නෙ දැන්.මම ගමේ හැදුණු කෙනෙක් විදිහට පුතා සරල විදිහට හදාගන්න මට ඕන වුණා. මට අද පුතා හැම්බේකන් ඉල්ලුවත් දෙන්න පුළුවන්. ඒත් මම පුතාට තියෙන දෙයක් කන්න හුරු කරල තියෙන්නෙ. ලුණු මිරිසුයි බතුයි හදල දුන්නත් එයා කනවා. කරෝල ඉව්වත් එයා කනවා.ඒ වගේම අපි උදේට කෑවෙ හීල් බත්. කලින් දවසෙ බත් ඉතුරු වුණු ඒවා. ඒ නිසා එයින් ලැබුණු ජවය ශක්තිය මම හොඳට දන්නවා. ඒ නිසාම දැන් උදේට පුතාට බත් කවල තමයි මොන්ටිසෝරි යවන්නෙ. මම හිටියෙ නැත්තං ධම්මික අනිවාර්යයෙන් පුතාට බත් කවනවා.ඒ නිසා දරුවො ඉන්න අම්මලාට මම කියන්නෙ පුළුවන් තරම් කල් මවුකිරි දෙන්න. ගෙවත්තෙ හදාගත්ත පලතුරු එළවළු දෙන්න. පිටරටවලින් ගේන වස විස අඩංගු දේවල් කෘත්‍රිම ක්ෂණික කෑම වර්ග දරුවන්ට දෙන්න එපා.අගනුවරින් බොහෝ ඈත පිටිසර ගමක ඉපදී වෙල් යායේ දුවපැන නැටු සුසන්තිකා 2000 වසරේ සිඩ්නි ඔලිම්පික් උලෙළේ දී මීටර් 200 ඉසව්වෙන් රිදී පදක්කම දිනා ගත්තේ එම දස්කම කළ එකම ශ්‍රී ලාංකේය ක්‍රීඩිකාව ලෙස ඉතිහාසයට එක්වෙමින්.“හුඟක් දෙනෙක් කතා කරන්නෙ මගේ ඔලිම්පික් පදක්කම ගැන විතරයි. ඒත් මම ඔලිම්පික් පදක්කම එක්ක ජාත්‍යන්තර පදක්කම 3 ක් අපේ රටට දිනා දීල තියෙනවා. 1997 ලෝක මලල ක්‍රීඩා උලෙළේ රිදී පදක්කම දිනුවා. 2003 අවුරුද්දෙ ලෝකඩ පදක්කම සමඟ 2007 ලෝක මලල ක්‍රීඩා තරගාවලියේ ලෝකඩ පදක්කම දිනා ගත්තා.ඔලිම්පික් පදක්කමක් දිනනවා කියන එක ලොකුම දෙයක්. ඒත් එතැනදී ලැබෙන්නෙ ගෞරවය ජනප්‍රියත්වය සහ පදක්කම පමණයි. නමුත් ලෝක මලල ක්‍රීඩා තරගාවලියේ දී ජයගන්නා අයට මුදලින් ගෙවීමක් කරනවා. මේ නිසා දක්ෂයො වැඩිපුරම මේ තරගාවලියට සහභාගි වෙනවා. ඒ නිසා තරගකාරිත්වය වැඩියි. ඉතින් ඔලිම්පික් වලටත් වඩා කීර්තියක් මේ ජයග්‍රහණ හරහා ලැබෙනවා.”මේ ලෝක මලල ක්‍රීඩා තරග පැවැත්වෙන වකවානුවයි. පදක්කමක් තබා මූලික තරගයක්වත් ජයගත නොහැකි තත්ත්වයක් තුළ සුසන්තිකා ගැන යළි ආවර්ජනය කිරීම පවා ආනන්දනීය සහ අභිමානනීය දෙයකි.ඇගේ එකම ශක්තිජනක පානය මවුකිරිය.මම මට හැකි උපරීමයෙන් රට වෙනුවෙන් යමක් කරන්න උත්සාහ කරනවා. ඒත් ඒ සඳහා බලයකුත් අවශ්‍යයි. ඒ සඳහා තමයි මම දේශපාලනයට ආවෙ. අද වුණත් මම ඉන්නෙ යාපනේ. නාගලිංගම් එදිරිවීරසිංහම් මහතා එක්ක පුහුණු වැඩසටහනක් කරනවා. අවුරුදු 12 - 15 පාසල් දරුවො ටිකක් පුහුණු කරල එයින් දක්ෂයො තෝරාගෙන කොළඹට ගෙනැවිත් ඔවුන්ට නිසි පුහුණුවක් මඟ පෙන්වීමක් කරල අඩුම ගණනෙ ආසියාතික පදක්කමක්වත් රටට ලබා දෙන්න කටයුතු කරන්න තමයි මේ උත්සාහ ගන්නෙ.ඉතින් මම අපේ වගකිවයුතු බලධාරීන්ට කියන්නෙ අපේ රටේ ගම්වල ඉපදුණු දක්ෂ දරුවො ඉන්නවා. ඔවුන්ට මවුපියන්ගෙ ජානමය ශක්තිය තිබෙනවා. පිරිසුදු වාතාශ්‍රය තියෙනවා. අපේ සරු පොළොවෙ හැදෙන එළවළු පලතුරු තියෙනවා.ඔවුන්ට ශක්තිය එන්න එළකිරි ටිකක් දීල, මාළු කෑල්ලක් දීල පෝෂණය කරල, නිසි පුහුණුවක් දීල අනාගතයේ පදක්කම් එකක් නෙමේ විශාල ප්‍රමාණයක් අපේ රටට ගෙන එන්න මතු පරපුරක් හදන්න ඕනැ. එයට වැඩ කටයුතු කරන්න ඕනෑ.මගේ තාත්තා මට ශක්තිවන්තකම දුන්නා. අම්මා මාව බිහිකර අවුරුදු 5 ක් කිරි දීලා මාව ඇතිදැඩි කළා. මම ඒ දෙන්නා ගැන ආඩම්බර වෙනවා. ඒ නිසා මම මවුවරුන්ගෙන් ඉල්ලන්නෙ මවුකිරි තරම් වටිනා දෙයක් මේ ලෝකෙ නෑ. අපි ඒ කෙරෙහි විශ්වාසය තියමු. ඔලිම්පික් පදක්කම් එකක් නෙමේ ගණනාවක්ම අපේ රටට ගෙන එන්න දරුවන් ශක්තිමත් කරමු.”ඉඳුනිල් වීරරත්න කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>08</month>
      <day>18</day>
    </date>
    <link>http://www.silumina.lk/2013/08/18/_art.asp?fn=as1308181</link>
    <topic>ලෙබනන කාන්තාවන්ට සාරි ඇන්දවූ අපේ මල්කාන්ති</topic>
    <author>අද ලීලානන්ද ඉහළගමගේ</author>
    <content>ලෙබනන කාන්තාවන්ට සාරි ඇන්දවූ අපේ මල්කාන්තිපුංචි කෝන්තරයකටත් සිත් තැවුලක් ඉවසා ගන්නට තරම් ශක්තියක් නැති තරුණ තරුණියන් බොහෝ දෙනෙකු තම ජීවිතයෙන් සදහටම සමු ගන්නේ ජීවත්වන මිනිසුන්ට නොමැකෙන වේදනාවක් ඉතිරි කරමිනි. තවත් අපි නොදන්න බොහෝ දෙනෙක් සිටිනවා දුක්ඛ දෝමනස්සයන් ඉවසාගෙන ජීවිතය ජය ගන්න.මේ පුංචි කතාව ද එවැනි දිරිය මාතාවක් පිළිබඳවය. ඉවසීම පමණක් නොව මානව භක්තිය ද ඇය සතුව ඇති බව වැටහෙනුයේ ඇය සමඟ මොහොතක් හෝ සංවාදයකට පැමිණීමෙන් පසුවය. ඇය දැන් ජීවත්වන්නේ ලෙබනනයේ බීරූට් නගරයේ තනිවමය.තම ළඟම ඥාතියෙකු වූ දරුවන් තිදෙනෙකුගේ පියෙකු වූ පෑලිස් මාමා ඔහුගේ ඥාති දියණියක වූ මල්කාන්ති සොයා ගෙන ආවේ හදිසි ණය මුදලක් ගන්නටය. ඒ මීට වසර 14 කට ඉහතදීය. ණය මුදල එදා කාලයේ හැටියට පුංචි ගණනක් නොවේ. එම මුදල ලක්ෂ පහකි. පෑලිස් මාමාගේ කඳුළු දෙස තවත් දෙවරක් බලා නොසිටි කාන්ති බැංකුවට ගොස් මාමා ගේ අවශ්‍යතාව ඉටු කළාය.මල්කාන්ති සිල්වා ගේ උපන්ගම කළුතර ය. උසස් පෙළ සමත්ව සිටි ඇය රැකියා සඳහා ඉල්ලුම් කළ ද (වර්තමානයේ මිතුරු මිතුරියන් අතර ඇය හඳුන්වන්නේ කාන්ති නමිනි) ඒවා කුණු කූඩයට යද්දී මහන මැෂිමක් නිවසට ගෙනැවිත් අහල පහල උදවියට ඇඳුම් මසා දී යහමින් හරි හම්බ කළාය.මේ වන විට කාලයක් මුළුල්ලේ මෝදු වී තිබූ ප්‍රේමයේ ප්‍රතිඵලයක් ලෙස යුද්ධ හමුදාවේ තූර්ය වාදක කණ්ඩායමේ කඩවසම් තරුණයකු සමඟ ඇය විවාහ වී සිටියාය. ගැහැනු දරුවන් දෙදෙනකුගේ දයාබර මෑණියන් වූ කාන්ති තම මාමාට ලක්ෂ 5 ක් දුන්නේ තම සැමියාට නොදන්වාය.හැමදේම තම දයාබර සැමියාට දන්වා සිටින කාන්ති මෙම සිදුවීම පමණක් රහසක් මෙන් රැක ගැනීම පිළිබඳව සිත් තැවුලට පත් තම දයාබර සැමියා කාන්තා සමඟ වචනයක් වත් නොදොඩා මාස ගණනක් නිහඬව සිටියේය.මේ හේතුවෙන් බලවත් සේ කලකිරුණු කාන්ති තම යෙහෙළියෙකුගේ මාර්ගයෙන් ලෙබනනයේ රැකියාවකට යෑමට තීරණය කළාය. ගුවන් ටිකට් පත සහ ගමන් බලපත්‍රය ද පුංචි ඇඳුම් බෑගයක් ද අතැතිව සිටි කාන්ති මේ යන්නේ ජීවිතය ජයගන්නට ද. ඒ බව ඇයවත් නොදනී. එහෙත් කුඩා කල සිටම ධෛර්යවන්ත ගැහැනියක් වූ කාන්තිට තමන් පිළිබඳව දැඩි විශ්වාසයක් තිබුණි.“ඔයා කැමැති දෙයක් කරන්න - මගෙන් බාධාවක් නැහැ. ඔයා කවදාහරි එනතුරු මම මේ දරුවන් දෙන්නා බලාගෙන ඉන්නවා” තම සැමියාගේ අවසන් වදන් ඇයට තවමත් මතකය. තම දයාබර දියණියන් දෙදෙනා (වයස අවුරුදු 10 සහ 12 අතර සිටි) තම පපුවට තුරුලු කරගත් කාන්ති හැඬුවාය. එහෙත් ඒ නිහඬවය. එය අහල පහල කිසිවකුට ඇසුණේ නැත.කියාගන්නට බැරි දැඩි වේදනාවකින් කාන්ති ගේ හදවත කකියන බව ඇයට දැනේ. එහෙත් තීරණය ඇය වෙනස් කළේ නැත. තම සැමියාගේ දෑස්වල කඳුළු ඔහු පිසදා ගන්නවා ඇය යාන්තමෙන් දුටුවාය.පුරා පැය 12 ක් පමණ තම නිවසින් ඈත්ව මහත් පාළුවකින් සිටි කාන්ති පසුවදා උදේ බීරූට් ගුවන් තොටුපළට ළඟා වන විට ඇගේ මිතුරිය සහ ඇය සේවයට සූදානම් නිවසෙහි හිමිකාරිය ද එහි පැමිණ සිටියහ.නුහුරු පරිසරය, නුහුරු සංස්කෘතිය, කවදාවත් නොඇසුණු භාෂාව, කාන්තිට මහත් අමුත්තක් ගෙන දුන්න ද යහමින් ඉංග්‍රීසි භාෂාව කතා කරන්නට ඇති හැකියාව නිසාදෝ එකිනෙකා හඳුනා ගැනීම එතරම් ප්‍රශ්නයක් නොවුණි. අරාබි ජාතිකයින්ගේ සිත් දිනාගෙන සේවය කිරීම තරමක් අපහසු කරුණක් වුවද දින කිහිපයක් තුළදී මේ පවුලේ සිත් දිනා ගැනීමට කාන්ති සමත් වූවාය. ඇයට ඔවුහු තම පවුලේ සාමාජිකයෙකුට මෙන් සැලකූහ.මෙසේ කාලය ගෙවී යද්දී ස්වාමි දුවට කාන්ති විසින් කරන ලද ඉල්ලීමක් අනුව ඇයට මහන මැෂිමක් ලැබුණි. කාන්ති හාපුරා කියා කළේ ලෙබනන ජාතික කාන්තාවකට සිංහල ආරේට සාරියක් මසා ඇන්දවීමය. මෙය ක්‍රමයෙන් ජනප්‍රිය විය.ලෙබනන කාන්තාවන්ට සාරි ඇන්ද වූ කාන්ති එතැනින් නොනැවතී ගෙහිමියාගේ අවසරයෙන් බීරූට් නගයේ ප්‍රසිද්ධ සති අන්ත පොළක් වූ “සූල් අහද්” නමැති පොළේ ඉඳි ආප්ප, වඩේ සහ රෝල්ස් සාදා අලෙවි කළාය. ඒ රටේ විවිධ ජාතිකයෝ කාන්තිගෙන් කෑම වර්ග ලබා ගත්හ.ඉන්දියානු සිරියානු සහ බංග්ලාදේශ් ජාතීනට වඩා ලෙබනන ජාතිකයන් කාන්තිගේ කෑමවල රස බලන්නට පුරුදුව සිටියහ. වසර දෙකක් පමණ එම ව්‍යාපාරය කළ කාන්තිගේ දෛනික ආදායම සිතුවාටත් වඩා ඉහළ නගින්නට විය.අනවශ්‍ය වියදමින් තොරව බැංකුවක මුදල් තැන්පත් කළ ඇය සෑම මසකම තම දියණියන් දෙදෙනාගේ අධ්‍යාපන කටයුතු සඳහා අවශ්‍ය මුදල් නොපමාව යැව්වාය. ඊට අමතරව තමන්ගේ දුප්පත් ඥාතින්ගේ දරුවන්ට ද මුදල් යැවීමට අමතක කළේ නැත. ඒ සියලු කටයුතු ඇය තම ස්වාමි පුරුෂයාට නොවලහා දැන්වූවාය.කාලය මෙසේ ගෙවී යද්දී තමන් මෙතුවක් කල් සේවය කළ නිවසින් සමුගත් ඇය, ශ්‍රී ලාංකිකයින් මහත් සේ ගැවසෙන බීරූට් නගරය අසල දවුරා නගරයට සංක්‍රමණය වූවාය.එහි සිටි ප්‍රකට ව්‍යාපාරිකයෙකු වන ඉන්දියානු ජාතිකයෙකු වූ ‘පම්මා’ නොහොත් පී. එස්. චොත්ත්‍රා ඇයට හමුවන්නේ ජීවිතයේ වැදගත් සන්ධිස්ථානයකට මුල පුරමිනි. ජනප්‍රිය ව්‍යාපාරිකයෙකු වූ පම්මාට දෙමහල් ගොඩනැගිල්ලක් ඇත.එහි පහත මහලේ මුළුතැන් ගෙයකට අවශ්‍ය සියලුම කුළු බඩු වර්ග, රසකැවිලි, සුවඳ විලවුන් වර්ග ගබඩා කර තිබේ. පම්මා කාන්තිට එම ගොඩනැගිල්ලෙන් කොටසක් ඇඳුම් මැසීම සඳහා අවසර දුන්නේය.ළමා ඇඳුම්, සාරි බ්ලවුස්, ගවුම් සහ පිරිමින්ගේ ඇඳුම් මැසු කාන්තිට දිනපතා ඇණවුම්වලින් අඩුවක් නොවුණි. තවමත් දිනකට පැයකට හෝ දෙකකට වඩා නිදා නොගන්නා කාන්තිගේ ව්‍යාපාරය ‘කාන්ති ටේලර්ස්’ නමින් අතිශය ජනප්‍රිය වුණි.කාන්ති දැනට ලෙබනනයට පැමිණ වසර 14 කි. මේ කාලය තුළදී පම්මා ලෙබනනයේ ආර්මේනියන් ජාතික සුරූපී තරුණියක විවාහ කර ගත්තේය. ඒ මීට වසර 7 කට පමණ පෙරය. ඇය ව්‍යාපාරය බලාගත්ත ද එහි සියලුම මූල්‍ය කටයුතු, බැංකු කටයුතු, මිලදී ගැනීම් කටයුතු, ගබඩා පාලනය, සේවකයින්ගේ වැටුප් ගෙවීම සියල්ල තවමත් පාලනය කරන්නේ කාන්ති විසිනි.ඒ සඳහා කාන්තිට ලැබෙන මාසික වැටුප ඇය කිසි දිනක ලබා ගත්තේ නැත. ඒ නිසාම පම්මා කාන්තිට තම ගොඩනැගිල්ලේ ව්‍යාපාරය කර ගෙන යෑමට මාසික කුලියක් අය කරන්නේ නැත. එසේම එම ගොඩනැගිල්ලේ ඉහළ මහලේ කොටසක් කාන්තිගේ පෞද්ගලික පරිහරණය සඳහා පවරා දුන්නේය. පම්මා ගේ සුරූපී බිරිය කාන්තිට මවකට මෙන් ආදරය කරයි.ලෙබනන රටේ ශ්‍රී ලාංකිකයින් සහ වෙනත් ජාතීන් රඳවා සිටින සිර ගෙවල්වල සිටින පුද්ගලයින්ගේ අඩුපාඩුකම් බලා උදවු කරන කාන්තිට ලෙබනනයේ ‘කැරිටාස්’ ආයතනයේ නිර්මලා උදවු කරන්නීය.ලෙබනනයේ ප්‍රකට ආරෝග්‍ය ශාලාවක වගකිව යුතු නිලධාරියෙකු කාන්ති මුණ ගැසී ගර්භණී කාන්තාවන් ඉණේ පළඳින කිසියම් උපකරණයක් (පටියක්) නිර්මාණය කර දීමට අවශ්‍ය මහන මැෂිම ද එයට අවශ්‍ය රෙදි වර්ග ද සපයා දුන්නේය.එය අරෝග්‍ය ශාලාවේ බලධාරීන් සිතුවාට වඩා උසස් අන්දමින් නිම කළ කාන්තිට නොකඩවා ඇණවුම් ගලා එන්නට විය. එය ඇගේ සාමාන්‍ය දෛනික ආදායමට එකතු වූ තවත් අමතර ආදායමකි.පසුගිය වසරේ ලෙබනනයේ සංගීත සංදර්ශනයක් පැවැත් වූ කාන්ති (තම ව්‍යාපාරයේ හාම්පුතාගේ ද සහයෝගයෙන්) ලද ලාභයෙන් රුපියල් ලක්ෂ එක හමාරක මුදලක් ශ්‍රී ලංකාවේ රණවිරුවන් වෙනුවෙන් “බ්‍රේව් හාර්ට්ස්” ගිණුමට බැර කළාය.කලාතුරකින් අපට සත්ගුණවත් මිනිසුන් මේ සමාජය තුළ අහම්බෙන් වාගේ මුණ ගැසේ. ඒ අය හුදෙක් නිහඬව ජීවත්වන පිරිසකි. එවැනි මිනිසුන් වන සිවුපාවුන් වැනි මිනිසුන් මැද ජීවත්වන දෙවි දේවතාවුන් වැනි මිනිසුන් යැයි සිතට එන්නේ එවැනි අවස්ථාවලය.පසුගිය දිනෙක පොසොන් උදානය නමැති බෞද්ධ වැඩ සටහන ලෙබනනයේ ශ්‍රී ලංකා තානාපති කාර්යාලයේ පැවැත්වුණු අවස්ථාවේ දහස් ගණන් ශ්‍රී ලාංකික කතුන් සහ පිරිමින් ද අතරේ, සුදු පැහැති සාරියකින් සැරසී සිල් සමාදන් වූ උවැසියනට දන් පිරිනමන කාන්තාවක් පිළිබඳව මා කරුණු කාරණා දැන ගත්තේ ලෙබනනයේ වසර ගණනාවක් රැකියාව කරන මා මිත්‍ර නලින් සහෝදරයාගෙනි.කාන්තිගේ මාසික ආදායම ලංකාවේ මුදලින් රුපියල් ලක්ෂ 4 ක් පමණ වන බව ඇය මා සමඟ පැවසුවාය. බුදුරජාණන් වහන්සේ දේශනා කළ අන්දමට ඇය තමා උපයන ධනය කොටස් හතරකට බෙදා පරිහරණය කරන්නීය.ඒ බව පසක් කර ගත්තේ, මා ලංකාවට එන දිනයේ ඇය ශ්‍රී ලංකාවේ මුදලින් රුපියල් එක් ලක්ෂ පනස් දහසක මුදලක් මගේ අත තබා ඈ උපන් කළුතර ප්‍රදේශයේ එක්තරා පන්සලකට පූජා කරන ලෙස දැන්වීම නිසාය.කාන්ති මෙතුවක් කල් හරි හම්බ කළ මුදල් තම පවුලේ සහ ඥාතීන්ගේ සුබ සිද්ධිය සඳහා පමණක් නොව අනිකුත් විදෙස්ගත ශ්‍රමිකයින් මෙන් උපන් බිමේ ආර්ථික සංවර්ධනය වෙනුවෙන් විදේශ විනිමයට දායක වූ බව මෙහිලා සඳහන් කිරීම ඔවුනට කරන කෘතගුණයක් සේ සලකමි.කාන්තිගේ සිරූපී දියණියන් දෙදෙනාගෙන් වැඩිමහල් දියණිය ව්‍යාපාරික තරුණයෙකු සමඟ විවාහ වී ඇත. එම තරුණයාට කාන්ති මෑතක දී සංචාරක ව්‍යාපාරයක් දියුණු කිරීම සඳහා ලක්ෂ 65 ක් වටිනා මෝටර් රථයක් මිලදී ගෙන දුන්නාය. දෙවැනි දියණිය ද විවාහ ගිවිසගෙන ඇත.අවසාන වශයෙන් කාන්ති මා හට මේ ටික පැවසුවාය. “මම ලෙබනන් රටට ආදරෙයි. ඊටත් වඩා මම මට ආදරෙයි. මම මාගේ දයාබර ස්වාමි පුරුෂයාට වගේම මගේ දරුවන්ටත් ආදරෙයි. මම සතා සිවුපාවා, ගහ කොළ යන හැම දෙනාටමත් සියලුම සත්ත්වයින්ටත් එක වගේ ආදරෙයි.මම පෙර බවේ පින් කළ නිසාදෝ අද මට යහමින් ලැබෙනවා. සැප සම්පත් තනියෙන් පරිභෝජනය නොකළ යුතුයි. තව ටික කාලයකින් මම ලංකාවට ගොස් දරුවන් සහ ස්වාමි පුරුෂයා සමඟ ජීවත් වෙනවා.”ඇය එසේ කීව ද, මෙම ව්‍යාපාරය හිමි පම්මා මට කීවේ කාන්ති ලංකාවට ගියොත් අපි මෙම ව්‍යාපාරය වසා දමා ඉන්දියාවට යන බවයි.අද ලීලානන්ද ඉහළගමගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>08</month>
      <day>18</day>
    </date>
    <link>http://www.silumina.lk/2013/08/18/_art.asp?fn=as1308182</link>
    <topic>නිම්වළල්ල</topic>
    <author>රෝහණ අර්යරත්න</author>
    <content>නිම්වළල්ල“හතු රාජධානිය” යනුවෙන් හඳුන්වනු ලබන චීනයේ යුත්නාන් හි ආහාරයට ගනු ලබන හතු වර්ග 600 ක් පමණ දැකිය හැකිය. එහි පවතින හතු වර්ග අතුරෙන් පැණි හතු (Honey mushroom) ඉතා කලාතුරකින් හමුවන හතු විශේෂයකි.හතු පිළිබඳ විශේෂඥ වැවිලිකරුවන් මහත් පුදුමයට පත් කරමින් අති දැවැන්ත පැණි හත්තක් මෙම ප්‍රදේශයෙන් පසුගියදා හමුවී ඇත. එය අඟල් 37 පළල රාත්ල් 33 ක් බරැතිය.හතු සත්ත්ව ගණයටත් පැළැටි ගණයටත් අයත් නොවේ. ඒවා දිලීර පවුලට අයත් වන අතර ඒවා හැමටම වඩා වෙනස් ප්‍රාණින් ලෙස සැලැකේ. පැළැටියක ස්වරූපයක් ඇතත් මේවා පැළැටි ගණයට වඩා සත්ත්ව ගණයට වඩා ළංවන්නෙ යැයි කියනු ලැබේ.කෙසේ වෙතත් මෑතකදී සොයා ගනු ලැබු මෙම යෝධ හත්ත ආහාරයට ගැනීම අනතුරුදායක බව කියනු ලැබේ. එයට හේතුව එය විෂ අඩංගු වී ඇතැයි සැක කරනු ලබන බැවිනි.එසේම ඇතැම් හතු බෙහෙත් ද්‍රව්‍ය සෑදීම සඳහා ගනු ලබන අතර ඇමෙරිකාවේ ජෝන් හොප්කින්ස් විශ්ව විද්‍යාලයේ පැවැති පර්යේෂණවලට අනුව “මැජික් හතු” යනුවෙන් හඳුන්වන විශේෂය මානසික ආබාධ සුව කිරීම සඳහා යොදා ගත හැකි වන්නේය. කැතී එංගලන්තයේ සසෙක්ස් ප්‍රාන්තයේ හාවිච් හි නැටුම් ගුරුවරියකි.ඇගෙන් නැටුම් ඉගෙන ගන්නා දරුවන්ට ඇය ඩිස්කෝ, බෝල්රෑම් සහ රොක් ඇන්ඩ් රෝල් නැටුම් උගන්වනවා.කැතී ගේ නැටුම් පන්තියේ සිසුන් අසූවක් පමණ ඉන්නවා.ළඟදීවිවාහ දිවියට එළැඹි කැතී ට ඇගේ විවාහ මංගල්‍යය උලෙළේ දී ඇගේ හොඳම යෙහෙළියන් සහ මල් කුමරියන් ලෙස ගන්නේ කවුද යන්න ගැන ඇති වුණේ ප්‍රශ්නයක්.ඇය මේ ප්‍රශ්නයට විසඳුම ලෙස කළේ ඇගේ පන්තියේ ඉගෙන ගත් සිසුවියන් සියලු දෙනාම ඇගේ මල් කුමරියන් සහ හොඳම මිතුරියන් ලෙස ගැනීමයි.මේ අනුව පසුගියදා පැවැති ඇගේ මංගල උලෙළේ දී හොඳම යෙහෙළියන් සහ මල් කුමරියන් ලෙස අසූ දෙනෙක් පෙනී සිටියා. කැතී සහ පිරිවර එංගලන්තයේ සදාම්ටන් හි වෙසෙන හෙන්රික් ඩාල් සොබාදහමට මහත් සේ ඇලුම් කළේය. සොබාදහමට ඔහුගේ ඇති ආදරය හා සෙනෙහස පෙන්වීමට වසරක් පුරා දිනපතාම විශාල අලුත් ගසකට නැගීමට ඔහු තීරණය කළේය.යුරෝපය පුරා අති විශාල රූස්ස ගස් පැය 24 කට වරක් නැඟීම ඔහුගේ අරමුණ විය. එයට ප්‍රධාන හේතුව වුණේ පරිසරයේ මිනිසා කෙතරම් සහනයක් ලබන්නේ ද යන්න පෙන්වීමයි. ඒ සඳහා ඔහුගේ සහායට හිත මිතුරන් 6 දෙනෙකු සම්බන්ධ වූ අතර ඔහුගේ මේ ක්‍රියාව රටවල් 11 ක් පුරා ප්‍රසිද්ධ විය.“මම ගසට නගින තුරු ඔවුන්ට ඒ ගස යටට වී සිටීමට සිදු වෙනවා. සෑම පැය 24 කට වරක්ම ගසක නැඟීම කළ යුතු බව මා අදිටන් කර තිබුණා. සමහර වේලාවලදී ගසක් සොයා ගැනීමට නොහැකිව පැය ගණන් වාහනයෙන් යෑමට සිදුවුණා.සමහර විට එවැනි ගසක් මැදියම් රැයේ හමුවූ විට එයට එම මොහොතේම නඟිනවා” යැයි හෙතෙම පැවැසීය.ඔහු නැගි රූස්ස ගස් අතර පයින්, බීච්, සිල්වර් බර්ච්, පොප්ලර් යන වර්ග වෙයි.මෙම ගස් උඩට නැඟ එහි අතු පතර මඳ වේලාවක් රැඳී සිටින 36 හැවිරිදි ඩාල් ගේ මෙම මෙහෙයුම අවසන් වූයේ නෝර්වේ රටේ දීය. එලෙස ඔහු නැග්ගේ ඔවුනගේ පවුලේ වෘක්ෂයටය. ජනගහනය උතුරා යෑම නිසා ළඟදීම මේ මහ පොළොව අප සියලු දෙනාටම ජීවත්වීමට ඉඩ මදි විය හැක. තාක්ෂණ දියුණුවත් අභ්‍යවකාශ ගමනාගමනය යන කරුණුත් හේතු කොටගෙන වෙනත් ලොවක පදිංචියට යෑමට අනාගතයේ දී සිදුවිය හැකිය.එම අනාගත තත්ත්වයට මුහුණ දීමට දැනටමත් ඇතැම් අයගේ අවධානය යොමුවී ඇති බව වාර්තා වේ.ඇමෙරිකාවේ ‘මාස් වන්'’ යනුවෙන් හඳුන්වන සංවිධානය අඟහරු ලෝකයේ කොලනියක් පිහිටුවීම‍ කෙරේ අවධානය යොමු කර ඇත. එහි පදිංචියට යෑම සඳහා ඔවුන් දැන් අන්තර්ජාලය ඔස්සේ අයදුම්පත් කැඳවා තිබේ.“විශ්වාස කරන්න! දැනට මේ ගමන යෑමට ඉල්ලුම් 100,000ක් පමණ අප වෙත ලැබී තිබෙනවා. ඒ හැර අප විසින් නිකුත් කරනු ලැබූ ඉල්ලුම්පතට ඒ අයගේ පෞද්ගලික තොරතුරු රැසක් අයත්වෙන නිසා තවත් ඉල්ලුම්පත් ගණන වැඩි විය හැකි” යැයි එම සංවිධානයේ ප්‍රධාන විධායක නිලධාරි බාස් ලැන්ඩ්ස්ඩෝප් පැවසීය‍.අඟහරු ලෝකය කුමන තත්ත්වයක පවතීද? මිනිස් වාසයට සුදුසු වේද? ආදිය පවා නොදැන අභ්‍යවකාශයේ පවතින රතු ග්‍රහයා වෙත යෑමට මෙතරම් සංඛ්‍යාවක් කැමැත්ත පළකර සිටීම සිතාගැනීමට පවා අපහසුය.මෙම ගමන සඳහා අවශ්‍ය මුදල හෝ සියලු තොරතුරු එවා ඇති අයගේ ගණන ලැන්ඩ්ස්ඩෝප් විසින් සඳහන් කරනු නොලැබුව ද එම ඉල්ලුම් පත ලබාගැනීම සඳහා ඩොලර් 38ක් ගෙවීමට සිදුවේ. එසේම මෙම ගමන යෑම සඳහා වයස 18ට වැඩි ඕනෑම කෙනෙකුට ඉල්ලුම් කළ හැකි වේ.අඟහරු ලොවට ගමන සඳහා ඩොලර් බිලියන 6ක් වැය වේ යැයි ගණන් බලා ඇත.මූලික වටයේ දී මේ ගමනට යෑම සඳහා වසර අටක පුහුණුවක් දෙනු ලැබේ. අඟහරු ලොවට ගිය විට ඒ අය පරිසරයට සූදානම් කරගත යුතු ආකාරය, එළවුළු වැවිය යුතු ආකාරය හා දත් දිරා යෑම, මාංශ‍පේශි ඉරී යෑම වැනි ආබාධ ඇතුළු අනෙකුත් සෞඛ්‍ය කටයුතු පිළිබඳව ද පුහුණුව එම කාලය තුළ ලබා දෙනු ලැබේ.අඟහරු කොලනියේ පදිංචිය සඳහා මුල්ම ගමන 2022 වර්ෂයේ ඇරැඹීමට තීරණය කර ඇති අතර 2023 දී ඔවුන් අඟහරු ලොවට ගොඩ බැසීමට නියමිතය.එම ගමන සඳහා පුරුෂයින් දෙදෙනකුත් කාන්තාවන් දෙදෙනකුත් යෑමට නියමිතයි. එසේම ඔවුන් ආපසු මේ මහ පො‍ෙළාවට නොපැමිණෙනු ඇත. එසේම තවත් සිවුදෙනකු ඊට වසර දෙකකට පසු එම ගමන ඇරැඹීමට නියමිත වේ.අඟහරු කොලනියේ ජීවත්වීමට අත්‍යවශ්‍යම භාණ්ඩ රැගෙන යාම සිදුවන අතර එම යානයට රාත්තල් 5611ක් පැටවිය හැකි බවද ලෑන්ඩ්ස්ඩෝප් තවදුරටත් පවසයි.අභ්‍යවකාශ ගමන අවිනිශ්චිත එකක් වුවද මෙම ව්‍යාපෘතිය සාර්ථක එකක් වන බව ලෑන්ඩ්ස්ඩෝප් තදින් විශ්වාස කරයි.යම් හෙයකින් මේ අඟහරු කොලනිය සාර්ථක වුවහොත් වැරැදි කළ අයට දඬුවම් දෙනු වස් අඟහරු ලොවට යැවීමේ හැකියාවක් ද අනාගතයේ දී ඇතිවනු ඇත.රෝහණ අර්යරත්න නාවිකයකු වූ ග්‍රැහැම් ඇෂ්ලි, ඔහුගේ රුවල් නැවේ නැඟී නිවාඩුවක් ගතකිරීම සඳහා සාගරය මැදට ගියේ සිය බිරිය සහ සුරතල් සුනඛයා වන රෝසි ද සමඟය.දකුණු අප්‍රිකාව අසල මුහුදේදී ගල් පරයක ගැටුණු රුවල් නැව ක්‍රමයෙන් ගිලෙන්නට විය.ග්‍රැහැම් පළපුරුදු නාවිකයෙකු නිසා නැව ගැන වහා හදිසි පණිවුඩ යැවූ නමුත් ඊට පෙර ඔවුනට රුවල් නැව අත්හැර දැමීමට සිදුවිය.වහා මුහුදට පැන්න ග්‍රැහැම් මුලින්ම කළේ ඔහුගේ සුරතල් බල්ලා වන රෝසි ගෙන ගොඩ පිහිනීමයි.ගිලෙමින් තිබු නැවේ සිරවී සිටි බිරිය බේරා ගැනීමට ආපසු නැවට පිහිනුවේ ඉන් පසුවය.සුනඛයා මිනිසාගේ හොඳම මිතුරා බව මෙම පුවත යළිත් සනාථ කළේය.  ලොව වයස්ගත පෙන්ගුවින් කුරුල්ලා පසුගියදා 36වැනි උපන් දිනය සැමරුවා.මේ කුරුල්ලා එංගලන්තයේ ග්ලවුසෙස්ටර්ෂයර් සත්ව උද්‍යානයට 1982දී රැගෙන එද්දි උගේ වයස අවුරුදු පහකට වැඩියි.දැන් උගේ එක් ඇහැක් පේන්නේත් නැහැ.‍මේ වර්ගයේ රක්ෂිතවල සිටින පෙන්ගුවින් කුරුල්ලන්ගේ සාමාන්‍ය ආයු කාලය වසර 15 - 20ක් අතර වුවත් මේ තුරුල්ලා මෙපමණ කාලයක් සිටීම වාර්තාවක් බවයි පැවසෙන්නේ.මිසී ලෙස හැඳින‍්වෙන මේ කුරුල්ලාගේ සහකරු සෙත්ට වයස අවුරුදු 34ක්.මිසී එදා සිටහ සෙත් සමගින් ඉතා සහයෝගයෙන් ජීවත් වෙනවා.  ඇය අප කවුරුත් දන්නා කරුණාවන්ත තෙරේසා මව් තුමියයි. දුප්පතුන් හා ලාදුරු රෝගීන් ආදින් ඇගේ දරුවන් වුණා. ඒත් ඇය ගැන බොහෝ දෙනා නොදන්නා වංහුං තියෙනවා.1910 දී ඇලබාමා වලදී උපන් ඇගේ නියම නම් ඇග්නස් ගොන්ක්ෂා බොජෙක්ෂුසු ය. තම පියාගේ මරණින් පසු ඇග්නස් ගේ පවුල අසරණ වුණා. පියා මියයන විට ඇගේ වයස අවුරුදු 8 යි.කුඩා කාලයේ සිට මිෂනාරී කටයුතුවලට ලැදි වූ ඇය වයස අවුරුදු 12 දී ආගමික කටයුතුවලට නැඹුරු වුණා.වයස අවුරුදු 18 දී ගෙදරින් පිටව ගොස් අයර්ලන්තයේ රන්ෆම්හම් වලදී සිස්ටරිස් ඔෆ් ලොරෙටෝ (Sisters of Loreto) නම් ආගමික සංවිධානයට බැඳුණා. ඉන් පසු වයස අවුරුදු 87 දී මැරෙන තුරා ම ඇය මව හා සොයුරිය දකින්නට ගියේ නැහැ.අයර්ලන්තයේ දී ඉංග්‍රිසි ඉගෙන ගත් ඇය ඉන්දියාවේ ඩාජිලිං හි Sisters of Loreto සංවිධානයට මාරු වුණා.වයස අවුරුදු 21 දී එනම් 1931 දී කන්‍යා මව් තුමියක බවට පත්වූ ඇය තෙරේසා යන නම තෝරා ගත්තා.ඉන්පසු ඇය කල්කටාවේ සාන්ත මේරි උසස් පාසලේ ධනවත් පවුල්වල දියණියන්ට භූගෝලය ඉතිහාස උගන්වන්නට පටන්ගත්තා. වසර 15 ක් එහි සිටියදී ඇය දුප්පත් දරුවන්ට උදව් කළා.1946 දී ඇය මෙසේ කීවා. “මට ඇසුණා ජේසුස් වහන්සේ කියනවා දුප්පතුන් වෙනුවෙන් ඔවුන්ගේ ගඳ ගහන මුඩුක්කු වලට ගිහිං උදව් කරන්න කියා.”ඒ සඳහා සාත්තු සේවය ඉගෙන ගන්නට ඇය ඉන්දියාවේ ආර්ච්බිෂොප් තුමාගෙන් අවසර ඉල්ලුවා. ඒ අවසරයෙන් ඇය සාත්තු සේවය ඉගෙන ගත්තා.1948 දී තෙරේසා නම් වූ කන්‍යා මව් තුමිය සරල සාරියකින් සැරසි මුඩුක්කු අතරේම කුඩා නිවසක් සාදාගෙන දුප්පතුන්ට උදව් කළා. ඔවුන්ගේ ලෙඩ දුක් වලට පිහිට වුණා.ඇගේ මුඩුක්කු දිවියේ පළමු වසර ඉතා කටුක අත්දැකීමක් වුණා. ඇයට ආදායමක් නැතිවුණා.එහෙත් ඇය ලාදුරු රෝගීන්ට රෝහලක් ඉදිකළා. අනාථ තරුණියන්ට නිවාසයක් ඇතිකළා. රැකියා නැති තරුණ තරුණියන්ට පිහිට වුණා.1962 දී ඇය ඉන්දියාවේ පද්ම ශ්‍රී නාමයෙන් පිදුම් ලැබුවේ, ඇගේ දුප්පතුන් කෙරෙහි කැපවීම නිසා. 1974 දී ඇයට පාප් වහන්සේ සාමයේ ත්‍යාගය පිරිනැමුවා.1979 දී ලෝක සාමය පිළිබඳව නො‍බෙල් තෑග්ග තෙරේසා මව් තුමියට ලැබුණා. මුළු ලොවම කම්පනයට පත්කරවමින් මේ උතුම් සාමදායිකාව 1997 සැප්තැම්බර් 5 ස්වර්ගස්ථ වුණා. ඇය සාන්තුවරියක් ලෙස නම් කළා 2003 දී.දයා ඩී. ෆොන්සේකාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>08</month>
      <day>18</day>
    </date>
    <link>http://www.silumina.lk/2013/08/18/_art.asp?fn=as1308183</link>
    <topic>අම්මා නැති ගෙදර දරුවන්ට නිසි රැකවරණය ඇත්තේ ම නැහැ</topic>
    <author>රමණී සුබසිංහ</author>
    <content>අම්මා නැති ගෙදර දරුවන්ට නිසි රැකවරණය ඇත්තේ ම නැහැඅපේ මවුවරු රැකියා සොයා විදේශගත වෙන්නට පටන් ගත්තේ මීට අවුරුදු තිහකට පමණ පෙර සිටය. විශේෂයෙන් මැදපෙරදිග රැකියා සඳහා ගියේ නැත. විවෘත ආර්ථිකයත් සමඟ ගුණ යහපත්කම්වලට වඩා මුදලට මුල්තැන ලැබුණි.සරල ජීවන රටාවකට හුරුවී සිටි සමාජය බහු භාණ්ඩික සමාජයක් බවට පත්වුණි. මවුපිය දූ දරුවන් අතර වූ බැඳීම ටිකෙන් ටික දුරස් වුණි. තමන් සමඟ ජීවත්වන ධනවත් අසල්වැසියන් අනුකරණය කරමින් තමන්ගේත් වත් පොහොසත්කම් ප්‍රදර්ශනය කිරීමේ අවශ්‍යතාවක් සමාජයේ නිර්මාණය වුණි.ගෘහ මූලිකයා ලෙස පවුලට ධන ධාන්‍ය උපයා දුන් පියා හා කරට කර මුදල් උපයන්නට බොහෝ මවුවරුනට සිදුවිය. එහෙයින් රට රැකියාවට අපේ මවුවරු පුරුදු වුණේ ඊට විකල්පයක් ලෙසය.ඒ ලස්සනට ගෙයක් දොරක් සාදාගෙන, යාන වාහන ඇතිව ජීවත් වීමේ බලාපොරොත්තුවෙනි. එසේත් නැතිනම් තමන් දුක් විඳ හෝ දරුවන් ගේ ජීවිත සැපවත් කරවීමේ අරමුණෙනි. ඔවුන්ට හොඳ අධ්‍යාපනයක් දීමේ අරමුණෙනි.එවැනි ප්‍රාර්ථනාවන් කිසිවිටෙක වැරැදි නොවේ. එහෙත් බලාපොරොත්තු පොදි බඳිමින්, බොහෝ දේ හිමිකර ගැනීමේ අටියෙන් රැකියා සොයා නොරට යන අම්මාවරු ආපසු මෙරටට එන්නේ බොහෝ දේ හිමි කරගෙන නොව අහිමි කරගෙනය. එය වචනයෙන් විස්තර කළ නො හැකි ඛේදවාචකයකි. ‍නිට්ටඹුව සාරිපුත්තජාතික අධ්‍යාපන පීඨාධිපතිකොටගම වාචිස්සර හිමිඅධ්‍යාපනයෙන් මෙන් ම වත් පොහොසත්කමින් ද දිළිඳු මවුවරු බොහෝවිට තෝරා ගන්නේ මැද පෙරදිගය. ගෘහ සේවිකාවක් ලෙස වඩාත් පහසුවෙන් යා හැකිවන්නේ එහි පමණක් වන බැවිනි.මුදල් ගැන පමණක් සිතා යන ඒ ගමනේ බරපතළ බව ඔවුන් වටහා ගන්නේ බොහෝ ප්‍රමාදවය. එවැනි උදාහරණ අපේ සමාජයේ දුලබ නැත. මවක් විදේශ ගත වන්නේ තම දරුවන් ගේ රැකවරණය පියාට හෝ තම මවුපියන්ට බාර කරමිනි.එසේත් නැතිනම් ඥාතියකුට හෝ සමීපතම හිතවතියකට බාර කරමිනි. පවුලේ විනාශය ඇරඹෙන්නේ ද එතැනිනි. එහෙත් එහි බරපතළකම ඇය නොදන්නී ය. ‍‍‍’අම්මා නැති කල අප්ප කවර කල’ යැයි ගැමියෝ කියති.අම්මා නැති ගෙදර දරුවන්ට බොහෝවිට පියාගෙන් නිසි රැකවරණයක් ලැබෙන්නේ නැත. ආදරය, සෙනෙහස, කරුණාව වෙනුවට ඔවුන්ට ලැබෙන්නේ අඩම්තේට්ටම්වලට මුහුණ දෙන්නටය.කායික මානසික පීඩාවන්ට ගොදුරු වීමටය. ආච්චි අම්මාගේ, සීයා ගේ රැකවරණය පමණක් දරුවන්ට කිසි විටෙක ප්‍රමාණවත් නොවේ. ඔවුන් ගතින් මෙන් ම සිතින් ද දුබලය. අධ්‍යාපනයෙන් මෙන් ම අපේක්ෂණ මට්ටමින් ද දුර්වලය.දරුවන්ට සමාජයෙන් විය හැකි ගැහැට දකින්නට තරම්, ඔවුන් නිසි අධ්‍යාපනයකට යොමු කරවීමට තරම් ශක්තියක් ඔවුන්ට නැත. මැදපෙරදිග නොවිඳිනා දුක් විඳිමින් මව එවන මුදල් නිසි පරිහරණයකින් දරුවන් වෙනුවෙන් විය පැහැදම් කරන්නට ඔවුන්ට අවබෝධයක් නැත.අසල්වැසියන්, හිත මිතුරන් පිළිබඳව ද අද සමාජයේ කිසිදු විශ්වාසයක් තැබිය නොහැකිය. ඒ සාමාන්‍ය ස්වභාවයයි. ඉඳින් හොඳ නරක නොදන්නා, නිසි මඟ පෙන්වීමක් නැති දරුවෝ ද යායුතු මග නොදැන අතරමං වෙති.දසමාසයක් කුස හොවාගෙන අනේකවිධ පීඩා විඳිමින් මෙලොව බිහි කරන දරුවන්ට දුකක් නොදී හැම සැප සම්පතක් ම උරුම කර දීම අම්මා කෙනකු ගේ එකම ප්‍රාර්ථනාවය. එහෙත් මවක් සිහියට ගත යුතු ප්‍රධාන කරුණක් තිබේ.එනම් දරුවන් ගේ ජීවිතය සුඛිත මුදිත කරන්නට බාහිර සැප සම්පත් පමණක් ප්‍රමාණවත් නොවේ. දරුවන් ගේ ජීවිතයට මහා ශක්තියක් වන්නේ අම්මාගේ අසීමිත වූ ආදරය සෙනහස මිස සුඛෝපභෝගී ජීවිතය නොවේ.අම්මා තරම් දරුවන් රකින වෙනත් කෙනෙක් මෙලොව නැත. දරුවන් ගේ හිත හඳුනන, හැසිරීම් අවබෝධ කරගත හැකි කෙනෙක් නැත. ඒ සියලු දේ සඳහා ඇය දරුවන් සමඟ සිටිය යුතුය. අනෙක් අතට අපි ජීවත් වන්නේ අතීතයේ වැනි මිනිස්කම හඳුනන සමාජයක නොවේ.අපේ දරුවන් බිලි ගන්නට සැරසුණු මිනිස් වෙස්වළාගත් අමනුෂ්‍යයන් අප අතරම සිටී. අවස්ථාව ලද සැණින් ඔවුහු ක්‍රියාත්මක වෙති. අම්මා නැති දරුවන්, රැකවරණය අහිමි දරුවන් නිතැතින් ම ඔවුන්ට ගොදුරු වේ.ගුවන් විදුලියෙන්, රූපවාහිනියෙන්, පුවත්පතින් අපිට අද වැඩිපුරම වාර්තා වන්නේ ද එවැනි අප්‍රසන්න පුවත් ය. මේ නිසා මවක් තම දරුවන් සමීපයේ ම රැ‍ඳෙමින් ඔවුන් ගේ ජීවිතය ගොඩ නැංවීමට උත්සාහ කරනු විනා අවුරුදු ගණන් ඔවුන් තනිකර යාම නුසුදුසුය.ජීවත් වන්නට මුදල් ඇවැසි බව සැබෑය. දරුවන් සමඟම සිටිමින් ජීවිතයේ දුක ජය ගන්නා බොහෝ මවුවරු මේ සමාජයේ කොතෙකුත් සිටී. ඒ දරුවෝ ද මවුපියන් විඳින දුක දැක ඒ පන්නරය ලබමින්, ඔවුන් ගේ ආදරය සෙනෙහස විඳිමින් ජීවිතය ජය ගන්නට වෙහෙසෙති. දුක හඳුනන දරුවෝ කිසි දිනෙක වැරදි මග නොයති.අනෙක් අතට දරුවන් ගැන අසීමිත බලාපොරොත්තු ඇතිව විදේශගත වන ඇතැම් අම්මලා අවුරුදු තුන හතරකට පසු මෙරට එන්නේ ද බොහෝ දේ අමතකව ය. තමන්ගේ සැමියා හා දරුවන් අතර වූ බැඳීම ඇයට අමතකය. ඇඳුමෙන් පැලඳුමෙන්, කතාබහෙන් හැසිරීමෙන් ද වෙනස්ය.ඇතැම්විට ඇය දරුවන් ගේ පියා ද ප්‍රතික්ෂේප කරන්නීය. මව එනතුරු දරුවන් කවා පොවා පෝෂණය කරමින් රැකවරණය දුන් ඇතැම් පියවරු ද ඒ නිසාම අපහසුතාවට ලක්වෙති. අඬදබර කල කෝලාහල ද ඇරඹෙන්නේ එතැනිනි.ඉදින් ඒ වරද ද පියාටම පටවමින් මව නැවත විදේශ ගත වන්නීය. එතැනදී අසරණ වන්නේ දරුවෝ ම ය. මේ නිසා නොරට යන්නට පෙර මවක් සිය දහස්වරක් සිතා බලා තීරණයක් ගත යුතු වන්නේ එහෙයිනි. පවුලක සාර්ථකත්වය ඇත්තේ මුදල මත නොව නොබිඳුණු සෙනෙහස මත බව ඇය වටහා ගත යුතුය.රමණී සුබසිංහ කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>08</month>
      <day>18</day>
    </date>
    <link>http://www.silumina.lk/2013/08/18/_art.asp?fn=as1308184</link>
    <topic>නෙළුම් විල</topic>
    <author/>
    <content>නෙළුම් විලඑකෝමත් එක කාලයක අටවැනි පන්තියේ ද ශිෂ්‍යත්ව විභාගයක් තිබිණි. පන්ති‍ෙය් සිටි හැම ළමයාටම ශිෂ්‍යත්ව විභාගයට ඉදිරිපත් වීමට අවස්ථාව නොලැබුණේ ඊට නිශ්චිත වයසක් තිබූ හෙයිනි.මේ යුගයේ වසර අවසාන වාර පරීක්ෂණයෙන් අසමත් වූ අය ඉහළ පන්තියට නොයැවිණි. ඔවුනට පරණ පන්තියේම රැඳී සිටීමට සිදුවිය. එකම පන්තියේ දෑවුරුද්දක් රැඳී සිටින විට වයස යයි. මේ නිසා අ‍ෙට් පන්තියේ සිටි ළමයින් අතුරින් විභාගයට මුහුණ දෙන්නට වයසින් සුදුසුකම් ලැබුවේ කිහිප දෙනකු පමණි.ඒ තබා ශිෂ්‍යත්වය වෙනුවෙන් කැරුණු විශේෂ ඉගැන්වීමක් ද නොවීය. අද මෙන් උපකාරක පන්ති සංස්කෘතියක් ද නොපැවතිණි. මේ හේතුකොටගෙන විභාගයෙන් සිසුවකු සමත් වූයේ හුදෙක් ඔහු සතු සහජ කුසලතා නිසාමය. දරුවකු ශිෂ්‍යත්වය සමත් වුව ද ඒ වෙනුවෙන් ඔහුට ලැබුණු විශේෂ ගෞරවයක් හෝ පිළිගැනීමක් ද නොවීය.පනහේ දශකයේ අටේ ශිෂ්‍යත්වයෙන් විශිෂ්ට ප්‍රතිඵල පෙන් වූ විවිධ පළාත්වල සිසුහු පිරිසක් කොළඹ ඉහළ පෙළේ විදුහලකට ඇතුළත් කරන ලදහ. මොවුනට ශිෂ්‍යත්ව ආධාර ලෙස මසකට රුපියල් විස්ස බැගින් ගෙවන ලදී. පසුව මෙය තිහ දක්වා වැඩි විය.මෙහිදී සිදුවූයේ සිංහල මාධ්‍යයෙන් විද්‍යා විෂයයන් ඉගැන්වීමයි. පාසලේ වෙනත් පන්තිවල සිටියේ සල්ලිකාර පවුල්වල දරුවන් නිසා ‘ස්කොලර්ස්ලා’ කියා අපට පුංචි ‍පහේ කොන්කිරීමක් නොතිබුණාත් නොවේ.මේ ශිෂ්‍යත්වලාභීන් අතර හරිම අහිංසක ළමයෙක් සිටියේය. නිතරම හුදෙකලාවී සිටීමට කැමැත්ත දැක්වූ හේ ගණිතයට හැබෑ හපනෙක් විය. සිසුවකු තමාට අපහසු කිසියම් ගණිත ගැටලුවක් විසඳා ගනු පිණිස ඔහුගේ උපකාරය පැතුවොත් ඔහු නිහතමානීව ඒ උපකාරය කළේය.පන්තියේ ළමයින් ඔහු හැඳින්වූවය් එම්.එස්. නමිනි. එම්. වූ කලි මැතමැටික්ස්ය. එස් යනුවෙන් වහරන ලද්දේ ඔහුගේ නමෙහි මුලකුරය.පාසල් යුගය නිමා විය. කාලය ඉක්ම ගියේය. පාසල් යුගයේ එකට සිටියෝ සැබෑ දිවියේ විසිර ගොස් සිටියෝය.තවත් කලෙක මිතුරන් එකතු කරගැනීමට වුවමනාවක් කිහිප දෙනකු තුළ පැනනැඟිණ. ඒ වෙනුවෙන් ඔවුහු පුවත්පත් දැන්වීමක් පළ කළහ. පරණ මිත්‍රයෝ බොහෝ දෙනෙක් ඒ හමුවට ආහ. ඒත් එම්.එස්. නම් ආවේ නැත.මිතුරු හමුවේ සුවඳ ද අතීතයට එක් කරමින් කාලය ගෙවී ගියේය. මිතුරෝ ද කෙමෙන් කෙමෙන් රට තුළ කිඳී ගියහ.දිනක් කිරිබත්ගොඩ දී අපට අහම්බෙන් එම්.එස්. හමුවිය.‘ආයුබෝවන් මිත්‍රය! අඳුනගන්න පුළුවන් ද?ටික වෙලාවක් මූණ දිහා බලාගෙන සිටි එම්.එස්. පුංචි හිනාවක් පෑවේය. “මේ අපේ පාසල් මිත්‍රයොනෙ. මේ බියන්විල. මෙයාගෙ නම නං මතක නෑ. කොච්චර කාලෙකට පස්සෙද අපි හම්බ වුණේ?”“ඉතින් කොහොමද ජීවිතේ? දැන් දරු මුනුපුරොත් ඇති නේද? ඇයි මේ රැවුල වවාගෙන?”“මොන බැඳිල්ලක් ද නංගිල දෙන්නවත් බන්දල දෙන්න බැරිවුණුකොට? අන්තිමට එයාලයි මායි නොබැඳම වයසට ගියා!”“පදිංචිය මෙහෙද?”“ඔව් පැන්ෂන් එක ගන්න ටවුමට ආව”“එම්.එස්. කැම්පස් සිලෙක්ට් වුණා නේද?”“ඔව්, පේරාදෙණියනෙ හම්බ වුණේ. වියදම් දරන එකනෙ ප්‍රශ්නෙට හිටියෙ. ඒ කාලෙ අපි හිටියෙ පාමංකඩ කුලී ගෙදරක. තාත්තටත් ස්ථිර ආදායමක් තිබුණෙ නෑ. අම්මත් හිටියෙ ලෙඩ ගානෙ. හරිම අමාරුවෙන් අපි ජීවත්වුණේ. ඒ හින්ද වැඩිදුර ඉගෙනීමට අදහසක් තිබුණෙම නෑ මට.“ඉතිං කැම්පස් යන්නෙ නැතුව රස්සාවකට ගියාද?”“නෑ.. නෑ. ඒක මෙහෙමයි වුණේ. උසස් පෙළ ප්‍රතිඵල බලන්න ගිය වෙලාවෙ ගුණරත්න සර් හම්බ වුණා. මං පාස් වෙච්ච එක ගැන සර් හිටියෙත් හරිම සතුටින්. “ඔය ළමයට ප්‍රශ්න තියන වග මං දන්නව” කියල කියපු සර් මට සල්ලි වගයක් දීල “මේ සල්ලිවලින් අවශ්‍ය දේවල් ගන්ඩ. කැම්පස් පටන්ගන්න දවසට මාත් එක්කම යං” කියල කිව්ව.“ඒ කියන්නෙ ඔයා කැම්පස් ගියා?”“ගියාට මගෙ මනස අවුල් වෙලයි තිබුණෙ. මාස තුනයි මං හිටියෙ. ඒක අල්ලල දැම්ම”“ඊට පස්සෙ?”“ඊට පස්සෙ ශිෂ්‍ය ගුරු පත්වීමක් ලැබුණ. පඩිය රුපියල් සීයයි. මහරගම ගුරු අභ්‍යාස විද්‍යාලෙට ඇතුළත් වුණා. පුහුණු ගණිත ගුරුවරයෙක් විදිහට අන්තිමට ඉගැන්නුවෙ කැලණියෙ ඉස්කෝලෙක”“අපි කවුරුත් සර්ට ණයගැතියි. ඒ කාලෙ මතකද හවස පන්තියකුත් දාල අපිට නොමිලෙම ඉගැන්නුව”“ඇයි අපේ දෙන්නෙක් ලුමුම්බා ගියෙත් සර්ගෙ උදව්වෙන්”“ඔච්චර උදව් කරපු සර්ව බලන්න ගියේ නැද්ද?”“තාම බැරිවුණා. ගුණරත්න සර්ව විතරක් නෙමේ සොයිස සර්වත් බලන්ඩ යන්ඩ ඕනෑ”“කරපු උපකාර මතක තියන එක ලොකු දෙයක්. සොයිස සර් මොනවද ඔයාට කෙරුවෙ?”“ඒ කාලෙ දවල් කෑමට පැයක් තිබුණනෙ. ළමයි ඔක්කොම පන්තියෙන් පිටවෙනව. බඩ පිරෙන්ඩ වතුර බීල මං පන්තියට වෙලා ඉන්නව. කවුරුත් දන්නෙ නෑ මං ඉන්නෙ බඩගින්නෙ කියල. දවසක් සොයිස සර් මං ළඟට ඇවිත් මට කතා කෙරුව. “මං කීප දවසක්ම දැක්ක ළමයා ...” කියල සර් වචන ටික ගිලගත්ත. මම බිම බලාගත්ත. ඉන්පස්සෙ සර් මාව අඬගහගෙන කැන්ටිමට ගියා. “හැමදාම මෙයාට කෑම දෙන්ඩ! බිල මගෙ ගාණට දාන්ඩ!’ කියල සර් කැන්ටිමේ එක්කෙනාට කිව්ව. එදා ඉඳන් ඉස්කෝලෙන් අස්වෙනකං මං දවල්ට කෑම කෑවෙ සොයිස සර්ට පින් සිද්ධ වෙන්ඩ.”අප වෙන්වූයේ ගුරුවරුන් දෙදෙනාම බැලීමට යනු පිණිස දිනයක් ද යෝජනා කරගෙන ය.අපේ නෙත් පෑදූ දෙවිවරුනි ඔබ සැමට දීගායු වේවා!නාවින්නේ යූ.ඒ.ආතර් මහතා විසින් යොමු කරන ලද ලිපියක් ඇසුරිනි. ඉකුත් ජූනි 30 සිළුමිණ නෙළුම් විලේ ‘මාතු පාදං නමාමි’ හිසින් පළ වූ සංවේදී ලිපිය සම්බන්ධයෙන් ප්‍රතිචාර ලිපි දෙකක් ලැබී තිබේ. පළමුවැන්න මැදපෙරදිග වෙසෙන ශ්‍රී ලාංකිකයකුගෙනි. දෙවැන්න ගාල්ල, දිස්ත්‍රික් ලේකම් කාර්යාලයෙනි.අනන්‍යතාව කිසිසේත් ප්‍රකාශ කිරීමට අකැමැති විදේශගත ශ්‍රී ලාංකික පාඨකයා විසින් එවන ලද ලිපිය සංස්කරණය කළ විට පහත සඳහන් ස්වරූපයක් ගනී.ඒ මෙසේය.‘මහත්මයාණනි, මට ඔබගේ ඉඩම අවශ්‍ය නැති බව පළමුවෙන්ම කියමි. ඒ වෙනුවට විකල්ප අදහසක් ඉදිරිපත් කරමි.ඔබ ඔය ඉඩම ඔබගේ දරුවකු වෙනුවෙන් හෝ ඉදිරි අවශ්‍යතාවක් වෙනුවෙන් තබාගන්න.ඔබගේ මවගේ වාර්ෂික පින්කම වෙනුවෙන් අවශ්‍ය උදවු මම සපයන්නෙමි.ඔබගේ සිතුවිල්ල යහපත් නම් මාගේ උදවුවෙන් ලැබෙන දෙයින් ඔබටත් ඔබේ මවටත් පින් ලැබෙනු ඇත හේතුව එය ලැබෙන්නේ ඔබේ උත්සාහය නිසා වන බැවිනි.පසු ‍කලෙක දී ඔබට අවශ්‍ය නම්, ඔබගේ ඉඩම පන්සලකට හෝ බෞද්ධ සේවාවකට කැපකිරීමෙන් ඔබගේ මවට මෙන්ම ඔබටත් මටත් පින් ලැබෙනවා ඇත.හොඳින් සිතා බලා ඒ ගැන කටයුතු කරන්න.මගේ ලිපිනයට ලිපියක් එවන්න. එවිට සාධාරණ ආධාරයක් එවිය හැකියි. ඔබගේ විස්තර ලියා එවන විට නම, ගම, දුරකථන අංකය හැරුණු විට බැංකු ගිණුම් අංකය ද සඳහන් කරන්න.සැ.යු. - විදේශගත සිළුමිණ පාඨකයා සිය අනන්‍යතාව කිසිසේත් හෙළි නොකරන ලෙස අවධාරණය කර තිබේ. එහෙයින් ‘මාතුපාදං නමාමි’ ලිපිය ලියූ අයට නෙළුම්විලට ලිපියක් එවා අදාළ ලිපිනය ලබා ගත හැකි ය.දෙවැනි ඉල්ලීම කර ඇත්තේ ගාල්ල දිස්ත්‍රික් ලේකම් ප්‍රගීත් රසික කුමාර මහතා ය.කුමාර මහතා අදාළ ඉල්ලීම කරන්නේ ගාල්ල දිස්ත්‍රික්කයේ අවදානම්සහගත තත්ත්වයට පත්වූ පවුල් දෙකකට නිවාස ලබාදීමේ වැඩසටහන වෙනුවෙනි.මල්කාන්ති සහ පවු‍ෙල්අය වෙනුවෙන් සහ දිල්රුක්ෂි සහ පවුලේ අය වෙනුවෙන් ලියා ඇති එම දීර්ග ලිපියේ අදාළ පවුල් දෙකට ඉඩම් කොටස් ලබා ගැනීමට ඇති සුදුසුකම පෙන්වා දී තිබේ.සැ.යු. ‘මාතු පාදං නමාමි’ ලිපිය ලියූ නෙළුම්විල පාඨකයා ගාල්ල දිස්ත්‍රික් ලේකම් කාර්යාලයේ යෝජනාවට කැමැත්ත පළ කරන්නේ නම් ඒ බව ලිඛිතව යොමු කරන්න. එවිට එය ලේකම් කාර්යාලයට යොමු කළ හැකි වනු ඇත.-සංස්කාරක  නෙළුම්විල, සිළුමිණ, ලේක්හවුස්, කොළඹ. කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>08</month>
      <day>18</day>
    </date>
    <link>http://www.silumina.lk/2013/08/18/_art.asp?fn=as1308185</link>
    <topic>අසරණයන් වෙනුවෙන් ජීවිතය කැපකළ ඉස්පිරිතාලෙ ජෝඩුව</topic>
    <author>ඉනෝකා පෙරේරා බණ්ඩාර</author>
    <content>අසරණයන් වෙනුවෙන් ජීවිතය කැපකළ ඉස්පිරිතාලෙ ජෝඩුව ලෙඩ දුක් එක්කම හැපෙන ජීවිතේ වෙලාවකට මහ බරක්. ලෙඩක් දුකක් හැදෙනවා තබා ඒවා නෑහෙන තරමටයි හිතට හොඳ.හුඟ දෙනෙක් හිතන්නෙ එහෙම වුණත් ගිලනුන් සුවපත් කිරීමෙන් අපමණ සතුටක් ලබන මුල්ලෙරියාව හෙද යුවළ හිතන්නෙ වෙනස් විදියකට.  ගංගා සහ මහසෙන්“වෙදකම තරම්ම හෙදකම වැදගත් කියලා මනුස්සයකුට දැනෙන්න ලෙඩ ඇඳට වැටෙන්නම ඕනෙ. කොයිතරම් බෙහෙත් කළත් ලෙඩෙකුට ලැබෙන සාත්තුවයි, ඉක්මන් සුවය ලබා දෙන්නේ. ඒ අතින් අපි දෙන්නා හරි වාසනාවන්තයි. හෙද යුවළක් වීම තුළ අවුරුදු විසි ගණනක් පුරා අපි ලබන්නෙ ඒ තෘප්තිය.”ඔහු, කිත්සිරි මහසෙන් මුල්ලේරියාව. කොළඹ ජාතික රෝහලේ බාහිර රෝගී අංශය භාරව කටයුතු කරන පළමු ශ්‍රේණියේ හෙද නිලධාරිවරයා. ‘මේල් නර්ස්’ කෙනකුව පටන් ගත් වෘත්තීය ජීවිතේ අද ඔහු හෙද සොහොයුරු (Nursing Master) තනතුරේ.ඇය, ගංගා නිලංජනී. ජාතික රෝහලේ හෙද සොයුරියක (NursingSister) ලෙස ඈ මත්තෙත් විසල් වගකීමක්.ඒත් නර්ස්ලා තරම් බැණුම් අහන ජාතියක් තවත් ඉන්නවද... ලෙඩ්ඩු වුණත් හොඳක් කියන්නෙ බොහොම කලාතුරකින්. එහෙම රස්සාවක කොයින්ද මේ තරම් තෘප්තියක්... ඔබට හිතේවි.“අපේ වෘත්තිය ‘වඩා හොඳට සහ කැමැත්තෙන් කිරීමය’, අපි දෙන්නගෙම ආදර්ශ පාඨය. ඒක අපි දෙන්නගෙම ජීවිත හා බැඳුණු දෙයක්. ඒ නිසා මොන බාධක, මැද වුණත් රාජකාරිය කරන්නෙ අප්‍රමාණ සතුටකින්...”දයාව, කරුණාව කෙසේ වෙතත් අසරණ ලෙඩකු වෙනුවෙන් උපදින ළතෙත් බවක් හෝ නැති හිතකට, හෙදකම තවත් එක් රස්සාවක් විතරයි. ඒ අතින් මහසෙන්ලා වෙනස්.ඕනෑම වෙලාවක ඕනෑම දුරකට යන්න ලෑස්තිපිට, ඇඳුම් කෑලි දෙක තුනක් දමා ගත් බෑගය මේ දෙන්නගේ වාහනේ ඩිකිය ඇතුළේ.“අද ජීවතුන් අතර නැතත් ඒ පුරුද්ද ඇති කළේ අපේ අම්මා. ඈ මේට්‍රන්වරියක්. මං මේල් නර්ස් කෙනෙක් වුණෙත් අම්මගේ උවමනාවට. අම්මා දොන් විමලා චන්ද්‍රානී. තාත්තා මාටින් මුල්ලේරියාව, සර්වාංග වෙදකමට නමක් දිනූ ‘ගොඩගම වෙද මහත්තයා.’ අපේ පවුලේ දරුවො අට දෙනයි. අම්මා - තාත්තා වගේ ගිලන් උපස්ථානය තෝරා ගත්තු පවුලේ පළමු පුතා මං.වෙදකමයි - හෙදකමයි දෙකම ගෙදර බව නොතේරුණාට ඒ කාලෙ ඉබේම වගේ තල්ලු වුණේ ඒ පැත්තට. රැයක් දවාලක් නැතිව තාත්තා ළඟට ලෙඩ්ඩු ගෙනාවත් තාත්තා ඒ හැමෝටම වෙදකම් කළේ කිසිම දොසක් නොනඟා.තෙල් බෙහෙත් හිඳින්න තාත්තා තඹ හැලිය ළිපේ තියනකොට ළිපට ගින්දර දමන්නෙ පුංචි අපි. වෙලාවකට තාත්තා එක්ක බෙහෙත් හොයන්න කැලේ රිංගන්නේ මං. බෙහෙත් කොටලා දෙන්නෙ මං. තාත්තා වෙදකම් කරන කල් ළමයි බලාගත්තෙ ගමේ වැඩිහිටි අය.සමහරදාට අම්මා ගෙදර හිටියෙ උදේට විතරයි. නර්ස් නෝනා කෙනෙක් විදියට කරන සේවය ගැන ලොකු අවබෝධයක් නැතිවුණාට, ඉස්පිරිතාලේ වැඩ කියලා ළමයි තේරුම් ගත්තා. අම්මා ‘නයිට් ඩියුටි’ ගිය දවසට පහුවෙනිදා උදේම ළමයි ටික පාර අයිනට වෙන්න තියෙන මහා විශාල අඹ ගහට නඟිනවා.ඈත තියා සුදු ඇඳුම ඇඳගත් අම්මගේ ඡායාව පේනකොට එක්කෙනා දෙන්නා හිමිට පහළ අතුවලට එනවා. අම්මා ළං වෙද්දි ගහෙන් බිමට පැනලා ඉස්සරහට දුවන්නෙ තරගෙට වගේ. තාත්තගෙ වෙදකමයි අම්මගෙ හෙදකමයි අතර ගෙවිච්චි ජීවිතයේ අපි ලොකු මහත් වුණා. එතකොට මං හිටියෙ කොළඹ ආනන්දෙ ගණිත අංශයෙන් උසස් පෙළ ලියලා”.තරුණි පත්තර කෑල්ලක් පෙන්වලා අම්මා පුතුට යෝජනාවක් ගේනවා.‘පුතා නර්ස්ලා 5000 ක් බඳවා ගන්නවා. මේකට ඔයත් දාන්න...’83 ජූලි කලබල. කරන්න වැඩකුත් නැතිකමට මාත් ඉල්ලුම් කළා. ඉන්ටවීව් යන දවසේ බස් වැඩ කරන්නෑ. අම්මයි මායි බූමිතෙල් ලොරියක නැඟලා මරදානට ගියා. උසස් පෙළ ප්‍රතිඵල එද්දි මං හෙද විදුහලේ පුහුණුවත් පටන් අරන්. ඒ ජීවිතේට මං ප්‍රිය කළා.හෙදකමයි මගේ ඇ‍ඟේ තියෙන්නෙ වග තේරුණා. අපේ කණ්ඩායමේ ගැහැනු ළමයි 18 යි. මාත් එක්කම පිරිමි ළමයි හිටියෙ දෙන්නයි...මහසෙන්ට ගංගා මුණ ගැහෙන්නෙ කොළඹ හෙද විදුහලේ පුහුණුව ලබන කාලේ.සුනාමියදා උපස්ථාන කරමින්කාරුණික හදවතක්, තීක්ෂණ බුද්ධියක්, සහ කඩිසර දෑතක් යන තුන් කාරණා සංකේතවත් කරන ගිනිදලු තුනකින් සමන්විත පහන් අතට ගෙන ‘නයිටින්ගේල්’ ප්‍රතිඥාව යළි සිහි කරන ඔවුන්, ගිලන් සේවය අරඹනවා.එහෙම පටන් ගත්තු හෙදි ජීවිතේ අම්මා අවුරුදු 35 කට වඩා ගත කළේ ඉතාමත් තෘප්තියෙන් කියලයි මහසෙන් කියන්නේ.“හෙදියක ලෙස ගත කළ ඒ ජීවිතේට අම්මා කොයිතරම් ඇලුම් කළා ද කිව්වොත් යුද්ධෙ තදේට තිබුණු ඒ කාලෙ හදිසි අවස්ථාවලදී අපි දෙන්නට ගෙදරට වෙලා ඉන්න අම්මා ඉඩ දුන්නෙ නෑ.බෝම්බ පුපුරණ කාලේ හමුදා සොල්දාදුවෝ, සාමාන්‍ය මිනිස්සු රෝහල්වලට ගෙනාවේ අතපය එල්ලි එල්ලී.‘යන්න... යන්න... ඔය දෙන්නට හොඳ වැඩක් කරන්න අවස්ථාවක් ඇවිත්. ඇඳුම් දෙක තුනකුත් බෑග් එකට දමාගෙනම යන්න. පුළුවන් තරම් වැඩ කරලා ලෙඩ්ඩු බේරගන්න බලන්න...”ඈ කිව්වෙ එහෙමයි. අම්මා ඇතිකළ ඒ පුරුද්දට තවමත් අපේ ඇඳුම් බෑග් එක ඩිකියෙ වරදින්නෑ. එදා ඩියුටි හමාර වෙලා ගෙදරට ගොඩවැදුණා විතරයි, සුනාමි ආරංචිය එද්දි. අපි දෙන්නම ආපිට හැරුණා. යන වාහනේක එල්ලිලා හම්බන්තොට රෝහලට වාර්තා කළේ ස්වේච්ඡාවෙන්.“අපි එදා ගිය එක ලොකු දෙයක් වුණා. ඒ රෝහලේ හැම සේවකයකුගේම කවුරුහරි කෙනෙක් සුනාමියට හසුවෙලා තිබුණා. ඉස්පිරිතාලේට ගේන ලෙඩුන්ට හරි සේවයක් කරන්න තරම් ඒ කාටවත් සිහියක් තිබුණෙ නැහැ.සේවකයෝ හිටියෙත් නැහැ. අපේ කණ්ඩායම පියවි සිහියෙන් යුතුව, පුළුවන් හැම කෙනකුවම බේරගන්න උපරීමව උත්සාහ කළා. කන්න තිබුණෙ අපිම අරන් ගිය බිස්කට් සහ වතුර විතරයි. විවේකය තබා රෑට ඇහැ පියෙව්වා මතක නෑ. දවස් හතරක් විතර නැවතීගෙන කරන්න පුළුවන් හැම දේම කළා. ඒ සතුට අදත් හිතේ උතුරනවා...”හැමදාමත් වෙලාවට පැය බාගයක් වත් කලින් රාජකාරියට වාර්තා කරන පුරුද්ද මහසෙන්ට ඇතිවුණේ මුල් කාලයේ පටන්.‘එයාලට මොන ප්‍රශ්න ද අපිට වගේ දරුවො ඉන්නවයැ... ළමයින්ගෙ ප්‍රශ්න තියෙනවයැ...’එකට වැඩ කරන අය වුණත් එහෙම කියද්දි නම් මහසෙන්ට උපදින්නෙ තරහක්.“දරුවො නැති නිසා මේ සමාජෙට වැඩිපුර සේවයක් කරන එක ඇත්ත. හැබැයි වෙලාවට වැඩට එන්නෙ අපි එහෙම කළ යුතු නිසා. රට පුරා දුප්පතුන්ට, දරුවන්ට සායන පවත්වන්නේ, වැඩමුළු - දේශන පවත්වන්නේ නිකම් ඉන්න බැරිකමට නෙමෙයි, මේ රස්සාවෙන් මනුෂ්‍යයාට කළ හැකි උපරීම සේවය ලබා දෙන්නයි...”ඔබ දන්නව ද හොඳම කතාව.“බෝම්බ පුපුරණ කාලේ හමුදා සොල්දාදුවෝ, සාමාන්‍ය මිනිස්සු රෝහල්වලට ගෙනාවේ අතපය එල්ලි එල්ලී. ‘යන්න... යන්න... ඔය දෙන්නට හොඳ වැඩක් කරන්න අවස්ථාවක් ඇවිත්. ඇඳුම් දෙක තුනකුත් බෑග් එකට දමාගෙනම යන්න. පුළුවන් තරම් වැඩ කරලා ලෙඩ්ඩු බේරගන්න බලන්න...” අම්මා කිව්වෙ එහෙමයි. අම්මා ඇතිකළ ඒ පුරුද්දට තවමත් අපේ ඇඳුම් බෑග් එක ඩිකියෙ වරදින්නෑ. එදා ඩියුටි හමාර වෙලා ගෙදරට ගොඩවැදුණා විතරයි, සුනාමි ආරංචිය එද්දි. අපි දෙන්නම ආපිට හැරුණා. යන වාහනේක එල්ලිලා හම්බන්තොට රෝහලට වාර්තා කළේ ස්වේච්ඡාවෙන්”. “රෑක වුණත් අපෙන් සේවයක් අවශ්‍ය නම් ඕනෑම වෙලාවක එන්න කියලයි, අපි ගමේ අයට කියලා තියෙන්නේ. ගෙවල් දොරවල්වල ආසාව තියාගෙන මේ රස්සාව කරන්න අමාරුයි...”මේ යුවළගේ ගෙදර බලු අනාථයෝ 13 දෙනෙක් හිටි කාලයක් තිබුණා. හැමෝටම කන්න දවසකට හාල් කිලෝ දෙක තුනක බතකුත් තම්බලා, කෑම අනලා ගෙදරින් එන මේ දෙන්නා ආයේ රෑ රාත්‍රියේ ගෙට ගොඩවෙනකල් අර 13 දෙනාම මඟ බලා හිටි කාලයක් තිබුණා.නිවාඩු දවසට මහසෙන්ට තිබුණු ලොකුම රාජකාරිය 13 දෙනාව පෝළිමට තියලා නාවන එක. කන්න බොන්න දීලා ඉන්නත් දෙන බව දැනගත්තම ගමේ සමහරු පූස් පැටව් - බලු පැටව් බුරුතු පිටින් ගෙනැත් මහසෙන්ලගෙ ගේට්ටුව ළග තියලා ගිය දවසුත් තිබුණා. දැන් ඒ හුඟ දෙනෙක් මිය ගිහින්. ඉන්න අයත් කොරු අබ්බගාතයෝ. නැතිනම් අන්ධයෝ. ඒ බව දැනගෙනදෝ මහ දවාලෙ හොරුත් ඇවිත්.ළඟදි දවසක ගේ හොරු බින්දට පස්සෙ, මහසෙන්ටයි ගංගටයි කරන්න තිබුණෙ එක දෙයයි.ඉස්පිරිතාලෙට ආවට පස්සෙ ආපහු යන වෙලාවක් කියන්න බැරි හින්දා, වටිනවා කියලා හිතපු ටී. වී. එකයි, හෝම් තියටර් සිස්ටම් එකයි රෙද්දක ඔතලා ඩිකියට දැම්මා.හැමදාමත් මේ දෙන්නා එක්ක උදේ වැඩට එන මේ බඩු මුට්ටු, හැන්දෑවට ගෙදර යනවා. එතකල් හැමදේම ඩිකියෙ තැම්බෙනවා.“මොනව කරන්න ද මේ තමයි අපේ ජීවිතය. මොන දේ වුණත් රස්සාවයි, අපිට ප්‍රමුඛ...”මහසෙන් වගේම ගංගා හිතන්නෙත් එහෙම. පුංචි සන්ධියේ පටන් ඈ හීන මැව්වෙම හෙදියක් වෙන්න. රත්නපුර සුමන බාලිකාවේ උගන්නා සමයේ ඈ උසස් පෙළට විද්‍යා විෂයන් තෝරා ගත්තෙත් ඒ ඉලක්කය කරා යන්නට.අන්තිමේ ඈ තම ඉලක්කය කරා පැමිණියා. හෙදියක ලෙස සේවය කරමින්, විභාග සමත් වෙමින් ඉදිරියට ආ ඇයත් අද සිය සැමියා මෙන්ම හෙදි සොයුරු තනතුරේ.ගමේ අයට ‍නම් මේ දෙන්නා ඉස්පිරිතාලෙ ජෝඩුව.“රෑක වුණත් අපෙන් සේවයක් අවශ්‍ය නම් ඕනෑම වෙලාවක එන්න කියලයි, අපි ගමේ අයට කියලා තියෙන්නේ. අපි මෙහේ ඉස්පිරිතාලෙ ජීවිතෙ ගත කරද්දි ගෙවල් දොරවල් බලාගන්නෙ ඒ අය. ඇත්තටම හෝමාගම ඒ අපේ ගමේ උදවිය අපිට හරි ආදරෙයි. ගෙවල් දොරවල්වල ආසාව තියාගෙන මේ රස්සාව කරන්න අමාරුයි. ”ඉතින්, ගංගා සහ මහසෙන් වගේ හිතන පතන තවත් අය අතළොස්සක් හරි මේ රටේ ඉන්නවානම් ඉස්පිරිතාලෙ සේවය මොනතරම් උතුම් තැනක් වේවි ද...අපි හැමෝම පතන්නෙ එහෙම දවසක්.ඉනෝකා පෙරේරා බණ්ඩාරඡායාරූප - දුෂ්මන්ත මායාදුන්නේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>08</month>
      <day>18</day>
    </date>
    <link>http://www.silumina.lk/2013/08/18/_art.asp?fn=av1308182</link>
    <topic>සිහින සැඳැල්ල</topic>
    <author>ජෝජ් රොබ්සන් ද සිල්වා  </author>
    <content>සිහින සැඳැල්ල‘සිහින සැඳැල්ලට’ ඔබ කැමැති ගීතයත්, ඔබේ නම සමඟ ගම සඳහන් කර 077 6974226 දුරකථනයට එස්. එම්. එස්. කරන්න.  සැමට සෙනෙහස පෙන්නාලා මිහිරි ගී රාව නංවාලා ලොවම නළවන සිතුම් සඟවා ජීවිතේ වේදනා විහඟ ළඳුන් අපි සිතට මුමුනනමල් මල් මල් ලෝකේ පුරා යං යං යං සිතු සේ සරා ඉම් ඉම් ඉම් දෑසේ නුරාව සතපා යං යං සොයා ආව බඹරුන් තුරුලට යං මේ ලොවේ කාට හෝ නෑ වේදනා දෙන්නෙ නෑ නෑ යුක්තියේ මහිම පෙන්නාලා වීරියෙන් දෑත පානා බොරුව පරදන ඇත්ත දිනවන හැම එකා ලෙස සිතලා ළඳුන් අපි වෙමු සතුරු බළමුළු පරදලා එකට ජය ටැඹ වෙත යන මල් මල් මල් ලෝකේ පුරා... ... ... මේ අපේ තරුණ කාලේ කාට හෝ පුදමු ආලේ ජීවිතේ කඳුළු හංගාලා පා සිනා දෑත දීලා අනඟ රංගන මිහිර කැන්දන පාමු කෝ සොඳුරු යාමේ ළයෙහි තිසරුන් පතයි උණුසුම් ඇයි පමා සතුට විඳිනට එනු මැන මල් මල් මල් ලෝකේ පුරා... ... ...  පද රචනය - චන්ද්‍රදාස ප්‍රනාන්දුසංගීතය - කේෂාන් පෙරේරාගායනය - අයෝමී පෙරේරාචිත්‍රපටය - “ඉගිල්ලෙන්න ඇයි දඟලන්නේ”- - - - - - - - - - - - - - - - - - - - - - - - - - - - - - - - - - - - - - - - - - - - - -දැන් ඇහෙන චිත්‍රපට ගී “රණවිරු රියල් ස්ටාර්” ගායිකා අයෝමි පෙරේරාගේ හඬින් ගැයෙන මෙම ගී ඇසෙන්නේ මේ දිනවල තිරගත වන අර්ජුන් කමලනාත්ගේ “ඉගිල්ලෙන්න ඇයි දඟලන්නේ” චිත්‍රපටයෙනි.  ආශා මාගෙ හද ආශා - නිවා ආල ගිනි නිවා ළං වෙන්න මංගල යාමේ - ආයාචනා මගෙ දෑසේ ඔබටයි ප්‍රියේ ප්‍රේමාදරේ - සුහදාණනේ ආශා මාගෙ හද ආශා - නිවා ආල ගිනි නිවා තොල් සැලේ මඳු බිංදු වෑහේ මුවේ ඒ රසේ විඳ ගන්න මා පෙම්බරෝ අනුරාග සිහිනේ වෙලී ගෙන ආවේ සහනේ යළී - ඔබ තමා සීතලේ මා ගත ගැහේ මේ රාත්‍රියේ දෙනු මැනේ මා පැතු උණුසුම් සුවේ හාදු පුද දී මුවේ මී පොවන් මාව තුරුලේ හොවා ආදරෙන් - සනසනුපද රචනය - චන්ද්‍රදාස ප්‍රනාන්දුසංගීතය - කේෂාන් පෙරේරාගායනය - අයෝමි පෙරේරාචිත්‍රපටය - “ඉගිල්ලෙන්න ඇයි දඟලන්නේ”- - - - - - - - - - - - - - - - - - - - - - - - - - - - - - - - - - - - - - - - - - - - - -මතකයේ රැඳුණු ටෙලි නාට්‍ය ගීතයක්දූවිලි දූවිලි දූවිලි දූවිලි දූවිල්ලෙන් හැදුන ලියේ බාලෝලියේ බාල ලියේ වෙණ වයනා මිනිස්සුන්ට වීණාවක් ගෙනත් දෙන්න දුහුවිල්ලෙන් හැදුන ලියේ බාලොලියේ බාල ලියේගී ගයනා මිනිස්සුන්ට පැන් කළයක් ගෙනත් දෙන්න දූවිල්ලෙන් හැදුන ලියේ බාලොලියේ බාල ලියේගී අහන්න මිනිස්සුන්ට පන් පැදුරක් එළා දෙන්න දූවිල්ලෙන් හැදුන ලියේ බාලොලියේ බාල ලියේ  පද රචනය - ජයන්ත චන්ද්‍රසිරිසංගීතය - ප්‍රේමසිරි කේමදාසගායනය - ප්‍රදීපා ධර්මදාසටෙලි නාට්‍යය - “වෙද හාමිනේ”- - - - - - - - - - - - - - - - - - - - - - - - - - - - - - - - - - - - - - - - - - - - - -මේ ගීයත් අහමු ද...?ප්‍රවීණ ගායන ශිල්පී සුනිල් එදිරිසිංහයන්ගේ දියණිය වන සංඛනී එදිරිසිංහ ගයන මෙම ගීතය බණ්ඩාර ඇහැලියගොඩගේ “සඳුට අවනත වී” සංයුක්ත තැටියෙන් ඔබට ශ්‍රවණය කළ හැකිය.අතිනත අරන් යන විට සෙමින් නව නෑසියන් සමඟින් මෙසේ මංගල සිලෝ හඬ අබිබවා මට ඔබේ මුදු කටහඬ ඇසේ පියාණනේ ඔබේ ඇමතුම් හඬ ඇසේ මඟ නොමඟ මේ යැයි කියා ජීවිතේ අග මුල සොයා ඔබ කියා දුන් මහඟු පාඩම හදේ ගැඹුරුම තැන ලියා මගේ ඉරණම් ගමන මම යමි ස්නේහයේ නව මං සොයා පන්නරය ලැබ ඔබ වෙතින් ජීවිතය සැකසුණු බැවින් පරපුරේ ගෞරවය රැකගෙන හිඳින්නෙමි පතිනිය ලෙසින් දරු සෙනේ ඇට මිදුළු විනිවිද පවතිනා බව දනිමි මම්  පද රචනය - බණ්ඩාර ඇහැලියගොඩසංගීතය - රෝහණ වීරසිංහගායනය - සංඛනී එදිරිසිංහසංයුක්ත තැටිය - “සඳුට අවනත වී”- - - - - - - - - - - - - - - - - - - - - - - - - - - - - - - - - - - - - - - - - - - - - -ඔබ කැමැති ගීතයඉන්දීය ජාතික එස්. දක්ෂිණමූර්ති සංගීතවත් කළ මෙම ගීතයට කැමැති ගම්පහ - මිල්ටන් මලවිආරච්චි, බැල්ලන්තුඩාවේ - නදීශා නන්දනී, වැලිමඩ - සිරිවර්ධන මැණිකේ, දන්කොටුවේ - ලයනල් සෝමසිරි, මනානේ - මාලනී, නයිනමඩමේ - ලලිත් දේවප්‍රිය, මාතර - ගුණසීලි කොටුදුරගේ.  හිතන්නකෝ අයියේ දැන්වත් හැදෙන්නකෝ අයියේ දඟ ළමයින් නරකයි බොහෝ සැරයි හොඳ ළමයට කවුරුත් ආදරෙයි හිතන්නකෝ අයියේ - දැන්වත් හැදෙන්නකෝ අයියේ ඩිංගක් හිතන්නකෝ අයියේ සෙල්ලම ලෙල්ලම වෙනවාමයි ඒකෙන් ඇස් රතු වෙනවාමයි මැර - කොල්ලන් එක්කල හාදකම් උඩ - පැනලී නැටිලී නාඩගම් හොඳ නෑ කැතයි චී චී කැතයි - ලැජ්ජා නැද්දෝ හිතන්නකෝ අයියේ - දැන්වත් හැදෙන්නකෝ - අයියේ ඩිංගක් හිතන්නකෝ අයියේ එකටෙක නොකියා වාද වෙලා ගුරු දෙගුරුන් හට මෙල්ල වෙලා හැදුණේ නැත්නම් අයියා මගේ බලු වලිගේ වාගේමයි ඇදේ හොඳ නෑ කැතයි චී චී කැතයි ලැජ්ජා නැද්දෝ හිතන්නකෝ අයියේ - දැන්වත් හැදෙන්නකෝ - අයියේ ඩිංගක් හිතන්නකෝ අයියේ පොඩි අපි දෙන්නා ඇස් දෙක වාගේ අම්මා සලකාවී හා හා අම්මා සලකාවී උදේ සවස වැඳ පුඳන්න අම්මා දෙවියොත් සලකාවී හා හා දෙවියොත් සලකාවී හොරකම් මැරකම් එපා එපා බොරු කීවොතින් පව් සිදු වේවී නංගී පොඩී - හැම කාලෙදි අයියා ගාවයි හිතන්නකෝ අයියේ - දැන්වත් හැදෙන්නකෝ - අයියේ ඩිංගක් හිතන්නකෝ අයියේ  පද රචනය - කරුණාරත්න අබේසේකරසංගීතය - එස්. දක්ෂිණමූර්තිගායනය - ඉන්ද්‍රානි විජයබණ්ඩාරචිත්‍රපටය - “ශූරයා”නවතම චිත්‍රපට, ටෙලි නාට්‍ය සහ වේදිකා නාට්‍ය ගී “සිහින සඳැල්ලේ” පළ කරවා ගැනීමට කැමැති නම් george.robsondesilva@gmail.com විද්‍යුත් ලිපිනයට ඔබේ නිර්මාණ එවන්න.ගී ඉල්ලා මේ අයත් එස්. එම්. එස්. එවා තිබුණාජාඇළ - ලක්මාලි, කුරුණෑගල - කාවින්ද, දෙහිවල - අමන්දා, හොරණ - ජයලක්ෂි සිරිවර්ධන, වේවැල්දෙණියේ - අමාශා, මිතුරුගම - අජිත් ප්‍රියංකර, මහරගම - සමනලී, ගලෙන්බිඳුණු වැව - ඉන්දික කුමාර, ගිනිමැල්ලගහ - තිලිණි මධුෂානි, මාහේනේ - හසිත බුද්ධික, මොරපිටියේ - රවිනා, අතලේ - සලනි අසාරා, ගාල්ලේ - මධුමාලි, විමංසනී, මධුසංඛ, අංජලී, දිලූ, තේජා සහ බුද්ධික, මීගහතැන්නේ - සුවිනි සහ කුෂාන්, පොල්ගම්පල - රාවනා, හෝමාගම - ඊෂා ෂසිනි, රත්ගම - ඩිලිනි ද සිල්වා, පාවාගල - ශ්‍රියානි, මොරටුවේ - දුලානි, මාතලේ - රංජිත් කුමාර, පිළියන්දල - ෂේනු ගුණසේකර සහ ඩිල්ෂාන් චාරුක, මහියංගණයේ - එස්. බී. ජානක, නිට්ටඹුවේ - ඉසුරි භාග්‍යා, වාද්දුවේ - මයුමි පෙරේරා, මීරිගම - උදයංගනී සහ නිර්මාණි, මීගමුවේ - චමිලා චතුරාණි සහ සංජු නදීශා, හෝමාගම - නවෝද්, ගම්පහ - මධූ, කොට්ටාවේ - පවිත්‍රා සෙව්වන්දි, අත්තනගල්ලේ - ඉමාෂා සහ විමලසේන සපුතන්ත්‍රී, බේරේතුඩුව - උදාර මධුසංක, නුගතලාවේ - ලසන්ත ගාමිණී, අලව්වේ - චන්දන සමන් කුමාර, සාලියපුර - මලින් ගීවින්ද, ජයංග කුමාර සහ පැතුම් නිම්සරාජෝජ් රොබ්සන් ද සිල්වා  කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>08</month>
      <day>18</day>
    </date>
    <link>http://www.silumina.lk/2013/08/18/_art.asp?fn=av1308183</link>
    <topic>සිනා කතා</topic>
    <author>එඩ්වඩ් චන්ද්‍රසිරි</author>
    <content>සිනා කතා‘චන්ද්‍රසිරි අයියෙ, උඹ තවම පෙනුමෙන් වයසට ගිහිල්ලා නැහැනෙ. ඉතින් ඇයි ඔය කොණ්ඩේ කළු කරන්නෙ නැත්තෙ?’ සැරපරුෂ චරිත රඟන නිළියක වූ සුනීතා, චන්ද්‍රසිරිගෙන් ඇසුවේ නාට්‍ය උලෙළක අතරමැද විවේකයේදීය.‘සුනීතා, උඹලා කොණ්ඩෙ කළු කරගෙන කරන ඔක්කොම දේවල්, මං මේ සුදු කොණ්ඩෙ පිටින්ම කරනවනෙ. ඒකට කොණ්ඩෙ සුද බාධාවක් වෙලත් නැහැනෙ. ඉතින් මොකටද බං මේ අගේට තියෙන කොණ්ඩෙ කළු කරන්නෙ?’ චන්ද්‍රසිරි පැහැදිලි කළේය.‘ඡන්දෙ ඉල්ලන අපේක්ෂකයන්ගෙ පින්තූර අරගෙනම මේ දවස්වල මම හෙම්බත් වෙලා ඉන්නෙ.’ කරේ තිබූ කැමරා ආම්පන්න කට්ටලය මේසය මත තබමින් ප්‍රසාද් තම මිතුරු සංජීව සමඟ කීවේය.‘ඇයි, ඒ තරං කට්ටිය ආවද උඹෙන් පින්තූර ගන්ඩ.’ සංජීව සිනාසෙමින් ඇසීය.‘එනවා නං තමයි. කට්ටිය වැඩිවෙන එක නෙමෙයි බං ප්‍රශ්නෙ. එහෙම එන හුඟක් අපේක්ෂකයො හරියට හිනා වෙන්ඩවත්, අත් උස්සලා ආචාර කරන්ඩවත් දන්නෙ නැති එකනෙ.’ ප්‍රසාද් කීවේ දෙතොල පෙරළමිනි.‘ෆොටෝ ගන්න කොට තේරුම් යන්නෙ, ඔය කාරණා දෙක දන්නෙ නෑ කියල විතරනෙ. ඡන්දෙ දිනලා, තනතුරුවලට පත්වුණායින් පස්සෙනෙ බං අපිට තේරෙන්නෙ ඔය හාදයො වැඩි දෙනෙක් කිසිම දෙයක් දන්නෙ නෑ කියල.’ සංජීව කීවේය.‘සැප්තැම්බර් මාසෙ නේද ඔය පළාත් සභා ඡන්දෙ තියෙනවයි කියන්නෙ. එතකොට ඔක්තෝබර් මාසෙනං කරදරයක් නැතුව ගතමනාවක් යහමින් හොයා ගන්ඩ පුළුවන්.’ උදේ තේ කෝප්පය තොල ගාමින් ප්‍රේමදාස තම බිරිය දෙස බලා කීවේය.‘ඡන්දෙ ඉවර වුණාම මොකද්ද අනේ ඔයාට ලැබෙන වාසිය?’ බිරිය ඇසුවේ පුදුමයට පත් වෙමිනි.‘ඇයි බං යෝදියෙ, ඡන්දෙ තියෙන පළාත්වල ගෙවල් ඉස්සරහ තාප්ප ශුද්ධ කරලා දීලම සෑහෙන ගතමනාවක් හොයා ගන්ඩ පුළුවන්නෙ.’ ප්‍රේමදාස පිළිතුරු දුන්නේය.‘මේ බලපංකො සූරියා, මේ කෝලම. ප්‍රංශෙ ගෑනියෙක් පාලමක් එක්ක විවාහ වුණයි කියල මේ පත්තරේ තියෙන්නෙ.’ කාර්යාලයේ පුස්තකාලයේ හිඳ සතිඅන්ත පත්තරයක් බලමින් සිටි ඉන්දිකා කීවේ කට ඇද කරමිනි.‘කසාද බැන්දාම තමන්ගෙ ඇඟ උඩට එන වගකීම් කන්දරාවට ඔරොත්තු දෙන්ඩ හුඟක් පිරිමින්ට අමාරුයිනෙ ඉන්දිකා. ඒ වුණාට තමන්ගෙ ඇඟට උඩින් යන වාහන ඕනෙ තරමකට පාලමක් ඔරොත්තු දෙනවනෙ. ඒ හින්දා පාලමක් බඳින එක හොඳයි කියල ඒ ගෑනිට හිතෙන්ඩ ඇති.’ යූරියා සිනාසෙමින් කීවාය.‘මේ දවස්වල හුඟක් අලුත් පොත් පබ්ලිෂ් කරනව ද මිස්ටර් වික්‍රමගේ?’ තම ග්‍රන්ථයේ සෝදුපත සකස් වන තෙක්, වික්‍රමගේ සමඟ ආගිය තොරතුරු කතා කරමින් සිටි ටෙනිසන් ඇසීය.‘අපොයි ඔව්...! මේ මාසෙ විතරක් අලුත් පොත් 100 ක් අවුට් කරන්නයි අපි ඉලක්ක කරගෙන ඉන්නෙ.’ වික්‍රමගේ කීවේ බැරැරුම් ස්වරයකිනි.‘එහෙම වුණාම සෑහෙන්ඩ පාඨක ප්‍රතිචාර ලැබෙනවා ඇති නේද?’ ටෙනිසන් උනන්දුවෙන් විමසීය.‘ඒ ගැන නං කියලා වැඩක් නැහැ. ගිය මාසෙත් ඒ වගේම පොත් ප්‍රමාණයක් එළිදැක්වුණානේ. ඊට පස්සෙ අපෙ කන්තෝරුවේ වහල කීප පොළකින්ම බිඳිලා, මේ ගිය සුමානෙ තමයි රෙපෙයාර් කළේ.’ වික්‍රමගේ කීවේය.එඩ්වඩ් චන්ද්‍රසිරිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>08</month>
      <day>18</day>
    </date>
    <link>http://www.silumina.lk/2013/08/18/_art.asp?fn=av1308184</link>
    <topic>ජීවිතයට සමීප විශේෂ කෙනෙක් නෑ</topic>
    <author>ගාමිණී සුසන්ත</author>
    <content>ජීවිතයට සමීප විශේෂ කෙනෙක් නෑඅංජුලා රාජපක්ෂඅද අප හමුවන තරුව අංජුලා රාජපක්ෂ. බොහෝ රූපවාහිනී ප්‍රේක්ෂක පිරිසක් නරඹන “ඇන්ඩ් කොම්පැනි” ටෙලිනාට්‍යයේ පිළිගැනීමේ නිලධාරිනිය ලෙස රංගනයක යෙදෙන අංජුලා මේ දිනවල තවත් ටෙලිනාට්‍ය කීපයකින් ම අපට දැකගත හැකියි. රංගන ක්ෂේත්‍රයේ කිසියම් ස්ථාවරත්වයක් ගොඩනඟාගෙන ඇති ඇය මේ දිනවලනිර්මාණය වන ටෙලිනාට්‍ය චිත්‍රපට කීපයකටමත් දායක වී සිටිනවා.ඒ නිසා ඇය කාර්ය බහුලයි. අප අංජුලා සමඟ කතා කළේ ඇයගේ නවතම තොරතුරු විමසා බලන්නටයි.අංජුලා මේ දවස්වල ඔබ මොනවගේ වැඩත් එක්කද ඉන්නේ?ස්වර්ණවාහිනියෙන් විකාශය වන “අහස්ගව්ව”, “ඇන්ඩ් කොම්පැනි” හිරු නාළිකාවේ “සුදුයි - උසයි” දෙරණ නාළිකාවේ “ප‍ිපෙන මල්”, ජෝශප් ජෙරම්ගේ “එස්.අයි. විසල්” ටෙලිනාට්‍යවලත්, සිරස නාළිකාව වෙනුවෙන් සෆ්රාස් නිර්මාණය කරන අලුත්ම ටෙලිනාට්‍යයේත් රූපගතකිරීම්වලට සහභාගී වෙනවා. ඒ වගේම count down වැඩසටහන මෙහෙය වන්නත් දායක වනවා.“ඇන්ඩ් කොම්පැනි” ටෙලිනාට්‍යයේ ඔබ රඟපාන්නේ තරමක වෙනස් ආකාරයේ චරිතයක් නේද?“ඇන්ඩ් කොම්පැනි” දේශපාලනාත්මක ප්‍රහසන ටෙලිනාට්‍යයක්. අපේ සමාජයේ බොහෝ දෙනෙකුට විවිධ නාළිකාවලින් විකාශය වන ටෙලිනාට්‍ය එකදිගට නරඹන්න ලැබෙන්නේ නෑ. ඒකට හේතුව සමාජයේ සෑම කෙනෙක් ම කාර්ය බහුලවීමයි. ඉඳහිට ටෙලිනාට්‍ය නරඹන බොහෝ දෙනෙක් නරඹන ටෙලිනාට්‍යයක් තමයි “ඇන්ඩ් කොම්පැනි”. ඒ ප්‍රේක්ෂක පිරිස අතරේ විවිධ වයස් මට්ටම්වල, විවිධ බුද්ධි මට්ටම්වල අය ඉන්නවා. ඉතින් “ඇන්ඩ් කොම්පැනි” ටෙලිනාට්‍යයේ රඟපෑම නිසා ඒ ප්‍රේක්ෂකයින් අතරට යාමේ අවස්ථාව ලැබිල තියෙනවා. ඒක ලොකු භාග්‍යයක්. මම මෙහි කරන්නේ පිළිගැනීමේ නිලධාරිනියගේ චරිතය. මගේ රංගනයටත් හොඳ ප්‍රතිචාර ලැබෙනවා.රංගනයට ඇවිත් කලක් ගත වුනත් සිනමාව තුළ එතරම් ඉදිරියට යන්න ඔබට අවස්ථාවක් තවම ලැබුණේ නෑ නේද?ඇත්තෙන්ම සිනමාව තුළ හොඳ රංගනයක් ඉදිරිපත් කරන්න තවම මට අවස්ථාව ලැබුණේ නෑ තමයි. හොඳ කලාත්මක සිනමා නිර්මාණයක හොඳ රංගනයක් ඉදිරිපත් කරන්න ආශාවෙන් ඉන්නවා. පසුගිය දවස්වල මම රංගනයෙන් දායක වුණු “වීරයා” චිත්‍රපටය මම කලකින් රඟපෑ හොඳ චිත්‍රපටයක්.“වීරයා” චිත්‍රපටයේ ඔබගේ චරිතය කුමන අන්දමේ එකක් ද?මම එම චිත්‍රපටයේ රඟපාන්නේ “කාමිණී” නමැති තරුණියගේ චරිතය. මේ චිත්‍රපටය මුඩුක්කු පරිසරය වටා ගෙතුණු කතාවක්. ඉතාම ලස්සන කතාවක්. වීරයාට උදව් කරන්නේ කාමිණී.මේ කාලයේ රට පුරාම හැදෙන ටෙලිනාට්‍යවල හොඳ රංගනයක් ඉදිරිපත් කිරීමේ හැකියාව තියෙනව කියල ඔබ හිතනවද?මෙහෙමයි, මම ක්ෂේත්‍රයට ආව කාලෙ දැන් කා‍ලයේ තරම් ටෙලිනාට්‍ය හැදුණේ නෑ. ඒ වගේම ඒ කාලයේ දැන් හැදෙනව වගේ දීර්ඝ ටෙලිනාට්‍ය හැදුනෙත් නෑ. ඒ දවස්වල ටෙලිනාට්‍ය අධ්‍යක්ෂවරු නළු නිළියන්ව හොඳින් හසුරුවලා නළු නිළියන්ගේ හැකියාවන්ගෙන් උපරිම ප්‍රයෝජන ගත්තා. ඒ නිසා නළු නිළියන්ට තම හැකියාවන් හොඳින් ඉදිරිපත් කරන්න අවස්ථාව ලැබුණා. නමුත් දැන් නළු නිළියන්ට එවැනි අවස්ථාවක් ලැබෙන්නේ නෑ. දැන් රංගනයට එන නළු නිළියන්ව හොඳින් මෙහෙය වන්නේ නෑ.මට නම් මෙගාද, කෙටි ටෙලිනාට්‍යද කියල වෙනසක් නෑ. මම දීර්ඝ කාලයක් ක්ෂේත්‍රයේ රැඳිල ලබාගත්ත දැනුම අත්දැකීම් සහ අධ්‍යක්ෂවරුන්ගේ මඟ පෙන්වීමත් සමඟ හැමවිටම උත්සාහකරනව හොඳ රංගනයක් ඉදිරිපත් කරන්න. නමුත් අලුත් පරම්පරාවට හොඳ රංගනයක් ඉදිරිපත් කරන්න අවස්ථාව ලැබෙනවද කියන එක සැකයි. ඒ ටෙලිනාට්‍ය කියන මාධ්‍ය පුදුම විදියට වෙළෙඳ භාණ්ඩයක් වී ඇති නිසා. ඉතින් එවැනි ටෙලිනාට්‍යවල හොඳ රංගනයක් ඉදිරිපත් කරන්න අමාරුයි.මේ කාලයේ වෘත්තීය ව‍ශයෙන් රංගනය තෝරාගන්න හැකියාව තියෙනවද?ඔව් රංගන ක්ෂේත්‍රයේ කිසියම් ස්ථාවරත්වයක් ගොඩනඟාගත් නළු නිළියන්ට වෘත්තීය වශයෙන් රංගනයේ ‍යෙදෙන්න හොඳ අවස්ථවාවක් දැන් තියෙනව. මම අද වෘත්තීය වශයෙන් රංගනය තෝරාගත් කෙනෙක්. මම මෙයින් තෘප්තිමත්.ඔබට ගැමි චරිතයක් නිරූපණය කරන්න අවස්ථාවක් ලැබිල නැතිද?මගේ බාහිර ස්වරූපය නිසා මට බොහෝ විට ලැබෙන්නේ නාගරික චරිත නිරූපණය කරන්න. නමුත් මීට කලකට පෙර ප්‍රවීණ අධ්‍යක්ෂ සුදත් රෝහණ මට කතා කළා ඉතාම ගැමි චරිතයක් නිරූපණය කරන්න. ඒ ඔහුගේ “ගිරි කුළය” චිත්‍රපටයේ. ඔහු මට ඒ ඇරයුම කළේ ඒ චරිතය නිරූපණය කරන්න මට පුළුවන් වේවි කියන විශ්වාසයෙන්. නමුත් මගේ අවාසනාවට ඒ අවස්ථාව මට මඟ හැරුණා. ඒ මොකද, මම ඒ වෙනකොට යොදාගෙන තිබුණු වෙනත් වැඩ නිසා. ඒ ගැන මට තාම කනගාටුයි.නපුරු චරිත රඟපෑම පහසුද?සාමාන්‍ය ජීවිතයේදී අපිට තරහ ගියොත්, නපුරු වුණොත් ඒක අපිට අමාරුයි නේද? රඟපෑමකදී බොරුවට කේන්ති ගියත් කේන්තිය කේන්තියමයි. ඒ හැඟීම ඇඟට අමාරුයි. ඒ නිසා නපුරු චරිත රඟපෑම පහසු දෙයක් නෙමෙයි.ජීවිතයට වඩාත්ම සමීප කෙනා කවුද?එහෙම විශේෂ පුද්ගලයෙක් නෑ. මේ දවස්වල මම වඩාත්ම සමීප වෙලා ඉන්නෙ ටෙලිනාට්‍ය එක්ක. ඒ මොකද හැමදාම ඉන්නෙ දර්ශන තලවල නිසා.ගාමිණී සුසන්තඡායාරූපය - ටෙනිසන්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>08</month>
      <day>18</day>
    </date>
    <link>http://www.silumina.lk/2013/08/18/_art.asp?fn=av1308185</link>
    <topic>තරුණ වියේදීත් වයස්ගත සමක් ඇයි?</topic>
    <author>හේමාලි</author>
    <content>තරුණ වියේදීත් වයස්ගත සමක් ඇයි?කොයිතරම් වයසට ගියත් තමන්ගේ සම සහ පෙනුමේ තරුණ බව රැකගන්න ඕනම කෙනෙක් උනන්දු වෙනවා. වයස අවුරුදු 50 - 60 වුණත් අවුරුදු 30 - 40 පෙනුමක් සහ සමක් ඇති පිරිස් අපට අද සමාජයේ දකින්න ලැබෙනවා. ඒ වගේම තමයි මේකේ අනිත් පැත්තත්, වයස අවුරුදු 25 - 30 ක් වුණත් පෙනුම සහ සමේ ස්වරූපය අවුරුදු 40 - 50 ක් වැනි පෙනුමක් ඇති පිරිසුත් අපි අතර ඉන්නවා. අද අපි කතා කරන්නේ මේ වයස්ගත සම (Mature Skin) ගැනයි.Mature Skin කියලා අපි හඳුන්වන්නේ තරුණ බව නැතිවුණ සමකටයි. කොටින්ම කිවුවොත් අපි සමහර වෙලාවට කියන්නේ Young look එක නැතිවෙලා කියලා. ඒ තරුණ බව ගිලිහී ගියාම තමයි වයස්ගත සමක් ඇතිවෙන්නේ.මෙවැනි සමක් ඇතිවෙන්න පළමුවැනි කාරණාව තමයි වයස. සමට විතරක් නොවෙයි අපේ ශරීරයේ ඕනෑම අවයවයකට වයස බලපානවා. නමුත් මේ තත්ත්වය තරුණ බව තිබෙන අයගෙනුත් දක්නට ලැබෙනවා. එවිට ඒ තත්ත්වයට බලපාන්නේ වෙනත් පාරිසරික හේතු. බොහෝ විට අව්ව, කුණු, දූවිලි, සුළඟ ආදිය වයස්ගත සමක් තරුණ කෙනෙකුට ඇතිවෙන්න හේතු වෙනවා. ඊට අමතරව කෙනෙකුගේ හෝමෝන අසමතුලිතතා, ජීවන රටාවේ තිබෙන වෙනත් වැරදි චර්යා, කෑම බීම, නින්ද අඩුකම, දීර්ඝ කාලයක් පරිගණකය හා කටයුතු කිරීම ආදියත් වයස්ගත සමක් ඇතිවෙන්න හේතු සාධක වෙනවා.අද බොහෝ වෙලාවට දකින්න, තිබෙන දෙයක් තමයි මත්ද්‍රව්‍ය පාවිච්චිය. දැන් දැන් එය කාන්තා පාර්ශ්වය වෙත ද බලපෑම් එල්ල කරනවා. මේ නිසා ඔබ විශේෂයෙන් මතක තබා ගත යුතුයි මත්ද්‍රව්‍ය භාවිතය ඔබේ සම පමණට වඩා වයසට පත්කරන්නට හේතුවක් වන බව. ඒ වගේම තමයි වර්තමානයේ තිබෙන කාර්ය බහුල ජීවන රටාවත් එක්ක බොහෝ දෙනෙක් ජීවත්වන්නේ අවිවේකයෙන්. මේ අවිවේකී බවත් වයස්ගත සමක් ඇතිවෙන්න හේතුවක් වෙනවා කියලා ඔබ කවුරුත් සිතුවේ නෑ නේද? මනසට ඇතිවෙන දැඩි පීඩනය, ආතතිය, වගේම සමහර රැකියා ද මේ තත්ත්වය ඇතිවීමට බලපෑම් කරනවා. විශේෂයෙන් නිතර රසායනික ද්‍රව්‍ය ගෙන්වන, හුවමාරු වන ස්ථානවල රැකියා, කර්මාන්ත ශාලාවල රැකියා කරන අයට මේ තත්ත්වයට මුහුණ දීමට ඉඩ තිබෙනවා.වයස්ගත සමක් පිහිටලා තිබෙනවා කියන එක අපිට දැනගන්න පුළුවන් වෙන්නේ මුහුණෙන් පමණක් නොවෙයි. විශේෂයෙන්ම අත් දෙකෙන්, බෙල්ලෙන් තමයි මේ වයස්ගත බව වැඩිපුර පේන්නේ. ඒ වගේම තමයි මෙවැනි සමක් පිහිටි කෙනෙකුට ඇස් යට විශාලව එල්ලුණු ස්වරූපයක් (eye bags) ගන්න පුළුවන්. මේ සමේ ඇදෙන සුලු බව අඩුයි. එල්ලා වැටෙන ස්වරූපය වැඩියි. හමේ ඉරි ඉරි ස්වභාවයක් ගන්නවා. තැනින් තැන කළු වුණු ස්වරූපයකුත් දකින්න ලැබෙනවා.වයසින් අඩු කෙනෙකුට මේ තත්ත්වය ඇති වුවහොත් නිසි රූපලාවණ්‍ය ප්‍රතිකාර මඟින් මේ තත්ත්වය මඟ හරවා ගෙන තරුණ බව රැකගන්න පුළුවන්.එසේම වයසට ගිය කෙනෙකුට වුණත් නිසි රූපලාවණ්‍ය ප්‍රතිකාර කළොත් තමන්ගේ සමේ තාරුණ්‍යය රැක ගැනීම අනිවාර්යයෙන්ම කළ හැකි දෙයක්.මෙවැනි සමක් හිමි කෙනෙක් අනිවාර්යයෙන්ම එළියට යත්දි Sun Protection ක්‍රීම් වර්ගයක් පාවිච්චි කළ යුතුමය. එමෙන්ම මසකට වරක් ප්‍රමිතියෙන් යුතු රූපලාවණ්‍යාගාරයකට ගොස් ප්‍රතිකාර ලබාගත යුතුයි. මාසයකට වතාවක් ෆේෂල් එකක් කිරීම සුදුසුයි. ඊට අමතරව නිවෙසේ දී මුදවපු කිරි, දෙහි යුෂ වැනි ස්වාභාවික දේ පාවිච්චි කරන්න පුළුවන් නම් වඩාත් හොඳයි. ඒ වගේම තමයි මෙවැනි සමක් හිමි කෙනෙක් මස් මාළු අඩුවෙනුත්, එළවළු, පලතුරු වැඩියෙනුත් ආහාරයට එක්කර ගත යුතුයි. මේ අයට කියන්නේ මස් මාළු ගිනි පෙට්ටියක ප්‍රමාණයක් ආහාරයට එක්කර ගන්න කියලයි.ඒ වගේම තමයි හොඳ ජීවන චර්යාවක් පවත්වාගෙන යා යුතුයි. ව්‍යායාම කරන්න ඕන. මනස සැහැල්ලු කරගන්න සංගීතයට සවන් දීම, භාවනා කිරීම, යෝගා කිරීම ආදියත් සුදුසුයි. තමන්ගේ සිතුවිලි නිරන්තරයෙන් පිරිසුදු කරගත යුතුයි. වෛරය, ක්‍රෝධය, ඊර්ෂ්‍යාව වැනි සිතුවිලිවලින් පුළුවන් තරම් දුරට ඈත් වෙන්න. මත්ද්‍රව්‍ය, කෘත්‍රිම කෑම බීම, සොසේජස්, බේකන්, රස කාරක යෙදූ කෑම, ක්ෂණික ආහාර ආදියෙන් ඈත්වෙන්න. හැකි තරම් එදිනෙදා නිවෙසේදී පිසගන්නා ආහාර වේලකට පුරුදු වෙන්න. පිසූ ආහාර ශීතකරණයේ දමා රත්කර කර ආහාරයට ගැනීමත් සුදුසු වෙන්නේ නෑ.උදේට කොළ කැඳ මෙන්ම තැඹිලි, පොල් වතුර ආදිය නිතර එක්කර ගැනීම සුදුසුයි.මෙවැනි සමකට Scrub කරත්දී, Pack යොදද්දී Anti aging products පාවිච්චි කිරීම තමයි වඩාත් සුදුසු වන්නේ. scrub කරත්දි වුවත් එය තදින් පහළට ඇදීම සුදුසු නෑ. cleanser කරත්දි සියුම්ව උඩු අතට කළ යුතුයි. steam කරත්දි සාමාන්‍යයෙන් අපි ක්‍රම දෙකක් පාවිච්චි කරනවා. මේ අතරින් වයස්ගත සමකට සුදුසු වන්නේ විරුද්ධ අතට steam කිරීමයි. එයත් විනාඩි 01 - 02 අතර කාලයක්. මසාජ් කිරීමේ දී මධ්‍යම පීඩනයක් යොදාගත යුතුයි. නිල තෙරපීමක් කිරීමත් මේ සමට අත්‍යවශ්‍ය අංගයක්.ප්‍රතිකාර කිරීමෙන් පසුවත් anti aging cream පාවිච්චියට, moisturizing, sun protection, Night cream, baby cream පාවිච්චි කිරිම පිළිබඳ උපදෙස් ලබාදිය යුතුයි.හේමාලි උපදෙස් - ‘දමයන්ති සැලෝන්’ හිප්‍රවීණ රූපලාවණ්‍ය ශිල්පිනි දමයන්ති විමලවීර ගෙන්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>08</month>
      <day>18</day>
    </date>
    <link>http://www.silumina.lk/2013/08/18/_art.asp?fn=av1308186</link>
    <topic>යාත්‍රා</topic>
    <author>තුෂාරි</author>
    <content>යාත්‍රාගාමින්ද ප්‍රියවිරාජ් සහ සුනෙත් චිත්‍රානන්ද යන නම්වලින් හඳුන්වනවාට වඩා මොවුන් දෙදෙනා රසිකයින් අතර ජනප්‍රිය චූටි මල්ලී සහ පොඩි මල්ලී විදිහටයි. චූටි මල්ලියි පොඩි මල්ලියි අලුත්ම ආකාරයේ වැඩකට දායක වුණු පුවතක් පසුගිය දවසක අපිට දැනගන්නට ලැබුණා. ඒ ගැන අපි ඔවුන්ගෙන් විමසා බැලුවා.“මෙරට රසිකයන් අතර ජනප්‍රියත්වයට පත්වූ කැමිලස් පෙරේරා ගේ ‘ගජමෑන්’ චිත්‍රකතා පෙළ අපි අදට ගැළපෙන ආකාරයට තිර රචනය කළා. මේ ‘ගජමෑන්’ කාටුන් පෙළ ත්‍රිමාණ රූප රචනයෙන් එළිදැක්වීමට නියමිතයි. මෙහි නිෂ්පාදන කණ්ඩායම අපි දෙදෙනාට ආරාධනා කළා මෙහි තිර පිටපත රචනා කරන ලෙසට. එය එක්තරා ආකාරයක අභියෝගයක් වුණා.මොකද එතැන පොඩි අත්හදා බැලීමක් තිබෙනවා. ගජමෑන් චිත්‍රකතා පෙළ අපේ පරම්පරාවෙන් පසුවට එන පරම්පරාවට විශේෂයෙන් රස විඳින්න අහන්න දකින්න ලැබුණේ නැහැ.”“ඉතින් මේ අලුත් සමාජයේ අලුත් කතාන්දරත් එක්ක අදට ගැළපෙන ලෙස මේ තිර රචනය කරන්නේ කොහොම ද යන ගැටලුව ආවා. නමුත් ඒ දෙය අපිට පුළුවන් උපරීමයෙන් අපි සිදුකළා. ඒ කතා පෙළේ සිදුවීම් අලුත් විදිහට නිර්මාණය කළා.එහි එන ගජමෑන්, මගෝඩිස්, ලපයා කියන පරණ චරිත ඒ විදිහටම මෙහි ඇතුළත්. ඒ වගේම මෙහි ප්‍රධාන චරිත දෙකකට මාත් ගාමින්දත් හඬ කවනවා.  නව පරපුර නියෝජනය කරන ජනප්‍රියතම රංගන ශිල්පිනියක් මේනකා පීරිස්. මේනකා නර්තන පන්තියක් අරඹන්නට යන පුවතක් අපිට දැනගන්නට ලැබුණා. මේනකා රංගනයෙන් ඉවත්වෙලා මේ ආකාරයට නර්තන පන්තියක් ඇරැඹීමට අදහස් කරනවා ද යන ගැටලුව අපිට ඇතිවුණා. මේ ගැන දැනගන්නට අපි මේනකාට කතා කළා.“රංගනයෙන් ඉවත්වෙලා නර්තන පන්තියක් ආරම්භ කරන්නට මම අදහස් කළේ නැහැ. මොකද මම මුලින්ම හැදෑරුවෙ නර්තනයයි. මම කලා ක්ෂේත්‍රයට අවතීර්ණ ‍වන්නට ප්‍රථම මගේම නර්තන පන්තියක් කළා.නමුත් කලා කටයුතු සමඟ කාර්යබහුල වීමත් එක්ක තාවකාලිකව එය වසා දැමුවා. වසර එකහමාරකට පසු නැවතත් සුපුරුදු පරිදි මම නර්තනය දූ දරුවන්ට බෙදාහදා දෙන්න සූදානම්. මම මේ වන විට නර්තනය පිළිබඳ උපාධියක් හදාරනවා. එහි පළමු විභාගය සඳහා මම පෙනී සිටියා. මමත් නර්තනය ගැන හදාරමින් මා උගත් දේ දුවා දරුවන්ට බෙදා දෙන්නට හැකිවීම ඇත්තටම සතුටක්. මොන දේ කළත් නර්තනයෙන් ඈත්වෙලා ඉන්න මට බැහැ.”  මේ දිනවල කාගේත් කතාබහට ලක්වෙන ටෙලි නාට්‍යයක් තමයි ‘දම්සාරි'. දම්සාරිට හිටි හැටියේ මොකද වුණේ? කවුරුත් ප්‍රශ්න කරනවා. දම්සාරි හරහා අපේ ආලින්දයට ගොඩ වුණේ ෂෙරිල් ඩෙකර්. ඇත්තටම ෂෙරිල්ට මොකද වුණේ. හිටි හැටියේම ෂෙරිල් ‘දම්සාරි’ ටෙලි නාට්‍යයෙන් ඉවත් වුණේ ඇයි? ෂෙරිල්ගේ නවතම කලා තොරතුරු මොනවා ද? මේ ගැන දැනගන්නට අපි ෂෙරිල්ට කතා කළා.“මම ‘දම්සාරි’ ටෙලිනාට්‍යයෙන් ඉවත් වුණේ ඇත්තටම මට ඒ ටෙලි නාට්‍යයේ වැඩ කරන්න බැරි නිසා. මම ඒ ටෙලි නාට්‍යයේ ඉන්න නිෂ්පාදන කණ්ඩායමට කැමැති නැහැ. ඒ නිසා මම ටෙලි නාට්‍යයෙන් ඉවත් වුණා. මේ වෙනකොට මම ලබන සතියේ විදේශ ගතවෙන්නට සූදානම් වෙනවා. මොකද නර්තන ප්‍රසංග කීපයකටම සහභාගි වෙන්න ආරාධනා ලැබී තිබෙනවා. ඉදිරි සති කිහිපයම මම ගත කරන්නේ ලංකාවෙන් පිටයි. ඒ වගේම තවත් ටෙලි නාට්‍ය කිහිපයකටම ඇරියුම් ලැබුණා. ඉදිරියේ දී ඒවායෙන් තෝරා බේරාගෙන වැඩ කරන්න තමයි බලාපොරොත්තුව. ඒ වගේම මගේ සැමියා රුවන් හෙට්ටිආරච්චිත් නවතම මියුසික් වීඩියෝවක් රූගත කිරීම් සඳහා දායක වුණා. ඒවා ළඟදීම රසිකයන්ට දැකබලාගන්න ලැබේවි.  ටෙනිසන් කුරේ නාමය මතක් කළ සැණින් අපේ මුවඟට සිනාවක් නැ‍ඟෙනවා. එතරමටම හාස්‍ය රංගන ශිල්පියෙක් විදිහට ටෙනිසන් කුරේ කා අතරත් ජනප්‍රියයි. ලංකාවේ හාස්‍ය රංගන ශිල්පීන් අතර පෙරමුණේ සිටින ටෙනිසන් කුරේගේ නවතම සිනමා නිර්මාණය පිළිබඳව පසුගිය දිනෙක අපට දැනගන්නට ලැබුණා. ඒ ගැන දැනගන්නට ටෙනිසන් කුරේ සමඟ අපි කතාබහ කළා.“මේ චිත්‍රපටය නම්කර තිබෙන්නේ ‘සුපිරි අන්දරේ’ නමිනුයි. ටෙනිසන් කුරේ සමඟ ටෙනිසන් කුරේ චරිතය මම මෙහි රඟ දක්වනවා. ඇත්තටම හොඳ චිත්‍රපටයක අර්ථවත් යමක් කරන්න මම මඟ බලාගෙන සිටියේ. මම හිතපු නැති විදිහට “සුපිරි අන්දරේ” චිත්‍රපටයට දායක වෙන්නට මට අවස්ථාව හිමිවුණා.”“මෙය අධ්‍යක්ෂණය කරන්නේ මිචෙල් ‍ෆොන්සේකා. ඔහු ටෙලිනාට්‍ය අධ්‍යක්ෂවරයෙක්. ඔහුගේ පළමු සිනමා අධ්‍යක්ෂණය මෙයයි. මිචෙල් මෙහි තිරරචනය කර තිබෙන්නේ ප්‍රධාන චරිතය සඳහා මාව හිතේ තබාගෙනයි. මේ ගැන මිචෙල් මාත් එක්ක හුඟාක් වෙලා කතාබහ කළා. මෙහි මම ද්විත්ව චරිත රඟපානවා. චිත්‍රපටයකට හාස්‍යය ඇතුළත් කියලා කිව්වහම හුඟාක් දෙනා හිතන්නේ නිකම්ම නිකං පිස්සු නටනවා කියල. නමුත් මේ චිත්‍රපටය එහෙම දෙයක් නෙවෙයි.මේ චිත්‍රපටය සිනමාත්මක චිත්‍රපටයක්. යම් සැලැස්මක් ඇතිව ලස්සනට කරන විත්තිය මට පෙනෙනවා. පවුලේ සැමට එකට ඉඳගෙන නරඹන්න පුළුවන් චිත්‍රපටයක් මෙය. ඒ වගේම ප්‍රථම වතාවට ප්‍රධාන චරිතයත් හරහා ද්විත්ව රංගනයක මම නියැළෙනවා. මේ චිත්‍රපටය රසිකයන්ට වගේම මටත් විශේෂයි.තුෂාරිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>08</month>
      <day>18</day>
    </date>
    <link>http://www.silumina.lk/2013/08/18/_art.asp?fn=av1308187</link>
    <topic>කලාබර සිනාවත</topic>
    <author> එඩ්වඩ් චන්ද්‍ර</author>
    <content>කලාබර සිනාවතචන්ද්‍රසෝම බිංදුහේවා දක්ෂ වේදිකා නළුවෙක්. ඒ වගේම ඔහු නිතර පුංචි තිරයේ දක්නට ලැබෙන රංගන ශිල්පියෙක්. 1971 රාජ්‍ය නාට්‍ය උලෙළේ දී පද්මසීල ද සිල්වා ගේ ‘රට භාරයි නුඹට පුතේ’ නාට්‍යයෙන් වේදිකාවට අවතීර්ණ වූ බිංදු පළමු නාට්‍යයෙන් ම රාජ්‍ය සම්මානයට පාත්‍ර වුණා. එහි නළුවකු ද වූ ඔහු සම්මානය ලැබුවේ සංගීතය වෙනුවෙන්. ඒ වගේම බිංදු 2011 වසරේ හොඳම නළුවා ලෙස සම්මාන ලබන්නේ බුද්ධික දමයන්ත ගේ ‘සින්දු කිරිල්ලි’ නාට්‍යයේ රංගනය උදෙසා.බිංදුගෙ උපන්ගම අම්බලන්ගොඩ. ඔහු හැදුණෙ වැඩුණෙ එහේ. පාසල් ගියේ අම්බලන්ගොඩ ධර්මාශෝක විද්‍යාලයට. දැන් කොළඹ පදිංචි බිංදුහේවගෙ වැඩිමහල් සහෝදරයා මේ නොබෝදා අභාවප්‍රාප්ත වුණා. බිංදු වහාම අම්බලන්ගොඩ යන්නට ලකලැහැස්ති වෙමින් සිටියදීම තම හිතවත් පුවත්පත් කලාවේදියකු හට දුරකථන ඇමතුමක් දුන්නා.”ගාමිණී, පොඩි උදව්වක් ඉල්ලන්නයි මේ කතා කරන්නෙ. අපෙ ලොකු අයියා හදිසියෙ නැතිවුණා. අවසාන කටයුතු අනිද්දා. ඉතින් පත්තරේ මේ ගැන පොඩි නිවුස් එකක් දා ගන්නයි කතාකළේ.” බිංදු කිව්වා.”හරි බිංදු, මං ඒක කරලා දෙන්නං. එහෙමනං මට පොඩ්ඩක් කියනවද අයියගෙ නම, ගම, අදාළ විස්තර එහෙම?” ගාමිණී උනන්දුවෙන් ඇහැව්වා.”එයා අම්බලන්ගොඩ ධර්මාශෝක විද්‍යාලයේ ගුරුවරයෙක්. පදිංචියත් අම්බලන්ගොඩ. අපි හැමෝම ‘සෝම’ලනෙ ගාමිණී. මම චන්ද්‍රසෝම, අපෙ මල්ලි ගුණසෝම. මැරුණු අයියා ලීලසෝම” බිංදු උත්තර දුන්නා.”එතකොට බිංදු අයියෙ, උඹලගෙ තාත්තා සුතසෝමද?” ගාමිණී ඇහැව්වා.මේ මෑතකදී ජයශ්‍රී චන්ද්‍රජිත් ප්‍රතිනිර්මාණය කළ සෝමපාල ගුණධීර ගේ “උමතුසං වරුසාව” නාට්‍යයේ මුල් නිෂ්පාදනය වේදිකාවට ආවේ 1973 දී. පද්මසීල ද සිල්වා අධ්‍යක්ෂණය කළ එහි පුරෝහිත චරිතය රඟපෑවේ බිංදුහේවා. එහි රජු ලෙස සමන් බොකලවෙලත් බිසව ලෙස චන්ද්‍රා කළුආරච්චිත් රඟපෑවා.’උමතු සංවරුසාව‘ නාට්‍යයේ සුවිශේෂත්වය වන්නේ එහිදී භාවිතා කෙරෙන හනමිචියයි. හනමිචිය ජපන් නාට්‍ය සම්ප්‍රදායයේ එන වේදිකා භාණ්ඩයක්. ප්‍රධාන වේදිකාව වෙත ප්‍රේක්ෂකයන් මැදින් හේ පසෙකින් යා වෙන පටු පිවිසුම් වේදිකාවක් ලෙස හනමිචිය නම් කරන්න පුළුවන්.දවසක් දා ‘උමතුසං වරුසාව‘ දර්ශන දෙකක් කොළඹින් බැහැර රඟහලක පැවැත්වුණා. එහි එන එක් ජවනිකාවකදී රජු, උමතු වැස්සට තෙමී, විකල්වූ රාජපුරුෂයකුගේ නොමනා කතාවෙන් කිපී ඔහු පසුපස හනමිචිය දිගේ ප්‍රේක්ෂකාගාරය දෙසට හඹා යනවා. ඉතින් රජු ලෙස රඟපෑ සමන් බොකලවෙල, රාජපුරුෂයා පසුපස “ඔහෙ හිටු!’ කියමින් හඹා යද්දී එකවරම ‘ජරබරාස්’ හඬක් නඟමින් රජු හනමිචිය තුළ නොපෙනී ගියා. එම ජවනිකාවේදී රජු පසුපසින් දිව යන පුරෝහිත ලෙස රඟපෑ බිංදු වහා එතැනට ළං වී අබලන්ව බිඳී ගිය හනමිචිය තුළ ඇද වැටී සිටි සමන්ට අතක් දිගු කොට ඉතා අසීරුවෙන් ඔහු උඩට ඇදගත්තා.බිඳුණු හාඩ්බෝඩ් ලෑල්ලේ තියුණු තුඩුවලට හසුවී රජ ඇඳුම එහෙන් මෙහෙන් ඉරිලා. සිරුරේ තැන් කීපයක්ම සීරිලා, තැලිලා. එය නාට්‍යයේම කොටසක් ලෙස ප්‍රේක්ෂකයන්ට හඟවන්නට සිතූ බිංදු ගෞරවයෙන් හිස නමා, රජුගෙන් මෙහෙම ඇහැව්වා.”තුවාල ද මහරජතුමනි?””නෑ... ඒ තරම් නෑ” හරුණු තැලුණු තැන් පුපුරු ගහද්දී, වැලමිට පිරිමදිමින් කී සමන් ප්‍රේක්ෂකයන් හට අමුත්තක් නොපෙන්වා හනමිචිය දිගේ ‍ෙව්දිකාවට ගෑටුවා.වේදිකාවේ සිට මේ සිදුවීම මුව අයා බලා සිටි චන්ද්‍රා කළුආරච්චිට අසීරුවෙන් ගාටන රජ ගමනේ වෙනස දැනුනේත් බිංදුගේ අසාමාන්‍ය දෙබස ඇසුණේත් එකම මොහොතක. ඈ දෙගොඩතලා පිටවෙන්නට ආ සිනහව ආයාසයෙන් වළක්වා ගත්තේ ප්‍රේක්ෂකාගාරයට පිටුපාමින්. ඒ වෙලේ එතැනට පැමිණෙමින් සිටි සමන් ඇගේ සිනාව දැකලා කෝපයෙන් දත්මිටි කමින් හෙමිහිට මෙහෙම කිව්වා.”මේ මඟුලෙන් වැටිලා ඇඟ ලෙලි ගිහින්. මේකිට හිනා!” මේක ඇහුණු බිංදු හිනාව පිටවෙන්නට පෙර වේදිකාවෙන් ඉවතට ගියා. එඩ්වඩ් චන්ද්‍රකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>08</month>
      <day>18</day>
    </date>
    <link>http://www.silumina.lk/2013/08/18/_art.asp?fn=av1308188</link>
    <topic>අල්ලස් දී ප්‍රසිද්ධ කළ පමණින් ගීත ජනප්‍රියයි කියන්නේ කොහොම ද?</topic>
    <author>ජෝජ් රොබ්සන් ද සිල්වා</author>
    <content>අල්ලස් දී ප්‍රසිද්ධ කළ පමණින් ගීත ජනප්‍රියයි කියන්නේ කොහොම ද? - රවී සිරිවර්ධනවර්තමානයේ ගී ලියන තරුණ පරපුරේ ඇතැම් ගී පද රචකයින් මුදල් ගෙවා සිය ගී විද්‍යුත් මාධ්‍ය වලින් වැඩිපුර ප්‍රචාරය කරවා ගැනීම හේතුවෙන් සිංහල ගී පද රචනා සාහිත්‍ය කෙත වල් බිහි වෙමින් ඇතැයි මැසිවිලි සහ චෝදනා නැ‍ඟෙනු අපට නිතර අසන්නට ලැබේ. ඒ පිළිබඳ විමසා බලමින් රාජ්‍ය සම්මානලාභී ගී පද රචකයකු වන රවී සිරිවර්ධන සමඟ අප කළ කතා බහකි මේ...!ගීත ප්‍රචාරය කිරීමේ දී ගුවන් විදුලි නිවේදකයින් සහ අල්ලස් දෙන ගීත පද රචකයින් හා ගායකයින් එකතු වෙලා ගෙනියන ජාවාරමක් ගැන ඔබ පසුගිය දා හෙළි කළා. එවන් මැදිහත් වීමක් කළේ ඇයි...?“මේකයි, මහගමසේකර, මහාචාර්ය සුනිල් ආරියරත්න, රත්න ශ්‍රී විජේසිංහ, ලූෂන් බුලත්සිංහල, ප්‍රේමකීර්ති ද අල්විස් වැනි ගී පද රචකයින් ගමන් ගත් මඟ දිහා බලාගෙන තමයි අපි ගීත රචනයේ රන්කිරි කට ගෑවේ. ඔවුන් අතින් සිංහල ගීතය අර්ථපූර්ණ වුණා. ඉතින් අපට ඒක විනාශ කරල සංස්කෘතික ඝාතකයො වෙන්න බෑ. අපට වගකීමක් තියෙනවනේ ඒ අය සරු කළ පොළොව රැකගන්න ශ්‍රාවකයො වෙනුවෙන්. ඒ සරු පොළොවෙ එකම පැසුණු කරල් අහුරක් හරි හදා ගන්න එක තමයි අපේ වගකීම. දියුණු කනක් හදා ගත්ත ශ්‍රාවකයන්ට අගෞරව කරන්න අපට බෑ. අපි පෙනී ඉන්නේ ඒ වෙනුවෙන්. මේ මැදිහත් වීම වෙළෙන්දෙක් වෙලා විකිණෙන්න දරන මහන්සියක් නෙවෙයි. ඒ ශුද්ධ භූමියට වස විෂ දමන වෙළෙන්දන් ගෙන් මේක බේරගන්න කරන මතවාදී මැදිහත් වීමක්.”ගුවන් විදුලි නාළිකාවන්ට මුදල් දී ගීත ජනප්‍රිය කරවා ගැනීමට හැකි බවට සංගීත ක්ෂේත්‍රයේ පැතිර පැවතින කට කතාවේ ඇත්තක් තිබෙනවා ද...?“එක්තරා ගීත රචකයෙක් නම් පසුගිය දවසක එහෙම කියලා තිබුණා. බලන්න, තියෙන ලැජ්ජා නැතිකමක මහත. අල්ලස් දීලා සින්දු ප්‍රචාරය කරවගත්ත මදිවට ඒ බව කිසිම හිරිකිතයක් නැතිව මාධ්‍ය ඉස්සරහට ඇවිත් කියන හැටි. දැන් එතකොට අල්ලස් දෙන්න අකැමැති එහෙමත් නැත්නම් අල්ලස් දෙන්න වත්කමක් නැති සැබෑ දක්ෂයන්ට මොකද වෙන්නේ.අසාමාන්‍ය දක්ෂතා තියෙන දුප්පත් දෙමව්පියන්ගේ දරුවන්ගේ කලා කුසලතාවට කවදාවත් ඔළුව උස්සන්න පුළුවන් වෙයි ද? මේ වෙළෙන්දො ටික මේක මුළුමනින්ම ජාවාරමක් බවට පත් කර ගත්තම මේ රටේ සුභාවිත ගීතයට අත්වන ඉරණම මොකක් ද? ශ්‍රාවකයාට මොකද වෙන්නෙ? “රිංගින් ටෝන්” සඳහා ගී ලියන වත්මන් පරපුරේ ගී පද රචකයින් ඔවුන්ගේ ගී ඉක්මනින් ජනප්‍රිය වන බව පැවසීම පිළිබඳ ඔබට හැ‍ඟෙන්නේ කෙසේ ද?“මේ අයගෙ ගීත ඉතා ජනප්‍රියයි කියල කිව්වට මම ඒකට එකඟ නෑ. මේව ප්‍රසිද්ධ බව ඇත්ත. ඒත් ජනප්‍රිය නෑ. ජනප්‍රිය ගීතයක් කියන්නෙ අපි මැරෙනකම් අපේ හදවතේ ඉඩක් වෙන් කරගෙන නින්නාද වන ගීත වලට. ඒ ඉඩේ යම් අඩු වැඩිකම් වෙන්න පුළුවන් ගීතයේ අපූර්වත්වය මත. ඒත් අල්ලස් දීලා ප්‍රසිද්ධ කළ පලියට ඒක ජනප්‍රියයි කියල කියන්නෙ කොහොම ද, ඒක ඊට සුදුසු මට්ටමක නැත්නම්. දැන් රජී වෙල්ගම ලියපු ‘මේ තරම් සියුමැලි ද කළුගල්’ ගීතය ගත්තොත් එය ශ්‍රවණය කළ අය අතර ඉතා ජනප්‍රියයි.ඒත් ඒක සල්ලි දීලා ප්‍රසිද්ධ කරවපු ගීතයක් නොවෙයි. ඒ නිසාම අල්ලස් ගන්න නාළිකා වල එය නිතර ඇසෙන්නෙ නෑ. ප්‍රශ්නෙ තියෙන්නෙ ඉදිරියට එහෙමවත් හොඳ ගීතයකට අල්ලස් නොදී එළියට එන්න ඉඩක් නොලැබෙන එක. ඒකයි අපි මේ නාළිකා වලට ‘සංස්කෘතික ඝාතකයෝ’ කියල කියන්නේ.”“රිංගින් ටෝන්” සඳහා ප්‍රවීණයන්ගේ ගීත යොදා නොගන්නේ ඇයි...?“ඔය රිංගින් ටෝන් පස්සේ වැඩිපුර එළවන්නෙ එක්තරා රසික පිරිසක් විතරයි. ඒ අයගෙනුත් අති බහුතරය මේ FM culture ඇතුළේ හැදෙන ගීත වලට කන හුරු කරගත්ත අය. කවීෂ කවිරාජ් වගේ ගායකයෙක් රිංගින් ටෝන් මාකට් එකේ උඩින්ම ඉන්න හේතුව ඒකයි. ඔහු මේ රටේ සාමාන්‍ය රසිකයන් අතර ඉන්න ගායකයෙක් නෙවෙයි. එයාගෙ ගීත හුඟ දෙනෙක් දන්නෙත් නෑ. ඒ අය ගීත කියන්නෙ ශ්‍රාවකයො වෙනුවෙන් නෙවෙයි. රිංගින් ටෝන් මාකට් එක සඳහායි.ඔවුන්ගේ ගීත ඉලක්ක කරන්නෙ අර මම ඉහතින් කියූ ළාබාල තරුණයන්ගේ වෙළෙඳපොළයි. මේ තරුණයන්ට උසස් ගීතයක් රස විඳින්න තරම් දියුණු රසිකත්වයක් නෑ. ඉතින් ඒ අය තමයි රිංගින් ටෝන් වෙළෙඳපළේ පහසුවෙන් අල්ලගන්න පුළුවන් පාරිභෝගිකයින් වෙන්නේ. මේ ජාවාරම මෙහෙය වන්නේ අතරමැදි ආයතන. ඒ අයට පහසුයි රිංගින් ටෝන් වලටම ගීත හදන තරුණ ගායකයෝ එක්ක වැඩ කරන එක. ඒ නිසා හොරෙන් ගීතයක් යොදා ගත්තොත් හැර ප්‍රවීණයින්ගේ ගීත ඔය රිංගින් ටෝන් නාමාවලිවල දකින්න ලැබෙන්නේ ඉතා අඩුවෙන්. ඒ නිසා හොඳ රසිකයෙකුට උසස් නිර්මාණයක් රිංගින් ටෝන් සඳහා යොදා ගන්න ලැබෙන අවස්ථාව ඉතා අඩුයි.එසේ නම් ගීත රසිකයෝ ඉල්ලන්නේ කාගේ ගීත ද...?“රසිකයෝ ඉල්ලන්නේ මොනව ද කියලා බලා ගන්න පුළුවන් සාමාන්‍ය මිනිස්සුන්ගේ සාදයකට ගියහම, එහෙම නැත්නම් ඔය හවසකට ත්‍රීරෝද රථ ගාලකට ගියාම. මේ අය ඔය අල්ලස් දීල ප්‍රසිද්ධ කරපු ගීත කියන්නේ නෑ. තාමත් නතර වෙන්නේ ජෝති, මිල්ටන්, කපුගේ, ප්‍රියා, සුනිල් එදිරිසිංහ, ක්ලැරන්ස්, දිවුල්ගනේ, වික්ටර් වගේ ගායකයෝ ගායනා කරපු ගීත ළඟ. පැකේජ් ගීත වලට මිනිස්සු ඔච්චර ආදරේ නම් තමන්ගේ විශේෂ අවස්ථාවලදී ඇයි ඒවා වද්ද ගන්නෙවත් නැත්තේ. ඒකෙන් පේනවා ඇත්ත ජනප්‍රියත්වය රැඳිලා තියෙන්නේ කොතැන ද කියලා.”ඔබ පවසන්නේ ගී පද රචනා ක්ෂේත්‍රයේ නව පරපුර අසාර්ථක බැව් ද...?“ඔය ප්‍රසිද්ධ වෙලා ඉන්න ටික දෙනා දිහා බලල නව පරම්පරාව අසාර්ථකයි කියලා කියන්න මම ඉක්මන් වෙන්නේ නෑ. ඒත් ප්‍රතිභාපූර්ණ නව පරම්පරාව හංගල තියෙන්නේ. එහෙම නැත්නම් දක්ෂයින්ව නොමඟ යවලයි තියෙන්නේ. සමහර මිහිරි හඬවල් ඇහෙනවා බාල පදවැල් එක්ක. ඒ හඬවල් ඉල්ලන පද හෝ සංගීතය සොයා ගන්න මේ අයට දැනුමක් නෑ. අවසානේ ඒ හඬවල් අකාලේ අපතේ යනවා. ඒ එක්කම අවබෝධයක් ඇතුව ඉන්න දුමාල් වර්ණකුලසූරිය, සමන් ලෙනින්, දර්ශන ප්‍රමෝද් වගේ ගායකයෝ මේ මාධ්‍ය මඟින් නොසලකා හැරලයි ඉන්නේ. මේ අයගේ දක්ෂතාව තක්සේරු කෙරෙන ක්‍රමවේදයක් නෑ.රටේ තියෙන ලොකුම ප්‍රශ්නයට විසඳුම් හොයනවා වගේ ගායකයෝ හොයන තරග නම් වැහි වැහැලා. ප්‍රවීණයින්ගේ ගීත ගයලා තරග වලින් දිනන මේ ශිල්පීන්ට රටට දැනෙන්න තමන්ගේ නිර්මාණයක් කර ගන්න තවම බෑ. කළත් පැකේජ් වලට මිස ඒවා ප්‍රචාරය වෙන්නෙත් නෑ සාධාරණ ක්‍රමයකට. දැන් මම ගීත රචකයෙකු විදිහට එළියට ආපු දවස්වල තිබුණු අවස්ථාවවත් දැන් හොඳට ලියන අලුත් පරම්පරාවට නෑ. රජී වෙල්ගම, අසංග රුවන් සාගර වගේ රචකයන්ගේ ප්‍රතිභාවෙන් වැඩක් ගන්න ගායකයෝ ඇත්තෙත් නෑ.”ජෝජ් රොබ්සන් ද සිල්වාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>08</month>
      <day>18</day>
    </date>
    <link>http://www.silumina.lk/2013/08/18/_art.asp?fn=av1308189</link>
    <topic>Hollywood News</topic>
    <author>සුජීව තේවහෙ</author>
    <content>Hollywood News70 දශකයේ ඉමහත් ජනප්‍රියත්වයක් දිනා සිටි සුරූපී නිළි කෙරෙන් බ්ලැක් පසුගියදා මෙලොව හැර ගියා. ඇය ඒ වන විට 74 වැනි වියෙහි පසුවුණා. ‘ඊසි රයිඩර්’ චිත්‍රපටයේ රඟපෑමෙන් ද ජනාදරයට පත්වූ ඇය හොලිවුඩ් චිත්‍රපට 100ක පමණ රඟපා තිබෙනවා. 1970 දී ‘ෆයිව් ඊසි පීසස්’ නම් වූ චිත්‍රපටයේ රඟපෑම නිසා ඇය හොඳම සහාය නිළියට හිමිවන ඇකඩමි සම්මානය ද දිනාගත්තා.ඇගේ සැමියා වන ස්ටෙෆන් එකල්බරි, තම බිරියගේ අභාවය ලොවට දැනුම් දුන්නේ ෆේස් බුක් වෙබ් අඩවිය ඔස්සේ. ‘ඇය මගේ හොඳම මිතුරියයි’ යනුවෙන් ද ඔහු එහි සටහන් කර තිබුණා.2010 නොවැම්බර් මාසයේ පටන් කෙරෙන්, පිළිකා රෝගයකින් පීඩා වින්දා. අග්න්‍යාශයේ ඇතිවූ පිළිකාවට ප්‍රතිකාර ලබාගැනීමට මේ ජනප්‍රිය නිළියට තම හිතවතුන්ගේ ආධාර අයැද සිටීමටත් සිදුවුණා. මේ වසරේ මුල් භාගයේ දී තමන්ගේ රෝගයට ප්‍රතිකාර ලබා ගැනීමට අවශ්‍ය මූල්‍ය ආධාර ලබා දෙන්නැයි ඇය ඉල්ලීමක් කර තිබුණා.ලෝක ප්‍රකට හැරී පොටර් ගේ කතා මාලාව වෙනුවෙන් සැමරුම් උත්සවයක් පවත්වන්න වෝනර් බ්‍රදර්ස් සමාගම සහ යුනිවර්සල් ඕලැන්ඩෝ රෙසෝට්ස් සමාගම තීරණය කරලා. 2014 ජනවාරි 24 දා සිට 26 දා දක්වා පැවැත්වීමට නියමිත මේ උත්සවයේ දී හැරී පොටර් කතාවේ ඇතුළත් වන දර්ශන කිහිපයක් නිරූපණය කරන්නටත් සැලසුම්කර තිබෙනවා. ඒ අතර හැරී පොටර් කතාවට අදාළව විවිධ ප්‍රශ්න අසන විශේෂාංගයක් ද පවත්වන්නට නියමිතයි. ‘ද විසාඩින් වර්ල්ඩ් ඔෆ් හැරී පොටර්’ නමින් විශේෂ සැඳෑ සාදයක් පැවැත්වීමටත් නියමිතයි. මේ සඳහා සහභාගිවන අයට විශේෂ පහසුකම් සැලැස්වීමට සංවිධායකයන් බලාපොරොත්තුව සිටිනවා.මේ සැඳෑ සාදයට සහභාගි වන එක් පුද්ගලයෙකුගෙන් ඇමෙරිකානු ඩොලර් 395ත් 675ත් අතර ගාස්තුවක් අය කෙරෙනවා. මේ සියලු උත්සව සහ විශේෂාංග පැවැත්වෙන්නේ යුනිවර්සල් චිත්‍රාගාරයේ සහ යුනිවර්සල් අයිලන්ඩ් හිදීය.ජනප්‍රිය නළු මයිකල් ඩග්ලස් මේ වන විට 68 වැනි වියෙහි පසුවෙනවා. ජීවිතයේ 7 වැනි දශකයට ද ළංවී සිටින ඔහු පවසන්නේ තමන් පළමු බිරිඳගෙන් වෙන්විය යුතුව තිබුණේ බොහෝ කාලයකට පෙර බවයි. ඔහු 1977 දී විවාහ කරගත්තේ ඩයන්ඩ්‍රා ලුකර්වයි. ඇය සිනමාවට සම්බන්ධ අයෙකු නොවෙයි. 2000 වසරේදී ඇගෙන් වෙන්වූ මයිකල්, එම වසරේදීම සුරූපී නිළි කැතරින් සීතා ජෝන්ස් ව විවාහ කර ගත්තා.”මම ඩයන්ඩ්‍රාත් එක්ක තරහක් නැහැ. ඒත් මට හිතෙන්නෙ එයාත් එක්ක ගත කළ විවාහ ජීවිතය 2000 දී නෙමෙයි, ඊට අවුරුදු 10කට කලින්වත් නිමාවට පත්වුණා නම් හොඳයි කියලයි.” මයිකල් මෑතකදී කෙටි සම්මුඛ සාකච්ඡාවකට එක්වෙමින් කියා සිටියා.කොහොම වෙතත්, ඩයන්ඩ්‍රා සමඟ ගත කළ ජීවිතයේ දී ඔහු මුල්වරට පිය පදවිය ලැබුවා. ඔවුන් දෙදෙනා 1978 දී කැමරන් පුතුගේ දෙමවුපියන් වුණා. කැමරන් දැන් ජනප්‍රිය නළුවෙක්.මයිකල් - කැතරින් විවාහයෙන් පුතෙකු සහ දියණියක සිටිනවා.ජනප්‍රිය නිළි පෙනිලෝප් කෲස් දරු ප්‍රසූතියකට සුදානම් වෙමින් සිටින බව පසුගියදා ආරංචි වුණා. පසුව දැනගන්නට ලැබුණේ ඇයට සුරතල් දියණියක ලැබුණු බවයි. දැන් මේ බිලිඳු දියණියට නමක් තබලා. ඇගේ නම තමයි, ලූනා එන්සිනාස්. ජූලි 22දා මෙලොව එළිය දුටු මේ සිඟිත්තිය සනීපෙන් සිටින බවයි, පෙනිලෝප් ගේ සැමියා, ජාවියර් බාර්ඩෙම් ප්‍රකාශ කළේ.පුංචි ලූනාගේ උපත ලියාපදිංචි කළ බවත් ජාවියර් පැවසුවා. ලූනා, පෙනිලෝප් - ජාවියර් යුවළගේ දෙවැනි දරුවායි. වැඩිමලා පුතෙක්. ඔහුගේ නම ලියොනාඩෝ. වයස අවුරුදු 2යි. දෙවැනි වතාවටත් මවක වූ නිසා ටික කලක් ගතවනතුරු පෙනිලෝප්ට සිනමා කැමරාවෙන් ඈත්වෙලා සිටින්න වේවි.ඩස්ටින් හොෆ්මාන් යනු කවුරුන්දැයි හොලිවුඩ් සිනමා ප්‍රේක්ෂකයන්ට අමුතුවෙන් හඳුන්වා දිය යුතු නැහැ. 1967 දී ‘ද ටයිගර් මේක්ස් අවුට්’ චිත්‍රපටයෙන් සිනමා ලොවට පිවිසුණු ඔහු, චිත්‍රපට රැසක විවිධ චරිත නිරූපණය කරමින් විවිධ සිනමා සම්මානයන්ගෙන් පිදුම් ලබා තිබෙනවා.දැනට 75 වැනි වියෙහි පසුවන මේ ප්‍රතිභාපූර්ණ නළුවාට, පිළිකා රෝගය වැලඳී තිබෙන බවයි හොලිවුඩ්පුරයෙන් දැනගන්නට ලැබුණේ. කොහොම වෙතත් තවමත් එම රෝගයේ මුල් අවස්ථාවෙහි සිටින නිසා ඔහුට එයින් ගැලවීමට තිබෙන ඉඩකඩ වැඩි යැයි පැවසෙනවා. වෛද්‍ය ප්‍රතිකාර ලබමින් විවේකීව ගත කරන ඔහු ඉක්මනින් සුවපත් වනු දැකීමටයි හොලිවුඩ් සිනමාවේ දැවැන්තයන් මෙන්ම රසික පිරිසගේ ද ප්‍රාර්ථනය වී තිබෙන්නේ.සුජීව තේවහෙකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>08</month>
      <day>18</day>
    </date>
    <link>http://www.silumina.lk/2013/08/18/_art.asp?fn=av13081810</link>
    <topic>සුමිගෙන් අහන්න</topic>
    <author/>
    <content>සුමිගෙන් අහන්නමාතලේ ධර්මා ඒකනායකප්‍රශ්නය - දයාන් ජයතිලක පිළිබඳ ඔබේ අදහස් දක්වන්න?පිළිතුර - එක් කලෙක අවස්ථා කීපයකදීම මමත් දයානුත් කලාව සම්බන්ධව මතවාදී වශයෙන් හැප්පිලා තියෙනවා. ඒත් ඔහු අපට සිටින විශිෂ්ට ගණයේ බුද්ධිමතකු ලෙස කවදත් මගෙ සැලකිල්ල ලැබුවා.කළුතර සිරි අබේසේකරප්‍රශ්නය - ‘හිත නිවන කතා’ ඒකාංගික ටෙලි නාට්‍ය මාලාව ගැන ඔබට මොනව ද කියන්න පුළුවන්?පිළිතුර - අද වැඩියෙන්ම පෙන්වන්නේ ‘හිත රිදෙන කතා'නේ. ඒ පසුබිම අනුව ‘හිත නිවන කතා’ ඉතාම අගනා ටෙලි නාට්‍ය මාලාවක්.මෝදර එම්. ආර්. සී. ඩයස්ප්‍රශ්නය - කොළඹ යුගයේ ප්‍රකට කවියකු වූ එච්. එම්. කුඩලිගම ගීත රචනා කර තිබේ ද?පිළිතුර - ඔව්. ඔහු සුනිල් සාන්තට ගී කීපයක් ලියා තිබෙනවා.අඹේපුස්සේ විජිතා කදිරගොන්නප්‍රශ්නය - ‘රූපවාහිනිය මෙලොවින් තුරන් වේවා’ යැයි කී අපේ විද්වතා කවුද?පිළිතුර - ආචාර්ය ඊ. ඩබ්ලිව්. අදිකාරම්.වරකාපොළ කසුන් හෙට්ටිහේවාප්‍රශ්නය - ඔබේ ජංගම දුරකථනයට දාලා තියෙන්නේ මොන සින්දුව ද?පිළිතුර - මොකක්වත් නැහැ. අනුන් සින්දු අහන්නයි, මං මාස්පතා සල්ලි ගෙවන්නයි දෙකක් කරන්න බැහැනෙ ගොයියෝ.මාතලේ ධර්මා ඒකනායකප්‍රශ්නය - එඩ්වඩ් ජයකොඩි ගයන ‘ගං ඉවුරේ තුරු ලතා මඬුල්ලේ’ නම් වූ ගීතය ලීවේ කවුද?පිළිතුර - ප්‍රවීණ නිවේදිකා කුසුම් පීරිස්.අත්තනගල්ලේ විමලසේන හපුතන්ත්‍රිප්‍රශ්නය - ප්‍රථම නිදහස් අනුස්මරණයේ ජවනිකා ඇතුළත්ව තිබු සිංහල චිත්‍රපටය කුමක් ද?පිළිතුර - මේ පිළිබඳව වාර්තා චිත්‍රපටයක් තියෙනවා. එය රජයේ චිත්‍රපට අංශයේ ප්‍රථම නිෂ්පාදනයයි. ඒ දර්ශනම ‘හාරලක්සේ’ චිත්‍රපටයටත් ඇතුළත් කර තිබුණා.අම්බලන්ගොඩ චන්ද්‍රා මාලිනි ද සිල්වාප්‍රශ්නය - එච්. ආර්. ජෝතිපාල ගයන ‘දිය කිඳුරිය සේ සාගරේ’ ගීතය ඇතුළත් චිත්‍රපටය කුමක් ද?පිළිතුර - ඔබටයි ප්‍රියේ ආදරේ.ඉහළ තල්දූවේ ආනන්ද වික්‍රමආරච්චිප්‍රශ්නය - හොඳම රඟපෑම් තිබෙන්නේ සිනමාවේ ද? ටෙලිනාට්‍ය ක්ෂේත්‍රයේ ද?පිළිතුර - නැහැ. දේශපාලන ක්ෂේත්‍රයේ.කුලියපිටියේ ජයසේන අතපත්තුප්‍රශ්නය - ලංකාවේ ප්‍රථම චිත්‍රපට නිෂ්පාදකවරිය කවුද?පිළිතුර - ඩී. ආර්. ද එස්. අබේනායක මහත්මිය (චිත්‍රපටය පුරුෂ රත්නය)කඩවත පහළ බියන්විල භද්‍රා බියංකා මධුප්‍රශ්නය - මෙරට බිහිවුණු විශිෂ්ටතම ගුවන්විදුලි සන්නිවේදකයා කවුද?පිළිතුර - එච්. එම්. ගුණසේකරදෙදියවල සරත් විජයමුනිප්‍රශ්නය - ජාත්‍යන්තර ක්ෂමා ආයතනයේ තේමා ගීතය වන ‘ගෙට්අප් ස්ටැන්ඩ් අප්’ ගීතය ගයන්නේ කවුද?පිළිතුර - බොබ් මාලේ.මඩපාත කැලුම් විදර්ශනප්‍රශ්නය - සුනිල් එදිරිසිංහ හා එඩ්වඩ් ජයකොඩි ගයන ‘පලංචියේ ලී ඉරුවේ අපි එකට’ ගීතය ගැයීමට නියමිතව සිටියේ සුනිල් සමඟ කපුගේ යැයි කියන්නේ ඇත්ත ද?පිළිතුර - ඔව්.අවිස්සාවේල්ලේ අජිත් වෑදෙණියප්‍රශ්නය - ප්‍රවීණ සංගීතවේදී රෝහණ වීරසිංහ ගීත රචනා කර තිබෙනවා ද?පිළිතුර - ඔව්. ‘දහස් වරක් ඔබ දුටුවත් පෙරදින’ නම් වූ ගීතයේ රචනය රෝහණගේ.නිට්ටඹුව අසේල ජයනාත්ප්‍රශ්නය - පසුගිය සතියේ ඔබ ඩෝල්ටන් අල්විස් ගැන ලියු ‘සිකුරාදා හැන්දෑව’ තීරු ලිපියේ ‘සීගිරි ගලේ ගී ලීවේ නුඹයි පුතේ’ ගීතය ආචාර්ය අමරදේවයන්ගේ බව සඳහන් වුණා. එය ගායනා කරන්නේ වික්ටර් රත්නායක නේද?පිළිතුර - ඔව්. අපේ වැරදීම ගැන සමාවෙන්න.මේ සතියේ පහත නම් සඳහන් අයත් ප්‍රශ්න එවා තිබුණා. ගම්පහ අඹන්විට සිරිවර්ධන, පිළියන්දල මිරිස්වත්තේ චාමර විජේසිංහ, බණ්ඩාරවෙල එල්. ඒ. ප්‍රේමසිරි, කඩවත සුජාතා ගුණවර්ධන, රඹුක්කන සරත් විජයානන්ද, කුරුණෑගල සචිනි අමරසිංහ, කපුගොඩ මාළිඳ සරත් රණසිංහ, කන්දෙගෙදර කිත්සිරි ගුණසේන.ඔබේ ප්‍රශ්නය පහත ලිපිනයට යොමු කරන්න'සුමිගෙන් අහන්න' රසදුන, සිළුමිණ, ලේක්හවුස් කොළඹ 10කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>08</month>
      <day>18</day>
    </date>
    <link>http://www.silumina.lk/2013/08/18/_art.asp?fn=av13081811</link>
    <topic>මේ හැටි ආදර ගී ලියැවෙන්නේ මම තනිකඩයෙක් නිසයි</topic>
    <author>ජෝජ් රොබ්සන් ද සිල්වා</author>
    <content>මේ හැටි ආදර ගී ලියැවෙන්නේ මම තනිකඩයෙක් නිසයිමහාචාර්ය සුනිල් ආරියරත්නශ්‍රී ලාංකේය කලා ක්ෂේත්‍රය උදෙසා ප්‍රතිභාපූර්ණ ගේය කාව්‍ය රචකයකු, කෘතහස්ත ලේඛකයකු සහ සිනමාවේදියකු ලෙස ඉටු කළ මෙහෙය වෙනුවෙන් ශ්‍රී ජයවර්ධනපුර විශ්ව විද්‍යාලය මඟින් මහාචාර්ය සුනිල් ආරියරත්නයන් හට පසුගිය ජූලි 11 වැනිදා සාහිත්‍ය සූරි සම්මාන උපාධිය (D. Litt.) ප්‍රදානය කෙරුණි. මෙහි විශේෂත්වය වන්නේ විශ්ව විද්‍යාලයකින් ලැබිය හැකි ඉහළම සාහිත්‍ය සූරි සම්මාන උපාධිය මෙය වීම නිසාත් සිය සෞන්දර්ය චාරිකාවේ දී සුනිල් ආරියරත්නයන් මෙලෙස දෙවැනි වරටත් සාහිත්‍ය සූරි සම්මාන උපාධියෙන් පිදුම් ලැබීම නිසාත් ය. ගීතය, සිනමාව සහ ලේඛන කලාවන්හි විවිධ ඉසව් ගණනාවක් අපූර්ව ලෙස ස්පර්ශ කරමින් ශාස්ත්‍රාභිවර්ධනයටත් සහෘද සිත් ආනන්දයටත් පත් කළ “අපේ කාලයේ අප්‍රමාණ වූ විද්වත් සොඳුරු මිනිසා” සුනිල් ආරියරත්නයන්ම යයි අපි සිතමු.මේ, අප ඔහු සමඟ “රසඳුන” පාඨක ඔබ වෙනුවෙන් කළ පිළිසඳරයි.. විශ්ව විද්‍යාල ආචාර්යවරයකු හට සිය සේවා කාලය ඇතුළත මෙලෙස සාහිත්‍ය සූරි සම්මාන උපාධිය ප්‍රදානය කෙරෙන අවස්ථා විරලයි නේද...?“ඔව්, බොහෝ විට සිද්ධ කෙරෙන්නේ විශ්ව විද්‍යාල ආචාර්යවරු විශ්‍රාම ගියාට පසුව තමයි. සේවයේ යෙදී සිටියදී මෙවන් සම්මාන උපාධියක් පිරිනැමෙන්නේ ඉතාම කලාතුරකිනුයි. ජයවර්ධනපුර විශ්ව විද්‍යාලයේ අවුරුදු පනස් පහක ඉතිහාසයේ මීට ඉහත එකම එක අවස්ථාවකදී පමණයි සේවයේ යෙදී සිටි ආචාර්යවරයකුට මෙබඳු උපාධියක් පිරිනැමුවේ. ඒ, මහාචාර්ය විමල් බලගල්ල නමැති විශිෂ්ට විද්වතාටයි. ඊට පස්සේ අවුරුදු තිස් පහකට පස්සේ මටයි ඒ උපාධිය මෙලෙස ලැබුණේ. ඒ නිසා මෙම උපාධිය ලැබීමේ විශේෂත්වයක් තියෙනවා. එමෙන්ම මෙහි ඇති තවත් විශේෂත්වයක් තමයි මට මෙය විශ්ව විද්‍යාල සේවා කාලය තුළ ලැබුණු දෙවැනි සාහිත්‍ය සූරි සම්මාන උපාධිය වීම.මම නිහතමානීව සතුටු වෙනවා, මා මේ තාක් කරපු සේවාව අපේ විශ්ව විද්‍යාල පද්ධතිය විසින් අගන කරනු ලැබීම පිළිබඳව. විශ්ව විද්‍යාලයකින් කිසියම් විද්වතෙකුට දිය හැකි ඉහළම මට්ටමේ සම්මාන උපාධිය තමයි මෙය. (D. Litt.) ඇත්තටම මෙය ලංකාවේ විභාග ලියලා ලබා ගන්න පුළුවන් උපාධියක් නෙමේ. හැම විටම සම්මාන උපාධියක් වන මෙය පිරිනමන්නේ තමන්ගේ රටට, තමන් නියැළී සිටින ක්ෂේත්‍රයට ඉහළ ගණයේ සේවාවක් කළ අයටයි.”. මෙම උපාධිය ප්‍රදානය කෙරෙන්නේ විශ්ව විද්‍යාල උපාධිධාරීන්ට පමණක්ම ද...?“නැහැ. මෙම උපාධිය ලබන්න විශ්ව විද්‍යාල උපාධිධාරීන්ම විය යුතු නැහැ. සමහර විට උසස් පෙළ සමත් විශ්ව විද්‍යාලයට නොගිය පුද්ගලයෙකු ද වෙන්න පුළුවන්. ඒත් ඔහු කර ඇති සේවාව සලකා මෙම උපාධිය පිරිනමනවා. උදාහරණ හැටියට ගත්තොත් මාර්ටින් වික්‍රමසිංහ, ජි. බී. සේනානායක වැනි වියතුන් විශ්ව විද්‍යාල උගතුන් නොවෙයි. ඔවුන් කළ විශිෂ්ට සේවාව අගයමින් ඔහුටත් (D. Litt.) උපාධිය පිරිනමලා තියෙනවා.”. නූතන විශ්ව විද්‍යාල පද්ධතිය තුළ සාහිත්‍ය ක්ෂේත්‍රයේ උදාසීන භාවයක් තිබෙන බවට චෝදනාවක් තිබෙනවා...?“ඒ චෝදනාව සාධාරණයි. මොකද අද විශ්ව විද්‍යාල ආචාර්යවරයාත් විශ්ව විද්‍යාල ශිෂ්‍යයාත් දැඩි පීඩනයකට පත් වෙලා තිබෙනවා. විශේෂයෙන්ම මම මේ කතා කරන්නේ මම සම්බන්ධ වෙලා සිටින මානව ශාස්ත්‍ර සහ සමාජීය විද්‍යා පීඨ සම්බන්ධයෙන්. එතකොට මේ මානව ශාස්ත්‍ර විෂයන් වල යෙදිලා ඉන්න අයට දශකයකට පමණ පෙර හඳුන්වා දුන්නා විෂය ඒකක ක්‍රමය කියලා අලුත් ක්‍රමයක්. අපි ඉගෙන ගන්න කාලයේ තිබුණේ ඒ ක්‍රමය නෙවෙයි.ඉතින් ඒ විෂය ඒකක ක්‍රමය නිසා එක පැත්තකින් ආචාර්යවරුන් පීඩනයකට පත් වෙලා තිබෙනවා ඔවුන්ගේ වැඩ කාර්යබහුලත්වය වැඩි වෙලා නිසා. ඒ එක්කම ශිෂ්‍යයන්ට බාහිර ක්‍රියාකාරකම් කෙරෙහි අවධානය යොමු කරන්න බැරි තරමට වැඩ කටයුතු බහුල වෙලා තියෙනවා. ඒ නිසා තමන්ගේ මූලික විෂය ධාරාවන් ඉගැන්වීම සහ ඉගෙන ගැනීම හැර ඉන් පරිබාහිර දේවල් ගැන අවධානය යොමු කරන්න අවකාශය ආචාර්යවරුන් සහ ශිෂ්‍යයින් යන දෙගොල්ලන්ටම නැහැ. එම නිසා නිර්මාණ කටයුතු පිළිබඳ උදාසීනත්වයක් පොදුවේ සියලු විශ්ව විද්‍යාලවල තියෙනවා. ඊට අමතරව පාසල් වලින් විශ්ව විද්‍යාලයට එන ශිෂ්‍ය ශිෂ්‍යාවන්ගේ සාමාන්‍ය දැනුමේ සිට විෂය දැනුම දක්වා දැනුම පිළිබඳ විශාල ප්‍රශ්නයක් තියෙනවා. සාමාන්‍ය දැනුම නැත්තටම නැති තරම්. ඒ වගේම විෂය දැනුම ඉතාම අඩුයි.”“මේකට හේතුවක් හැටියට පෙනෙන්නේ ටියුෂන් පන්ති වලට දරුවන් හුරු වීම. මෙතැනදී ටියුෂන් ගුරුවරයාට අපි දොස් කියන්නේ නැහැ. මොකද ටියුෂන් ගුරුවරයා පෙනී සිටින්නේ ශිෂ්‍යයන්ගේ විභාගය සමත් කර දීමට. ඒ නිසා ඔහු කෙටි සටහන් මඟින් තෝරා ගත් ප්‍රශ්නාවලි තුළින් කෙසේ හෝ දරුවාට විභාගය සමත් කිරීමේ ඉලක්කය සපුරා ගැනීම සඳහා උගන්වනවා. නමුත් පාසල් අධ්‍යාපනය මීට වඩා වෙනස්. එහිදී කිසියම් විෂයක් සම්බන්ධයෙන් නිර්දේශිත ග්‍රන්ථයට අමතරව අතිරේක දැනුම ලබා දෙනවා.දැන් අපි ඉගෙන ගන්නා කාලේ අපි ටියුෂන් පන්තිවලට ගියේ නැහැ. පාසලෙන් ලැබෙන දැනුම උපරීමයෙන් උරා ගන්න අපි උත්සාහ කළා. පන්තියට නියම වෙලා තියෙන්නේ පොතකින් කොටසක් නම් අපේ ගුරුවරයා මුළු පොතම අපිට ඉගැන්වූවා. මේ කොටසට ප්‍රමුඛස්ථානය දෙමින් සමස්ත පොත පිළිබඳ අව‍බෝධයක් අපිට ලබා දුන්නා. ඔවුන් විභාගයට ලැබෙන ප්‍රශ්නය ඉලක්ක කරගෙන නෙවෙයි ඉගැන්නුවේ. ඉතින් මෙන්න මේ ක්‍රමය නිසා විෂය බද්ධ පරිබාහිර දැනුමෙන් තොරව විභාගයට ලැබෙන ප්‍රශ්නාවලියට පිළිතුරු ලිවීමෙන් සමත් වෙන පිරිසක් විශ්ව විද්‍යාලයට පැමිණීම නිසා විශ්ව විද්‍යාල තුළ සාහිත්‍යය කලාව පිළිබඳව පසුබෑමක් දක්නට ලැබෙනවා.. මෙහිදී විචාර කලාවේ බිඳ වැටීමකුත් ඔබ දකිනවා ද...?“ඒකටත් හේතුව මේකම තමයි. ඒ කියන්නේ විචාර කලාව විශ්ව විද්‍යාල මට්ටමෙන් නිසියාකාර ඉගැන්වීමක් වෙන්නේ නැහැ. ඇත්තටම අපේ රටේ හොඳම විචාරකයින් හිටියේ මීට දශක ගණනාවකට කලින්. ත්‍රිභාෂික උගතුන් විශාල පිරිසක් විචාර කලාව ප්‍රගුණ කළා. අද විචාරකයින් කියලා පිරිසක් නැහැ. ඔවුන් ගෙන් පස්සේ අනුප්‍රාප්තිකයන් පිරිසක් නැහැ. ඒ කියන්නේ මේකයි වෙන්නේ. කවුරුත් විචාරකයන් වෙන්න කැමැති නැහැ. විචාරකයන් කියන්නේ හැම තිස්සෙම සතුරෝනේ. හැම කෙනෙක්ම කැමැති තමන්ගේ නිර්මාණය වර්ණනා කරන පිරිසක් රැකගන්න තමයි. ඒ නිසා විචාරකයෝ කැමැති නැහැ.තමන් මේ නිර්මාණකරුවන්ගේ හතුරන් බවට පත් වෙන්න. ඒ නිසා අර පෙර සිටි ත්‍රිභාෂික උගතුන් ප්‍රගුණ කළ විචාර කලාව ඔවුන්ගේ අනුප්‍රාප්තිකයින් ප්‍රගුණ කරන්න කැමැති නැහැ. විචාරයේ පමණක් යෙදෙන පිරිස විචාරකයින් කියන පිරිස ඉතාම අඩුයි.අතීතයේ හිටියා විචාරය සඳහා පමණක් වෙන් වෙච්ච පිරිස්. අද විචාරය සඳහා පමණක් වෙන් වෙච්ච පිරිසක් නැහැ. ඒකට හේතුව වෙලා තියෙන්නේ බොහෝ දෙනෙක් කැමැති නැහැ විචාර කලාව ප්‍රගුණ කරමින් විචාරකයින් හැටියට පෙනී ඉන්න. අනිත් එක ලංකාව වගේ කුඩා රටක හැම තිස්සෙම මේ නිර්මාණකරුවන් හා විචාරකයන් හමු වෙනවා. ඔවුන් හිතවත්තු. ඒක නිසා ‘මම මොකටද විචාර කරලා මේ මිනිස්සු තරහා කර ගන්නේ. ඊට වඩා හොඳයි නිර්මාණ කරනවා. එහෙම නැත්නම් වෙනත් දෙයක් කරනවා’ කියලා හිතලා අද කවුරුත් විචාර කලාව ප්‍රගුණ කරලා විචාරකයන් හැටියට පෙනී හිටින්නේ නැහැ. උදාහරණයක් ගත්තොත් මම ජීවිතේ කවදාවත් බලාපොරොත්තු වුණේ නැහැ. විචාරකයෙක් වෙන්න.අදටත් මම විචාරකයෙක් වෙන්න කැමැති නැහැ. එදත් අදත් මම ඉස්සර ඉඳන්ම හිතාගෙන ඉන්නවා මම කවදාවත් විචාරකයෙක් වෙන්නේ නැහැ කියලා. ඉඳහිට හොඳ නිර්මාණයක් දැක්ක වෙලාවක ඒ ගැන යමක් ලියනවා ඇරෙන්න මම විචාරකයෙක් හැටියට පෙනී හිටින්න එදත් කැමැති නැහැ. අදත් මං කැමැති නැහැ. මොකද මං විචාරකයෙක් නොවන හින්දා.”. ඔබ අපට වඩා සමීප ගේය කාව්‍ය රචකයෙකු ලෙසයි. ගේය කාව්‍ය රචනා කලාවට මුලින්ම ඔබේ පිවිසුම වූවේ “කඩුපුල් උයන” නමැති ගීත නාටකයෙන් ද...?“ඒ තමයි පිවිසුම, 1967 දී. පළමුවෙන්ම ගුවන් විදුලියට ‘කඩුපුල් උයන’ ගීත නාටකය රචනා කරමින් තමයි ‍මම ගේය කාව්‍ය කලාවට ප්‍රවිෂ්ට වුණේ. ඒකේ ඔක්කොම ගීත මගේ. පැයක වැඩ සටහනක්. මහාචාර්ය සුනන්ද මහේන්ද්‍රයි ඒ කාලේ වැඩ සටහන් සම්පාදකවරයා ලෙස කටයුතු කෙරුවේ. ඔහු තමයි ‘කඩුපුල් උයන’ ගීත නාටකය නිෂ්පාදනය කළේ. සංගීත අධ්‍යක්ෂණය කළේ දයාරත්න රණතුංග.”. “ගීතයක රමණීය අර්ථයක් තිබිය යුතුයි” කියා මහාචාර්ය සුචරිත ගම්ලත් පැවසුවානේ. ඔබ එයට එකඟ වෙනවා ද...?එහි අර්ථසම්පන්න බව වැඩි වෙනවයි කියලා තමයි මං විශ්වාස කරන්නේ.”. ඔබගේ “විසිතුරුය රෑ අහස” ගේය කාව්‍ය ග්‍රන්ථයේ අනුමෝදනාවේදී ඔබ පවසා තිබුණා. - “පණ්ඩකයන්ගේ හඬින් ගැයෙන්නට වූ වන්ද්‍ය පදමාලා ඇසීම නිසා හට ගත් කලකිරීමක්” පිළිබඳව. ඔබ දැන් ගේය කාව්‍යකරණයේ නොයෙදෙන්නේ තවමත් එම කලකිරීමෙන් පසුවන හෙයින් ද...?“ඔව්, ඔව්... එහෙම තමයි. ධම්පියා අටුවා ගැට පදයට අනුව ‘පණ්ඩක’ කියන්නේ ලිංග විකලත්වයට පැමිණි තැනැත්තාටයි. අද වෙන කොට නම් මම අවුරුදු 10 කින් විතර ඇත්තටම ගීත ලියලා නැහැ. මට ගීත කලාව සහ ගීත නිර්මාණය ගැන තියෙන්නේ කලකිරීමක්. මම ගීතය අත්හැරලා නැහැ. මම පොත් රාශියක් ලියලා තියෙනවා, ගීත කලාව ගැන. ඉතින් ඒ කටයුතු වල මම නියැළිලා ඉන්නවා. ගීත ලියන්නේ නැති වුණාට ගීත ගැන කරන පර්යේෂණ කටයුතු මං අත්හැරලා නැහැ. ප්‍රේම කරන විෂයක් නිසා ඒ ප්‍රේමය අත්හැරලා නැහැ. නිර්මාණ කරන්න මට උනන්දුවක් නැහැ. නමුත් ගීතය ගැන කරන පර්යේෂණ කටයුතු අත් හැරලා නැහැ. ඒවා තාමත් කරමින් ඉන්නවා.”. මේ තීරණය නිසා ඔබෙන් ගේය කාව්‍ය බලාපොරොත්තු වන නව පරපුරේ ගායක ගායිකාවන්ට අඩු පාඩුවක් සිදු නොවේ ද...?“ඇත්තටම අද ගත්තොත් එහෙම කිසිම අඩුවක් මං දකින්නේ නැහැ. මොකද ඉතාම නිර්මාණශීලී තරුණ පරම්පරාවක් ඉන්නවා ගීත රචනා කරන. ඒක අපිට හොඳට පේනවා. ඔය තරග විනිශ්චය කරන්න ගියාම ගීත රචනා තරග එහෙම ඉතා නිර්මාණශීලී තරුණ පරම්පරාවක් ඉන්නවා. ඒ නිසා මම ගීත නොලිව්වයි කියලා එහි කිසිම රික්තයක් හිටින්නේ නැහැ. ඒ තරුණයන් ලියන ගීත ප්‍රචාරය නොවන එකයි ප්‍රශ්නය වී තියෙන්නේ. ඒ මිසක් මම ගීත නොලිව්වයි කියලා ගීත කලාව නතර වීමවත් එහි රික්තයක් ඇති වෙන්නෙවත් නැහැ. දැන් අපි ලිව්වෙත් අපේ කාලේ අලුත් පරම්පරාවේ අයටනේ. ඒ වගේ මේ අලුත් පරම්පරාවේ ගායක ගායිකාවන් අපෙන් පස්සේ ආපු අනුප්‍රාප්තිකයන්ගේ තරුණයන්ගේ ගීත අරන් ගායනා කරන්න ඕනි. ඔවුන්ට අත්වැලක් සපයන්නම ඕනි. මොකද අපිත් අපේ කාලේ හිටපු තරුණ පරම්පරාවට අයත් වූ වික්ටර් රත්නායක වැනි අලුතෙන් ආපු ගායන ශිල්පීන් එක්ක තමයි මේ ගමන ආවේ.”. නව පරපුර වෘත්තීය ගේය කාව්‍ය රචකයින් බවට පත් වී සිටීම පිළිබඳව ඔබට හැ‍ඟෙන්නේ කෙසේ ද...?“මං හිතන්නේ අපි කිසිසේත් ඊර්ෂයා කරන්න හොඳ නැහැ. නව පරපුරේ ඔවුන්ට. මොකද අපි කවදාවත් ගේය කාව්‍ය රචනය වෘත්තියක් හැටියට සලකලා කරගෙන ආවේ නෑ. ඒක නිසා ගේය කාව්‍ය රචනා කලාව වෘත්තියක් වෙන එක ගැන මගෙ සතුටක් තියෙනවා. රූපවාහිනී වැඩ සටහනක සම්මුඛ සාකච්ඡාවකදී හම්බ වුණා නව පරපුරේ ගේය කාව්‍ය රචකයෙක්. ඔහු කිව්වා ඔහු විශාල වශයෙන් මුදල් උපයනවා ගී පද රචනා කරලා කියා. මං ඔහුට සුබ පැතුවා. මං ඔහුට කිව්වා - ‘අපිට හිතා ගන්නවත් බැහැ.නමුත් ඔබ ඇතුළු ඔබේ පරම්පරාව ගීත රචනය වෘත්තියක් කර ගැනීම ගැන අපි සතුටු වෙනවා, වැඩිහිටි ගීත රචකයන් හැටියට’ කියලා. ඒ සම්බන්ධව මට නම් ගැටලුවක් ඇත්තේම නැහැ. ඒත් ගීත පැහැර ගැනීම, ගීත මංකොල්ලය වැනි ඒවා තමයි හෙළා දැකිය යුතු. ඊළඟට කර්තෘ භාග නිසි හැටි නොගෙවීම. මගේ ගීත නම් රිංගින් ටෝන්ස්වලට ගිහිල්ලා ඇත්තේ ඉතාම අඩුවෙන්. මගේ ගීත පැහැර ගැනීම නම් අඩුවෙන් සිදු වෙන්නේ. මොකද මං හැම තිස්සේම එබඳු අවස්ථා වල නීතිය ඉදිරියට ගිහිල්ලා තියෙනවා. ඒ හැම අවස්ථාවකදීම මං ජයග්‍රහණය කරලා තියෙනවා. මං කිසිසේත්ම එවැනි දේට සමාවක් දෙන්නේ නැහැ. අවස්ථා දෙකක් ආවා - එහෙම පැහැර ගැනීම්, සහ මගේ ගීත මංකොල්ල කාපු. ඒ අවස්ථා දෙකේදීම මං අධිකරණයට ගියා. අවුරුදු 3, 4 ක් නඩු කියන්න සිද්ධ වුණත් ඒ නඩු දෙකම මං ජයග්‍රහණය කළා. ඒ නිසා මම අදටත් ඉතාම විමසිල්ලෙන් ඉන්නේ කොයි මොහොතේ ද මගේ ගිතයක් එහෙම අපහරණයට ලක් වෙන්නේ කියලා. එහෙම වුණොත් ඒ මොහොතේම මම නීතිමය ක්‍රියාමාර්ග වලට යනවා. ඒක දන්නා නිසාදෝ කවුරුත් මගේ ගීත මංකොල්ල කන්න උත්සාහ කරන්නේ නැහැ. මේක හරිම නිර්දය කිසිසේත්ම අනුමත නොකළ හැකි, ගීත ක්ෂේත්‍රය විනාශ කරන දෙයක් විදිහට තමයි මං දකින්නේ. ගීත විකෘති කිරිම, ගීත මංකොල්ල කෑම වැනි ඔය හැමදේම අනුමත කළ හැකි දේවල් නොවේ. අර ස්වර්ණ හංසයාගෙන් පිහාටු ඔක්කොම ගලවා ගන්න යනවා වගේ තෘෂ්ණාව වැඩි කමට මේ ගීත කලාව විනාශ කිරීමේ විනාශකාරී ඝාතකයන් විදිහට තමයි මං එබඳු විකෘති කිරීම් කරන මංකොල්ල කන පුද්ගලයන්ව සලකන්නේ.නූතන සිංහල ගීත හැඳීන්වීමේ දී “සුභාවිත ගීතය” සහ “ජනප්‍රිය ගීතය” යනුවෙන් භාවිතා කිරීම හරිද...?“අද සිංහල ගීතය අපට මේ කොටස් දෙකට වෙන් කරන්න වෙනවා. එහෙම කොටස් දෙකක් තියෙනවා. ‘සුභාවිත ගීතය’ කියලා අපි කියන්නේ ඒවායේ පද රචනා. සංගීතය, ගායනය මේ සියල්ලම අතින් පරිපූර්ණ වූ ගීතයටයි. එතකොට ‘ජනප්‍රිය ගීතය’ කියන්නේ හොඳ පදමාලාවක් තිබුණත් හොඳ තනුවක් හෝ හොඳ ගායනයක් නැති ගීතයකට විය හැකියි. ඒ කියන්නේ පරිපූර්ණත්වයට පත් වෙලා නැහැ. ඒවා හුදු වෙළෙඳ විකිණීම සඳහා කරන නිර්මාණ. ඉතින් ඒ අතරේ සුභාවිත ගීතයකුත් විකිණෙන්න පුළුවන්.මෙහෙම කොටස් දෙකක් තියෙනවා. ඒ දෙක තියෙන්නේ ගීතයේ විතරක් නෙමෙයි. හැම කලාවෙම තියෙනවා. අපි චිත්‍රය ගමු. ඒවායෙත් තියෙනවා ඉතාම ගැඹුරු චිත්‍ර කලාවක් මෙන්ම ජනප්‍රිය චිත්‍ර කලාවකුත්. චිත්‍ර කතාව කියන එක ජනප්‍රිය මාධ්‍යයක්. ඒක වළක්වන්න බැහැ. සමහර අය චිත්‍ර කතාව ඇතුළෙත් යම් ගැඹුරක් කරන්න උත්සාහ කරනවා. ඒක සාමාන්‍ය දෙයක්. ඕනම එකක හොඳ සහ නරක කියලා එකක් තියෙනවා. ඒ වගේම ගීතයෙත් තියෙනවා සුභාවිත ගීතය සහ ජනප්‍රිය ගීතය කියලා. සමහර විට සුභාවිත සහ ජනප්‍රිය ගීතය එකක් වෙන්නත් පුළුවන් අවස්ථාවනුත් තියෙනවා. සාහිත්‍ය ගත්තත් එහෙම කොටස් දෙකක් තියෙනවා. ජනප්‍රිය රැල්ලේ නව කතා තියෙනවා ගැඹුරකින් තොර. ඒ අතරේ ගැඹුරක් තියෙන නවකතා තියෙනවා ඒවා සමහර විට විකිණෙන්නේ නැහැ. සමහර විට ඒ දෙකම තියෙන ජනප්‍රියත්වයත් සුභාවිත බවත් රැකෙන නව කතා තියෙනවා.”ඔබගේ “සිංහල චිත්‍රපට ගීතාවලිය” ග්‍රන්ථ පෙළේ ඉතිරි කාණ්ඩ එළිදැක්වෙන්නේ කවදා ද...?“ඒකත් ඇත්තටම වටිනවා. පුංචි පුංචි සින්දු පොත් වල හැමදාම පළ වී තිබුණේ වැරදි පද මාලානේ. එහි තව කාණ්ඩ දෙකක් මං බලාපොරොත්තු වෙනවා. ඊට පස්සේ මට කරන්න බැහැ. මගේ එකතුවේ තියෙන්නේ කාණ්ඩ 2 කට අදාළ දත්ත විතරයි. කවුරු හරි ඇත්තටම මේවා කරනවා නම් හොඳයි. කවදාවත් මගේ ජීවිත කාලේ මට මේවා ඉවර කරන්න බැහැ. මේවා පුරෝගාමී කෘති විතරයි. ඊට පස්සේ මේ කටයුත්ත වෙන කවුරු හරි හරියට කරන්නයි ඕනි.”ඔබ පළ කළ ගාන්ධර්ව අපදාන පොත් පෙළට එක්විය යුතු තවත් සංගීතඥයින් පිරිසක් සිටිනවා නේද?“ඔව් , විශාල පිරිසක් ඉන්නවා. මොකද ඒක මං හිතනවා මගෙ අතින් වෙච්ච ලොකුම කටයුත්තක් කියලා. මොකද ඒ සංගීතඥයින්ට කිසිම සාධාරණත්වයක් ඔවුන්ගේ ජීවිත කාලය තුළදි ඉෂ්ට වෙලා තිබුණේ නැහැනේ. ඒ ලියලා තිබිච්ච කාරණා මට කරුණු දුන්න සමහර අය දැන් ජීවතුන් අතර නැහැ. අපි සංගීතය රස විඳින අය හැටියට ලොකු කළගුණ සැලකීමක් මගේ අතින් සිද්ධ වුණා කියලා තමයි මට හිතෙන්නේ ඒ පොත් පෙළෙන්. ඉදිරියේදී හෙමින් එම කටයුත්තත් කරගෙන යාමේ බලාපොරොත්තුවක් තිබෙනවා.”“නූතන ගේය කාව්‍ය සංහිතා” ග්‍රන්ථය ඔබ පරාක්‍රම කොඩිතුවක්කුගෙන් නිමා කිරීම සුදුසු ද...?“මම දැනට කරගෙන යනවා ‘නූතන ගේය කාව්‍ය සංගීතා ඌන පූර්ණය’. එහිදී අර මඟහැරුණු අය (උදාහරණයකට ගාමිණි ‍ෆොන්සේකා, සිසිර සේනාරත්න වැනි) ලොකු පිරිසක් ඉන්නවා. ඔවුන්ගේ ගීත මං දැන් එකතු කරගෙන යනවා. මම තෝරා ගත්තු ශතකයට ඇතුළත් වූවේ නැති අය. මෙහි දෙවැනි කොටසක් කරන එකත් තව කාගේ හරි වැඩක්. මං නවත්තපු තැනින් එහා පැත්තට කරන්න මට කාලය ලැබෙයි කියලා මම හිතන්නේ නැහැ.”ඔබේ විවිධ සාහිත්‍ය කෘති සහ පර්යේෂණ කෘති පිළිබඳව පවසනවා නම්...?‍“මගේ පර්යේෂණ කෘති ගත්තොත් මම පළ කර තිබෙන්නේ සංරක්ෂණාත්මක කෘති. ඒ කියන්නේ අභාවයට යන පොත්. නැවත ඒවා හොයාගෙන අමාරුවෙන් නැවත පළ කිරීමේ සංරක්ෂණාත්මක ක්‍රියාවලියක් මං දියත් කරලා තියෙනවා මගේ සාහිත්‍ය ලෝකේ. ඒවා කීපයක් තමයි නාඩගම්, නූර්ති, ටීටර්. සිරිසේන විමලවීරගේ කිසිම නාට්‍යයක් කවදාවත් මුද්‍රණය වෙලා ප්‍රකාශයට පත් වුණේ නැහැ. මට පුළුවන් වුණා නාට්‍ය පිටපත් හයක් විතර මුද්‍රණය කරන්න. එතකොට ජෝන් ද සිල්වාගේ කෘති. සමහර පිටපත් මං ගෙන්න ගත්තේ බ්‍රිතාන්‍ය කෞතුකාගාර පුස්තකාලයෙන්. ලංකා‍වේ තිබුණේ නැහැ. එතකොට පුරාණ නාඩගම් පිටපත් පහළොවකට ආසන්න ප්‍රමාණයක් මුද්‍රණය කරලා තියෙනවා.ඒවා සමහර පිටපත් අතින් ඇල්ලුවාම කොළ කෑලි කැඩෙනවා. සමහර විට ඒවායේ තියෙන්නේ එකම පිටපතයි. ඉතින් ඒ මගේ එක ක්‍රියාවලියක්. දෙවැනි එක තමයි සංගීත පර්යේෂණ. මම පොත් මාලාවක්ම ලියලා තියෙනවා බයිලා කපිරිඤ්ඤා, ග්‍රැමෆෝන් ගී යුගය ආදී වශයෙන්. ඒවාත් කාගෙවත් අවධානය යොමු නොවිච්ච සංගීත මාතෘකා. තුන්වැනි එක ක්‍රිස්තියානු සාහිත්‍ය ගැන මගේ උනන්දුවක් තියෙනවා. ඒක නිසා මං කන්තාරු, ජාකොමේ ගොන්සාල්වේස් පියතුමා ගැන පොතක් කළා. හතරවැනි එක දෙමළ සාහිත්‍ය සිංහල ජනයාට හඳුන්වා දීමේ ක්‍රියාවලියක් මගේ සාහිත්‍ය ක්ෂේත්‍රයේ තියෙනවා. ඔන්න ඔය කාරණා හතර යටතේ තමයි මගේ සාහිත්‍ය කටයුතු සිද්ධ වෙන්නේ. බයිලා, ග්‍රැමෆෝන් ගීත කලාව ගැන මං පොතක් ලියනතුරු පොත් ලියලා තිබුණේ නැහැ. ඉතින් ඒ වගේ ක්‍රියාවලියක් මම කරනෙ යනවා. හෙට අනිද්දා නිකුත් වෙනවා දෙමළ සාහිත්‍යයට අදාළ පොත් දෙකක්. ‘දෙමළ මහදැනමුත්තා නොහොත් පරමාර්ථ ගුරු’ සහ ‘දෙමළ නිසොල්ලාසය හෙවත් මදන කාමරාග කතා’ පොත් දෙකයි ඒ.”ටෙලිනාට්‍ය කලාව ගැන බිඳක් කතා කරමු ද....?“ටෙලිනාට්‍ය වල මං ගීත ලියනවා. ඒත් අද වන විට ‘අප්‍රසන්නම කතා විෂය මොකක්ද’ කියලා කිසිවෙකු මගෙන් ඇහුවොත් මං කියන්නේ ටෙලිනාට්‍ය කලාව කියලයි. කවදාවත් ජීවිතේ කිසි දවසක ටෙලිනාට්‍ය කරුවෙකු වෙන්න නොලැබේවා කියලා තමයි මගේ එකම ප්‍රාර්ථනාව. ලියපු ගීත ගැන මම සතුටුයි. අදටත් ටෙලිනාට්‍ය ගීත ලියන එ‍කේ මට ප්‍රශ්නයක් නෑ. නමුත් ටෙලිනාට්‍ය ක්ෂේත්‍රය මම අකැමැති අප්‍රසන්නම ක්ෂේත්‍රයක්. මට කවදා හරි ටෙලිනාට්‍ය අධ්‍යක්ෂවරයෙක් වෙන්න ලැබුණොත් ඒක මගේ අභාග්‍යයක් කියලා තමයි මම සලකන්නේ.”ඔබ නැවත ගේය කාව්‍යකරණයට එළැඹෙන දවසක් අනාගතයේ දී උදා වේවිද...?“තාම එහෙම අදහසක් නැහැ. තාම මට එහෙම වුවමනාවක් දැනිලා නැහැ. හුඟක් අය දන්නවානේ මම ගීත ලියන්නේ නැහැ කියලා. ඉඳලා හිටලා මට සිද්ධ වෙනවා මගේ චිත්‍රපටයක ලියන්න. ‘කුසපබා’ චිත්‍රපටයට මීට අවුරුදු 3, 4 කට ඉස්සෙල්ලා මට සින්දු ලියන්න සිද්ධ වුණා. ‘අනුපමා’ චිත්‍රපටයෙන් පටන් ගත්තේ. ‘අනුපමා’ සිට ‘කුසපබා’ දක්වා චිත්‍රපටි 19 ක් කළා. දැන් විසිවැනි චිත්‍රපටය තමයි මේ කරන්න යන්නේ.”මේ අපේ අවසාන ප්‍රශ්නය යි. තවම ඔබ තනිකඩව ඉන්නේ ඇයි...?“ඒක ඕනිම නැති ප්‍රශ්නයක්. (හිනැහෙමින්...) ආදර ගීත මේ තරම් ලියැවෙන්නේ මං තනිකඩයෙක් නිසා තමයි කියලා කිව්වොත් හරි. තනිකඩයෙක් නිසා හැමදාමත් ආදරවන්තයෙක් හැටියට ආදර ගීත ලියමින් ඉන්නවා. ඒක තමයි තනිකඩ කමේ තියෙන මහිමය.”ජෝජ් රොබ්සන් ද සිල්වාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>08</month>
      <day>18</day>
    </date>
    <link>http://www.silumina.lk/2013/08/18/_art.asp?fn=av13081812</link>
    <topic>වේදිකාවෙන් වියෝ වූ නිර්මාණශීලී ගවේෂකයා</topic>
    <author>එඩ්වඩ් චන්ද්‍රසිරි</author>
    <content>වේදිකාවෙන් වියෝ වූ නිර්මාණශීලී ගවේෂකයාඅප අතර හිටපු ඉතාම නිර්මාණශීලී නාට්‍යකරුවකු පහුගිය සතියේ අපිට අහිමි වුණා. ඔහු ප්‍රවීණ නාට්‍යවේදී සුනිල් චන්ද්‍රසිරි.සුනිල් වේදිකාවට ගොඩ වෙන්නේ 90 දශකයේ. ඒ හරවත් නාට්‍ය නිර්මාණයකට අවශ්‍ය මූල්‍ය ප්‍රතිපාදන සපයා දෙමින්. ඒ නාට්‍යය ප්‍රේක්ෂකාගාර හරහා කිසියම් දුරකට ගියත්, මඟක් දුර යද්දි සුනිල් හැලිලා තිබුණා. නැත්නම් හලලා තිබුණා. ඒ සඳහා වැය කළ මුදල වෙනුවට ඔහුට ලැබුණේ ප්‍රතිලාභ, කීර්තිය, ප්‍රසංශා නෙමෙයි, අවලාද, උපහාස, අපහාස විතරයි. ඒත් සුනිල් ඒවයින් පසුබට වුණේ නැහැ. දුර්මුඛ වුණෙත් නැහැ. ඔහු දැඩි අදිටනින් නාට්‍යකරණය හැදැරුවා. ඔහු පොතපත ඇසුරෙන් නාට්‍යකරණය පිළිබඳ ස්වයං අධ්‍යයනයක යෙදුණා. ඒ පිළිබඳ දැනුමෙන් පොහොසත් පුස්තකාල සේවනය කළා. නිර්මාණශීලී නාට්‍යකරුවන් තෝරා බේරා ගෙන ඔවුන් සෙවණේ, ඔවුන්ගේ නිර්මාණ ඇසුරේ පෝෂණය වුණා. නිර්මාණ ගුණයෙන් පොහොසත් වුණත් මිනිසත් බවින් හීන වූ ඇතැමුන්ගේ කුහක පැවතුම් වලින් සුනිල් පසුබට වුණේ නැහැ.ඔහු මුලින්ම පරිවර්තකයකු හොයා ගෙන, 1998 දී ‘ගිනිදඬු හෙවන’ නමින් පරිවර්තන කෘතියක් වේදිකාවේ නිර්මාණය කළා. එහි රඟපෑ ඩබ්ලිව්. ජයසිරි එවර රාජ්‍ය නාට්‍ය උලෙළේදී හොඳම සහාය නළුවාට හිමි රාජ්‍ය සම්මානය ලැබුවා. ඔහුගේ දෙවැනි නිෂ්පාදනය 1999 දී වේදිකාවට ආ දැවැන්ත නිර්මාණයක් වූ ඉන්දියානු ජාතික කිරිෂ් කර්නාඩ් ගේ ‘තුග්ලක්’ ඇසුරෙන් කළ ‘භීමභූමි'. ජනක කුඹුකගේ මුලින් රාජ්‍ය නාට්‍ය උලෙළකදී හොඳම නළුවා වුණේ සුනිල්ගේ මේ නාට්‍යයෙන්.එතැන් සිට ඔහු වසරක් පාසා වගේම නාට්‍යයක් වේදිකාවට තිළිණ කළා. වැදගත්ම කරුණ වුණේ එකක් දෙකක් හැරෙන්නට ඒ සියලුම නිර්මාණ, නාට්‍ය ගුණයෙන් පොහොසත් වීම, සම්මානනීය මට්ටමක පැවතීම. ඔහු 2012 දක්වා මියයන තෙක් නාට්‍ය 10 ක් නිර්මාණය කළා. 90 දශකයේ අග භාගයේ ඉඳලා 2010 දශකයේ මුල් භාගය දක්වා කළ නිර්මාණ තුළින් ඔහු නළු නිළියන් රාශියක් සම්මානනීය මට්ටමකට ඔසවා තැබුවා.2000 රාජ්‍ය නාට්‍ය උලෙළේදී මැණිකේ අත්තනායක ‘නිශ්ශබ්ද වෙනු’ රංගනය උදෙසා ජූරියේ විශේෂ සම්මානයක් ලැබුවා. 2002 දී ‘සමාවෙන්න වැරදීමක්’ නාට්‍යයෙන් සරත් කොතලාවල හොඳම සහාය නළුවා වුණා. කුමාර තිරිමාදුර හොඳම වේදිකා පාලනය උදෙසා සම්මාන ලැබුවා. 2005 සුනිල් ගේ ජීවිතයේ සුවිශේෂී අවසරක්. කේ. බී. හේරත් ගේ ‘දොන් ජුවන්’ නාට්‍යයේ නිර්මාණශීලී ප්‍රතිනිෂ්පාදනය තුළින් ජගත් චමිල හොඳම නළුවා ලෙස සම්මානයට පාත්‍ර වුණා.ලෝක ප්‍රකට නාට්‍ය ශිල්පී හෙන්රික් ඉබ්සන් ශත සංවත්සරය උදෙසා 2007 වසරේදී ඔහුගේ නාට්‍ය රැසක් වේදිකාවට ආවා. ඉන් හොඳම නාට්‍යය නිර්මාණය කළේ සුනිල් චන්ද්‍රසිරි. ඒ ජනක කුඹුකගේ ගේ අද්විතීය රංගනයකින් වේදිකාවට ආ ‘ජනමිතුරා.’සුනිල් ගේ අවසන් නිර්මාණය වුණේ 2012 වසරේදී වේදිකාවට ආ උරුගුවියානු ජාතික මාරියෝ බෙනඩිට් ගේ ‘pedro &amp;amp; the captain’ කෘතියේ සිංහල අනුවාදය එය 2013 රාජ්‍ය නාට්‍ය උලෙළේ දී වසරේ හොඳම නළුවා හොඳම රචනය, හොඳම අධ්‍යක්ෂණය, හොඳම නාට්‍යය ඇතුළු රාජ්‍ය සම්මාන 6 කින් පිදුම් ලැබුවා.සම්මානනීය වීමෙන් පිබිදුණු සුනිල් තවත් බොහෝ නිර්මාණකරණයන් සැලසුම් කළත්, ඒවාට ප්‍රායෝගික වන්නට දෛවය ඉඩ දුන්නේ නැහැ. සිංහල නාට්‍ය ඉතිහාසය ලියැවෙන දවසක සුනිල් පිළිබඳ මෙසේ සටහන් වේ යැයි සිතනවා.අර්ථපතියකු ලෙස වේදිකාවට ගොඩවුණු සුනිල් චන්ද්‍රසිරි මුලින් අධ්‍යක්ෂණයෙන් ද පසුව ගැඹුරු හැදෑරීමකින් පසුව ඊට යා කරගත් රචනයෙන් ද සිංහල වේදිකාව එකලු කළේය.එඩ්වඩ් චන්ද්‍රසිරිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>08</month>
      <day>18</day>
    </date>
    <link>http://www.silumina.lk/2013/08/18/_art.asp?fn=av13081813</link>
    <topic>නිර්‍මාණකරණයට හුදෙකලාව ආශිර්වාදයක්</topic>
    <author>ඉනෝකා පෙරේරා බණ්ඩාර</author>
    <content>නිර්‍මාණකරණයට හුදෙකලාව ආශිර්වාදයක්ටෙනිසන් පෙරේරාලේඛන කලාවේ ඔහු මේ ගෙවා දමන්නේ 55 වැනි වසරයි.එහෙයින් අඩ සිය වසත් ඉක්මවූ සිය ලේඛන ජීවිතය පිළිබඳ ටෙනිසන් පෙරේරාට ඇත්තේ මහත්වූ අභිමානයකි. ආත්මීය වූ තෘප්තියකි. තුන්වැනි වතාවටත් සිය කෘතියත්, මෙවර ස්වර්ණ පුස්තක සම්මාන තරගයට යොමු කරමින් සිටියි. ඒ හොඳම කෘතීන් 12 අතරට එක් වෙමිනි.භවාන්තරය සහ අභිරහස් ජීවිත තරණය මින් පෙර අවස්ථා දෙකකදී ස්වර්ණ පුස්තක හොඳම කෘතින් පහ අතරට තේරී පත්වූ සතුටත් ‘එකොළොස් ගිනි’ නවතම කෘතිය මේ දිනවල තරග වදින සතුටත් සමඟ ඔහු අතීතයට එබෙයි. 55 වසරකට පෙර තමන් ලේඛකයකු බවට පත් කළ ‘සඳ එළිය’ එවිට සිය පොත් ගොන්නේ ඉදිරියෙන් ම සිටින බව ඔහුට පෙනේ. ඒ, කෙටිකතා එකතුවකි.”1958 මං ‘සඳ එළිය’ කෙටි කතා පොත ලියද්දි මට අවුරුදු 18 යි. පාසල් ජීවිතෙන් අයින් වුණා විතරයි. කුඩා බුත්ගමුව ඉංගී‍්‍රසි කනිටු විදුහලින් පටන් ගත්තු මගේ ඉංගී‍්‍රසි මාධ්‍ය අධ්‍යාපනය තව තවත් මුවහක් වුණේ දෙමටගොඩ ශාන්ත මැතිව් විදුහලේදී. ඒ ඉංගී‍්‍රසි අධ්‍යාපනය නිසා ඉතා හොඳින් ලෝක සාහිත්‍ය ඇසුරු කරන්නට මට පුළුවන් වුණා. ඉංගි‍්‍රසි සාහිත්‍යයට මා වශී කෘත වුණා. අපි තමයි ඉංගී‍්‍රසි මාධ්‍යයෙන් පාසල් අධ්‍යාපනය හමාර කරන්න ලැබුණු අවසාන කණ්ඩායම. නමුත් සිංහල භාෂාව ඉතා රසවත් විෂයක් හැටියට උගන්වපු රෙජී වීරමන් ගුරුතුමා නිසා සිංහල විෂයට මං ආකර්ෂණය වුණා.””මගේ තාත්තා සහ ඔහුගේ මිතුරන් කීප දෙනෙක් හිටියා ඉංගී‍්‍රසි සාහිත්‍යය ගැන නිතර කතා කරපු. පත පොත කියවපු. මං බොහොම ආසාවෙන් මේ සංවාද අසා සිටියා. එකල කොලොන්නාවේ ටෙරන්ස් සිල්වා කොලීජියේ හිටපු විදුහල්පතිතුමා තාත්තගෙ යාළුවෙක්. ඔහු තමයි මට ‘ටෙනිසන්’ නම තබා තිබෙන්නෙත්. ඔහු නිතර ශේක්ස්පියර්, ටෙනිසන් වැනි සාහිත්‍යකරුවන් සහ ඔවුන්ගේ නිර්මාණ කෘතින් ගැන කතා කළා. ‘ඩැෆඩිල්ස්’ වැනි කවි ගැන පුදුම ආසාවක් ඇති වුණා. ඒ කාලෙ ලංකාවට ආවා ‘බ්‍රයිට් ස්ටෝරී සීරිස්’ පොත් පෙළ. එය ලෝකයේ සෑම සම්භාව්‍ය කෘතියකම සාරාංශයක් ඇතුළත් පුංචි පොතක්. පුංචි ළමයින්ටත් සාමාන්‍ය අයටත් තේරුම් යන රසවත් පුංචි කතා විදියටයි මේ සෑම පොතකම කතා සාරාංශය ;පළ ගස්වා තිබුණේ. මං ලෝක සාහිත්‍ය හඳුනා ගන්නේ මේ පොත් පෙළින්. එයින් ඉංගී‍්‍රසි දැනුම තව තවත් හැදුණා. රුපියල් 10 කටත් අඩු මිලක් තිබුණු මේ පොත් ගන්න එක එදා මට පිස්සුවක් වෙලා තිබුණෙ. හුඟක් පොත් තාත්තම ගෙනැත් දුන්නා. ඒත් හිටි අඩියේ මගේ තාත්තා වියෝ වෙනවා. දරුවනුත් එක්ක මගේ අම්මා අන්ත අසරණ වෙනවා.””සාමාන්‍යපෙළින් පාසල් ජීවිතේ අත්හැරලා රජයේ මුද්‍රණ දෙපාර්තමේන්තුවේ වෘත්තීය ආධුනිකයෙකු ලෙස මං ජීවන අරගලයට කර ගහනවා. පඩිය රුපියල් 12 යි. හැබැයි නොකෑවත් මාසෙ අන්තිමට රුපියල් 25 ක පොත් ගන්නවා. නංගි විශ්වවිද්‍යාලයට තේරුණා. මල්ලිලා දෙන්නා පාසල් දරුවෝ. අම්මට මේ බර කර ගහන්න බැරි කමට රස්සාවකට ගියත් ඉගැනීමේ ආසාව මගේ හිතට නිතර වධ දුන්නා. ගනේගොඩැල්ල පන්සල තිබුණේ අපේ ගමේ. ඒ පන්සලේ ලෝක සාහිත්‍ය පොත් ගොඩක් තිබුණා. දිද්දෙණියේ සීලරතන හිමි වැඩ හිටියේ ඒ පන්සලේ. මේ පොත් බලන්න, මං නිතර හවස් වරුවට පන්සලට යනවා.””උන්වහන්සේ මට කිව්වා, ‘ඕවා කියවන්න කලින් පාලි සංස්කෘත ටිකක් ඉගෙන ගන්න’ කියලා. රස්සාව ඇරිලා ඇවිත් හවස්වරුවේ උන්වහන්සේගෙන් මා පාලි ඉගෙන ගත්තා. ඒ අතරම හෙළ හවුලට සහ නිර්මාණ සාහිත්‍යයට බර වූ විමලසේන විදානපතිරණ මහතාගේ ඇසුරෙන් සාහිත්‍ය පිළිබඳ මා තුළ වූ ආසාව තව තවත් වැඩි කළා.””රස්සාව කරන ගමන් මං උසස් පෙළ ලියුවා. පේරාදෙණිය විශ්ව විද්‍යාලෙටත් තේරුණා. අක්බාර් ශාලාවේ නේවාසික පහසුකමුත් ලැබුණා. සියල්ල ලෑස්ති කරගෙන මං රැකියාවෙන් නිවාඩු ඉල්ලුවා. අන්තිමේ මට ආයතනයෙන් කියනවා, ‘දෙකෙන් එකක් තෝරා ගන්න... නිවාඩු අනුමත කරන්න බැහැ...’ කියලා. මට රස්සාව නැති කරගෙන බැහැ. ගෙදර අය ජීවත් වුණේ මගේ රස්සාවෙන්. මං විශ්වවිද්‍යාල සිහිනය අත් හරිනවා. මොකද මං දන්නවා ඒ වෙලාවෙ අම්මා වැටිලා හිටි අසරණ අඩිය.””ජීවිතේ අත්දැකපු ඒ දුෂ්තරතා... ප්‍රශ්න... ගැටලු... මේ අසරණ භාවය මගේ හිත ඇතුළෙ හැමදාමත් පොර බැදුවා. මාව නිර්මාණකරුවෙක් කළේ හිත ඇතුළෙ තෙරපුණු ඒ සිතිවිලි. මහ විශාල ධනයක් තිබිලා අන්ත අසරණ අඩියකට වැටුණම ඒ දුප්පත්කම දරාගන්න හරි අමාරුයි. මම හිටියෙ ඒ දුෂ්කර අත්දැකීමේ. 1960 වසරෙ ‘දුක්ගින්දරක් මැදින්’ නවකතාව ලියැවුණේ මගේ ඒ අත්දැකීම් එක්ක. මං පහුකළ ඒ අඳුරු යුගය තමයි ඒ පොතේ් ලියැවුණේ.””විශ්ව විද්‍යාල ජීවිතේ අත්හැරියා කියලා මං නැවතුණේ නැහැ. බාහිර උපාධියකින් මං ඒ අඩුවත් සම්පූර්ණ කර ගත්තා. මේ වෙනකොට නවකතා 26 ක්, කෙටිකතා 10 ක්, විදේශ ලේඛක විත්ති කෘති 5 ක්, ළමා සාහිත්‍ය කෘති, පරිවර්තන කෘති ඇතුළු නිර්මාණ කෘතින් 76 ක් පමණ මම පළ කර තිබෙනවා.””පුංචි කාලෙ මං කියවපු ඉංගී‍්‍රසි ළමා පොත් ඇතුළු, ඉංගී‍්‍රසි ළමා පොත් වෙළුම් ලක්ෂ ගණනක් මා සතුයි. මං ඒවා පරිවර්තනය කරන්න ගත්තා. ඒවා තමයි මගේ ධනය. මොකද ඒ සමහර පොත් ලංකාවෙත් නැහැ. මගේ මරණින් පස්සෙ මේවා රකින්න කෙනෙක් නැහැ. කවුරු හරි බෝතල් කඩේට දීලා දායි. මොකද මගේ එකම පුතා ආචාර්ය ප්‍රසන්න උදේන පෙරේරා ඇමරිකාවේ රසායන විද්‍යාඥයෙක්. එයා කවදාවත් මෙහෙ එන්නෑ පදිංචියට. එයාගේ ළමයින්ට සිංහල වචනයක් බැහැ. මගේ බිරිය සුමිතා මාලනී ඒකනායක, විශ්‍රාමික ඉංගී‍්‍රසි පුහුණු ගුරුවරියක්. මගේ පොත්පත්වල සෝදුපත් බලන්නෙ ඈ. මං ලියන්නෙ අතින් නෙවෙයි. කොම්පියුටරේ ටයිප් කරනවා. මගේ බිරිය තමයි ඒවා ‘ස්ක්‍රීන්’ එකේ බලලා අඩුපාඩු හදන්නේ. මගේ ලියන කියන දේට ඈ දෙන උදව්ව ලොකු ශක්තියක්. කොහොමටත් අපි දෙන්නා මේ ජීවිතේට දැන් හුරු වෙලා. අපි දරුවා බලන්න ඇමරිකාවේ යනවා. ඒ දරු මුනුපුරෝත් තම තමන්ගේ කාමරවල පරිගණක එක්ක තනිවෙලා. කන්නෙ බොන්නේ යන එන ගමන්. ඇවිදින්න යනකොට තමයි කවුරුත් එකට මුණගැහෙන්නේ.””නමුත් නිර්මාණකරණයට නම් ඒ හුදෙකලාව ආශිර්වාදයක්. මොකද මගේ ‘භවාන්තර’ කෘතිය ලියැවුණේ ඇමෙරිකාවේ පුතාල ගේ ගෙදරදි. හැබැයි අවුරුදු 40 ක් කළ රැකියාවේ නම් මට සාධාරණයක් ඉටු වුණේ නැහැ. මං විශ්‍රාම ගියේ සැපයීම් නිලධාරියෙක් විදියට.””සාහිත්‍යකරුවෙක් වෙලා දියුණු වෙන්න බැහැ කියන එක මගේ බිරිය තරයේ විශ්වාස කළා. ඈ පුතාව අධ්‍යාපනයට ම යොමු කළේ ඒ නිසා. හැබැයි පුතා අපිටත් වඩා හුඟක් දුර ගියා. ඒ ගැන සතුටුයි.””දැන් මට අවුරුදු 73 යි. පූර්ණ කාලීනව ලේඛන කලාවට යොමු වෙන්න මට දැන් ඕනෑතරම් නිදහස තියෙනවා. අදත් මං පාන්දර හතරට නැඟිටලා ලියන්න ගන්නවා. ගේ දොර අතුපතු ගානවා. පලතුරු කන්නයි මං වැඩිපුර කැමැති. මොනදේ කළත් රෑට ප්‍රවෘත්ති බලනවා. පුතා එහෙන් එවන වටිනා සඟරා පොත් පත් බලන්නත් සෑහෙන කාලයක් වැය කරනවා. කඩේ පිලේ යන්නෙත් මං. හැබැයි හැන්දෑවේ හතර විතර වෙනකල් මං ලියනවා. ලියන ගමන් පලතුරු කන එකයි මගේ සිරිත.””පන්සල් ඇසුරේ ජීවත් වුණාට බණ භාවනාවට ඇළුණු ගැලුණු ජීවිතයක මං නැහැ. මං නිර්මාණකරුවෙක්. ලෞකිකත්වය තුළ තිබෙන ආවේග - සංකල්ප - සෞන්දර්යය හිතෙන් ගලා එන්නෑ ඒවායින් ඈත් වුණාම. ඒ නිසා මං තීරණය කොට තිබෙන්නේ ලියනතාක් ලෞකික ජීවිතයෙන් ඈත් නොවෙන්න.””හිතුවට වඩා හුඟක් දේ මගේ ජීවිතේ ඉෂ්ට සිද්ධ වුණා. ඒ නිසා ආයේ ඉටු කරගන්න කියලා දෙයක් මට ඉතුරු වෙලා නැහැ. විඳපු දුක් පැණි රසයි,.. ජීවිතේ සුන්දරයි කියලා හිතෙන්නේ ආපහු හැරිලා බලන මෙහෙම මොහොතකදි...”ටෙනිසන් පෙරේරා පවසන්නේ මුළු හදවතින්මය.ඉනෝකා පෙරේරා බණ්ඩාර  කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>08</month>
      <day>18</day>
    </date>
    <link>http://www.silumina.lk/2013/08/18/_art.asp?fn=av13081814</link>
    <topic> අනගාරික ධර්මපාල චරිතය සිනමාවට</topic>
    <author>තුෂාරි නේරංජා වික්‍රමසිංහ</author>
    <content> අනගාරික ධර්මපාල චරිතය සිනමාවටධර්මපාල චරිතයටශ්‍රියන්ත එක්වෙයිඓතිහාසික හා බෞද්ධ කතා පුවත් ඔස්සේ සිනමාකරණයේ යෙදෙමින් බොදු හදවත් තුළ සැදැහැති බව ඇති කිරීමට ‘මහින්දාගමනය’ හා ‘සිරි දළදා ගමනය’ චිත්‍රපට සමත් වූ බව රහසක් නොවේ. මේ සිනමා ප්‍රවණතාවය ඇතිකරලීමට පුරෝගාමී වූ අධ්‍යක්ෂවරුන් අතර සනත් අබේසේකරට හිමි වන්නේ ප්‍රධාන තැනකි. සනත් අබේසේකර ඔහුගේ තෙවන සිනමා සම්ප්‍රාප්තිය සනිටුහන් කරමින් මේ වන විට ‘ශ්‍රීමත් අනගාරික ධර්මපාල ශ්‍රීමතාණෝ’ නමින් නවතම ගවේෂණාත්මක චිත්‍රපටයක් නිර්මාණය කිරීමට සූදානමින් සිටියි. මෙහි මුහුරත් උලෙළ පසුගිය දා පැවැත්වුණු අතර මේ එම නවතම සිනමා නිර්මාණය පිළිබඳ සනත් අබේසේකර සමඟ කෙරුණ කතාබහකි.* මෙවැනි නිර්මාණයක් කිරීමට ඔබ අදහස් කළේ ඇයි?පූජ්‍ය කිරම විමලජෝති මාහිමියන් මාගෙන් ඉල්ලීමක් කළා අනගාරික ධර්මපාලතුමා පිළිබඳව චිත්‍රපටයක් නිර්මාණය කරන්න කියලා. උන්වහන්සේගේ ඒ ඇරියුම ඉතාම ගෞරවයෙන් හා භක්තියෙන් යුතුව භාරගෙන හදිස්සියේම මම තීරණය කළා අනගාරික ධර්මපාලතුමා පිළිබඳව ගවේෂණාත්මක චිත්‍රපටයක් කරන්න.* ඔබ නිර්මාණය කළ සියලුම චිත්‍රපට බෞද්ධාගමික ඓතිහාසික පසුබිම සහිත කතා පුවත් රැගත් චිත්‍රපටයි. මෙවැනි චිත්‍රපට නිර්මාණය කිරීමට විශේෂ හේතුවක් තිබෙනවා ද?මීට පෙර ‘මහින්දාගමනය’, ‘සිරි දළදා ගමනය’ චිත්‍රපට මම අධ්‍යක්ෂණය කළා. මෙයින් ‘මහින්දාගමනය’ චිත්‍රපටය ප්‍රේක්ෂක ජනතාවගේ ගෞරවාදරයට පාත්‍ර වුණා. අතිශයින් සතුටුදායක ප්‍රතිචාර ඔවුන් ගෙන් ලැබුණා. මේ අත්දැකීම් මත මම දෙවන චිත්‍රපටය ලෙස ‘සිරි දළදා ගමනය’ නිර්මාණය කළා. එයත් ලබන ජනවාරි මස තිරගත වීමට නියමිතයි. මේ සියලු අත්දැකීම්, ප්‍රතිචාර මත ‘ශ්‍රීමත් අනගාරික ධර්මපාල’ ශ්‍රීමතාණන් ගැන චිත්‍රපට නිර්මාණයකට අත ගැසුවා. මගේ මේ චිත්‍රපට නිර්මාණ හරහා බෞද්ධ සිනමා රැල්ලක් සිනමා කලාව තුළ ඇතිවුණා. අද වන විට මේ රැල්ල හරහා බෞද්ධ සිනමා කලාවේ ප්‍රබෝධයක් ඇතිව තිබෙනවා. ඒ ගැන ඇත්තටම සතුටක් දැනෙනවා.* අනගාරික ධර්මපාලතුමන්ගේ චරිතය සිනමාවට නැඟීමට හැකිවීම පිළිබඳ ඔබ දරන්නේ කුමන මතයක් ද?ශ්‍රීමත් අනගාරික ධර්මපාල චරිතය ශ්‍රේෂ්ඨ චරිතයක්. එතුමා ගැන ගවේෂණාත්මක චිත්‍රපටයක් නිර්මාණය කිරීමට ලැබීම මට ලැබුණු භාග්‍යයක් ලෙසයි මම දකින්නේ. එතුමා රට ජාතිය ආගම නඟා සිටුවීමට එය සංවර්ධනය කිරීමෙහිලා ශ්‍රේෂ්ඨතම කාර්යභාරයක් ඉටුකළා. ශ්‍රීමත් අනගාරික ධර්මපාල තුමාගේ උපැවිදි ජීවිතය තුළත් පැවිදි ජීවිතය තුළත් වර්තමාන හා අනාගත පරපුරට ගත හැකි ආදර්ශ බොහොමයි. මේ චරිතය හරහා අප රටට වැදගත් බොහෝ කරුණු කාරණා රැසක් මේ චිත්‍රපටය හරහා එළිදක්වන්නට මා සූදානම්. මේ චිත්‍රපටය නිර්මාණය කිරීමට තවත් විශේෂ හේතුවක් තමයි ශ්‍රීමත් අනගාරික ධර්මපාල ශ්‍රීමතාණන්ගේ 150 වන ජන්ම සංවත්සරය නිමිතිකොටගෙන මේ චිත්‍රපටය නිර්මාණය වීම.* මේ චිත්‍රපටයේ රූ ගැන්වීම සිදුවෙන ප්‍රදේශ මොනවා ද?ලංකාවේ සහ ඉන්දියාවේ ප්‍රදේශ කිහිපයක මේ චිත්‍රපටය රූගත කිරීමට අපි සූදානම් වෙනවා. කොළඹ, ගාල්ල, ඉන්දියාවේ බරණැස, බුද්ධගයාව යන ප්‍රදේශ මේ සඳහා තෝරාගෙන තිබෙනවා.* මේ චිත්‍රපටයේ චරිත නිරූපණය ගැනත් කතා කරමු?මෙහි ධර්මපාල චරිතය නිරූපණය කරන්නේ ප්‍රවීණ රංගධර ශ්‍රියන්ත මෙන්ඩිස්. ඊට අමතරව තවත් රංගන ශිල්පී ශිල්පිනියන් 500 ක් පමණ මෙහි චරිත නිරූපණය කරනවා. මේ චිත්‍රපටයේ දෙබස් තිර රචනය හා අධ්‍යක්ෂණය මගේ. නිෂ්පාදනය බෞද්ධ සංස්කෘතික මධ්‍යස්ථානය හා ලංකා මහා බෝධි සමාගමයි. සංගීතය රංග දසනායක ගෙනුත් අංග රචනය වසන්ත විට්ටච්චි ගෙනුත් සිදු වෙනවා.* ඔබේ අනාගත කලා නිර්මාණ ගැනත් කතාබහ කරමු.මේ චිත්‍රපටය සාර්ථකව නිර්මාණය කර තවත් චිත්‍රපට නිර්මාණයක නියැළෙන්නට සූදානමින් සිටිනවා. ප්‍රේක්ෂක රසඥතාවය වෙනුවෙන් හරවත් නිර්මාණයක නියැළීමේ පිපාසාවෙන් හැමදාමත් මම පෙළෙනවා.තුෂාරි නේරංජා වික්‍රමසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>08</month>
      <day>18</day>
    </date>
    <link>http://www.silumina.lk/2013/08/18/_art.asp?fn=av13081816</link>
    <topic>ප්‍රවීණයන්ගේ ආලේඛ්‍ය චිත්‍ර රැගත් ‍ 'මගේ පැන්සල' චිත්‍ර දැක්ම තෙදිනක් පුරා කොළඹදී</topic>
    <author>හේමාලි</author>
    <content>ප්‍රවීණයන්ගේ ආලේඛ්‍ය චිත්‍ර රැගත් ‍ 'මගේ පැන්සල' චිත්‍ර දැක්ම තෙදිනක් පුරා කොළඹදීපුවත්පත් පිටු සැලසුම් ශිල්පියකු, වෙළෙඳ ප්‍රචාරණ චිත්‍ර සැලසුම්කරුවකු සහ ජීව සොබා චිත්‍ර ශිල්පියෙකු ලෙස වසර තිහක වෘත්තීය අතීතයක් ඇති වසන්ත සනත් ගේ ‘මගේ පැන්සල’ නම් වූ හස්ත ලේඛ චිත්‍ර ප්‍රදර්ශනය මෙම මස 23, 24 සහ 25 යන තෙදින කොළඹ මහජන පුස්තකාල ප්‍රදර්ශනාගාරයේදී පැවැත්වේ.වසන්ත සනත් නුගේගොඩ ශාන්ත ජෝන් විද්‍යාලයේ අධ්‍යාපනය ලැබූවෙකි. පාසල් අවදියේ සිටම සජීවී මානව රූප ස්වභාවයන් හා සමාජ පරිසරයේ නෙක විසිතුරු ජීව ස්වභාවයන් චිත්‍රයට නඟන්නට ඔහු තුළ වූයේ අපූරු දක්ෂතාවයකි. මේ නිසා ම සිය පාසල් දිවිය තුළ ඒ වෙනුවෙන් විවිධ ජයග්‍රහණ හිමිකර ගැනීමේ අවස්ථාවද හිමි විය.“මම චිත්‍ර ඇන්දාට කවදාවත් මෙවැනි ප්‍රදර්ශනයක් කිරීමේ බලාපො‍රොත්තුවක් තිබුණේ නෑ. මුලින් ම මම මගේ දියණියගේ චිත්‍රයක් ඇඳ තියනවා දැකපු ඇය ඊට පස්සේ මගේ පවුලේ අනිත් අයගේත් රූප අඳින්න කිවුවා. ඔය අතරෙදි මගේ මිතුරන්ගේ පින්තූර ඇඳලා ෆේස් බුක් එකට දැම්මා. ඒක දැකපු බොහෝ දෙනෙක් ඔවුන්ගේ ෆ්ස් බුක් පිටු වලට ඒ චිත්‍ර තෝ‍රා ගත්තා. ඔය අතරෙදි තමයි ජෝ අබේවික්‍රම මහතාගේ ඇඳපු ඡායාරූපයක් වගේ හිතමිත්‍ර දයාරත්න රණතුංගයන් දැක්කේ. ඔහු කිව්වා ඒක දැකලා මේ දක්ෂතා හංගගෙන ඉන්න එපා. ඒ ගැන අපි ලෝකයාට කියමු කියලා. ඊට පස්සේ තමයි මගේ හිත මිතුරු මට ආදරය කරන මා වටා ඉන්න පිරිස එකතුවෙලා මේ ප්‍රදර්ශනය පවත්වන්න මට ශක්තියක් වුණේ.වසන්තගේ පැන්සලින් නිම වුණු චිත්‍ර අතර ශ්‍රී ලංකාවේ ජනප්‍රිය සිනමා ශිල්පීන්, ටෙලිනාට්‍ය ශිල්පීන්, නළු නිළියන්, ගායක ගායිකාවන්, දේශපාලනඥයින්, සාහිත්‍යධරයන් ඇතුළු බොහෝ පිරිසකගේ චිත්‍ර මෙම චිත්‍ර ප්‍රදර්ශනය සඳහා ඇතුළත්වේ. පැන්සලක් සහ මකන කෑල්ලක් පමණක් භාවිතා කරමින් කඩදාසි කොළයක සිතුවම් කරන රූ අසිරිය සැබවින් ම විස්මය ජනකය. ඔහු සිතුවමට නැගි පුද්ගලයින් අතර ගාමිණී ෆොන්සේකා, මාලිනි ෆොන්සේකා, විජය කුමාරතුංග, එස්.ඩබ්ලිව්.ආර්.ඩී. බණ්ඩාරනායක, ඩී.එස්. සේනානායක, සිරිමාවෝ බණ්ඩාරනායක, වැනි රාජ්‍ය නායකයන් ජනාධිපති මහින්ද රාජපක්ෂ, මහගම සේකර, මහාචාර්ය සුනිල් ආරියරත්න, රුක්මණී දේවි, පණ්ඩිත් ඩබ්ලිව්.ඩී. අමරදේව ඇතුළු විශාල පිරිසකගේ ඡායාරූප වේ.වසන්තගේ ‘මගේ පැන්සල’ චිත්‍ර ප්‍රදර්ශනයට සහයෝගිතා දායකත්වය ලබාදෙන්නේ ප්‍රේම් දිසානායක, ආචාර්ය දයාරත්න රණතුංග, අමාත්‍ය ජීවන් කුමාරතුංග, සිනමාවේදී සුනිල් අරුණ වීරසිරි, ලයනල් ගුණරත්න, ඩොනල්ඩ් මැක්ස්වන්, කුමාර කරුණානන්ද, ඉන්ද්‍රනාථ තේනුවර, සුනිල් මාලේවන, යාපා බණ්ඩාර සෙනවිරත්න සහ පූර්වාරාම මිතුරු සංසදයයි.‍මගේ පැන්සල චිත්‍ර ප්‍රදර්ශනය දකින්නට, විඳින්නට කලාකාමී සියලු රසික රසිකාවනට චිත්‍ර ශිල්පී වසන්ත සනත් සතුටින් ඇරියුම් කරයි.හේමාලිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>08</month>
      <day>18</day>
    </date>
    <link>http://www.silumina.lk/2013/08/18/_art.asp?fn=av13081817</link>
    <topic>ගාමිණී පතිරණ ඔබ එනතුරු බලා සිටියි</topic>
    <author>ජෝජ් රොබ්සන් ද සිල්වා</author>
    <content>ගාමිණී පතිරණ ඔබ එනතුරු බලා සිටියිසෙනෙහස ඔබ‍ගේ කෙලෙස පතන්නද අන්සතු වූ ළඳුනේ මතු අත් බවයේ හමුවන තුරු යළි මා වෙන් වී යන්නම්..!ගුවන සිසාරා පාවී එන “සෙනෙහස ඔබ‍ෙග් කෙලෙස පතන්නද” - “ආශාවෙ පෙම් මල් තටාකේ” (උරේෂා රවිහාරි සමඟ) - “සඳ රෑක සොඳුරු මුහුණේ” (ලතා වල්පොල සමඟ), “නුරා ගී ගයන්නේ වසන්තේ කුරුල්ලෝ” , “සඳ සාවි තරු මල් තොටිල්ලේ”, “මගේ කුමාරි ඔ‍ෙබ් මනාලී”, “හෙදි ළ‍ඳේ දයාවෙන්”, “ඔබට නැති දෝ දැනෙන්නේ” (ඉන්ද්‍රානි පෙරේරා සමඟ) වැනි ගී ගණනාවක් ගීතවත් වුණේ ඔහුගේ හඬින් ය.දශක තුනකට ආසන්න සිය කලා දිවියේ කිසිදු කලෙක ගී පද රචනයක, තනු නිර්මාණයක, ගැයුමක, වැයුමක නියුතු නොවී ගෙවූ දිනයක් ඔහුට නොවී ය.එහෙත් දැන් මාසයක පමණ කාලයක සිට ඔහු ඔත්පල වී සිටින්නේ ගිලන් යහනක ය. ඔහු ජෝති ගීත් ගාමිණී හෙවත් ගාමිණී පතිරණ ය.ශ්‍රී ලාංකේය ගායක ගායිකා සංගමයේ උප ලේකම්වරයා ද වන ගාමිණී පසුගිය දිනෙක හදිසි අනතුරකට ලක්වී බරපතළ ලෙස රෝගී වීමෙන් පසුව රෝහල් ගත වී සිටි අතර මාලිගාවත්ත, ඛෙත්තාරාමයේ, බෝධිරාජාරාම මාවතේ, අංක 765/237 දරන නිවෙසේ දැනට ප්‍රතිකාර ලබමින් සිටියි.“මම සංගීත ක්ෂේත්‍රයේ හැමදාමත් කාර්ය බහුලවයි උන්නේ. මගේ ‘SUN FLASH’ සංගීත කණ්ඩායම සමඟ මම නිතරම සංගීත ප්‍රසංග, ප්‍රිය සාදවලට සහභාගි වුණා. මම ගීතයක් නොගයා හෝ ගී පද රචනයක් නොකර හෝ ගී තනුවක් නිර්මාණය නොකර හෝ සංගීත භාණ්ඩයක් වාදනය නොකර උන්නු දවසක් නම් මගේ මතකයේ නැහැ. ඒ වගේම සංගීත ක්ෂේත්‍රයේ ප්‍රවීණ, නවක බොහෝ පිරිසකට මං අතහිත දී තියෙනවා. ඒ වගේම බොහෝ පිරිසකට මම ගී නිර්මාණ කර දීලත් තියෙනවා. මේ අනතුර වෙන්න පෙර අවසන් වතාවට මං ඉතාලියේ මිලානෝහි ජිවත් වෙන සුමිත් සුසන්ත ප්‍රනාන්දු නම් ගී පද රචක ගායන ශිල්පියාගේ ගීත හතරක සංගීත නිර්මාණ කටයුතු කරලයි උන්නේ.”“මේ දවස්වල මම ඉන්නේ හරිම අමාරුවෙන්. රෝගී තත්ත්වයට වඩා මට උහුලන්න අමාරු මගේ නිර්මාණ කටයුතු කරගෙන යන්න බැරිකමයි. කවුරු හරි මාව බලන්න එයි කිය කියා මං මඟ බල බලා තමයි මේ ඉන්නේ. එහෙම ආවාම මගේ හිතට ලොකු සැනසීමක් ලැබෙනවා. වෛද්‍යවරුන් කියන්නේ හුදකලාව නොඉඳ නිතර කතාබහ කරලා ක්‍රියාකාරීව ඉන්නයි.කලාකරුවෙකු මෙහෙම හුදකලා වුණාමයි දුක වැඩියෙන්ම දැනෙන්නේ. තෑගි බෝග ගේන්න ඕන නැහැ මුකුත්ම. මාව බලලා යන්න විතරක් එන්න කියලා මගේ සංගීත ක්ෂේත්‍රයේ හිතවතුන්ට සහ මගේ ගීත රසිකයින්ට මම ආරාධනා කරනවා. මේ අනතුර නොවුණා නම් ‘හද රැඳි ගී’ රූපවාහිනී වැඩ සටහන සඳහා උරේෂා රවිහාරි සමඟ ‘ආශාවෙ පෙම් මල් තටාකේ’ ගීතය රූගත කරන්නයි මං සූදානම් වෙලා උන්නේ. ‘හද රැඳි ගී’ ගෙනෙන බී.සිරිතුංග පෙරේරාගේ ප්‍රථම ගී පද රචනය පසුගියදාක ගායනා කළෙත් මමයි.”“ජෝති ගී සිසාරා 1, 2 - සෙනෙහස වෙනුවෙන්” සහ ‘මල්සර සිහින’ ඇතුළු ගීත පට සහ තැටි කිහිපයක් ම එළිදක්වා ඇති ගී පද රචක, සංගීතඥ සහ ගායන ශිල්පී ගාමිණී පතිරණට නිදුක් නිරෝගී සුවය ලැබේවායි අපි පතමු.ජෝජ් රොබ්සන් ද සිල්වාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>08</month>
      <day>18</day>
    </date>
    <link>http://www.silumina.lk/2013/08/18/_art.asp?fn=av13081818</link>
    <topic>'සමුගන්නට ආදරයෙන්' ගීය ගැයූ  සුමිත්</topic>
    <author>තුෂාරි</author>
    <content>'සමුගන්නට ආදරයෙන්' ගීය ගැයූ  සුමිත්ප්‍රසංග වේදිකාවේ ගායන ශිල්පියකු, පද රචකයකු, තනු නිර්මාණ ශිල්පියකු ලෙස නමක් දිනා සිටින ‘ශ්‍රී අනෝරා’ සංගීත කණ්ඩායමේ නියමුවා ලෙස කටයුතු කරන සුමිත් බන්දුල ගේ නවතම ගීතය ‘සමුගන්නට ආදරයෙන්’ මේ දිනවල රසිකයන් අතර ජනප්‍රියත්වයට පත්ව තිබේ.මත්තුමගල කරුණාරත්න බෞද්ධ මහා විද්‍යාලයෙන් සංගීත ක්ෂේත්‍රයට අවතීර්ණ වූ සුමිත් මේ වන විට සංගීත ජීවිතයේ සැලකිය යුතු කඩඉමකට පැමිණ සිටියි.මට මතකයි එච්. ආර්. ජෝතිපාල, විජය කුමාරතුංග වැනි කලා ලොවේ දැවැන්තයන් සමඟ මගේ පියාගේ කිට්ටු සබඳතාවයක් තිබුණා. ඔවුන් සමඟ මගේ පියාත් කලාවට දායක වුණා. තාත්තාගේ ආභාසයෙන් තමයි මමත් සංගීතයට නැඹුරු වුණේ. පාසල් අධ්‍යාපනය නිම වී ‘ශ්‍රී අනෝරා’ නමින් මගේ ම සංගීත කණ්ඩායමක් නිර්මාණය කරන්න මට හැකිවුණා. එහි නිත්‍ය ගායකයා වන්නේ ද මමමයි. මම මගේ මුල්ම කැසට් පටය ‘සිහින විජිතය’ නමින් නිර්මාණය කොට එළිදැක්වූවා. එයට තනු නිර්මාණයෙන් රෝහණ වීරසිංහ, සුරේෂ් මාලියද්ද, නීල් වර්ණකුලසූරිය වැනි ක්ෂේත්‍රයේ ප්‍රවීණයෝ දායකත්වය ලබා දුන්නා. ‘සමුගන්නට ආදරයෙන්’ මගේ නවතම නිර්මාණයයි. එහි පද රචනය ඩිලන්ක ගායන්ගෙන් වන අතර සංගීත අධ්‍යක්ෂණය ප්‍රියන්ත නාවලගේ ගෙන්. මේ ගීතය මගේ සංගීත ජීවිතය වෙනස් කළා කිව්වොත් නිවැරැදියි. මෙය මුලින්ම ප්‍රචාරය වුණේ එෆ්. එම්. නාළිකාවල පමණයි. එයට ලැබුණු රසික ප්‍රතිචාර එක්ක මේ ගීතයට රූප රාමු රචනා කළා. ළහිරු මුදලිගේ නිර්මාණ හැකියාවෙන් සහ ඔහුගේ සහ ශෂී ගේ රංගනයෙන් මෙය වඩාත් සුන්දර වූවා.‘සමුගන්නට ආදරයෙන්’ ගීතය මේ දිනවල ස්වාධීන රූපවාහිනියෙන් සහ ස්වර්ණවාහිනියෙන් විකාශය වෙනවා. ප්‍රේක්ෂක ප්‍රතිචාර නොඅඩුවම ලැබෙනවා.23/77, විශාඛා පෙදෙස, ඇලපිටිවල, රාගම සුමිත් බන්දුලගේ ලිපිනයයි.තුෂාරිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>08</month>
      <day>18</day>
    </date>
    <link>http://www.silumina.lk/2013/08/18/_art.asp?fn=av13081819</link>
    <topic>ත්‍රීවිල් ස්ටාර්ස්ලාට සරල ගී ශිල්පි “ඒ” ශ්‍රේණිය ලබාදීම සුදුසු ද...?</topic>
    <author>ජෝජ් රොබ්සන් ද සිල්වා</author>
    <content>ත්‍රීවිල් ස්ටාර්ස්ලාට සරල ගී ශිල්පි “ඒ” ශ්‍රේණිය ලබාදීම සුදුසු ද...?පණ්ඩිත් සහ විශාරද ගායක ගායිකාවෝ මෙසේ කියතිශ්‍රී ලංකා ගුවන් විදුලි සංස්ථාව මඟින් පවත්වනු ලබන “ත්‍රීවිල් ස්ටාර්” තරගය මේ දිනවල පැවැත්වේ. ඒ පිළිබඳව “රසඳුන” සමඟ කළ කතා බහකදි ගුවන් විදුලියේ නියෝජ්‍ය අධ්‍යක්ෂ ජනරාල්වරයා වන ටී. ඩී. කේ. ජයන්ත විසින් තරගයේ අවසන් වටයට තේරෙන තරගකරුවන් “ඒ” ශ්‍රේණියේ ගායකයින් ලෙස පත්කර ගන්නා බව ප්‍රකාශ කරන ලදී. එලෙස “ත්‍රීවිල් ස්ටාර්ස්ලාට ගුවන් විදුලියේ සරල ගී ශිල්පි ‘ඒ’ ශ්‍රේණිය ලබා දීම සුදුසු ද” යන වග අප විග්‍රහ නොකරමු. එහෙත් මේ ප්‍රශ්නය අපි පණ්ඩිත් සහ විශාරද ගායක ගායිකාවන් කිහිප දෙනකු වෙත යොමු කළෙමු.අපේ රටේ ඉන්නේ පිස්සෝ කියලාඋගත් මිනිස්සු හිතයි- පණ්ඩිත් ශාන්ති ගීතදේව“තරගයකින් දිනන්නේ බොහෝ විට දක්ෂයින්ම නෙවේ නේ. එම නිසා මෙවැනි තරගයකින් ජයග්‍රහණය කළාට ජාතික ගුවන් විදුලිය වැනි වගකිව යුතු ආයතනයකින් සරල ගී ‘ඒ’ ශ්‍රේණිය ලබා දීම සුදුසු නැහැ. නිකම්ම ගිරව් වගේ සරල ගීතයක් පාඩම් කරලා ගායනා කරන තරග පවත්වා සරල ගී ශිල්පි ‘ඒ’ ශ්‍රේණියට එවැන්නන් පත් කර ගැනීම නම් ලොකුම විහිළුවක් කියලයි මං හිතන්නේ. “අපි මේ සුදුසුකම් ලැබුවේ ඉන්දියාවට ගිහිල්ලා ශාස්ත්‍රය හදාරා ඇවිල්ලයි.ව්‍යාපාරිකයෝ එක්ක මේවා කරන කොට තේරෙන්නේ නැහැ හරි වැරදි. ත්‍රීවිල් රියදුරු වෘත්තියේ පමණක් නොවේ මේ රටේ කුමන වෘත්තියක නියුතු වුණත් මෙවැනි තරගයකින් දිනූ පමණින් සරල ගී ශිල්පී ‘ඒ’ ශ්‍රේණිය ලබා දීම නම් කොහොමවත්ම සුදුසු නැහැ. මේවා හස්‍යජනකයි. මේ රටේ ඉන්නේ පිස්සෝ කියලා උගත් මිනිස්සු හිතයි.තරගයකින් ජයගත් පමණින්‘ඒ’ ශ්‍රේණිය ලබාදීම සුදුසු නෑ- විශාරද සුජාතා අත්තනායක“මම තවම හරියට ඔය තරගය ගැන තොරතුරු නම් දන්නේ නැහැ. ඒත් ඔය වගේ තරගයකින් දිනුවාම ගුවන් විදුලියේ සරල ගී ශිල්පී ‘ඒ’ ශ්‍රේණිය ලබා දීලා ශ්‍රේණි ගත කිරීම නම් සංගීතය හදාරලා, ගායන හැකියාව පෙන්වලා ශ්‍රේණි ගත වුණු ගායක ගායිකාවන්ට මෙන්ම ගුවන් විදුලි සරල ගී ශිල්පී ශ්‍රේණි ගත කිරීමටත් කරනු ලබන නින්දාවක්. ත්‍රීවිල් රියදුරු සාමාජිකයින් කියන්නෙත් මේ සමාජයේම කොටසක්. ඔවුන් අතර ගායන දක්ෂතාව ඇති අය ඉන්න පුළුවන්. ඒත් ‘ත්‍රීවිල් ස්ටාර්ස්’ තරගයෙන් ජයග්‍රහණය කළාම එකවර ‘ඒ’ ශ්‍රේණි ගත කරලා සරල ගී ශිල්පීත්වය ලබා දීම සුදුසු නැහැ.”“ගුවන් විදුලි සරල ගී ශිල්පී ශ්‍රේණි ගත කිරීම් අතීතයේ දී පැවැත් වූවේ ඉන්දියාවෙන් පැමිණි උගත් පණ්ඩිත් රත්න ජංකර්, දීපාල් නාග් වැනි සංගීතවේදීන් සහ සංගීතවේදිනියන් විසිනුයි. කෙසේ හෝ මෙවැනි ගායන තරගයක ජය ගැනීම ගුවන් විදුලි සරල ගී ශිල්පී ‘ඒ’ ශ්‍රේණිය ලබා දීමට සුදුසුකමක් කියා මම නම් හිතන්නේ නැහැ.”මෙහෙම දේවල් වෙනකොටඉගෙන ගත් අයට තැනක් නෑ- ආචාර්ය දයාරත්න රණතුංගලෝකේ කොහේවත් නැති දෙයක් මේ. මෙතැනදි නිර්මාණශිලී කලාකරුවන්ට පවා හෑල්ලු කිරීමක් කෙරෙනවා. පැරණි ගායක ගායිකාවන් ගත්තත්, රූපසිංහ මාස්ටර් මේ ශිල්පය ‍ඉගෙන ගන්න පටන් ගත්තේ දෙවැනි ලෝක යුද්ධය සමයේ දී හමුදාවේ උන්නු සංගීතවේදීන්ගෙන්. ලයනල් එදිරිසිංහයන් ගෙන් පසුව ඉන්දියාවට ගිහින් මේ ශිල්පය හදාරන්න පටන් ගත්තා. අපිත් එහෙම ඉගෙන ගෙන තමයි මේ තත්ත්වයට ආවේ. දැන් එහෙම ඉගෙන ගන්නෙ නැහැ කවුරුවත්. ඉගෙන ගත්ත අයටත් තැනක් නැහැ මෙහෙම දේවල් වෙන කොට.”මම නම් හිතන්නේමේක හොඳයි කියලයි- විශාරද එඩ්වඩ් ජයකොඩි“වෘත්තීය කුමක් වුවත් ඒ හැම වෘත්තියකම නියුතු වී සැඟවුණු කුසලතා තිබෙන අය ඕන තරම් ඉන්න පුළුවන්. ඔහු ත්‍රීවිල් රියදුරු ද, ගොවියෙක් ද, ඉංජිනේරුවෙක් ද, වෛද්‍යවරයෙක් ද කියලා අපිට වර්ගීකරණයක් කරන්න බැහැ. එම නිසා මොන මාතෘකාව යටතේ හෝ කුසලතා තියෙන අය සොයා ගැනීම වටිනවා. ගුවන් විදුලිය තනියම නැගිට්ට, පෞරුෂයක් තිබෙන ආයතනයක්. මමත් ගුවන් විදුලියේ ආධුනික වැඩ සටහන් වල අවුරුදු නවයක්ම ගී ගායනා කරලා තමයි මගේ මේ සෞන්දර්ය චාරිකාව ආරම්භ කෙරුවේ. ඉන්පසු අවුරුදු තුන හතරක්ම ප්‍රවීණයින්ගේ ගායනා වලට අත්වැල් ගායනයෙනුත් හවුල් වී විශ්ව විද්‍යාලයකින් වත් ඉගෙන ගන්න බැරි තරම් දේවල් ඉගෙන ගත්තා. වර්තමානයේ ආධුනිකයින්ට ඒ අවස්ථා ලැබෙන්නේ නැහැ. ඒ නිසා මෙවැනි ආධුනික තරග වැඩ සටහනකින් තෝරා ගන්නා දක්ෂයින්ව ගුවන් විදුලි සරල ගී ශිල්පීන් බවට පත් කිරීම හොඳයි කියා මම හිතනවා.”“හැබැයි, සරල ගී ශිල්පීන් වශයෙන් බඳවා ගත්තාට පසු ඔවුන්ව අතහැර දමන්න හොඳ නැහැ. එහෙම අතහැරියොත් තමයි අර්බුදය මතු වෙන්නේ. මම යෝජනා කරනවා, ඔවුන් සරල ගී ශිල්පීන් ලෙස පත් කිරීමෙන් පසුව සුදුසු ආවරණයක් ඔවුන්ට ලබා දෙන්න කියා. වාහන, ගේ දොර, මුදල් තෑගිත් දෙන්න. ඊට වඩා වටිනවා, ඔවුන් ගෙන් හොඳ සංචිතයක් බිහි කිරීම සහ එසේ කර ප්‍රායෝගික හා න්‍යායාත්මක වැඩ මුළු, ප්‍රවීණ ජ්‍යෙෂ්ඨ විද්වතුන්ගේ ඇසුර ඔවුන්ට ලබා දී ඔවුන්ව තව තවත් පෝෂණය කිරීම. මමත් එවැනි දේවලට ඕනෑම උදව්වක් කරන්න සූදානම්. විශේෂයෙන් ශ්‍රේණි ගත සරල ගී ගායන ශිල්පියකු බවට පත් කරන්න පළමුව මේ තරගයේ බාහිර ක්‍රියාකාරකම් තිබිය යුතුයි. ඒ සඳහා මේ ගමන ශක්තිමත්ව යන අයුරු පෙන්වා දී ඔවුන්ට ගුණාත්මක ආවරණයක් ලබා දීම වැදගත් වේවි. එසේ නොමැතිව නරම් සරල ගී ශිල්පී ‘ඒ’ ශ්‍රේණිය ලබා දුන්නාට ඉන් ප්‍රයෝජනයක් වෙයි කියා හිතන්න බැහැ.(පූර්වෝක්ත අදහස් ‘රසඳුන’ කර්තෘ මණ්ඩලයේඅදහස් නොවන බව සැලකුව මැනව)ජෝජ් රොබ්සන් ද සිල්වාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>08</month>
      <day>18</day>
    </date>
    <link>http://www.silumina.lk/2013/08/18/_art.asp?fn=av13081820</link>
    <topic>නුඹ සියපත් පිපෙන මනරම් විල</topic>
    <author>සුනිල් මිහිඳුකුල</author>
    <content>නුඹ සියපත් පිපෙන මනරම් විලප්‍රගතශීලි පුවත්පත් කලාවේදියකු වන සුනිල් මාධව ප්‍රේමතිලකයන්ගේ මාධ්‍ය කලා ජීවිතයට 50 වසරක් සපිරී ඇත. ඔහු වෘත්තීය පුවත්පත් කලාවට අවතීර්ණ වූයේ 1963 වසරේ ඇරැඹි ‘සරසවිය’ පුවත්පතිනි. (සුනිල්ගේ පියා වන ප්‍රකට කවි, ජ්‍යෙෂ්ඨ පුවත්පත් කලාවේදී මීමන ප්‍රේමතිලක ‘සරසවියේ’ ආරම්භක කතු පදවිය හෙබවූයේය.)“බෙන්, මෙන්න කොල්ලා උඹට භාරයි”මීමන, සුනිල් මාධවව එවක ‘සිළුමිණ’ පත්‍රයේ විශේෂාංග කතුවරයාව සිටි බෙනඩික්ට් දොඩම්පෙගමට භාර කළේය. බෙනඩික්ට් යනු රෙජී සිරිවර්ධන, මහාචාර්ය ඈෂ්ලි හල්පේ, මහාචාර්ය ඒ. ජේ. ගුණවර්ධන මට්ටමේ කලා ප්‍රාඥයෙක් වූයේය. සාහිත්‍යය, සිනමාව, වේදිකා නාට්‍ය ගැන පෘථුල අවබෝධයක් ඔහුට තිබුණේය. සුනිල්ගේ කලා රසඥතාව දියුණු තියුණු වූයේ බෙනඩික්ට්ගේ සුහද ඇසුර නිසා යැයි සිතමි.“බෙනඩික්ට්ගෙන් අහගෙන පොතක් පතක් කියවපන් පඩිය ගැන හිතන්න එපා. කොන්ද කෙළින් තියාගෙන වැඩ කරන්න පුරුදු වෙයන්.”මීමන තම පුතුට අවවාද දුන්නේය.බෙන්ඩික්ට් සුනිල්ට දුන් පළමු උපදේශය ද සුනිල්ගේ සිතේ තදින්ම සටහන් වූයේය.“පත්තරකාරයෙක් වෙන්න කලින් සාහිත්‍ය තේරුම් ගන්න ඕනැ.”සුනිල් මාධව කාලයක් ‘සිළුමිණ’ පත්‍රයේ ‘හදවත ඇඳි ගී’, නමින් කවි පිටුවක් සංස්කරණය කළේය. මහගමසේකර, පරාක්‍රම කොඩිතුවක්කු, මහාචාර්ය සෝමරත්න බාලසූරිය වැනි ප්‍රවීණයන්ගේ කවි එහි පළවූයේය. එය තරුණ කවින් අතර අතිශය ජනප්‍රිය කවි පිටුවක් වූයේය. එහෙත් ඇතැම්හු ඊට එරෙහි වූහ. ඔවුන් කියා සිටියේ එහි පළවන කවි වට්ටි අම්මා කෙනකුටවත් නොතේරෙන බවය. ඊට සුනිල්ගේ පිළිතුර වූයේ මෙවැන්නකි.“මම කවි දාන්නේ පොළේ වට්ටි අම්මටයි මාළු කඩේ වෙළෙන්දටයි නෙවෙයි. ඒ අයගේ දූලා පුතාලට.”ගැටවර වියේ සිටම සුනිල්ට ප්‍රතිගාමිත්වය පිටුදකින දේශපාලන විඥානයක් තිබු බව ඔහු පළ කළ චේෂ්ටාවන් තුළින් පෙන්නුම් කරයි. ඒ බව වඩාත් ප්‍රත්‍යක්ෂ වන්නේ ඔහු එකල වියට්නාම් යුද්ධය වාර්තා කිරීමේදී එහි සෙබළුන් ත්‍රස්තවාදින් ලෙස නොව විමුක්තිකාමින් ලෙස හඳුන්වාදීම තුළය.77 ආණ්ඩු පෙරළියත් සමඟම සුනිල් මාධව වැනි ප්‍රගතිශීලි පුවත්පත් කලාවේදීන්ට ලේක්හවුස් ආයතනය සයිබීරියාවක් බවට පත් වුණේය. ඔහු පන්නා නොදැමුණේ ඒ වන විට මියගොස් සිටිය ද ඔහුගේ පියාගේ අදෘශ්‍යමාන පෞරුෂය නිසා යැයි මම අනුමාන කරමි.1981 දී ‘දිවයින’ පුවත්පත ඇරැඹීමත් සමඟම සුනිල් මාධව ද ලේක්හවුස් අතැර එහි සේවයට ගියේය. ඔහු ‘දිවයින’ පත්‍රයේ ආරම්භ කළ ‘8 වැනි පිටුව’, ඔහුගේම කීර්තිමත් තීරු ලිපියක් වන ‘සත්‍යවාදියකුගේ දිනපොත’ තරුණ පෙළ අතර බෙහෙවින් ජනප්‍රිය වූයේය.දිවයිනෙන් පසු ඔහු ‘ලක්මිණි’, ‘ලක්දිව’, ‘හිරු’ වැනි පත්‍රවලට කතු පදවි දරා ඇත. ඒවා සාමාන්‍යයෙන් පිළිගැනෙන්නේ විකල්ප ධාරාවේ පුවත්පත් ලෙසය.සුනිල් මාධව දේශපාලනමය වශයෙන් ප්‍රගතිශීලි මතවාදයක් දැරුව ද ඔහුගේ එකී මත චින්තාවන් අන්තවාදි අදහස් දැරු එක්තරා දේශපාලන සංවිධානයක පැවැත්මට මහත් අනුබලයක් වූ ආකාරය දිස්වෙයි. ඔහුට තම මාධ්‍ය ජීවිතයේ වැරැදුණු තැන එතැන යැයි සිතමි. එය මට මෙලෙස විග්‍රහ කළ හැකිය.සුනිල්ට තම පියාගේ උරුමයක් වශයෙන් හා ඔහු ඇසුරු කළ බෙනඩික්ට් දොඩම්පෙගම වැනි කලා ප්‍රඥාවන්තයන් ගේ බලපෑමෙන් පෘථුල කලා විඥානයක් හිමිව තිබිණි. ඔහු තුළ මානව භක්ති පූර්වක බවක් වැඩුණේ ලෙනින්, චේ, කැස්තෝ වැනි දේශපාලන චරිත ඔස්සේ පමණක් නොවේ. කැමූ, සාත්රේ, හෙමිංග්වේ වැනි මහා කලාකරුවන් ද ඔස්සේය. එහෙත් පූර්වෝක්ත තරුණ පෙළ එබඳු කලා විඥානයකින් විනිර්මුක්ත හුදෙක් තුවක්කුව ගැන පමණක් විශ්වාසය තැබු පිරිසක් වූහ. සුනිල් මාධවත් ඔවුනුත් අතර තිබු දැවැන්ත ප්‍රතිවිරෝධය වූයේ එයයි.සුනිල් මාධව පවත්වාගෙන ගියේ ජනතාවාදි පුවත්පත් කලාවකි. මේ ජනතාවාදි සංකල්පය ද ගැටලුකාරිය. කිසියම් රටක බහුතරය ප්‍රතිගාමි නම්, නූගත් නම්, වුවමනාවටත් වඩා ගතානුගතික නම් ඔවුන් වෙනුවෙන් පෙනී සිටීමේ ඇති ප්‍රගතිශීලී භාවය කුමක්දැයි කෙනකුට ප්‍රශ්න කළ හැකිය. (ඇතැම් මුග්ධ දේශපාලනඥයන් පාර්ලිමේන්තුවට යවන්නේ ද මේ ජනතාවමය.)සුනිල් මාධව ලේඛනයෙහිලා උපයුක්ත කරගන්නා භාෂාව ගැන ද යමක් කිව යුතුය. ඔහුගේ භාෂාව හෘදයාංගමය. එය එකවර හදවතට දැනෙන අතර මනස ද විනිවිද යයි. සුනිල් තරුණ පෙළ අතර ජනකාන්ත මාධ්‍යවේදියකු වූයේ ඔහුගේ චින්තනය, දැක්ම නිසා පමණක් නොව මේ භාෂා සංවේදිතාවය ද නිසාය.සුනිල් අපට සිටින විශිෂ්ටතම තීරු ලිපි රචකයෙකි. ‘දිවයින’ පුවත්පතේ සිටි අග්‍රගණ්‍යමය තීරු ලිපි රචකයන් කීප දෙනා (දයාසේන ගුණසිංහ, කරුණාදාස සූරියආරච්චි, සුන්දර නිහතමානි ද මැල්) අතර ඔහු ද ප්‍රමුඛයෙකි. ‘සත්‍යවාදියකුගේ දිනපොත’, ‘ජීවිතය සුන්දරය’ සුනිල් මාධව ගේ මාහැඟි තීරු රචනා ය.දේශපාලනය මට අප්‍රිය, අමනාප, ජුගුප්සාජනක විෂය ක්ෂේත්‍රයක් බැවින් මා කියුබන් විප්ලවයේ ආස්වාදය විඳගත්තේ දේශපාලන පතපොත කියවා නොව සුනිල් මාධවගේ ලිපි හරහා බව අවංකවම කිව යුතුය. 71 කැරැල්ල නිසා ‘චේ’ ගැන මා කුඩා වියේ සිටම අසා දැන තිබුණා ද ජෝසේ මාර්ටි, හේඩි සාන්තා මරියා වැනි චරිත ද සියේරා මයෙස්ට්‍රා වනාන්තර, මොනකාඩා හමුදා බැරැක්ක ගැන මා මුලින්ම දැනුවත් වූයේ එකී ලිපිවලිනි.එපමණක් ද නොවේ. ස්ටිව් බිකෝ, ජෝර්ජ් ජැක්සන්, යෙවුටු ෂෙන්කෝ, කැරොලිනා ද මරියා ජේසුස් ගැන මා මුල් වරට කියැවූයේ ද සුනිල්ගේ ලිපි අනුසාරයෙනි. එහෙයින් ද්වි භාෂීය උගත්කමකින් තොර එක්තරා තරුණ පිරිසකගේ ඥාන වර්ධනයට සුනිල්ගේ ලිපි මඟින් ඉටු වූ මෙහෙවර ප්‍රශංසනීය එකකි. මාධ්‍යවේදියකු වශයෙන් පමණක් නොවේ, ස්වතන්ත්‍ර ලේඛකයකු හා සාහිත්‍ය පරිවර්තකයකු වශයෙන් ද සුනිල් කළ කාර්යභාරයට මෙයට සමගාමීය. ‘අන්ධකාරයේ දරුවා’, ‘ඇමෙරිකා ඇමෙරිකා’ (එලියා කශාන්) ‘මිනිසෙක් - 1’, ‘සැබෑ කවියකුගේ කතාව’, ‘හඬනු මැන නිදහස’ වැනි පොත් සුනිල්ගේ එකී මෙහෙවර මනාව පිළිබිඹු කරන්නා වූ ග්‍රන්ථ කීපයකි.සුනිල් අද වෘත්තිය පුවත්පත් කලාවෙන් විශ්‍රාමිකය. එහෙත් ඔහු දිගටම ලියයි. මා අනුමාන කරන පරිදි දැන් ඔහුගේ වයස අවුරුදු 65 ක් 70 ක් පමණ වනු ඇත. එහෙත් ඔහුගේ චින්තනාවලිය තාරුණ්‍යයෙන් අනූනය. උපන් දින මතක් කරන කල්හි සුනිල් නිතර කියන කියුමක් මට සිහිපත් වෙයි. කැලැන්ඩරයේ කොළ කඩලා දාපු පළියට මම වයසට යන මිනිහෙක් නෙමෙයි.”සුනිල් මිහිඳුකුලකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>08</month>
      <day>18</day>
    </date>
    <link>http://www.silumina.lk/2013/08/18/_art.asp?fn=av13081821</link>
    <topic>ඔස්ට්‍රේලියාවේ පෑයූ අක්රාම්ගේ රමලාන් සඳ</topic>
    <author>ෆවුස් මොහොමඩ්</author>
    <content>ඔස්ට්‍රේලියාවේ පෑයූ අක්රාම්ගේ රමලාන් සඳ‘කවුරුහරි ඔයාට විවාහ යෝජනාවක් ගේනවා නම් ඒක කොයි විදියටද වෙන්න ඕනෙ කියලා ඔහු මගෙන් ඇහුවා. මම කීවා වෙන ගැහැනු වගේ මට ඒ වගේ දේකට ලොකුවට මුකුත් ඕනෙ නැහැ. කවුරුහරි එහෙම කියන්න ඉන්නවානම් ඒක ගෙදර දී හරි වෙනත් පෞද්ගලික තැනක දී හරි කියන්න පුළුවනි කියලා. පස්සේ මම හෝටලයේ ලොබියට ආවා. ඔහු මා ඉදිරියට ඇවිත් මෙහෙම කීවා.‘‘ඔයා කැමැතිද මාව කසාද බඳින්න?‘පාකිස්තානයේ කරාච්චි නුවර ගුවන්තොටුප‍ෙළ් රොක්වී සිටි මාධ්‍යවේදීන්ට මෙහෙම කිව්වේ මෙල්බර්න් නුවර හිටපු මහජන සම්බන්ධතා පිළිබඳ උපදේශිකාවක වන ඔස්ට්‍රේලියානු ජාතික 30 හැවිරිදි ෂනීරා තොම්සන්.මේ දිනවල ලෝක ක්‍රිකට් පිටියේ වැඩි අවධානයක් දිනා ගත් ෂනීරාගේ ප්‍රේම කතාවේ කතා නායකයා වෙන කවුරුවත් නෙවේ ලෝක ක්‍රිකට් පිටියේ හිටපු අති භයානක වේගපන්දු යවන්නකු වන වසීම් අක්රාම්.47හැවිරිදි අක්රාම් සිය පෙම්වතිය කැටුව මේ යන්නේ කරාච්චි නුවර පිහිටි ඔහුගේ සුවිසල් මන්දිරය වෙතයි.රමලාන් උත්සවයට සුවිශේෂි ආහාර වර්ග පිළියෙළ කිරීමත්, සම්ප්‍රදායික වෙනත් පාකිස්තාන ආහාර වර්ග පිළියෙළ කිරීමත් ඉක්මනින්ම ඉගෙන ගන්නයි ෂනීරාට ඕන කළේ. මේ වනවිටත් ඉස්ලාම් ධර්මය වැළඳගෙන සිටින ෂනීරා පසුගියදා රමලාන් උත්සවය සැමරුවේ අක්රාම්ගේ නි‍ෙවසේදියි. ඒ විශේෂ දිනයේ ඔවුන් සමග අක්රාම්ගේ පුතුන් දෙදෙනාත් එක්වී සිටියා.2011 වසරේ මෙල්බර්න් නුවර ගිය මොහොතකයි මුලින්ම ඔහුට ඇය හමුවුණේ. එදා සිට දෙදෙනා දැන හඳුනාගෙන සිටියත් ඔහු ඇයට විවාහ යෝජනාව ගෙන ආවේ පසුගිය මාසයේදීයි.‘ඊට පස්සේ මම අක්රාම්ට කිව්වා අපේ තාත්තගෙනුත් ආශිර්වාද ගන්න කියලා. පස්සේ එයා අපේ තාත්තා මුණගැහිලා මේ බව කියා තිබුණා. තාත්තගේ විරුද්ධත්වයක් තිබුණේ නැහැ.‘ ෂනීරා මාධ්‍ය වේදීන්ට වැඩිදුරටත් කියා තිබුණා.අක්රාම්ගේ හිටපු බිරිය හුමා පිළිකා රෝගය හේතුවෙන් අකාලයේ ජිවිතයෙන් සමුගත්තේ 2009 වසරේදියි. ඉන් පස්සේ සිය පුතුන් දෙදෙනා සමග ලාහෝර් නිෙවසින් කරාච්චි නුවර පදිංචියට පැමිණී අක්රාම් පූර්ණ කාලීනව ක්‍රිකට් විචාරකයකු ලෙස කටයුතු කළා. ඒ අතරේ අයි.පී.එල්.තරගාවලියේ පුහුණුකරුවකු ලෙසත් වැඩ කළා.‘ආපහු සැරයක් විවාහ වෙන්න ඕනෙ කියලා මම කවදාවත් හිතාගෙන හිටියේ නැහැ. ඒත් ආයෙමත් පෙම්වතෙක් වීමට ලැබීම වාසනාවක්. ඒ වගේම සතුටක්. ඒ කියන්නේ ඕනෙම කෙනකුගේ ජීවිතයක දෙවැනි ගමනකුත් තියෙනවා කියන එකයි.‘ අක්රාම් එහෙමයි කියන්නේ.කොහොමවුනත් ෂනීරා එක්ක විවාහවීම ගැන ඔහු හිටපු බිරිය හුමාගේ මවුපියන්ගෙනුත් අහලා තියෙනවා. ඔවුන්ගේ ආශිර්වාදයත් ලැබුණු බවයි අක්රාම් කියන්නේ.පාකිස්තානයේ ජිවත්වීමට ෂනීරා කැමැති බවත්, එය කිසිසේත්ම ඇයට ප්‍රශ්නයක් නොවන බවත් අක්රාම් කියනවා.‘අපි ලබන වසරේ දී විවාහ වෙනවා.’ අක්රාම් කීවා.කොහොමවුණත් පාකිස්තානය වැනි දැඩි ඉස්ලාමීය රටක ෂනීරා වැනි ඔස්ට්‍රේලියානු ජාතික යුවතියකට හැඩ ‍ගැසෙන එක ඒ තරම් පහසු නැහැ. මීට පෙර පාකිස්තානයේ හිටපු ක්‍රිකට් නායක ඉම්රාන් ඛාන් හා එංගලන්ත ජාතික ජෙමීමා ‍ගෝර්ඩ්ස්මිත්ගේ විවාහය හැල හැප්පීම් ගණනාවක් මත බිඳී ගිය බව අක්රාම්ට වාගෙම ෂනීරාටත් මතක ඇති. ඒත් අක්රාම් නම් කියන්නේ ඒක එතරම් සැලකිල්ලට ගත යුතු කරුණක් නොවන බවයි.‘හුමාගේ අකල් වියෝවෙන් පස්සේ මගේ දරු දෙන්නා සෑහෙන්න පීඩනයකට ලක්වී සිටියා. ඔවුන්ට අම්මා කෙනෙක් නැති තනිකම හොඳටෝම දැනුණා. ෂනීරා මගේ පුතුන් දෙන්නාට හුඟාක් ආදරෙයි. ඒ වගේම ඒ දෙන්නාත් ෂනීරාට සෑහෙන්න සමීපයි. මගේ විවාහය ගැන පුතුන් දෙන්නා සතුටට පත්වෙන බව මට විශ්වාසයි.’ අක්රාම්ගේ පුතුන් දෙන්නා වන 16හැවිරිදි තයිමූර් හා 12 හැවිරිදි අක්බාර් මේ වනවිට සිය කුඩම්මාගේ ආදරය විඳිමින් කරාච්චි නුවර නි‍ෙවසේ පසුවෙනවා.‘ඉස්ලාම් ධර්මයෙන් දෙවැනි විවාහයකට අවසර දී තිබෙනවා. මේ වනවිටත් ඉස්ලාම් ධර්මය වැළඳගෙන සිටින ෂනීරා ඒ ගැන හදාරන නිසා කාටවත් අපේ විවාහය ගැන විරුද්ධත්වයක් ප්‍රකාශ කරන්න බැහැ. අපිට සාර්ථක විවාහ ජීවිතයක් ගොඩ නගන්න හැකිවේවි කියලා මට විශ්වාසයි.’ අක්රාම් එහෙම කියන්නේ දැඩි අදිටනින් යුතුවයි.පාකිස්තානයෙන් පමණක් නොව අසල්වාසී ඉන්දියාවෙනුත් තම දෙවැනි විවාහයට සුබ පතා දුරකතන ඇමතුම් ගණනාවක් ලැබුණු බව ඔහු කීවා.මේ මොහොතේ මට ම‍ගේ ආදරණීය බිරිය හුමා සිහිපත් වෙනවා. ඇය මගේ ජීවිතයේ විශාල පංගුකාරියක් වී සිටියා. මගේ දෙවැනි විවාහය ගැන මාධ්‍යවේදීන් වාර්තා පළ කරනකොටත් මම හිටියේ හුමාගේ උපන්දිනය සමරමින්.’ ඔහු කීවා.අන්තර් ජාතික ක්‍රිකට් පිටියේ බිහිවූ විශිෂ්ටතම වේගපන්දු යවන්නකු වන අක්රාම් සිය ක්‍රිකට් දිවියේ හොඳම කාලයේ දී දියවැඩියා රෝගයට ගොදුරුවීමෙන් අවාසනාවන්ත ලෙස පීඩාවට පත්වූ ක්‍රීඩකයෙක්. ඔහුට එම අවාසනාවන්ත රෝගය වැළඳුණේ 30වැනි වියේදියි. කොහොමවුණත් දියවැඩියා රෝගයට ප්‍රතිකාර ගන්නා අතරම ජාත්‍යන්තර ක්‍රිකට් ක්‍රීඩාවේ නියැලීමට තරම් දැඩි ආත්ම ශක්තියක් ඔහුට තිබුණා.මගේ ජීවිතයේ සියලු බාධක කම්කටොලු ජය ගන්න මට අල්ලාහ් දෙවියන්ගේ ආශිර්වාදය නොඅඩුව ලැබුණා. මගේ දෙවැනි විවාහයත් ඒ වගේම අල්ලාහ් දෙවියන්ගේ පිහිටෙන් සාර්ථක වේවි කියලා මම විශ්වාස කරනවා.’ අක්රාම් බලාපොරොත්තු සහගතව පැවැසුවා.ෆවුස් මොහොමඩ්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>08</month>
      <day>18</day>
    </date>
    <link>http://www.silumina.lk/2013/08/18/_art.asp?fn=am1308181</link>
    <topic>දත්වල විකෘති හදන්න වයස බාධාවක් නෑ</topic>
    <author>ගාමිණී සුසන්ත</author>
    <content>දත්වල විකෘති හදන්න වයස බාධාවක් නෑදිව තිබෙන පැත්තෙන් පමණක් කම්බි යොදා පිටතට ‍ෙනාපෙනෙන ලෙස මල් කම්බි දාන්න පුළුවන්පේරාදෙණිය සිරිමාවෝ බණ්ඩාරනායක දන්ත රෝහලේමුඛ සහ දන්ත විකලාංග පිළිබඳවිශේෂඥ වෛද්‍ය රත්නකුමාර දිසානායකකිසියම් අයකුගේ මුඛයේ සහ දත් ආශ්‍රිතව කිසියම් විකෘතිතාවක් ඇත්නම් එය එම පුද්ගලයාගේ රුවට විශාල බලපෑමක් කිරීමට සමත්. ඇතැමෙකුට එවැනි විකෘතිතාවක් ඇතිවන්නේ උපතින්මයි. ඇතැමෙකු එසේ වෙනත් බාහිර බලපෑම් නිසා. මුඛය සහ දත් ආශ්‍රිතව විකෘතිතා ඇතිවන්නේ ඇයි? ඒවාට ඇති පිළියම් මොනවා ද? යන කරුණු පිළිබඳව අපි මුඛ සහ දන්ත විකලාංග පිළිබඳ විශේෂඥ වෛද්‍ය රත්නකුමාර දිසානායක මහතාගෙන් විමසා සිටිමු.මුඛ සහ දන්ත විකලාංග ලෙස හැඳින්වෙන්නේ කුමන තත්ත්වයක් ද?මුඛ විකලාංගයක් ලෙස හඳුන්වන්නේ මුඛයේ ඇතිවී තිබෙන විකෘතියක්. එසේම දන්ත විකලාංගයක් ලෙස හඳුන්වන්නේ දත්වල ඇතිවී තිබෙන විකෘති තත්ත්වයක්. බොහෝ විට එම විකලාංග ඇතිවන්නේ උපතින්මයි. ඊට අමතරව වෙනත් හේතු නිසා ද දත් සහ මුඛ විකලාංගයන් ඇතිවීමට පුළුවන්.මුඛ සහ දන්ත විකලාංග ඇතිවන්නේ ඇයි?මුඛ සහ දන්ත විකලාංගවලට හේතු වන සාධක මේවා යැයි නිශ්චිතවම කීමේ හැකියාව තිබෙන්නේ එම විකලාංග තත්ත්වයන්ගෙන් සීයට දහයක ප්‍රමාණයක පමණයි. ඉතිරි විකලාංග සියයට 90 ඇතිවීමට හේතුව නිශ්චිතව කීමේ හැකියාවක් නෑ.දන්ත සහ මුඛ විකලාංගවලට බලපාන හේතු සාධක කීපයක්ම හඳුනාගෙන තිබෙනවා. පාරම්පරිකව එන බලපෑම ඉන් එක් සාධකයක්. දෙවැන්න වන්නේ මුඛයේ අස්ථිවල ඇතිවන ගැටලු. මුඛ සහ දන්ත විකලාංගවලට හේතු වන අනෙක් කරුණ වන්නේ වැරදි පුරුදු. කුඩා කල ඇඟිලි ඉරීම ඒ වැරදි පුරුදු සඳහා උදාහරණයක්.මුඛයේ ඇතිවන විකලාංග මොනවා ද?උපතින් ම මුඛයේ ඇතිවන විකලාංග අතරින් ප්‍රධානම විකලාංගය ලෙස විදුලිත තොල සහ විදුලිත තල්ල ඇතිව ඉපදීම. (තල්ල සහ තොල් පැල්මක් සහිතව ඉපදීම) දක්වන්න පුළුවන්. ඇතැම් දරුවන් ඉපදෙන විට දෙපැත්තේම තොල සහ තල්ල ද පැළී තිබෙනවා. මුඛයේ එලෙස විකෘතිතා ඇතිව දරුවන් ඉපදීම එම දරුවන්ගේ මවුපියන්ට විශාල ගැටලුවක්.ඇතැම් තරුණ මවුපියන් එවැනි දරුවන් ඉපදුණු පසුව වෙන්වීමට ගිය අවස්ථා ද තිබෙනවා. ඒ තත්ත්වය බුද්ධිමත්ව වටහා ගත යුතුයි. එසේ ඉපදෙන්නේ දරුවාගේ වරදක් නිසා නොවේ. ඒ සඳහා බලපෑ හැකි විවිධ හේතු තිබෙනවා.ප්‍රධාන වශයෙන්ම තේරුම් ගත යුත්තේ එවැනි විකෘතිතා ඉතා නිවැරැදිව සකස් කිරීමේ හැකියාව දැන් තිබෙන බවයි. විදුලිත තල්ල සහ විදුලිත තොල සහිතව උපදින දරුවන් ගැටලු කීපයකටම මුහුණ දෙනවා. ඉන් බරපතළම ගැටලුව වන්නේ ඒ දරුවන්ට කිරි උරා බීමට නොහැකි වීමයි. එයින් දරුවාට නිසි පෝෂණය නොලැබී වර්ධනය අඩු වෙනවා.මුඛයේ සහ තල්ලේ ඇති ඒ විකෘතිතාවයට ප්‍රතිකාර කළ යුත්තේ කුමන වයසේදී ද?විදුලිත තල්ල සහ විදුලිත තොල සහිතව උපදින දරුවන්ට ප්‍රතිකාර ආරම්භ කළ යුත්තේ දරුවා ඉපදුණු දවසේ පටන්මයි. මීට කලකට පෙර ශ්‍රී ලංකාවේ එම ප්‍රතිකාර ආරම්භ කළේ දරුවා ඉපදී මාස 3 ක් පමණ ගතවූ පසුවයි. නමුත් දැන් ලංකාවේ ද ඒ ප්‍රතිකාර දරුවා ඉපදුණු දවසේම ආරම්භ කරනවා.මේ ප්‍රතිකාර ක්‍රමයේ දී නාසය තල්ල තොල යන කොටස් සියල්ල වාත්තු කරනවා. ඒ සඳහා ඖෂධ වර්ග භාවිත කරනවා. ශල්‍යකර්ම කරන්නේ ඉන් පසුවයි. ඒ ප්‍රතිකාර ක්‍රමය භාවිතා වන්නේ පේරාදෙණිය රෝහලේ දන්ත වෛද්‍ය අංශයේ පමණයි.ළමා රෝග පිළිබඳ වෛද්‍යවරයෙක්, ශල්‍ය වෛද්‍යවරයෙක් උගුර කන නාසය වෛද්‍යවරයෙක්, කථන චිකිත්සක වරයෙක් හෙද කණ්ඩායමක් ඇතුළු වෛද්‍ය කණ්ඩායමක් ඊට ඇතුළත් වෙනවා.එවැනි දරුවන් ගැන විශේෂ අවධානයක් යොමු කළ යුතු ද?ඔව්. එවැනි දරුවන් පිළිබඳව විශේෂ අවධානයක් යොමු කළ යුතුයි. ඒ; ඒ දරුවන්ගේ ප්‍රතිශක්තිකරණ හැකියාව ඉතාම දුර්වල නිසයි. ඒ නිසා ඒ දරුවන් පහසුවෙන්ම ලෙඩ රෝගවලට ගොදුරු වීමේ හැකියාව තිබෙනවා.එම නිසා එවැනි දරුවන් සෙනඟ ගැවසෙන ස්ථානවලට රැගෙන යාම, සුදුසු වන්නේ නෑ. ඒ දරුවන්ට වෙනත් රෝගයක් වැලඳුණහොත් ශල්‍යකර්මය සිදුකිරීමට එය බාධාවක් විය හැකියි.එවැනි දරුවන්ට කරන ප්‍රතිකාර මොනවා ද?එවැනි දරුවන්ට මුල් අවස්ථාවේදීම කෘත්‍රිම තල්ලක් දමනවා. ඉන් පසුව එම දරුවාට සාමාන්‍ය දරුවකුගේ කිරි උරා බීමේ හැකියාව ලැබෙනවා. ප්‍රධාන ශල්‍යකර්මය සිදුකර තල්ල සැකසු පසුව එම කෘත්‍රිම තල්ල ඉවත් කරනවා. එවැනි දරුවන්ට අවුරුදු 6 ක් 7 ක් පමණ වන තෙක් දත් ඇතිවීමේ හැකියාවක් නෑ. ඒ; මෙම දරුවන්ගේ මුඛයේ දත් ඇතිවීමට අස්ථියක් නැතිවීමයි; අස්ථිය බෙදී තිබීමයි.ඒ හේතුව නිසා දරුවාට ස්ථිර දත් ඒම සඳහා වයස අවුරුදු 9, 10 පමණ වන විට මුඛයේ අස්ථි බද්ධයක් සිදුකළ යුතුයි; අඩු අස්ථි පිරවිය යුතුයි. මෙය සිදු කරන්නේ දරුවාගේම ශරීරයෙන් අස්ථි කොටස් ලබාගෙන දරුවාගේ මුඛයට බද්ධ කිරීමෙනුයි.එම අස්ථි බද්ධය නියමාකාරයෙන් සිදුකළ පසුව දරුවාගේ ස්ථිර දත් නිවැරැදිව ඒමට පටන් ගන්නවා. එවැනි දරුවන්ට ශල්‍යකර්ම කීපයක්ම සිදුකළ යුතු වෙනවා. ශල්‍යකර්මවලදී ඇතිවන කැළැල් සහ වර්ධනයේ ඇතිවන බාධාවන් නිසා මෙම දරුවාගේ උඩු හනුව වැඩීමට බාධා ඇති වෙනවා. ඒ හේතුවෙන් මෙම දරුවාගේ මුහුණේ විකෘති පෙනුමක් ඇති වෙනවා.ඒ තත්ත්වය සැකසිය නොහැකි ද?මෙහිදී ඇතිවන විකෘති පෙනුමත් සාර්ථකව සකස් කළ හැකියි. මේ සඳහා ක්‍රම කීපයක්ම භාවිත වෙනවා. උඩු හනුව කපා ඉදිරියට ගැනීම ඉන් එක් ක්‍රමයක්. එසේම යටි හනුව ඇතුළතින් අඟලක් පමණ කපා ඇතුළතට දැමීම අනෙක් ක්‍රමයයි.එවිට හනු දෙක සමාන මට්ටමකට ගත හැකියි. නමුත් තවත් පහසු ක්‍රමයක් තිබෙනවා. එය හඳුන්වන්නේ Osteo distraction අස්ථි ජනනය ලෙසයි. මෙහිදී සිදු කරන්නේ මිලිමීටරයක් පමණ අස්ථිය ඇදීමයි. මෙය පැරණි ක්‍රමයක්.මුඛ විකලාංග ඇතිවන්නේ ඇයි?ඉහතින් සඳහන් කළාක් මෙන් එවැනි තත්ත්වයන් බොහොමයකට නිවැරැදි හේතු දැක්විය නොහැකි වුණත්, හේතු දැක්විය හැකි ඒවා පිළිබඳව සැලකීමේදී ප්‍රධාන සාධක කීපයක් ඒ සඳහා හේතු වන බව පෙනී යනවා. ජපානය ලංකාව වැනි රටවල එවැනි මුඛ විකෘතිතා ඇතිවීමේ හැකියාව වැඩි බව පෙනී යනවා.මුඛයේ විකෘතිතා ඇතිව දරුවන් ඉපදීමට ප්‍රධාන වශයෙන්ම හේතු වන්නේ මවුකුස තුළ දරුවකුගේ අවයව නිර්මාණය වීමේ දී ඇතිවන යම් යම් බාධාවනුයි. මුහුණ නිර්මාණය වීමේ දී නිවැරැදි ආකාරයට මුහුණේ පේශීමය කොටස් සම්බන්ධ නොවීම මෙයට ප්‍රධාන හේතුවක්.ලේ නෑයන් අතර සිදුවන විවාහය, ඇතැම් ඖෂධවල බලපෑම, මවු කුස තුළ දරුවා නිර්මාණය වන විට මව ජීවත්වන අවට පරිසරයේ සිදුවන පාරිසරික බලපෑම් ආදිය ද මුඛයේ විකලාංග සහිතව දරුවන් ඉපදීමට හේතු වන බව පෙනී ගොස් තිබෙනවා.එසේ ඇතිවන විකෘතිතාවයන්ට කිසියම් ජානමය බලපෑමක් ද තිබිය හැකියි. එසේ වුවත් එක් දරුවකු එලෙස මුඛයේ විකෘතියක් සහිතව ඉපදුණා යැයි කියා තවත් දරුවන් නොපතන තරුණ විවාහක මවුපියන් සිටිනවා. එය ඉතාම වැරදි තීරණයක්.දරුවන් අතර ඇතිවන දන්ත විකලාංග මොනවා ද?දරුවන් අතර ඇති මූලිකම දන්ත විකලාංගය වන්නේ දත් ඉතා අපිළිවෙළට පිහිටීමයි. සාමාන්‍ය දරුවන්ගේ දත් ඉතා පිළිවෙළට පිහිටනවා. එම සාමාන්‍ය තත්ත්වයට අමතරව උඩු ඇන්දේ දත් මුඛය ඇතුළතින් තල්ලේත් ඇතිවීමේ හැකියාව තිබෙනවා. දත්වල ඇතිවන එම විකෘති පිහිටීම ඉතා සරල ප්‍රතිකාරවලින් සකස් කළ හැකියි.පාසල්වල දන්ත සායනවලදී එලෙස අපිළිවෙළට දත් පිහිටි දරුවන් හඳුනාගනු ලබනවා. ප්ලාස්ටික් හැන්දක් සැපීම වැනි ඉතාම සරල ප්‍රතිකාර වලින් එම විකෘතීන් නිවැරදි කිරීමේ හැකියාව තිබෙනවා.දත් ඇන්ද ඉදිරියට නෙරා ඒමත් දන්ත විකෘතිතාවයක්ද?ඔව්. දත් ඇන්ද ඉදිරියට නෙරා ඒමට බොහෝ පාසල් දරුවන් අතර දක්නට ලැබෙන දන්ත විකෘතිතාවයක්. එය දරුවන් විශාල සංඛ්‍යාවකගේ මානසික මට්ටම පහත වැටීමට බලපාන ගැටලුවක් බවට පත්වී තිබෙනවා. නමුත් ඒ තත්ත්වයද ඉතාම පහසුවෙන් සකස් කළ හැකියි.වෙනත් දන්ත විකෘතිතා මොනවාද?දත් පොකුරු පොකුරු පිහිටීම, මුඛයේ හනුව ඉදිරියට පැමිණ දත් පෙළ පිටුපසට යාම තවත් විකෘතිතා දෙකක්. ඒ විකෘතිතා සෑම එකක්ම සුවපත් කිරීමේ හැකියාව තිබෙන අතර ඒ සඳහා භාවිතා කරන ක්‍රමවේදයන් පුද්ගලයාගෙන් පුද්ගලයාට වෙනස්.දත්වල තිබෙන විකෘතිතා සැකසීමට කිසියම් වයස් සීමාවක් තිබෙනවාද?දන්ත විලකාංග සැකසීම සඳහා කිසිදු වයස් සීමාවක් බලපාන්නේ නෑ. වයස අවුරුදු 60, 70 පමණ වයස්ගත පුද්ගලයන් පවා තමන්ගේ දන්ත විකෘතිතා නිවැරදි කරගත් අවස්ථාවන් ඕනෑ තරම් තිබෙනවා.ඇතැමෙකුට තමන්ගේ දන්ත විකෘතිතාව එතරම් ගැටලුවක් නොවුණත්, රූපවාහිනී නිවේදක කටයුතු කරන අයෙකුට, රංගන ශිල්පිනියකට හෝ ශිල්පියකුට තමන් තුළ ඇති පුංචි දන්ත විකෘතිතාවයක් වුවත් විශාල ගැටලුවක් වීමට ඉඩ තිබෙනවා.එම අවශ්‍යතාව පුද්ගලයාගෙන් පුද්ගලයාට වෙනස් වෙනවා. මුඛයේ සහ දත්වල විකෘතිතා ඇති උදවිය තම අඩුපාඩුව නිසා සෑම වැඩකදීම පසුගාමී බවක් පෙන්නුම් කරනවා. නමුත් මෙම විකලාංගය සකසාගත් පසුව ඉතා හොඳ මානසික ශක්තියකින් යුතුව ඔවුන් ඉදිරියට යනවා.ඉහත සඳහන් කළ ආකාරයට මෙම දන්ත විකෘතිතා සඳහා ලබාදෙන ප්‍රතිකාර පුද්ගලයාගෙන් පුද්ගලයාට වෙනස්. ඒ ඒ පුද්ගලයා වෙනුවෙන් එම ප්‍රතිකාර සැලසුම් කළ යුතු වෙනවා.මල් කම්බි (Braces) යනු මොනවාද?මල් කම්බි යනු දන්ත විකෘතිතා නිවැරදි කිරීම සඳහා භාවිතා කරන කම්බිවලින් නිර්මාණය කළ උපකරණයක්. ‍ෙමය සාමාන්‍යයෙන් යොදන්නේ දත්වලට පිටතින්. මෙහිදී දිව තිබෙන පැත්තෙන් පමණක් කම්බි යොදා පිටතට ‍ෙනාපෙනෙන ආකාරයට ද එම උපකරණය සකස් කිරීමේ හැකියාව තිබෙනවා. එසේම දතේ වර්ණයෙන්ම සැකසූ උපකරණ ද අද තිබෙනවා.දත්වල විකෘතිතා ඉවත් කිරීමට වයස බලපෑමක් නොවුණත්, මූලික කාරණා කීපයක් සම්පූර්ණ විය යුතුයි. ඉන් පළමුවැන්න රෝගියාගේ විදුරුමස්වල තත්ත්වය හොඳින් පැවතීමයි. දෙවැන්න දන්ත ව්‍යසනවලින්, දත්වල ඇතිවන කුහරවලින් දත් ආරක්ෂා වී තිබීමයි. එසේම රෝගියාගේ දියවැඩියාව, අධි රුධිර පීඩනය වැනි තත්ත්වයන් පාලනය වී තිබිය යුතුයි.දත්වල සහ හනුවල විකෘතිතා සකස් කළ විට ඒවා සදාකාලිකවම පවතිනවාද?නැහැ. එසේ පවතින්නේ නෑ. කලක් ගත වන විට සැකසූ ආකාරයේ කිසියම් වෙනස්වීමක් සිදුවෙනවා. ඒ වෙනස්වීම සියයට 30ක් පමණ විය හැකියි. උපතින් ඇතිවන හෝ වෙනත් හේතුවක් නිසා හෝ ඇතිවන දත්වල විකෘතිතාවන්ට ප්‍රතිකාර කර සකසන්නේ සොබාදහමට විරුද්ධව යමිනුයි. ඒ නිසා නිවැරදි කරන විකෘතිතා නැවත මුල් තත්ත්වයට සුළු මට්ටමකින් හෝ පැමිණීමේ හැකියාව තිබෙනවා.අපගේ දත් මුල් නැවෙන සුලුයි. ඇදෙන සුලුයි. ස්වභාවිකව ඇතිවන විකෘතිතා වෙනස් තත්ත්වයකට පත්කළත් එම දත උත්සාහ කරන්නේ මුල් තත්ත්වයට පත්වීමටයි. එයයි දතේ ස්වභාවය. නමුත් දන්ත විකෘතිතාවට ප්‍රතිකාර ආරම්භ කළ අවස්ථාවේදීම එම නිවැරදි කළ විකෘතිතා දිගටම පවත්වාගෙන යාමට අවශ්‍ය ක්‍රමයක් එදිනම සැලසුම් කරනවා. ඒ මඟින් සැකසූ විකෘතිය දීර්ඝ කාලයක් පවත්වාගෙන යා හැකියි.දත්වල සහ මුඛයේ ඇතිවන විකෘතියක් එම පුද්ගලයාගේ මානසික තත්ත්වයට කෙතරම් බලපෑම් කිරීමට සමත්ද?ඇතැම් තරුණ තරුණියන් තමන්ගේ මුඛයේ සහ දත්වල ඇති විකෘතිතා නිසා ජීවිතය නැතිකර ගැනීමට උත්සාහගත් අවස්ථාවන් පවා තිබෙනවා. ඒ ඔවුන් තම විකෘතිය නිසා සමාජයට ඉදිරිපත් වීමට ඇති ලැජ්ජාව නිසයි. නමුත් ඉතාම පහසුවෙන් සාමාන්‍ය පෙනුමක් ලබාගැනීමේ හැකියාව තිබෙනවා. ඒ නිසා මුඛය සහ දත්වල තිබෙන විකෘතිතා නිසා තවදුරටත් ජීවිතය දෙස අසුබවාදීව බැලීමට අවශ්‍ය නෑ.මෙහිදී සඳහන් කළ යුතු වැදගත් කරුණක් තිබෙනවා. ඒ උපතින් ලද විකෘතිතා කලක් ගතවී හෝ නිවැරදි කරගත් විට එතෙක් කල් මුළුගැන්වී සිටි ඔවුන් ඉතා ඉක්මනින් ජීවිතයට සාර්ථකව මුහුණදීමට ජීවිතය ජයගැනීමට පෙලඹෙන බවයි. එවැනි විකෘති තත්ත්වයන් නිවැරදි කරගෙන ජීවිතයට සාර්ථකව මුහුණ දුන් වෛද්‍යවරුන් ඉංජිනේරුවන් පවා සමාජයේ සිටිනවා.විකෘතිතා නිවැරදි කිරීමට කරනු ලබන ප්‍රතිකාර වේදනාකාරීද?ඇතැම් දන්ත සහ මුඛ විකෘතිතා නිවැරදි කිරීමට රෝගියා සිහිනැති කළ යුතු වෙනවා. එසේම ප්‍රතිකාර කිරීමේදී සුළු වේදනාවක් ද ඇතිවිය හැකියි. නමුත් එය එතරම් සැලකිය යුතු වන්නේ නෑ. දත්වලට යොදන මල් කම්බි හෝ වෙනත් උපකරණයක් නිසා දින දෙක තුනක් අපහසුවක් දැනුණත් එයට ඉතාම ඉක්මනින් කට හුරු වෙනවා.ඒ නිසා එම ප්‍රතිකාරවලට බිය විය යුතු වන්නේ නෑ. මෙවැනි දන්ත විකෘතිතා නිවැරදි කිරීමට ප්‍රතිකාර ලබාගත යුත්තේ ඒ පිළිබඳව විශේෂඥ දැනුමක් ඇති පළපුරුදු‍ වෛද්‍යවරුන්ගෙන් පමණයි. අත්දැකීම් අඩු පළපුරුද්ද අඩු වෛද්‍යවරු විසින් මෙවැනි විකෘතිතාවන් සැකසීමට යාමේදී රෝගියාගේ දත් ඇන්දට තිබුණාටත් වඩා ගැටලු ඇතිවීමට ඉඩ තිබෙනවා.කුඩා කළ ඇඟිලි ඉරීම නිසා පසුකාලීනව දත්වල ඇතිවන විකෘතිය බොහෝ දෙනකුට විශාල ගැටලුවක්. ඒ තත්ත්වය ද ඉතාම සුළු ප්‍රතිකාර ක්‍රම මඟින් සුවපත් කරගැනීමේ හැකියාව තිබෙනවා.කිරි දත් නොඒමත් දන්ත විකලාංගයක්ද?ඔව්. කිරිදත් නොඒමත් දන්ත විකලාංගයක්. කිරිදත් එන්නේ නැතිනම් බොහෝවිට ස්ථිර දත් ද එන්නේ නෑ. ඇතැමුන්ගේ එක් කිරිදතක් හෝ එන්නේ නෑ. මෙම තත්ත්වයට ද ඉතාම සාර්ථක ප්‍රතිකාර තිබෙනවා.දත් අතර ඇති ‘හිදැස්’ වැසිය හැකිද?එයත් එක්තරා දන්ත විකලාංගයක්. එයටත් සාර්ථක ප්‍රතිකාර තිබෙනවා. හිදැස ඇත්තේ ඉදිරිපස දත් දෙකක් අතර නම් පිටුපස ඇති දත් කිසියම් කාලයක් පුරා ඉදිරියට ඇදීමෙන් ඉදිරි දත් අතර තිබෙන හිදැස වැසීමේ හැකියාව තිබෙනවා. එසේ නැතිනම් කෘත්‍රිමව නිපදවන ලද දතක් හිදැස තිබෙන ස්ථානයට තබා දෙපස දත් දෙකට එය අලවනවා.එවැනි ඇතැම් ප්‍රතිකාර කළ යුතු වන්නේ රෝගියාට වයස අවුරුදු 18 ඉක්මවූ පසුවයි.ගාමිණී සුසන්ත  කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>08</month>
      <day>18</day>
    </date>
    <link>http://www.silumina.lk/2013/08/18/_art.asp?fn=am1308182</link>
    <topic>මුත්‍රා අඩස්සිය  තැටමීම හර්නියාවට අතවැනීමක්</topic>
    <author>සාගරිකා දිසානායක ජයසිංහ</author>
    <content>මුත්‍රා අඩස්සිය  තැටමීම හර්නියාවට අතවැනීමක්හොඳම ප්‍රතිකාරය සැත්කම්මුල්ලේරියා‍ව මූලික රෝහලේවිශේෂඥ ශල්‍ය වෛද්‍යදුෂාන් ප්‍රනාන්දුහර්නියා’ යනු වැඩිහිටි පුරුෂයන්ට පමණක් හැදෙන රෝගයක් කියලයි බොහෝ දෙනෙක් සිතන්නේ. ඒත් සත්‍යය එය නොවෙයි. හර්නියා අලුත උපන් බිලිඳුන්ටත් කාන්තාවන්ටත් පමණක් නොව ඕනෑම වයස් කාණ්ඩයක පුද්ගලයකුට හටගත හැකියි. උදර කුහරයේ ඇතුළත බිත්ති දුර්වල වීමෙන් ඒවා හරහා කුස තුළ ඇතිවන පීඩනය වැඩිවී එම දුර්වල වූ ස්ථානවලින් බඩවැල් ඇතුළට නෙරා ඒම හර්නියා යනුවෙන් හැඳින්වේ.උදර බිත්තියේ ඇතුළත ස්ථරය දුර්වල වීමට බලපාන හේතු මොනවාද?සති තුනකට හෝ හතරකට වැඩි කාලයක් පවතින වියළි කැස්ස. බඩ වේළීම දිගු කලක් පැවතීම. මුත්‍රා අඩස්සිය හෝ මුත්‍රා කිරීමට තැටමීමට සිදුවීම සහ මළපහ කිරීමට ද තැටමීමට සිදු වීම. තැටමීමෙන් කුස තුළ පීඩනය වැඩි වී උදරයේ බිත්ති දුර්වල බවට පත්වේ. දුම්බීම, දුම්බීමෙන් උදර බිත්තියේ ශක්තිමත් බව අඩු වේ. එමෙන්ම දුම්පානය කරන පුද්ගලයන්ට කැස්ස ඇති වන හෙයින් ඔවුන්ගේ උදර බිත්තියෙහි ‍මස්පිඬු දුර්වල වේ. සංජානනීය ආබාධ.ඇතැමුන් ගේ ඉකිලිය සහ පෙකණිය අවට ඇතුළත බිත්ති උපතින්ම දුර්වල ව පිහිටයි. කාන්තාවන් ගර්භණී සමයේ දී කුස තුළ හා පෙකණිය අවට ඇතුළත සම ඇදී තුනී වෙයි. ඒ හේතුවෙන් ඇතැම් විට කාන්තාවන්ට හර්නියා රෝගය හටගනී.ඇතැම් පිරිමි දරුවන් මව් කුස තුළ සිටිය දී ඔවුන්ගේ වෘෂණ කෝෂ පහළට එන විට ඇතිවන විවිධ අසාමාන්‍යතා හේතුවෙන් එම දරුවන්ට උපතේදීම හර්නියා තත්ත්වයක් ඇති විය හැකියි.අධික බර ඉසිලීම. අධික බර ඔසවන පුද්ගලයන්ගේ මාංශ පේශී දුර්වල වූ විට හර්නියා ඇති විය හැකියි.හර්නියා තත්ත්වය වැඩිපුර ඇතිවන්නේ සිරුරේ කවර තැන්වලද?පිරිමින් ගේ නම් ඉකිලි දෙක ආශ්‍රිත ප්‍රදේශයේ. කාන්තාවන්ගේ සහ ළමයින් ගේ පෙකණිය ආශ්‍රිතව.මෙහි රෝග ලක්ෂණ මොනවාද?ඉකිලිය හෝ බුරිය අවට හෝ පිටතට නෙරා එන ගෙඩියක් ‍හෝ නෙරුමක්.මෙම ගෙඩිය වේදනාකාරී වේ. එය ඉඳ හිට නැඟෙන සියුම් වේදනාවක් විය හැකිය.බර ඉසිලීමේ දී හෝ දිගු වේලාවක් හිටගෙනසිටින විට මේ වේදනාව වැඩියෙන් දැනේ. හාන්සි වූ විට ගෙඩිය ශරීරය තුළට ගොස් වේදනාව ද මඳකට සමනය වේ. රෝග ලක්ෂණ එසේ වරින් වර මතුවී තිබී හදිසියේම උත්සන්න වීමට පුළුවන.එවිට දැකිය හැකි විශේෂ ලක්ෂණ තිබෙනවාද?ඔව්. පුරුෂයින්ගේ වෘෂණ කෝෂ විශාල වීම මෙන්ම ස්ත්‍රීන්ගේ ලිංගේන්ද්‍රිය විශාල වීමක් දැඩි වේදනාවක් ඇතිවීමටත් පුළුවන්. කුඩා ළමයින්ගේ පෙකණිය ගෙඩියක් සේ ඉලිප්පී තිබීම හා වේදනාව ඇති විය හැකියි.හර්නියා ගෙඩියක් ඇති වීමෙන් සිරුර තුළ ඇති වන තත්ත්ව කුමක්ද?සාමාන්‍යයෙන් අප ගන්නා ආහාර බඩවැල් දිගේ පහසුවෙන් ගමන් කරනවා. හර්නියා තත්ත්වයක් ඇති වූ විට ආහාර මාර්ගයේ අවහිරතා ඇති වෙනවා. එවිට ආහාර මාර්ගය දිගේ අප ගත් ආහාර ආපසු එන්නට පටන් ගන්නවා.එවිට සිදුවන්නේ කුමක්ද?වමනය යාම, බඩ වේළීම, මළපහ ප්‍රමාණය අඩුවීම, බ‍ෙඩ් වේදනාව ඇති වෙනවා. මේවා රෝගය උග්‍ර වී හදිසි අවස්ථාවක ඇති විය හැකි ලක්ෂණ.එවැනි තත්ත්වයකදී කළ හැකි පිළියම කුමක්ද?බඩවැලේ අවහිර වූ කොටස් සැත්කමක් මඟින් ඒ අවහිරතාව නැති කිරීම. ඒ තත්ත්වය තවදුරටත් වර්ධනය වුවහොත් ප්‍රධාන රුධිර නාළ මඟින් බඩවැල්වලට රුධිරය සපයන නාළ අවහිර වීමෙන් බඩවැ‍ෙල් අදාළ කොටස මිය යනවා.එවැනි අවස්ථාවකදී කරන්නේ කුමක්ද?ඉතා ක්ෂණිකව සැත්කමක් මඟින් රුධිර නාළ ආශ්‍රිතව ඇතිවූ අවහිරතාව මඟහැරවිය යුතුයි. නැත්නම් එම අවහිර වූ නාළය පුපුරා යෑමෙන් රෝගියා මිය යන්නටත් පුළුවන්. ඒ තත්ත්වය අප ගැංග්රින් යනුවෙන් හඳුන්වනවා.ඒ තත්ත්වය කුඩා ළමයින්ටත් ඇතිවිය හැකිද?ඔව් වයස් භේදයක් නෑ. මවගේ කුසතුළ වැඩෙන දරුවාගේ වෘෂණ කෝෂ හරියට එය පිහිටිය යුතු තැන නොපිහිටිය හොත්, එවැනි දරුවකුට උපන් හැටියේම වුවත් එවැනි බරපතළ තත්ත්වයක් ඇති විය හැකියි. එවිට දරුවාට වහාම සැත්කමක් කළ යුතු වෙනවා.කුඩා දරුවන් ගේ අවයව සවිමත් නොවන නිසා එවැනි සැත්කම් පමා කරනවාද?එය තීරණය වන්නේ රෝග තත්ත්වයේ බැරෑරුම් බව අනුවයි. දරුවා ඉතාම වේදනාවට පත් වී ඇත්නම් හෝ දිවි බේරා ගැනීමට සැත්කම කළ යුතු නම් දරුවා වැඩෙන තුරු සැත්කමක් පමා කළ නොහැකියි.රෝග තත්ත්වය එතරම් භයානක නොවේ නම් දරුවාට වසරක් පමණ යන තුරු සැත්කම පමා කිරීමට වෛද්‍යවරයා තීරණය කළ යුතුයි.හර්නියා රෝගය සඳහා අවදානම් කණ්ඩායම් මොනවාද?මහලුවියට පත් වූවන්. උපතින්ම ඇතිවන සංජානීය හර්නියා තත්ත්ව සහිත දරුවන්. දුම් බොන අය. බර උසුලන අය.එවැනි රෝග ලක්ෂණ ඇති විට කළ යුත්තේ මොනවාද?සුදුසුකම් ලත් විශේෂඥ ශල්‍ය වෛද්‍යවරයකු ගේ උපදෙස් පැතීම. රෝග ලක්ෂණ වරින් වර මතු වී ඉබේම අඩු වී යන හෙයින් බොහෝ දෙනෙකු රෝගය උත්සන්න වන තුරුම වෛද්‍ය උපදෙස් පතන්නේ නෑ. රෝග ලක්ෂණ පහළ වූ මුල් අවස්ථාවේදීම වෛද්‍යවරයකු හමු වුව හොත් බරපතළ තත්ත්වයකට පත් නොවී සුවය ලබා ගත හැකියි.ඒ සඳහා ඇති ප්‍රතිකාර මොනවාද?පළමුවෙන්ම කිව යුත්තේ හර්නියා රෝගයට සැත්කම් තරම් සාර්ථක ප්‍රතිකාරයක් නොවන බවයි. බෙහෙත් හෝ අත් බෙහෙත්වලින් මෙය සුව කළ නොහැකිය.ප්‍රධාන වශයෙන් හර්නියා සඳහා සැත්කම් වර්ග දෙකක් සිදු කරනවා. ඒ හර්නියෝටමි සැත්කම් සහ හර්නියෝරාෆි සැත්කම් යනුවෙන්. මේ දෙවර්ගයම වැඩිහිටියන්ට සිදු කරන නමුත් කුඩා ළමයින්ට සිදුකරන්නේ හර්නියෝරාෆි සැත්කම් පමණයි.එයින් සිදු කරන්නේ කුමක්ද?අවහිරවූ හර්නියා මල්ල ඉවත්කොට ඒ වෙනුවට සියුම් දැලක් දැමීම.ඇතැමුන් මේ සැත්කම් කිරීමට බියක් දක්වනවා?මෙම සැත්කම කිරීමෙන් ලැබෙන ප්‍රතිඵල එය නොකර සිටීමෙන් ඇතිවන වේදනාවට සහ අවදානමට වඩා ඉතා ඉහළයි. එහෙයින් මේ සැත්කම් කිරීමට පසුබට විය යුතු නෑ. අද මේ සඳහා උදරය විවෘත නොකර ඉතා පහසුවෙන් කළ හැකි ලැපරොස් කොපි යන්ත්‍ර ආධාරයෙන් කරන සැත්කම් තිබෙනවා. පැරැණි ක්‍රමයට වඩා එහි ඇති වාසි වැඩියි.ඒ වාසි මොනවාද?පළමු වැන්න දිගු කලක් රෝහල්ගත වීමට සිදු නොවීම. රෝගියා ගේ උදරයේ සෙන්ටි මීටර එකක සිදුරක් සහ සෙන්ටි මීටර බින්දුවයි දශම පහක සිදුරු දෙකක් ඇති කිරීමෙන් ලැපරොස්කොපි යන්ත්‍රයේ ආධාරයෙන් අවම හානි සහිතව සැත්කම කළ හැකියි. එක් වරම උදරයේ දෙපැත්තේම හර්නියා තත්ත්වයත් ඇත්නම් ඒ සඳහා ප්‍රතිකර්මය කළ හැකි වීම. සැත්කමින් පසුව විශාල තුවාලයක් නැති හෙයින් ආසාදනය වීමක් නැත. විශාල කැළැල් ඇති නොවේ.මෙම රෝගයෙන් වැළැකීමට ගත හැකි පියවර මොනවාද?දුම් බොනවා නම් එය නතර කිරීම. මුත්‍රා අඩස්සිය හෝ නිතර බඩ වේළන තත්ත්වයක් ඇත්නම් ඒ සඳහා ප්‍රතිකාර ගැනීම. බර ඉසිලීමේදී ආරක්ෂිත පිළිවෙත් අනුගමනය කරමින් අදාළ උපදෙස් අනුව කටයුතු කළ යුතුය.ලැපරොස්කොපි සැත්කම් මිලෙන් අධිකයි නේද?වර්තමානයේ රජයේ ප්‍රධාන රෝහල් බොහොමයකට ඒ සඳහා පහසුකම් තිබෙනවා. එමඟින් මේ සැත්කම් නොමිලේ කර ගන්නට පුළුවන්. අපි මුල්ලේරියාව රෝහලේත් ඒ සඳහා ප්‍රතිකාර කරනවා. හදිසි අවස්ථාවක නම් ළඟම පිහිටි රෝහල වෙත වහාම රෝගියා ගෙන යාම වැදගත්.සාගරිකා දිසානායක ජයසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>08</month>
      <day>18</day>
    </date>
    <link>http://www.silumina.lk/2013/08/18/_art.asp?fn=am1308183</link>
    <topic>හාර්ට් ඇටෑක්වලින් ‍බේරෙන්න ගැස්ට්‍රයිටීස් සුවකරගන්න</topic>
    <author>ටෙක්ලා පද්මිණී කාරියවසම්</author>
    <content>හාර්ට් ඇටෑක්වලින් ‍බේරෙන්න ගැස්ට්‍රයිටීස් සුවකරගන්නකොළඹ මහ නගර සභාස්වදේශීය වෛද්‍ය දෙපාර්තමේන්තුවේවෛද්‍ය නිලධාරී එස්. එල්. අමරජීවආයුර්වේද වෛද්‍ය ක්‍රමයට අනුව ශරීරයේ ක්‍රියාකාරීත්වයට බලපෑම් කරන්නේ වා පිත් සෙම් යන ශක්ති ත්‍රිත්වයයි‍. මේ ශක්ති ත්‍රිත්වයේ ක්‍රියාකාරීත්වය සමබර වීම මිනිස් සිරුරේ පැවැත්ම කාර්යක්ෂම හා නීරෝගීව තබා ගැනීමට උපකාරීවේ. මෙම ශක්ති ත්‍රිත්වයේ වෙනස්වීම් මිනිසාගේ හෘදයට ද බලපෑම් කරයි. වා පිත් සෙම්හි ක්‍රියාකාරීත්වය වෙනස්වී මේ ස්වභාවය මත එවිට හෘදය රෝගී‍ වේ.ළදරුවියේ දී හෘද රෝග හටගැනීමේ සම්භාවිතාව අඩුය. නමුත් උපතේ දී ඇතිවන හෘද රෝග තත්වයන් හඳුනාගත හැකිවේ. හෘදයේ සිදුරු ඇතිවීම ඒ අතරින් බහුල වේ. වා පිත් සෙම් කිපීමේදී සප්ත ධාතු හා ගැටෙන පිළිවෙළ වෙනස්වීම හේතුකොට ගෙන හෘද රෝග ඇතිවිය හැකිය.බෝ නොවන රෝග ගනයෙහි ලා ගැනෙන හෘද රෝග වර්තමානයේ බහුල වීමට බලපාන්නේ පුද්ගලයන් ගේ ආහාර විහරණ රටාව අක්‍රමවත් වීම යි. අධික ලෙස වෙහෙස වීම, කෘතීම ජීවන රටාවකට හුරුවීම, අවිවේකී බව වැනි තත්වයන් මෙන්ම කෘතිම ආහාර, තෙල් අධික හා රසායනික සංඝටක බහුල ආහාර ද්‍රව්‍ය පරිභෝජනය හෘදරෝග බහුල වීමට හේතු වී ඇත.වැඩිහිටියන් හා තරුණ කොටස් මස් වර්ග, අධික තෙල් සහිත ආහාර කිරි බිත්තර වැනි සත්ව ආහාර අධික ලෙස පරිභෝජනය ට යොමු වීම ද මේ තත්වය බහුල වීම‍ට බලපෑම් කරයි.පැරැන්නන් ගෞරවනීය ලෙස සැලැකූ බත් තෙම්පරාදු කරමින් බඳිමින් පුලුස්සමින් ආහාරයට ගැනීමට වර්තමාන ජනයා හුරුවී සිටිති. මේ හේතුවෙන් ද ශරීර ගතවන තෙල් ප්‍රමාණය අධිකවී ඇත. අධික තෙල් සහිත ආහාර මිනිස් සිරුරේ ආහාර දිරවීමේ ක්‍රියාවලියට බාධා පමුණුවයි.තෙල් අධික ආහාර මනාලෙස නොදිරවීම හේතුවෙන් රුධිරයට නොදිරවූ තෙල් කොටස් එකතු වේ. එම තත්වය ආයුර්වේදයේ දී ආම රසය ‍ලෙස හඳුන්වයි. අධිවේගී ජීවන රටාවකට හුරුවීම හා තෙල් සහිත ආහාර ශරීරය තුළ නොදිරවීමේ තත්වය හේතුකොට ගෙන අම්ල පිත්තරෝගී තත්වයට ගොදුරු වේ. මුලදී ඇතිවන අම්ල පිත්ත තත්වය පසු කාලීනව හෘද රෝගයන්ය හේතුවේ.මනා ලෙස නොදිරවූ ආහාර ආමය හෙවත් විෂ කොටස් රුධිර ගතවී සප්ත ධාතුවෙන් සැදුම් ලත් මිනිස් සිරුරෙහි ධාතු කොටස් හි එනම් පටක තුළ තැන්පත් වේ. ආම කොටස් හෘදයේ තැන්පත් විම හෘද රෝගයන්ට හේ තු කාරකය.අෂ්ටවිද පරීක්ෂාවෙන් නිශ්චිතව රෝග හඳුනා ගනිමින් ප්‍රතිකාර කළ ආයුර්වේද වෛද්‍ය කේෂත්‍රයට ද නවීන රසායනික පර්යෙෂණ මගින් රුධිරගත ආම කොටස් නිශ්චිතව මැනගැනීමට හැකි වීම ප්‍රතිකාර පහසු කරවා ඇත. අවුරුදු 35 -45අතර සමයේ නවීන රසායන විද්‍යාත්මක පර්යේෂණයන්ට යොමු වී රුධිර ගත ආම කොටස් ප්‍රමාණය මැන ගැනීම යෝග්‍ය වේ.හෘද රෝග පිළිබඳව සාකච්ඡා කිරීමේ දී හෘද රෝගයන්ගෙන් වැළැකි සි‍ටිය හැක්කේ කෙසේ ද, හෘදරෝග අවදානම අවම කරගත හැක්කේ කෙසේ ද ,හෘද රෝගී තත්වයකින් පීඩා විඳින්නේ නම් ඊට නිසි ලෙස ප්‍රතිකාර ලබාගත යුත්තේ කේසේ ද යන්න විමසා බැලිය යුතුය.හෘදරෝග අවදානමෙන් මිදී සිටිම සඳහා පළමුව ඔබට අම්ල පිත්ත රෝගී තත්වයක් තිබේ නම් ඊට නිසි ප්‍රතිකාර ලබා ගතයුතුවේ. අම්ලපිත්තය හෙවත් ගෑස්ට්‍රයිටීස් තත්වය නිට්ටාවටම සුවකර ගැනීම සඳහා නිසි වේලාවට ආහාර ගැනීම හා මානසික පීඩනය මඟහරවා ගැනීම වැදගත් වේ.වෛද්‍යවරයෙකු වෙත යොමුවනතෙක් අම්ලපිත්තය පාලනයට සඳහා අත් බෙහෙත් ලෙස ,කැකුළු සහල් බතින් පෙරා ගත් කැඳ උදෑසන පානය කිරීම බැඳි හාල් කැඳ පානය කිරීම ,රුලං ,සව් ,බාර්ලි සකසා අහාර ලෙස ගැනිම යෝග්‍ය වේ.මුං ඇට තම්බා ගත් වතුර පානය ,මුං ඇට, පුහුල්, පිපාඤ්ඤා අහාරයට එක්කර ගැනිම යෝග්‍ය ය. පලතුරු ලෙස ඉදුණු බෙලි, කොමඩු, කෝමාරකා, කැහි පිත්තන් කොළ ආදිය මගින් සකසා ගත් බිම පානය කිරීම ඉතා ගුණදායකය.ඔබගේ රුධිර ගත කොලොස්ටරෝල් හෝ සීනි තත්වය ඉහළ ‍ගොස් ඇත්නම් හැකි ඉක්මනින් සුදුසුකම් ලත් වෛද්‍යවරයෙකු වෙත යොමු විය යුතුය. එය ගොඩ වෙදකම් කරමින් බලා සිටිය යුතු තත්ත්වයක් නොවේ.රුධිරගත සීනි හා කොලොස්ටරෝල් මට්ටම වැඩිවු බව දැන දැනත් එය නොසලකා හැ‍රීම භයානක ව්‍යාධි තත්වයන් ජනනය කරයි. කොලොස්ටරෝල් මඟින් රුධිර නාළ අවහිර වීම නිසා හාර්ට් ඇ‍ටැක් හෙවත් හෘද අකර්මණ්‍යවීමේ ක්‍රියාවලිය ඇරඹේ.හෘදය වටා ඇති රුධිර නාළ අවහිරවීම හේතු කොට ගෙන රුධිරය හෘද‍ පේශී පුරා නිසි ලෙස ගමන් නොකිරීම හේතු කොට ගෙන හෘද පේශී ක්‍රියාකාරීත්වයට අවශ්‍ය ඔක්සිජන් අවශ්‍ය පමණය නොලැබේ. ඒ තත්වය දිගින් දිගටම පැවැතීම හෘද පේශී අකර්මණ්‍ය තාවයට හේතු වේ.හෘද පේශී අකර්මණ්‍ය වී යම් කාලයක් පැවැතීමෙන් හර්ට් ඇටෑක් ඇතිවිය හැකිය. හෘදය අකර්මණ්‍ය වීමේ දී පුද්ගල සිරුරේ තුන් දොස් කෝප වන බව ද එය සන්නිපාත අවස්ථාවක් ලෙස ද ආයුර්වේදයේ දක්වයි.එවන් බරපතළ රෝග අවස්ථාවක් සුව කරගැනීමේ අපහසුතාවක් පැවැතිය ද මූලික වශයෙන් පූර්ව අවස්ථාවේ නිසි ප්‍රතිකාර සඳහා යොමු වීමෙන් රෝගය සමනය නරගැනීමේ හැකියාව තිබේ.හෘද අකර්මණ්‍ය තත්වයක් හෙවත් හාර්ට් ඇ‍ටෑක් තත්වයක් ඇතිවීමේ පූර්ව ලක්ෂණ ලෙස ක්ලාන්තය, කැරකිල්ල,වම් උරහිසේ සිට අත දිගේ පහළට යන වේදනාව ,අධික ලෙස දහදිය දැමීම වැනි තත්වයන් දැක්විය හැකිය. ආරම්භක අවස්ථාවේ සිට හෘද රෝගියෙකුගේ රුධිර පීඩනය ක්‍රමයෙන් ඉහළ යයි. ඒ තත්වය හඳුනාගෙන දක්ෂ වෛද්‍යවරු රෝගියාට පිළියම් යොදති.අධික රුධිර පීඩනයට හේතුවන කාරණා කිහිපයක් ආයුර්වේදයෙහි දක්වා ඇත. ඒ අතර මානසික පීඩනය, ලුණු අධික ආහාර ගැනීම, තෙල් බහුල ආහාර ගැනීම ,පෝෂණ තත්වයෙන් අඩු ආහාර ගැනීම, දියවැඩියාව වැනි රෝග තත්වයන් පැවතිම ,දියවැඩියාවට හේතුවන පැනිරස ආහාර බහුලව ගැනීම .තදබල පහරවැදීමක් මෙන්ම මොළයේ ඇතවන යම් රෝගී තත්වයන් වන පිළිකාගෙඩි හා පක්ෂගාතය දැක්විය හැකිය. ඊට අමතරව වකුගඩුවල ඇතිවන රෝගී තත්වයන්, අධිකලෙස භය වීම ,අධික ලෙස වෙහෙසීම ආදී හේතු පුද්ගල සිරුරේ රුධිර පීඩනය වැඩි කරයි.ආයුර්වේද වෛද්‍ය මතයට අනුව මිනිස් සිරුරේ රුධිර පීඩනය ඉහළ යනුයේ වාතය හා පිත එකවර කෝප වු අවස්ථාවේ දීය. හෘදයට හිතකර හා හෘද රෝග වළක් වන ඖෂධ හා ඖෂධීය ආහාර ලෙස මා දං ,පොල් පලා,අස්වැන්න ,කටුවැල් බටු ,එළබටු, බෙලි , වැල්මි,අට්ටික්කා නෙල්ලි, දොඩම් නාරං,වෙරළු ,අඹ, ගස් ලබු ආදිය දැක්විය හැකිය. ඉඟුරු හා කෝපි හෘදය ආරක්ෂා කරයි.හෘදය නීරෝගීව පවත්වා ගැනීම‍ට නම් පුද්ගලයා සතු‍ටින් මානසික නීරෝගී භාවයෙන් යුතුව ජීවත් විය යුතුය.මානසික ආතතිය අවම කරගැනීම, යෝග්‍ය ව්‍යායමයන්හි නිරතවීම, ක්‍රෝධය වෛරය මනසින් ඉවත් කරගනිමින් මනස සංසුං කරගැනීම වැදගත් වේ.ශරීරය වා පිත් සෙම් යන ත්‍රිත්වයෙන් ද මනස රජස් තමස් මගින් ද මෙහෙයවනු ලබයි.රජස් තමස් ගුණ වැඩි වෙද්දී මනස දූෂණය වේ .මනස සමතුලිතව තබා ගැනීමටසත්ව ගුණ වැඩි කරගත යුතුවේ. එමගින් ශරීරයත් මනසත් නීරෝගී වේ.එය හෘදයේ නීරෝගී භාවය තහවුරු කරයි. හෘද රෝග චිකිත්සාවේදී ආගමානුකූල ජීවිතයක් ගත කිරීම ,භාවනාව, මනස ප්‍රිය කරන සංගීතය රසවිඳීම, සිත් සනහන දර්ශන නැරඹීම ,ජලයේ පීනන මසුන් නැරඹීම ,යෝග්‍ය බව වෛද්‍ය මතයයි. සත්ව තෙල්වලින් තොර ඔනෑම ආහාරයක් මෙන්ම කෙඳි බහුල ආහාර ද හෘද රෝග වළක්වා ගැනීමට උපකාරී වේ.ඔබ හෘද රෝගියෙකු නම් වාත කෝපකරවන කොස් ,කොස් ඇට, මඤ්ඤෝක්කා, වම්බටු, මෑකරල් වැනි ද්‍රව්‍ය අඩුවෙන් අහාරයට එක් කර ගැනීම යෝග්‍ය වේ .පපුවේ වේදනාව ,අතපය වේදනාව , හිසරදය වැඩි නම් එවන් ආහාර අතහැර දැමීම යොග්‍යය. හෘද රෝගීන් මාංශ බහුල ආහාර ගැනීම, මධ්‍යසාර භාවිතය, දුම්පානනය ආදියෙන් වැළකී සිටීම අත්‍යවශ්‍ය වේ .අමිල පිත්ත තත්වය හා හෘද රෝගී තත්වය නිවැරදිව හඳුනා ගැනීමට නොහැකි වීම හේතුවෙන් මෙන්නම නිසි වෛද්‍ය ප්‍රතිකාර නොලැබිම හේතුවෙන් බොහෝ විට රෝගීහු අසරණ වේ.මේ අවස්ථා දෙකෙහි දීම පපුවෙහි ඇතිවන සිරවීම කපන්නාක් බඳු වේදනාව හුස්ම ගැනීමෙහි අපහසුව වැනි සමාන වේදනනා ජනනය කරයි. අම්ල පිත්තය අධික රෝගීහු තෙල් මිරිස් අධික ආහාරයන්ගෙන් වැළකී සිටිය යුතුය.නීරෝගී පුද්ගලයන් නිරතුරුව තෙල්, මිරිස්, ලවණ අධික ආහාර නිරතුරුව ගැනීමෙන් අම්ල පිත්ත තත්වය ඇති වී දෙවනුව හෘද රෝග තත්වයන් ඇතිවිමට මඟ පාදයි.දේශීය කැකුළු සහ නාඩු සහල් ආහාරයට ගැනීම හෘද රෝගීන්ට ගුණ දේ. පලා වර්ග බහුලව ආහාරයට ගත යුතු අතර ඕනෑම එළවළු වර්ගයක් ආහාරයට ගැනීම යෝග්‍යය. එහෙත් දියවැඩියා තත්වයක් ඇති වි‍ට අධික පැණි රසයෙන් යුතු ආහාර සහ පිෂ්ඨය අධික ආහාර අඩුවෙන් ගත යුතුය.මේදය රහිත කිරි පානය කිරීම ඉතා වැදගත් වන අතර බටර් ,මාගරින්, බිත්තර කහමද , ගැඹුරු තෙලේ බැදගත් ආහාර පරිභෝජනයෙන් වැළැකී සිටීම හිතකරය. හීන්බොවිටියා ,මොනර කුඩුම්බිය ,කරපිංචා ,යකිනාරං කොළ යොදා සැකැසූ කැඳ වර්ග කොලොස්ටරෝල් තත්වය අඩු කරගැනීමට භාවිත කළ හැකිය.දේශීය වෛද්‍ය ක්‍රමයේ මෙන්ම ආයුර්වේද වෛද්‍ය ක්‍රමයේ ද කසාය වර්ග සහ විවිධ ඖෂධ සංයෝග භාවිත කරමින් කොලොස්ටරෝල් තත්වය අතුරු ආබාධවලින් තොරව නිට්ටාවටම සුව කරගත හැකිය.ටෙක්ලා පද්මිණී කාරියවසම්ඡායාරූපය - විමල් කරුණාතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>08</month>
      <day>18</day>
    </date>
    <link>http://www.silumina.lk/2013/08/18/_art.asp?fn=am1308184</link>
    <topic>සැමියාගේ දේහය අසල ගී කියා නැටූ බිරියක්</topic>
    <author/>
    <content>සැමියාගේ දේහය අසල ගී කියා නැටූ බිරියක්මනෝ විද්‍යා උපදේශකමේජර් සුසන්ත ද සිල්වා (විශ්‍රාමික)රුවන් හා තරංගා ගම්පහ ප්‍රදේශයේ ජීවත්වන යුවළකි. වයස අවුරුදු 6 ක් වූ පුතෙකු ද මේ ආදර කැදැල්ලේ සිටී. ඉතා සතුටින් ජීවිතය ගත කරමින් සිටි මේ පවුලට අවාසනාව ළඟා වූයේ මීට මාස 2 කට පමණ පෙරය.රුවන් එදා යහළුවෙකුගේ ප්‍රියසාදයකට සහභාගි විය. මධ්‍යම රාත්‍රිය වන විට රුවන් තම නිවෙස බලා පිටත් වීම සඳහා තවත් යහළුවෙකු සමඟ යතුරු පැදියට නැංගේය. කිසිවෙකුත් ඔහුට බාධා නොකළේ මීට පෙර ද ඔහු බීමත්ව යතුරු පැදියෙන් ගමන් කර පුරුදු නිසාය. යතුරු පැදිය පණ ගැන්වූ රුවන් පමණට බඳු වේගයෙන් ඉගිළුණේය.රුවන්ගේ හැසිරිම් රටාව පිළිබඳව හොඳින් දන්නා තරංගා තම පුතු සමඟ නින්දට ගොස් තිබිණි. නමුත් එදින රුවන් ගෙදර පැමිණියේ නැත. උදෑසන 3 පමණ වන විට රුවන්ගේ නිවසේ සීනුව නාද විය. රුවන්ගේ යහළුවෙකු ගෙනාවේ අසුබ ආරංචියකි.රුවන්ගේ යතුරු පැදිය ලොරියක හැපී ඇත. තරංගා පුතු සමඟ රෝහල වෙත දිව ගියේ නිමේෂයක් හෝ ප්‍රමාද නොවීය. ශල්‍යකර්මයකින් පසු රුවන් සිහිසුන්ව ඇදක වැතිර සිටිනු තරංගාගේ නෙත ගැටිණි. දරුවා පුදුමයෙන් මෙන් තම පියා දෙස බලා සිටියේය.රෝගීන් බැලිය හැකි සෑම වේලාවකම තරංගා රුවන්ව බැලීම සඳහා රෝහල වෙත ගියාය. දිනක් ඇය රුවන්ව බැලීමට යන විට ඔහුගේ ඇඳ අසල රෝහලේ වෛද්‍ය වරුන් ඇතුළු කාර්ය මණ්ඩලය එක්රෝක් වී සිටියහ. ඒ වන විට රුවන් මෙලොවින් සමු ගෙන සිටි­‍ෙය්ය. තරංගා සිහිසුන්ව බිම වැටුණාය.රුවන්ගේ මෘතදේහය සාලය මත තබා තිබිණි. ඔහුගේ පුතු දුකින් හඬා වැටෙන්නට විය. තරංගා දේහය අසල පුටුවක හිඳ කිසිවක් කතා නොකර බලා සිටී.හෙට රුවන්ගේ භූමදානය සිදු වීමට නියමිතය. සියල්ලෝම ඒ සඳහා සූදානම් වෙමින් සිටියහ. මෘතදේහය අසල නිසොල්මනේ වාඩි වී සිටි තරංගා එක විටම අමුතු සිනහවක් නගමින් නැගී සිටියාය. ඇය රුවන් වැඩියෙන්ම ආසා කළ ගීතයක් ගයමින් නටන්නට විය.නටමින් එළියට පැමිණි ඇය අසල දුම් වැටියක් පානය කරමින් සිටි අයෙකු ගෙන් එය උදුරාගෙන උරන්නට විය. මුළු මළගෙදරම කණපිට හැරිණි. සියල්ලෝම ගල්ගැසී බලා සිටිති. කිහිප දෙනෙක්ම තරංගාගේ මේ තත්ත්වය පාලනය කිරීමට උත්සාහ කළ ද එය අසාර්ථක විය.ඇයව මෙල්ල කිරීම සඳහා වහාම යකැදුරෙක් ගෙන්වන ලදි. අදෘශ්‍යමාන බලවේගයක් රුවන්ගේ ආත්මයට ඇතුළු වී ඇති බව කියවිණි. යකැදුරාගේ වත්පිළිවෙත් වලින් යම් සුවයක් ලද අතර අවමංගල්‍ය‍යේ වැඩ කටයුතු නිමා විය.තරංගාගේ මෙම අමුතු හැසිරීම පසුගිය මාස 2 පුරාම සිදු වී ඇත. මේ වන විට යන්ත්‍ර මන්ත්‍ර ගුරුකම් තොවිල් සඳහා බොහෝ මුදල් වියදම් කොට ඇත. පසුව දන්නා අයෙකුගේ මඟ පෙන්වීම මත තරංගාව මා වෙත කැඳවාගෙන එනු ලැබුවාය.ඇගේ පාසල් විය පිළිබඳව, රුවන්ව හමු වූ ආකාරය පිළිබඳව, රුවන් පිළිබඳ ඇගේ හැඟීම්, රුවන්ගේ දෙමාපියන් පිළිබඳව, රුවන්ගේ සහෝදර සහෝදරියන් හා අසල්වැසියන් පිළිබඳව, අපි ඇය සමඟ දීර්ඝ සාකච්ඡාවක යෙදුණෙමු.ඇය ලබා දුන් තොරතුරුවල නිවැරදිතාව තහවුරු කිරී සඳහා ඇගේ සොහොයුරාව ද උපදේශන සැසි වාර සඳහා සහභාගි කරවා ගන්නා ලදී. සොයා ගත් තොරතුරු සලකා බැලීමේදී ඇයට අදෘශ්‍යමාන බලවේගයක් හෝ රුවන්ගේ ආත්මය ඇගේ සිරුරට ඇතුළු වී නැති බවත් අපි වටහා ගත්තෙමු. මෙය හුදෙක්ම තරංගාගේ සිත තුළ ඇති තත්ත්වයක් මත ඇති වී තිබෙන ශාරීරික ක්‍රියාවලියක් බවත් පැහැදිලි විය.සොයා ගත් කරුණු අනුව පහත තත්ත්වයන් තරංගා හට බලපා ඇති බවට අපගේ නිගමනය විය.තරංගා රුවන් හට දැඩි ලෙස ආදරය කර ඇත. දෙදෙනා විවාහ වී ඇත්තේ රුවන්ගේ දෙමාපියන්ගේ විරෝධතාවය මැදය. රුවන්ගේ මවුපියන් මෙන්ම සහෝදර සහෝදරියන් ද නිතර තරංගා හට වෙනස්කම් සිදු කොට ඇත.තරංගාට සිටි එකම ආදර වන්තයා හා ආරක්ෂකයා රුවන් විය. රුවන් මේ අනතුරට ලක් වූ මොහොතේ සිටම රුවන්ගේ පාර්ශ්වය පවසා ඇත්තේ තරංගාගේ කාලකණ්ණිකම නිසා රුවන්ට මේ අවාසනාව උදා වූ බවයි.රුවන් අනතුරට ලක් වූ දිනයේ සිට තරංගාගේ සිතේ යකාගේ කම්මල බඳු විය. ඇගේ ආදර වන්තයා හා ආරක්ෂකයා අසරණව ගිය විට තමාට ඇති වන තත්ත්වය පිළිබඳව ඇය කල්පනා කරමින් සිටියාය.මවුපිය සහෝදර සහෝදරියන්ගේ හා සමාජයේ ආකල්ප වලට මුහුණ දුන් විට තරංගා මහත් සේ බියට පත් වූවාය. ඇයට අවශ්‍ය වූයේ කෙසේ හෝ ඔහු සුව වනු දැකීමටය. එහෙත් තරංගාගේ සියලු බලාපොරොත්තු සුන් විය. රුවන් ඇය හැර ගියේය. ඇය සිහිසුන් විය.මෙම තදබල මානසික පීඩනය තව තවත් දරා ගනිමින් සිටියදී අවසානයේදී එය වෙනත් ආකාරයකින් එළියට පැන ඇත. ඇය ආරූඪ වූවාය.මෙසේ සිතට වද දෙන දේ තෙරපා තබා ගැනීම සිදු නොකොට සිටින විට සිත විසින්ම යම් යම් උපක්‍රම යොදා ගනිමින් එය වෙනත් ශාරීරික ක්‍රියා ලෙස පිට කරයි. මෙය ආරක්ෂක ප්‍රයෝග ලෙස මනෝ විද්‍යාවේදී හඳුන්වයි.මෙසේ පිට නොකරන්නේ නම් සිත තව තවත් පීඩනයට පත්ව අවසානයේ උග්‍ර මානසික රෝගී තත්ත්වයට පත් වීමට ඉඩ ඇත. තරංගාට ද සිදු වී තිබුණේ මෙවැනි තත්ත්වයකි.නමුත් ඇය යම් තරමකට හෝ වාසනාවන්තියක් වූවාය. අප ඇය සමඟ ජීවිතය මරණය හා තම වගකීම් පිළිබඳ ජීවිතයට මුහුණ දීම පිළිබඳ යනාදී කරුණු පිළිබඳව අපි ඇය සමඟ බොහෝ දුරට කතා කළෙමු.කිසි විටෙක අදෘශ්‍යමාන බලවේගයකින් හෝ රුවන් ගෙන් හෝ තමාට කරදර නොකරන බව ද තරංගා හට පැහැදිලි කර දෙන ලදි. මනෝ විද්‍යාව හා උපදේශන ක්‍රම ද මෝහන ප්‍රතිකාර ද තරංගාගේ සිත සන්සුන් කිරිමට හා ශක්තිමත් කිරිම සඳහා යොදා ගන්නා ලදී.තව ද රුවන්ගේ දරුවා වෙනුවෙන් තරංගාටත් දරුවාටත් හොඳින් සලකන ලෙස දෙපාර්ශ්වයේම අයව දැනුවත් කරන ලදී. කරුණු වටහා ගැනීමෙන් පසු ඔවුහු ද ඒ සඳහා එකඟ වූහ.පසු ගිය දිනෙක රුවන්ගේ තුන් මාසයේ දානය ද හොඳින් සිදු විණි. දැන් තරංගා හොඳින් ජීවිතයට මුහුණ දෙමින් සිටී. මවුපියෝ තරංගාව හොඳින් බලා ගනිති. මෙහිදී අප උගත යුතු දේ නම් යමෙකුගේ සිතට බලපාන ඔරොත්තු නොදෙන තරම් සිදුවීම් හා වගකීම් පිළිබඳ හැඟීමේ අයිතිය මෙවැනි මානසික ආතතික විපර්යාසයකට බලපාන බවයි.මෙවැනි තත්ත්වයක් ඇති වූ විට එය අදෘශ්‍යමාන බලවේග ගොඩට නොදා ඒ පිළිබඳව හොඳින් සොයා බලා ප්‍රතිකාර ගත යුතුය.එසේ නොවුණහොත් මුදල් මෙන්ම කාලය ද අපතේ යනවා මෙන්ම රෝගියාගේ ද ජීවිතයට හානි සිදු වනු ඇත. මෙවැනි හැසිරීම් රටා යමෙකුගෙන් නිරීක්ෂණය වුවහොත් සුදුසුකම් ලත් මනෝ වෛද්‍ය වරයෙකු වෙත හෝ උපදේශකවරයකු වෙත කඩිනමින් යොමු කරවන්න.එවිට කාලය ද මුදල් ද රෝගියා ද පරිස්සම් කර ගත හැකි වනු ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>08</month>
      <day>18</day>
    </date>
    <link>http://www.silumina.lk/2013/08/18/_art.asp?fn=ay1308181</link>
    <topic>හිරිමල් හිරු</topic>
    <author/>
    <content>සංස්කාරක, සඳ දිය, සිළුමිණ, ලේක්හවුස්, කොළඹ 10. ලිපිනයට ඔබේ නිර්මාණ එවන්න. එහිදී අපට ඔබ හා සම්බන්ධ විය හැකි දුරකථන අංකයක් ද ලියා එවන්න අමතක නොකරන්න.පුංචිම පුංචි කාලේ අපි හීන දැක්කලු. හීනෙන් හිනාවෙනවලු, හීනෙන් අඬනවලු. එවා සුරංගනා සිහින. ලොකු අය කිව්වේ සුරංගනාවො ඇවිත් අනම් මනම් කියනවලු. ඒව කිරි සිහින.ටිකක් ලොකුවෙලා සෙල්ලම් ගෙවල් හදන කාලෙ, අල්ලපු ගෙදර ඔයයි මෙහා ගෙදර මමයි එකතුවෙලා සෙල්ලම් කළා.ඔයා අම්මගෙ පරණ සාරියක් ඇඳගෙන ටීචර් කෙනෙක් වුණා. මම ගෝලය, ඔයා මට කෝටුවක් අරගෙන තරවටු කළා.මම දොස්තර කෙනෙක් වෙලා නළාවක් හදාගෙන ඔයාගෙ ලෙඩ බැලුවා. ඒව අහිංසක සිහින. වැට මායිමට අම්මලා තාත්තලා රණ්ඩු වුණත් අපි දෙන්නගෙ හීන මැකුණෙ නෑ. අපි දෙන්න හිනාවුණා. කතා කළා.ඉස්කෝලෙට ගිහින් යොවුන් විය ඉස්මත්තෙදි, ගැහැනු ළමයි පිරිමි ළමයි අතර සැරිසරනකොට ළෙන්ගතුකමේ හීන එහෙම්මම තිබුණා. තව අය අතරෙ පාට පාට යොවුන් සිහින තිබුණ.ඇකිල මැකිල යන හීන හිතේ දරාගෙන - සා.පෙළ විතර එනකොට ගම්පෙරළිය, යුගාන්තය, කලියුගය, ගිරා සැලලිහිණි සංදේශ හදාරගෙන යනකොට යොවුන් සිහින‍ පෙම් සිහින වගේ පාට වැටුණා. අමතරව ගොළු හදවත, බඹාකෙටූ හැටි වගෙ කතා අතින් අත මාරුවෙවී කියවෙන කොට දකින හීන ලොකු ලොකු හීන වුණා.එහා ගෙදර අයිය මම, මෙහාගෙදර නංගි ඔයා, ඉස්කෝලෙදි වගෙම ගමේ ගුරු පාර දිගේ ආව ගිය අපි අතරෙ පෙම් සිහින මැවෙන්න ගත්ත. ඕක තමයි හැබෑ කරගන්න අමාරුම සිහිනය. එපා කියන අය, තහංචි දමන අය, අකුල් හෙළන අය වැඩිවෙන තරමට තමයි ඔය හීනය හැබෑ වෙන්න පටන් ගන්නෙ.පාසලෙන් පිටමං වෙලා, රැකියා මං පාදගත්තහම පෙම් සිහින දලුලනවා. දැන් ඒවා මංගල හීන. වැට මායිම්වලට රණ්ඩු වෙච්ච මවුපියන් වැට මායිම් යා වෙන බව දැන ගත්තහම ඒ ගොල්ලන්ටත් හීන පේන්න ඇති. ඔක්කොම හීන එක්තැන්වෙලා ගොඩනැඟුව සිහින මන්දිරයක දැන් අපි දෙන්න හීන දකිනවා.අපේ චූටි බබා ඉපදිලා හීනෙන් හිනාවෙන හැටි බලන්න. එතනින් හීන ඉවර වෙන්නෙ නෑ. මුළු ජීවිත කාලයටම හීන මවන්න හීන දකින්න වෙනවා. සමහර ඒව සැබෑවෙයි. සමහර ඒව බොඳවෙයි. ජීවිතේම හීනයක්.ගම්පහ සිරි පෙරේරා කහවල   නෑ මං ජීවිතේමුල ඉඳල පටන් ගන්නෙ නෑ... “මට හිතෙනව ජීවිතේ මුල ඉඳල පටන්ගන්ඩ තියෙනව නම් කියල”හුඟාක් වෙලාවකට පස්සෙ කල්ප කිව්ව. ඒ වෙනකොට ඉර ගිලෙන්න තව මීටරයකට දෙකකට වඩා නැහැ. ගින්දර පාටයි. කොන්ක්‍රීට් බංකු උඩ හිටපු පෙම්වතුන් බලාගෙන හිටිය. තුෂ්නිම්භූත වෙලා වාගේ... සිප වැලඳගැනීම් පවා නැවතිලා...“ඕව ඉර ගිලෙන කොට හිතෙන දේවල්...” “නෑ මට එහෙම හිතෙනවා...” “පිස්සු... අපි සද්ද නැතුව ඉර ගිලෙන දිහා බලාගෙන ඉම්මු...” “දුකක් හිතෙන්නෙ නැද්ද... කිට්ටුම වන්තයෙක් මෙලොවින් සමුගන්න කොට වගේ...”“හිතෙනවා... ඒත් ඒ දුකට මං ආසයි” “කිට්ටුමවන්තයෙක් නැතිවෙනකොට” “නෑ ඉර ගිලෙන කොට බලාගෙන ඉන්න”“හොඳයි.. අපි නිකමට හිතමු ඔයාට ජීවිතේ මුල ඉඳල පටන්ගන්ඩ චාන්ස් එකක් ආවයි කියල. ඔයා කොතනින්ද ජීවි‍ෙත් පටන් ගන්නෙ.. හොඳට ඉගෙන ගන්නවද.. වැරදිච්චි තැන් හදා‍ෙගන.. හැම විභාගයක් ම පාස්වෙනවද... පරිපාලන සේවා විභාගයත්... එතකොට ඔයාගෙ පස්සෙ ලස්සන කෙල්ලො කොච්චර එයිද?”“මගෙ පස්සෙන් එන්නෙ නෑ..” “ඇයි නැත්තෙ.. එයි පෝලිමේ..”“ඒ එන්නෙ කල්ප පිටිපස්සෙන් නෙමෙයි... පරිපාලන නිලධාරියෙක් පිටිපස්සෙන්... බැරිවෙලාවත් ඒ පරිපාලන නිලධාරියා ඉවත් වෙලා කල්ප විතරක් ඉතුරු වුණොත් නිකම්ම ක්ලාක් කෙනෙක් වෙලා... ආපු විදියටම පෝලිමේ ආපහු යයි..”“ළමයට යමක් කමක් තේරෙනවා එහෙනම්.. මොකක්ද අලුතෙන්ම කියවපු පොත..” “මළගිය ඇත්තෝ” “ඒක කොච්චර කල් එකක්ද?”“ඒක අලුතින් ආයිමත් කියෙව්ව.. ඊට ඉස්සෙල්ල ගොළු හදවත කියෙව්ව... දහ වැනි පාරට.. “ඇයි සුගත් ඔයා ඔච්චර බොන්නෙ” කියන දෙබසට වඩා “දම්මි මෙතෙන්ට තක්ෂිලාව හොඳට පේනවා” කියන දෙබසට මං ආසයි.”“මං කැමතියි ඔයා ඔහොම බොළඳ වෙනවට... හැම තිස්සෙම නෙමෙයි...”“එහෙනම්?” “අපි දෙන්න තනි වුණාම... ඒ වෙලාවට ගම්පෙරළිය ගැන හරි මනමෙ ගැන හරි අහන්ඩ මං ආස නෑ...” “ඒ වුණාට ඔයා මට පෙපර්මින්ට් එකක් දෙකක් දෙනව මිසක වෙරළු ගෙඩියක් දෙන්නෙ නෑනෙ.. අර කියුටි කිරා පියරු සුවඳ ගෑවුණ වෙරළු ගෙඩි”“දැන් මටත් ගොළු හදවත කියවන්ඩ වෙනවා... ඔච්චරටම ඒකට ආසද” “මං කිව්වෙ... මට ජීවිතේ මුල ඉඳල පටන් ගන්ඩ තියෙනව නං කියල”ඊට පස්සෙ අපි දෙන්නම නිහඬ වුණා. අපට නිහඬ වෙන්ඩ සිද්ධ වුණා. ඉර ගිලෙන්ඩ තව සෙන්ටිමීටරයක්වත් නැති තරම්... දැන් ගිනිබෝලයක් වෙලා මුහුදු දියේ ගෑවෙනවා... හරියට අවසාන හුස්ම පොද රැකගන්ඩ උත්සාහ කරන වියපත් ඥාතියෙක් වගේ... මට මහා තනිකමක් දැනෙන්ඩ පටන් ගත්තා.මං කල්පගෙ අත තද කරල අල්ල ගත්තා... කල්ප එයාගෙ අනිත් අත අර අත්දෙක උඩින් තිබ්බ. මං මගෙ අනිත් අත ඒ අත් තුනම උඩින් තියා ගත්ත. මට අත් දෙකක උණුසුම දැනුන.. කල්පටත් ඒ විදියටම දැනෙන්ඩ ඇති.“නෑ කල්පනී.. මං කවදාවත් ජීවිතේ මුල ඉඳල පටන් ගන්නෙ නෑ.. මේ විදියටම ජීවිතේට තුරුළු වෙලා ඉන්නව...” මගෙ හිස කල්පගෙ උරහිස මතට කඩාගෙන වැටුණා...- කල්පනී   සුදු වැලි මළුවේ - දැල් වූ පහනේ - ආලෝකෙන් දුටුමි... ඔබ හද මඬලේ -ගුණ කඳ මසිතේ - දැල් වී විහිදේ... බෝපත් සෙවණේ - හදවත ගැහෙනා - සිලි සිලි හඬ අතරේ... ඇසුණා සමිඳේ - ඔබ දෙසු බුදු බණ - මා නහවා සිසිලේ... පිපි මල් පුද කළ - සමිඳුන් අබියස - අඩවන් වූ දෙනෙතේ... සැබැවින් දුටුවෙමි - යා යුතු මඟ ගැන - මේ දිගු සංසාරේ...අම්බලන්ගොඩ ගයාන් රූපසිංහ   නුඹ සඳක් නම් තරුව වී මම නුඹේ හිත ළඟ රැදෙන්නම් සයුර නුඹ නම් රළ අතර මම පෙණ බිඳක් වී රැදෙන්නම් මද සුළඟ වී හමා එයි නම් වලාකුළ වී රැදෙන්නම් සුළඟ අතරින් වලාකුළ තුළ හොවා නුඹ සතපවන්නම් රැයක ගනදුර නුඹම වේ නම් පහන වී මම සිටින්නම් නුඹව මට හිමි වුවත් නොවුවත් මියෙනතුරු පෙම් කරන්නම්කැලණිය විශ්ව විද්‍යාලයේපී.එච්. ප්‍රසාදිනී නිරෝෂිකා   ආදරණීය කැන්ඩිට, මං බලාගෙන උන්න කෝච්චි පාර දිහා. ඊළඟ කෝච්චියෙන් ඔයා එනකං.ඉස්ටේෂමේ හනි හනිකට එහාමෙහා දුවන මිනිස්සු අතරෙවත් ඔයා හිටියෙ නෑ. මං බලාගෙන හිටිය ඊළඟ කෝච්චියෙවත් ඔයා එනතුරු. ඒත් ඔයා නෑ.අහස කළුකරගෙන ආව. සීතල හුළඟක් එක්ක ආපු වැහිබිඳු එකදෙක මගෙ නිරුවත් දෑත් සිපගත්ත. මම සීතලට ඇඳගෙන උන්නු කළුපාට කබාය තව ටිකක් ඇඟට තදකරගත්ත. වැස්ස ඒ තරම් තදවෙන පාටක් තිබුණෙ නැති හින්ද මං ඉස්ටේෂමේ වහලෙ යටට යන්නැතුව මගෙ කළුපාට ට්‍රන්ක පෙට්ටිය උඩම වාඩිවෙලා උන්නා.ටික වේලාවකට කලින් කඩි රැළක් වගේ ඉස්ටේෂමේ එහෙ මෙහෙ දුවපු මිනිස්සු දැන් කොහෙ ගියාද කියලවත් නැහැ. කළු පූසෙක් මං දිහා ඔරොප්පුවෙන් වගේ බලල රේල්පාර දිහාවට යන්න ගියා.ආයෙත් වැස්ස තදකරන පාටයි. මං මෙච්චර වෙලා කිණිස්සක් වගේ බිමට ඇනගෙන උන්නු මගේ කළු කුඩේ දිග ඇර ගත්ත. සීතලට කිටි කිටියෙ ගැහෙන දත් ඇඳි දෙක මං බොහොම අමාරුවෙන් තදකරගත්ත.මං ආයෙ පාරක් ඈත රේල්පාර දිහා බැලුවා. රේල්පීලි දෙක හරි අපූරු රටාවකට සිල්පර කොටවලින් යා වෙලා. කවදාවත්ම එකට එකතු වෙන්නැති රේල්පීලි දෙකත් ඈත වංගුවෙදි ලස්සනට එකතු වෙලා.ටික වේලාවකට කලින් කාත් කවුරුවත් නැතිව පාළුවට ගිහිල්ල තිබුණ ඉස්ටේෂමේ වහලෙ යටට ආයෙමත් මිනිස්සු එකාදෙන්නා පිරෙන්න ගත්ත.උඩරට සිරි නරඹන්න ආපු සුදු මහත්තයෙක් තවත් සුදු නෝන කෙනෙක් එක්ක මොනමොනවදෝ දොඩවනවා.“කැන්ඩි... කැන්ඩි” සුදු මහත්තය හිටපුගමන් කියපු වචන වලින් මාව තිගැස්සුණා. මං වට පිට බැලුවා. ඒත් කෝ කැන්ඩි, ඔයා තාම නෑ. ඔයාගේ දීප්තිමත් අහිංසක දෑස් මට ආයෙත් මතක් වුණා. ඔයාගේ කළුපාට ලෝම පිරුණ හුරුබුහුටි පෙනුම! මම කඳුළු පිසදාගත්ත.නුවරට යන ඊළඟ කෝච්චියත් ඇවිත් අර සුදු නෝනවයි මහත්තයවයි නග්ගගෙන හූ හඬ කියමින් යන්න ගියා. මම ආයෙත් ඈත කෝච්චි පාර දිහා බලා උන්නා.මීටඔයාගේආදරණීයකළු...කොළඹ මලිඳු කාවින්ද කුමාරසිංහ   දෙපා මත වැතිරිලා මගේ අත් අල්ලාගෙන මුළු ලෝකෙම මගෙයි කියල කිවුවේ ඇයි. මේ පුංචි හදවතට දිපු ඒ සුන්දර ආදරේ අරගෙන ඔයා හුඟාක් දුර ගිහින්... කවදා හෝ මගේ ආදරේ ඔයාට දැනුණ දවසට ඔයා ආයෙම එන්න. අපි හමුවුණ උදේ හවා දැකපු ඒ සුන්දර ගස් අතර අපේ ආදරේ ආයෙමත් ලියන්න. ඒ ආදරේ නොමැකී පවතීවි සදහටම!පදවි ශ්‍රීපුර -සම්පත් චාලක   ප්‍රේමයේ යථාර්ථය කටු ගාපු කවි ගීත නුඹ දුටුව මුල් දිනේ අවතැන්ව උන් සේය කඳුළු වැල් පාලමින් එතෙර වී ආවෙමිය දෙනෝදහසක් නැගූ කුණු බැණුම් අසාගෙන යටගියාවක මතක ඉරිතළා මල් පිපෙන විඩාබර අතුරිකිලි හැර දමා පත් වැටෙන කිරි කෝඩු ළඳලු මත තුෂර පිනිබිඳු වෙළෙන මේ වසන්තයමදැයි තවත් සැක සිතෙයි මට පටලගෙන ඔය සුරත මල් පාරෙ ඇවිද යන දිනක් ආයෙම ඇවිත් සරදමින් තෙතබරිත නුඹ නමින් තනිකඩව මග බලන් සිටින විට හුදකලාවේ කටුක නොවින්දා නොවෙයි මම සවන්පත් බිහිරි වී නිල් නුවන් අඳව ගිය දිනක් යළි පැමිණ ඇත මගෙ ආදරය රැගෙන අතීතය ශේෂ කළ සිහිනයක බොළඳ වුව යළිත් පිය නගන්නට අවසරයි සබඳ මටශ්‍රී ජයවර්ධනපුර විශ්ව විද්‍යාලයේප්‍රබෝධනී රසංකා වීරසිංහ   Karadiya pirunumaha muhudata wada pawasa niwanadiya podak watinawa   මිනිස්ගුණ සුවඳට නොවෙයි නිල් කොළ මිටි සුවඳට ගසා තටු ඉගිලිලා ගිය හැටි උරුම තනිකම තබා පැල තුළපරගම්මන - නන්ද   දෑස් හතරවට යොමු කර, මා, දැන් ඔබව නොසෙව්වාට නිරන්තර හිත ඇතුළේ ඔබ සෙමින් සෙමින් මට එබිකම් කොට, මගේ බොළඳ වූ හිත කඳුළින් පෙළන වග, ඔබ නොදන්නවා ඇති.... එදා මෙන් අද, මල් පාරේ ඇඟිලි පටලා සිහින ලෝක තුළ සැරිසරන්න, කෝඩුකාර ප්‍රේමවන්තියක් නැතුවාට එදා.... මගේ ප්‍රථම ප්‍රේමය මං ඔබට පූජා කළේ ලොකු බලාපොරොත්තු හදවතේ ගුලි කරගෙන, ඒත්.... මගේ ප්‍රථම ප්‍රේමය වුණු ඔබ... ඔබගෙ ප්‍රථම ප්‍රේමය වූ ඔහු... එක්ක, ගත කරන කුටුම්බ ජීවිතය ඔබට, සතුටක් වුණාට ඔබ දන්නව ද? ඒක, මට.... මගේ හිත දවන සතුටක් වග..රුහුණු විශ්වවිද්‍යාලයේ ඉෂානි සෙව්වන්දි   දෙපා අබියස නොවේ දෝතින් නැමී නෙළා ගැනුමට යා යුතුව ඇත ගව් ගණන් දුර දෑත් පටලා නොව යොමා දෙපසට දෑත් පොඩි ගනඳුරේ සීතලේ තනියම ..... සුවිසල් පුලිනතලා හමුවේ දිය බිඳක් නැති අයැදියත් දිය බිඳක් කවුරුත් දෙන්නැති දිවි මඟේ යා යුතුව ඇත හෙලා හැති පසෙකට නොනැවතී ඉදිරියට...මාවනැල්ල තේනුවර දේවගේ   ඔහු කාලගෝලය. මම දික්තලා වෙමි. කැවිලි පෙවිලි පෙට්ටියත් රැගෙන මා කැටුව ඔහු යන්නේ ඔහුගේ මාපියන් බැහැ දකින්නටය. ගඟට බැස එගොඩ වන්නට මටත් වඩා බිය වන්නේ ඔහුය. ඒ ඔහු මිටි නිසාය. ඈත මෑත බලා පිළිසරණක් සොයන අපට ඈතින් එන මිනිස් රුව දිස්වන්නේ එවිටය. කෙමෙන් ළංව අප අබියසට එන දික්පිටියා දුටුවේ එවිට ය.ඔහුගේ දෙනෙත අනුරාගි බැල්ම දුරතියාම මා වෙත යොමුවත්ම, මගේ ගත සලිත විය. තුරුණු මගේ සිතද කඩවසම් වූ ඔබ‍ කෙරේ ආශක්ත වීම වළක්වාලනු නොහැකිය. අප දෙදෙනා දෙස විමසිලිමත් වන මගේ සැමියා කාලගෝලගේ දෑස් තුළින් ඔහුගේ හද සසල වනු මම දුටුවෙමි.“සොඳුර මෙහෙට වෙනු” ඔහු ඒ මැද්දට පනින්නේ ඒ නිසාය. ඔබ අප ගඟින් එගොඩ කරන්නට ඉදිරිපත් වන්නේ හුදු මානුෂීය හැඟීමෙන් නොවන බව ඔබේ නුරාගි බැල්මෙන්ම මම හඳුනාගතිමි.දික්පිටිය - ඔබ රුවින් කාලගෝල හා කිසි ලෙසකින් සමකල නොහැකිය. ඡවි වර්ණයත්, උස් සිරුරින් යුත් කඩවසම් ඔබට කළු මිටි පුද්ගලයකු වූ ඔහු සම කරන්නේ කෙලෙසද? එහෙත් ඔහු මගේ ස්වාමියාය.දුටුමතින් ඔබ හා බැඳී එන්නට තරම් මම බොළඳ නොවෙමි. කාලගෝල වූ කලී සත් වසරක් පුරාවට දරදිය අදිමින් අපේ නිවහනේ බැල මෙහෙවර කළේ මා පතාගෙනයි.ඔහු අප නිවහනේ වැඩට එද්දි ලාබාල යුවතියක වූ මට ඔහුගේ හැඟුම් තේරුම් ගන්නට නොහැකි විය. ඔහු ඉඳහිට මා වෙත හෙළූ සෙනහසේ බැල්මත්, තෙපලූ වදනුත් මා නොරිස්වූ බව සැබවි. මම ඔහු කිසිසේත් ප්‍රිය ‍නොකළෙමි.දික්පිටිය, රුවින් පොහොසත් නමුදු ඔබේ එක් නුරාගි බැල්මෙන්ම මට ඔබ එපා විය. කාලගෝල විරූපි වුව, ඔහු මා වෙනුවෙන්, දුක් කඳුළු හෙළූ, මට දිවිහිමියෙන් ආදරය කළ මා වෙනුවෙන් දරදිය ඇද්ද මගේ ස්වාමි පුරුෂයා විය.එහෙයින් මට ඔහු මගේ සැමියා වූ කල ඒ විරූපි බව වසාගෙන ඔහුගේ හදවතේ මුදු මොළොක් බවත්, මා වෙනුවෙන් උපන් ආදර හැඟීම ද මම තේරුම් ගතිමි.දික්පිටිය, ඔබ හා ගඟින් එතෙරව, කාලගෝලට පෙනෙන්නට කැවුම් කකා සිනාසිසී යන්නට තරම් ගුණමකු සිතක් මට නැත. ඒ තරම් බොළඳ වීමට ද මට නොහැකිය. ඔබ මගේ සියලු දෑ සොරාගෙන, දවසින් දෙකින් නැතිනම්, ටික කාලයකින් හෝ චපල ගැහැනියක යයි මා දමා යන්නට බැරිකමක් නැත.මාත්, කාලගෝලත් දකින අය අප ගැන කසුකුසුගානු මට වැළැක්විය නොහැකිය. එහෙත් බාහිර පෙනුමට වඩා ඔහු තුළ තිබෙන ආදරය ඊට වඩා බලසම්පන්නව මා ඇද බැඳගෙන හමාරය.එහෙයින් දික්පිටිය අයුතු හැඟීම් සිත දරාගෙන ඔබ කරන්නට යන උදව්වෙන් කිනම් වූ ඵලයක් ද? රැකෙන්නට හෝ මියෙන්නට අප දෙදෙනාම එකමවර කැමැත්තෙමු. එහෙයින් තවත් ඔබ දෙස නොබලාම කාලගෝලත් මමත් සීතල වූ ගං දියපාරට බැස එගොඩ වන්නෙමු.මමදික්තලාමාතලේ ධර්මා ඒකනායකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>08</month>
      <day>18</day>
    </date>
    <link>http://www.silumina.lk/2013/08/18/_art.asp?fn=ay1308182</link>
    <topic>පන්තියේ ගෑනු ළමයෙක් සපත්තුව මහන්න ගෙනා වේලේ මට පොළොව පළාගෙන යන්න හිතුණා</topic>
    <author>ඉනෝකා සමරවික්‍රම</author>
    <content>එක දෙකක් කළ මිනිස්සුකැඩුණු සපත්තු මහපු කොල්ලා අද ලොව දිනූ සපත්තු සන්නාමයක හිමිකරුවෙක්ඔහු කලක් තම පියාගේ සිල්ලර කඩයට පිටුපස තිබූ සපත්තු සාදන කඩකෑල්ලේ දවසට රුපියල් පහේ වැටුපට සපත්තු සෑදුවේය. ඉන් කලකට පසුව තමන්ගේම කියා සපත්තු සාදන වැඩපොළක් ඇරඹිය ද එය විටින් විට බංකොලොත් විය.නමුත් ඔහු එම ව්‍යාපාරයෙන්ම ගොඩ ඒමට ඉටා ගත්තේය. අද ඔහු ඒ බලාපොරොත්තු ඉටුකරගත් අයෙකි. එකින් දෙකින් විවිධ මෝස්තර ඔස්සේ දේශීය වෙළෙඳපොළට මෙන්ම විදේශීය වෙළෙඳ පොළට ද කාන්තා හා පිරිමි පාවහන් සැදූ ඔහු අද වෙළෙඳපොළ ජයගෙන ඇත්තේය.‘ගිගි’ යැයි කියූ සැණින් අද කවුරුත් ඔහුගේ ව්‍යාපාරය හඳුනති. හතළිස් පස් වසරක් පුරා පැමිණි ගමන් මඟ දෙස බලා අද ඔහු තම උත්සාහය කැපවීම, අධිෂ්ඨානය ගැන ආඩම්බර වෙයි. ඔහු සරත් ලෙදර් ප්‍රඩක්ට් හි නිර්මාතෘය.කැටිපේ කංකානම්ගේ සරත් පත්මලාල් වූ ඔහු ගේ උපන්ගම වූයේ කොළඹ දෙමටගොඩයි. පවුලේ වැඩිමලා වූ ඔහුට බාල සොයුරියෝ තිදෙනෙකි. සරත් පද්මලාල්ගේ පියා එවකට රැකියාව කළේ රජයේ සැපයුම් දෙපාර්තමේන්තුවේ කම්කරුවන් බලාකියා ගන්නා කෙනෙකු ලෙසය.බොහෝ ආර්ථික අපහසුතා මධ්‍යයේ ජීවත් වූ ඔහු රජයේ රැකියාවට අමතරව සුළු සුළු වෙනත් රැකියා ද කරන්නට වූයේය. ඔහුගේ උත්සාහය වූයේ කෙසේ හෝ තම දරුවන්ට හොඳ අධ්‍යාපනයක් ලබාදීමය. උත්සාහය අත්නොහළ සරත්ගේ පියා ක්‍රමයෙන් සාර්ථක ව්‍යාපාරික‍යකු බවට පත්වූයේය.ඔහු ටික කලක් ඇවෑමෙන් දෙමට‍ෙගාඩ හන්දියේ සිල්ලර වෙළඳසලක හිමිකරුවකු ද ටැක්සි දෙක තුනක හිමිකරුවකු ද විය.සරත් උදෙන්ම අවදි වී තම පියාට පෙර ගොස් දෙමටගොඩ කඩය විවෘත කර වෙළෙඳාම අරඹයි. ඒ ලැබෙන ආදායමෙන් රුපියල් විසිපහක් තිහක් ද සාක්කුවේ දමාගෙන පියා පැමිණි පසුව ඔහු පාසලට යයි. මේ වන විට ඔහු ඉගෙනගත්තේ දෙමටගොඩ ශාන්ත මැතිව්ස් විද්‍යාලයේය.පාසල් අධ්‍යාපනයෙන් පසුව ඔහු තාත්තා‍ෙග් සිල්ලර කඩයටම ගියේය. ඔහුගේ ජීවිතය වෙනස්ම මඟකට යොමුවන්නට වුයේ එතැනිනි. තාත්තාගේ සිල්ලර කඩය අසල අඩි දහයක් දිග අඩි දහයක් පළල කාමරයක සපත්තු සාදන කඩයක් තිබිණි.එහි වැටුප් ගෙවන ලද්දේ කොන්ත්‍රාත් ක්‍රමයටය. ඔහුට අපූරු අදහසක් ආවේය. ඔහු තම මිතුරන් දෙදෙනෙකු වූ බර්නාඩ් විතානආරච්චි, විමලසේන හා තම නැන්දා කෙනෙකු සමඟ එක්ව සපත්තු වැඩපළක් දැම්මේය. ඒ සඳහා මේ හතර දෙනා විසින් මූලිකව රුපියල් හාරසියය බැගින් යෙදුවේය.සරත් ඔහුගේ රුපියල් හාරසියය ගත්තේ තාත්තාගේ සිල්ලර කඩයේ ලාච්චුවෙනි. වැඩපළ ආරම්භ කෙරිණි. සපත්තු සෑදීම දැනගෙන සිටිය ද ඔවුන් ඒවා විකුණන විදිහ දැන සිටියේ නැත. ඉල්ලන ඉල්ලන අයට සපත්තු දීමත් මුදල් නොලැබීමත් නිසා ටික දිනකින් ම සපත්තු වැඩපළ වැසී ගියේය.ඒ කාලය වන විට ඔහුගේ වැඩිමහල් සොයුරිය කොළඹ විශ්වවිද්‍යාලයේ ඉගෙනුම ලබමින් සිටියාය. දෙවැනි සොයුරිය විශ්වවිද්‍යාලයට තේරී පත්ව සිටියාය. එහෙත් පවුලේ වැඩිමලා වූ ඔහුගේ ඉගෙනීම ද අතරමඟ ඇනහිට තිබිණි. ඉතිං කුමක් කරන්නේ දැයි කල්පනා කළ සරත් කෙසේ හෝ නැගිටින්නේ යැයි අධිෂ්ඨාන කරගත්තේය.ඔහු තමන් දන්නා කර්මාන්තයෙන්ම ‍ෙගාඩ ඒමට සිතුවේය. ඔහු යළිත් සපත්තු හදන්නට පටන් ගත්තේය. වැල්ලම්පිටියේ සපත්තු හදන පුංචි වැඩපළක ඔහු සපත්තු සෑදීමට ගියේය. එකල ඔහුට දවසටම ලැබුණේ රුපියල් පහක් පමණි. මේ‍ කාලය වන විට සරත්ගේ වයස අවුරුදු දාසයක් දාහතක් පමණ විය.දිනක් සපත්තු හදන පුංචි කාමරයට අලුත බැඳපු තරුණ යුවළක් ආවේය. සරත්ට ඒ යුවළ දැකීමෙන් හීන්දාඩිය දැම්මේය. තමන් සමඟ පාස‍ෙල් එකට ඉගෙනගත් ඇය දැකීමෙන් ඔහුට බලවත් ලජ්ජාවක් ඇති විණි.“මට හරියට ලැජ්ජා හිතුණ. මගේ මුහුණට දහඩිය දැම්මා. ඒ දහඩිය මුහුණ දිගේ පහළට මගේ රැවුල දිගේ බේරිලා කකුලට වැටුණා. ඒ පුංචි කාමරයේ අපි සපත්තු හදමින් හිටියේ බිම වාඩිවෙලා. මං හිතාගත්තා පැනලා ගිහිල්ලා බැහැ.ජීවිතේට මුහුණ දෙන්න ඕන කියලා. ඒ වෙනකොට මගෙ තාත්තා දෙමටගොඩ ධර්මදාස මුදලාලි ලෙසින් ප්‍රසිද්ධ වෙලා හිටියේ. නංගිලා ඉගෙන ගෙන ඉහළට යද්දි අම්මා මං ගැන හුඟක් කනගාටු වුණා. පුතේ උඹව හැදුවේ සපත්තු තළන්නද කියලා අම්මා නිතරම මගෙන් ඇහුවා.මම උත්සාහය අත්හැරියේ නැහැ. මම රුපියල් හයසියයක් එකතු කෙරුවා. එයින් රුපියල් දෙසීයක් මම එකතු කරපුවා. අනෙක් දෙසීය ගත්තේ මගේ අතේ තිබුණ ඔරලෝසුව විකුණලා. අනෙක් රුපියල් දෙසීය ගත්තේ පොලියට.අපි ඒ වෙනකොට හිටියේ දෙමට‍ෙගාඩ ගෙවල් පේළියක. මම ඒ ගෙදරම ඉස්සරහ සපත්තු හදන්න පටන් ගත්තා. අපේ ගෙදරට එහා ‍පැත්තේ හිටියෙ ඉංජිනේරු සංස්ථාවේ වැඩකරපු අයියලා වගයක්. ඒක චමරියක්. මම දිවා රෑ ‍ෙනාතකා වැඩ කළා. රෑට එකොළහ දොළහ වෙනතුරු සපත්තු හැදුවා.ආ‍ෙයම උදේ පාන්දර අවදි වෙලා සපත්තු හැදුවා. දවසක් අර චමරියේ හිටපු කරුණාදාස කියන අයියා මගෙන් අහනවා “යකෝ උඹ රෑට නිදියන් නැද්ද?, අපි නිදියන විටත් උඹ වැඩ. අපි නැගිටින කොටත් උඹ වැඩ” කියලා. මම ඒ තරම් වැඩ කළා. සරත් අතීතයේ අහුමුලු අවුස්සා බලා කියන්නේය.ඒ එක්දහස් නවසිය හැත්තෑතුන අවුරුද්දයි. ඔහු සැදූ සපත්තු රැගෙන යන ‍‍ෙවළෙන්දෝ ඒවා එකකට එකක් ලාබ තියාගෙන විකුණති. සරත්ගේ අතට ලැබෙන්නේ සුළු මුදලකි. සරත් ගෙන් රුපියල් විසිපහකට රැගෙන යන කාන්තා සපත්තු ජෝඩුව රුපියල් හතළිස්පහකට විකුණයි. රුපියල් හැත්තෑපහේ පිරිමි සපත්තු යුවළ රුපියල් එකසිය පනහකට විකුණයි.සරත් ඉන්පසුව සිතාගත්තේ පාවහන් වෙළෙඳසලක් ආරම්භ කිරීමටය. ඔහු මරදාන හන්දි‍ෙය් අංක 26 ස්ථානයේ කිරුළ ෂූස් නමින් වෙළෙඳසලක් ආරම්භ කළේය. නමුත් උසස් නිමැවුමෙන් පාවහන් අලෙවි කිරීමට දැන සිටිය ද පාවහන් වෙළෙඳාමේදී පාරිභෝගිකයන්ට කතාබහ කිරීමේ පිළිවෙළ නොදැන සිටීම නිසා ඔහුගේ වෙළඳසල ටික කලකින්ම බංකොලොත් විය.වෙළෙඳසල පිළිබඳව සිහිනය අත්හැරිය සරත් රට පුරා හොඳම වෙළෙඳ සල්වලට සපත්තු දැම්මේය. ඇතැම් විට කෙළඹින්දුරපළාත්වලට යන ලොරිවලින් සපත්තු තොග පැටවූයේය.“මම උදේ පාන්දර කඩවල්වලට යනවා. ගිහිල්ලා ඒ ඒ වෙළෙඳසල්වලට දාපු සල්ලි හැන්දෑවනතුරු ඉඳලා එකතු කරගෙන එනවා. ඔය අතර වාරේ වෙළෙඳසලේ ගතකරන කාලෙදි මම පාරිභෝගිකයන්ට කතාකරන විදිහ බඩු විකුණන විදිහ ඒ ඒ මුදලාලිලා කතාබහ කරන විදිහත් ඉගෙන ගත්තා.”අතීතයේ දී ලැබූ කටුක අත්දැකීම් මතින් ඔහු අනාගතය ගොඩනඟා ගන්නට උත්සාහ දැරුවේය. වසර ගණනකට පසුව ඔහු යළිත් ප්‍රදර්ශනාගාරයක් ආරම්භ කිරීමට ඉටා ගත්තේය. ඒ වන විට ඔහු විවාහ‍කයෙකි. ප්‍රදර්ශනාගාරය සහ ඔහු‍ෙග් වෙළෙඳාම සඳහා දැන් නමක් අවශ්‍යය.ඉන්දාම්ස් නම් මලයාලි හඳහන් බලන්නා සරත්ගේ උපන් වේලාවට අනුව පලාපල බලා ‘ගි’ අකුරෙන් පටන් ගන්නා නමක් සුදුසු බව කීවේය. සරත් සහ බිරිය විවිධ නම් ගැන කතා‍ කළේය. ‘ගිගිරි’ සරත් කී විට දෙදෙනාම කතා කර එය ‘ගිගි’ යනුවෙන් වෙනස් කළේය.එදා එසේ ඇරඹි ‘ගිගි’ අද ලංකාවේ පමණක් නොව ලොව පුරා බොහෝ රටවල් හඳුනයි.මගෙ බිරිය ප්‍රියානිව මට හමුවුණේ යෙහෙළියක් සමඟ සපත්තු හැදීමට මා ළඟට ආ ගමනකදි. ප්‍රියානි මගේ ජීවිතේට අත්වැලක් වුණා. ඇය මේ ව්‍යාපාරයෙදි නව මෝස්තර සැපයීම වගේම මෙහි කටයුතු සොයා බලනවා. ඇගෙන් ලැබෙන දිරිය අපමණයි.”“අද අපි දේශීය වෙළෙඳපොළට පමණක් නොවෙයි විදේශීය වෙළෙඳපොළටත් අපේ නිෂ්පාදන නිකුත් කරනවා. ඒ වගේ විදේශීය ප්‍රදර්ශනවලට සහභාගි වෙනවා. දේශීය වශයෙන් මෙන්ම විදේශීය වශයෙනුත් වර්තමානයේ අපට හොඳ පිළිගැනීමක් තියෙනවා. මේ සියල්ල අපේ කැපවීමේ රහසයි.සරත් පද්මලාල් පවසන්නේ සතුටිනි. ‘ගිගි ෂූස්’ ස්පාඤ්ඤය, ඇමෙරිකාව, එංගලන්තය ආදී රටවලින් විශේෂ සම්මාන ඇගයුමට ලක්ව ඇත්තේය. එපමණක් නොව දේශීයව ද ඔහුට බොහෝ සම්මාන ඇගයුම් ලැබී ඇත.ඉනෝකා සමරවික්‍රමඡායාරූප - විමල් කරුණාතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>08</month>
      <day>18</day>
    </date>
    <link>http://www.silumina.lk/2013/08/18/_art.asp?fn=aj1308181</link>
    <topic>ටච්වුඩ් වැවිලිකරුවන් හඳුන්වා දෙයි</topic>
    <author/>
    <content>ටච්වුඩ් වැවිලිකරුවන් හඳුන්වා දෙයිටච්වුඩ් සභාපති රොස්කෝ මැලෝනි මහතා පරිසරයට මහත් සේ ඇලුම් කරන පුද්ගලයෙකි. ටච්වුඩ් ආයතනය බිහිවූයේ 1999 දී ය.මෙහි දැක්ම වන්නේ, පරිසරයට හිතැති, එමෙන්ම වාණිජ වටිනාකම් ඇති ශාක වගාකොට, ලොව වැසි වනාන්තර ගහණය සඳහා ශක්තිය සපයන අතරම, ආයතනයේ කොටස්කරුවන් හා පාරිභෝගිකයන් හට ලාභයක් ද ගෙන ඒමය.ටච්වුඩ් ආයතනය රෝපණය කරන්නේ; මනාව අධ්‍යයනය කොට තේරා ගත් මහෝගනී, වැනිලා, සඳුන්, තේක්ක යන විරල ශාක විශේෂයන්ය.“අපි රාජ්‍ය දැව සංස්ථාවෙන් මෙම ශාක සම්බන්ධයෙන් තොරතුරු ලබාගත්තේ, වසර 25කටත් එපිට සිටයි. මේ අනුව ඉදිරි කාලය තුළදී මෙම ශාකයන්ගේ වටිනාකම් වැඩි වන අයුරු පිළිබඳ අපට අදහසක් ලබා ගන්න හැකිවුණා.ඉන්පසු අප තීරණය කළා, කෘෂි-වන කළමනාකරණ ව්‍යාපාරයට පිවිස, එහි වටිනාකම් අපගේ ගනදෙනුකරුවන් හා බෙදාහදා ගැනීමට” යැයි, මැලෝනි මහතා පවසයි.ටච්වුඩ් යනු, දකුණු ආසියාව තුළ ලැයිස්තුගත එකම වන වගා ආයතනය සහ අයිඑස්ඕ තත්ත්ව සහතිකයට හිමිකම් ලද ප්‍රථම කෘෂි - වන කළමනාකරණ ආයතනයයි.ටච්වුඩ් සතුව දැනට දිවයින පුරා ඇති වනවගාවන් ගණන 44කි. නවතම වැවිලිකරුවකු හඳුන්වා දීමට, ටච්වුඩ් සමත් වී ඇත.මේ හා බැ‍ඳෙන ගනුදෙනුකරුවා, නියමාකාර ආයෝජන සැලසුමක් වෙත යොමු කෙරෙන අතර, ලොව පරිසර තුලනය රැක ගැනීමට ද මේ තුළින් ඔහු දායකත්වය ලබාදේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>08</month>
      <day>18</day>
    </date>
    <link>http://www.silumina.lk/2013/08/18/_art.asp?fn=aj1308182</link>
    <topic>සේවය කිරීමට හොඳම සමාගම් 5 අතරට LOLC සමූහයේ සමාගම් 3ක්</topic>
    <author/>
    <content>සේවය කිරීමට හොඳම සමාගම් 5 අතරට LOLC සමූහයේ සමාගම් 3ක්කළමනාකාර අධ්‍යක්ෂ/ ප්‍රධාන විධායක කපිල ජයවර්ධනලොව සේවය කිරීමට හොඳම සේවා ස්ථාන තෝරා ගන්නා ජගත් සමීක්ෂණයේ 2012 වසරේ දී ශ්‍රී ලංකාවේ පැවැති සිය සමාරම්භක අධ්‍යයනයේ දී LOLC සමූහයේ සමාගම් 3ක් ශ්‍රී ලංකාවේ විශිෂ්ටතම සේවා ස්ථාන ලෙස තෝරා පත් වී ඇත.එලෙස 2013 වසරේ ශ්‍රී ලංකාවේ සේවය කිරීම සඳහා හොඳම සමාගම් 15 අතරට එකේ සිට පහ දක්වා වූ ශ්‍රේණියේ ස්ථාන තුනක් ලංකා ඔරික්ස් ෆිනෑන්ස් පී.එල්.සී. LOLC මයික්‍රෝ ක්‍රෙඩිට් සමාගම සහ කොමර්ෂල් ලීසිං ඇන්ඩ් ෆිනෑන්ස් පී.එල්.සී. යන LOLC සමූහයේ සමාගම් විසින් ජයග්‍රහණය කර ඇත.LOLC සමූහ කළමනාකාර අධ්‍යක්ෂ/ ප්‍රධාන විධායක කපිල ජයවර්ධන මහතා මෙසේ පැවසීය. “මෙම සුවිශේෂී ජයග්‍රහණය LOLC සමූහයේ අප සියල්ලන්ටම සාඩම්බර අවස්ථාවකි.සේවය උදෙසා ඉමහත් ළැදිකමක් සහ කැපවීමක් දක්වන අපගේ සේවක පිරිසට ඒ පිළිබඳ ගෞරවය සැබැවින් ම පිරිනැමිය යුතුය. ශ්‍රී ලංකාවේ හොඳම සමාගම් අතර ප්‍රමුඛස්ථානයක් ලබාගැනීමට හැකිවී ඇත්තේ අපගේ විශිෂ්ට සමාගම් තුනක් නියෝජනය කරන ඔවුන්ගේ උද්‍යෝගය නිසයි.“නිසි වාතාවරණය සහ අවස්ථාවන් ලබා දී, සිය විශිෂ්ටත්වය ළඟා කර ගැනීමට ඉඩ සැලසීම මඟින් මානව සම්පත් සංවර්ධනය අප ව්‍යාපාරික දර්ශනයේ පදනමකි. ඔවුන් තම සමාගම් සේවය සඳහා විශිෂ්ටතම සමාගම් අතරට ගෙන ඒම උදෙසා ඒකායන අභිලාෂයකින් කටයුතු කර තිබේ.ඔවුන්ගේ සාර්ථකත්වයේ සැබෑ පිළිබිඹුවක් වන මෙම ජයග්‍රහණය පිළිබඳව මම ඔවුනට සුබ පතමි” ජයවර්ධන මහතා වැඩිදුරටත් පැවසීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>08</month>
      <day>18</day>
    </date>
    <link>http://www.silumina.lk/2013/08/18/_art.asp?fn=aj1308183</link>
    <topic>ටෙලිකොම් ගීත කලාව අලුත් කරයි</topic>
    <author/>
    <content>ටෙලිකොම් ගීත කලාව අලුත් කරයිශ්‍රී ලංකා ටෙලිකොම් PEO TV විසින් රූපවාහිනී ඉතිහාසයේ මහත් පෙරළියක් කරමින් ගීත කලාවට නව මානයක් හඳුන්වා දෙයි.රූපවාහිනිය ශ්‍රව්‍ය දෘශ්‍ය මාධ්‍යයක් වුවද රූපවාහිනිය ඔස්සේ ඔබ කැමැති ගීත ඇල්බමයන් තෝරා ඇණවුම් කර ශ්‍රවණය කිරීමේ අවස්ථාවක් PEOTV ඔබ වෙත උදාකර දී ඇත.එපමණක් නොව එසේ ඇණවුම් කරන ගීත ඇල්බමයක් ඔබේ ප්‍රියතමයන් හට රූපවාහිනිය ඔස්සේම තෑගි කර යැවීමේ හැකියාව ද මේ සමඟ PEOTV හඳුන්වා දී තිබේ.සුභාවිත ගීත, සරල ගීත ඇතුළු තරුණ හදවත් වඩාත් ආකර්ෂණය වූ හිපොප් ඇතුළු ඕනෑ ම ශෛලියක ගීත ඇල්බමයන් මේ ඔස්සේ ඔබට ඇණවුම් කර රස විඳීමේ අවස්ථාව උදා වී ඇත.ඒ හඳුන්වා දීම අනුව රූප රචනා නොමැතිව වුවද රූපවාහිනිය ඔස්සේ ඔබ කැමැතිම ගීත ඇල්බමයන් ඔබ කැමති ඕනෑම වේලාවක ශ්‍රවණය කිරීමේ හැකියාව ඔබ වෙත ලැබේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>08</month>
      <day>18</day>
    </date>
    <link>http://www.silumina.lk/2013/08/18/_art.asp?fn=aj1308184</link>
    <topic>පැතේ ඇකඩමි වෙත එඩෙක්සෙල් පිළිගැනීමේ සහතිකය</topic>
    <author/>
    <content>පැතේ ඇකඩමි වෙත එඩෙක්සෙල් පිළිගැනීමේ සහතිකයඑඩෙක්සෙල් අන්තර්ජාතික ආයතනයේ කලාප සංවර්ධන කළමනාකාර (ශ්‍රී ලංකාව, පාකිස්ථානය සහ මාලදිවයින) සූරිය බිබිලේ මහතා පැතේ ඇකඩමියේ සභාපති වෛද්‍ය සංජය දේව් මුණසිංහ මහතාට එ‍ඩෙක්සෙල් පිළිගැනීමේ සහතිකය පිරිනැමු අවස්ථාව. පැතේ ඇකඩමියේ උප සභාපති ශාන්ත ජයතිලක, සාත්තු සේවා වැඩ සටහනේ ප්‍රධානී චන්දු ද සිල්වා සහ සෞඛ්‍ය වෛද්‍ය පීඨයේ සහකාර කළමනාකාරිණි ප්‍රියදර්ශනී සෝමසේකරන් මහත්මා මහත්මීහු ද මෙහි සිටිති. ඡායාරූපය - ඒ. මදුරවීරන් උතුරු කොළඹ සමූහපැතේ ඇකඩමි අධ්‍යාපන ආයතනය වෙතින් ලබා දෙන ගුණාත්මක අධ්‍යාපනය අගය කරනු වස් එංගලන්තයේ එඩෙක්සෙල් පිළිගැනීමේ සහතිකය ඔවුන් වෙත පිරිනමා තිබේ.ශ්‍රී ලංකාවේ මුල් වරට පැවැත්වෙන හෙද සේවාව සහ වෛද්‍ය රසායනාගාර තාක්ෂණ වැඩසටහන් වෙනුවෙන් පැතේ ඇකඩමි ආයතනයෙහි සෞඛ්‍ය අධ්‍යයන පීඨය මඟින් මේ සම්මානය ලබාගන්නා ලදී.පැතේ ඇකඩමි හි සෞඛ්‍ය විද්‍යා පීඨය මඟින් හෙද සේවාව, වෛද්‍ය රසායනාගාර තාක්ෂණය, භෞත චිකිත්සා හා ඖෂධවේදය යනාදි අංශයන්හි උපාධි ඩිප්ලෝමා හා උසස් ජාතික ඩිප්ලෝමා පාඨමාලාවන් පවත්වනු ලබයි.එඩෙක්සෙල් යනු ලොව පුරා රටවල් 90 කට අධික රටවල් ප්‍රමාණයක් පිළිගත් අන්තර්ජාතික සුදුසුකමකි. එඩෙක්සෙල් පිළිගැනීම ද සමඟ අප විසින් ලබා දෙන්නා වූ සුදුසුකම් ගෝලීය වශයෙන් පිළිගන්නා අතර සියලු ජාත්‍යන්තර විෂය නිර්දේශ ප්‍රමිතීන්ට සම වේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>08</month>
      <day>18</day>
    </date>
    <link>http://www.silumina.lk/2013/08/18/_art.asp?fn=aj1308185</link>
    <topic>පීපල්ස් ලීසිං ඇන්ඩ් ෆිනෑන්ස් යළිත් රන් සම්මාන දිනයි</topic>
    <author/>
    <content>පීපල්ස් ලීසිං ඇන්ඩ් ෆිනෑන්ස් යළිත් රන් සම්මාන දිනයිපිපල්ස් ලීසිං ඇන්ඩ් ෆිනෑන්ස් පසුගියදා පැවැති 13 වැනි SLIM-NASCO 2013 සම්මාන උලෙළේ දී රන් සම්මාන 2ක් හා රිදී සම්මානයක් දිනාගැනීමට සමත් විය.මෙවර සම්මාන උලෙළේ දී වසරේ විශිෂ්ටතම ප්‍රාදේශීය අලෙවි කළමනාකරු අංශයේ රන් සම්මානය කාංචන වාරියපොල මහතා (ශාඛා කළමනාකරු ග්‍රෑන්ඩ්පාස් ශාඛාව) දිනාගත් අතර වසරේ විශිෂ්ටතම ඉදිරිපෙළ අලෙවි අංශයේ රන් සම්මානය අයෝධ්‍යා ගලප්පත්ති මහත්මිය (ජ්‍යෙෂ්ඨ අලෙවි සහකාරිනී - දෙහිවල ශාඛාව) දිනාගැනීමට සමත් වූවාය.එමෙන්ම වසරේ විශිෂ්ටතම ඉදිරිපෙළ අලෙවි අංශයේ රිදී සම්මානය දිනාගත්තේ තුෂාර යාලගේ මහතා (ජ්‍යෙෂ්ඨ අලෙවි සහකාර - මිනුවන්ගොඩ ශාඛාව) ය. ශ්‍රී ලංකාවේ අලෙවිකරණ ක්ෂේත්‍රයේ වෘත්තිකයන්ගේ කුසලතා ඇගයීමට පැවැත්වෙන එම සම්මාන උලෙළ පසුගියදා කොළඹ දී පැවැත්විණි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>08</month>
      <day>18</day>
    </date>
    <link>http://www.silumina.lk/2013/08/18/_art.asp?fn=aj1308186</link>
    <topic>මොනෑෂ් ලොව හොඳම විශ්ව විද්‍යාල 100 අතරට</topic>
    <author/>
    <content>මොනෑෂ් ලොව හොඳම විශ්ව විද්‍යාල 100 අතරටසිය සිසුන්ට හොඳම දේ ලබා දීමේ අරමුණින් ඒ එන් සී අධ්‍යාපන ආයතනය බොහෝ කාලයක සිට මොනෑෂ් විශ්ව විද්‍යාලය හා මොනෑෂ් අධ්‍යාපන ආයතනය සමඟ සබඳතා පවත්වයි.මොනෑෂ් අධ්‍යාපන ආයතනය, 2012 - 2013 Times Higher Education World University ශ්‍රේණිගත කිරීම් වලට අනුව ලොව ඉහළ පෙළේ විශ්ව විද්‍යාලයන් ගෙන් සියයට එකක් යටතට ගැනෙනා ඔස්ට්‍රේලියාවේ මොනෑෂ් විශ්ව විද්‍යාලයේ අනුබද්ධ ආයතනයක් වේ.මොනෑෂ් විශ්ව විද්‍යාලය ඔස්ට්‍රේලියාවේ ඉහළම පිළිගැනීමක් ඇති විශ්ව විද්‍යාලයන් ගෙන් එකක්.” යනුවෙන් මොනෑෂ් අධ්‍යාපන ආයතනයේ පාඨමාලා අධ්‍යක්ෂ ආචාර්ය ෆේ ලැම්බර්ට් පැවැසීය. “අපේ දැක්මේ ඇති වැදගත්ම අරමුණක් වන්නේ විශිෂ්ටතම ගවේෂණාත්මක උපාධිධාරීන් පිරිසක් බිහි කිරීමයි.” යනුවෙන් ඇය වැඩිදුරටත් පැවැසීය.මොනෑෂ් අධ්‍යාපන ආයතනය තුළ පාඨමාලාවන් හතරක් පවතී. එනම්. පදනම් වසර වැඩසටහන්, ඉංග්‍රීසි භාෂා වැඩසටහන් කලා සහ නිර්මාණ අධ්‍යන පාඨමාලා, කලා ශිල්ප, ව්‍යාපාර හෝ ඉංජිනේරු අධ්‍යයන සහ උපාධිධාරින්ට සිය වෘත්තීයමය හැකියාවන් හැඩගස්වා ගැනීමට වෘත්තීය මාර්ගයන් සැපයීම ආදියයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>08</month>
      <day>18</day>
    </date>
    <link>http://www.silumina.lk/2013/08/18/_art.asp?fn=aj1308187</link>
    <topic>කඳුරට කුඩ නව ප්‍රදර්ශනාගාරය මාතර</topic>
    <author/>
    <content>කඳුරට කුඩ නව ප්‍රදර්ශනාගාරය මාතරකඳුරට කුඩ සමූහ ව්‍යාපාරයේ නවතම ප්‍රදර්ශනාගාරය අමාත්‍ය ලක්ෂ්මන් යාපා අබේවර්ධන මහතාගේ සුරතින් මාතර නගරයේ දී පසුගියදා විවෘත විය.එම අවස්ථාවට කඳුරට කුඩ කර්මාන්ත ආයතනයේ සභාපති එම්. ටී. එම්. නෞෂාඩ්, කළමනාකාර අධ්‍යක්ෂ එම්. ටී. එම්. නෞෆල් මහත්වරු සහභාගි වූහ.නව ප්‍රදර්ශනාගාරය, ඉතා උසස් තත්ත්වයේ කඳුරට නිෂ්පාදන සොයා එන පාරිභෝගික ජනතාව වෙනුවෙන්ම නිමවා ඇත.ජාත්‍යන්තර ප්‍රමිතියට අනුව නිපදවූ තත්ත්වයෙන් උසස් කඳුරට කුඩ, මදුරු දැල්, වැහි කබා, කදුරට මේස්, යට ඇඳුම් ආදි කඳුරට නාමය යටතේ එන සියලුම නිෂ්පාදන වෙළෙඳ පොළේ මිලට වඩා අඩු මුදලට මිලදී ගැනීමට මෙහිදී පාරිභෝගික ජනතාවට ඉඩකඩ සලසා දී ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>08</month>
      <day>18</day>
    </date>
    <link>http://www.silumina.lk/2013/08/18/_art.asp?fn=aj1308188</link>
    <topic>කොමර්ෂල් ක්‍රෙඩිට් ගවර්නර්ස් කුසලානය දිනාගනී</topic>
    <author/>
    <content>කොමර්ෂල් ක්‍රෙඩිට් ගවර්නර්ස් කුසලානය දිනාගනීගවර්නර්ස් කුසලාන සය සාමාජික සැහැල්ලු පන්දු ක්‍රිකට් තරගාවලියේ ශූරතාවය කොමර්ෂල් ක්‍රෙඩිට් කණ්ඩායම දිනා ගැනිමට සමත් විය.ශ්‍රී ලංකා මූල්‍ය ‍ක්ෂේත්‍රයේ බැංකු හා බැංකු නොවන මූල්‍ය ආයතන සහභාගී වූ මෙම තරගාවලියේ දී කණ්ඩායම් 68ක් අබිබවමින් සමස්ත ශූරතාවය තමන් සතු කර ගැනීමට කොමර්ෂල් ක්‍රෙඩිට් කණ්ඩායමට හැකිවිය.කොමර්ෂල් ක්‍රෙඩිට් කණ්ඩායම මහ බැංකුවේ අධිපති අජිත් නිවාඩ් කබ්රාල් සමඟකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>08</month>
      <day>18</day>
    </date>
    <link>http://www.silumina.lk/2013/08/18/_art.asp?fn=aj1308189</link>
    <topic>කොමර්ෂල් ඉංග්‍රීසි වැඩසටහන කළුතර දිස්ත්‍රික්කයේ පාසල් 11ක</topic>
    <author/>
    <content>කොමර්ෂල් ඉංග්‍රීසි වැඩසටහන කළුතර දිස්ත්‍රික්කයේ පාසල් 11කග්‍රාමීය සිසු දරුවන්ගේ ඉංග්‍රීසි භාෂා දැනුම නැංවීම වෙනුවෙන් කොමර්ෂල් බැංකුව විසින් ආරම්භ කළ ඉංග්‍රීසි අධ්‍යාපනික වැඩසටහන කළුතර දිස්ත්‍රික්කයේ පාසල් වෙත ද හඳුන්වා දෙයි.කළුතර දිස්ත්‍රික්කයේ පාසල් 11 කට අයත් සිසු දරු දැරියන් ලියාපදිංචි කරගෙන තිබෙන අතර මෙම වැඩසටහන දිවයින පුරාම ක්‍රියාත්මක කිරීම බැංකුවේ අරමුණයි.කළුතර දිස්ත්‍රික්කයේ පාසල් 11 කට අයත් සිසු දරු දැරියන් ලියාපදිංචි කරගෙන තිබෙන අතර මෙම වැඩසටහන දිවයින පුරාම ක්‍රියාත්මක කිරීම බැංකුවේ අරමුණයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>08</month>
      <day>18</day>
    </date>
    <link>http://www.silumina.lk/2013/08/18/_art.asp?fn=aj13081810</link>
    <topic>BreadTalk සමඟ දසලක්ෂපතියෙක් වන්න</topic>
    <author/>
    <content>BreadTalk සමඟ දසලක්ෂපතියෙක් වන්නබ්‍රෙඩ්ටෝක් අරඹා ඇති නව ප්‍රවර්ධන වැඩසටහන හරහා දැන් ඔබට සෑම සතියක දීම රුපියල් 50,000 ක් සහ අවසාන දිනුම් ඇදීමෙන් රුපියල් මිලියනයක් දිනා ගැන්මේ හැකියාව ඇත.සැප්තැම්බර් අග වනතුරු පවතින මෙම වෙළෙඳ ප්‍රවර්ධනයේ අවසන් දිනුම් ඇදීමේ දෙවන සහ තෙවන ස්ථානයන් දිනාගන්නා දෙදෙනාට ද රුපියල් 50,000 බැගින් පිරිනැමේ. ඒ අනුව දිනුම් ඇදීම හරහා ලබා දෙන මුළු මුදලේ වටිනාකම රුපියල් මිලියන 1.5 ක් වේ.වසරක් ඇතුළත වෙළෙඳසැල් 3 ක් විවෘත කිරීමට අරමුණු කරගෙන සිටි බ්‍රෙඩ්ටෝක් සිය අපේක්ෂාවන් ඉක්මවා යමින් ආරම්භයේ සිට මාස 14 ක් තුළදී සිය ශාඛාවන් 5 ක් කොළඹ නගරයේ දී ස්ථාපනය කිරීමට සමත් විණි.මෙම ශාඛාවන් ලිප්ටන් වටරවුමේ, පාර්ක් වීදියේ, තිඹිරිගස්යායේ, බම්බලපිටියේ සහ ලෝක වෙළඳ මධ්‍යස්ථානයේ පිහිටා ඇත.එම ශාඛා පහෙන් ඕනෑම එකකින් රුපියල් 1000 ට වැඩි මිලදී ගැනීමක් සිදු කිරීමෙන් මෙම ප්‍රවර්ධන වැඩසටහනට සහභාගි විය හැකිය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>08</month>
      <day>18</day>
    </date>
    <link>http://www.silumina.lk/2013/08/18/_art.asp?fn=aj13081811</link>
    <topic>සෙලින්කෝ ලයිෆ් සේවකයන්ගේ දිගුකාලීන සේවය අගයයි</topic>
    <author/>
    <content>සෙලින්කෝ ලයිෆ් සේවකයන්ගේ දිගුකාලීන සේවය අගයයිසෙලින්කෝ ලයිෆ් විසින් සිය කාර්ය මණ්ඩලයේ දිගුකාලීන සේවය ඇගයීම වෙනුවෙන් පවත්වන සම්මාන ප්‍රදානයේදී මෙවර 457 දෙනෙකුගේ දිගුකාලීන ගෞරවනීය සේවයට ගරු බුහුමන් පුද කරන ලදී.එහිදී කාණ්ඩ හතක් යටතේ ඇගයීමට ලක්වූ සේවකයන් සඳහා ඇගයීමේ ඵලක සහ මුදල් ලබාදීමට සමාගම කටයුතු කළේ ය. සේවකයින් ඇගයීමට ලක්කිරීමේදී අවුරුදු 10 සිට අවුරුදු 23 ක් දක්වා සේවා කාලය හෝ එයට වැඩි සේවා කාලය සැලකිල්ලට ගන්නා ලදී.මෙම සම්මාන ප්‍රදානයේදී සමාගමේ අධ්‍යක්ෂවරු පස් දෙනෙක් දිගුකාලීන සේවය වෙනුවෙන් බුහුමනට ලක් වූහ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>08</month>
      <day>18</day>
    </date>
    <link>http://www.silumina.lk/2013/08/18/_art.asp?fn=aj13081812</link>
    <topic>මිලියනය ඉක්මවන ගනුදෙනු වැඩිවෙලා</topic>
    <author>තාරක වික්‍රමසේකර</author>
    <content>මිලියනය ඉක්මවන ගනුදෙනු වැඩිවෙලාසතිය ආරම්භයේදී වෙළෙඳ පොළ ගනුදෙනු අඩුවක් පෙන්නුම් කළද වෙළෙඳ පොළ යම් උද්‍යෝගයක් පෙන්නුම් කරන ලදි. මිලියනය ඉක්මවා කොටස් අලෙවි වූ සමාගම් අතර පෑන් ඒෂියන් පවර් (2094355), පී. සී. හවුස් (1276900), සියෙරා කේබල්ස් (1285278), ටෙක්ස්ටර්ඩ් ජර්සි(1603810) දැක්වුණි.කොටස් 100 ට වඩා අලෙවි වූ සමාගම් අතර මිල කැපී පෙනෙන ලෙස ඉහළ ගියේ නැත. මිල පහළ ගිය සමාගම් අතර ලේක්හවුස් ප්‍රින්ටර්ස් (11.80),  ලංකා සෙරමික් (10.10) දැක්වුණි.පෙර සතිය අවසානයේ ගනුදෙනු දැක්වුණේ 4756 ක් ලෙසින් වන අතර සතිය ආරම්භක  සඳුදා එම  සංඛ්‍යාව දැක්වුණේ 4372ක් ලෙසිනි.පසුදින එනම් අඟහරුවාදා මිලියනය ඉක්මවා කොටස් අලෙවි වූ සමාගම් අත ඇක්සස් ඉංජිනියරින් (281593), ලංකා අයි  ඕ  සී (11005590)  ටෙක්ස්ටර්ඩ් ජර්සි (1428954), පෑන්  ඒෂියන් පවර් (2623519), පී.සී. හවුස් (3667190), පී.සී.එච්. හෝල්ඩින්ග්ස් (1031622),  ලෙස දැක්වුණි. දිනයේ මිල ඉහළ ගිය සමාගම් අතර කොටස් 100 ඉක්මවා අලෙවි වූ දසාගම් හි එතරම් කැපී පෙනෙන වෙනසක් දක්නට  නොවුණි. මිල පහළ ගිය සමාගම් අතර  යුනියන් කෙමිකල්ස් (16.80)  කැපිපෙනුණි. ගනුදෙනු සංඛ්‍යාව දැක්වුණේ 5350 ක් ලෙස දැක්වුණි.බදාදා  මිලියනය ඉක්මවා කොටස් අලෙවි වූ සමාගම් සංඛ්‍යාව  7 ක් ලෙස දැක්වුණි. එම සමාගම් අතර එයිට්කන් ස්පෙන්ස් (2973532), බ්ලූ ඩයමන්ඩ්  - ඡන්ද බලය රහිත-, (1745543), එච් එන් බී (ඡන්ද බලය රහිත) - ( 6121269)  පී සී හවුස් (10991059) සම්පත් (1814660)   සී අයිඑෆ් එල් ( 2645576), පී සි එච් හෝල්ඩින්ග්ස් ( 6944484) ලෙස දැක්වුණි.දිනයේ මිල ඉහළ ගිය සමාගම් අතර කැපී පෙනුණේ සිලෝන් ටුබැකෝ (71.40), නෙස්ලේ (152.90), සමාගම් ය. මිල පහළ ගිය සමාගම් අතර සිලෝන් බෙවරේජස් (23.00) කැපී පෙනුණි.කොටස් වෙළෙඳ පොළ සමස්ත කොටස් මිල දර්ශකය මෙන්ම එස් ඇන්ඩ් පී එස් එල් දර්ශකයද වරින් වර ඉහළ පහ යාම මේ වසරේ මුල සිටම දක්නට ලැබුණු කරුණක් විය.කෙසේ වුවත් වසර කිහිපයක සිටම වරින් වර  ව්‍යාපාර වස්තු  හුවමාරුවට නිලධාරීන් පත්වීම හා ඉවත් කිරීම සිදු වූ අතර ඇතැම් අය ඉල්ලා අස් විමද දක්නට ලැබුණි.මේ තත්ත්වය මත වෙළෙඳ පොළ  කිසිදු සැලකිය යුතු  ආකාරයේ වර්ධනයක් පෙන්නුම්  කර නැත.මේ තත්ත්වයට මැදිහත්ව කටයුතු කළ යුතු බවට කොළඹ කොටස් පොළ සම්බන්ධ සියලු මාධ්‍ය විවරණවලදී කරුණු දක්වා ඇතත් මේ දකවා ඒ සඳහා ප්‍රතිචාර ලැබී නොමැත.තාරක වික්‍රමසේකරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>08</month>
      <day>25</day>
    </date>
    <link>http://www.silumina.lk/2013/08/25/_art.asp?fn=aa1308252</link>
    <topic>විද්‍යාත්මක දැනුම වර්ධනය කරගන්න හොඳ අවස්ථාවක්</topic>
    <author>දයා ඩී. ෆොන්සේකා</author>
    <content>මහාචාර්ය සී.බී. දිසානායකදයා ඩී. ෆොන්සේකාශ්‍රී ලංකාව පොදු රාජ්‍ය මණ්ඩල රාජ්‍ය නායක සමුළුව හරහා නව මාවතකට පිවිස ඇති බවත් එතුළින් අපේ විද්‍යාත්මක දැනුම වර්ධනය කර ගැනීමට කටයුතු සලසා ගත හැකි බවත් මහනුවර හන්තාන මූලික අධ්‍යයන ආයතනයේ අධ්‍යක්ෂක මහාචාර්ය සී.බී. දිසානායක මහතා ‘සිළුමිණ’ ට කීය.දේශපාලන සමාජමය හා ආර්ථික තීන්දු මෙන් ම මේ හරහා සහයෝගිතා පර්යේෂණ සඳහා අවස්ථා උදාකර ගැනීමට හැකි බවත් පැවැසී ය. අපට තනි තනිව පර්යේෂණ කළ නොහැකි නිසා ගෝලීය වශයෙන් සියලු ම රටවල් සමඟ විද්‍යාත්මක අධ්‍යයන මඟින් සහයෝගිතාව ඇති කරගෙන ලෝකය දියුණු වන වේගයෙන් ම අපත් ඉදිරියට යාමට මේ සමුළුව ඉවහල් කරගත යුතු ය.අපේ රට සංස්කෘතික වශයෙන් ලබා ඇති දියුණුවත් ලබා ඇති සාමයත් දෙස බලන විට අපට චීනය කොරියාව ජපානය වැනි රටවල් හා හරි හරියට දියුණු වීමට විද්‍යාත්මක ඥානය අවශ්‍යය. පොදු රාජ්‍ය මණ්ඩල නායක සමුළුව හරහා ද්විපාර්ශික සාකච්ඡා මඟින් කැනඩාව එංගලන්තය වැනි රටවල් සමඟ එක්වී නව විද්‍යාත්මක ලෝකය වෙත ගමන් කිරීමට අප අවස්ථාව ලබාගත යුතු බවත් කීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>08</month>
      <day>25</day>
    </date>
    <link>http://www.silumina.lk/2013/08/25/_art.asp?fn=aa1308253</link>
    <topic>5 වසර ශිෂ්‍යත්වයට පෙනී සිටින දූ දරුවන්ට නාමල් රාජපක්ෂගෙන් සුබ පැතුම්</topic>
    <author/>
    <content>ශක්තිමත්ව ඉදිරියට යන මවුබිමේ අනාගතයට ඇවැසි විශිෂ්ටයන් දායාද කරන අධ්‍යාපන ගමන් ම‍ඟේ ප්‍රථම තරග විභාගයට අද මුහුණ දෙන පුංචි සොයුරු සොයුරියන්ට සිය සුබ පැතුම් පිරිනමන බව පාර්ලිමේන්තු මන්ත්‍රී නාමල් රාජපක්ෂ මහතා කියයි.රටක සංවර්ධනයේ නියම ජයග්‍රහණය උදාකර ගත හැක්කේ මානව සම්පත දැනුමෙන් හා කුසලතාවන් පරිපූර්ණ කිරීමෙන් බවත් අභියෝග ජයගත් රටක අභියෝග ජයගත හැකි මානසිකත්වයක සිටින ඔබ සියලු දෙනා ජීවිතයේ ප්‍රථම වරට මුහුණ දෙන මේ අභියෝගතා බුද්ධි පරීක්ෂණය උසස් ලෙස ජයගන්නා බව සිය විශ්වාසය බවත් අනාගතයේ යා යුතු නිවැරැදි මඟ විවර වී ඇති අතර උත්සාහය හා කැපවීමෙන් සඵල කර ගැනීමට සැමට ජය පතන බව ඒ මහතා සඳහන් කරයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>08</month>
      <day>25</day>
    </date>
    <link>http://www.silumina.lk/2013/08/25/_art.asp?fn=aa1308254</link>
    <topic>දයාසිරි මිලියන 4000 ක් ඉල්ලා එන්තර වාසි යවයි</topic>
    <author>චන්දන බණ්ඩාර</author>
    <content>චන්දන බණ්ඩාරඑක්සත් ජාතික පක්ෂයේ හිටපු පාර්ලිමේන්තු මන්ත්‍රී නීතිඥ දයාසිරි ජයසේකර මහතා ආණ්ඩුවට එක් වූයේ රුපියල් කෝටි 25 ක මුදලක් ආණ්ඩුවෙන් ලබා ගෙන බවට සාවද්‍ය ප්‍රකාශ කරමින් සිදු කළ අපහාසය වෙනුවෙන් රුපියල් මිලියන 4000 ක වන්දි ඉල්ලා එ.ජා.ප‍. පාර්ලිමේන්තු මන්ත්‍රීවරු දෙදෙනෙකු ඇතුළු පුද්ගලයන් අට දෙනකුට එරෙහිව දයාසිරි ජයසේකර මහතා සිය නීතිඥයා මඟින් එන්තර වාසි යවා ඇත.ඒ අනුව කුරුණෑගල දිසා එ.ජා.ප. පාර්ලිමේන්තු මන්ත්‍රී අඛිල විරාජ් කාරියවසම් සහ රත්නපුර දිසා එ.ජා.ප පාර්ලිමේන්තු මන්ත්‍රී රන්ජන් රාමනායක මහත්වරුන්ට සහ පුවත්පත් කීපයකට හා එහි කතුවරුන් ඇතුළු පුද්ගලයන් අට දෙනෙකුගෙන් මෙලෙස වන්දි ඉල්ලා තිබේ.ඒ අනුව දයාසිරි ජයසේකර මහතාගේ නීතිඥ සුදන්ත සෙනරත් බණ්ඩාර මහතා 2013/08/23 දින එන්තර වාසි මඟින් දන්වා ඇත්තේ දින 07 ක් ඇතුළත මේ අපහාස චෝදනා ඔප්පු කිරීමට හෝ ඊට පිළිතුරු සැපයීමට අපොහොසත් වුවහොත් අධිකරණයේ නඩු පැවැරීමට කටයුතු කරන බවයි.එමෙන් ම ජනමාධ්‍ය යොදා ගනිමින් එ.ජා.ප පාර්ලිමේන්තු මන්ත්‍රී හරින් ප්‍රනාන්දු නැ‍ඟෙනහිර පළාත් විපක්ෂ නායක (එ.ජා.ප) දයා ගමගේ සහ තවත් ඉංග්‍රීසි පුවත්පතක් මඟින් දයාසිරි ජයසේකර මහතාට සිදු කළ අපහාසයන්ට එරෙහිව නීති මඟින් කටයුතු කරමින් සිටින බව ද නීතිඥ සුදන්ත සෙනරත් බණ්ඩාර මහතා පැවැසීය.දයාසිරි ජයසේකර මහතා මෙවර වයඹ පළාත් සභාවට කුරුණෑගල දිසාවෙන් එ.ජ.නි.ස. අපේක්ෂකයකු ලෙස තරග වදී.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>08</month>
      <day>25</day>
    </date>
    <link>http://www.silumina.lk/2013/08/25/_art.asp?fn=aa1308255</link>
    <topic>ෆොන්ටෙරා නවතී!</topic>
    <author>අරුණි මුතුමලී</author>
    <content>අරුණි මුතුමලීෆොන්ටෙරා ආයතනය මෙරට සිය මෙහෙයුම් නතර කිරීමට තීරණය කැර ඇත. යළි සිය සමාගම ශ්‍රී ලංකාවේ කටයුතු ආරම්භ කරන්නේ ද යන්න අපැහැදිලි යැයි එහි ප්‍රධාන විධායක නිලධාරි තියෝ ස්පීරින්ග්ස් කියයි.මේ අතර තාක්ෂණ පර්යේෂණ ආයතනයේ සභාපති රාගම වෛද්‍ය විද්‍යාලයේ මහාචාර්ය අබේවික්‍රම මහතා පෙන්වාදුන්නේ මේ ෆොන්ටෙරා ආයතනයේ පිටිකිරිවලින් පසුගිය බදාදා වනවිට ලැක්ටොෆෙරික් නම් තවත් විෂ රසායනයක් ද හඳුනාගෙන ඇති බවයිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>08</month>
      <day>25</day>
    </date>
    <link>http://www.silumina.lk/2013/08/25/_art.asp?fn=aa1308256</link>
    <topic>නීතිය හා සාමයට නව අමාත්‍යාංශයක්</topic>
    <author/>
    <content>නීතිය හා සාමය පිළිබඳ නව අමාත්‍යාංශයක් මහින්ද රාජපක්ෂ ජනාධිපතිතුමා යටතේ පිහිටුවා ඇත.නව අමාත්‍යාංශය ඉකුත් 15 වැනිදා සිට ක්‍රියාත්මක වන පරිදි අති විශේෂ ගැසට් පත්‍රයක් මඟින් ජනාධිපතිතුමා විසින් ගිය සිකුරාදා (16) ප්‍රකාශයට පත් කොට තිබේ.නව අමාත්‍යාංශයේ ලේකම්වරයා වශයෙන් විශ්‍රාමික මේජර් ජෙනරාල් නන්ද මල්ලවාරච්චි මහතා‍ පත් කර තිබෙන අතර ඒ මහතා නව තනතුරේ ලිපිය ජනාධිපතිතුමා අතින් පෙරේදා බාර ගත්තේ ය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>08</month>
      <day>25</day>
    </date>
    <link>http://www.silumina.lk/2013/08/25/_art.asp?fn=aa1308257</link>
    <topic>බෙල්ලන්විල මහ පෙරහර 31දා</topic>
    <author>රමණී සුබසිංහ සහ සෙනෙවිරත්න කහටපිටිය</author>
    <content>රමණී සුබසිංහ සහ සෙනෙවිරත්න කහටපිටියබෙල්ලන්විල ඇසළ පෙරහර මංගල්‍යයේ ප්‍රථම මල් පෙරහර අද (25) ආරම්භ කරනු ලබන බව බෙල්ලන්විල රජමහා බෙල්ලන්විල....විහාරාධිකාරී බෙල්ලන්විල විමලරතන හිමියෝ සිළුමිණට කීහ.තුනුරුවන් විෂයෙහි නෘත්‍ය හා ශබ්ද පූජා සමඟින් මල් පූජා පැවැත්වීම පිණිස මෙම පෙරහර පැවැත්වේ. අද සිට සිව් දිනක් පුරා පෙරහර ප්‍රදක්ෂිණා කරන අතර විහාරස්ථානයෙන් බැහැරට ගමන් කරන ප්‍රථම පෙරහර වන පාවඩ පෙරහර 29 දා දෙහිවල, මහරගම ප්‍රධාන මාර්ගය ඔස්සේ වීදි සංචාරය කෙ‍රේ.සධාතුක කරඬුව හස්තිරාජයා පිට වැඩමවන රන්සිවි පෙරහර 30 සිකුරාදා විහාරස්ථ නැ‍ඟෙනහිර වාහල්කඩින් පිටවී විහාර මාවතෙන් දෙහිවල - මහරගම ප්‍රධාන මාර්ගයට ප්‍රවිෂ්ට වී බෙල්ලන්තොට හන්දිය තෙක් ගමන් කර ශ්‍රී සෝමරතන මාවත, විහාර මාවත ඔස්සේ නැවත නැ‍ඟෙනහිර වාහල්කඩින් ම විහාරස්ථානයට ගෙවදී.රන්දෝලි මහ පෙරහර 31 වැනි සෙනසුරාදා වීදි සංචාරය කෙරෙන අතර දෙහිවල, මහරගම ප්‍රධාන මාර්ගය ඔස්සේ නැදිමාල හන්දිය කරා ගොස් එතැනින් නැදිමාල පැපිලියාන පාර ඔස්සේ බෙල්ලන්තර හන්දියට පැමිණ රත්මලාන පාරට පිවිස බෙල්ලන්තොට හන්දිය තෙක් ගමන් කර ශ්‍රී සෝමරතන මාවත, විහාර මාවත ඔස්සේ නැ‍ඟෙනහිර වාහල්කඩින් විහාරස්ථානයට ගෙවදී.දිය කැපුම් පෙරහර සැප්තැම්බර් 01 ඉරිදා පැවැත්වෙන අතර ඉන් අනතුරුව දේව දාන පින්කම සිදු කෙරේ. එදින රාත්‍රියේ පෙරහරට සහභාගි වූ හා උදව් කළ සියලුදෙනාට සෙත් ශාන්තිය උදාකිරීමේ ආශිර්වාදාත්මක ගරායක් නැටුමෙන් මෙවර බෙල්ලන්විල ඇසළ පුණ්‍යොත්සවයේ කටයුතු නිමා කෙරේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>08</month>
      <day>25</day>
    </date>
    <link>http://www.silumina.lk/2013/08/25/_art.asp?fn=aa1308258</link>
    <topic>නුවරඑළියේ ජනතා සුබසාධනයට නව ග්‍රාමීය ව්‍යාපෘති 6500 ක්</topic>
    <author>නිහාල් පී. අබේසිංහ</author>
    <content>නිහාල් පී. අබේසිංහනුවරඑළිය දිස්ත්‍රික්කයේ ජනතාවට පොදු පහසුකම් ලබාදීමට ආර්ථික සංවර්ධන අමාත්‍යාංශය මඟින් ග්‍රාමීය ව්‍යාපෘති 6500 ක් ක්‍රියාවට නංවා තිබේ. එම ව්‍යාපෘති අවසන් වන විට රුපියල් කෝටි 310 ක් වැය වෙනු ඇතැයි ආර්ථික සංවර්ධන අමාත්‍යාංශය පවසයි.ආර්ථික සංවර්ධන ඇමැති බැසිල් රාජපක්ෂ මහතාගේ උපදේශකත්වය ඇතිව දිවි නැගුම, සමෘද්ධි, මග නැගුම, ගම නැගුම, ජාතික සවිය, විමධ්‍යගත අයවැය යන ක්ෂේත්‍ර යටතේ මෙම ව්‍යාපෘති ක්‍රියාවට නංවා තිබේ. මෙම ව්‍යාපෘතිවලින් නුවරඑළිය දිස්ත්‍රික්කයේ ලක්ෂ 8 ක් පමණ පිරිසකට සෙත සැලැසී ඇතැයි පෞද්ගලික ප්‍රවාහන සේවා ඇමැති හා නුවරඑළිය දිස්ත්‍රික් පාර්ලිමේන්තු මන්ත්‍රී සී. බී. රත්නායක මහතා පවසයි.මේ යටතේ ගම නැගුම ව්‍යාපෘති 1000 කට වැඩි ගණනක් ක්‍රියාත්මක වී ඇති අතර දිවි නැගුම හා සමෘද්ධි ව්‍යාපෘති ද 1100 ක් පමණ ක්‍රියාවට නංවා ඇති බව ද ඇමැතිවරයා කීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>08</month>
      <day>25</day>
    </date>
    <link>http://www.silumina.lk/2013/08/25/_art.asp?fn=aa1308259</link>
    <topic>යාල්දේවි 14 වැනිදා සිට කිළිනොච්චියට!</topic>
    <author>තාරක වික්‍රමසේකර</author>
    <content>තාරක වික්‍රමසේකරඋතුරු මාර්ගයේ දුම්රිය කිළිනොච්චිය දක්වා ගමන් ඇරැඹීම ලබන මස 14 වැනි දින සිදු කිරීමට නියමිත බව ප්‍රවාහන අමාත්‍යාංශය පවසයි.වවුනියාව (ඕමන්තෙන්) ඔබ්බට දුම්රියක් ධාවනය වූයේ මීට වසර 23 කට පමණ පෙර වන අතර එදින කන්කසන්තුරය බලා ධාවනය වූ තැපැල් දුම්රිය මේ වනතුරුත් කන්කසන්තුරයේම ගාල් කර ඇති අතර එය පුරා වස්තුවක් බවට පත්ව ඇත.වවුනියාව සහ කිළිනොච්චිය අතර ඕමන්තේ පුලියන්කුලම් සහ මාන්කුලම් දුම්රිය ස්ථාන ඉදිකෙරී ඇති අතර ඉන්දියානු රයිට් සමාගම විසින් දුම්රිය මඟ ඉදිකර ඇත. කිළිනොච්චියට දුම්රිය ධාවනය ඇරැඹීමත් සමඟ උතුරු දුම්රියේ ගමනාන්තය කිළිනොච්චිය දක්වා දීර්ඝ වන අතර නව දුම්රියන් ඒ සඳහා යෙදවීමට දුම්රිය දෙපාර්තමේන්තුව බලාපොරොත්තු වේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>08</month>
      <day>25</day>
    </date>
    <link>http://www.silumina.lk/2013/08/25/_art.asp?fn=aa13082510</link>
    <topic>පිල්ලෙගේ සංචාරය දුර්මත දුරු කිරීමට හේතු වේවි</topic>
    <author/>
    <content>ජෙනරාල් ජගත් ජයසූරියඑක්සත් ජාතීන්ගේ මානව හිමිකම් කොමිසමේ සභාපතිනි නවනීදන් පිල්ලේ මහත්මියගේ අද (25) සිට ලබන 30 වැනිදා දක්වා සිදු කෙරෙන සංචාරය ශ්‍රී ලංකාව හා පවතින දුර්මත මඟ හැරීමට බොහෝ දුරට ඉවහල් වනු ඇතැයි ආරක්ෂක මාණ්ඩලික ප්‍රධානී ජෙනරාල් ජගත් ජයසූරිය මහතා පවසයි.උතුරේ හා නැ‍ඟෙනහිර ප්‍රදේශවල නවනීදන් පිල්ලේ මහත්මිය සංචාරයට සහභාගි වන අතර කොටි ග්‍රහණයෙන් පසු යුද්ධය අවසන් කර ගතවූ වසර කිහිපය තුළ රටේ උදාවූ සාමය හා එම ප්‍රදේශවල ඇතිවී තිබෙන සංවර්ධන කටයුතු එතුමියට සියැසින්ම දැක බලා ගැනීමටත් හැකි වන නිසා අපේ රටට විරුද්ධව උතුරු නැ‍ඟෙනහිර ප්‍රදේශවලින් ඇයට කියන්නට යමක් නැතිවනු ඇතැයි අපේක්ෂා කරන බව ද එතුමියට ඕනෑම තැනක යාමට අවස්ථාව සලසා දී තිබෙන බව ද ජෙනරාල් ජගත් ජයසූරිය මහතා පවසයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>08</month>
      <day>25</day>
    </date>
    <link>http://www.silumina.lk/2013/08/25/_art.asp?fn=aa13082511</link>
    <topic>ළමා රැකවරණ කෙටුම්පතක් එයි</topic>
    <author>රමණී සුබසිංහ</author>
    <content>රමණී සුබසිංහශ්‍රී ලංකාවේ ළමා රැකවරණ මධ්‍යස්ථාන සඳහා වූ ප්‍රථම කෙටුම්පත නිකුත්කර ඇතැයි ළමා සංවර්ධන හා කාන්තා කටයුතු අමාත්‍ය තිස්ස කරල්ලියද්ද මහතා පවසයි‍. මේ කෙටුම්පතෙහි ළමා රැකවරණ මධ්‍යස්ථාන සඳහා වන ප්‍රමිතීන් හා මඟ පෙන්වීම් සියල්ල ඇතුළත් වේ. ඒ අනුව සියලුම ළමා රැකවරණ මධ්‍යස්ථාන, පුණ්‍යායතනවල පවත්වාගෙන යන ළමා රැකවරණ මධ්‍යස්ථාන ඇතුළු සියලු රැකවරණ ස්ථාන මේ යටතේ නියාමනය කෙරේ.ළමා නිවාසවල දිවි ගෙවන සියලු දරුවන්ගේ අයිතීන් රැකදීම මෙන් ම ඔවුන්ට නිසි සෙනෙහස ලබා දීම ද මෙම කෙටුම්පතින් අපේක්ෂා කැරේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>08</month>
      <day>25</day>
    </date>
    <link>http://www.silumina.lk/2013/08/25/_art.asp?fn=ab1308251</link>
    <topic>අස්වැද්දු කෙතෙහි ජාතිවාදය වැපිරීම</topic>
    <author>ඉන්දික ජයරත්න</author>
    <content>උතුර, මධ්‍යම හා වයඹ පළාත් සභා ඡන්ද විමසීමේ ප්‍රචාරක කටයුතු මේ වන විට ක්‍රමානුකූලව උණුසුම් වෙමින් පවතී. මධ්‍යම හා වයඹ පළාත් සභා ඡන්ද විමසීමේ ප්‍රචාරක කටයුතුවල තරගය එක්සත් ජනතා නිදහස් සන්ධානයේ අපේක්ෂකයන් අතර පමණක් පෙනෙන්නට තිබෙන අතර එක්සත් ජාතික පක්ෂය හා ජනතා විමුක්ති පෙරමුණ තීරණාත්මක තරගයක නිරත වන ස්වභාවයක් මේ දක්වා පෙන්නුම් කර නැත. එක්සත් ජාතික පක්ෂයට හෝ ජනතා විමුක්ති පෙරමුණට මධ්‍යම හා වයඹ පළාත් සභාවල බලය අත්පත් කර ගැනීමේ සැබෑ වුවමනාවක් පවතී ද? යන සැකය දැන් මතු වී තිබේ.1994 සිට එළඹෙන සැප්තැම්බර් 21 වැනිදා පැවැත්වීමට නියමිත පළාත් සභා ඡන්ද විමසීම දක්වා වූ ජනාධිපතිවරණ, මහා මැතිවරණ, පළාත් සභා සහ පළාත් පාලන ඡන්ද විමසීම් වලදී එක්සත් ජාතික පක්ෂය දිගින් දිගටම දැවැන්ත පරාජයන් රාශියක් අත්කර ගෙන ඇත.මෙම කාලය තුළ එක්සත් ජාතික පක්ෂය ජයග්‍රහණය සටහන් කර ගෙන ඇත්තේ 2001 පාර්ලිමේන්තු මැතිවරණය සහ 2002 පැවැති පළාත් පාලන ආයතන ඡන්ද විමසීම පමණි. ඒ හැරුණු විට පැවැති සෑම මැතිවරණයක් සහ ඡන්ද විමසීමක්ම එක්සත් ජාතික පක්ෂයට දැවැන්ත පරාජයක් අත්කර දෙමින් කෙළවර විය.1994 සිට මේ දක්වා එක්සත් ජාතික පක්ෂයේ බිම් මට්ටමේ සිට ජාතික තලය දක්වා ගොඩනැඟුණු දේශපාලන චරිත අතිවිශාල ප්‍රමාණයක් එම පක්ෂයෙන් ඉවත් වීම ද විශේෂත්වයකි. 1977 දරුණු පරාජයේ සිට 1994 දක්වා වසර 17 ක කාලයක් ශ්‍රී ලංකා නිදහස් පක්ෂය පිරිහී ගිය ස්වභාවයට වඩා දරුණු ලෙස එක්සත් ජාතික පක්ෂයේ පිරිහීම සැබැවින්ම කනගාටුදායකය.1994 සිට මේ දක්වා පාර්ලිමේන්තුව නියෝජනය කළ එක්සත් ජාතික පක්ෂයේ මන්ත්‍රීවරුන් 50 කට වැඩි පිරිසක් වරින්වර ශ්‍රී ලංකා නිදහස් පක්ෂයේ නායකත්වයෙන් යුතු පොදුජන එක්සත් පෙරමුණට හෝ වර්තමාන එක්සත් ජනතා නිදහස් සන්ධාන ආණ්ඩුවට හෝ එකතු වී තිබේ.දුර්වලම විපක්ෂයශ්‍රී ලංකාවේ ලියාපදිංචි ඡන්ද දායකයින් ප්‍රමාණය එක්කෝටිය ඉක්මවා තිබේ. එක්සත් ජාතික පක්ෂය විශිෂ්ට ජයග්‍රහණයක් ලද 1977 දේශපාලන ජයග්‍රහණයේ සිට සලකා බලන කල්හි එම පක්ෂයේ ඡන්ද පදනම අද වන විට විශාල ලෙස පිරිහී ගොස් ඇත.ලාංකේය දේශපාලන ඉතිහාසයේ බිහි වූ දුර්වලම විපක්ෂය 1977 සිට 1989 දක්වා පැවැති විපක්ෂයයි. ද්‍රවිඩ එක්සත් පෙරමුණේ මන්ත්‍රීවරු 18 දෙනෙකු ගෙන් සහ ශ්‍රී ලංකා නිදහස් පක්ෂයේ මන්ත්‍රීවරු 8 දෙනෙකු ගෙන් එම විපක්ෂය සමන්විත විය.1983 කළු ජූලියෙන් අනතුරුව සම්මත කරන ලද 6 වන ආණ්ඩුක්‍රම සංශෝධනයෙන් පසු ද්‍රවිඩ එක්සත් පෙරමුණේ මන්ත්‍රීවරුන් 18 දෙනාගේ මන්ත්‍රීධුර අහෝසි වීමත් සමඟ විපක්ෂය ශ්‍රී ලංකා නිදහස් පක්ෂ මන්ත්‍රීන් 8 දෙනෙකුට සීමා විය. එවැනි විපක්ෂයකට වඩා වර්තමාන විපක්ෂය දුර්වල වීම සැබැවින්ම කනගාටුවකි.සමානුපාතික ඡන්ද ක්‍රමයට පින්සිදුවන්නට අද එක්සත් ජාතික පක්ෂයට පාර්ලිමේන්තු මන්ත්‍රී ධුර 30 ක් පමණ තිබේ. එම සංඛ්‍යාව එදා විපක්ෂයේ 8 දෙනාට වඩා දුබලතාවකින් පෙලීමෙන් එක්සත් ජාතික පක්ෂයේ අනාගතය කෙතරම් ශෝකාකූලදැයි සිතා ගැනීමට පුළුවන.මෙවැනි පසුබිමක් තුළ වයඹ සහ මධ්‍යම පළාත් සභා ඡන්ද විමසීමේදී එම පළාත් සභාවල බලය ඇල්ලීම කෙසේ වෙතත් එක්සත් ජාතික පක්ෂයේ උපරීම උත්සාහය වී ඇත්තේ එහි කලින් පැවැති සභික ධුර ප්‍රමාණය හෝ අවම වශයෙන් රඳවා ගැනීමට කටයුතු කිරීමයි. ජනතා විමුක්ති පෙරමුණ ලබා ගෙන තිබෙන දේශපාලන පසුබෑම ද එක්සත් ජාතික පක්ෂයේ පසුබෑමට නොදෙවැනිය.ජවිපෙ අසාර්ථක කැරැලි1965 වෙසක් පුර පසළොස්වක පොහොය දා ඇරැඹි ජනතා විමුක්ති පෙරමුණ අසාර්ථක තරුණ කැරලි දෙකකින් අනතුරුව 1994 දී ප්‍රජාතන්ත්‍රවාදී දේශපාලන ගමන් මඟ භෞතිස්ම කළේය. 1994 පාර්ලිමේන්තු මැතිවරණයේදී ශ්‍රී ලංකා ප්‍රගතිශීලී පෙරමුණෙන් තරග කොට එක් පාර්ලිමේන්තු මන්ත්‍රී ධුරයක් දිනා ගත් ජනතා විමුක්ති පෙරමුණ ඔවුන්ගේ වසර 48 ක දේශපාලන ඉතිහාසයේ ලද විශිෂ්ට ජයග්‍රහණය 2004 පාර්ලිමේන්තු මැතිවරණයේ දී එක්සත් ජනතා නිදහස් සන්ධානයෙන් තරග කොට ලබා ගත් මන්ත්‍රී ධුර 40 යි.අද වන විට ජනතා විමුක්ති පෙරමුණ ශ්‍රී ලංකාවේ ඇතැම් වාමාංශික දේශපාලන පක්ෂ පිරිහී ඇත්තේ යම් සේද ඊටත් වඩා දරුණු ලෙස ජන පදනම පිරිහී ගිය දේශපාලන පක්ෂයක් බවට පත්ව තිබේ. වයඹ සහ මධ්‍යම පළාත් සභා ඡන්ද විමසීමේ දී මෙවර ඔවුනට ඇති ප්‍රබල අභියෝගය නම් සභා දෙකට අවම වශයෙන් එක් සභිකයෙක් බැගින්වත් පත් කර ගැනීමට හැකි වේ ද? යන්නයි.රටක දේශපාලන ගමන් මග ශක්තිමත් කිරිමට ශක්තිමත් ආණ්ඩුවක් මෙන්ම ප්‍රබල විපක්ෂයක් ද පැවැතිය යුතුය. ශ්‍රී ලංකාවේ පවතින වත්මන් දේශපාලන තත්ත්වය වන්නේ ශක්තිමත් ආණ්ඩුවක් සමඟ දුර්වල විපක්ෂයක් පැවැතීමයි. විපක්ෂය දුර්වල වීම ජනතාවගේ වරදක් නොවේ.ජනතාවට විශ්වාසයක් ඇති කළ හැකි වැඩපිළිවෙළක් විපක්ෂය වෙතින් මේ දක්වා ප්‍රදර්ශනය වී නැත. දේශපාලන වෛරය හා කුහකකම පෙරදැරි කරගත්, උපායමාර්ග තවදුරටත් භාවිත කිරීමේ උත්සාහයක් විපක්ෂය වෙතින් පෙනෙන්නට තිබේ.තමන්ට වඩා ජනතාව ඉදිරියෙන් සිටින බව විපක්ෂය තවම තේරුම් ගෙන නැත. ජනතාවගේ නාඩි වැටෙන ස්වරූපය තවදුරටත් තේරුම් නොගන්නට විපක්ෂය මේ දේශපාලන වංග ගිරියේ අතරමං වීම කිසිවෙකුටත් වැළැක්විය නොහැකිය.මධ්‍යම හා වයඹ පළාත් සභා ඡන්ද විමසීම හා ඒ ආශ්‍රයෙන් ගොඩනැ‍ඟෙන දේශපාලන ප්‍රපංචය එසේ අර්ථකථනය වෙත්දී ජාතික වශයෙන් පමණක් නොව අන්තර්ජාතිකව ද දැඩි විමසීමට ලක්ව තිබෙන උතුරු පළාත් සභා ඡන්ද විමසීම පිළිබඳව ‍විමසා බැලීම වැදගත්ය.1987 ඉන්දු - ලංකා ගිවිසුම් ප්‍රකාරව 1988 දී පළාත් සභා ක්‍රමය 13 වන සංශෝධනය මඟින් ස්ථාපිත විය. පළාත් සභා ක්‍රමය ශ්‍රී ලංකාවේ ස්ථාපිත වී මේ වන විට වසර 25 ක් ගෙවී ගොස් තිබේ. සැබැවින්ම පළාත් සභා ක්‍රමය ඇති කරන ලද්දේ ද උතුරේ ප්‍රශ්නයට විසඳුමක් වශයෙනි. නමුත් මේ දක්වා ක්‍රියාත්මක නොවුණේ ද උතුරු පළාත් සභාවයි. උතුරු සහ නැ‍ඟෙනහිර ශ්‍රේෂ්ඨාධිකරණ තීන්දුවෙන් වෙන් කිරීමෙන් අනතුරුව නැ‍ඟෙනහිරට පළාත් සභාවක් ස්ථාපිත කොට මහජන නියෝජිතයන් තෝරා පත් කර ගැනීමට අවස්ථා දෙකක දී එම පළාතේ ජනතාවට ඉඩ ප්‍රස්ථාව ලැබුණි.අද ඉතිහාසයේ ප්‍රථම වරට උතුරේ ජනතාවට ද තම පළාත් සභාවට මහජන නියෝජිතයන් තෝරා ගැනීමේ ඉඩ ප්‍රස්ථාව උදා වී තිබේ. ත්‍රස්තවාදය පරාජය කිරීමෙන් අනතුරුව ගෙවී ගිය සිවු වසරක කාලය තුළ සංවර්ධනයේ ප්‍රතිලාභ උතුරේ ජනතාවට පූර්ණ වශයෙන් හිමි වී තිබෙන බව පෙනෙන්නට තිබෙන තත්ත්වයකි.උතුරු පළාත් සභා ඡන්ද විමසීම හරහා දැන් තහවුරු කරන්නේ එම ජනතාවගේ ප්‍රජාතන්ත්‍රවාදී දේශපාලන අයිතියයි. උතුරු පළාත් සභා ඡන්ද විමසීමේදී දිනන්නේ කවුද? යන්න වැදගත් ප්‍රශ්නයක් නොවේ. ඉතාම වැදගත් වන්නේ උතුරේ ජනතාවගේ ප්‍රජාතන්ත්‍රවාදී ඡන්ද අයිතිය සුරක්ෂිත කිරීම හා එය ජයග්‍රහණය කිරීමයි.කොටි ත්‍රස්තවාදයට ඇති බිය නිසා හෝ තමා තුළ නිසැඟව පවතින බෙදුම්වාදී ආකල්පය නිසා හෝ මේ වන විට ඉතා බරපතළ ලෙස දෙමළ ජාතික සන්ධානය උතුරේ ජාතිවාදය වපුරමින් සිටී. ඉතිහාසය මුළුල්ලේම තම ඡන්ද ගොඩ වැඩි කර ගැනීමට උතුරු දකුණු බේදයෙන් තොරව බොහෝ දේශපාලනඥයන් ජාතිවාදය වපුරන ලද්දේය. දෙමළ මරා උන්ගේ හමෙන් සපත්තු මසන බවට වහසි බස් දෙඩු ජාතිවාදී සිංහල නායකයින් දකුණේ සිටියා මෙන්ම, සිංහලුන් මරා උන්ගේ හමෙන් සපත්තු මසන බවට නන් දෙඩවූ ජාතිවාදී දෙමළ නායකයෝ උතුරේ ද විසූහ.උතුරේ සහ දකුණේ ඡන්ද ගොඩ වැඩි කර ගැනීමේ සිල්ලර වුවමනාවන්ට වපුරන ලද ජාතිවාදය අවසානයේ රටම ලේ විලක් බවට පරිවර්තනය කරන විනාශකාරී ත්‍රස්තවාදයක් දක්වා ඔඩු දුවන ලදී. එහි අවසන් ප්‍රතිඵලය වූයේ උතුරු දකුණු බේදයෙන් තොරව අහිංසක ජනතාව ත්‍රස්තවාදයේ ගොදුරු බවට පත්වීමයි. මානුෂීය මෙහෙයුම ත්‍රස්තවාදය පරාජය කොට සකල ශ්‍රී ලංකාවාසී ජනතාවටම නිදහස්, නිවහල් රටක් උරුම කර දී තිබේ. ත්‍රස්තවාදය පැවැති අවදියේ කොටි ත්‍රස්තවාදියාගේ රුදුරු වෙඩි උණ්ඩයට ඇති බිය නිසා හෝ වෙන යම් හේතුවක් නිසා හෝ උතුර නියෝජනය කරන සාම්ප්‍රදායික දෙමළ නායකයින් කොටි රූකඩ බවට පත් විය.සමගියට බාධා එපාඅද ත්‍රස්තවාදය පරාජය වී මුළු රටේම ජනතාව සමගියෙන් සහයෝගයෙන් හා සහෝදරත්වයෙන් එකම ජාතියක් ලෙස ජීවත්වෙමින් සිටිය දී, සාම්ප්‍රදායික දෙමළ නායකයින් අතිශය දරුණු ලෙස උතුරේ ජාතිවාදය ඇවිස්සීමට පටන් ගෙන ඇත. උතුරු පළාත් සභාවේ ජයග්‍රහණය හිමි වන්නේ කාට ද? යන්න ප්‍රශ්නයක් නොවන බව අපි යළිත් අවධාරණය කරමු. එම ජයග්‍රහණය උදෙසා ජනතා සිත්සතන් ජාතිවාදයෙන් දූෂණය කිරීම සුදුසු නොවන බව සිහිපත් කරවමු.වසර 30 ක් බිහිසුණු ත්‍රස්තවාදය නිසා ඇති වූ දරුණු තුවාලවල කැළලි තවමත් අපේ ජාතික දේශපාලන දේහයේ නොමැකි පවතී. එවැනි කැළල් යළි ඇති නොකිරීමේ වගකීම උතුරේ මෙන්ම දකුණේ ද සියලු දේශපාලනඥයන්ට මෙන්ම දේශපාලන පක්ෂවලට ද පවතී.මධ්‍යස්ථ ස්ථාවරයක පිහිටා විවරණය කරන කල්හි පෙනී යන සත්‍ය තත්ත්වය වන්නේ උතුරු පළාත් ඡන්ද විමසීමේදී විවෘත තරගයක් පවතින බවයි. එම විවෘත තරගය එක්සත් ජනතා නිදහස් සන්ධානය සහ දෙමළ ජාතික සන්ධානය අතර පවතී. උතුරු පළාත් සභා ඡන්ද විමසීමේ දී එක්සත් ජාතික පක්ෂය සමඟ එක්සත් ජනතා නිදහස් සන්ධානයට කිසිදු තරගයක් නොමැති අතර ඔවුන්ට උතුරු පළාත් සභාවේ දී එක් සභික ධුරයක් හෝ හිමි කර ගැනීමේ අවස්ථාවක් පවතී ද? යන්න ද අවිනිශ්චිතය.තරගයෙන් ඉවත් වෙලා ද?එක්සත් ජාතික පක්ෂය හා ජනතා විමුක්ති පෙරමුණ උතුරු පළාත් සභා ඡන්ද විමසීමේ පූර්ව අවස්ථාවේදීම තරගයෙන් ඉවත් වූ ස්වභාවයක් පෙන්නුම් කරයි. සැබැවින්ම එම පක්ෂ දෙකේ තරගකාරිත්වය නාම මාත්‍රිකයක් පමණි. ඡන්ද ව්‍යාපාරය තුළ ඔවුන්ගේ කිසිදු සජීවීකරණයක් පෙනෙන්නට නැත. එබැවින් සැප්තැම්බර් 21 වැනිදා ඔවුනට අත්වන ඉරණම පිළිබඳව අමුතුවෙන් පූර්වකථන කළ යුතු වන්නේ ද නැත. ප්‍රතිඵලය ඉතා පැහැදිලිය. උතුරු පළාත් සභා ඡන්ද විමසීම, එක්සත් ජාතික පක්ෂයට හා ජනතා විමුක්ති පෙරමුණට තරග කළ බවට මතක සටහනක් පමණක් ඉතිරි කරනු ඇත.විපක්ෂයේ ප්‍රධාන පක්ෂ දෙකක් උතුරු පළාත් සභා ඡන්ද විමසීමේ පූර්ව ප්‍රචාරක අවදියේම දරුණු පසුබෑමක් හිමි කර ගෙන ඇති පසුබිමක එක්සත් ජනතා නිදහස් සන්ධානය සමඟ විවෘත සටනකට දෙමළ ජාතික සන්ධානය ප්‍රවේශ වීම එක් අතකින් සතුටට කාරණයකි. නමුත් එම සටන ප්‍රජාතන්ත්‍රවාදී ගුණාංගයන් ආරක්ෂා කරන්නා වූ සහ ජාතිවාදයෙන් විනාශ වූ ශ්‍රී ලාංකේය දේශපාලන දේහය සුවපත් කරන්නා වූ සටහනක් බවට පරිවර්තනය කිරීම දෙමළ ජාතික සන්ධානයේ මෙන්ම එක්සත් ජනතා නිදහස් සන්ධානයේ ද යුතුකම ඉක්මවූ වගකීමකි.උතුරේ ජාතිවාදයට අමතරව ඉතා අවාසනාවන්ත ලෙස දෙමළ ජාතික සන්ධානය කුල භේදය ද අවුස්සන මට්ටමකට තම ඡන්ද ව්‍යාපාරය පත් කර තිබෙන බවට උතුරෙන් ලැබෙන තොරතුරු අනාවරණය කරයි. උතුරේ මුහුදුකරය ආශ්‍රිත ධීවර ගම්මානවලදී එම ජනතාවගේ ඡන්දය ඩැහැ ගැනීමට දකුණේ ධීවරයාට එරෙහි මතයක් ගොඩ නැඟීම දෙමළ ජාතික සන්ධානය උපායක් ලෙස තෝරා ගෙන ඇත.නල්ලූර් කෝවිලයාපනයේ දෙමළ ප්‍රභූ ජන කොටස් ඉලක්ක කොට ඔවුන් ප්‍රකාශ කරන්නේ තමුන් බලයට පත් වූ විට නල්ලූර් කෝවිල පළාත් සභා පාලනයට පවරා ගන්නා බවයි. මෙම ප්‍රකාශ හුදෙක් ඡන්ද ගොඩ වැඩි කර ගැනීමට ඉවහල් විය හැකි වුවත් එමඟින් ඇතිවිය හැකි අහිතකර තත්ත්වයන් පිළිබඳව මීට වඩා විමසිලිමත් වීමට දෙමළ ජාතික සන්ධානයේ නායකයින් වග බලා ගත යුතුය.ඉඩම් බලතල සහ පොලිස් බලතල පිළිබඳව මධ්‍යම ආණ්ඩුව සමඟ ආරවුලක් ඇති කර ගැනීමට උත්සාහ කරන අතරතුර උතුරේ ජනතාවගෙන් ඡන්දය තමන් වෙත දිනා ගැනීමට ජාතිවාදයත් කුලභේදයත් අවුස්සන මට්ටමට දෙමළ ජාතික සන්ධානය දේශපාලනිකව පිරිහීම සැබැවින්ම කනගාටුදායකය. තිස් වසරක බෙදුම්වාදී කොටි ත්‍රස්තවාදයෙන් විනාශ වූ උතුරුකරය ගොඩනඟන රජයේ වැඩපිළිවෙළට වඩා ශක්තිමත් විකල්ප වැඩපිළිවෙළක් දෙමළ ජාතික සන්ධානය යෝජනා නොකරන්නේ මන් ද?තවදුරටත් ජාතිවාදය වපුරා සිංහල දෙමළ සහජීවනය දුරස් කරනු වෙනුවට සියලු ජාතීන් අතර සංහිඳියාව ඇති කිරිමට උතුරු පළාත් සභාව ජාතික සමගියේ සංකේතයක් කර ගන්නා වැඩපිළිවෙළක් දෙමළ ජාතික සන්ධානය යෝජනා නොකරන්නේ මන්ද? විදේශගත කොටි හිතවාදී දෙමළ ප්‍රජාවගේ ඊනියා සිහින ඊළාම් රාජ්‍යයේ ජීවත් වනවා වෙනුවට ශ්‍රී ලාංකේය ජාතියක් ගොඩනැඟීමේ පුළුල් වැඩපිළිවෙළක් දෙමළ ජාතික සන්ධානය යෝජනා නොකරන්නේ මන්ද?මතවාදී ත්‍රස්තවාදය පතුරවමින් කිසිදා යථාර්ථයක් නොවන ඊළාම් සිහිනයකට උතුරේ ජනතාව තල්ලු කරනවා වෙනුවට සියලු ශ්‍රී ලාංකිකයන්ට එකම රටක් තුළ ජීවත් වීමට ඇති අයිතිය තහවුරු කිරීමේ වගකීම දෙමළ ජාතික සන්ධානය තේරුම් ගත යුතුය. ත්‍රස්තවාදය පරාජය කිරීමෙන් අනතුරුව ගෙවී ගිය සිවු වසරක කාලය තුළ රජය උතුරේ සංවර්ධනය සඳහා අතිවිශාල මුදල් සම්භාරයක් ආයෝජනය කර තිබේ. මහා මාර්ග, දුම්රිය මාර්ග, ප්‍රවාහන සේවා, විදුලිය, සනීපාරක්ෂක කටයුතු, නිවාස, සෞඛ්‍ය, විදුලි සංදේශ ආදි වශයෙන් වන්නා වූ සකලවිධ ක්ෂේත්‍රයන්ගේ පුළුල් සංවර්ධනයක් සිදු වී තිබේ.ඉන්දික ජයරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>08</month>
      <day>25</day>
    </date>
    <link>http://www.silumina.lk/2013/08/25/_art.asp?fn=ab1308252</link>
    <topic>සංවාද මණ්ඩපය</topic>
    <author>සංවාද සටහන</author>
    <content>එජාප පාර්ලිමේන්තු මන්ත්‍රීවසන්ත අලුවිහාරේකඩින් කඩ ඡන්ද පවත්වා තම බලය ස්ථාවර කරගැනීමට ආණ්ඩුව උත්සාහ ගනිමින් සිටින නමුත් මේ ඡන්දයෙන් වෙනසකට මුල පෑදෙනු ඇතැයි එජාප මාතලේ දිස්ත්‍රික් පාර්ලිමේන්තු මන්ත්‍රී වසන්ත අලුවිහාරේ මහතා පවසයි.‘සිළුමිණ’ සමඟ මෙදා ඡන්දය පිළිබඳව සම්මුඛ සාකච්ඡාවකට එක් වෙමින් මන්ත්‍රීවරයා මේ ප්‍රකාශය කළේ ය.එහිදී ඇසූ ප්‍රශ්න කිහිපයකට මන්ත්‍රීවරයා දුන් පිළිතුරු මෙසේ ය.කොහොමද මෙදා එජාප ඡන්ද ව්‍යාපාරය...?අපි ‍මධ්‍යම, වයඹ හා උතුර පළාත් තුනට ම හොඳ අපේක්ෂක කණ්ඩායම් ඉදිරිපත් කරලා මහජනතාවගේ කැමැත්ත අපේ පැත්තට ලබාගන්න ඡන්ද ව්‍යාපාරය දියත් කරලා තියෙනවා.මධ්‍යම පළාතේ අපේ මාතලේ දිස්ත්‍රික්කය ගැන කිව්වොත් හැම ප්‍රාදේශීය ලේකම් කාර්යාලයකින් ම ප්‍රාදේශීය ලේකම් කාර්යාල එකොළහෙන් ම අපේක්ෂකයෝ එක් කෙනා ගාණේ ඉදිරිපත් කරල තියෙනවා. මාතලේ කණ්ඩායම් නායකයා ලෙස මගේ සහෝදරයා ද වන වසර 10 ක් පාර්ලිමේන්තු මන්ත්‍රීවරයකු ලෙස සේවය කළ රංජිත් අලුවිහාරේ මහතා ඉදිරිපත් කරල තියෙනවා.හිටපු පළාත් සභා මන්ත්‍රීවරු තුන් දෙනෙක් සංජීව, රෝහණ, ඊබ්‍රහිම් වගේ අය පළාත් සභා ඡන්දයට ඉදිරිපත් වෙලා තියෙනවා.දඹුල්ල ආසනයට පමණක් අපේක්ෂකයෝ පස් දෙනෙක් දාල තියෙනවා.ඔහොම එක තැනින් අපේක්ෂකයෝ වැඩිය දාපුවම කකුල් මාට්ටුව දැම්ම වගේ එක් කෙනෙකුටවත් ගොඩ එන්න බැහැනේද?එහෙම නෙවෙයි දඹුල්ල තමයි මාතලේ වැඩිම ජනගහනය ඉන්න ආසනය.‍ දඹුල්ලේ ඡන්ද එක් ලක්ෂ තිස් දහසකට වැඩියි.ඒ විතරක් නෙවෙයි මාතලේට අපේක්ෂකයෝ තෝරන කොට ද්‍රවිඩ නියෝජනය, ගුරුවරු දෙන්නෙක් මුස්ලිම් නියෝජනය තරුණ නියෝජනය මේ‍ හැම දෙයක් ම අපි සලකල තියෙනවා.මහනුවර අපේ කණ්ඩායම ප්‍රබලයි. අලුත් මුහුණු වගේ ම ගාමිණී දිසානායක මහත්තයගේ බාල පුතා මයන්ත දිසානායකත් නුවරින් තරග කරනවා.නුවරඑළිය දිස්ත්‍රික්කය තොණ්ඩමන් - දිගම්බරම් ආරවුල නිසාම අපට දිනන්න පුළුවන්. හිටපු කැබිනට් ඇමැතිවරියක වන රේණුකා හේරත් මහත්මියත් හිටපු පළාත් සභා විපක්ෂ නායක කේ. පියදාස මහත්මයත් නුවරඑළියෙන් තරග කරනවා.මේ ඡන්දයේදී මාතලේ විතරක් නොවෙයි මහනුවර නුවරඑළිය දිස්ත්‍රික්ක තුනම දිනමින් අපි මධ්‍යම පළාත් සභාව ජයග්‍රහණය කරනවා. වයඹත් අපියි දිනන්නේ. උතුරු පළාතෙනුත් අපි සැලකිය යුතු ඡන්ද ප්‍රතිශතයක් අනිවාර්යයෙන් ම ලබා ගන්නවා.ඔබ ඉතා සුබවාදීවයි ඡන්දය ගැන කතා කරන්නේ. එක පැත්තකින් ආණ්ඩු බලය තියෙන පැත්තටම තමයි පළාත් පාලන ආයතනයත් පළාත් සභා බලයත් හැම විටම වගේ යන්නේ කියන එකත් අමතක කරන්න බැහැ...?අපි 2014 මහ ඡන්දයක් දිනාගෙන මේ ආණ්ඩුව ගෙදර යවන්නයි කටයුතු කරගෙන යන්නේ. එහෙම ඡන්දයක් ඉල්ලා සටන් කරන අවස්ථාවක තමයි මේ කෑලි කෑලි ඡන්ද තියන මේ ආණ්ඩුවේ බලහත්කාර ක්‍රමයට මේ ඡන්ද තුන එළියට දැම්මේ. එක පැත්තකින් අවුරුදු හතරක් තිස්සේ ප්‍රමාද කළ උතුරු ඡන්දය අන්තර්ජාතික බලපෑම් නිසා අද තවදුරටත් කල් දැමිය නොහැකි අඩියකට පත්වෙලා තියෙනවා.මහජන කැමැත්ත හරියට උරගා බලන්න නම්, ආණ්ඩුව එකපාර මේ ඡන්ද තියන්න ඕන. එහෙම මේ කෑලි ක්‍රමයට ඡන්ද තියන්නේ. මහජන සම්පත් උපයෝගී කරගෙන මුළු රාජ්‍ය බලය එක තැනකට දාල ජනයාට බලපෑම් කරල ඡන්ද ගන්නයි. එහෙමයි ආණ්ඩුව මේ ඡන්ද දිනීම කරගෙන යන්නේ.ඔබ පිළිගන්නවාද ආණ්ඩුව මේ ඡන්ද දිනනවා කියලා...?මං කිව්වේ ඒක තමයි ආණ්ඩුවේ උපක්‍රමය වෙලා තියෙන්නේ.‍ හැමදාම ආණ්ඩුවට මෙහෙම මහජනයාට බොරු කරල දිනන්න බැහැ. ආණ්ඩුව කරගෙන ගියේ එක පළාත් සභාවක් දෙකක ඡන්ද තියල මැති ඇමැතිවරු සියලු නිලධාරීන්, රජයේ වාහන දේපොළ ආණ්ඩුවේ නිල හා නිල නොවන මැර හමුදා දාල තමයි මේ ඡන්ද දිනීම කරන්නේ.අපි ඒ උපක්‍රමය හඳුනාගෙන තවදුරටත් ඡන්දදායකයා රැවටිය නොහැකි ලෙස ගෙයින් ගෙට ගිහිල්ලා ඡන්දදායකයා හමුවෙලා කරුණු පහදා දෙනවා.අද කොහොමද මේ ආණ්ඩුව මහජනයා ළඟට යන්නේ. ලෝකයේ ලොකුම ලයිට් බිල, වතුර බිල, ගෑස් බිල, මිනිස්සුන්ට ජීවත්වෙන්න බැරි තත්ත්වයක් අද ඇති කරල තියෙන්නේ. පරිප්පු ඇටයේ අලගෙඩියේ සිට හැම දේකින් ම අද ආණ්ඩුව බදු ගන්නවා. බදු හා දඩවලින් මේ ආණ්ඩුව අද ජීවත්වන්නේ. ණය ගැනීම අහස උසට. හැම පුද්ගලයෙක්ම අද ලක්ෂ 3 1/2 ක ණය කාරයෙක් කරල තියෙනවා.මේ ආණ්ඩුව කොහොමද ඡන්ද දායකයා ළඟට යන්නේ. ඒ නිසා මේ ඡන්ද දිනන්නේ ආණ්ඩුව නෙවෙයි අපියි.ඔබ ‍ඔහොම කිව්වත් නිමල් සිරිපාල ද සිල්වා මහත්තයා වගේ ඇමැතිවරු කියන්නේ මේ ආණ්ඩුව ජනතාව වෙනුවෙන් ලොකු වැඩ කොටසක් කරල තියෙනවා. රැකියා ප්‍රශ්නය විසඳලා තියනවා.ඒ නිසා මහජන ප්‍රශ්න විසඳා ඇති නිසා මහජනයා ඉදිරියට යන්න කිසිම ප්‍රශ්නයක් ආණ්ඩුවට නැතිය කියලයි.බලන්න අද උපාධිධාරීන් රස්සාවට බඳවා ගන්නවා කියලා ඔවුන්ට දහ දාහයි නැත්නම් පහළොස් දාහයි දෙන්නේ.සමහරුන්ට වාඩිවෙන්න පුටුවක්වත් නැහැ. කරන්න වැඩක් නැහැ. උගත්කමට සරිලන රැකියාවක් ලබා දී නැහැ.රජය රට සංවර්ධනය කරනව කිව්වත් කරන්නේ ණය සංවර්ධනයක්. මේ සෝබන සංවර්ධනයෙන් තරවෙන්නේ ඒව කරන ආණ්ඩුවේ ලොක්කොත් ආණ්ඩුවෙ එහෙයියොත් විතරයි.සංවර්ධනයක් තියෙනව නම් ඒවයේ ප්‍රතිලාභ රටට ජනතාවට දැනෙන්න ඕන. අද බඩු මිල ඉහළ යාම නිසා මිනිසුන්ගේ බඩු මිල දී ගැනීමේ හැකියාව අඩුවෙලා. රජය පඩි වැඩි නොකර බඩු මිල වැඩි කරන නිසා මේ තත්ත්වය ඇතිවෙලා තියෙන්නේ.ගිලෙන නැවෙන් මීයෝ එළියට පනිනව කියලයි බලයේ ඉන්න ආණ්ඩුවල බලවත්තු එ‍කා දෙන්නා එළියට එනකොට ඒ කාලේ කිව්වේ. අද ඉතිහාසයත් වෙනස් වෙලා. අද ඡන්දයක් එනකොට ආණ්ඩුවෙන් එළියට එනවා නොවෙයි. ආණ්ඩුවට හොඳටම බනින විපක්ෂයේ අයත් ආණ්ඩුවට එක්වෙනවා නේද?මේක කනගාටුදායක කරුණක්. මේ යන්නේ වෙන කාරණයක් නිසා නොවෙයි‍. ආණ්ඩුවේ වරදාන වරප්‍රසාද නිසා‍. දයාසිරි ජයසේකර මගෙත් මිත්‍ර‍යා. නමුත් ඔහු ගියා කියලා යූ.ඇන්.පී. යේ කවුරුවත් ආණ්ඩුවට එකතුවෙන්නේ නැහැ. දයාසිරි ගියා කියල ඉහළ ගිය ලයිට් බිල පහළ යන්නේවත් ගෑස් මිල නැවත වැඩි කරන්න ඉන්න එක නවතින්නේවත් නැහැ.දේශපාලනය කියන්නේ සතුරා දිනා ගැනීම. විපක්ෂයෙන් ආණ්ඩුවට යෑමෙන් පෙන්වන්නේ විපක්ෂ දුර්වල බවත් ආණ්ඩුවේ ශක්තිමත් බවත් කියල පිළිගන්න වෙනවා නේද?වරප්‍රසාද ඉදිරියේ දනගහපු අය එදත් හිටියා. අදත් ඉන්නවා. බලයට කරන්න බැරි දෙයක් නැතැයි කියලයි කියන්නේ. එක පුද්ගලයකු ගේ එහා මෙහා යාමෙන් සාමාන්‍ය තත්ත්වයක් පෙන්වන්න බැහැ. දයාසිරි එදා කරපු විවේචන ගැන අද මොනවද ආණ්ඩුවට ගිහින් කියන්නේ. දේශපාලනය කරන්න ඉවසීම තියෙන්න ඕනෑ. ජනාධිපතිතුමා ම කියනවා තමන් එතෙන්ට එන්න අවුරුදු 40 ක් බලා ගෙන හිටියා කියලා. දයාසිරි මිත්‍රයාට ‍ඉවසීම නැති වුණා.අපි මේ ඡන්දෙදි ආණ්ඩුවට විරුද්ධ සියලු ඡන්ද, ඡන්ද පොළට ගෙනෙන්න කටයුතු කරන්න ඕනෑ. අද ඡන්දයෙන් ඡන්දය ඡන්ද නොදාන ප්‍රතිශතය වැඩිවෙමින් තිබෙනවා. ඡන්ද දාන්න නොපැමිණීමෙන් පෙන්වන්නේ ආණ්ඩුව ගැන ජනතාවට තිබෙන කල කිරීමයිමේ තියෙන විපක්ෂයත් දුර්වල උදාසීන එකක් බවත් අද කවුරුත් පිළිගන්නවා.ආණ්ඩුවේ මාධ්‍ය යොදාගෙන පුළුවන් තරම් විපක්ෂයට මඩ ගසා විපක්ෂය දුර්වල එකක් කියල පෙන්නුවොත් තමයි ආණ්ඩුවකට පවතින්න පුළුවන්. ඒක ආණ්ඩුව කරනවා.අපි කියන්නේ ඒක නෙමෙයි සත්‍යය. ආණ්ඩුව කරන බොරු සෝබන සංවර්ධනය වෙනුවට විපක්ෂයට රට ගොඩගන්න වැඩපිළිවෙළක් තියෙනවා කියලයි අපි කියන්නේ. අද එජාපය පක්ෂයක් ලෙස ශක්තිමත්ව මේ මැතිවරණයට අපි මුහුණ දෙනවා.අද යූ.ඇන්.පී. ය කෑලි කැඩුණ පක්ෂයක්නේ. යූ.ඇන්.පී. යේ බෙදුණු කෑලි ටික එකට එකතු කළා කියලද ඔබ කියන්නේ?ඕව ආණ්ඩුවේ මාධ්‍යවලින් ගහන මඩනේ. අපි එක පක්ෂයක් ලෙස ශක්තිමත්ව මේ ඡන්ද ව්‍යාපාරය දියත් කරල තියෙන්නේ. පක්ෂයේ හැමෝම පක්ෂය දිනවන්න උඩ සිට පහළටම කටයුතු කරනවා.අද ආණ්ඩුවේම අය ගහ මරා ගන්න කොට අපි තමයි එකමුතුව මේ ඡන්දය කරගෙන යන්නේ.‍අද වෙනසක ලකුණු පහළ වෙමින් තිබෙන්නේ අප දෙසට ඡන්ද දායකයා වැඩි වැඩියෙන් ඇදී එන නිසයි.ඔබ වරක් මධ්‍යම පළාත් සභා මහ ඇමැති වුණා...?ඔව්. මම කියන්නේ පළාත් සභා එපා කියමින් පළාත් සභාවල බලය කප්පාදු කරන්න කියල මහ හඬක් නඟල දැන් නිහඬව ඉන්න අයට නෙවෙයි. පළාත් සභා මේ රටට ගෙනාපු එජාපයට මේ පළාත් සභාවල බලය දෙන්න කියලයි මා ඉල්ලන්නේ. මේ විමධ්‍යගත කරපු බලතල ඒ විදියටම මධ්‍යම ආණ්ඩුව පළාත් සභා වලට දෙන්න ඕන. විදුලිබල විෂය වුණත් පළාත් සභාවට දීපු විෂයක් වුණත් අදත් ඒ බලය නමට දීල තියෙන්නේ.කෘෂි කර්මය, අධ්‍යාපනය හා සෞඛ්‍ය බලතල විමධ්‍යගත කළ යුතුයි. මේ බලතල හරියට කරනවා නම් විමධ්‍යගත කිරීම හරහා වියදම අඩුවෙනවා. අද වියදම අඩුවෙනවා වෙනුවට වියදම වැඩිවෙලා නිලධාරී දෙන්නා ගාණේ පත් කරලා.ආණ්ඩුව පොරොන්දු දුන්නත් ඒව ඉටු කරල නැහැ. ආණ්ඩුව කරපු ලොකු ව්‍යාපෘතිවලින් දූෂණ වංචා කොමිස් හරහා මහජන මුදල් ගසා කෑමක් මිසක් ඒවයින් රටට ප්‍රතිලාභ නොලැබෙන බව පැහැදිලියි.පළාත් සභාවේ අවුරුදු දහ හතක් මන්ත්‍රී ඇමැති මහ ඇමැති ලෙස සේවය කරලා මට අත්දැකීම් තියනවා.ඔබ ආණ්ඩුව ගැන කරන චෝදනා මහජනතාව පිළිගන්නේ නැති යැයි මා කිව්වොත්...?නැහැ. මහජනයා වැඩි වැඩියෙන් මේ බොරුව තේරුම් ගනිමින් සිටිනවා.දැන් බලන්න පොදු රාජ්‍ය මණ්ඩල සමුළුව තියන්න කෝටි ගණනක් වියදම් කරනවා. අලුත් කාර් ගේන්නම කෝටි ගණනක් වියදම් කරනවා.අද මේ රටට විදේශ ආයෝජන ඇද ගන්න බැරිව තිබියදීයි මේ සමුළුව තියන්න යන්නේ.මේ පොදු රාජ්‍ය මණ්ඩල නායක සමුළුවෙන් ශ්‍රී ලංකාවට ප්‍රතිලාභ ගොඩක් ලැබෙන බවයි ආණ්ඩුව කියන්නේ?එහෙම ප්‍රතිරූපයක් ඇති කරගන්න නෙමෙයිනේ ආණ්ඩුව වැඩ කරන්නේ. අද මානව හිමිකම් ගැන මිනිස් නිදහස ගැන ලංකාවෙන් ජාත්‍යන්තරය ප්‍රශ්න කරමින් සිටින්නේ.අපි තවමත් දුප්පත් රටක් පොහොසත් රටවල් වගේ අපට මුදල් නාස්ති කරන්න බැහැ.මේ සමුළුව නිසා එයට විශාල මුදලක් වියදම් වීමෙන් තවදුරටත් ජනයා පිට පැටවෙන බර ඉදිරියටත් වැඩිවේවි. එංගලන්තෙත් තියෙන්නේ අන්තර්ජාතික මට්ටමේ ක්‍රීඩාංගන තුන හතරක්. නමුත් ලංකාවේ ටීම් එකේ ඉන්න ක්‍රීඩකයන්ගේ ගාණට ක්‍රීඩා පිටි ඉදිකරනවා.අද එහෙම හදපු දඹුල්ල ක්‍රීඩාංගණය වල් බිහිවෙන්න ඉඩ ඇරලා.සීගිරිය, ත්‍රිකුණාමලය වගේ ගුවන් තොටුපොළ දියුණු කළ යුතු නමුත් අද ඒව නොකර අලුත් ගුවන් තොටුපොළ හදලා.සංවාද සටහනසරත් පෙරේරාඛනිජ තෙල් කර්මාන්ත ඇමැතිඅනුර ප්‍රියදර්ශන යාපාවයඹ ඡන්ද සටන මොන වගේද?වයඹ ඡන්ද සටන පටන්ගන්නා විටත් ඊට කලිනුත් ඒ කියන්නේ 2009 පළාත් සභා මැතිවරණයේදීත් එක්සත් ජනතා නිදහස් සන්ධානය තුනෙන් දෙකේ බලයක් වයඹ ලබා ‍ගත්තා. අපි කොහොමත් වයඹ පළාත් සභාව ජයග්‍රහණය කරනවා. මේ පාරත් අපේ අදහස තුනෙන් දෙකට වඩා වැඩි ඡන්ද ප්‍රතිශතයක් අපිට ලැබෙනවා කියන එකයි. ඒකට ප්‍රධාන හේතුව තමයි ජනාධිපතිතුමා ඇතුළු අ‍පේ රජයට තිබෙන ජනප්‍රියත්වයි.දෙවැනි සාධකය තමයි විරුද්ධ පක්ෂය සම්පුර්ණයෙන්ම දුර්වල වෙලා තිබෙනවා. ඔය කාරණා දෙක නිසා විරුද්ධ පක්ෂය මොන විදියේ කැම්පේන් එකක් කෙරුවත් අපේ ජයග්‍රහණය වළක්වන්ඩ පුළුවන් කමක් නැහැ. ඒකට හේතුව තමයි ග්‍රාමීය ජනතාව වෙනුවෙන් ගම් වෙනුවෙන්, නගර වෙනුවෙන්, විශාල යටිතල පහසුකම් වර්ධනයක් අපේ ආණ්ඩුව කරලා තියෙනවා. පසුගිය කාලයේ ආපේ පළාතේ සිටි උපාධිධාරින්ටත් පත්වීම් දීලා රාජ්‍ය සේවය ශක්තිමත් කරලා උපාධිධාරීන්ගේ ගැටලු විසදා තිබෙනවා. වයඹ පාසල් පද්ධතිය හොඳ නිසා හොඳ අධ්‍යාපන මට්ටමක් තිබෙනවා. පාරවල් ගත්තොත් මහා මාර්ග සහ ග්‍රාමීය මාර්ග කඩිනම් ලෙස සංවර්ධනය වෙලා තිබෙනවා.පසුගිය කාලයේ වයඹ ගොවි ජනතාවට හොඳ ආදායමක් ලැබුණා. ග්‍රමීය ආර්ථිකය ශක්තිමත් විමත් එක්කම ඔවුන්ට හොඳ ජීවන මට්ටමක් ලැබිලා තියෙනවා.විදුලි බලය සෑම ගමකටම වාගේ ලබා දී තිබෙනවා. මේ ග්‍රාමීය ආරථිකය නිසා ජනතාවට ප්‍රතිඵල ලැබුණා වගේම අපිටත් ජනතා‍වගේ ප්‍රතිචාරය ලැබෙනවා.මේක තමයි ඇත්තම දේශපාලන තත්ත්වය. මේ නිසා විරුද්ධ පක්ෂයේ අයත් ආණ්ඩුව ගැන පැහැදිලා තිබෙනවා. ඒ නිසා ඒ අයත් අපිත් එක්ක එකතු වෙනවා. ඒ නිසා මේ හැම දෙයක් ගැනම එකතු කරලා බලනකොට අපිට කිසි බාධාවක් නැතිව දිනන්ඩ පුළුවන්.ඔබ කියන විදියට වයඹ ජනතාවට ප්‍රශ්න ඇත්තෙම නැද්ද?නැහැ මං ඒකෙන් අදහස් කරන්නේ නෑ ප්‍රශ්න නැහැ කියලා. සමාජයේ ජීවත් වෙන අපි හැමෝටම ප්‍රශ්න තිබෙනවා. සමහර ප්‍රශ්න විසදන්ඩ පුළුවන් සමහර ප්‍රශ්න විසදන්ඩ බැහැ. මං කියන්නේ පොදුවේ බලනකොට සමාජ දේහය ඇතුළේ තියෙන පරිවර්ථනය ජනතාවට පෙනෙනවා. සංවර්ධනය උච්චතම තලයට ගිහින් නැහැනේ ලෝකේ මොනම රටකවත්. නමුත් සංවර්ධනය මිනිස්සුන්ට පෙනෙන කොට ජනතාවට ආණ්ඩුව කෙරෙහි ඇතිවෙන බැදිම වැඩි වෙනවා.ගියවර වයඹ පළාත් සභාවේ වැඩ ගැන සෑහීමට පත් වෙන්ඩ පුළුවන්ද?පළාත් සභාවක් කාර්යක්ෂම ද නැද්ද කියලා තිරණය වෙන්නේ එය පාලනය කරන අයගේ කටයුතු අනුවයි. ඇත්තතටම පසුගිය පළාත් සභාවේ අධ්‍යාපන ක්ෂේත්‍රයේ කැපී පෙනෙන වර්ධනයක් තිබෙනවා. අනෙකුත් අංශවලත් අපිට එහෙම වර්ධනයක් පෙනෙන්ඩ තියෙනවා.ගිය පළාත් සභාවත් ඔබතුමාලාටයි තිබුණේ. ආණ්ඩු බලයත් ඔබතුමාලාටයි තියෙන්නේ. හැබැයි තවමත් වයඹ වල් අලි ප්‍රශ්නයට විසදුමක් නැහැ නේද?වල් අලි ප්‍රශ්නය ආණුඩුවකටවත් මිනිස්සුන්ටවත් විසඳන්ඩ පුළුවන් ප්‍රශ්නයක් නෙමෙයි. ප්‍රධානම කාරණාව පසුගිය දශක තුන හතරක් ඇතුළත ලංකාවේ කෘෂිකර්මාන්තය වෙනුවෙන් විශාල ඉඩම් ප්‍රමාණයක් එළි කරනු ලැබුවා. අලුත් ගම්මාන ඇති වුණා. ගම්මානවල අලුත් ජනගහනයක් ඇති වුණා. එතකෙට කැලෑව පොඩි වුණා. අලි ගහනය වැඩි වුණා. අපේ රටේ විශාල වල් අලි ප්‍රමාණයක් බෝ වෙලා සිටිනවා. ඉස්සර අපේ තිබුණ හේන් ගොවිතැන දැන් කෙරෙන්නේ නැහැ.අලි ගහණය කළමනාකරණය ගැන අපිට ලොකු ගැටලුවක් තියෙනවා. අද සාම්ප්‍රදායික ක්‍රම නෙමෙයි තියෙන්නේ. කරුණු ගණනාවක් තියෙනවා. ඒ නිසා අද වෙන දෙයක් තමයි අලි ගම්මානවලට එනවා. ‍ලෝකේ මෙවැනි ගැටලුවලට ක්‍රම ගණනාවක විසදුම් තිබෙනවා. දැන් අලි වැට නඩත්තුව ගැමියන් අතින් වෙන්නෙත් නැහැ. මේක තනියම කරන්ඩ පුළුවන් දෙයක් නෙමෙයි. මිනිස්සු පාරවල් හරස් කරලා මේකට විසදුම් සොයන්ඩත් බැහැ. අලියා තීක්ෂණ ‍සතෙක්. ඒ නිසා මේ ප්‍රශ්න අපිට තිබෙනවා. ඒවා විසදා ගැනීමට ක්‍රමවත් වැඩපිළිවෙළක් ගැන අපිත් හිතනවා.ඔබතුමාලා ක්‍රමවේදයන් හදනකොට මිනිස්සු මැරිලා ඉවරයි නේද?අලි ගහලා මිනිස්සුත් මැරෙනවා. අලිත් මැරෙනවා. ඒ නිසා මේ වගේ තත්ත්වයක් යටතේ කොහොමද වැඩ කරන්නේ කියන එක සංකීර්ණ ප්‍රශ්නයක්. ඒක ඉතින් පත්‍තරේකට කියලා ප්‍රවෘත්තියක් කියවනවා වගේ ලේසි වැඩක් නෙමෙයි.පළාත් තුනක ඡන්දය තිබුණත් මනාප පොරය නිසාම වයඹ ගැන තමයි හැමෝම කතා කරන්නේ. මනාප පොරය ගැන ඔබ මොකද හිතන්නේ?මං හිතන්නේ මේ මනාප පොරයට වැටිලා ඉන්නේ අපේක්ෂකයන්ගේ තියෙන දැනුම අඩුකම නිසායි. දැන් පළාත් සභා මැතිවරණයේදි පුද්ගලයකුට මනාප තුනක් තියෙනවා. එතැනදී අපි ජනතාවට ආමන්ත්‍රණය කරන විදියයි වැදගත් වෙන්නේ. අපි ජනතාව ජීවත් වෙන ක්‍රමවේදය වෙනස් කරන්ඩ යන එක නරකයි.අයුතු බලපෑම් කිරීමෙන් වළකින්ඩ ඕනේ. ඒ වගේම ජනතාවට ඒත්තු යන්ඩ ඕනේ මැතිවරණයට පස්සේ ඒ අයගේ දුක සැප බලනවා කියලා. කුරුණෑගල වගේ දැවැන්ත දිස්ත්‍රික්කයක ඒක හරිම අමාරු දෙයක්. ඉන් ඔබ්බට ගියාම තමයි ගැටුම් ඇති වෙන්නේ. ඒ නිසා අපිට කළමනාකරණය කරන්ඩ පුළුවන් සීමාව තෝරා ගත්තොත් ගැටලු ඇති වෙන්නේ නැහැ. අපි ගෞරවනීය දේශපාලනයක් කරනවා නම් මනාප පොරයක් ඇති වෙන්නේ නැහැ.හැමෝම මනාප වලින් පළමුවැනි තැනට එන්ඩ දඟලන බවක් වයඹ පළාතේ සුවිශේෂී ලෙස පේන්ඩ තියෙනවා නේද?දේශපාලකයන් හැම විටම ඉහළට නඟින අදහසකින් ඉන්න අයනේ. එවැනි මාත්සර්යයකින් යුතු අය තමයි දේශපාලකයෝ කියන්නේ. කවුරුත් අන්තිමයා වෙන්ඩ කැමැති නැහැ. කීවෙනියා වෙන්ඩ වුණත් ජනතාව ඉදිරියේ හැසිරෙන විදිය දේශපාලකයා දැන ගත යුතුයි.සල්ලි වියදම් කරලා , කෑම දිලා කරන්ඩ පුළුවන්. නමුත් මහජනයා ඉදිරියේ අපේක්ෂකයාගේ ප්‍රතිරූපය තමයි මනාපවලදී වැදගත් වෙන්නේ. මං හිතන්නේ මහජනතා තීන්දු කළ යුතුයි තමන්ගේ ප්‍රදේශයේ ඉන්න අපේක්ෂකයන්ට මුල් තැන දෙන්ඩ. එහෙම වුණොත් මේ ගැටුම අඩු කර ගන්ඩ පුළුවන්.වයඹ පළාතේ ආණ්ඩුවේ මැති ඇමැතිවරු බෙදිලද?බෙදිලා කියන අදහස මං පිළිගන්ඩ කැමැති නැහැ. බෙදිලා කියන්නේ දෙපැත්තක ඉදලා රණ්ඩු වෙනවා කියන එකනේ. එහෙම එකක් නැහැ.හොඳයි අලුතෙන් ආණ්ඩුවට එක් වුණ වයඹ අපේක්ෂක දයාසිරි මන්ත්‍රීතුමාට ඔබතුමාලා උදව් කරනවාද?දයාසිරි අපි හොඳට දන්න කියන කෙනෙක්. මං ඉන්නේ එයාගේ පළාතේම ඒ නිසා දයාසිරිගේ පවුලේ අයත් අපි හොඳින්ම හඳුනනවා. ඉතින් දයාසිරි අපේ පක්ෂයට ඒම මට නම් හොඳ දෙයක්. කවුරුවත් නරකයි කිව්වේ නැහැ. ඔහුට ජනප්‍රියත්වයක් තියෙනවා. ඔහුට ඡන්ද ලබා ගැනීමට හැකියාවක් තියෙනවානම් ඒකට අපි බාධා කරන්ඩ අවශ්‍ය නැහැනේ. මං කාටවත් බාධා කරන්නේ නැහැ. මං කියන්නේ මගේ කොටස තියලා ඉතිරිය අරගන්ඩ. බොහොම සරලයි.ඔබතුමා මෙවර වයඹ පළාතේ කාටද උදව් කරන්නේ?නෑ මං විශේෂයෙන් කාටවත් උදව් කරලා නැහැ. මට රැස්වීමකට එන්ඩ කීවොත් යනවා. රැස්විම්වල කතා කරනවා. මගේ ඡන්ද කොට්ටාසයේ අපේක්ෂකයන් දෙදෙනෙක් ඉන්නවා. මං ඒ අයට කවදත් උදව් කරනවා. සමහරු අපේ ආසනයට එනවා. මිනිස්සු මගෙන් අහනවා අර අපේක්ෂකයාට රැස්වීමක් තියන්ඩද කියලා. මං කියනවා තියන්ඩ කියලා.ඔබ සෘජුවම දයාසිරි හිටපු මන්ත්‍රීවරයාට උදව් කරනවාද?දයාසිරි මගෙන් ඉල්ලීමක් කළා අපේ කණ්ඩායම් හඳුන්වා දෙන්ඩ කියලා. ඒ ඉල්ලීමට මං හා කිව්වා. ඒකත් උදව්වක් තමයි. ඉල්ලීමක් කරපුවාම මට බැහැ කියන්ඩ බැහැනේ. මට කිව්වා පිළිගැනීමක් තියෙනවා එන්ඩ කියලා මං ඒකටත් ගියා. ඔහු එ.ජා.පයෙන් ඇවිත් අපෙන් සුහද ඉල්ලීමක් කරනකොට ඒක නොකෙරුවොත් මං කුහකයෙක් නැතින්ම ඊර්ෂ්‍යාකාරයෙක් වෙනවා. ඒ දෙකම වෙන්ඩ මට උවමනාවක් නැහැ.පසුගිය දවසක ජනාධිපතිතුමා වයඹ පළාතේ අපේක්ෂකයන්ට සහ මැති ඇමැතිවරුන්ට කිව්වා මනාප පොරයට වැටෙන්ඩ එපා කියලා. ඒ කියන්නේ මනාප පොරය නිසා යම් යම් ප්‍රශ්න තිබෙනවා?මෙහෙමයි දැන් පසුගිය කාලයේ පුවත්පත්වල වාර්තා වු‍ණානේ සමහර දේවල්. ඒ දේවල් ගැන අපේ ජනාධිපතිතුමා අපේ කුරුණෑගල කණ්ඩායම ගෙනත් සාකච්ඡා කළා. උපදෙස් දුන්නා. ඒ උපදෙස් දෙන එක එතුමා හැමදාම කරන රාජකාරියක්නේ. පක්ෂ නායකයා හැටියට ඒ උපදෙස් දිය යුතුයි.එතුමා කිව්වේ සරල දෙයක්. මනාප ගැන ගැටුම්වලට යන්නේ නැතිව පුළුවන් තරම් දුරට එකිනෙකා එක්ක සාකච්ඡා කරලා කළමනාකරණය කර ගන්ඩ කියලායි. හැම අපේක්ෂකයා පිටුපසම කණ්ඩායමක් ඉන්නවා මැතිවරණ ව්‍යාපාරය මෙහෙයවන. ඒ නිසා ඒ අය අතර ගැටුමක් ඇති වුණොත් අපේ අය අතර ගැටුමක් විදියටනේ පිටට පෙනෙන්නේ. ඒක නරක දෙයක්. ඒ නිසා අපි අතර අන්තර් සබදතාවක් ගොඩ නඟා ගන්ඩ අවශ්‍යයි කියන දෙය කිව්වේ. ඉතින් අපි ඒ විදියට ක්‍රියා කරනවා.දැන් එකම පක්ෂයේ අය ගැටෙන කොට පාක්ෂිකයන් වුණත් කලකිරීමට පත් වෙනවා නේද?ගැටුමක් නැහැනේ. නමුත් ගැටුමක් තියෙනවා කියලා සමහරු පෙන්නන්ඩ හදන කොට ඒක කළමනාකරණය කරන්ඩ කටයුතු කළ යුතුයි.ඔබ හිතන විදියට වයඹ පළාතේ ජනතාව වෙනුවෙන් ඉටු විය යුතු ‍දේවල් මොනවාද?මෙහෙමයි කරන්ඩ තියෙන දෙය අනන්තයි. නමුත් කළ හැකි දෙය තියෙන්නේ ඊට පහළින්. ග්‍රාමීය සමාජයක් අර්ධ නාගරික වෙනකොට ඇති වෙන අවශ්‍යතා ගොඩක් තිබෙනවා. අර්ධ නාගරික සමාජයක් නාගරික සමාජයක් වෙනකොට තවත් අවශ්‍යතා වැඩි වෙනවා. කුරුණෑගල දිස්ත්‍රික්කය දැන් සමහර ප්‍රදේශ අර්ධ නාගරික වෙලා. සමහර ප්‍රදේශ නාගරික වෙලා. ඒ නිසා සමාජ වර්ධනය එක්ක තමයි අපේ ඉලක්ක සැකසිය යුතු වෙන්නේ. මට පෙනෙන දෙයක් තමයි බීමට ජල ප්‍රශ්නයක් තියෙනවා.ඒක දැන් ක්‍රමානුකූලව ඇති වෙමින් තියෙන ප්‍රශ්නයක්. ඒකට දැන් ආණ්ඩුව වැඩපිළිවෙළක් හදලා තිබෙනවා. කුරුණෑගල විසල් ජල යෝජනා ක්‍රමය, පන්නල ජල යෝජනා ක්‍රමය , ගිරිවුල්ල ජල යෝජනා ක්‍රමය මේ වගේ ජල යෝජනා ක්‍රම රාශියක් ක්‍රියාත්මක කරන්ඩ නියමිතයි.ඒ වගේම තමයි ආණ්ඩුව විසින් මේ මැතිවරණයේදී ඡන්ද නීති රීති උල්ලංඝනය කරනවා කියලා චෝදනාවක් නැඟෙනවා?මාත් ඇමැතිවරයෙක්නේ . මට නම් එහෙම රජයේ වාහන ඡන්ද වැඩට යොදා ගන්ඩ අවශ්‍යතාවක් නැහැ. මං දන්නේ නැහැ එහෙම දෙයක් තියෙනවාද කියලා. මං හිතන්නේ බොහෝ අපේක්ෂකයෝ පෞද්ගලික වාහන තමයි පාවිච්චි කරන්නේ. ඔය රජයේ වාහන මැතිවරණ කටයුතුවලට පාවිච්චි කරනවා කියන්නේ මැතිවරණ කාලයට එන කතාවක් විතරයි. ඒක විසදන්ඩ පුළුවන්. මැතිවරණ කොමසාරිස්තුමාට බලතල දීලා තියෙනවා. එතුමා ඒ අනුව ක්‍රියා කරමින් ඉන්නවා.සංවාද සටහනචන්දන බණ්ඩාර කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>08</month>
      <day>25</day>
    </date>
    <link>http://www.silumina.lk/2013/08/25/_art.asp?fn=ab1308253</link>
    <topic>ජනාධිපතිගේ වාහනය ඔගොල්ලන්ට අතදාලා නවත්ත ගන්ඩත් පුළුවන්</topic>
    <author>චන්දන බණ්ඩාර</author>
    <content>ජනපති, ජනතාවට කියයිගිය සතියේදී ජනාධිපතිතුමා මාවනැල්ල ප්‍රදේශයේ පැවැති ආගමික උත්සවයකට සහභාගී වී ආපසු එන අතරතුර ජනාධිපතිතුමා පැමිණි වාහන පෙළ නැවැත්වීමට පිරිසක් කටයුතු කළහ. ඒ එක්තරා විහාරස්ථානයක ඉඩම් සම්බන්ධ ප්‍රශ්නයක් ගැන ජනාධිපතිතුමාට පැමිණිලි කිරීමටයි. ජනාධිපතිතුමා ඒ ආසන්නයේ විහාරස්ථානයකට පැමිණෙන බව දැනගෙන ජනාධිපතිතුමා එනතුරු මේ පිරිස බලාගෙන හිටියේ ජනාධිපතිතුමාගෙන් ප්‍රශ්නයට විසදුමක් ලබා ගැනීමේ අදහසිනි.ඊට පස්සේ ජනාධිපතිතුමා පාරේ රැස්වෙලා හිටපු ජනතාවගේ ප්‍රශ්නයට ඇහුම්කන් දුන්නා. ඒත් එක්කම ජනාධිපතිතුමා ජනතාවට තවත් දෙයක් කිව්වා." දැන් ඔයාලාට පාරේ යනකොට ජනාධිපති යන වාහනයට අත දාලා නවත්වාගන්ඩ පුළුවන් ජනාධිපතිවරයෙක් ඉන්නවා. මං මේ ගැන සොයා බලනවා. හැබැයි ඔයාලාට මෙහෙම පාරේ යන ජනාධිපතිගේ වාහනය නවත්වලා ප්‍රශ්න කියන්ඩ පුළුවන් ජනාධිපතිවරයෙක් මේ රටේ ඉඳලා නැහැ." එසේ කියමින් ජනාධිපතිතුමා රැස්ව සිටි ජනතාවට ආචාර කොට එම ස්ථානයෙන් නික්ම ගියා.කුලියාපිටිය මීගහකොටුව ශිල්ප ශාලිකා මධ්‍යස්ථානයේදී කුලියාපිටිය මැතිවරණ කොට්ඨාසයේ ශ්‍රී ලංකා නිදහස් පක්ෂ මධ්‍ය බලමණ්ඩල රැස්වීම පැවැත්වුණා. මේ වන විට වයඹ පළාතේතිබෙන මැතිවරණ උණුසුම එක්කම තමයි මේ මධ්‍යම බල මණ්ඩල රැස්වීම පැවැත්වුණේ. මෙවර වයඹ පළාත් සභා මැතිවරණයේ කුරුණෑගල දිසාවේ එ.ජ.නි.ස කණ්ඩායම් නායකත්වය දරන්නේ හිටපු මහ ඇමති අතුල විජේසිංහයි. එදින කුලියාපිටිය මධ්‍යම බල මණ්ඩලය රැස්වීම පැවැතියේ පක්ෂ මහ ලේකම් අමාත්‍ය මෛත්‍රීපාල සිරිසේනගේ ප්‍රධානත්වයෙන්.සබරගමු මහ ඇමති මහීපාල හේරත්, නියෝජ්‍ය ඇමති ඉන්දික බණ්ඩාරනායකත් එදින මධ්‍යම බල මණ්ඩල රැස්වීමට එක් වෙලා හිටියා. මේ මධ්‍යම බල මණ්ඩල රැස්වීම අමතමින් අතුල විජේසිංහ කිව්වේ තමන් කෙරෙහි තිබෙන මහජන ප්‍රසාදය දිනෙන් දින වැඩි වෙනවා කියලායි. ඒක තමන්‍ සමඟ එක් වෙන පිරිස අනුව වැටහෙන බවත් අතුල විජේසිංහ කිව්වා."මං හිතනවා අපේ පාක්ෂිකයෝ තමන්ගේ නැණ පමණින් මනාපය පාවිච්චි කරාවි කියලා. හැබැයි මහ ලේකම් තුමනි, මෙතැනදි තහනම් වචනය මනාපය." අතුල විජේසිංහ කිව්වේ සිනහ වෙමින්. මේ අතරතුර සබරගමු මහ ඇමැති මහීපාල හේරත් තවත් අපුරු කතාවක් කිව්වා. " අතුලත් මමත් අතීසාර මිත්‍රයෝ"අතිජාත මිත්‍රයන් ගැන මිස අතීසාර මිත්‍රයන් ගැන අසා නැති අයට ඒ කතාව අමුතුම කතාවක් වුණා. ඊට පස්සේ අතීසාර මිත්‍රයන් ගැන මහ ඇමැති මහීපාල කිව්වා."සහෝදරවරුනි, අතීසාර මිත්‍රයන්ට බඩ යන්නෙත් එකට." මහ ඇමැති මහීපාලගේ ඒ ප්‍රකාශයත් එක්කම මුළු සභාවම සිනා සාගරයක ගිලුණා.මෙවර වයඹ පළාත් සභා මැතිවරණයේ කුරුණෑගල දිස්ත්‍රික්කයේ එ.ජ.නි.ස මැතිවරණ කටයුතු මෙහෙයවන්නේ ශ්‍රි.ල.නි.ප මහලේකම් මෛත්‍රීපාල සිරිසේනයි. මේ අතරතුර ගිය සතියේදී කුරුණෑගල දඹුල්ල පාරේදී එ.ජ.නි.ස මැතිවරණ මෙහෙයුම් කාර්යාලය මෛත්‍රීපාල සිරිසේන මහලේකම්තුමා අතින් විවෘත වූණා.‍ඒ වගේම සෙනසුරාදා සහ ඉරිදා කියන දවස් දෙකේම මෛත්‍රිපාල ඇමැතිතුමා හිටියේ හිරියාල , කුරුණෑගල, පඩුවස්නුවර සහ කුලියාපිටිය යන මැතිවරණ කොට්ඨාස හතරේ මධ්‍යම මට්ටමේ පක්ෂ සම්මන්ත්‍රණ ,ශාඛා සමිති රැස්වීම්වලට සහභාගී වෙමින්. කුරුණෑගල දිස්ත්‍රික්කයේ පක්ෂ මැතිවරණ කටයුතු මහ ලේකම්වරයා සමඟ මෙහෙය විම බාර දී ඇත්තේ සබරගමු මහ ඇමති මහීපාල හේරත්ටය.ශ්‍රි.ල.නි.ප මහ ලේකම්වරයා කුරුණැගලට පැමිණිමට පෙර දින මහ ඇමති මහීපාල හේරත් කුරුණෑගල ඓතිහාසික බෝසමිදු ඉදිරියේ ආගමික වතාවත් ඉටුකරමින් මැතිවරණ කටයුතු වලට මුල පිරීය. ඊට පස්සේ තමයි කුරුණෑගල දඹුල්ල පාරේ පිහිටි මැතිවරණ මෙහෙයුම් කාර්යයාලයේ ශ්‍රී ලංකා නිදහස් නීතීඥ සංගමයේ මහව, ගල්ගමුව ,නිකවැරටිය, හෙට්ටිපොළ නියෝජිත හමුව පැවැත්වුණා. ඒ මහ ඇමැති මහීපාලගේ ප්‍රධානත්වයෙන්.පසුගිය දවසක හදිසියේම හෙට්ටිපොළ පිහිටි දයාසිරි ජයසේකර වයඹ අපේක්ෂකයාගේ නිවසට මහ ඇමති මහීපාල හේරත් ගොඩවුණා. ඒ ඔහුගේ මැතිවරණ මෙහෙයුම් කටයුතු විමසා බලන්ඩ. ඒත් එක්කම දයාසිරි ජයසේකර මහ ඇමැති මහීපාල පිළිගත්තේ "ලොකු අයියේ යැයි කියමින් ඉදිරියට පැමිණ මහීපාල හේරත් මහ ඇමතිවරයා ඉතා හැගුම්බරව වැලද ගනිමින්." ඊයේ රැස්වීම් හතරක් තිබුණා. ඒකට විශාල පිරිසක් ආවා". දයාසිරි ජයසේකර මහ ඇමැති මහීපාලට කිව්වා.දයාසිරි ජයසේකරගෙන් සමුගත් මහ ඇමතිවරයා අනතුරුව ගියේ පඩුවස්නුවර මැතිවරණ කොට්ඨාසය නියෝජනය කරමින් කලක් ශ්‍රී ලංකා පාර්ලිමේන්තුවේ නියෝජ්‍ය අමාත්‍යවරයෙකු වශයෙන් කටයුතු කළ මුනිදාස ප්‍රේමචන්ද්‍රගේ නිවසටයි. ශ්‍රී.ල.නිප යේ පුරෝගාමියෙකු වූ මුනිදාස ප්‍රේමචන්ද්‍ර තම රථයට නංවාගත් මහ ඇමතිවරයා අනතුරුව දුම්මලසූරිය උඩුබද්දාව බලා නික්ම ගියේ එහි උත්සව ශාලාවක සූදානම් කර තිබූ පක්ෂයේ මැතිවරණ මෙහෙයුම් කටයුතු වලට එක්වීමටයි. ඒ වෙනකොට ඇමැති ගාමිණී ලොකුගේ පක්ෂ ක්‍රියාකාරීන් සමඟ එම කටයුතු වලට එක් වෙලා හිටියා.මුනිදාස ප්‍රේමචන්ද්‍ර ඒ වෙලාවේ අතීත රස කතා රැසක්ම මහ ඇමති මහීපාල හේරත්, ගාමිණී ලොකුගේ වගේ ඇමැතිවරු එක්ක කිව්වා. මේ අතරතුර මුනිදාස ප්‍රේමචන්ද්‍ර හිටපු මන්ත්‍රීතුමා කිව්වේ අපුරු කතාවක්. " මට එක්තරා නායිකාවක් ආණුඩුකාර ධුරයක් ලබා දෙනවා කියලා පොරොන්දු වෙලා ඒත් එක දුන්නේ නැහැ." ඔහු මැති ඇමැතිවරුන්ට කිව්වෙ සැහැල්ලුවෙන් සිනාවක් මුහු‍ණේ රදවාගෙනයි."මට වයස වැඩියි වැඩියි කියනවා. ඒත් මෙතැන ඉන්න අනෙක් අයට වඩා මම බාලයි." මුනිදාස ප්‍රේමචන්ද්‍ර කිව්ව කතාවට ගාමිණි ලොකුගේ ඇමතිවරයා කිව්වේ තරුණ කම පෙන්වන්ඩ විවිධ ක්‍රම තියෙනවා කියලායි. මේ අතරතුර මහ ඇමැති මහීපාල හේරත්ට දැන ගන්ඩ ලැබුණේ හිටපු මහ ඇමැති අතුල විජේසිංහ කුලියාපිටිය හොරොන්බාව විහාරස්ථානයේ පාක්ෂිකයන් පිරිසක් එක්ක සාකච්ඡාවක නිරත වෙලා ඉන්නවා කියලායි. ඒත් එක්කම මහ ඇමැති මහීපාල ගියේ එම ස්ථානයටයි.ගිය සතියේදීම හිරියාල මැතිවරණ කොට්ඨාසයේ ශ්‍රි .ල.නි.ප මධ්‍යම බල මණ්ඩල රැස්වීම මැල්සිරිපුර සිරිසඝ බෝ ශාලාවේදී පැවැත්වුණා. ඒ ශ්‍රි.ල.නි.ප මහ ලේකම් මෛත්‍රීපාල සිරිසේන ගේ ප්‍රධානත්වයෙනි.හිරියාල ශ්‍රී.ල.නි.ප ආසන සංවිධායක අමාත්‍ය සාලින්ද දිසානායක එතැනදි කිව්වේ තමන්ටත් මහීපාල හේරත් මහ ඇමතිවරයාටත් ශ්‍රී.ල.නි.ප ආසන සංවිධායක ධූරයන් සිරිමාවෝ බණ්ඩාරනායක මැතිනිය දුන්නේ එකම දිනයක කියලායි. " ඒ කාලේ හිරියාල මැතිවරණ කොට්ඨාසය එ.ජා.ප යේ බළ කොටුවක්. ඒ වගේම එදා මැතිනිය කිව්වා, සාලින්ද ඕක අලි ගුහාවක් කියලා. එහෙම තමයි හිරියාලේ තත්ත්වය "ඇමැති සාලින්ද දිසානායක කිව්වා."මහලේකම්තුමනි ,අපි මේ වෙනකොට මේ අලි බළ කොටුව උඩු යටිකුරු කරලා තියෙනවා." සාලින්ද දිසානායක ඇමැතිවරයා කිව්වා. මේ රැස්වීමට පාර්ලිමේනතු මන්ත්‍රී කනක හේරත් , මෙවර මැතිවරණයට හිරියාල මැතිවරණ කොට්ඨාසයෙන් ඉදිරිපත් වී සිටින මංජුලා දිසානායක ,කමල් ඉන්දික, රණවිරු හේරත් ඇතුළු පිරිසක් එක් වෙලා හිටියා. ගිය සතියේ ඉරිදා පඩුවස්නුවර හෙට්ටිපොළ ප්‍රජා ශාලාවේදී ශ්‍රී ලංකා නිදහස් පක්ෂයේ සම්මන්ත්‍රණයක් පැවැත්වුණා. ඒක සංවිධානය කරලා තිබුණේ නියෝජ්‍ය අමැති සහ පඩුවස්නුවර ආසන සංවිධායක ඉන්දික බණ්ඩාරනායක විසින්.ඒ රැස්වීමට ශ්‍රී.ල.නි.ප මහ ලේකම් මෛත්‍රීපාල සිරිසේන ආවේ සබරගමු මහ ඇමති මහීපාල හේරත් එක්කමයි. දයාසිරි ජයසේකර එ.ජ.නි.ස යට එක්වීමත් එක්කම පඩුවස්නුවර ප්‍රාදේශීය සභාවේ එක්සත් ජාතික පක්ෂ ප්‍රාදේශීය සභාවේ මන්ත්‍රීවරු හත් දෙනෙක් එ.ජා.ප. ය හැර දා එ.ජ.නි.ස යට එක් වුණා. එදින හෙට්ටිපොළ ප්‍රජාශාලාවට ඒ මන්ත්‍රීවරු හත් දෙනාත් එක්කම තමයි දයාසිරි ජයසේකර ආවේ. දයාසිරි ඇතුළු පිරිස රැස්වීම් ශාලාවට ගොඩ වෙන විට ශ්‍රී.ල.නි.ප සාමාජිකයින් ඔවුන් පිළි ගත්තේ මහත් උණූසුමින්. දයාසිරි ජයසේකර එ.ජා. ප ප්‍රාදේශිය සභා මන්ත්‍රී කණ්ඩායම ශ්‍රි.ල.නි.ප මහ ලේකම්වරයාට හදුන්වා දුන්නේ ඊට පස්සෙයි.ඉන් අනතුරුව ශ්‍රි.ල.නි.ප මහ ලේකම්වරයා කිව්වේ "දයාසිරි අපේ පැරණි මිත්‍රයෙක්. දයාසිරිට එදා වගේම අදත් තරුණ කොල්ලෙකුගේ පෙනුම තියෙනවා දයාසිරි නැවත පැමිණිම අපට සතුටක්. ශ්‍රි.ල.නි.පයත් එ.ජ.නි.ස යත් ශක්තිමත් කරන්ඩ තව තවත් අලුත් පිරිස් එකතුවෙන්ඩ ඕනි" ශ්‍රි.ල.නි.ප මහ ලේකම්තුමා කිව්වා.කුරුණෑගල මැතිවරණ කොට්ඨාසයට අයත් මතව මැතිවරණ කාර්යයාලය ගිය සතියේදී විවෘත වුණා. ඒ මහ ලේකම් මෛත්‍රීපාල සිරිසේන අතින්. ඒ වෙන විට මධ්‍යම රාත්‍රියටත් ළං වෙලා තිබුණේ. ඇමැති ජයරත්න හේරත් , ජගත් බාලසූරිය යන ඇමතිවරුත් ඒ අවස්ථාවට එක් වෙලා හිටියා තමන්ගේ උපන් ගම වූ රඹුක්කන මායිමේ පිහිටි මතව ගම්මානයේ ඓතිහාසික වටිනාකම මහීපාල හේරත් මෛත්‍රීපාල සිරිසේන ඇමැතිතුමාට කිව්වා."ශ්‍රී.ල.නි.ප ගොඩනැඟීමට ඓතිහාසික සාකච්ඡාව තිබුණ යමුනා මන්දිරය තියෙන්නේ මේ ළග. එදා එච්.ශ්‍රී. නිශ්සංක මහත්තයාට අයත්ව වෙලා තිබ්බ ඒ මන්දිරයේ තිබුණ මූලික සාකච්ඡා අපේ පක්ෂය ගොඩනැඟීමට පදනමක් වෙලා තියෙනවා." මහීපාල හේරත් රැස්වීම් භූමියේ ඉදලා යමුනා මන්දිරය දෙසට අත දිගු කරමින් කිව්වා.මහාචාර්ය වරාගොඩ ප්‍රේමරතන හිමියන්ට ශ්‍රිලංකා රාමඤ්ඥ නිකායේ අනුනායක පදවිය පිරිනැමීමේ උත්සවය ගිය සතියේ මාවනැල්ල දෙහිමඩුව වේරගල ශ්‍රී වර්ධනාරාමයේදී පැවැත්විණි. එදින මධ්‍යම පළාත් ආණ්ඩුකාර ටිකිරි කොබ්බෑකඩුව සමඟ ජනාධිපතිතුමා උත්සව භූමියට පැමිණියා. ඊට මොහොතකට උත්සව සභාවට පැමිණි එ.ජා.ප පාර්ලිමේන්තු මන්ත්‍රී කබීර් හෂීම් සභාව හමුවේ අදහස් දැක්වීම කොයි කාගේත් සිත් ගන්නා සුළු එකක් වුණා.එතැනදී කබිර් මන්ත්‍රිවරයා ශ්‍රීලංකා රාමඤ්ඤ නිකායේ ඉතිහාසය එහි සේවය ගැන විතරක් නෙමෙයි එම නිකාය කෑගල්ල දිසාවේ පැතිරුණු හැටි ගැන විග්‍රහයක් කළේ කාගේත් සිත් ගන්නා විදියටයි. " මහාචාර්ය ප්‍රේමරතන හිමියන් අතර ඇසුර මටත් බෙහෙවින් ඵලදායි වුණා. මාත් පේරාදෙනිය විශ්ව විද්‍යාලයේ ශිෂ්‍යයකු නිසා උන්වහන්සේ වෙතින් ‍ෙප්රාදෙනිය විශ්ව විද්‍යාලයේ භාෂා අධ්‍යන අංශය ගොඩ නැඟීමට සිදු වු මෙහෙය මා හොඳින්ම දන්නවා.අපේ වරාගොඩ ප්‍රේමරතන හාමුදුරු­‍ෙවා් කුමන පදවි තානාන්තර දැරුවත් අතිශය නිහතමානී යතිවරයාණන් වහන්සේ නමක්. එ.ජා.ප මන්ත්‍රී කබීර් හෂීම් සිය දෙසුම අවසන් කළේ හරබර කවියක් ගායනා කිරීමෙන් අනතුරුවයි.ඉන් අනතුරුව ජනාධිපතිතුමා වේදිකාවට පැමිණි පසු කබීර් මන්ත්‍රීවරයා වේදිකාවේ සිටිනු ජනාධිපතිතුමා දුටුවේ නැත. ජනාධිපතිතුමා ඒ බව දැන ගත්තේ මහාචාර්ය වරාගොඩ ප්‍රේමරතන හිමියන්ගේ පිළිගැනීමේ අනුශාසනාවේදී කබිර් මන්ත්‍රිවරයා ගැන කියුවුණු නිසාය. ඒ සමඟම ජනාධිපතිතුමා වේදිකාවේ පිටුපස අසුන් දෙස බැලුවේ කබීර් මන්ත්‍රීවරයා සිටිනවාද යන්න දැන ගැනීමටය. ඒ සමඟම ජනාධිපතිතුමා අසළට පැමිණි කබීර් මන්ත්‍රීවරයා ජනාධිපතිතුමා අසළට පැමිණ ටික වේලාවක් කථා බහ කරමින් සිට නැවැත්ත් වේදිකා‍වේ පසුපසට ගොස් අසුන් ගත්තේය. මේ සිදුවීම බලාගෙන සිටි මාධ්‍යවේදීන් කියන්නට පටන් ගත්‍තේ සිංදු කියන අලියා ගිය පාරේම කවි කියන අලියාත් යාවිද දන්නේ නැහැ කියායි.ගිය සතියේදී එ.ජා.ප හිටපු නි‍යෝජ්‍ය නායක කරු ජයසුරිය හලාවත මදම්පේ තනිවැල්ල දේවාලයේ දේව මංගල්‍යයට සහභාගී වුයේ වාර්ෂිකව කරනු ලබන චාරිත්‍රයක් ලෙසටයි. ඒ වගේම යක්විල වේරහැර ශ්‍රී සිද්ධාර්ථ රජමහා විහාරයේ දෙමහල් සංඝාවාස ගොඩනැගිල්ල විවෘත කිරීමේ අවස්ථාවටත් කරු සහභාගී වෙලා හිටියා. මේ අවස්ථාවට රජයේ සහ විපක්ෂයේ මැති ඇමැතිවරු රැසක්ම එක් වෙලා හිටියා. කරු සිය කථාවේදී කිව්වේ රටේ යම් යම් විදියට සමාජයේ විනය පිරීහීමට බලපා තියෙන්නේ දරුවන්ට දෙමාපියන්ගේ ඇසුර නොලැබීමත් පන්සලෙන් ජනතාව යම් දුරකට ඈත් වීමත් සහ දහම් අධ්‍යාපනය දරුවන් යොමු නොවීම කියලයි. " මං හැම විටකම දහම් අධ්‍යාපනය ලබපු දරුවෙකුගේ විශේෂත්වයක් දරනවා." කරු සිය කථාවේදී කිව්වා.ගිය සතියේදී පාර්ලිමේන්තු රැස් වුණත් ගිය සතියේ පාර්ලිමේන්තුව එතරම් උණුසුම් උනේ නැහැ. ගිය සතියේ විපක්ෂය විසින් සභාව කල් තබන අවස්ථාවේ රතුපස්වල සිදුවීම ගැන විවාදයක් ගෙන ආවත් එය එතරම් උණුසුම් උනේ නැහැ. නමුත් ඒ විවාදයට මුහුණ දීමට රජයේ මැති ඇමැතිවරු රැසක්ම සුදානමින් පාර්ලිමේන්තුවට ආවත් විපක්ෂය පැත්තෙන් එතරම් අභි‍යෝගාත්මක ප්‍රතිචාරයක් ලැබුණේ නැහැ.මේ අතරතුර ගිය සතියේදී නුවරඑළිය දිසාවට මැතිවරණ උණුසුම තදින්ම දැනිලා තිබුණා. ඒ නුවර එළියේ දෙමළ දේශපාලන බලවතෙක්ගේ අධාරකරුවන් සහ පී දිගම්බරම් පාර්ලිමේන්තු මන්ත්‍රීවරයගේ අධාර කරුවන් අතර ඇතිවු ගැටුම් නිසායි. මේ සිදුවීම කාගේත් කථා බහට ලක් වෙලා තිබුණා. මේ නිසාම දිගම්බරම් මන්ත්‍රීවරයා මේ සිදුවීම් ගැන ජනාධිපතිතුමා මුණ ගැහිලා කරුණු පැහැදිලි කළා.ඉන් අනතුරුව තමයි දිගම්බරම් මන්ත්‍රීවරයා පාර්ලිමේන්තුවට ආවේ. ඒ වෙන විට පාර්ලිමේන්තුවේ ජනාධිපති ලේකම් කාර්යාලයේ ජනාධිපති පාර්ලිමේන්තු කටයුතු ලේකම් කුමාරසිරි හෙට්ටිගේගේ කාමරයට සුපුරුදු විදියට මැති ඇමැතිවරු පිරිසක් ඇවිත් හිටියා. ඇමැති ඩිලාන් පෙරේරා ,ඇමැති මහින්ද යාපා අබේවර්ධන සහ පාර්ලිමේන්තු මන්ත්‍රි ජේ.ආර්.පී සුරියපෙරුම ඇතුළු පිරිසක් එතැන හිටියා. ඒත් එක්ම ‍පී දිගම්බරම් මන්ත්‍රීවරයා එතැනට ආවේ " අපට ගොඩක් කරදර කරනවා" කියාගෙනයි. " මටත් දැන් ඕන දෙයකට ලෑස්ති වෙන්ඩ වෙනවා." පී දිගම්බරම් මන්ත්‍රීතුමා මැති ඇමැතිවරු ඉදිරියේ කිව්වා." මොකද්ද ‍ඔය තරමටම තියෙන හැප්පීම. " ඇමැති ඩිලාන් පෙරේරා පී දිගම්බරම් මන්ත්‍රීවරයාගෙන් අහුවා. " වෙන මොනවත් නෙමෙයි. නුවර එළියේ මිනිස්සු දැන් එතුමා වෙනුවට අපි වටා එක් වෙන්ඩ පටන් අරගෙන. ඒක එයාට තේරිලා. " හිටපු නියෝජ්‍ය ඇමැති වඩිවේල් සුරේෂ් කිව්වා." ගැටුම් හදා ගන්ඩ යන්ඩ එපා. ජනාධිපතිතුමාට ඕනේ සාමකාමී මැතිවරණයක් තියන්ඩ.හබැයි ඉතින් මේ මැතිවරණ ක්‍රමය ය‍ටතේ සාමකාමී මැතිවරණයක් තියන එක ලේසි නැහැ. " ජනාධිපති පාර්ලිමේන්තු කටයුතු ලේකම් කුමාරසිරි හෙට්ටිගේ කිව්වා. ඒත් එක්කම දිගම්බරම් මන්ත්‍රිතුමා කිව්වේ " අපි පුළුවන් තරම් සාමයෙන් තමා ඉන්ඩ හදනවා." කියාය.ඉන් අනතුරුව පී දිගම්බරම් මන්ත්‍රීවරයා තමන්ට සිදු වෙන ප්‍රහාරයන් ගැන ආර්ථික සංවර්ධන ඇමැති බැසිල් රාජපක්ෂ මහත්තයාටත් කිව්වා. " ගැටුම් ඇති කර ගන්නේ නැතිව වැඩ කරන්ඩ. එක්සත් ජනතා නිදහස් සන්ධානයට ලැබෙන්ඩ යන ජයග්‍රහණයට හානි කර ගන්න එක සුදුසු නැහැ. " ඇමැති බැසිල් රාජපක්ෂ මහතා පී දිගම්බරම් මන්ත්‍රීතුමාට උපදෙස් දෙමින් කිව්වා. මේ කථා බහ අතරට කොළඹ දිසා පාර්ලිමේන්තු මන්ත්‍රී දුමින්ද දිසානායක ආවේ " අපි ජ.වි.පෙ පිරිසක් සහයෝගය දෙන්ඩ ආවා. මං ඒ අය සුහදව පිළි අරගෙනයි මේ ආවේ" කියමිනි." ජනාධිපතිතුමා ගැන විශ්වාසය දැන් පක්ෂ භේදයක් නැතිව ගොඩ නැඟෙමින් යනවා. ඒක නතර කරන්ඩ කාටවත් බැහැ. " හෙට්ටි‍ගේ ලේකම්වරයා කියනකොට දුමින්ද සිල්වා මන්ත්‍රීවරයා කිව්වේ තවත් ජ.වි.පෙ කට්ට්යක් එනවා කියලා පණිවිඩයක් එවලා තියෙනවා.එයාලාත් එක් කර ගන්නවා කියායි.දකුණු පළාත් මහ ඇමැති ෂාන් විජයලාල්ද සිල්වාගේ 53 වෙනි උපන්දිනය ගිය සතියේ 17 වැනිදාට යෙදී තිබුණා. එදින උදෑසන සිටම ඔහුගේ ජංගම දුරකථනය ගලා ආ සුබ පැතුම් ප්‍රමාණය අසිමිත වුණා. ඒ අතරින් උදෑසන හයයි විසි පහට පමණ ආ දුරකතන ඇමැතුමෙන් ෂාන් විජයලාල්ගේ මුහුණේ ඇති වු සතුට කාටත් දැක ගන්නට ලැබුණා. එදින උදේ වරුවේ කතරගම සිට ෂාන්ගේ ජංගම දුරකථනයට කථා කළ ජනාධිපතිතුමා ෂාන්ට සුභ උපන්දිනයක් යැයි කියමිනි සුභ පැතුවා. " "මෙරතරම් කාර්යභහුල ඔබතුමා මාගේ උපන් දිනයට සුභ පැතිම ගැන සතුටු වෙනවා. ඒ විතරක් නෙමෙයි රටේ හැම තැනම ඇවිදිමින් රට සංවර්ධනය කරමින් පක්ෂයටත් , රටටත් රටේ සමස්ථ ජනතාවටත් සිදු කරන මෙහෙය ගැන කවුරුත් ඔබතුමාට ණය ගැතියි. " ශාන් විජයලාල් මහ ඇමැතිවරයා කිව්වා.වයඹ පළාත් සභා මැතිවරණ‍යට මේ වන විට ඉදිරිපත්ව සිටින කුරුණෑගල දිසාවේ අපේක්ෂකයන් අතර ඇති වී තිබෙන තරඟය නිසා අපේක්ෂකයෝ දිවා රෑ නොබලා තම මැතිවණ කටයුතුවල නිරතව ඉන්නවා. ගිය සතියේදී වයඹ එ.ජ.නි.ස තරුණ අපේක්ෂකයකු වෙන ජොහාන් ප්‍රනාන්දු ගිය සතියේ බදාදා සිය ප්‍රචාරක රැස්වීම් නිමා කරලා තම නිවෙසට එනකෙට පාන්දර තුන පහුවෙලා තිබුණේ. ඒ වෙනකොටත් ජොහාන්ගේ නිවෙසේ තුන්දාහකට අධික පිරිසක් රැස් වෙලා හිටියා.එතැනට හෙට්ටිපොල ප්‍රදේශයේ ගොවි සංවිධාන රැසකම නියෝජිතවරු ජොහාන්ගේ මැතිවරණ කටයුතුවලට සහාය දීමට එක් වෙලා හිටියා. මේ අතරතුර හෙට්ටිපොල සිට පැමිණි තරුණ ගොවි මහතෙකු විසින් තමන්ගේ උඩ සාක්කුවේ තිබු මංගල ඇරැයුම්පතක් එළියට ගෙන ජොහාන් ප්‍රනාන්දුට කිව්වේ " ඔබතුමා මගේ මංගල උත්සවයට අනිවාර්යයෙන්ම එන්ඩ ඕනේ කියාය. " අනිවාර්යයෙන්ම එනවා මොකද මේ පළවෙනි වතාවට තමයි සල්ලිත් එක්ක වෙඩින් කාඩ් එකක් ලැබුණේ යැයි කියමින් " ජොහාන් ප්‍රනාන්දු තරුණ ගොවි මහතාගේ කරට අතක් දමා ගත්තේය.ඒත් එක්කම එම සිදුවීම ජොහාන් අසළ සිටි අනෙන් අයටත් ප්‍රශ්නයක් වීය. නමුත් සිදුවී තිබුණේ උඩ සාක්කුවේ මංගල ඇරැයුම්පත සමඟම මුදල්ද ගොවි මහතා විසින් ජොහාන් ප්‍රනාන්දුට ලබා දී තිබීමය.සියළුදෙනාම මෙය දැන ගත් පසුව සිනා ගියේය. ඉන් අනතුරුව ජොහාන් ප්‍රනාන්දු ගොවි මහතාට කීවේ මං අනිවාර්යයෙන්ම සදුදා ඔබතුමාගේ මංගල්‍යයට එනවා කියායි.ගිය සතියේදී කුරුණෑගල දිස්ත්‍රික්කයේ කටුගම්පොළ ආසනයේ එ.ජ.නි.ස ප්‍රචාරක රැලි කීපයක් පැවැත්වුණා. ඒ රැස්වීම් සංවිධානය කරලා තිබුණේ කටුගම්පොළ ආසන සංවිධායක ඇමැති අනුර ප්‍රියදර්ශන යාපා විසින්. මේ අතරතුර පන්නල බෝපිටිය ප්‍රදේශයේ පැවැති රැස්විමකට විශේෂ පුද්ගලයෙක් ඇවිත් හිටියා. ඒ වෙන කවුරුවත් නෙමෙයි එ.ජා.ප සභාපති සහ කුරුණෑගල දිසා පාර්ලිමේන්තු මන්ත්‍රී ගාමිණී ජයවික්‍රම පෙරේරාගේ සහෝදරයා වෙන අශෝක පෙරේ‍රායි.එම රැස්වීමට කුරුණෑගල දිසා වයඹ එ.ජ.නි.ස අපේක්ෂක දයාසිරි ජයසේකර සිය වාහනයෙන් පැමිණ බසිනවාත් සමඟම ගාමිණී ජයවික්‍රම ‍පෙරේරා‍ගේ ස‍හෝදරයා පැමිණ දයාසිරි ජයසේකර අපේක්ෂකයා වැලද ගත්තේය. “ මල්ලි මං ඉන්නේ ඔයා එකකයි. ඒකයි මං මෙතැනට ආවේ. ඔයා මෙතැනට එන බව ආරංචි වුණා. ඔයාව දාලා මං යන්නේ නැහැ.” ගාමිණී ජයවික්‍රම පෙරේරාගේ ස‍හෝදරයා කිව්වා.කටුගම්පොළ ආසනයෙන් මෙවර එ.ජ.නි.ස අපේක්ෂකයන් ලෙස තරග වදින නිතීඥ චන්දන යාපා සහ කමල් ‍හේරත් යන අපේක්ෂකයන් සමඟ ගිය සතියේදී දයාසිරි ජයසේකර මැතිවරණ කටයුතුවල නිරතව සිටියේය. “ අපිට කාලයෙන් කාලයට නායකයෝ බිහි වෙනවා. මේ දේශපාලන ගමන යන්ඩ ඊතලයක් වගේ වේගයෙන් යන්න පුළුවන් නායකයෝ ඉන්ඩ ඕනෑ. මේ ඉන්නේ එහෙම කෙනෙක්” ඒ රැස්වීම් අතරතුර දයාසිරි ජයසේකර පෙන්වමින් ඇමැති අනුර යාපා කිව්වා.කුරුණෑගල දිසාවේ සිටින තැලසීමියා රෝගීන් , වකුගඩු රෝගීන් ඇතුළු පිරිසක් සහ සුබසාධනයට ඇති සංවිධාන කීපයක නියෝජිතවරුන් ගිය සතියේදී දයාසිරි ජ‍යසේකර හමුවීමට ඔහුගේ නිවෙසට පැමිණ සිටියහ. “ අපි ආවේ ලෙඩ දුක් ගැන කතා කරන්ඩ නෙමෙයි. අපි කොහොමත් රෝගීන්. ඔබතුමා යන ගමනේදී අපිට ශක්තියක් වෙයි කියලා හිතුවා. අපි වගේ රෝගී ජනතාව‍ බේරා ගන්ඩ ස්ථිර වැඩපිළිවෙළක් හදයි කියලා අපි හිතුවා. ඒ නිසායි ආවේ.”වකුගඩු රෝගීන් ඇතුළු පිරිස කිව්වා.ගිය සතියේදී වයඹ මැතිවරණ කටයුතුවල නිරතව ඉන්නකොට හදිසි අනතුරකින් ගල්ගමුව ප්‍රාදේශීය සභාවේ මන්ත්‍රි බී. ඒ තිලකරත්න මහතා මිය ගියා. කාලයක් තිස්සේ දේශපාලන කටයුතුවලින් ඈත්ව හටපු මන්ත්‍රිවරයා දයාසිරි ජයසේකරගේ දේශපාලන ආගමනයත් එක්ක තමයි යළිත් දේශපාලන කටයුතුවල නිරත වුණේ.නමුත් ඔහුට හදිසි අනතුරක් නිසා ජීවිතය අහිමි වුණා. ඒ නිසාම ගිය සතියේ බදාදා දිනයේ දයාසිරි ජයසේකර අපේක්ෂකයාට සිය දේශපාලන වැඩ කටයුතුවලින් ඉවත් වෙලා ඉන්ඩ සිදු වුණා. ඒ තමන්ගේ සියලුම දේශපාලන ප්‍රචාරක කටයුතු නවත්වලායි. ඒ අනුව දයාසිරි ජයසේකර ගිය බදාදා දිනයේම තලකරත්න ප්‍රාදේශිය සභා මන්ත්‍රිවරයාගේ නිවෙසේ රැදි සිටිමින් සිය සඟයා වෙනුවෙන් ඉටු කළ යුතු යුතුකම් ඉටු කළා.ගිරුවායේ මහා ප්‍රාඥයා ලෙස හදුන්වන මහාචාර්ය මැන්දිස් රෝහණධිරයන්ගේ ගුණ සමරු උත්සයයක් ගිය සතියේදී පැවැත්වුණේ බණ්ඩාරනායක අනුස්මරණ සම්මන්ත්‍රණ ශාලාවේදීයි. ඒ ජනාධිපතිතුමාගේ ප්‍රධානත්වයෙන්. උත්සවයේ විශේෂ දේශනය පැවැත්වුයේ මහාචාර්ය ජේ.බී දිසානායක විසින්.උත්සවයේ පිළිගැනීමේ කතාව සිදු කළේ ශ්‍රි.ල.නි.ප කොළඹ දිසා සංවිධායක නිතිඥ හරිගුප්ත රෝහණධිරයි. ඉන් අනතුරුව මැන්දිස් රෝහණධිර කථිකාවත සිදු වුණා. ඒ එල්ලාවල මේධානන්ද හිමියන් , පාර්ලිමේන්තු මන්ත්‍රි ආචාර්ය ජේ.ආර්.පී සුරියප්පෙරුම සහ ජැක්සන් ඇන්තනීගේ ප්‍රධානත්වයෙන්. ඉන් අනතුරුව පස්වරු හතර හමාරට විතර තමයි ජනාධිපතිතුමා ඒ අවස්ථාවට එක් වණේ.එහිදී ජනාධිපතිතුමා මැන්දිස් රෝහණධිරයන් ගැන වචන කීපයක් කතා කළා. ඉන් අනතුරුව ජනාධිපතිතුමා අතින් මැන්දිස් රෝහණධිර රචනා තරඟයේ ජයග්‍රාහිකාවක වන කුරුණෑගල දිසාවේ දිළිදු ප්‍රදේශයක දැරියකට සහතික සහ ත්‍යාග පිරිනැමීම සිදු වුණා. ඉන් අනතුරුව මැන්දිස් රෝහණධිරයන් සිහි කරමින් හරිගුප්ත රෝහණධිර විසින් මහාචාර්ය තිස්ස කාරියවසම් වෙත මුදලින් රුපියල් ලක්ෂයක මුදලක් පිරිනැමුවා. ඒ මහාචාර්යතුමාගේ පෞද්ගලික වෛද්‍ය කටයුත්තක් සඳහායි. ඒ සමඟම ජනාධිපතිතුමා හරිගුප්ත රෝහණධිරයන්ට කිව්වේ “ හරිගුප්ත මේ වගේ දේවල් තමයි කරන්ඩ ඕනේ. මාත් තිස්ස කාරියවසම් මහත්තයාට ජනාධිපති අරමුදලින් මුදල් යැව්වා.”කියායි.උත්සවයේ කටයුතු අවසන් වු පසුව තේ පැන් සංග්‍රහය පැවැති ස්ථානයට හරිගුප්ත රෝහණධිර විසින් රචනා තර‍ගයේ ජයග්‍රාහී ශිෂ්‍යාවක ගෙන්වා ගත්තා. එතැන ආරක්ෂක ලේකම් ගෝඨාභය රාජපක්ෂත් හිටියා. ආරක්ෂක ලේකම්තුමා එම ශිෂාවට සුබ පැතුවා. ඒත් එක්කම ආරක්ෂක ලේකම්තුමා තම ආරක්ෂක අංශයට කිව්වේ තම නිවෙසේ තිබෙන ඉතා වටිනා නවීනතම ලැප්ටොප් යන්ත්‍රය ගෙනවිත් මේ දැරියට ලබා දෙන ලෙසටයි.“ දුවේ මේ රචනා තරගයෙන් දිනුවා වගේ හොඳට ඉගෙනගෙන රටට හොඳ සේවයක් කරන්ඩ හිතා ගන්ඩ” ආරක්ෂක ලේකම්තුමා කිව්වා. මේ විදියට ආරක්ෂක ලේකම්තුමා කියනකොට ඒ අසලම පාර්ලිමේන්තු මන්ත්‍රි ආචාර්ය ජේ.ආර්.පී සුරියප්පෙරුමත් හිටියා. ඔහු එතැනදී අපුරු කතාවක් රචනා තරගයේ ජයග්‍රාහිකාව වුණ ශිෂාවට කිව්වා. “ කෙල්ලේ ඔයත් මැන්දිස් රෝහණධිර මහාචාර්යතුමා වගේ උගතෙක් වෙන්ඩ. ” කියලායි.චන්දන බණ්ඩාරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>08</month>
      <day>25</day>
    </date>
    <link>http://www.silumina.lk/2013/08/25/_art.asp?fn=af1308251</link>
    <topic>රටටම කිරි දෙන්න අපටම පුළුවන්</topic>
    <author>සාකච්ඡා කළේ</author>
    <content>පැල්වත්ත කිරි නිෂ්පාදනායතනයේ සභාපතිආරියශීල වික්‍රමනායකකිරිපිටි ගැන මේ දවස්වල බොහෝ කතා බහ ඇති වුණා. 'වේ ප්‍රෝටීනවල' සැදුණු බැක්ටීරියාව, ඩීසීඩී, මේ වගේ බොහෝ කරුණු නිසා ඇතැම් කිරිපිටි තහනම් කිරීමටත් වෙළෙඳසැල්වලින් ඉවත් කර ගැනීමටත් නියෝග ලැබුණා. ඒ අතරම ඉස්මතු වුණු කාරණය වන්නේ අපේ රටේ හදන දේශීය කිරිපිටි, දියර කිරි සහ කිරි ආහාර ඉල්ලුමට සරිලන සැපයුමකින් ලබා දිමට නොහැකිද යන්නයි. 'මහින්ද චින්තන' ඉදිරි දැක්මේ ද සදහන් පරිදි රටේ කිරි නිෂ්පාදනය ඉහළ නැංවිමට ඇති අභියෝග හා හැකියාවන් ආදිය හඳුනා ගැනිම වැදගත්. දේශීය කිරි නිෂ්පාදනයේ පෞද්ගලික අංශය නියෝජනය කරමින් ඉදිරියෙන් සිටින පැල්වත්ත කිරි නිෂ්පාදනායතනයේ සභාපති ආරියශීල වික්‍රමනායක මහතා සමඟ අප සාකච්ඡා කළේ අපේ රටේ ජනතාවට අපේ රටේ කිරි පමණක් පරිභෝජනය කළ හැකි දිනයක් එළැඹේද යන්න දැනගැනිමටයි.අපේ රටට පිටරට කිරි අවශ්‍යද?අපට වසරකට අවශ්‍ය කිරි ප්‍රමාණය ලීටර මිලියන 7000ක්. මේ රටේ උතුරේ සිට දකුණ දක්වා ඒකාකාරව විහිදුණු කිරි ගව සම්පත ලක්ෂ 12ක් සිටිනවා. දැනට කිරි දොවා ගන්නේ කිරි එළදෙනුන් 240000කගෙන්පමණයි.ඒ තත්ත්වය යටතේත් අප රටේ අවශ්‍යතාවයෙන් සියයට 44ක් ඒ කියන්නේ ලීටර මිලියන 3000ක් කිරි නිෂ්පාදනය කරනවා. ඉතින් තව කිරි ගවයින් ලක්ෂ තුනකගේ කිරි විධිමත්ව ලබා ගත්තොත් අපට රටේ මුළු අවශ්‍යතාව සපුරාගන්න පුළුවන්. ඒ විතරක් නොවේ අපට කිරි අපනයනය කරන්නට පවා හැකියාව ලැබෙනවා.මෙය සිහිනයක්ද?යාපනයේ ජනගහනයට වඩා කිරි ගවයන් සංඛ්‍යාවක් ඉන්නවා. ඒ සංඛ්‍යාව 283000ක්. අනුරාධපුරයේ 173090ක් සිටිනවා. මේ ආ‍කාරයෙන් රට පුරා කිරි ගවයින් ලක්ෂ 12ක් පැතිරී සිටින බව මා කියන්නේ මහ බැංකු වාර්තාවලට අනුවයි. රටේ තුනෙන් දෙකක් කිරි තවම එකතු කරන්නේ නෑ. ඒ කිරි ටිකත් එකතු කළ විට අපට අවශ්‍ය ප්‍රමාණටත් වඩා කිරි ලැබෙනවා. ඉතින් මෙය කළ නොහැකියි කියන්න පුළුවන්ද?ඒ කිරි ගවයින්ට රටට අවශ්‍ය තරම් කිරි නිෂ්පාදනය කළ හැකියි කියා සිතනවාද?විශාල වශයෙන් කිරි නිෂ්පාදනය කරන රටක් ලෙස ඉන්දියාවේ පවා කිරි දෙනකගෙන් දවසකට ලැබෙන්නේ ලීටර 2.5 ක් වගේ ප්‍රමාණයක්. අනෙක උන්ට වෙනමම තණ පිට්ටනි නැහැ. ලෝකේ කොහේවත් කිරි ලීටර තිහ හතළිහ දෙන එළදෙනුන් නැහැ.ඒ නිසා මේ ඉන්න ගවයන් හරි විදියට කළමනාකරණය කර ගන්නවානම් මෙය අමාරු කාර්යයක් නොවේ. අනෙක එවැනි දේශිය ව්‍යාපාරයක් වටා වක්‍රව වෙනත් කර්මාන්ත රැකියා අවස්ථා ආදිය ඇති වනවා. මෙය රටේ ආර්ථිකය නංවන්න ඉතා වැදගත්.අනෙක අපේ රටට අවශ්‍ය දේශීය කිරි අපට අපේ රට ඇතුළත නිපදවන්න පුළුවන්. පිටරට කිරිපිටි සමාගම් අපේ රටින් ගියාය කියලා කිසි ප්‍රශ්නයක් නැහැ. ඉදිරියට රටටම අවශ්‍ය කිරි නිපදවීමට අපිටම පුළුවන්. ඒ අනුව රටටම කිරි දෙන අභියෝගය අපි බාරගන්නවා.අපිම කිරි නිෂ්පාදනය කර ගැනීමෙන් ඇතිවන වාසිය?අපේ රටට මේ වනවිට වැඩිම ආදායම ලැබෙන්නේ ගෘහ සේවිකාවන්ගෙන්. ඒ කාන්තාවන් පිටරට ගොස් දහදුක් විඳ එවන සල්ලි ආපසු කිරිපිටි ගෙන්වන්න පිටරට යවන්න අපට තිබෙන සදාචාරාත්මතක අයිතිය කුමක්ද? ඔවුන් අපට වසරකට ඩොලර් මිලියන 7000ක් හම්බ කර දෙනවා.තේවලින් දැන්ලැබෙන්නේ ඩොල් මිලියන් 1000ක් පමණයි.‍ ඒ මුදලිනුත් ඩොලර් මිලියන 5000ක් අපි ‍තෙල් ගෙන්වන්න වියදම් කරනවා. කිරිපිටි ඇතුළු කිරි ආහාර ගෙන්වීමට අපි පිට රටවලට දෙන මුදල රුපියල් මිලියන 50,000ක් පමණ වනවා. පිටිකිරි සඳහා වසරකට වැය වන ‍මේ මුදල අපේ දේශිය කිරි නිෂ්පාදනවලින්ඉතිරි කර ගතහොත් හම්බන්තොට වරාය හා දකුණු කොළඹ වරාය සැදීමට ගත් ණය ගෙවා දමන්න පුළුවන්.රටින් ගෙන්වන කිරිවලත් අපේ කිරිවලත් පෝෂණයේ වෙනසක් තිබෙනවාද?ඔව්. ඉතා පැහැදිලි වෙනසක් තිබෙනවා. ගව කිරිවල පමණයි බියුට්රික් අම්ලය පවතින්නේ. නමුත් ප්‍රමිති සහතිකය ලබා දීමේදි සලකා බලන්නේ මේදය පවතීද යන්න පමණයි. ඒ පරීක්ෂණයේ දී මේදය ඇති බව පෙන්වීමට පිටරැටියන් පාම් තෙල්, සත්ත්ව තෙල් ආදි ඕනෑම දෙයක් යොදනවා.කිරිවල පවතින හොඳම පෝෂ්‍යදායී කොටස් ඉවත්කරගෙන් යුරෝපාකරයට චීස් බටර් යවද්දී අපේ වගේ රටවලට ලැබෙන්නේ අහක දමන රොඩුවලින් තැනූ පෝෂණයක් නැති පිටිකුඩු ටිකයි. පිටරට මිනිසුන් බොන්නේ දියර කිරියි. හරිනම් අපත් පානය කළ යුත්තේ දියර කිරියි. නමුත් පිටරැටියන්ගේ බොරුවලට රැවටිලයි අපි පිටිකිරි බොන්නේ.අපට පාසල් යන කාලේ බනිස් කන්න ඉගැන්නුවේ පිටරැටියන් ඔවුන්ගේ පිටි ටික මෙහෙට විකුණාගන්න ඕන නිසයි. අපි බනිස් නොකා ඒවා ගුලිකර බෝල ගැසූ නිසා සීනි බනිස් හදලා අප‍ව රවටලා දැන් අපි ඒවාට හුරු වුණා. ඒවගේ මොවුන්ගේ රොඩු කන්න අපේ රටවල ජනතාව හුරු කරගත යුතතේ කොහොමද කියා ඔවුන් දන්නවා. අපි කාලයක් රැවටුණා. ඒත් තවත් රැවටී සිටිය යුතු නෑ.සමහර කිරි වර්ග නොබිව්වොත් ඇටකටු දිරනවා කියනවා?එහෙම ලෙඩක් හාල්මැස්සන් සාලයන් කන අපේ රටේ අයට හැදෙන්න බෑ. ඔස්ටියෝ පොරෝසිස් කියා ලෙඩක් ඇත්තේත් නෑ. මේක දස මහ යෝධයන් හිටිය රට. අපේ සීයලාට ආච්චිලාට ඔය කොයි ලෙඩේවත් තිබුණද?ඒ අය හොදට ගෙදර දොවන කිරි ටික බීලා, වත්තේ පිටියේ හැදෙන එළවළු පළා ටිකයි අපේ ග‍‍‍‍‍ඟෙන් මුහුදෙන් ලැබෙන් මාලු ටිකයි කාලා දරුවන් හදා වඩාගෙන දිගු කාලයක් ජීවත් වුණා. අද බහුජාතික සමාගම් කියන දේවල් අහගෙන ඔවුන් එවන රොඩු බොඩු කාලා බීලා ලෙඩ්ඩු වෙනවා.එතකොට වේ ප්‍රෝටීන් ඒවාට යොදන්නේ ඇයි?වේ ප්‍රෝටීන කියන්නේත් එළ කිරිවල ඉබේම තිබෙන ද්‍රව්‍යයක්. සාමාන්‍ය කිරි වීදුරුවක වේ ප්‍රෝටීන සියයට දෙකක් තිබෙනවා. ඒවාත් අර ආකාරයෙන්ම ඉවත් කරගෙන ආපසු එකතුකරලා වැඩි මිලට අපටම විකුණනවා. මේ රටට ගෙන්වන්නේ මේදය ඉවත් කළ කිරි.‍බොහෝ වේලාවට මෙහෙදි තමයි අනිත් ද්‍රව්‍ය එකතු කරන්නේ. අනෙක පිට රටින් ගෙන්වන කිරිපිටි මෙරටට නැව්වලින් එන්නත් මාස දෙකතුනක් පමණවත් ගතවෙනවා. අපේ රටේ දියර කිරි හා පිටිකිරි නිෂ්පාදනය කළ විට දවසක් දෙකක් ඇතුළත රට පුරාම බෙදාහරින්න පුළුවන්. අපේ රටේ කිරි භාවිතයට ගන්නවා නම් අමුතුවෙන් වේ ප්‍රෝටීන යොදන්න ඕන නෑ.එතරම් හොඳ තත්ත්වයක් යටතේ කිරි නිෂ්පාදන රටට ලබා දීමට හැකිනම් ඇයි ඒවා ජනප්‍රිය කරන්නේ නැත්තේ?පිටරටින් ගෙන්වන හැම ‍දේටම මුදලාලිලාට වැඩි කොමිස් මුදලක් ලැබෙනවා. උදාහරණයක් ලෙස පිටරට කිරිපිටි පැකැට්ටුවකින් රුපියල් 125/= වෙළෙන්දාට ලැබෙන නිසා ඔවුන් ඒවායේ මොනවා තිබුණත් පාරිභෝගිකයන් උනන්දු කරමින් ඒවා විකිණීමට උත්සාහ ගන්නවා.නමුත් අපේ කිරිගොවීන්ගේ සමූපකාර සමිති මඟින් කිරි එකතු කර අපි හදන දේශීය කිරි පිටි විකිණීමට සතොස බෑ කීවා ඒ කොමිස් මුදල අඩු නිසා. අපි කියන්නේ ඒ මුදලේ ලාභය ලැබිය යුත්තේ වෙළෙන්දාට නොවෙයි පාරිභෝගිකයාට බවයි. අපි ඒ මුදල පාරිභොගිකයාට ඉතිරි කර දුන්නොත් කිරිපිටි පැකැට්ටුවට අමතරව සීනි රාත්තලක්, හාල් කිලෝවක් සහ බිත්තර 5කුත් ගෙදර අරගෙන යන්න පුළුවන් වෙනවා.නමුත් මේ තත්ත්වය මැඩපවත්වමින් තමයි පෞද්ගලික ලාභය සදහා වෙළෙන්දන් මේ අයුරින් හැසිරෙන්නේ. ඉතින් කොහොමද අපි මේ රටේ දේවල් වෙළෙඳුන් හරහා ජනප්‍රිය කරවන්නේ. අනෙක් උදාහරණය සීනි. අපේ රටේ සීනි නිෂ්පාදනය කරද්දි අපෙන් සියයට 15ක් බදු ගත්තා. ඒත් සුද්දන්ට ඩොලර් 500ක් අතට දුන්නා. එහෙම තත්ත්වයකට තමයි දේශීය නිෂ්පාදකයින්ට මුහුණ දෙන්න වුණේ.ඔබ කියන්නේ දේශීය කිරි නිෂ්පාදකයන්ට කිසිම සහායක් කාගෙන්වත් ලැබෙන්නේ නැහැ කියලද?මම නැගෙනහිර පළාතේ ඉඩමක් ‍තෝරාගෙන එහි කර්මාන්ත ශාලාවක් හදන්න දැන් කාලයක් තිස්සේ උත්සාහ කරනවා. නමුත් අදටත් එය කරගත නොහැකිව තිබෙන්නේ සමහර නිලධාරීන්ගේ කකුලෙන් ඇදීමේ වැඩපිළිවෙල නිසයි. ඇත්තෙන්ම උතුරේ හා නැගෙනහිර පළාත්වල කිරි ගොවීන්ගේ කිරිටික අරගෙන ඔවුන්ගේ ආර්ථිකය ශක්තිමත් කරන්නට වැඩපිළිවෙළක් තිබුණානම් පසුගිය කාලයේ මෙන් ලේ පිපාසයක් ඔවුන්ට ඇති නොවන්නටත් ඉඩ තිබුණා. ඉදිරියේ දීත් ඒ දේ නොවන්නට නම් අප මෙවැනි කටයුතු මඟින් ඔවුන්ගේ ආර්ථිකය නංවා මානසික පීඩනය දුරු කරලිය යුතුයි.දකුණේ ද විය යුත්තේ එයයි. ඒ බව දන්නා ජනාධිපතිතුමාත්, බැසිල් රාජපක්ෂ සහ මහින්ද යාපා ඇමතිවරුත් මෙය ක්‍රියාත්මක කළ යුතුය යන මතයේ සිටිනවා‍. ඔවුන්ගේ සහාය ලැබෙනවා. මහින්ද චින්තනයේ දියර කිරි ජනප්‍රිය කරවීම පිළිබඳ සඳහන් කර තිබෙනවා. ඒ අනුව මේ රටට අවශ්‍ය කිරි අපේ රටේම නිපදවා රට කිරිවලින් ස්වයංපෝෂණය කරන්න අපට පුළුවන්.සාකච්ඡා කළේනිහාල් පී. අබේසිංහඅරුණි මුතුමලීකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>08</month>
      <day>25</day>
    </date>
    <link>http://www.silumina.lk/2013/08/25/_art.asp?fn=af1308252</link>
    <topic>ආදරණීය චමත්කාරයක අපූර්වත්වය හෙවත් සමනල සංධවනිය</topic>
    <author>- කසුරි</author>
    <content>මේ බ්‍රහස්පතින්දා හිමිදිරියයි. තවම කුකුළන් හඬලන හඬවත් ඇසෙන්නේ නැත. අරුණලු වැටෙන්නට තව බොහෝ වේලාවක් තිබේ.පෙරදා රාත්‍රියේ ඇතිවූ කම්පනය සටහනක් බවට පත්කරන්නැයි මසිත මට බලකර කියා සිටී. එබැවින් හීතල අන්ධකාර හිමිදිරියේ මේ සටහන තබමි.සැන්දෑවත් රාත්‍රියත් අතර වූ හෝරාවේ මා දුටුවේ චමත්කාරයේ සිහිනයක් දැයි සිතන්නට ගන රාත්‍රියේ බොහෝ වේලාවක් ගත කළෙමි. එහෙත් හිමිදිරිය වන විට ඒ සිතිවිල්ල යටපත්ව පෙරදා රාත්‍රියේ මා දුටුවේ සිහිනයක් නොව කවියක් යැයි මට සිතෙන්නට පටන්ගත්තේ චමත්කාරයේ කම්පනය සෙමින් සෙමින් රටාවකට පෙළ ගැසෙන්නට පටන් ගැනීමත් සමඟය.එබැවින් “සමනල සංධවනිය” කවියක් යැයි මොහොතකට සලකන්නට ජයන්ත චන්ද්‍රසිරි ගෙන් අවසර පතමි.නාරද දිසාසේකරගේ “මුළු හදින් මම ඇයට පෙම්කොට” ගීතය ඇසි බොහෝ කලකට පසු අමරසිරි පීරිස්ගේ “හන්තානට පායන සඳ” ගීතය මසිත චමත්කාරයෙන් පිරවූ අයුරු මම සිහිපත් කරමි. එහෙත් තිස්ස අබේසේකරගේ “විරාගය” සිනමා පටය නාරද ගේ “මුළු හදින් මම” ගීතයටත්, ජයන්තගේ “සමනල සංධවනිය” අමරසිරි පීරිස්ගේ “හන්තානට පායන සඳ” ගීතයටත්, සම කරන්නට මම උත්සාහ නොකරමි.එහෙත් “විරාගය” වේදනාවෙන් පිරි පාළු හුදෙකලා කඳු යායක් නම් “සමනල සංධවනිය” නේක වර්ණ පුෂ්පයන් ගෙන් පිරි ආදරණීය උයන් තෙරක් යැයි සිතන්නට මම උත්සාහ කරමි.ඉකි ගසන අතීතයේමගේ නොවනමගේ ම ආදරයක් තිබුණාසමනල සංධවනිය පුරාම ඇසෙන අමරසිරි ගේ ගැඹුරු වේදනාබර හඬ මා තුළ ශේෂ කළේ අනුවේදනීය රිදුමකට වඩා සංවේදී චමත්කාරයක් යැයි මට සිතේ. සිනමා පටයක් කඳුළක් වූ අවස්ථා බහුලව ඇති නමුත් සිනමා පටයක් කවියක් වූ අවස්ථා දුර්ලභය. විශේෂයෙන් සිංහල සිනමාවේ දක්නට නොමැති තරම්ය.එවැනි සිනමා කවියක් නිර්මාණය කරන්නට මීට පෙර ද කිහිප දෙනකු කිහිප විටක්ම උත්සාහ කර ඇති නමුත් ඒවා කවි බවට පත්වූයේ නැත. ඒවා හුදු වාක්‍ය රචනා ලෙසින්ම අතීතයට ගියේය.මල් පිපෙන්නේ විච්ඡේදනය කොට මනිපත, ඩිම්බ කෝෂය, කලංකය ආදි වශයෙන් කැබලි කරන්නට නොවේ. විඳින්නටය. කවියක් වුවද එසේමය. එබැවින් සමනල සංධවනිය ද එසේමය. මේ සිනමා කවිය විච්ඡේදනය කර බලන යාන්ත්‍රික විද්‍යාඥයකු වීමට මට අවශ්‍ය නැත.එහෙත් කෘතිය විච්ඡේදනය නොකර එක් දෙයක් පමණක් පවසමි. චරිත පෙළගැස්ම කවිය නම් මවන පරිසරය තනුවක් වී ඇති බවය. එබැවින් මෙය කවියේ සීමා මායිම් සමතික්‍රමණය කරමින් ගීයක් බවට පත්වෙයි.එසේම සංධවනිය යනු ගීතයටත් ඔබ්බෙන් තිබෙන්නකි. එබැවින් ජයන්තගේ “සංධවනිය” යන නාම විශේෂණය මේ සඳහා උචිතම හඳුන්වාදීම යැයි මම අවසානයේ තීන්දු කරමි.එහෙත් සංධවනිය මැවෙන්නේ වයලිනයේ හෝ ෂෙලෝ අතරින් නොවේ. සරල එහෙත් සංකීර්ණ හැඟීම් සහ සිතිවිලි සමුදාය අතරිනි. ඒවායේ රිද්මයානුකූල චලනය විසින් චමත්කාරයේ සංධවනිය නිර්මාණය කරයි. “සමනල සංද්වනිය” චමත්කාරජනක කවියක් යැයි මසිත මට පවසන්නේ එබැවිනි.ඒකාකාරි රජ කතා රැල්ලක වාණිජවාදී ගලා හැලීමට එරෙහිව උඩු ගං බලා පාවෙන ෆැන්ටසි මල් පෙත්තක් නිර්මාණය කිරීමට තරම් සංවේදී වීම ගැනත් එඩිතර වීම ගැනත්, එක සෙවණ යට දශක දෙකක් පමණ සිටි බොහෝ කලකට පෙර සිට ම නිර්මාණ උල්පත දුටු මිතුරකු වශයෙන් මම පෞද්ගලිකව ජයන්ත ගැන ආඩම්බර වෙමි.දෙවනුව සිනමා තිරය මතින් බොඳ වී දියවි යන සියුම් බව සහ සංවේදී බව නැවත නව තාක්ෂණයෙන් සපිරි වර්ණ සිතුවමක් බවට පත්කිරීම පිළිබඳව රසිකයකු ලෙසින් නැවත වරක් ආඩම්බර වෙමි. ‘සමනල සංධවනිය’ නැරඹීමෙන් ශේෂ වූයේ කුමක්දැයි කියා යමකු මගෙන් ප්‍රශ්න කළහොත් “ආදරණීය චමත්කාරයක අපූර්වත්වය” යැයි මම නොපැකිළව පිළිතුරු දෙමි.- කසුරිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>08</month>
      <day>25</day>
    </date>
    <link>http://www.silumina.lk/2013/08/25/_art.asp?fn=af1308253</link>
    <topic>බෙන්තර ජීවිතාරක්ෂක භටයන්ගේ ජීවිත අවදානමේ</topic>
    <author>සටහන හා සේයාරූ ඉඳුරුව සමූහ</author>
    <content>බෙන්තර මුහුදු වෙරළට ඉහළින් අහසේ හිරු අවරට හැරී පැයකට වඩා ගත වෙමින් නොතිබිණි. එදා නිකිණි පුන් පෝදා වෙරළ තීරය පුරා තිබුණේ දැඩි ජනාකීර්ණ බවෙකි‍. දෙස් විදෙස් සංචාරකයන් දෙදහසක් පමණ පැමිණ සිටි නිසා සංචාරක මණ්ඩලයට අයත් බෙන්තොට නිවාඩු නිකේතනයේ ජීවිතාරක්ෂක භටයන් තිදෙනා ද සිටියේ දැඩි විමසිල්ලකින් මෙන් ම නොඉවසිල්ලකිනි.එදා බේරාගත් අය ජීවිතාරක්ෂක භටයන් හා උදව් කළ පිරිසත් සමඟ (ඉදිරියෙන් මැද සිටින්නේ දියේ ගිලෙන්නට ගිය තිදෙනායි)සුමිත්, නන්දන හා කුමාර අබලන් උපකරණ සමඟනන්දන, පතිරණ, කුමාර යන භටයන් තිදෙනාගේ පහළොස් වසරක සේවා පළපුරුද්ද අනුව යම්කිසි අනතුරක සේයාවක් ‍ඔවුන්ට ඉවෙන් මෙන් දැනෙන්නට විණි. තිදෙනාගේ ම උකුසු ඇස් වෙරළ තීරයේ සිට මුහුදේ තදින් ම දිය වැල් මතු වන තැන් වෙත යොමු වූයේ අසුරු සැනිණි.ඒ සමඟම වෙරළේ සිට මීටර් 150 ක් පමණ ඈතින් ඔවුන් දුටුවේ, ජීවිතයත්, මරණයත් අතර පොර බදන තිදෙනෙකි. හිතන්නට කාලයක් නැත‍. දිය වැල්වලින් ගහන මුහුදේ අපේ වීර භටයන් තිදෙනා ඇදී ගියේ තම ජීවිත ගැන පවා නොසිතමිනි.ඒ වනවිට මුහුදේ නාමින් විනෝද වෙමින් සිටි තිදෙනෙක් දිය වැලකින් ගැලවෙන්නට නොහැකිව දිවියේ අන්තිම සටනට සැරසෙමින් සිටියත්, අපේ විරුවන් තිදෙනා නිසා මේ ජීවිත තුන මරු කටින් ගලවා ගත හැකි විය. ඒ විනාඩි 40 ක පමණ දැඩි සටනකින් පසුව ය.මේ අන්දමින් බේරුණේ, ද සර්ප් හෝටලයේ නේවාසිකව සිටි, බැෂේවා නතාලියා (20) නම් රුසියන් තරුණියක් හා අලුත්ගම, ධර්ගා නගරයේ පදිංචි මොහොමඩ් සබීර් (24) මොහොමඩ් සහීර් (28) නමැති මුස්ලිම් තරුණයන් දෙදෙනෙකි.ජීවිතාරක්ෂක වීර භටයන් වූයේ මාතර ඊ.ඒ. නන්දන (33) අම්බලන්ගොඩ, කුමාර සිල්වා (35) හා මාතර ජේ.එච්. පතිරණ (37) යි. අඹගහ හන්දියේ සුමිත් කුමාර, ප්‍රභාත් සහ ජනක යන අයගේ උදව් ද ඔවුන්ට ලැබිණි. ඒ සිදුවීමේදී පතිරණගේ පාදයක් පෙරළී ආබාධයකට ද ලක්විණි. සංචාරකයන්ගේ පැත්තෙන් මේ කතාව සුන්දර වුව ද, අපේ වීරයන්ගේ පැත්තෙන් නම් හරිම ශෝකාකූලය.ලංකාවේ ප්‍රථම ජාතික නිවාඩු නිකේතනය ඇත්තේ බෙන්තර ය. බෙන්තොට මේ නිකේතන මුහුදු තීරය කි.මීටර් තුනක් පමණ වේ. මේ සීමාවේ තරු හෝටල ම හතකි. ඒ සැමට ම වඩා වැදගත් වන්නේ අවම පහසුකම් මධ්‍යයේ මේ තිදෙනා ජීවිත 200 ක් පමණ බේරා ගැනීමයි.මෙහි කටයුතු පිරීක්සීමට පසුගිය මැයි මස 26 වැනි දින සංචාරක මණ්ඩලයේ සභාපතිවරයා මෙහි පැමිණ ඇත. ඔහු පවසා ඇත්තේ, මෙහි වැදගත් ම රැකියාව කරන‍ මේ තිදෙනාට අවශ්‍ය පහසුකම් වහාම සලසා ‍දිය යුතු බවයි.ජීවිතාරක්ෂක ඒකකයේ ගොඩනැඟිල්ලසුළි කුණාටුවෙන් ගොඩනැඟිල්ලට වී ඇති හානිඑහෙත් ඔවුන්ගේ ප්‍රශ්න තවමත් විසඳී නැත. ඔවුන්ට ප්‍රශ්නයක් නොවන්නේ, රැකියාව ස්ථිර කිරීම පමණෙකි. අඩුම තරමින් පානීය ජල බිඳක්වත් නැති ඔවුන් කරන මෙහෙවර ඇගයීමක් ද නැත. බීච් හෝටලය මගින් පමණක් මෙසේ ජීවිත බේරාගත් විට සහතික පිරිනමා ඇත.“අපි ගැන මෙහෙම කතා කරලා, අපේ දුක සැප, විමසන්න ආපු එකත් ලොකු දෙයක්‍. පත්තරේ පළ නොවූවත් කමක් නැහැ.මේ විදියට ඇවිත් හොයලා බලපු එකම අපට ඇති...” ඔවුන්ගේ සංවේදී හැඟීම් ඒ ප්‍රකාශයෙන් ම මනාව පැහැදිලි නොවන්නේ ද?“උදේ 8.00 සිට හවස 4.45 දක්වා අපේ සේවා කාලය වුණත්, අපි හවස 6.45 වන තුරු ඉන්නවා. අපට දිනකට අතිකාල පැය දෙක බැගින් උපරිම පැය විස්සක් ලැබෙනවා. වැටුප නම් සොච්චමක්. අවුරුද්දේ දවස් 365 ම වැඩ කරනවා.2000 මාර්තුවල මුලින් ම අපි හත් දෙනෙක් වැඩ කළා. දැන් අපි තුන් දෙනයි.” “අපේ ක්‍රියාවන් අගය කරන්නේ පත්තරවලින් විතරයි. ඒක අපට හරියට වටිනවා. අප විවාහකයි. අපි දෙන්නෙකුට දරුවෝ දෙන්නා බැගිනුත්, එක් කෙනෙකුට එක දරුවෙකුත් ඉන්නවා.ඒ කොහොම වුණත් වතුරට නම් බය නැහැ. වෙරළ තීරයේ රතු කොඩි සහිත කණු හිටවා තිබෙනවා. ඒ අවදානම් කලාප හැඟවීමටයි. ඒත් සමහරු ඒවාට අපත් එක්ක රණ්ඩු වෙනවා. අපට පහර දීලත් තියෙනවා.”“අපට මෝටර් ස්කූ‍ටරයක්, ඩිංගි බෝට්ටුවක්, ලබා දෙනවා නම් මේ වෙරළ තීරයේ ඕනෑම තැනකට විනාඩි දෙක තුනකින් යා හැකියි. මේ දෙකටම රුපියල් ලක්ෂ 40 ක් විතර යයි. අපේ දුර බලන උපකරණ ඇතුළු හැම උපකරණයක් ම දැන් අබලන්. හෝටල් වලින් කිසි සැලකිල්ලක් නැහැ. ඇගයීමක් නැහැ. ඇගයීම අපට විශාල මානසික ශක්තියක්.”“අප සේවය කරන්නේ, විශේෂ පුහුණුවක් ලබා ගෙනයි. ඒ වගේ ම වසර දෙකකට වරක් ප්‍රායෝගික හා ලිඛිත පරීක්ෂණ පවත්වා සේවා අලුත් කරනවා. ප්‍රායෝගික පරීක්ෂණයේදී විනාඩි 9 ක දී මුහුදේ මීටර් 400 ක් පිහිනන්න ඕනේ. දැනට අප මේ ප්‍රදේශයේ දරු දැරියන් 100 කට පමණ බෙන්තර ග‍ඟේ පිහිනුම් කටයුතු පුහුණු කරනවා. බෙන්තර ඉතිහාසයේ ප්‍රථම වරට ගැහැනු ළමයි පවා පුහුණු වෙනවා. මාසයකට දින 12 ක් මේ පුහුණු පන්ති පවත්වනවා.”මේ සියල්ලට අමතරව ජීවිතාරක්ෂක ඒකකය සඳහා ඉදිකර ඇති ගොඩනැඟිල්ලේ ඉහළ මහලේ විශාල වීදුරු තහඩු කීපයක් පසුගියදා සුළි කුණාටුවෙන් ගැලවී කැඩී බිඳී ඇතත්, මේ දක්වා ඒ ගැන සොයා බැලීමක්වත් කර නොමැත. ලක්ෂ ගාණක් වැය කර ඇති මේ ගොඩනැඟිල්ලේ නඩත්තු වැඩ නොකිරීමෙන් එහි කොන්ක්‍රීට් හා සුදු යකඩ බට හා ඇඳි ආදිය දිරාපත් වී අනතුරුදායක බවක් ද පෙන්වයි.අවදානම් එහෙත් අතිශයින් වැදගත් රැකියාවක නිරත වන මේ පිරිසට, නිසි පහසුකම් ලබාදී, දෙස් විදෙස් සංචාරකයන්ගේ ජීවිත බේරා ගැනීමට සංචාරක මණ්ඩලය කටයුතු නොකරන්නේ ඇයි? තරු හෝටල්ම හතක් ඇති මේ වෙරළ තීරය ගැන අදාළ බලධාරීන් මෙන් ම හෝටල් කරුවන් දැඩි අවධානයක් යොමු කළ යුතු නොවේ ද?සටහන හා සේයාරූ ඉඳුරුව සමූහඇම්.පී. මුනිදාසකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>08</month>
      <day>25</day>
    </date>
    <link>http://www.silumina.lk/2013/08/25/_art.asp?fn=af1308254</link>
    <topic>“අතක් නැතිව මාස හයක් දුක් වින්දා”</topic>
    <author>සුනිල් දයා අල්විස්</author>
    <content>මේ වසරේ ඉකුත් ජනවාරි 19 වැනිදා අචලා ප්‍රියදර්ශනී යන නම ප්‍රසිද්ධියට පත්වූයේ කොළඹ ජාතික රෝහලේ දී ඇගේ ජීවිතය බේරා ගැනීමට යැයි පවසා වම් අතේ කොටසක් කපා ඉවත් කිරීමේ සැත්කම නිසා ය.මේ සිදුවීමෙන් පසු ඉකුත් ජූලි මස අවසන් සතියේ අචලාගේ අහිමිවූ වම් අතට කෘත්‍රිම අතක් සවි කිරීම ජර්මනියේදී සිදුවිය. මේ අත සවිකර ගැනීමට අචලා සමඟ ඇගේ මව ජී. ලීලාවතී මහත්මියත් ජර්මනියට ගියේ ජීවිතයට අලුත් අත්දැකීමක් එකතු කර ගැනීමට ය.‘ජර්මනියේ ඔටෝ බොක්සි හෙල්ත් කෙයා’ ආයතනය අචලා වෙනුවෙන් මෙම අත නිපදවා තිබේ.මේ අත සවිකර ගැනීමටත් රුපියල් ලක්ෂ පනහක පමණ මුදලක් වැය වී ඇත‍. ජනාධිපති අරමුදල මගින් මේ සඳහා මුළු බැර පැන දරා තිබේ.මාතර රෝහලේ වෛද්‍ය ප්‍රතිකාරවල ප්‍රමාදයන් හා නොසැලකිල්ල හේතු කොට අචලා ගේ වම් අතේ කොටසක් කපා දැමීමේ සිද්ධිය රට පුරා මේ සමඟ ම පැතිර යද්දී ඇය වෙනුවෙන් කෘත්‍රිම අතක් ලබාදීමට මහින්ද රාජපක්ෂ ජනාධිපතිතුමා පොරොන්දු විය.මේ පොරොන්දුව ඒ ආකාරයෙන් අද වනවිට අචලාට ඉටු වී තිබේ. රාජ්‍ය ආරක්ෂක අමාත්‍යාංශයේ මූලිකත්වයෙන් යුද හමුදාවේ පුනරුත්ථාපන අංශය මේ කටයුතුවලට මූලිකව ක්‍රියා කෙළේ ය‍. ජර්මනියට යෑමට සහ ආපසු ශ්‍රී ලංකාවට ඒමට විදේශ කටයුතු අමාත්‍යාංශයේ සහාය අචලාට සහ ඇගේ මවට ලබාදී තිබුණි.කෘත්‍රිම අත ජර්මනියේදී සවි කිරීමෙන් පසු එම අත සවි කළ සෞඛ්‍ය ආයතනය මගින් උපදෙස් හා අතේ ක්‍රියාකාරිත්වය හා හුරුකර ගැනීම් පිළිබඳ අවබෝධයක් ද පුහුණුවක් ද ලබාදී තිබේ.දින විසි තුනක පමණ කාලයක් අචලාත් මවත් ජර්මනියේ ගත කළහ. ඒ සඳහා අවශ්‍ය පහසුකම් ද සලසා තිබුණි. අචලාත් මවත් පසුගිය සති අග ආපසු ලංකාවට පැමිණි අතර දින කිහිපයක් කොළඹ රැඳී සිටියහ.අචලා ප්‍රියදර්ශනී නීති ශිෂ්‍යාව ජර්මනියේ ඔටෝබොක් හෙල්ත් කෙයා ආයතනයෙන් කෘතිම අතක් ලබා ගෙන පසු ගිය 21 වන දින සැදෑ යාමයේ ඌරුබොක්ක හීගොඩ තම නිවසට පැමිණියාය.ඇය පැමිණීමට පෙර ඇගේ නිවසට අපි ගියෙමු. වේලාව රාත්‍රී 7 ට ආසන්න වෙමින් තිබුණි.අචලාගේ මව ඉද ගන්නට ඇරයුම් කළාය .වෙලාව රාත්‍රී 6.40 පමණ විය .අචලා සමග ඇයගේ අයියාගේ පුතාද නිවසට පැමිණීයාය.ඇය නිවසට එන ආරංචියට පවුලේ ළඟම ඥාතීහු නිවසට එක් රොක් වී සිටියහ.කොළඹ සිට මඟ බස් රථ වලින් පැමිණි ඇය දැඩි විඩාබර ගතියකින් පසු වූවද නිහතමානී සිනාවකින් මට සංග්‍රහ කළේය.සැතපුම් 137 දුරක් ගෙවා පැමිණි යද වෙහෙස නොබලාම ඇය විස්තර කථා කිරීමට මා සමග දොඩමලු වූවාය.‘‘විභාග වැඩ අවසන් වෙලා මම ජූලි 27 දින අම්මත් සමග ජර්මනිය බලා පිටත්ව ගියා.ජර්මනියෙ ඔටෝබොක් හෙල්ත් කෙයා ආයතනය තමයි කෘතිම අත නිෂ්පාදනය කළේ එම සමාගමේ ලංකා නියෝජිත රිසාන් නදීර් මහත්මයා අප සමඟ ගියා .එම සමාගම අපට ඉතා හොදින් සැලකුවා.අපට රෝගියෙක් හැටියට හෝ පාරිභෝගිකයෙක් හැටියට සැලකුවෙ නෑ.එයාලගෙම කෙනෙක් ලෙසටයි අපිට සැලකුවෙ.කෘතිම අත සවි කර ගෙන ඒ රටේ කෙටි සංචාරයක් කිරීමටත් අවස්ථාව ලැබුණා.ජර්මනියේ ගතකල දින කීපය මගේ ජීවිතයේ අලුත් අත්දැකීමක් වුනා.සවි කල අත මට තරමක් ප්‍රයෝජනවත්.අතක් නැතුවම ඉන්නවට වැඩිය කෘතිම අතක් ලැබීමත් ඉතාම වටිනවා.මම අත නැතුව මාස හයක් ජීවත් වුනා.දැන් කෘතිම අතක් ලැබීම නිසා මට එක්තරා අන්දමක සැනසීමකුත් හිතේ තියෙනවා.මේ අතෙන් ලියන්න බැහැ.යමක් අල්ලන්න,යමක් අල්ලා අරගන්න පුළුවන්.අතේ ඇඟිලි හතරක් එකට සම්බන්ධ වෙලා ,නවන්න දිගහරින්න පුළුවන් අන්දමට ක්‍රියා කරවන්න පහසු ලෙසයි අත නිර්‍මානය කරල තියෙන්නෙ.මගේ අතේ මස් පිඩුවල ක්‍රියාකාරිත්වය අනුව කෘතිම අතේ ඇති ‘සෙන්සස්, එකක උපකාරයෙන් තමයි ඇගිලි දිග හරින්න නවන්න හැකියාව ලැබෙන්නේ. කෘතිම අත වැලමිට ළඟින් නවන්න මගේ දකුණු අතින් උදව් කරන්න ඕන.අත ඕන ප්‍රමාණයට නවන්න,දිගහරින්නත්, අවශ්‍ය ප්‍රමාණයට අත නවා තබා ගන්නත් හැකියාව තියෙනවා. අතේ බර කිලෝ ග්‍රෑම් 2.5 පමණ වෙනවා.කෘතිම අත ලබා ගැනීමට අතිගරු ජනාධිපතිතුමා මුදල් ලබා දුන්නා. ගුවන් ටිකටි පත් ශ්‍රී ලංකන් එයාර් ලයින් ආයතනයෙන් නොමිලේ ලබා දුන්නා. මේ සියලුම දේ සදහා නාමල් රාජපක්ෂ මහතා, යුද හමුදාවෙ සර්ලා කීප දෙනෙක්,විදේශ කටයුතු අමාත්‍යාංශය,ජාතික ආරක්ෂක අමාත්‍යාංශය විශාල ලෙස උදව් කළා. මම මේ සෑම සියලුම දෙනාටම අනේක වාරයක් ස්තුති වන්ත වෙනවා.,මව ලීලා ගණිතගේ මහත්මිය මෙසේ අදහස් පළ කළාය.මගේ දුවට අත අහිමි කරමින් වැරද්ද කරපු අය නෙවි මේ වැඩේට අතගැහැව්වෙ. හැමෝටම උදව් කරන ජනාධිපතිතුමයි මේ වැඩේට මැදිහත් වුණේ.එතුමා කරපු මේ උදව්වට අපි පිං දෙනවා.ඒ විතරක් නෙවි එතුමා ලෝකෙටම ජනාධිපති වෙන්න කියල මම ප්‍රාර්ථනා කරනවා.ගෑනු ළමයෙකුට තමන්ගෙ වැඩ කරගන්න අනීවාර්යෙන්ම අත් දෙකම අවශ්‍ය වෙනවා.පිරිමි ළමයෙකුට වඩා ගැහැනු ළමයෙකු සිදු කරන කටයුතු බොහොමයි.මාතර රෝහලේ මේ වැරද්ද කරපු අයට අපි වෛර කරනවා නෙවි. ඒ අයට දැන් වුණත් කාලය තියනවා වෙච්ච වැරද්දට සාධාරණයක් කරන්න. අපිට උදව් කරපු සියලුම දෙනාට පින් දෙනවා.වැරැද්ද කරපු අයත් යම්කිසි සාධාරණයක් කරනව නම් ඒ අයටත් පින් සිද්ද වෙනවා.පියා වී.කේ.සුගතදාස මහතා දූට කෘතිම අතක් ගැබීම ගැන සතුටු වෙනවා . ඒත් අත අහිමි වීමේ වේදනාව තියෙනවා.මේ සදහා උදව් කළ අතිගරු ජනාධිපතිතුමා ඇතුළු සියලුම දෙනාට ස්තුති වන්ත වෙනවා.දුප්පත් අපිට මෙහෙම දෙයක් කර ගන්න මුදල් සොයා ගන්න අමාරුයි.කෘතිම අතකින් කටයුතු කිරීමෙදි අපහසුතා ඇති වෙනවා.නිවසට පැමිණෙන විට කෘතිම අත පැළද ගෙන නොපැමිණි ඇය අපගේ ඉල්ලීම මත එය පැළද ගත්තාය.අතෙහි ක්‍රියාකාරිත්වය ගැන පැහැදිලි කරමින් එය ක්‍රියා කරවීමටද වෙහෙස නොබලා කටයුතු කිරීම ගැන ඇයට මාගේ පෞද්ගලික ස්තුතියද පළ කළ යුතුය.රාත්‍රී 7.30 ට ආසන්න වෙමින් තිබූ නිසා ,අචලා ප්‍රියදර්ශනී මෙනවියගෙන් සහ දෙමාපියන්ගෙන් සමු ගෙන අපි පිටව ආවෙමි.සුනිල් දයා අල්විස්පියසේන මද්දුමගේඡායා - (මාවරල සමූහ)කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>08</month>
      <day>25</day>
    </date>
    <link>http://www.silumina.lk/2013/08/25/_art.asp?fn=af1308255</link>
    <topic>මහ මඟ තනිවූ දියණියන්ගේ කළ නිවූ පොලිස් අම්මා</topic>
    <author>රූපාන්ති බුලත්සිංහල</author>
    <content>“නංගී තාත්තා මේ ළඟටනේ ගියේ. ඇයි මේ අඬන්න හදන්නේ?”පුංචි අක්කා නංගී සැනසුවා. ඒත් තාත්තා ආවේ නෑ. මහ පාරේ එහාට මෙහාට ඇදෙන රථ වාහන දූලි වලා නංවමින් නොපෙනී ගියා. මඟ දෙපස යන මගීන්ට ඔවුන් ගැන නිනව්වක් නැත.“මට බඩගිනියි”නංගී කිව්වා.“තාත්තා ළඟම ඇති”අක්කා කිව්වේ වටපිට බලමිනි. ඒත් තාත්තා ආවේ නෑ‍. ඉර යන්තමින් ගස් අතරින් එබුණා. පින්න හැංගෙන්න තැන් බැලුවා. ගස් උඩ ඒ මේ අත යන ලේන්නු ගිරව් මයිනෝ හැමෝම මේ අසාධාරණය දැක්කා. ගහ කොළ සිලි සිලි ගෑවා විතරයි. ඒත් කියා ගන්න බැහැ. මහ පොළව උසුලා සිටියා. ඒත් මේ පැටවු දෙන්නාට නම් තේරුණේ නෑ.‍"නංගී තාත්තා කඩේට නේ ගියේ”“සීනි මුරුක්කුත් ගෙනේවි”ඒ අපේක්ෂාව තාත්තා නැවත එන බවට ය. ඒත් ආවේ නෑ. අධික විඩාව දරුවන් හෙම්බත් කළා. තාත්තා ළඟ ළඟම ඇති. ඒත් ඔවුන් හිතුවේ එපමණයි.“මොකද මේ දූලා දෙන්නා තනියම”“තාත්තා ආවා ඇන්ටි. මේ ළඟ කඩයට ගියා”“එහෙනම් පරිස්ස‍මින් ඉන්න”නුපුරුදු සේයාව ඈතට ගියා. ඒත් කරුණාවන්ත රුව ආයෙත් ඒවිද? නෑ ඊට කලින් තාත්තා ඒවි. තාත්ත වෙනදා වගේ ම කෑමත් අරං ඒවි.”“ඊයේ නම් අපි මේ වෙනකොට කෑම කනවා”“ම්හ්”“හැමදාම ඉස්පිරිතාලේ කෑම කන්න බෑ නංගී”ගයනි, නංගී නවංජනාට කිව්වා.“එතකොට අද ෂෝක් කෑම”අම්මා ගිය පසු තාත්තා මේ දරුවන් බලා ගත්තේ අපහසුවෙන් කවා පොවා පිරිසුදු කළා. රෙදි පිළි හේදුවා. ඇත්තටම තාත්තා කෙනෙක්ට තනියම දුවලා දෙන්නෙක් බලා ගන්න බැහැ. අම්මා නැතුව මේ ඔක්කොම කොහොම කරන්න ද? මේ හැම දෙයක් ම ලේසි නැහැ.වැඩිපුර මත් වතුර ප්‍රිය කළ ඔවුන්ගේ පියා ගයනි ගේ අම්මා සමඟ දබර කළා. මේ හැම දෙයක් ම කොච්චර කාලයක් නම් ඈ ඉහිලුවා ද? ඒ දුවලා දෙන්නා වෙනුවෙනි. ඒ අයගේ අම්මා ගියාට පස්සේ දරුවන්ගේ තාත්තාට මෝඩකම් වල අරුමය හොඳටම තේරුණා.ඒත් වැඩක් වුණේ නෑ. ගිය නුවණ ඇතුන් ලවා වත් අද්දන්න බැරි වුණා. ඒ අයගේ තාත්තා ඊට පස්සේ ගත කළ ජීවිතය එයාටම මහා බරක් වගේ. රජයේ රෝහලක සාත්තු සේවකයෙක් වුණ ඔහු දරුවන් දෙදෙනා රෝහලට ගෙන ගියා.ලොකු අයගේ වැරැදිවලට පොඩි එවුන් මොනවා කරන්නද? ඒත් අන්තිමට වන්දි ගෙව්වේ මේ පැටවු දෙන්නා. නංගි මොන්ටිසෝරි ගියේ නෑ. අක්කා ඉස්කෝලෙ ගියේ නෑ. අම්මා කියලා අකුරු ගලපගන්න බෑ. අකුරු ඇද වෙනවා. ඇස්වලට කඳුළු එනවා. අදවත් අම්මා ඒවිද? නෑ... නෑ... ආයිත් එන්නේ නෑ. අපේ අම්මා කොහේදෝ ගිහිල්ලා. අහන යාළුවන්ට කිව්වේ එහෙමයි. පාසල ළඟට අනිත් ළමයින්ගේ අම්මලා ආවහම ගයනි බලාගෙන ඉන්නවා. එක පාරටම කොහේද ලෝකෙක අතරමං‍ වෙනවා. හීනයකට හරි එන්න අම්මේ. නංගිටයි මටයි අම්මා කෙනෙක් ඕනෙ.අපේ ඔළුව අතගාන්න. මේ හැම දෙයක් ම හිතලා අපේ ඔළුව රිදෙනවා. ආයිත් අපි කවදාවත් දඟ කරන්නේ නෑ. හොඳට පාඩම් කරනවා. අම්මා කියන කතා අහලා හොඳ ළමයි වෙනවා. අනේ අම්මේ ගෙදර එන්න. අපි ආදරෙයි. නංගිටයි, මටයි කවුරුත් නෑ. ගයනි සිතින් දහස් වරක් හිතුවා. ඒත් අම්මා ආවේ නෑ.“කෝ තාත්තා තාම ආවේ නැද්ද?”“අනේ නෑ ඇන්ටි”පෙර පියමං කළ කරුණාවන්ත රුව ඔවුන් ඉදිරියේ සිටියා. ගයනි සිහින අතර අතරමං වෙලා.දැන්නම් තාත්තාත් අම්මා වගේ ම එන එකක් නෑ. අපි තාත්තාටත් ආදරෙයි. ඇගේ ඇස්වලට කඳුළු ආවා.“අපි මොනවා හරි කාලා කතා කරමු. යමු මං ඉන්න තැනට”ඇගේ කීමට අවනත වෙමින් අක්කාත් නංගීත් ඇය සමඟ ගියා. ඇය අන් කවුරැත් නොව හෝමාගම පොලිසියේ කාන්තා පොලිස් සැරයන් 564 පත්මා පෙරේරා මහත්මියයි. දූවරු දෙදෙනා ඇය සමඟ ගියේ හෝමාගම මූලස්ථාන පොලිස් පරීක්ෂක ලලිත් ලීලාරත්න මහතා හමුවීමට.මේ දරුවන්ගේ දුක ළඟ සිත උණු නොවන්නේ කාටද?හෝමාගම පොලිස් මූලස්ථාන‍ පොලිස් පරීක්ෂක ලලිත් ලීලාරත්න මහතා සහ කාන්තා පොලිස් සැරයන් පත්මා පෙරේරා මහත්මිය දරුවන් දෙදෙනා සමග“ඉක්මනට කන්න මොනව හරි අරන් දෙන්න”‍‍‍ඔහුගේ උපදෙස් පරිදි අසල කඩේකට කාන්තා පොලිස් සැරයන්වරිය පත්මා සමඟ ගිය දරුවන් දෙදෙනා කුසගිනි නිවාගත්තා. (පත්මා ඒ දෙන්නාට කෑම කවා තේ පෙව්වා.)අම්මා තාත්තා එන තෙක් දරුවන් පොලිස් නිලධාරීන් ළඟ රැදෙමින් සුරතල් වුණා. පත්මා ඔවුන්ට අම්මා කෙනෙක් වුණා. දරුවන් මානසිකව සුවපත් වුණා. පොලිසිය අසල තිබුණු ළමා උද්‍යානය කෙළි දෙළෙන් කටයුතු කරන්නත් අවස්ථාව ලැබුණා. බඩ විතරක් නෙවෙයි ඒ මොහොතේ හිතත් පිරුණා. ඇඟ සෝදලා පිරිසුදු කිරීමටත් කටයුතු කළා. අම්මා තාත්තා එන තෙක් ඔවුන් මඟ බැලුවා.ඒත් අම්මාගේ සෙනෙහස මේ පොලිස් නිලධාරිනිය ඇතුළු පොලිසියේ නිලධාරින් දෙන්නට කටයුතු කළා. මේ සියලු කටයුතු වලදී අම්මා කෙනෙක් වගේ සියල්ල කළේ පත්මා පොලිස් නිලධාරිනිය. ඇය කළ සේවය අප අගය කළ යුතු වෙනවා.තාත්තා නික්ම යන විට දුවක අතේ තබාගිය අම්මාගේ දුරකථන අංකය හා ලබන වසරේ පාසලට ඇතුළත් කරන අයදුම්පත හැම දෙනාගේ ම නෙත ගැටුණා. ඒ අනුව අම්මාත් තාත්තාත් දුරකථන පණිවිඩයෙන් කැඳවූවා.මේ අනුව දණ්ඩ නීති සංග්‍රහයේ 308 වගන්තිය යටතේ ළමයින් ආරක්ෂා නොකිරීම හා කෲරත්වයට පමුණුවාලීම යටතේ අම්මා සහ තාත්තාට විරුද්ධව නඩු පැවරුණා. ලක්ෂය බැඟින් වූ ශරීර ඇප මත අම්මාත් තාත්තාත් මුදාහැර දරුවන් දෙදෙනා ගැලවීමේ හමුදාවට බාර කෙරුණා. ඒ හෝමාගම මහේස්ත්‍රාත් වයි.ආර්.බී. නෙළුම්දෙණිය මහතාගේ නියෝගය අනුව‍. අවසානයේ රුපියල් ලක්ෂ පහක ඇප මත සීයාට දරුවන්ගේ බාරකාරත්වය පැවැරීය.“අපිට අම්මා ඕනෙ අපිට අම්මා ඕනෙ. තාත්තාත් ඕනෙ.”ඔවුහු එක හඬින් කීහ. දරුවෝ අම්මා හා සීයා සමඟ නික්ම ගියහ. මවුපියන්ගේ එක්වීම නොවීය. පසුව සීයාගේ උපදෙස් පරිදි අම්මා දූවරු දෙදෙනා රැගෙන ගමට ගියා.විසිරුණු කැදැල්ලක අනාථව ගිය කුරුලු පැටවුන් වෙනුවෙන් කුමක් හෝ කරන්න පින් ඇති මහතුනේ නෝනාවරුනි. ඔබට හැකි නම් එය කෙතරම් අනර්ඝ ද? මේ දරුවන්ගේ අධ්‍යාපනය වෙනුවෙන් වියදම් කළොත් නැණවත් ඇසින් ඔවුන් ලෝකය දකින විට ඔබටත් ඒ පින අයිතිවේවි.අනතුරේ සිටින විට ඔවුන් මුදා නව ජීවිතයක් දෙන්නට වෙහෙසුන හෝමාගම පොලිස් මූලස්ථාන‍ පොලිස් පරීක්ෂක ලලිත් ලීලාරත්න මහතාටත්, කාන්තා පොලිස් සැරයන් පත්මා පෙරේරා මහත්මියත් අපි හෘදයාංගමව සිහිපත් කරනවා.කළුබෝවිල රෝහලේ බිලිඳෙක් නැතිවුණ විට ඒ පිළිබඳ ප්‍රථම තොරතුර ලබාදී එය සොයා ගැනීමට කාන්තා පොලිස් සැරයන් පත්මා පෙරේරා මහත්මිය මූලිකත්වය ගත් බව අපට කිව්වේ හද පිරි සංවේදීව.මෙවන් දේ පොලිස් සේවයේ නියුතු ඔවුන්ට අරුමයක් නොවෙයි. එහෙත් ඔවුන් ගැන සමහරවිට සමාජයේ ඇති මතවාද ඉඳුරාම වෙනස්. ඇසෙන් පෙනෙන දේට කනින් ඇසෙන දේට වඩා හදවතින් මෙවන් පොලිස් නිලධාරීන්ගේ මනුසත් කමත් අපි අගේ කළ යුතුයි නේද?රූපාන්ති බුලත්සිංහලසේයාරූ - විමල් කරුණාතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>08</month>
      <day>25</day>
    </date>
    <link>http://www.silumina.lk/2013/08/25/_art.asp?fn=af1308257</link>
    <topic>දළඳා වැඳ පුදා ගත් රජ කුමරියෝ</topic>
    <author>සේමාලි කැල්ලපත</author>
    <content>තායිලන්ත සහ ජපාන රජ කුමරියෝ පසුගියදා මෙරට සංචාරයක නිරතවී දළදා සමිඳු වැඳ පුදා ගෙන මහනුවර ශ්‍රී දළදා පෙරහර ද දැක බලාගෙන අනුරාධපුර පූජනීය ස්ථානද වන්දනා නළහ. ඒ ගමනේදී ඔවුහු මහින්ද රාජපක්ෂ ජනාධිපතිතුමා සහ ශිරන්ති රාජපක්ෂ ආර්යාවද මුණ ගැසුණහ. තායිලන්ත රජ කුමරිය වන මහා චක්රි සිරින්ඩොන් කුමරිය තායිලන්තයේ රජුවන භූමිබෝල් අඩුල්යාඩේජ් රජුගේ දෙවැනි දියණියයි.ලෝකයේ ජනප්‍රිය රජ පවුල් අතරින් රට වැසියන්ගේ වැඩිම ආදරයට භක්තියට සහ ගරු බුහුමනට ලක්ව සිටින රජ පවුල වන්නේ තායිලන්ත රජ පවුලය. තායිලන්තයේ සංචාරයක යෙදෙන විදේශිකයනට පළමුවෙන් කෙරෙන දැනුම්දීමක් වන්නේ එරට රජුට අවමන් වන අන්දමේ කිසිම ක්‍රියාවකින් වැළකෙන ලෙසය. එසේ නොවුණහොත් තායි ජාතිකයෝ දැඩිසේ කෝපයට පත් වෙති.ඔවුහූ සිය රජු‍ට එතරම්ම ආදරය කරති. බුහුමන් දක්වති. තායි ජාතික කුලී රථ රියැදුරකුගේ වාහනයේ ඉදිරිපස මල් දමින් අලංකාර කළ පිළිරූ හෝ රෑප දෙකක් අනිවාර්යෙන්ම වෙයි. ඉන් එකක් ‍වැඩි පිරිසක් බෞද්ධයන් වූ එරට වැසියන් වන්දනාමාන කරන බුදු රජාණන් වහන්සේගේය. අනෙක එරට රජ තුමාගේය.සෑම උදෑසනකම සියලු රාජකාරි ආරම්භ කිරීමට පෙර ඔවුහූ මේ සේයාරූවලට සුවඳ දුම් අල්ලා මල් පූජා කරති. රජතුමාගේ සේයාරුව රජුගේ වර්ණය වන කහ පැහැති මල් දමින් සරසති. සෑම ගෙදරකම රජ පවුලේ සේයාරූ තබා ඇති අතර හැම නගරයකම ගමකම වීදියක් පාසා දැවැන්ත බැනර් හා පුවරුවල රජුගේ හෝ රජ පවුලේ සේයාරූ ප්‍රදර්ශනය කෙරේ.එලෙස රූපය ප්‍රදර්ශනය නොකෙරෙන්නේනම් රජුට ඇති භක්තිය කියාපාමින් කහ පැහැති ධජ පතාකවලින් වීදි සරසති. රජ පවුල කෙරෙහි රට වැසියා වෙත ඇති භක්තිය ඉන් පෙන්නුම් කෙරේ. රජ පවුලේ ඇත්තන්ගේ දෛනික ක්‍රියාකාරකම් සහ තොරතුරු රටට හෙළි කරන රූපවාහිනී සහ ගුවන් විදුලි නාළිකා එරටවෙයි.භූමිබෝල් රජතුමා පැවැත එන වත්මන් රජ පරපුර හැඳින්වෙන්නේ චක්රි රාජ පරම්පරාව ලෙසය.රටේ අගනුවර සියාම් සිට බැංකොක් දක්වා මාරු වූ දා සිට එනම් 1782 වර්ෂයේ සිට රට පාලනය කරනුයේ චක්රි රාජ පරම්පරාවයි. භූමිබෝල් රජු සහ සිරිකිට් බිසවට දරුවන් සිවු දෙනෙකි. ඉන් පළමුවැන්නී උබෝල් රටානා රාජකන්‍යාය.ඇය ඔටුන්න හැරපියා බටහිර රටක සාමාන්‍ය පුද්ගලයකු හා විවාහ වූවාය. පවුලේ දෙවැන්නා එරට ඔටුන්න හිමි මහා වජිරලොංග්කොම් කුමරුය. අප රටේ පසුගියදා සංචාරය කළ රජ කුමරිය පවුලේ තෙවැනි දරුවාය. 1974දී ගැහැනුන්ට ද රජකම දැරීමට හැකිවන ලෙස එරට ව්‍යවස්ථාව වෙනස් කළෙන් සිරින්ඩොන් කුමරිය එරට ඔටුන්න හිමි කුමරියද වෙයි.ඇයට බාල තවත් කුමරියක්ද වෙයි. ඇය චුලාබෝන් වලයිලක් කුමරියයි.කුඩා කල සිටම ඉගෙනීමට දස්කම් දැක්වූ සිරින්ඩොන් කුමරිය උපාධිධාරිනියකි. පාලි, සංස්කෘත, කාම්බෝජ, චීන සහ ඉංග්‍රීසි භාෂා මැනැවින් වහරන කුමරිය ථෙරවාද බුද්ධාගම ගැනද ගැඹුරින් හදාරා ඇතැයි පැවසේ.අධ්‍යාපන සංවර්ධනය හා ඉතිහාසය පිළිබඳව දර්ශනපති උපාධිධාරිනියක වන ඇය චීන හා පෙරදිග සංස්කෘතිය පිළිබඳ විශේෂඥවරියකි. සිය පිය රජු මෙන්ම ජනතාවගේ භක්ත්‍යාදරය දිනා ඇති සිරින්ඩොන් කුමරිය එරට ජනයා විසින් හඳුන්වනු ලබන්නේ "ප්‍රා තෙප් " හෙවත් සුරදූතිකා රාජ කුමරිය ලෙසය.රටේ සංවර්ධනයට තාක්ෂණය යොදා ගැනීම කෙරෙහි ඇගේ ඇති උනන්දුව සහ තාක්ෂණය ගැන ඇති දැනුම නිසා රට වැසියෝ ඇය තාක්ෂණ කුමරිය ලෙසද හඳුන්වති.සිය පියා ජනතාව වෙනුවෙන් ආරම්භ කර ඇති විවිධ ව්‍යාපෘති සඳහා දායක වන රජ කුමරිය පනස් අට හැවිරිදිය. අවිවාහකය. ඇය 2008දී තමා ජීවත් වූ මාලිගය කෞතුකාගාරයක් සඳහා පරිත්‍යාග කළාය.ජනතාව සිරින්ඩොන් කුමරියටද රජුට මෙන්ම ආදරය කරති.එනිසාම ඇය යන යන තැන මහජනතාවද ඇය පසුපස වෙති.ක්‍රිෂන්තිමම් ඔටුන්න ලෙසින්ද හැඳින්වෙන ජපාන කිරුළ දරන රජ පෙළප‍‍තේ ට්සුගුකෝ නගමොඩෝ කුමරියද පසු‍ගියදා මෙරට ‍සංචාරයක නිරත වූවාය.ඇය ජපානයේ වත්මන් කිරුළ දරණ අකිහිතෝ අධිරාජයාගේ පියා වූ හිරෝහිතෝ අධිරාජයාගේ සහෝදරයකුගේ දියණියයි. නගමොඩෝ කුමරියගේ පියාවූ ටකමාඩෝ කුමරු රජ පවුලේ කිරුළට උරුමකම් කියන්නන් අතරින් හත්වැනියාය.ජාත්‍යන්තර මාධ්‍ය විසිපස් හැවිරිදි නගමොඩෝ කුමරිය හඳුන්වන්නේ ලෝකයේ විවාහාපේක්ෂිත තනිකඩ රාජකීයයන් අතරින් හොඳම කුමරියක ලෙසය.උපාධිධාරිනියක වන ඇය යුනිසෙෆ් සංවිධානය හා එක්ව රටේ දරුවන්ගේ සුබසාධනය වෙනුවෙන් කටයුතු කරන අතරම රට වෙනුවෙන් විදෙස් රටවලද පෙනී සිටින්නීය.සේමාලි කැල්ලපතකර්තෘට ලියන්න | මුද්‍රණය සඳහා</content>
  </post></root>