<?xml version="1.0" encoding="UTF-8" standalone="no"?><root><post>
    <category>NEWSPAPER</category>
    <date>
      <year>2012</year>
      <month>09</month>
      <day>02</day>
    </date>
    <link>http://www.silumina.lk/2012/09/02/_art.asp?fn=av12090215</link>
    <topic>මම හැදෑරීමක් නොකර නිර්මාණ කරන්නේ නැහැ</topic>
    <author>වසන්ත ජයසිංහ ආරච්චිගේ</author>
    <content>මම හැදෑරීමක් නොකර නිර්මාණ කරන්නේ නැහැ‘ෆෙංෂුයි ගෙදර’ තිර පිටපත ලියූසුසිරන් ද සිල්වාෆෙංෂුයි ගෙදර හරහා කාලීන තිර කතාවක් ඔබ මෙවර රූපවාහිනියට ගෙනෙන්න උත්සාහ ගන්නවා.මා කරන බොහෝ නිර්මාණ තුළ ඔය කාලීන බව යොදාගන්න මම උත්සාහ කරනවා. ෆෙංෂුයි ගෙදර තිර රචනය මා අතින් ලියැවෙන්නෙත් ඔය කරුණ පාදක කරගෙනමයි. අද වෙනකොට සමාජය තුළ ෆෙංෂුයි කරණය සුලබ වීමක් තියෙන්නේ. ඒ නිසා මට අවශ්‍ය වුණා ඒ තුළින් නිර්මාණයක් කරන්න.ඒ කියන්නේ ෆෙංෂුයි සමාජයට යහපත් කාරණයක් නෙමෙයි කියලා කියන්න ද ඔබට ඕන.වරදවා වටහා ගන්න එපා. කිසිම විදිහකින් ෆෙංෂුයිවල හොඳ නරක හරි වැරැද්ද මම කතා කරන්න උත්සාහ කරන්නෙ නැහැ. මෙය ගැඹුරු ශාස්ත්‍රයක්. එය පුද්ගලයින් තමන්ට අවශ්‍ය විදිහට වන්දනාමාන කළාට පිළිපැද්දාට කමක් නැහැ. මෙම ගුප්ත විද්‍යා ශාස්ත්‍රය තමන්ට ඕන විදිහට අවබෝධ කර ගත්තට කමක් නැහැ. නමුත් අද මේ හරහා මිනිසුන් මුලා කරන මංකොල්ල කාරයින් ඉන්නවා. මම කතා කරන්නේ එවැනි මිනිසුන් පිළිබඳව. ‘ෆෙංෂුයි ගෙදර’ හරහා මම කියන්නේ මේ මිනිසුන් ගැන නැවත නැවත හිතන්න කියන එකයි.විශ්වාස කරනව ද මේ හරහා සමාජයට බලපෑමක් කරන්න පුළුවන් කියලා.පැහැදිලිවම ඔව්. මේ තුළින් අවබෝධ කරගන්න පුළුවන් බොරුකාරයින් කවුද කියන එක. ශාස්ත්‍රය හරිද වැරැදි ද කියන එක පුද්ගලිකයි. ඇදහිලි විශ්වාස පිළිබඳ නෙමෙයි මට කතා කරන්න අවශ්‍යය. මුලින් කී පරිදි මිනිසුන් මුලා කරන පිරිසක් පිළිබඳවයි මම පේ‍්‍රක්ෂකයින්ට කියන්නේ.මෙවැනි මාතෘකාවක් නිර්මාණයකට ගෙන ඒම ඔබ යම් අභියෝගයක් කියලා හිතුවේ නැද්ද?ඔව් මෙය කාලීන බොහෝ දෙනාගේ කතාබහට ලක්වන මාතෘකාවක්. නමුත් නිර්මාණයක් තුළ ෆෙංෂුයි පළමු වතාවට විෂයය වෙනවා. මෙතැන දී ෆෙංෂුයි ගැන ඇත්ත නැත්ත මට කතා කරන්න තර්ක කරන්න අවශ්‍ය නැහැ. එය ව්‍යාජව ව්‍යාපාර බවට පත්කරන මංකොල්ලකාරයින් පිළිබඳවයි දැනුවත් කරන්නයි මට වුවමනා වුණේ.හොඳයි මේ වෙනකොට කොහොමද ඔබට ලැබෙන ප්‍රතිචාර.විශාල ප්‍රතිචාරයක් ලැබෙනවා. තවම සීමිත කොටස් ප්‍රමාණයක් විකාශය වෙන්න පටන් ගත්තේ. මෙතැන දී මම කතා කරන්න උත්සාහ ගන්නේ සමාජයට හොඳින් දැනෙන පණිවුඩයක්. විශේෂයෙන් අද වෙනකොට අපි දකිනවා පොළවේ පය නොගසා ජීවත්වෙන පවුල්.එවැනි පවුල් හැම වෙලේම උත්සාහ කරන්නේ කුමන විදිහකින් හෝ ඉහළ තලයට යන්න. නමුත් ඔවුන්ට ඒ ලෝකවල ජීවත්වෙන්න පුළුවන්කම ලැබෙයි ද? මෙන්න මේ අරගලය හා කූට විදිහට මේ ශාස්ත්‍රය පිළිබඳ අවබෝධයක් නැතිව ව්‍යාජ ලෙස ව්‍යාපාර කරන මිනිසුන් පිළිබඳව පේ‍්‍රක්ෂකයින්ට දැනගන්නට අවස්ථාව සැලැසේවි.මෙවැනි බරපතළ විෂයයක් පිළිබඳ හැදෑරීමක් ඔබ කළා ද?එහෙම හැදෑරීමක් නොකර කිසිම විදිහකින් මම නිර්මාණයකට අත තියන්නේ නැහැ. මීට පෙරත් මම කළ මනෝකාය, එකට ගැටුම, ඉසුරු යෝගය, ඊ බ්‍රේන් වැනි නිර්මාණ මම කළේ ලොකු අධ්‍යයනයකින් පස්සේ. ඒ වගේම ෆෙංෂුයි පිළිබඳව අවශ්‍ය පොතපත අන්තර්ජාල දැනුම මේ සියල්ල පිළිබඳ හොඳ අවබෝධයක් ඇතුවයි මම මේ නිර්මාණය කළේ.බොහෝ වෙලාවට ඔබ ටෙලිනාට්‍ය අධ්‍යක්ෂණය කරන්නට පෙළඹෙද්දී ඇයි ඔබ මෙහි තිර කතාව පමණක් රචනා කරලා නිහඬ වුණේ.මෙවැනි ටෙලි නාට්‍යයක් රූගත කරන්න මට විශාල ඕන කමක් තිබුණා. නමුත් මීට අවුරුදු දෙකකට කලින් අපිට රූපවාහිනිය තුළ ටෙලි නාට්‍යයක් කරන්න හොඳ වාතාවරණයක් තිබුණේ නැහැ. නමුත් වත්මන් සභාපති මොහාන් සමරනායක මහතා ඒ කාලය තුළ හිටියානම් ෆෙංෂුයි ගෙරදත් මගේ අතින් අධ්‍යක්ෂණය වෙන්න තිබුණා.හේතුව වත්මන් සභාපති තුමාට පැහැදිලි දර්ශනයක් රූපවාහිනිය තුළ අද ඇති කරන්න පුළුවන්කම ලැබිලා තියෙනවා. මීට අවුරුදු දෙකකට පමණ කලින් එවන් තත්ත්වයක් දකින්නට නොලැබුණ නිසා මට සිද්ධ වුණා මා ලියු පිටපත පිට කෙනකුට දෙන්න. ඒ අනුවයි වසන්ත කුමාරසිරි නිෂ්පාදනය කරමින් සිවගුරුනාදන් මෙම ටෙලි නාට්‍යය අධ්‍යක්ෂණය කළේ.නමුත් ඔබ අවසන් වරට කළ ‘ඊ බ්‍රේන්’ එතරම් පේ‍්‍රක්ෂකයින් අතරට බලපෑමක් සිදුවුණේ නැහැ නේද?එය අපේ පේ‍්‍රක්ෂකයින්ට තේරුම් ගන්න තරමක් අමාරු විෂයය කරුණක් වුණා කියලා මට හිතෙන්නේ. අනෙක් දේ මේ ටෙලි නාට්‍යය එක දිගට බලන්න බැරි වුණානම් එය තේරුම් ගන්නත් අමාරුයි. අඛණ්ඩව නැරැඹිය යුතු ටෙලි නාට්‍යයක් විදිහටයි මම එය දකින්නේ. නමුත් එක දෙයක් කිව යුතුයි මා අතින් ලියැවුණු ඉතාම වැදගත්ම තිර පිටපත විදිහටයි මම ඊ බ්‍රේන් දකින්නේ.අවසන් වශයෙන් අපි කතා කරමු. ඔබ ඔබේ මීළඟ නිර්මාණය කුමන විෂයය පථයක් හසුකර ගනියි ද?ඔව් මේ වෙනකොටත් මම එය සැලසුම් කරමින් ඉන්නේ. අනිවාර්යයෙන්ම එය සෞඛ්‍ය ක්ෂේත්‍රයේ තියෙන අර්බුදය පිළිබඳ කතා කරයි. එය කුමක් ද කියලා හරියටම දැනගන්න නම් ලබන වසරේ ජනවාරි මාසය වෙනකම් ඉන්නම වෙනවා.වසන්ත ජයසිංහ ආරච්චිගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>09</month>
      <day>02</day>
    </date>
    <link>http://www.silumina.lk/2012/09/02/_art.asp?fn=av12090216</link>
    <topic>කලාබර සිනාවත</topic>
    <author>එඩ්වඩ් චන්ද්‍රසිරි</author>
    <content>කලාබර සිනාවතචින්තන ජයසේන, තමා කළ, කී, ලියූ දෙයින් කලා ලෝකය රසවත් කළ, අපූරු චරිතයක්. එකල මල්ටි පැක්ස් ආයතනයේ චිත්‍රකතා පත්තරයක් ‘සිත්තර’ වූයේද, කලා පත්තරයක් ‘සිත්සර’ වූයේ ද ඔහුගේ චින්තනයෙන්.චින්තන කලාකරුවන්ගේ සමීප මිතුරෙක්. ඒ අනුව ඔහු ‘කැලණි පාලම’ අතිශයින් ජනප්‍රිය වූ සමයයේ ආර්.ආර්.සමරකෝන් ගේ ද සමීප මිතුරකු වුණා. හැත්තෑව දශකයේ දිනෙක ජෝන් ද සිල්වා සමරු රඟහලේ දී සමරකෝන්ට චින්තනව මුණගැහුණා. සමරකෝන්, චින්තනව කැඳවාගෙන රඟහලට යාබද ‘සමර්ගාඩ්න්’ නම් වූ අවන්හල වෙත ගියා.“චින්තන, උඹේ අතේ සල්ලි තියෙනවද?” සමරකෝන් අවන්හලට පිවිසෙන්නට පෙර චින්තන ගෙන් ඇහුවා.”පිස්සුද බං හතේ හත වැදිලා මේ මං ඉන්නෙ” චින්තන කිව්වා.”මං ළඟත් රුපියල් සීයයි බං තියෙන්නෙ. මේක ඇති බියර් දෙකකුයි සිගරටුයි ගන්ඩ. හැබැයි පුතෝ, උඹ මේක බොන ගමන් බයිට්ස් මොකවත් ඉල්ලනවා හෙම නෙමෙයි, තේරුණාද? සමරකෝන් තම මිතුරා සමඟ අවන්හලට ගොඩවෙමින් අනතුරු හැඟෙව්වා.ඔවුන් වේටරයකු කැඳවා තමන්ට අවශ්‍ය දෑ ගෙන්වාගෙන බියර් උගුරක රස බලද්දී චින්තන ඈත සිටි වේටර්ට කෑගැසුවා.”මං උඹට කිව්වනෙ චින්තන, බයිට් මොකවත් ගන්ඩ සල්ලි නෑ කියල. ඉතින් අහවල් දේකටද යකෝ ඒ මිනිහට කතා කරන්නෙ” සමරකෝන් කෝපයෙන් විමසුවා.”පොඩ්ඩක් හිටපංකො පනින්නෙ නැතුව“ කී චින්තන තමා වෙත පැමිණි වේටර් ගෙන් මෙසේ ඇසුවා.”බයිට්ස් මොනවද තියෙන්නෙ?””සර් ඩෙවල් බීෆ්, චිකන්, ෆිෂ්, දැල්ලෝ” වේටර් විස්තර කළා.”එතකොට ඩෙවල් බීෆ් එකක් කීයද?” චින්තන ඇහැව්වා.”රුපියල් තිස්පහයි” වේටර් ගරුසරු ඇතිව පිළිතුරු දුන්නා.”තිස්පහයි!” චින්තන විශ්මයෙන් මොර දුන්නා. “ඇයි අයිසෙ එතකොට හරකෙක් එක්ලක්ෂ විසිපන්දහක් විතර වෙනවනෙ.” චින්තන කිව්වා.දවසක් දා චින්තන කොළඹ මහ රෝහලේ හෙදියක ලෙස සේවය කළ තම බිරිය අමතා මෙසේ කිව්වා.”නන්දනී, හෙට මගෙ හොඳ යාළුවෙකුගෙ ඔපරේෂන් එකක් තියෙනවා. ඔයා තියටර් එකේ ඩොක්ටර්ට කියල පොඩි සපෝර්ට් එකක් දෙන්ඩ ඕනෙ හරිද?”පහුවදා රෑ චින්තන ගෙදර එනකොට ඔහුගේ බිරිය හිටියේ මුහුණ පුළුටු කරගෙන.”මොකද වුණේ? යාළුවට සපෝට් එකක් දුන්නද?” චින්තන විමසුවා.”තමුසෙට ඉන්නෙත් තමුසෙ වගෙම යාළුවො තමයි” බිරිය කඩාපැන්නා.”මොකද වුණේ වැල්වටාරම් නැතුව කියනවකො” චින්තන සන්සුන්ව කිව්වා.”මොකද තමයි. මමත් ඉතින් එළදෙන වගෙ ඩොක්ටර්ට කිව්වා “මේ අපේ හස්බන්ඩ්ගෙ හොඳ යාළුවෙක්” කියල. ඔපරේෂන් තියටර් එකේදි ලෙඩාගෙ සිහි නැතිකරලා ඇඳුම් අයින් කරන කොට ඩොක්ටර් නිකං අමුතු විදියකට මා දිහා බැලුවා. බැලින්නං ඔහේගෙ නල්ලමලේ යාළුවා කලවා දෙකේම පච්ච කොටලා ඉහළට වැඳගෙන ඉන්න අත් දෙකක්.” නන්දනී කීවේ රකුසු වෙස් ගනිමින්.එඩ්වඩ් චන්ද්‍රසිරිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>09</month>
      <day>02</day>
    </date>
    <link>http://www.silumina.lk/2012/09/02/_art.asp?fn=av12090217</link>
    <topic>පෙනෙන නොපෙනෙන දුරක ඉඳන්</topic>
    <author>ජෝජ් රොබ්සන් ද සිල්වා</author>
    <content>පෙනෙන නොපෙනෙන දුරක ඉඳන්පෙනෙන නොපෙනෙන දුරක ඉඳන්නුඹ ඇවිත් සිත ළඟට හොරෙන්රචිතා වාකිෂ්ඨආවාට නොකියාම ජීවිතෙන්නවතින්න හිතුවාද ආයෙමත් ආදරෙන් දකින හිමි වන හිනේ නුඹ කොතැන හිටියාමතක සැමරුම් අතරේ ජීවිතේ තිබුණාහඬන හිනැහෙන නෙත් නුඹේ උරහිසේ තිබුණාඇත්තමයි නුඹ අහසක් වගේමයි සිතුණා නුහුරු නුපුරුදු හීන අරන්ළඟට ඇවිදින් තුරුළු වෙමින්ආවාට නොකියාම ජීවිතෙන්නවතින්න හිතුවාද ආයෙමත් ආදරෙන් මිරිඟුවක හිත තියලා නුඹ දුරක ඇදුණාරංචු ගැහෙනා රෑනේ තනිකමක් දැනුණාඇසිල්ලක දුටු හීනේ හිත හුඟක් රිදුණාඅරුත නොදකින සෙනෙහේ ඔය නමත් රැඳුණා * පද රචනය – රචිතා වාකිෂ්ඨ* සංගීතය – තිළිණ රුහුණුගේ* ගායනය – ආත්මා ලියනගේමගේ පියා (චන්ද්‍රා වාකිෂ්ඨ) ගේ ආභාසයෙන් තමයි මමත් ගී පද රචනයට හුරු පුරුදු වුණේ. ගුණදාස කපුගේ ගැයූ ‘උතුරු කොනේ නුඹ හිනැහේ’ ගීතය මගේ පියාගේ මුල්ම ගී පද රචනය යි. ඔහු එය පළමුවෙන්ම ලියා තිබුණේ කොළඹ විශ්ව විද්‍යාලයේ ‘විමුක්ති ගී’ වෙනුවෙනුයි. ඒ වනවිට ඔහු විශ්ව විද්‍යාලයේ දෙවැනි වසරේ උන්නේ. මටත් මගේ පළමු ගී පද රචනය වන ධම්මික එදිරිසිංහ ගයන ‘සාගරේ තරම්’ ගීතය රචනා කිරීමට ලැබුණේ කොළඹ විශ්ව විද්‍යාලයේ දෙවැනි වසරේදී වීම මගේ ජීවිතයේ විශේෂ සිදුවීමක් කියා මට හැඟෙවා.”එලෙස පවසමින් “ගී මිහිර” ගෙනෙන්නට අප සමඟ එක්වන්නේ නව පරපුරේ ගී පද රචිකාවියක වන රචිතා වාකිෂ්ඨ ය. සිංහල ගීත සාහිත්‍යය පෝෂණය කරන්නට ලැබෙන කාන්තා දායකත්වය ගී පද රචිකාවියන් දෙතුන් දෙනකුගේ නිර්මාණයන්ට පමණක් සීමා වී ඇති හෙයින් රචිතා වැනි යොවුන් ගී පද රචිකාවියන්ගේ නිර්මාණ දායකත්වය අපි අගය කළ යුතු වෙමු. දැනට කොළඹ විශ්ව විද්‍යාලයේ තෙවැනි වසරේ අධ්‍යාපනය හදාරන රචිතා විසින් රචිත ගීතලෝලී සිත්ගත් ගී අතර “පෙනෙන නොපෙනන දුරක ඉඳන්” ගීතය මෙන්ම “අනුත්තරා” ගුවන් විදුලි නාට්‍යයේ තේමා ගීතය වන කුෂානි සඳරේඛා සමඟ පූර්ණ සචින්ත ගයන “පැතූ සෙනෙහේ සේයාරුව“ සහ රොමේෂ් සුගතපාල ගයන “නන්නාඳුනන සිහිනය” ගීත ද වේ.රචිතා “පෙනෙන නොපෙනෙන දුරක ඉඳන්” ගී සංකල්පනාව නිර්මාණය වූ අයුරු “රසඳුන” සමඟ පැවසුවේ මෙසේ ය.”මේ ගීතයට පසුබිම් වෙන්නේ කොළඹ විශ්ව විද්‍යාලයේ මගේ සහෝදර ශිෂ්‍ය යුවළකගේ පෙම් සබඳකමක් ඇසුරෙන් මා ලැබූ අත්දැකීමක්. ඇය - පේරාදෙණිය පැත්තේ ධනවත් යුවතියක්. ඔහු - හම්බන්තොට පැත්තේ. අපේ විශ්ව විද්‍යාලයේ තියෙනවා ‘වදුල’ කියලා තැනක්. එතැනට නුදුරින් තිබුණු ‘සිත් කවිය’ නමැති බිත්ති පුවත්පතට නිතර සුන්දර ආදර කවි සංකල්පනා යොමු කරන්න පුරුදු වී උන්නා අපේ හම්බන්තොට සහෝදරයා. මම එම සංකල්පනා රස විඳින්න පුරුදු වෙලා උන්නේ ආදරය ගැන ඔහු අපූර්ව අයුරින් එම නිර්මාණ ඉදිරිපත් කර තිබුණු ආකාරය නිසාමය. එහෙම ටික කාලයක් යද්දී එකවරම ඔහුගේ නිර්මාණය තුළ විරහා වේදනා මුසුවෙන්න වුණා. එවිට මං ඒ ගැන සොයා බලන්න උනන්දු වුණාම දැනගන්න ලැබුණා ඇගේ ආදරයේ අඩුවක් සහ වෙනසක් ඔහුට වැටහී යාම නිසා ඔහුගේ නිර්මාණ වලටත් විරහා වේදනා මුසු වී ඇති වග.””මම ඒ ගැන විමසුවාම ඔහු කෙළින්ම ‘ආදරය බොරුවක්. එහෙම දෙයක් මේ ලෝකේ නැහැ’ කියා පවසන්න තරම් සිත රිදිලා උන්නේ. ඒත් මෙන්න ඊට දවස් කිහිපයකට පස්සේ ‘සිත් කවිය’ බිත්ති පත්තරේට ඔහු ලියලා - ‘ඔයා ආයෙමත් මගේ ජීවිතයට ආවා. ඒත් ආයෙත් යයි ද සැකයි’ කියලා. මගේ හිතට ඒ වචන තදින්ම දැනුණා. ඒ අතර තමයි තිළිණි අයියාගේ තනුවකට වචන ලියන්න මට අවස්ථාව උදාවුණේ. එම ගී තනුව මම කැම්පස් යන එන විට මගේ දුරකථනයෙන් ශ්‍රවණය කරමින් ඉන්නා අතරේදී සිතුවිලි පෙළ ගැසුණු අයුරු තමයි මේ ‘පෙනෙන නොපෙනෙන දුරක ඉඳන්’ ගීතයේ පදවැල ගෙතුණේ. අපි විශ්වවිද්‍යාලයේ දී ඉන්නේ එකට රංචු ගැසිලයි. ඒකයි ‘රංචු ගැහෙනා රෑනේ’ වැනි යෙදුම් යෙදුවේ. මගේ කලා දිවියට නිතර අතහිත දෙන තිළිණ අයියා මගේ අනිකුත් ගී පද රචනා නම් කපා කොටා වෙනස් කරනවා. හැබැයි මගේ මේ ගී පද රචනයේ නම් එකම වචනයක් වත් වෙනස් කෙරුවේ නැහැ. මේ ගීතයට ලැබෙන රසික ප්‍රතිචාර හින්දා ගී පද රචිකාවියක් ලෙස ඉදිරියට යන්න මට දිරියක් ලැබෙනවා.”ජෝජ් රොබ්සන් ද සිල්වාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>09</month>
      <day>02</day>
    </date>
    <link>http://www.silumina.lk/2012/09/02/_art.asp?fn=av12090218</link>
    <topic>නාලිකාගේ මාමා මට යෝජනාවක් ගෙනාවා</topic>
    <author>ලබන සතියට</author>
    <content>නාලිකාගේ මාමා මට යෝජනාවක් ගෙනාවා“ඔයාගේ යාළුව අතහැරිච්ච එක හොඳයි. ඔයාගෙ වයසෙ ගෑනු ළමයෙක් මේ ගෙදරට ගෙනාව නම්, මිනිස්සු අපිට හිනාවෙයි.””අනේ අම්මි, නිල්මිණි කරපු උදව්වට ඔහොම තමයි කතා කරන්න ඕනෙ.. මට නම් දැන් මේ ගෙදර ඉන්නත් එපා වෙලා.””අපි ඔය කතාව නතර කරමු. කොටින්ම ඒකේ කතා කරන්න දෙයක් ඉතුරු වෙලා නෑ. තේරුණාද? නාලිකාට ඕවා තේරෙන්නෑ. අපිට කොහොමටත් මාමා අතහරින්න බෑනේ දුව. එයා මගේ මල්ලි..””මං දැනගෙන හිටියෙ නෑනේ අම්මා නිල්මිට ඔච්චර ම අකැමැතියි කියලා. එයා නම් ඔයාගෙ මල්ලිම තමයි. ඔය දෙන්නම එකයි.”නාලිකා කෑම කෑම මේසයෙන් නැගිට්ටේ කෑම පිඟානද පසෙකට තල්ලු කර දමමින්ය.හඬමින් කාමරයට යන නාලිකාට සිහිපත් වූයේ තම මෑණියන් පෙරදී මේ සම්බන්ධයට කළ කී දේවල්ය. තමා නිල්මිණි බේරා ගැනීමට මව සමඟ කෙතරම් වාද කළේ ද යන්න ඇයට සිහිපත් විය.නිල්මිණි සැම දෙනාගෙන්ම අපහාස ගැරහුම් ලබන්නේ ඇගේ දුර්වල හා අහිංසක චරිතය නිසා බව සැබෑ වුවත්, නිල්මිණි බලාපොරොත්තු වූ අපේක්ෂාව, අරමුණ කරා යෑමට හැකිවීම ගැන කෙතරම් සතුටට පත්වූවාද කියා නාලිකා දනී.”නාලී.. මං හින්ද සිදුවුණ වැරැද්ද මම ම හරි ගැස්සුවා.. මට දැන් හරි සතුටුයි..”ඇය කීවේ අවංකවමය. මේ අපවාදය මේ තරමින් නැතත් කවදා හෝ ඇය පසු පසින් ඇදෙන බවත් නිල්මිණි නොදැන සිටියාම නොවේ.”කමක් නෑ නාලි, මට ඔය චුට්ටක් බැන්නට, ඒවා හුළගෙ යයිනෙ. මට ඒක ප්‍රශ්නයක් නෙවෙයි. ඔයා මට ගොඩක් උදව් කළා. මට ඒවා අමතක නෑ..””ඔයා මොනව කියනවද මන්ද?” නාලිකා කී විට,”ඇයි මතක නැද්ද හැඳි ගෑරුප්පුවෙන් කන්න ගිහින්.. ඔයා මාව ලැජ්ජාවෙන් බේරගත්තා?”නේවාසිකාගාරයට පැමිණි මුල් දිනයේ සාමාන්‍ය සහෝදරියකට මෙන් තමා ඇයට, නාන කාමරය, කෑම කාමරය, හැඳී ගෑරුප්පු පාවිච්චි කිරීමේ නිවැරැදි ක්‍රම කියා දුන්නා පමණි. ගමේකම රැඳුණ අවිහිංසක යුවතියගේ කෝලබව නිසාම නාලිකා ඇයට අනුකම්පා කළාය.අඩුම තරමින් නාන කාමරයක ස්නානය කිරීමට පවා නිල්මිණි බියක් දැක්වූයේ දොර විවෘත කර කිසිවකු ඒවි යැයි දැඩි බියකින්ය.’එහෙම කරන්න කවුරුවත් එන්නෑ ළමයො බය නැතුව නාන්න. හා! හා! මම එහෙනම් ඔයා නාලා එනතුරු දොර ළඟට වෙලා ඉන්නම්කෝ..”නාලිකා කීවේ ඇගේ අසරණ විලාසය ගැන යටි සිතෙන් සිනාසෙමින්ය.ක්‍රමයෙන් නේවාසිකාගාර ජීවිතයට හුරුවෙමින් සිටියද සතියක් පමණම නාලිකා ඇයට බෙහෙවින් සහය වූවාය.ගමේ දකින්නට අසන්නට නොලැබෙන දේවල් නිල්මිණිට ඉක්මනින් සමීප වී හුරු පුරුදු වූයේ නාලිකාගේ ඒ කරුණාවන්තකමින් බව සැබෑමය. එහෙත් සියල්ල උඩු යටිකුරු වූයේ ධනුක ඔවුන් අතරට පැමිණීම නිසාය.”දුව..”නාලිකාගේ මව යහන මත වාඩිවී ඇගේ උරහිස මත අත තැබුවාය.”මම හිතල මතල නිල්මිණිට දොසක් කිව්වේ නැහැ දුව. ඒ වුණත් එයා මේ ප්‍රශ්නෙට නොගෑවි ඉන්න තිබුණා.””ඇයි අම්මි.. ඇයි ඔහොම අසාධාරණ විදියට කතා කරන්නේ? නිල්මි මැරි කරන්න බෝයි කෙනෙක් ඉන්නව කියල එයා හැංගුවද?””නිල්මිණිට ඕන කමක් තිබුණ නම් ධනුකව මඟ හරින්න තිබුණ කියන එකයි මම කියන්නේ.” එහෙම වුණා නම් ධනුක ටික දවසක් නිල්මිණිගෙ පස්සෙන් යයි.. එච්චරයිනේ..”එය සැබෑවකි. සිතා මතා නොවූවත් නිල්මිණි ධනුක මාමා තමාගේ රූපයෙන් ප්‍රමෝදයට පත් කර ඇත. වරක් දෙවරක් ඔහු දැඩිව ප්‍රතික්ෂේප කළ යුතු බව තමාද නිල්මිණිට දැන්වූවා නොවේද?””නාලිකා දුව, ඔයා ඔය ප්‍රශ්න වැඩිය ඔළුවට දාගන්න එපා. තාත්තගෙයි මගෙයි එකම බලාපොරොත්තුව ඔයා?”නාලිකා මව දෙස හිස හරවා බැලුවේ අවඥාවෙන්ය. නිල්මිණි පාසලට ආවේ මොන තරම් බලාපොරොත්තු ඇතිවද? ඇගේ මාපියන්, නිමන්ත වියදම් කළේ යම්තාක් දුරට අරපිරිමැස්මෙන් බවද නාලිකා දන්නා කරුණකි.”නෑ මං කිව්වේ ගම්වල ළමයින්ට ඒ තරම් ඕන කමක් නැති නිසයි..”මව වචනවලට නව අරුතක් දෙන්නට උත්සාහ දැරුවාය.”පිස්සු කියවන්න එපා අම්මි.”නාලිකා උරහිස ගස්සාගෙන නැගිට්ටේ කෝපයෙනි.”ඇයි එහෙනම් නිල්මි නුවර ආවේ? ඇයි ඒ දුප්පත් මිනිස්සු සල්ලි අමාරුවෙන් වියදම් කරගෙන එයාව හොස්ටල් එකේ නතර කළේ?””ඒකම තමයි මමත් කියන්නේ. එහෙම ඕනකමක් තිබුණ නම් ඒ කෙල්ල මේ වගේ සම්බන්ධයකට පැටලෙන්නෙ නැතුව ඉන්න තිබුණා.””අනේ අම්මි ඔයා මුකුත් නොදැන නිල්මිට දොස් කියන්න එපා.””නාලිකා”ඒ අවවාදාත්මක අණ කිරීමකි.”ඔයා තවත් ඔය ගැන වාද කරන්න එපා. ඔයා හිතාගෙන ඉන්න ජාතියෙ උපාසකම්ම කෙනෙක් නෙවෙයි එයා තේරුණාද? මට ධනුක ඔක්කොම විස්තරේ කිව්වා.”මව නාලිකාට පුප්පාගෙන කාමරයෙන් පිටවී ගියේ..”තව ටික දවසක් ආශ්‍රය කළා නම් මගෙ කෙල්ලත් නරක් වෙනවා” යි කියාගෙනය.”ගෙදර ආව මෝඩකම..”නාලිකා යහනේ වැතිරුණේ ජීවිතයම එපා වූ ලෙසිනි.නිමන්තට නිල්මිණි පිළිබඳ කිසියම් ගැටලු සහගත හැඟීමක් ඇතිවී තිබුණද ඇගේ දඟකාර කෙළිලොල් ගති පැවතුම් ඔහු වල්මත් කළේය. පබා වුවද ඔහුට වඩා බරපතළ කිසිවක් නොකී හෙයින් නිමන්ත සිතා ගත්තේ සුරංග නිසා ඇය ගමේ නතරවීමට වඩා පි‍්‍රය කරන බවයි.වැඩි කාල වේලාවක් පොතක් අතැතිව අධ්‍යාපන කටයුතුවල යෙදෙන නැගණිය ගැන ඔහු ආඩම්බර හැඟීමක් ඇතිකර ගත්තේය. උසස් පෙළ සමත් වුවහොත් එය ඔහුට මෙන්ම ගමටද ආඩම්බරයකි. සුරංග අකැමැති නොවුණොත් නිසැකයෙන්ම ඈ විශ්වවිද්‍යාලයට යනු ඇත. හරි හම්බ කළ දෙයින් වැඩි කොටසක් නැඟණිය වෙනුවෙන් වෙන් කිරීම ගැන කිසිදා පසුතැවිලි නොවූයේද නිල්මිණිට ඇති දැඩි ආදරය නිසාමය. පබා හා විවාහ වීමේ අවශ්‍යතාව මඳින් මඳ අතපසු වූයේද ඇගේ මතු දියුණුව දැක බලා හා ඈ මනාලියක වූ පසු තමා පිළිවෙළක් වීමේ අවංක අදහසක් පෙරදැරි වූ හෙයිනි.පබාටද පසු ගිය දිනෙක නිල්මිණිගේ හැසිරීම් රටාවේ කිසියම් වෙනසක් දැනුණද, නිල්මිණි කී සමහර කරුණුවලින් සෑහීමකට පත්වීමට ඇයට සිදුවිය. ඇය සිතුවේද නේවාසිකාගාරයේ ප්‍රශ්නයක් හෝ පෙම්වතුන් අතර සුළු මත ගැටුමක් නිසා විය හැකි බවය. පෙර දිනක කියාගෙන ආ කතාව අතරමඟ නතර කර දමා”ඒ ප්‍රශ්නය දැන් ඉවරයි” නිල්මිණි පැවසුවේ වඩා බරපතළ ආකාරයෙන් නොවන බව පබාට එදින හැඟුණි.”මොකක්ද නිල්මිණියො අර මට එදා කිව්වේ ලොකු ප්‍රශ්නයක් කියලා?”දිය නාමින් සිටින අතරේ පබා යළි විමසුවේ එය ශුද්ධ ආකාරයෙන්ම දැන ගැනීමටය. එකවරම තිගැස්සුණු නිල්මිණිගේ මුහුණේ ඇඳුණු බියපත් බව, පබා වහා හැඳින්නාය. එවැනි ඉරියව්වක් බලාපොරොත්තු නොවූ නිසා පබා අසීරු ලෙස නිල්මිණි දෙස බලා සිටියාය.”ඇයි ඔයා එක පාරටම මගෙන් එහෙම අහන්න හිතුවේ..?””ඇයි මතක නැද්ද ඔයාමනෙ මට එහෙම කිව්වේ? ඒත් ප්‍රශ්නය නම් කෙල්ල මගෙන් වහං කළා.. එහෙම නේද?””ඒක ඔයාට කියන්න තමයි මං ගෙදර ආවෙත්.””බය හිතුණ නේද? මම අහගෙන ඉඳල නිමන්තගෙ කනේ තියයි කියල හිතුව. හොඳයි නැද්ද?”නඩුකාරයකු ඉදිරියේ මෙන් බැගෑපත්ව නිල්මිණි හිස සැළුවාය. යෙහෙළියක, අනාගතයේදී තම සොහොයුරාගේ බිරිය බවට පත්වන පබසරාට මේ ගැන නොකීමම වරදක් බව නිල්මිණි පිළිගත්තාය. සියල්ල නිමාවක් දකිමින් තිබෙන අවස්ථාවක ඇයට සැඟවීමේ තේරුමක් නැති බවත් ඕ සිතුවාය.”මං ඔයාගෙන් වහං කරන්න හිතුවේ නෑ පබා. ඒත් ඒ ප්‍රශ්නෙ, ඔයාට කියන්ඩත් කලියෙන් විසඳුණා.””එහෙනම් කමක් නෑ.””පබා ඔයා තරහෙන් නේද? ඔහොම ඉන්නකෝ. හැබැයි ඕන් අපේ අයියට එහෙම කියනව නෙවෙයි.””කියපන් බලන්න මං කේළම් කියපු දවසක්””පබා, නාලිකාගේ මාමා මට යෝජනාවක් ගෙනාවා.””මොනවා, නාලිකා දන්නැද්ද ඔයාට ගමේ යාළුවෙක් ඉන්න බව? අනික ඒ මාමට ගොඩක් වයසත් ඇතිනේද?””ඔව්. ඒ නිසා නාලිකා හොඳටම විරුද්ධ වුණා. කොහොම වුණත් මම ආපහු යන්නෑ පබා.”ලබන සතියටකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>09</month>
      <day>02</day>
    </date>
    <link>http://www.silumina.lk/2012/09/02/_art.asp?fn=av12090219</link>
    <topic>මා ලියූ පෙම් ගී 16 ක් සංගත තැටියකට නැඟෙනවා</topic>
    <author>ඉඳුනිල් වීරරත්න</author>
    <content>මා ලියූ පෙම් ගී 16 ක් සංගත තැටියකට නැඟෙනවාඑච්.ඒ. සෙනෙවිරත්නඑච්.ඒ. සෙනෙවිරත්න යන නම ඇසූ පමණින් ම ඔහු කවුරුන් දැයි යන්න අපේ රටේ බහුතරයක් හඳුනති.එහෙත් ඔහු පිළිබඳ ලිවීමේදී කෙසේ එය ආරම්භ කළ යුතු දැයි යන්න කිහිප වරක් ම සිතීමට සිදුවිය.ඒ මෙරට කලා ක්ෂේත්‍රයේ විවිධ ඉසව් තුළ ඔහු සිය නාමය ඉතාමත් සවිමත් ආකාරයට ස්ථාවර කර තිබීම නිසාවෙනි.ගුවන් විදුලිය, පුවත්පත් කලාව, කවිය හා ගීත කලාව, සාහිත්‍යය, සිනමා තිර රචනය, වාර්තා චිත්‍රපටකරණ, නවකතාව, කෙටිකතාව, පරිවර්තන ආදී මෙකී නොකී බොහෝ නිර්මාණ කාර්යයන්හි ඔහු තම ස්වීයත්වය ගොඩ නඟා ගෙන ඇත්තේ සම්මානයන්ට පවා පාත්‍ර වෙමිනි.ඉන් ඔබ්බට එච්.ඒ. සෙනෙවිරත්න මෙරට වාමාංශික දේශපාලන ක්ෂේත්‍රයේ කැපී පෙනෙන නාමයකි. අධි නීතිඥවරයකු ලෙස නීති ක්ෂේත්‍රයේ කැපී පෙනෙන චරිතයක්ද වන ඔහු කම්කරුවන්ට සිදුවන අසාධාරණයන් වෙනුවෙන් පෙනී සිටින මානව හිතවාදියෙක් ද වෙයි.1966 ‘නිද්‍රා ගීතය’ නමින් කෙටිකතා සංග්‍රහයක් ලියා පළ කළ ඔහු ගෙවී ගිය 44 වසර පුරාවට එළි දක්වා තිබෙන කෙටිකතා, නවකතා, පද්‍ය, පරිවර්තන මෙන් ම දේශපාලන ග්‍රන්ථ සංඛ්‍යාව 33 කට අධිකය.1974 වසරේ එළි දැක්වූ ‘එක්තරා ප්‍රේම කතාවක්’ කෙටිකතා සංග්‍රහයට රාජ්‍ය සම්මාන හිමිවුණු අතර 1991 වසරේ නිකුත් වූ ‘පරාභවය’ නවකතාවට පිරිනැමුණු රාජ්‍ය සම්මානය සෙනෙවිරත්නයන් විසින් ප්‍රතික්ෂේප කරන ලදී.මෙලෙස ශ්‍රී ලාංකේය සාහිත්‍යයට අපූරු නිර්මාණ රැසක් තිළිණ කළ ඔහු රචනා කළ ගීත 16 ක් එළි දැක්වීමට මේ දිනවල සූදානම් වෙනවා.“මගේ පියාගේ ගම ගාල්ලෙන් එහා දෙනිපිටියෙ. ඔහුට ව්‍යාපාරවලට නිතර කොළඹ එන්නට සිදුවීම නිසා කොටහේනේ තාවකාලිකව පදිංචි වුණා. මේ නිසා මම පාසල් ගියේ ශාන්ත බෙනඩික්ට් විදුහලට. විල්ෆ්‍රඩ් පෙරේරා කියන ගුරුතුමා සංදේශ කාව්‍ය පිළිබඳ විචාර පොත පත ලියූ කෙනෙක්. එම පොත පත කියවීම නිසා මා තුළ සාහිත්‍ය පිළිබඳ උනන්දුවක් ඇති වුණා.සූරසේන ආටිගල මහතා ලේක්හවුස් ආයතනයේ උප කර්තෘවරයෙක් ලෙස සේවය කළ කෙනෙක්. සාහිත්‍ය පිළිබඳ මගේ තිබුණු උනන්දුව දැක්ක ඔහු ‘සිළුමිණ’ ට, ‘නවයුගය’ ට ලියන්න මා උනන්දු කළා.චිත්‍රකතාවල එන කව්බෝයි චරිතවලින් ළමා මනස විකෘති වනවා කියල ලිපියක් ලිව්වා.ඒ එක්කම මම ලිව්ව ‘ළමා සිතුවිලි’ කියන පද්‍ය පන්තිය ‘නවයුගය’ පත්‍රයේ පළවුණා. මේ කවිය පළමු වැනි තැනට තේරුණා. එතකොට මට වයස 14 ක් විතර ඇති. කොට කලිසම ඇඳල ඒ තෑග්ග ගන්න ‘නවයුගය’ ට ආවහම මාව දැක්ක හැමෝටම පුදුම හිතුණා. මා ගැන පැහැදුණු ශ්‍රී ලාල් හික්කඩුව ලියනගේ මහත්තයා දිගටම පුවත්පත්වලට ලියන්න මා උනන්දු කළා. පාසල් කාලයේදී නාට්‍ය කලාවටත් මගේ හිත ගියා.ඒ අනුව ළමා නාට්‍යයක පෙළ රචනය කරමින් නිර්මාණය කළා. ඒ නාට්‍යයේ එවකට පාසල් ශිෂ්‍යයකු වෙලා හිටිය රොබින් ප්‍රනාන්දු රඟපෑවා.තව තවත් සාහිත්‍ය පිළිබඳ උනන්දු වුණු මට අර්නස්ට් පෝරුතොට පියතුමාගේ මඟ පෙන්වීමෙන් ‘ඥානාර්ථ ප්‍රදීපය’ සඟරාවට ලියන්නට මඟ පෑදුණා. මම උසස් පෙළ කළේ කලා අංශයෙන්. එයින් පේරාදෙණිය විශ්ව විද්‍යාලයට තේරුණා. ඒ අනුව 1962 කලා උපාධිධරයෙක් ලෙස මගේ වෘත්තීය ජීවිතය ආරම්භ කිරීමට අවස්ථාව උදාවුණා.මුලින් ම පත්වීම ගුරුවරයකු හැටියට ඊළඟට ගුවන් විදුලියේ ප්‍රවෘත්ති වාර්තාකරුවකු හැටියට සේවයට එක්වුණා. ඒ අතර ගුණදාස ලියනගේ මහතාගෙන් හිස්වුණු තැනට මාව පත්වුණා.”එච්.ඒ. සෙනෙවිරත්නයන්ගේ පළමු පොත එළිදැක්වුණේ ගුවන් විදුලියේ සේවය කරන අතරතුරමයි.“ඔව්, ගුවන් විදුලියේ මම ‘සාහිත්‍ය විචාර’ වැඩ සටහන ඉදිරිපත් කළා. එච්.එම්. ගුණසේකර තමයි ඒ අවස්ථාව දුන්නෙ. පසු කාලයේ තිලක සුදර්මන් සිල්වා පොත පත විචාර කිරීමේ වැඩසටහනකට මට අවස්ථාව ලබා දුන්නා.ඒ 1966 අවුරුද්ද. මම ලියූ කෙටිකතා ටිකක් පොතක් ලෙස එළිදක්වන්න ආසාවෙන් හිටියා. දයානන්ද ගුණවර්ධන තමයි මා දිරිමත් කළේ. ගුවන් විදුලියෙන් ණය මුදලක් ලබාගත්තා පඩියෙන් කැපෙන්න. මම පොතක් එළි දක්වන්න සූදානම් කරගෙන ඉන්නවා කියන ආරංචියට මහගම සේකරයන් කැමැත්තෙන් ම කවරය ඇඳලා දෙන්න ඉදිරිපත් වුණා. ඒ සහයෝග මත තමයි ‘නිද්‍රා ගීතය’ කෙටිකතා සංග්‍රහය පළ කෙරුණේ.”ගුවන් විදුලි ශිල්පියකු, ලේඛකයකු ලෙස වෘත්තීය අරඹන ඔහු නීතිය හදාරන අතර තුර එහි සුවිශේෂී කඩඉමකට ළඟා වන්නේ මේ අතරදී.“ගුවන් විදුලියේ වැඩ කරන අතරතුර අධීනීතිඥවරයකු ලෙස මම දිවුරුම් දුන්නා. මුලින්ම පෙනී සිටියේ බාලා තම්පෝගේ ජ්‍යෙෂ්ඨ නීතිඥයා හැටියට.1971 කැරැල්ලේ සිද්ධියේදී රෝහණ විජේවීරට පෙනී සිටි අතර සැකකරුවන්ගේ නඩු එකසිය ගණනකට පෙනී සිටියා. ඊට අමතරව 1992 දී සී.එම්.යූ. එකට සම්බන්ධ වෙලා වෘත්තීය සමිති කටයුතු කළා. කැලණියට තරග කරලා 5 වැනි ස්ථානයට ආවා. මේ මොහොත වනතුරුම අපරාධ නඩු වෙනුවෙන් පෙනී සිටිනවා. කම්කරු සහයෝගිතා සංවිධානයේ ලේකම් හැටියට කටයුතු කරනවා. කම්කරු විනිශ්චය සභාව සහ ඒවා පිළිබඳ ඇපැල් උසාවියේ හාම්පුතුන් වෙනුවෙන් නොව සේවකයින් වෙනුවෙන් පෙනී සිටිනවා. විශේෂයෙන් සේවයෙන් පහකරන සේවකයින් වෙනුවෙන්.”සම්මානයට පාත්‍ර වුවත් එය පිළිනොගත් සෙනෙවිරත්නයන් සුවිශේෂී චරිතයක්. මේ ඒ පිළිබඳ ඔහුගේ අදහස.“1974 එළිදැක්වුණු ‘එක්තරා ප්‍රේම කතාවක්’ කෙටිකතා සංග්‍රහයට රාජ්‍ය සම්මානය හිමි වුණා. විලියම් ගොපල්ලව ආණ්ඩුකාර තුමා අතින් තමයි මම ඒ සම්මානය ලබාගත්තෙ. මෙහි ඇතුළත් වෙලා තිබුණු ‘පරණ සොල්දාදුවා’ කියන කතාව චිත්‍රපටයකට ගැළපෙන නිසා ඒ ඇසුරෙන් තිරනාටකයක් ලියන්න කියල ධර්මසේන පතිරාජ මට ආරාධනා කළා. හර්තාල කාලෙ සොල්දාදුවෙක් වෙලා හිටිය කෙනෙක් පස්සේ ඔළුව නරක් වෙලා ‘ලෙෆ් රයිට්’ කිය කියා නුගේගොඩ රේල්වේ ඇවනියු එක දිහාවෙ ඇවිදගෙන යනවා මම දකිනවා. මම මේ කතාවට පාදක කරගත්තෙ මේ සොල්දාදුවගේ චරිතයයි.මම තිරනාටකය ලියල පතීට දුන්නා. ඔහු මේ කතාව වෙනස් කරල. මම එයට පෞද්ගලිකවම විරුද්ධ වුණා. ඒත් පතී මෙය ඇසුරෙන් ‘සොල්දාදු උන්නැහේ’ කියන චිත්‍රපටය නිර්මාණය කළා. එහි තිර නාටකයේ මගේ නමට අමතරව තවත් නම් 2 ක් තිබෙනවා. දයා තෙන්නකෝන් සහ ඩබ්ලිව්. ජයසිරි ඒ නම් දෙක.කොහොම නමුත් ඕසීඅයිසී විනිශ්චය මණ්ඩලය හොඳම තිර රචනයට හිමි සම්මානයට මාව තේරුවා. මම මෙය ප්‍රතික්ෂේප කළ නිසා ඔවුන් හොඳම කතා වස්තුවට හිමි සම්මානය මට පිරිනැමුවා.1991 වසරේ මා ලියූ ‘පරාභවය’ නවකතාවට රාජ්‍ය සම්මාන හිමිවුණා. එහෙත් මගේ දේශපාලනමය ප්‍රතිපත්ති මත මම එම සම්මානය ප්‍රතික්ෂේප කළා. ඊට අමතරව චිත්‍රපට තිර නාටක කිහිපයක් ම ලියා තිබෙනවා. 2011 ජූලි මාසයේ මා එක්සත් ජාතීන්ගේ සංවිධානයට තිර නාටකයක් ලිව්වා. එය ‘මානව හිමිකම් සහ එක්සත් ජාතීන්’ (ඩ්භථචද අඪඨඩබඵ චදඤ උදඪබඥඤ ව්චබඪධද) නමින් වාර්තා චිත්‍රපටයක් තැනුණා. මෙය අධ්‍යක්ෂණය කළේ වසන්ත ඔබේසේකර.”විවිධ ඉසව් ඔස්සේ සිය ප්‍රතිභාව අවදි කළ ඔහු මේ දිනවල තවත් අලුත්ම වූ කාර්යයකට සිත යොමු කරලා.“ආදරය කියන දේ අප කාටත් පොදු අත්දැකීමක්. ඉතින් කවියෙක් ලේඛකයෙක් ලෙස මට ආදරය ගැන ලෝකයේ ජනප්‍රිය පුද්ගලයින් විවිධ භාෂාවලින් ලියූ ගීත 100 ක් පරිවර්තනය කරලා ‘ලෝ කවියන් පෙමට පබැඳි ගී’ නමින් පොතක් එළි දැක්වූවා.මේ පෙම් ගීත වල ආභාෂය උඩ මම රචනා කළ පෙම් ගීත 16 ක් ඇතුළත් සීඩී තැටියක් ළඟදීම ජනප්‍රිය ගායක ගායිකාවන්ගේ හඬින් එළිදැක්වීමට සූදානම් වනවා. මගේ පැරැණි මිත්‍රයෙක් වන සෝමපාල රත්නායක සංගීතඥයා තමයි මෙහි සංගීත නිර්මාණය කරන්නෙ. එය මගේ කලා ජීවිතයේ සුවිශේෂී අවස්ථාවක් වේවි කියා මා සිතනවා.ඉඳුනිල් වීරරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>09</month>
      <day>02</day>
    </date>
    <link>http://www.silumina.lk/2012/09/02/_art.asp?fn=av12090220</link>
    <topic>සු.මිගෙන් අහන්න</topic>
    <author>උඩුගම්පළ විමල් ජයශාන්ත</author>
    <content>සු.මිගෙන් අහන්නගාල්ලේ බී. ඩබ්ලිව්. දිලිප් කුමාරප්‍රශ්නය - බොලිවුඩ් ජනපි‍්‍රය නළු සල්මන් ඛාන්ගේ ලිපිනය සොයා දෙන්න?පිළිතුර -03 GALAXY APARTMENT, B. J. ROAD, BAND STAND, BANDRA (W) MUMBAI - 50කිරිඳිවැල රත්නා අමරසිංහආත්මා ලියනගේ ගයන ‘පෙනෙන නොපෙනෙන දුරක ඉඳන්’ ගීතය ගැන ඔබේ අදහස් දක්වන්න? එය සංගීතවත් කළේ කවුද?මෑතදී අහපු ලස්සන සින්දුවක්. එහි සංගීතය ආත්මාගේම වෙන්න ඇති. ඒත් ගීතය අභිබවා සංගීතය මතුවීම මෙහි දුබලතාවයක්. ඒ නිසා මම හිතුවේ වඩු බාස්ලා, ටින්කර් බාස්ලා මෙයට සංගීතය සැපයුවා ද කියලයි.උඩුගම්පළ විමල් ජයශාන්තප්‍රශ්නය - ප්‍රවීණ ගායක සේනානායක වේරලියැද්දට මොකද වුණේ?පිළිතුර - චාමර වීරසිංහයි, දමිත් අසංකයි නිසා වේරලියැද්ද නන්නත්තාර වුණා. ඒත් වේරලියද්දගේ දක්ෂතාවයට අර දෙන්නට ළංවෙන්නවත් බැහැ.කළුතර දොඩංගොඩ එන්. ඩි. ඉසෙඩ් සිරිවර්ධනප්‍රශ්නය - චිත්‍රපට නළු, නිෂ්පාදක, අධ්‍යක්ෂ කිංස්ලි රාජපක්ෂ දැන් කෝ?පිළිතුර - ඔහු 1983 දී මිය ගියානේ.මාතලේ ධර්මා ඒකනායකප්‍රශ්නය - ඔබේ සිනමා පොත් ගැන ‘රසඳුන’ පත්‍රයෙත් ප්‍රචාරයක් ලබා නොදෙන්නේ ඇයි?පිළිතුර - මම ප්‍රතිපත්තියක් වශයෙන් මා සේවය කරන පුවත්පතින් මගේ පොත්වලට ප්‍රචාරයක් ලබාගන්නේ නැහැ ධර්මා.ගම්පහ මිල්ටන් මලවිආරච්චිප්‍රශ්නය - චිත්‍රපට නළු රවින්ද්‍ර රූපසේන ගීත ගයා තිබේ ද?පිළිතුර - ඔව්. ‘සකුන්තලා මගෙ සකුන්තලා’ ගීතය ගැයුවේ ඔහු. ඔහු ගුවන්විදුලියේ සරල ගීත පරීක්ෂණයෙන් ද සමත් ගායකයෙක්.ඇත්කඳුරේ ලක්දාස රාහුබද්ධප්‍රශ්නය - ‘අශෝකමාලා’ චිත්‍රපටයේ රඟපෑ එමලින් දිඹුලාන දැන් කෝ?පිළිතුර - 1991 දී ඇය මෙලොව හැර ගියා ලක්දාස.කොටුගොඩ යාගොඩමුල්ලේ සුනිල් චන්ද්‍රසේකරප්‍රශ්නය - ‘දෝ ආන්කේන් බරාහාත්’ චිත්‍රපටය ගැන විස්තරයක් කරන්න?පිළිතුර - වී. ශාන්තා රාම් අධ්‍යක්ෂණය කළ මේ චිත්‍රපටයේ වී. ශාන්තා රාම්, සන්ධ්‍යා ප්‍රධාන චරිත රඟපෑවා සංගීතවත් කළේ වසන්ත් දේසායි. ‘දෝ ආන්කේන් බරාහාත්’ යන වචනයේ තේරුම ‘ඇස් දෙකයි අත් දොළහයි’ යන්නයි. චිත්‍රපටය තිරගත වුණේ 1957 දියි.වත්තල හුණුපිටියේ ඩබ්ලිව්. බී. ජයරත්නප්‍රශ්නය - ‘අයියාට මේ රජ ගේ මල්ලි හදාලා’ ගීතය ‘සූරයා’ චිත්‍රපටයේ බව පසුගිය මස 26 දින උදේ 10.00 සිට 11.00 දක්වා ගුවන්විදුලියේ වෙළෙඳ සේවයෙන් විකාශය වූ ‘සිංහල චිත්‍රපට ගී තීරයෙන්’ පැවසුණා. මෙය වැරැදියි නේද?පිළිතුර - ඔව්. එය ‘පුරුෂ රත්නය’ චිත්‍රපටයට ඇතුළත් ගීතයක්.ගල්කිස්සේ නදී කරුණාරත්නප්‍රශ්නය - ජිතේන්ද්‍ර හා රාජේන්ද්‍ර කුමාර් යන නළුවන් දෙදෙනා තවමත් ජීවතුන් අතර සිටිනවා ද?පිළිතුර - ජිතේන්ද්‍ර පමණක් ජීවතුන් අතර ඉන්නවා.මේ සතියේ පහත නම් සඳහන් අයත් ප්‍රශ්න එවා තිබුණා. හොරණ මධුශානි අතුකෝරල, නාරම්මල චිත්‍රානන්ද සමරතුංග, පිළියන්දල චාමර විජේසිංහ, පොල්ගහවෙල මහින්ද පේ‍්‍රමතිලක, බේරුවල ආර්. එම්. හෙට්ටිආරච්චි, ඇත්කඳුරේ ගුණපාල අයි. දිවිතුරගම, තිරණාගම ලලිතා කාරියවසම්, පාණදුරේ ජයලත්, ගම්පහ පත්මාවෝ මහේෂ්වරි හේරත්.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>09</month>
      <day>02</day>
    </date>
    <link>http://www.silumina.lk/2012/09/02/_art.asp?fn=av12090221</link>
    <topic>බොලිවුඩ් රස කතා</topic>
    <author>සුජීව තේවහෙට්ටිගේ</author>
    <content>බොලිවුඩ් රස කතාබොලිවුඩ්පුරයේ සුපිරි තරු කිරුළු පැලඳි ‘ඛාන්’ ලා දෙදෙනෙකු සමගි වූ බවට අලුත්ම ආරංචියක් පසුගිය සතියේ අසන්නට ලැබුණා. මේ දෙදෙනා තමයි, ශාරුක් ඛාන් සහ සල්මන් ඛාන්. ඒ වුණත්, ‘කිං ඛාන්’ හෙවත් ශාරුක් ඛාන් සමඟ වැඩි ‘ඇයි හොඳයි’ කමක් නැති අමීර් ඛාන් අතර ක්‍රෝධයේ ගිනි සිළු ඇවිළෙන සිදුවීමක් ඒ අතරේදී සිදුවී තිබෙනවා.’වහා ගිනි ඇවිළෙන සුළු’ මෙවැනි සිද්ධියකට මුල පුරා ඇත්තේ බොලිවුඩයේ අලුත්ම චිත්‍රපටයක රූපගත කිරීමක්. චිත්‍රපටය ‘ධූම් – 3’. මෙය පේ‍්‍රක්ෂකයන් අතර ජනපි‍්‍රයත්වය දිනාගත් ‘ධූම්’ චිත්‍රපට මාලාවේ තුන්වැන්නයි. ප්‍රධාන චරිත රඟන්නේ අමීර් ඛාන් සහ කට්රිනා කායිෆ්.මෙහි රූපගත කිරීම් වලට කළින් පෙර පුහුණුවීම් රැසක්ම කරන්නට කට්රිනාටත් අමීර්ටත් සිදුවී තිබෙනවා. විශේෂයෙන්ම ත්‍රාසජනක දර්ශන කිහිපයකම පෙර පුහුණුවීම් සිදු කළ යුතු බවයි, අමීර් ඛාන් ප්‍රකාශ කර තිබුණේ. ඒ වනවිට ඇමරිකාවේ චිකාගෝ නුවර රැඳී සිටින අමීර් බලාපොරොත්තුව සිටියේ කට්රිනාගේ පැමිණීමයි. ඇය චිකාගෝ නුවරට පැමිණි විගසින්ම පෙර පුහුණුවීම් කරන්නටත් ඉන් පසුව දර්ශන රූපගත කරන්නටත් ‘ධූම් – 3’ කණ්ඩායම ලක ලැහැස්ති වී සිටියා.මේ අතරේදී ශාරුක් රඟන තවත් අලුත් චිත්‍රපටයක රූපගත කිරීම් ද පසුගිය සති දෙක තුළ යොදා ගෙන තිබුණා. මෙහි ප්‍රධාන නිළිය ද කට්රිනායි. චිත්‍රපටයේ රූපගත කිරීම් ‘කෙස් ගහට’ නිම කරන්නට නම් එහි රූපගත කිරීම් අවසන් වන තුරු කට්රිනා මුළු දෙසතිය පුරාම මේ චිත්‍රපට කණ්ඩායම සමඟ රැඳී සිටිය යුතු යැයි ශාරුක් පවසා තිබුණා. තවමත් නමක් යොදා නැති මේ චිත්‍රපටයේ අධ්‍යක්ෂවරයා වන්නේ යාෂ් චොප්රායි. නිෂ්පාදන කටයුතු සිදු කෙරෙන්නේ ද යාෂ් රාජ් චිත්‍රපට සමාගමෙන්. ‘ධූම් – 3’ චිත්‍රපටයේ නිෂ්පාදනයත් ඒ සමාගමෙන් සිදු කෙරෙනවා.කට්රිනා දෙලොවක් අතර අතරමං වුණා. ‘ධූම් – 3’ චිත්‍රපටයේ රූපගත කිරීම්වලට යනවාද, නැතහොත් ශාරුක් ගේ ඉල්ලීමට කන් දෙමින් ඔහු රඟන චිත්‍රපටයේ දිගටම රැඳී සිටිනවාදැයි ඇය දිගින් දිගටම කල්පනා කළා. ශාරුක් රඟන නමක් යොදා නැති චිත්‍රපටයේ රූපගත කිරීම් සිදු කෙරුණේ ලඩාක් ප්‍රදේශයේයි. (එම ප්‍රදේශය පිහිටා තිබෙන්නේ ජම්මු - කාශ්මීර ප්‍රාන්තයේයි.)අන්තිමේදී කට්රිනා තීරණය කළේ ශාරුක්ගේ ඉල්ලීම ඉටු කරමින් ලඩාක් ප්‍රදේශයට යන්නටයි. එහි ඇයට දෙසතියක පමණ කාලයක් ගත කරන්නට සිදුවෙනවා. එයින් පසුව ඇය චිකාගෝ නුවරට යන්නටයි බලාපොරොත්තු වන්නේ. දෙසතියක් පුරා ලඩාක් හි රැඳී සිටියත් ඇයට ශාරුක් සමඟ එකට රඟපාන්නට සිදුවන්නේ දින කිහිපයක් පමණයි. නමුත් ශාරුක්, අධ්‍යක්ෂවරයාගෙන් ඉල්ලා ඇත්තේ අනෙක් දිනවල දී පවා කට්රිනා දර්ශන තලයේ රඳවා ගන්නා ලෙසයි. ඒ කුමන හේතුවක් නිසා දැයි පැහැදිලි නැත.කොහොම වෙතත් කට්රිනා එනතුරු චිකාගෝ නුවර රැඳී සිටින්නට අමීර්ටත් ‘ධූම් – 3’ කණ්ඩායමටත් සිදුවේවි. කලින් යොදා ගත් රූපගත කිරීම් දින වෙනස්කර ගන්නටත් සිදුවේවි. එසේ වුවත් වැඩිදුර පෙර පුහුණුවකින් තොරවම කට්රිනාට අමීර් සමඟ රඟපාන්නට සිදුවන බවයි, ‘ධූම් – 3’ චිත්‍රපට කණ්ඩායමේ සාමාජිකයෙකු ප්‍රකාශ කළේ. මීට පෙර කිහිප වතාවක්ම මේ පෙර පුහුණුවීම් සඳහා දින යොදා ගත්තද ඒ පුහුණුවීම් නොසිතූ ලෙස කල් දමන්නට සිදුවුණා. එක් වතාවකදී අමීර්ගේ රූපවාහිනී වැඩසටහනක රූපගත කිරීම් යෙදී තිබුණා. තවත් වතාවකදී ‘ඒක් ථා ටයිගර්’ චිත්‍රපටයේ ප්‍රචාරක කටයුතුවලට එක්වන්නට කට්රිනාට සිදුවුණා.”මුලින්ම සැලසුම් කරගෙන හිටියේ අමීර් – කට්රිනා දෙන්නාම එකට ත්‍රාසජනක දර්ශන පුරුදු වෙන්න. හැබැයි, දැන්නම් ඒකට කොහෙත්ම වෙලාවක් නැහැ.” ‘ධූම් – 3’ චිත්‍රපටයේ සාමාජිකයා තව දුරටත් පැවසුවා.මේ තත්වය චිත්‍රපටයට කෙලෙස බලපායිද? අමීර් කණස්සල්ලට පත්වෙයිද? ශාරුක් – අමීර් අතර ගිනි ඇවිළෙන්නට මෙය හේතුවක් වේවිද? තවමත් ඒ ගැන කිසිවක් කිසිවෙකුට පවසන්නට නොහැකියි.ඊෂා ගුප්තා බොලිවුඩ් පුරයට එක් වුණේ ගිය වසරේදියි. ඇය මුල්වරට රඟපෑවේ 2012 දී තිරගත වූ ‘ජනාට් – 2’ චිත්‍රපටයේ. 2007 දී ‘ෆෙමිනා මිස් ඉන්ඩියා’ කිරුළ හිමිකර ගත් මේ 26 වියැති යෞවනිය තවමත් ආධුනික නිළියක්.මේ වසරේ ජනවාරි 29 දා රූපගත කිරීම් ඇරඹුණු ‘රාස් - 3’ චිත්‍රපටයේත් ඇයට ප්‍රධාන චරිතයක් ලැබුණා. සංත්‍රාසය දනවන(ඩ්ධපපධප)චිත්‍රපටයක් වන මෙය, 2002 දී තිරගත වූ ‘රාස්’ චිත්‍රපටයේ තුන්වැන්නයි. සිනමා ලොවට නවක නිළියක වන ඊෂා, මේ චිත්‍රපටයේ රූපගත කිරීම් වලදී ලැබූ අත්දැකීම් චිත්‍රපටයේ කතාව මෙන් සංත්‍රාස ජනක වූ බවයි පැවසුවේ. අපි ඒ ගැන තොරතුරු ඇයගෙන්ම දැන ගනිමු...”මේ චිත්‍රපටයේ දර්ශන කීපයක් ඉන්දියාවේ කඳුකර පළාතක රූපගත වුණා. එක දර්ශනයක මටත් එම්රාන්ටත් සිද්ධ වුණා, අඩි 50 ක විතර ප්‍රපාතයක් තියෙන කඳු මුදුනක අයිනේ කිසියම් රංගනයක් ඉදිරිපත් කරන්න. අධ්‍යක්ෂ මහේෂ් භාට් ට ඕනැ වුණේ ‘ස්ටන්ට්’ නළු නිළියන් යොදා නොගෙන අපි දෙන්නාලවාම රඟපෑම් රූපගත කරන්නයි. මම නම් ගොඩක් බය වුණා. මොකද, මට කවදත් උස තැනකට ගිහින් බිම බලන්න කොහෙත්ම බැරි නිසා. ඒත් මොනව කරන්නද? පණ බයේ ගැහි ගැහී ඒ දර්ශනයේ රඟපෑවා.”‘රාස් - 3’ චිත්‍රපටයේ රඟපාද්දි තමයි මට හිතුණෙ, නළුවෙක්, නිළියක් වුණාම ලස්සන තිබුණට විතරක්ම මදි කියලා. මේ වගේ භයානක අත්දැකීම් වලට මූණ දීමේ හැකියාවක් තියෙන්න ඕනෙ නේද කියලත් හිතුණා.”සුජීව තේවහෙට්ටිගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>09</month>
      <day>02</day>
    </date>
    <link>http://www.silumina.lk/2012/09/02/_art.asp?fn=am1209021</link>
    <topic>ඔබේ ජීවිතය බේරාදෙන රුධිර පරීක්ෂාව</topic>
    <author>සකස් කෙළේ</author>
    <content>ඔබේ ජීවිතය බේරාදෙන රුධිර පරීක්ෂාවලෙඩ රෝග වැලඳුණු විට ප්‍රතිකාර ලබා ගැනීම සඳහා වෛද්‍යවරයකු වෙත යොමු වූ විට රෝග ලක්ෂණ අනුව ‘ලෙඩේට’ මුල සොයා ගැනීම හා ඒ අනුව ප්‍රතිකාර ලබාදීමට සම්පූර්ණ රුධිර පරීක්ෂණ වාර්තාවක් Full blood Count නැතිනම් (FBC)වාර්තාවක් ලබා ගනී.සම්පූර්ණ රුධිර පරීක්ෂණ වාර්තාව පිටරට බහුල වශයෙන් හා අප රටේ ද Complete blood Count (CBC)  යනුවෙන් ද හඳුන්වයි.FBC හෝ CBC  නම් දෙකෙන්ම කියැවෙන්නේ සම්පූර්ණ රුධිර පරීක්ෂණ වාර්තාවක් කරවා ගත යුතු බවයි.සම්පූර්ණ රුධිර වාර්තාවකින් මූලිකවම බලාපොරොත්තු වෙන්නේ අපේ ශරීරයේ තිබෙන රතු රුධිරාණු (Red Blood Cells) සුදු රුධිරාණු (White Blood Cells)  සහ රුධිර පට්ටිකා (Platelets) යන රුධිර වර්ග තුනේ මූලික සංඝටක මොනවාදැයි පරීක්ෂා කර බැලීමය.අපේ ශරීරයේ මේ ලේ වර්ග හැදෙන්නේ අස්ථිවලය. සාමාන්‍යයෙන් මෙය හඳුන්වන්නේ ‘බෝන් මැරේ’ නමිනි. රුධිර සෛලවල මවු සෛල තිබෙන්නේ ශරීරයේ අස්ථි ඇතුළේය. මෙතැනින් නිපදවන රුධිරය අපේ ශරීරයේ සංසරණය වන රුධිරයට එකතු වෙයි.සම්පූර්ණ රුධිර පරීක්ෂණ වාර්තාවකදී රතු රුධිරාණු සහ සුදු රුධිරාණු කොටස් කිහිපයකින්ම වාර්තා ලබා ගැනේ. සුදු රුධිරාණු මඟින් WBC/DC එනම් වයිට් බ්ලඩ් කවුන්ට් සහ ඩිෆරන්සල් කවුන්ට් මූලික සෛල තත්ත්වය පරීක්ෂාවට ලක් කර බලනු ලැබේ.සුදු රුධිරාණුවල මූලික සෛල 5 ක් පවතියි. නියුට්‍රෝෆීල (Neutrophils) වසා සෛල (Lymphocytes) යොසිනොෆීල (Eosinophils), මොනොසයිට (Monocytes)   බේසොෆීල (Basophils)ආදී වශයෙනි.රතු රුධිරාණු RBC – Red blood Cells පරීක්ෂාවේදී හිමොග්ලෝබීන(HB) විශේෂයෙන් PCV අගය. මෙයින් කෙනෙකු විජලනයට ලක්වුණාද යන්න බලාගත හැකිය.මේ හැර  MCV, MCH, MCHC, RDW-CV යන පරීක්ෂාවන් ද රතු රුධිරාණු පරීක්ෂාවේදී සිදු කෙරේ.රුධිර පට්ටිකා (Platelet Count) පරීක්ෂාවත් සම්පූර්ණ රුධිර පරීක්ෂාවට ඇතුළත්ය.රුධිප පට්ටිකා (Platelets)150 – 400 ය 10 3 මෙය එක්ලක්ෂ පනස් දහසේ සිට ලක්ෂ හතර දක්වා පිරිමි සහ ගැහැනු අයගේ රුධිරයේ අන්තර්ගත වෙයි.සුදු රුධිරාණුවල තිබෙන අනු මූලික සෛල පහකි. රටකට සතුරු ආක්‍රමණයක් පැමිණියහොත් ගුවනින් ගුවන් ප්‍රහාරද මුහුදින් නාවුක ප්‍රහාර ද ගොඩබිමින් පාබල හමුදා ප්‍රහාර ද එල්ල කරනවා සේ අපේ ශරීරයට වන ඒ ඒ රෝගවලට එරෙහි බැක්ටීරියා වෛරස් ආදියට එරෙහිව සුදු රුධිරාණුවල සෛල පහට අයත් අදාළ සෛලය සටන් වදී. නියුටෙ‍්‍රීෆීල සටන් කරන්නේ ශරීරය ආක්‍රමණය කරන බැක්ටීරියාවලට එරෙහිවය.මේ දිනවල අපේ රටට තර්ජනයක්ව පවතින ඩෙංගු තත්ත්වයට හේතු වන්නේ ශරීරයට ඇතුල් වන වෛරසයකි. එය ශරීරයට ඇතුල් වුවහොත් කෙලින්ම සටන් කරන්නේ වසා සෛලයයි. පරපෝෂිත ආසාදනයක් ඇතුල් වුවහොත් යොසිනොෆීල සෛලය ඊට එරෙහිව සටන් කරයි.සම්පූර්ණ රුධිර පරීක්ෂාවේ සුදු රුධිරාණු පරීක්ෂාව මඟින් ඒ වායේ ප්‍රතිශතයන් ගණනය කිරීමෙන් අදාළ රුධිර පරීක්ෂණයට භාජනය වූ තැනැත්තාගේ සෞඛ්‍ය තත්ත්වය දැන ගත හැකිය. ඔහුගේ හෝ ඇයගේ ශරීරයේ රුධිරයේ පැවතිය යුතු මට්ටමට වඩා වැඩි වී තිබේ නම් ඒ බව දැනගත හැක.ඩෙංගු රෝගියකුගේ නම් වසා සෛල වැඩි වී තිබෙන බව පෙන්නුම් කරයි.සාමාන්‍යයෙන් බරවා රෝගියකුගේ නම් යොසිනොෆීල වැඩි වෙයි.මෙවැනි වාර්තා සපයා ගැනීම මඟින් වෛද්‍යවරයාට රෝගියාගේ රුධිර සෛලවල පවතින වෙනස්වීම් සැලකිල්ලට ගෙන යම් අදහසක් ලබා ගෙන වෛද්‍ය ප්‍රතිකාර නියම කළ හැක.සුදු රුධිරාණු අගය 4000 සිට 10,000, 11,000 අතර නිරෝගී පුද්ගලයකුගේ පවතින අතර වයස් පරතරයන් අනුව මේවායේ වෙනස්වීම් පවතී. කුඩා දරුවන්ගේ මේ මට්ටම වැඩිය. නොමේරූ දරුවන්ගේ ඊටත් වඩා වැඩි තත්ත්වයක පවතී. බාහිර බැක්ටීරියාවක් ශරීරයට පැමිණියහොත් සුළු වශයෙන් වැඩිවීමක් සිදුවෙයි.නමුත් ලියුකේමීයා වැනි පිළිකා රෝග තත්ත්වයකදී (සමහර ලියුකේමියා වර්තාවල නැති වුවත්) සුදු රුධිරාණුවල අගය අසීමිත ලෙස වැඩි වෙයි. එය සාමාන්‍යයෙන් 10,000, 11,000 ප්‍රමණය එකවර 1,00,000 හෝ ඊටත් වඩා වැඩි ප්‍රමාණයකින් වුවද වැඩි වෙයි.මෙහිදි සිදු වන්නේ අපේ ශරීරයේ රුධිර වර්ග පහ පමණක් නොව රුධිරය නිපදවීමට හේතු වන ‘බෝන් මැරෝ’ පවා අස්ථි ඇතුළෙන් එළියට පැමිණ ඒවායේ තිබෙන මවු සෛලවල තත්ත්වය පවා පෙන්නුම් කරන්නට පටන් ගනී.හිමොග්ලෝබීන තත්ත්ව අගයන් ඉතා වැදගත් රුධිර වාර්තාවකදී  H b  අගය යකඩ වැනි දෙයෙහි අන්තර්ගතය කොපමණදැයි බැලීමටත් හේතුවෙයි.කාන්තාවන්ගේ සාමාන්‍ය වශයෙන් මෙහි අගය 11 – 14 වෙයි. මේ අගය එසේ නොවන විට යම්කිසි ඌණතාවක් නැතිනම් ‘ඇනීමියා’ තත්ත්වයක් විය හැකිය.ඩෙංගු වැනි රෝග තත්ත්වයකදී එකවරම Hb අගය වැඩි වී ඇතැයි පෙන්නුම් කළත් එකවරම එහි අගය පහළ බසී.  Hb අගය බැලීමත් රෝගී තත්ත්වයට වැදගත් වෙයි.ඩෙංගු වැනි රෝගී තත්ත්වයකදී අභ්‍යන්තර රුධිර වහනයක් පවා සිදු විය හැක. මී උණ රෝගී තත්ත්වයකදී ‘ලෙප්ටො ෆයිරෝසිස්’ තත්ත්වය නිසා බැක්ටීරියා වැනි දෙයක් ශරීරයට ඇතුල්වී සෛලවලට බලපෑම් ඇති කර ශරීරය ඉතා ඉක්මනින් විනාශ කරයි. ඒ විනාශය වළක්වා ගෙන වෛද්‍ය ප්‍රතිකාර ලබාදීමට මෙවැනි සම්පූර්ණ රුධිර පරීක්ෂණ වාර්තා මගින් වෛද්‍යවරයාට අවස්ථාව සලසා දෙයි.රතු රුධිර සෛලයක් දින 120 නැතිනම් මාස හතරක ආයු කාලයක් පවතී. එය විනාශ වෙන්නේ ශරීරයේ ‘ප්ලීහාව‘ ට ගමන් ගැනීමෙන් පසුවය.’PCV’නම් පරීක්ෂණය ද වැදගත් සාධකයකි. මෙය සාමාන්‍යයෙන් හඳුන්වන්නේ ‘ෆැක්ස්සෙල් වෙලියුම්’ යනුවෙන් ද විද්‍යාත්මකව මෙය H.C.P ලෙස ද හැඳින්වෙයි.ඩෙංගු රෝගීන්ට PCV පරීක්ෂණය ඉතා වැදගත්ය. මෙයින් අදාළ තැනැත්තාගේ රුධිරයේ අදාල සෛල ප්‍රමාණය තිබේද පිරී තිබේ දැයි අදහසක් ලබා දේ. රෝගියා විජලනයට ලක්වී තිබෙනවාද යන්නත් නිරීක්ෂණය කළ හැක්කේ මේ පරීක්ෂණයෙනි. PCV අගය වැඩි වී ඇත්නම් රෝගියා විජලනයට ලක්වී ඇති ප්‍රමාණය ද වැඩිය. වයස අනුව මෙහි පරාසයක් තිබේ. PCV අගය 45 ඉක්මවා තිබීම අගය වැඩි බවට කරන අනතුරු හැඟවීමකි.ඩෙංගු රෝගියකු යැයි සැක කළ අයකුගේ මේ රුධිර වාර්තා නැවත නැවත වෛද්‍යවරයා ලබා ගන්නේ එයින් ඔහුගේ රෝගය තහවුරු කැර ගැනීමට යම් අදහසක් ලබා ගැනීමටය.රුධිර පට්ටිකා අගය ගණනය කිරීමටත් සම්පූර්ණ රුධිර පරීක්ෂණ වාර්තාවකදී වැදගත්. මෙයින් කෙනකුගේ රුධිරය කැටි ගැසීම බලාගත හැක. සිරුරේ තුවාලයක් සිදුවී රුධිරය වහනය සිදුවන්නේ නම් ඒ රුධිර ගැලීම නතර වන්නේ රුධිර පට්ටිකා මඟිනි. එහි කැල්සියම් ඇතුළු තවත් දේ අඩංගු වෙයි. ඩෙංගු රෝගයකදීත් රුධිර පට්ටිකා ගැන අදහස ගන්නේ ඒ නිසාය.මිලි ලීටර් 1,50,000 – 4,00,000 අතර ප්‍රමාණයක් රුධිර පට්ටිකාවලට අන්තර්ගත වෙයි.රුධිර පට්ටිකා පිළිකා වැනි රෝග තත්ත්වයකදී වැඩි වෙයි. කෙසේ නමුත් ශරීරයට රුධිර පට්ටිකා අඩුවන රෝගී තත්ත්වයකදී අලුතින් රුධිර පට්ටිකා ලබාදීම පෙර මෙන් සිදු නොකරයි. එයට හේතුව ආගන්තුක රුධිර පට්ටිකා ශරීරය තුළින් පිළි අරගන්නේ දුර්වලවී තිබෙන ශරීරයේ රුධිර පට්ටිකාවලට සමඟය. ඒ නිසා ශරීරය තවත් දුර්වල තත්ත්වයට පත්වෙන නිසා ශරීරයෙන්ම රුධිර පට්ටිකාවල අගය වැඩිවීම සඳහා වෛද්‍යවරු ප්‍රතිකාර ලබා දෙති.රුධිර පට්ටිකා අඩුවීම මඟින් රුධිර වහනය වී රෝගියා ඉතා බරපතල තත්ත්වයකට පත්වන අතර ශරීරයේ රුධිර පට්ටිකා අසීමිත ලෙස වැඩිවීමකට ලක්වෙයි. රුධිර වහනය වන අර්ශස් රෝගියකුගේ රුධිර වහනය වැඩි නිසා ශරීරය රුධිර පට්ටිකා ද අසීමිත ලෙස මුදා හැරේ.සම්පූර්ණ රුධිර පරීක්ෂාවකට නිරාහාරව සිටින්න අවශ්‍ය නොවේ. මේ පරීක්ෂණයට මෙන්ම රුධිරයේ සීනි මට්ටම සමඟ සම්පූර්ණ රුධිර පරීක්ෂාවක් කරන්නට වෛද්‍යවරයා නියම කළහොත් ඒ සඳහා පැය 10 – 12 අතර කාලයක් නිරාහාරව සිටීම අවශ්‍යය.නමුත් මේ පරීක්ෂණ දෙකේදීම රුධිර පරීක්ෂණයට භාජනය වන තැනැත්තා වතුර බීම අවශ්‍යය. වතුර පානය නොකළොත් පරීක්ෂණ වාර්තාවට PCV අගය වෙනස් වී රෝගියා විජලනය තත්ත්වයෙන් පෙලෙන බව එහි දැක්විය හැකිය. මෙතැනදී එම විජලන තත්ත්වය රෝගී තත්ත්වයක් නිසා ඇති වූ තත්ත්වයකට වඩා වතුර පානය නොකිරීම නිසා කෘත්‍රිමව ඇති වූ තත්වයක් විය හැකිය. මෙය සැබෑ තත්ත්වයක් නොවුණත් රෝග විනිශ්චය කිරීමේදී ගැටලුකාරී තත්ත්වයකට මුහුණ පාන්නට සිදුවෙයි.ෆුල් බ්ලඩ් කවුන්ට් (FBC) හෝ කම්ෆිලීට් බ්ල්ඩ් කවුන්ට් (cbc)යනුවෙන් හඳුන්වන සම්පූර්ණ රුධිර පරීක්ෂණ වාර්තාවක් ලබා ගත යුතු බවට වෛද්‍යවරයකු නිර්දේශ කර සිටිනවා නම් එවැනි පරීක්ෂණ වාර්තාවකින් අදාළ තැනැත්තාගේ ලේවල පවතින තත්ත්වය ඔස්සේ රෝග තත්ත්වය සඳහා යම් විනිශ්චයකට පැමිණීමට වෛද්‍යවරයාට අදහසක් ලබා ගත හැකි වීම නිසා මෙවැනි වාර්තාවක ඇති වැදගත්කම මනාව තහවුරු කරයි.  බොරැල්ලේ රජයේ වෛද්‍ය පර්යේෂණ ආයතනයේ ජ්‍යෙෂ්ඨ වෛද්‍ය පර්යේෂණ තාක්ෂණ විද්‍යාඥ කීර්ති වික්‍රමරත්නසකස් කෙළේසුනිල් දයා අල්විස්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>09</month>
      <day>02</day>
    </date>
    <link>http://www.silumina.lk/2012/09/02/_art.asp?fn=am1209022</link>
    <topic>දැහැමි පරිසර හිතකාමී චර්යා රටාවකින් නිරෝගී දිවියක් උරුම කර ගනිමු</topic>
    <author/>
    <content>දැහැමි පරිසර හිතකාමී චර්යා රටාවකින් නිරෝගී දිවියක් උරුම කර ගනිමුයහපත් සෞඛ්‍ය යනු කායික මානසික සමාජයීය හා ආධ්‍යාත්මික යහපැවැත්මයි. යහපත් සෞඛ්‍යයක් පවත්වා ගැනීමට බල පවත්නා හේතු සාධක රැසකි. පිරිසිදු ජලය, පිරිසිදු වාතාශ්‍රය, ප්‍රමාණවත් තරම් හිරු එළිය, යහපත් වටපිටාව, සමබල ආහාර සහ ප්‍රමාණවත් තරම් ව්‍යායාම ඒ අතරින් මූලික වෙයි. ලෙඩ රෝගවලට ගොදුරු වූ විට ප්‍රතිකාර කිරීමට වඩා ලෙඩ රෝගවලින් මිනිසා වළක්වා ගැනීම වඩාත් වැදගත් වෙයි. ඒ සඳහා අවශ්‍ය පසුබිම සකස් කිරීම සෞඛ්‍ය ප්‍රවර්ධනයෙහි මූලික අරමුණ වේ.වත්මන් ලෝකයේ දැවෙන සෞඛ්‍ය ප්‍රශ්න අතර බෝ නොවන රෝගවලට මුල් තැනක් හිමි වෙයි. ශ්‍රී ලංකාව ඇතුළු ඝර්ම කලාපීය රටවල මේ තත්ත්වය දිනෙන් දින උග්‍ර වෙමින් පවතී. අධික රුධිර පීඩනය, හෘද රෝග, දියවැඩියාව, ස්ථුලතාව සහ පිළිකා වැනි බෝ නොවන රෝග අප වැනි රටවල ජනතාව අතර ශීඝ්‍රයෙන් වර්ධනය වෙමින් පවතී.අපේ රටේ දිනකට මියයන පුද්ගලයන් සංඛ්‍යාව 350 කි. ඉන් 250 ක්ම මිය යන්නේ බෝ නොවන රෝගවලට ගොදුරු වීමෙනි. මේ අතරින් 150 ක් මිය යන්නේ හදවත ආශි‍්‍රත රෝගවලිනි. වයස අවුරුදු 18 - 65 අතර ජනතාව අතරින් 20 - 25% ක් අධික රුධිර පීඩනයෙන් පෙළෙති. ශරීර ස්කන්ධ දර්ශකයට අනුව උසට සරිලන ප්‍රමාණයට වැඩි බරක් සහිත පුද්ගලයන් සංඛ්‍යාව 20% කි.කාන්තා ජනගහනයෙන් 30% ක් ස්ථූලතාව හෝ වැඩි බරින් හෝ පෙළෙති. පිරිමි ජනගහනයෙන් 20% ක් ස්ථුලතාව හෝ වැඩි බර සහිත හෝ වෙති. වයස අවුරුදු 18 - 70 අතර ජනගහනයෙන් 25% ක් දෙනා දියවැඩියාවෙන් පීඩා විඳිති. එම වයස් කණ්ඩයට අයත් පිරිමින් ගෙන් 22.8% ක් දුම් බීමට හුරු වූවෝය. මධ්‍යසාර භාවිත කරන්නන්ගේ සංඛ්‍යාව 26% කි. මෙරට සමස්ත ජනගහනයෙන් 31% පමණ ප්‍රමාණවත් තරම් ව්‍යායාම්වල නොයෙදෙන අතර ජනතාව ගෙන් 81.4% ක්ම සෞඛ්‍ය සම්පන්න නොවන ආහාර පරිභෝජනය කරති.ඉහත සෞඛ්‍ය දර්ශක අනුව; ශ්‍රී ලංකාවට බෝ නොවන රෝග කොතරම් විශාල බලපෑමක් කර ඇත්දැයි පැහැදිලි වේ. මෙසේ බෝ නොවන රෝග වර්ධනය වීමට ප්‍රධාන වශයෙන් මිනිසා ජීවත්වන පරිසරය, ජීවන චර්යාව හා ආහාර රටාව බලපෑම් කරයි. අතීතයේ පටන් ශ්‍රී ලාංකිකයා හුරු වී සිටි සාම්ප්‍රදායික සරල ජීවන රටාව වෙනුවට වත්මන් අතිධාවනකාරී කෘත්‍රිම ජීවන රටාවන්ට හුරු වීම බෝ නොවන රෝග ඇතිවීමට සෘජුවම හේතු වී තිබේ.වර්තමානයේ තත්ත්වය මෙසේ වුවත් නිරෝගී සෞඛ්‍ය සම්පන්න ජීවිත පවත්වා ගැනීම පිළිබඳ ලාංකීය ඉතිහාසය ක්‍රි. පූ. හතරවැනි සියවස දක්වා දිවෙන්නකි. ක්‍රි. පූ. 4 වැනි සියවස පඬුවස් නුවර රජ කළ පණ්ඩුකාභය රජතුමාගේ පාලන සමයෙහි එතුමාගේ රාජධානියෙන් හමුවූ පුරාවිද්‍යා නටබුන්වලින් හෙළි වන්නේ රටේ ජනතාවගේ සෞඛ්‍ය සම්පන්න බව පිළිබඳ එකල විශේෂ අවධානයක් යොමු කොට ඇති බවයි. පඬුවස් නුවර රාජධානියෙන් හමුවූ නටබුන් අතර ඉතා සාර්ථක ලෙස ක්‍රියාත්මක කරන ලද මල අපද්‍රව්‍ය බැහැර කිරීමේ මලාපවාහන පද්ධතිය ඒ බවට සාක්ෂි දරයි. පොලොන්නරු රාජධානියෙන් හමුවන නටබුන් අතර පවත්නා රෝහල්, බෙහෙත් ඔරු, මෙන්ම වැසිකිළි, කැසිකිළි පද්ධතිවල නටබුන් ද සෞඛ්‍ය පිළිබඳ එකල පැවැති උනන්දුව පිළිබඳ සාක්ෂි දරයි.මිනිසාගේ නිරෝගී පැවැත්ම සඳහා උපකාරී වන ප්‍රධාන මූලාශ්‍ර වන්නේ පිරිසිදු ජලය, පිරිසිදු වාතාශ්‍රය, හිරු එළිය සහ පිරිසිදු පරිසරයයි. මිනිස් ජීවියාගේ ඇරැඹුම සිදුවන්නේ ජලය සහ හිරු එළිය හේතුකොට ගෙනයි. අතීතයේ පටන් මෙරට ජන ජීවිතය කේන්ද්‍රගත වූයේ “ගමයි පන්සලයි - වැවයි දාගැබයි” යන සංකල්පය වටාය. ගමේ ජනතාව සිය ජීවිතය හැඩ ගසා ගත්තේ බොදු දහමට අනුකූල පස්පවින් තොර දැහැමි ජීවන රටාවක් අනුවය.ක්‍රි. පූ. තුන්වැනි සියවසේ දී ශ්‍රී ලංකාවට බුදු දහමත් සමඟම ලැබුණු වටිනා දායාද අතර කලා ශිල්ප, අක්ෂර පිළිබඳ දැනුම මෙන්ම වෙදකමට ද මුල් තැනක් ලැබෙයි. මුලින්ම වෙදකම ඉගෙන ගත්තේ ගමේ පන්සලේ ස්වාමීන් වහන්සේය. ගැමියන්ට වෙදකම් කළේ හාමුදුරුවෝය. දරුවකු උපන් දා වේලාපත්කඩය සකස් කොට ඒ පිළිබඳ ගුරුහරුකම් ලබා දුන්නේ හාමුදුරුවෝය. ඒ දරුවාට මුලකුරු කියවන්නේ ද මරණයේ දී පාන්සකූලය ලබා දෙන්නේ ද හාමුදුරුවෝය. මෙසේ ගත් කල අතීතයේ මිනිසාගේ උපතේ පටන් මරණය දක්වාම මහ සඟරුවන ද පන්සල ද සමඟ විශාල සම්බන්ධතාවක් පැවැතිණි. නව යොවුන් තරුණයන්ට මත් වතුර, දුම්පානය හා කාම මිත්‍යාචාරය යනාදියෙන් වැළකී දැහැමි දිවියක් ගත කිරීමට උපදෙස් ලැබෙන්නේ පන්සල ඇසුරිනි.මෙවැනි යහපත් චර්යා මිනිසාගේ සෞඛ්‍ය රැක දෙන්නේ නිරායාසයෙනි. වැව පිරිසිදු ජලය ලබා දෙයි. ගොවිතැන මිනිසා ක්‍රියාශීලීව තබයි. ගහකොළ සපිරි දූෂිත නොවූ පිරිසිදු වාතාශ්‍රය මඟින් මිනිසා නිරෝගී බවට පත් කරන්නේ නිතැතිනි.අතීතයේ මිනිසා හුරුපුරුදු වූ ඒ ක්‍රියාශීලී දිවි පෙවෙතින් ඈත් වීමත් නාගරීකරණයට ගොදුරු වීමත් පරිසරය දූෂණය වීමත් යනාදී හේතු නිසා මිනිසා ලෙඩ රෝගවලට ගොදුරු වීම ඉක්මන් කරවයි. කාර්මික දියුණුවත් සමඟ දෛනික කටයුතු වඩාත් පහසු වුවද සුපුරුදු ක්‍රියාශීලී දිවි පෙවෙතින් ඈත්වීමෙන් සිරුරට අවශ්‍ය පමණ ව්‍යායාම නොලැබී යයි.ගෙවත්තේ වවන ලද අලුත් එළවළු පලතුරු වෙනුවට කෘත්‍රිම පොහොර වර්ග යොදා රසායනික ද්‍රව්‍ය ඉසීමෙන් කල්තබා ගත් එළවළු පලතුරු හා සහල් පමණක් නොව මස් මාංශ ද කාලයක පටන් පරිභෝජනයට හුරු වීමෙන් සෞඛ්‍ය පිරිහෙයි. ගම්බද ජනතාව ප්‍රධාන නගර හෝ උප නගර හෝ ආශි‍්‍රතව තදබදයට ලක් වෙමින් ජීවත් වීමෙන් පිරිසිදු වාතාශ්‍රය පමණක් නොව ප්‍රමාණවත් තරම් හිරු එළිය පවා නොලැබී යයි. ජල මූලාශ්‍ර අපවිත්‍ර කිරීමෙන් අද මිනිසාට බීමට සුදුසු පිරිසිදු ජලය ලබා ගැනීම දැවෙන ප්‍රශ්නයක් බවට පත් වී තිබේ. ගහකොළ වනසා දැමීමෙන් වනාන්තර හෙළි කිරීමෙන් ජල උල්පත් සිඳී යාම මතු නොව හුස්ම ගැනීමට ප්‍රමාණවත් තරම් සුපිරිසිදු වාතය ලබා ගැනීම ද අද ලෝකයේ බලවත් ගැටලුවක් බවට පත් වී තිබේ. ලොව පුරා විශේෂයෙන්ම ඝර්ම කලාපීය රටවල ජනතාව අතර බෝ නොවන රෝග ශීඝ්‍රයෙන් වැඩි වීමට බලපා ඇත්තේ ඔවුන් ගේ සුපුරුදු සම්ප්‍රදායික ජීවන රටාවෙන් බැහැර වීමය.බෝ නොවන රෝග වළක්වා ගැනීමට හොඳම පිළියම ලෙස ලෝක සෞඛ්‍ය සංවිධානය නිර්දේශ කරන්නේ අපේ රටවල පැවැති පැරැණි සම්ප්‍රදායික ජීවන රටාවට, පරිසර හිතකාමී ජීවන රටාවකට යළි නැඹුරු වීමයි. කාර්මීකරණයෙන් දැඩිව බැට කන ඇතැම් යුරෝපා රටවලට ‘හරිත නගර’, ‘හරිත ගොඩනැඟිලි’ හා කෘත්‍රිම හරිත වනාන්තර හඳුන්වා දීමට ලෝක සෞඛ්‍ය සංවිධානය ඉදිරිපත් වෙයි.ශ්‍රී ලංකාව වැනි රටකට එවැනි කෘත්‍රිම හරිත නගර හෝ වනාන්තර අවශ්‍ය වන්නේ නැත. ඒ සඳහා අමුතුවෙන් මුදල් වැය කිරීම වෙනුවට ඉතිරිව පවත්නා වනාන්තර රැක ගැනීම හොඳටම ප්‍රමාණවත් වේ. බෝවන රෝග වළක්වා රටේ සෞඛ්‍ය ප්‍රවර්ධනය උදෙසා දැනටමත් රජය විශාල වෙහෙසක් දරමින් සිටී. ඒ සඳහා සෞඛ්‍ය අමාත්‍යාංශය මහජන සෞඛ්‍ය පරීක්ෂකවරුන් හරහා ජනතාවට පංචවිධ සෞඛ්‍ය සංකල්ප මාලාවක් හඳුන්වා දීමට පියවර ගෙන තිබේ. ජනතාවට තමා සතුව පවත්නා සම්පත් ඇසුරින් ඒ සෞඛ්‍ය සංකල්ප ක්‍රියාවට නැංවීමට අවශ්‍ය උපදෙස් හා සහාය සපයා දීමට ඔවුන් සූදානම්ය.ආරක්ෂිත ළිඳක් තනා ගැනීමෙන් පිරිසිදු ජලය සපයා ගැනීම ඉන් පළමුවැන්නයි. දෙවැන්න ක්‍රමවත් ලෙස කැලිකසල බැහැර කිරීමයි. ගෙවත්තේ වළක් කපා හෝ කසල බඳුන් යොදාගෙන එදිනෙදා කැලිකසල ඉවත්කොට ඒවා කොම්පෝස්ට් බවට පත්කර ගැනීමෙන් කාබනික පොහොර ගැනීමට හැකි වෙයි. නාගරික නිවාසයක වුවත් ඉඩ ඇති පරිදි ගෙවතු වගාව මඟින් අලුත් එළවළු, පලා වර්ග හැකි තරම් පරිභෝජනයට යොමු කිරීම, හොඳින් වාතාශ්‍රය ලැබෙන පරිදි නිවාස ඉදිකිරීම මෙන්ම සනීපාරක්ෂක වැසිකිළි භාවිතයට ජනතාව යොමු කිරීම ද මෙම පංචවිධ සෞඛ්‍ය සංකල්ප අතර වෙයි.ලෙඩ රෝගවලට ගොදුරු වූ පසු ඒවාට පිළියම් යොදනවා වෙනුවට ලෙඩ රෝග ඇතිවීමට පෙර ඒවායෙන් වැළකී සිටීමට ක්‍රමෝපායයන් සකස් කිරීම සෞඛ්‍ය ප්‍රවර්ධනයේ අරමුණ වෙයි. එම අරමුණ සාක්ෂාත් කර ගැනීම සඳහා ජනතාව පෙළ ගැස්වීම කාලීන අවශ්‍යතාවකි. පරිසරයට ආදරය කරන මිනිසා ජීවිතයට ආදරය කරන්නෙකි. ගහ කොළට සතා සීපාවාට මෙන්ම පරිසරයට ද දයාවෙන් සැලකිය යුතුයි. බුදු දහමේ කියැවෙන පරිදි පස් පවින් තොර දැහැමි පරිසර හිතකාමී දිවිපෙවෙතක් ගතකළහොත් සුවපත් කායික මානසික තත්ත්වයක් දිවිය පුරා අත්විඳින්නට ඔබට හැකි වෙනවා නිසැකය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>09</month>
      <day>02</day>
    </date>
    <link>http://www.silumina.lk/2012/09/02/_art.asp?fn=ay1209021</link>
    <topic>නායකත්වයේ සෙනෙහස පළාතෙන් පළාතට</topic>
    <author>සේයාරූ - චන්දන පෙරේරා</author>
    <content>ජනතාව හමුවට මෙතරම් නිර්ව්‍යාජව සහ ළෙන්ගතුව ගිය ජන නායකයෙක් නැත. එසේ ජනතාව හමුවට යාමට අවශ්‍ය මානසික ශක්තිය මෙන්ම කායික ශක්තිය ද එතුමා සතුය.ත්‍රස්තවාදය අවසන් කළ සේනාධිනායකයා වශයෙන් ද කිසිම බලවතෙකුට රට පාවා නොදුන් ජාතියේ නායකයා වශයෙන් ද ඇළේ දොළේ කුඹුරේ නියරේ ඇවිද ගිය ගැමියා වශයෙන් ද අන්තර්ජාතික ආකර්ෂණීය පෞරුෂයකින් හෙබි රාජ්‍යතාන්ත්‍රිකයා වශයෙන් ද අප්‍රමාණ දරු සෙනෙහසකින් යුත් ආඩම්බරකාර තාත්තා වශයෙන් ද පත්තර කාරයන්ගේ පත්තර මිත්‍රයා වශයෙන් මහින්ද රාජපක්ෂ ජනාධිපතිතුමා ඉටුකළ මෙහෙවර හා සම වන්නට හැකි කිසිවකු එදා මෙදාතුර ශ්‍රී ලාංකේය දේශපාලන ලෝකයේ නැති තරම්ය.ජනාධිපතිතුමා ඇඹිලිපිටියේ සති පොළට පැමිණ ජනතාව සමඟසේයාරූ - චන්දන පෙරේරාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>09</month>
      <day>02</day>
    </date>
    <link>http://www.silumina.lk/2012/09/02/_art.asp?fn=ay1209022</link>
    <topic>පේරවැල්ලේ සුළං කපොල්ලේ වැතිරී ලෝකාන්තය නැරැඹු මොහොතක්</topic>
    <author>සාගරිකා දිසානායක ජයසිංහ</author>
    <content>සොබා දම් මාතාව කොයි තරම් අපූරු ද? විශ්මිත ද? නුවරඑළියේ සඳතැන්න ගම්මානයට පිවිසෙන කවරකුගේ සිත තුළ වුවත් ඒ හැඟීම හට ගන්නවා නිසැකයි. අපේ රටේ කොයිතරම් විශ්මිත මනරන්ජනීය ඉසව් තිබෙනවාදැයි වැටහෙන්නේ රට තුළ සැඟැවී ඇති එවන් අපූරු තැන් හොයාගෙන ගිය විටයි.නුවරඑළිය හා ඒ අවට තවමත් බොහෝ දෙනකු නොදන්නා සුන්දර ස්ථාන රාශියක්ම තියෙනවා. සීතාඑළියේ බීජ අර්තාපල් ගොවිපළ පිහිටා තිබෙන්නෙත් සඳතැන්න ගම්මානයේ එවන් අපූරු මනරන්ජනීය ඉසව්වක.නුවරඑළිය කිව්වාම වැඩි දෙනකුට එක්වරම සිහියට නැඟෙන්නේ හෝර්ටන් තැන්න. ලංකාවේ පිහිටි අති රමණීය භූමි භාගයක පිහිටි හෝර්ටන් තැන්නට බෙහෙවින් සමාන සුන්දර පරිසරයක් සඳතැන්නේ පේරවැල්ල තැන්නේ තිබෙනවා.දේශීය හා විදේශීය සංචාරකයන් ආකර්ෂණය කරගැනීමේ අරමුණින් සීතාඑළිය බීජ අර්තාපල් ගොවිපොළ හරහා සඳතැන්නේ සිට පේරවැල්ල තැන්න දක්වා ඇති දුර්ග මාර්ගය සංවර්ධනය කරන්න අදහස් කොට ඇති බවයි නුවරඑළිය නගරාධිපතිතුමා පවසන්නේ. අද නුවරඑළියේ සංචාරයේ යෙදෙන සෑම සංචාරකයකුම බොහෝ විට හෝර්ටන් තැන්න නරඹන්නට යනවා.ඒත් ඒ හැටි දුර නොයා නුවරඑළිය නගරයේ සිට කිලෝමීටර හතරක් පමණ දුරින් පිහිටි පේරවැල්ල තැන්න දක්වා ගමන් කරන්නකුට හෝර්ටන් තැන්නේ සිට ලෝකාන්තය නරඹනවාටත් වඩා විරල අත්දැකීමක් ලබන්නට පිළිවන්.නගරාධිපතිතුමා පැවැසූ මංසළකුණු අනුව අපි සඳතැන්න සොයා ගමන් ඇරැඹුවේ හිමිදිරියේමයි. නුවරඑළිය - වැලිමඩ පාරේ කිලෝමීටර හයක් පමණ ගමන් කළ අපි සීතාඑළියේ බීජ අර්තාපල් ගොවිපළට ළඟා වුණා.කෘෂිකර්ම අමාත්‍යාංශයට අයත් බීජ අර්තාපල් ගොවිපළ හරහා අපේ ගමන්මඟ වැටී තිබුණු නිසා එහි ඇතුළුවීමට අපට වර්තමාන ගොවිපළ කළමනාකාරතුමා එන්. එම්. එන්. ඩබ්ලියු. බණ්ඩාර මහත්මයාගෙන් අවසර ලබා ගන්නට සිදු වුණා. තෙරක් නොපෙනෙන නිල්වන් තේ යාය මැදින් ගමන් කළ අපේ වාහනය තරමක් පැරැණි අමුතු හැඩයේ ගොඩනැඟිලි කිහිපයකින් යුතු ගොවිපළ භූමියේ කාර්යාලය ඉදිරිපිට නතර කළා.අගනුවර හෝ වෙනත් නගරයක හෝ අප දකින කාර්යාලයකට වඩා එහි අප දැක්ක කාර්යාලය සපුරා වෙනස්. නිතර අප ඇස ගැහෙන කාර්යාලයක පවතින සුපුරුදු කඩිමුඩියට වඩා බොහොම නිසංසල නිහඬ පරිසරයක් එහි තිබුණා.ඉතාම පිළිවෙළට සකස් කරන ලද මේස ඉදිරිපිට උණුසුම් කබා හැඳගෙන බූල් තොප්පිවලින් හිස ද කන්ද ආවරණය කරගත් කාර්යාල සේවක සේවිකාවන් පිරිසක් පරිසරයට අනුගත වෙමින්දෝ නිහඬව ලිපි ගොණුවලට හිස ඔබාගෙන බරටම වැඩ.කොළඹ කන්තෝරුවක දැකිය හැකි කඩිමුඩියවත් කතාබහවත් ඒ කන්තෝරුවේ නෑ. දරාගන්න බැරි සීතල කන්තෝරුව ඇතුළටත් දැනෙනවා. කාරුණික මහත්මයෙක් ඇවිත් සුදම්ටත් මටත් අසුන් පැනෙව්වා. කළමනාකාරතුමා එනතුරු මොහොතක් රැඳී සිටින්නට අපට සිදුවුණා.හරිම නිහඬ නිමේෂයක්. නිහඬ බවත් අවට පරිසරයත් මට සිහි කළේ නුහුරු සීත රටක කන්තෝරු කාමරයක දසුනක්. කළු පැහැති උණුසුම් කබායකින් ගත වසා ගත් කළමනාකාරතුමා අප පිළිගත්තේ උණුසුම් මිතුදමක් පාමින්. තොරතුරු විමසා බැලීමෙන් අනතුරුව අපත් සමඟම පේරවැල්ල තැන්න බලා යන්නට ඔහුත් එකතු වුණා.නවසිය පනස් අටේ දී කෘෂිකර්ම දෙපාර්තමේන්තුව යටතේ සීතාඑළිය බීජ අර්තාපල් ගොවිපළ ඇරැඹුවේ අපේ රටේ අර්තාපල් වවන ගොවීන්ට තත්ත්වයෙන් උසස් අර්තාපල් බීජ ලබා දීමේ අරමුණින්.හක්ගල රක්ෂිතයේ හෙක්ටයාර් 165 ක් පුරා පැතිරුණු ගොවිපළේ වගා කටයුතු කෙරෙන්නේ; හෙක්ටයාර් 70 ක පමණයි. ඉතිරිය ගොඩනැඟිලි හා අතරින් පතර පිහිටි වන බිමට අයත් වෙනවා. වසර තුනකට වරක් යල මහ කන්න දෙකටම අර්තාපල් වගා කරනවා. වර්ෂයකට බීජ අර්තාපල් මෙට්‍රික් ටොන් 250 ක් පමණ මෙහි නිෂ්පාදනය කරනවා.ගොවිපොළ පරිසරය හිතාගන්න බැරි තරම් මනස්කාන්තයි. රෝස, ඩේලියා, බාර්බන්ඩේසියා, කපුරු වගේම එවර්ලාස්ටින් මල් පිපුණු පාත්තිවලින් කාර්යාල භූමිය අලංකාර වෙලා. ගොවිපළ බිම හරහා වැටුණු බොරලු මාවත දෙපස නිල්වන් තේ යාය කඳු වැටිය වටා රවුමට රවුමට කැරකිලා වැටුණු මාවතේ අප රැගත් රිය සීරුවෙන් ඉහළට ඇදෙනවා.යාන්තමින් ඇරුණු රිය කවුළුවෙන් හමා එන සිසිල් මඳනලින් සියොළඟම හිරිගඬු පිපෙනවා. මීදුම් ලාම්පු දල්වාගෙන මීදුම් අඳුර මැද්දෙන් වාහනය ඉදිරියට ගෙනියන්නට සමීර ලොකු සටනක. සඳතැන්නේ සිට පේරවැල්ල මුදුනත දක්වා ඇදෙන මාවතේ ඉහළට ඇදෙන විට වට මාරු ක්‍රමයට වගාකොට අස්වනු නෙළා අත්හරින ලද අල පාත්ති දැකිය හැකියි.එක් වසරකදී අල අස්වැන්න නෙළූ පසු ඒ බිමේ නැවත අල වගා කරන්නේ අවුරුදු තුනකින්. ඒ අල පාත්ති මතුපිට සරුවට වැවුණු තණකොළ උලා කන ගවයන් එහි සුලභ දසුනක්. නගරයෙන් එතරම් දුර නොවුණත් ගොවිපළේ ඉහළට ඉහළට යත්දී දැනෙන හුදෙකලාව හිත තුළ සමාධියක් ජනිත කරනවා. පේන තෙක් මානේ කඳු වැටි වසා පැතිරුණු තණබිම් හාත්පස වෙලාගත් මීදුම මැදින් ශීතල සිරි පොදයක් හමා යන සුළඟට මුසු වෙලා. කඳු වැටියේ තැනින් තැන වැවුණු මහරත්මල් ගහක රතට රතේ පිපී වැනෙන මහරත්මල් පොකුරක් නෙතට මවන්නේ රසඳුනක්.දැඩි ශීතල නිසාම පහතරට වනාන්තරවල තරම් පක්ෂීන් හා වෙනත් සතුන් දකින්නට ලැබෙන්නේ නෑ. පේරවැල්ල තැන්න දක්වා දිවෙන මාවත හරියටම හෝර්ටන් තැන්නට යන පාර වගේමයි. ඒ තරම් කඳු පල්ලම් නැතත් කඳුවැටි තැනිතලා අතරින් දිවෙන මාවත කෙළවර අනන්තය දක්වාම විහිද යන හැඩයි.මීදුම කපාගෙන අතරින් පතර මතු වන ගෝනකුගේ පුළුල් වටකුරු දෙනෙත් මත රිය ලාම්පුවේ ආලෝකය වැදී අප දෙසටම පරාවර්තනය වෙනවා. කුළු මීමුන් කුලප්පු වෙලා වාහනේට පනිවීදැයි අනියත බියකින් හිත කිරී ගැහෙනව. ඈත අහසේ රවුමට රවුමට පියඹා යන යෝධ උකුස්සා ගේ රුව මසිතට නංවන්නේ පුංචි අහස් යානාවක මතකයක්.“මේ දවස්වල නුවරඑළියට තියෙන්නේ අමුතුම පෑවිල්ලක්. මීදුමයි සීතලයි සුළගයි වැඩි ඒකයි” බණ්ඩාර මහත්තයා කියන්නේ නිහඬතාව බිඳිමින්. වගාව හැරුණු ප්‍රදේශය පහු කරගෙන අල ගලවන පෙදෙසට අපි ආවා. එතෙක් වේලා පාළු කාන්තාරෙක ස්වභාවයක් දැරු ගොවි බිමට එක්වනම නව පණක් ලැබිලා.පාට පාට උණුසුම් කබා ඇඳගෙන හිසත් කනත් වැහෙන්න තොප්පි දමාගෙන හෝ ජටා බැඳගෙන කඩිමුඩියේ අල ඇහිඳින ගොවීන් සහ ගෙවිලියන් හරිම කඩිසරයි. පිළිවෙළකට සකස් කරන ලද අල පාත්තිවල වියළී ගිය අල පඳුරු පේලි අතරින් සීරුවට පුංචි අත්ට්‍රැක්ටරයක් වැනි යන්ත්‍රයක් ගමන් කරනවා.ඒ අල ගලවන මැෂිම. මැෂිමේ දැතිවලට බුරුල් වී හෑරෙන පස් තට්ටු අතරින් බොර පැහැයට හුරු රවුම් හෝ දිගැටි අල ගෙඩි උඩ පැන පැන විසිවෙන හැටි බලන්න ලස්සනයි. නැවුම් පොළොවෙන් මතු වෙන අලුත්ම අලුත් අල ගෙඩි විගසින් අසුලාගෙන ඉනේ බැඳගත් පෝර උරවලට අඩුක් කරගන්න ගෙවිලියන්ගේ දෑත් වැඩ කරන්නේ යාන්ත්‍රිකව.අලුතින් හෑරෙන පස්වලින් මතුවන ගැඩවිලෙක්, පණුවෙක් ඇහිඳා ගන්නට වලි කන පුංචි කුරුල්ලන්ට තියෙන කලබලේ ඊටත් වැඩියි. ගෙවිලියන් එකතු කරන අල ගෝනි ගැට ගහලා කර තියාගෙන යන්නේ ගොවීන්. යන්තරෙන් හෑරිලා පට පට ගාලා විසිවෙන අල ගෙඩි ටික දුටුවම එක පාරටම සිහි වුණේ රූපවාහිනියේ ස්වීප් දිනුම් අදින ලොටෝ යන්තරෙන් තරගෙට උඩ පැන පැන විසිවෙන බෝල කන්දරාව.අල ගලවන, පස් පෙරළන, පෝර දමන ගොවීන් ගෙවිලියන් අතරේ යන්ත්‍රයෙන් වතුර ඇදලා බටවලින් වතුර දාන කම්කරුවොත් හිටියා. ඒ තරම් උස කඳු මුදුනකට වතුර අදින එක ලේසි වැඩක් නොවෙයි.මේ නුවරඑළියට තදින් පායන කාලේ. දැඩි කටුක ශීතල සුළඟ චණ්ඩයි. කොයිතරම් සැඩ සුළඟක් ද කියනවානම් පතනේ මුදුනතට පිහිටි පේරවැල්ල තැන්නේ කෙළින් අතට ඇවිද යන්නටත් බැරි තරම්. කොයි තරම් ශක්තිවන්තයෙක් වුණත් ගහගෙන යන තරම් සුළඟ සැරයි.සුළි සුළඟක හෝ සුළි කුණාටුවල අත්දැකීම් විරල අපේ රටේ ඒ සුළඟ මට සිහි කළේ සුළි සුළං හා කුණාටු බහුල රටවල ඳඬසුන්ට අත්වන කනගාටුදායක ඉරණමයි. සුළඟට මිනිසකු ගහගෙන යනවා කියන කාරණය සුළු දෙයක් බව අපිට දැනුණේ දැඩි සුළඟ වැදී අපි හැමෝම එකා පිට එකා බිම ඇදගෙන වැටුණු මොහොතේදියි. සුදම් ගේ තොප්පිය සුළඟේ පාවෙලා ගියේ ඇසිපිය ගහන ඇසිල්ලෙන්. “කෙළින් හිට ගන්නේ නැතිව හරහට ඉන්න” බණ්ඩාර මහත්තයාගේ උපදෙස් අනුව අත්වැල් අල්ලාගත් අපි හරහට හරහට ඇවිදගෙන ගියේ හරියට හඳ මත පා තබන්නා වාගෙයි.පේරවැල්ල තැන්න පිහිටලා තියෙන්නේ සුළං කපොල්ලක. හෝර්ටන් තැන්න වගේම අලංකාර නැරැඹුම් පීඨිකාවක්, සොබා දම් මාතාව එතැනත් ඉදිකරලා. හොඳින් හිරු පායා ඇති මොහොතක එහි සිට හාත්පස සිසාරා නෙත් යොමන විට කඳුවැටිය පහළින් ඌව පරණගම වැලිමඩ සානුව, කැප්පෙටිපොළ හා හග්ගල කඳුවැටියත් නුවරඑළිය පෙදෙසත් හොඳින් දර්ශනය වෙනවා.හෝර්ටන් තැන්නට තරම් ගිරි දුර්ග මඟක දුෂ්කර ගමනක යෙදෙන්නට අවශ්‍ය නැතත් ඊටත් වඩා අනගි මනරම් දසුනක් පේරවැල්ල තැන්නේ දී දැකබලා ගන්න පුළුවන්. කඳුවැටිවල වැදුණු චණ්ඩ මාරුතය පෙරළා පැමිණ උස් ගස්වල හැපීමෙන් නැඟෙන දෝංකාරය ගැඹුරුයි.ඒ හඬ නුහුරු නුපුරුදු අපට එක්වරම ඇති කරන්නේ භීතියක්. අවට දසුන මනරම් වුණත් එදා හුළඟ සැරයි. දරා ගන්න බැරි සීතල ජය අරන් ආපහු වාහනේට ගොඩ වෙන්නේ කොයි මොහොතේදැයි සිත නොඉවසිල්ලෙන්. හරහට හරහට දුවගෙන ඇවිත් කන්ද බහින එක ලේසි නෑ.ඒත් ඒ ගමනේ අපූරු ත්‍රාසයක් සහ මිහිරක් රැඳී තිබෙනවා. කඳු මුදුණේ වැස්සට අව්වට මුවා වෙන්න කිසිම හෙවණක් නෑ. සිල්පරකොට කිහිපයක් හරස් කොට ඇස්බැස්ටෝස් තහඩු කිහිපයක් සෙවිලි කළ හුදෙකලා මඩුවක වහලය අප ඉදිරියේම සුළඟට ගහගෙන ගියේ පරඬලා පතක් වගේ. මහා හඬක් නඟමින් කණුවෙන් ගිලිහුණු ඇස්බැස්ටෝස් තහඩුවක් වැරදිලාවත් ඇඟේ වැදුණානම්! දෙවියො බලන බව ඇඟටම දැනෙන්නේ ඔන්න ඔය වෙලාවටයි.සීතාඑළිය ගොවිපළ හරහා පේරවැල්ල තැන්න දක්වා ඇති මාවත කෘෂිකාර්මික සංචරණ ඉසව්වක් ලෙස සංවර්ධනය කරන්නට යෝජිත බවයි නුවරඑළිය නගරාධිපතිතුමා කියන්නේ.ගොවිපළට හානි විය හැකි නිසා තවමත් සංචාරකයන්ට එහි යන්නට අවසර ලබා දෙන්නේ නෑ. එහෙත් ගොවිපළ කළමනාකාරතුමා ගෙන් අවසර ලබා ගෙන ගොවිපළ නැරැඹීමටත්. එහි ඇති බීජ අල පර්යේෂණාගාරය එහි ප්‍රධානියාගේ අවසර මත නරඹන්නටත් පුළුවන්.රක්ෂිත වනන්තරයක් මැද පිහිටි නිසා ගොවිපළ අවට වනයේ සරන ගෝනුන්, ඌරන්, දිවියන්, අංකටුස්සන් ද වළිකුකුළන්, හබන් කුකුළන්, උකුස්සන් හා මලිත්තන් වැනි පක්ෂින් ද නරඹන්නට අවස්ථාව ලැබෙනවා.සොබා දහමට ඇලුම් කරන හා එය රැකගන්නට රුචි කරන පරිසර හිතකාමී සංචාරකයන්ට එහි සංචාරය කිරීමේ අවස්ථාව උදා කර දෙන්නට බලධාරීන් කැමැතියි.හැමදාම යන එන සුපුරුදු සංචාරයකට වඩා මෙවැනි අපූරු සංචාරයක යෙදුණොත් දැනුමත් අවබෝධයත් විනෝදයත් කැටි වුණු ත්‍රාසය මුසු නැවුම් අත්දැකීමක් ලබාගන්නට හැකි වෙනවා සිකුරුයි.සාගරිකා දිසානායක ජයසිංහඡායාරූප - සුදම් ගුණසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>09</month>
      <day>02</day>
    </date>
    <link>http://www.silumina.lk/2012/09/02/_art.asp?fn=ay1209023</link>
    <topic>සැබෑ පෙම</topic>
    <author/>
    <content>“මට අදින් පස්සෙ ඔයාට ඛ්චතත කරන්නවත් දකින්නවත් හම්බෙන එකක් නෑ. අනේ මට ඔයා නැතුව ජීවත් වෙන්න බෑ නාරද.”“මට ඉන්න පුළුවන් කමකට නොවෙයි සපු මං මේ ඉන්නෙ. මං කියන්න ද අපි පැනලා යමු.”“හෙට මාව බලන්න මනමාලයෙක් එනවා. අම්මලා හදන්නෙ ඒ මිනිහට මාව බන්දලා දෙන්න.”“ඒකනෙ කියන්නෙ. මං 12 පහුවෙලා පිං ළිඳ ළඟට එන්නම්. නාලකයා ආටා එකේ එයි. ඔයා හෙමින් පැනගන්න.”“මේ පැත්තට කවුද එනවා වගේ. මං තියන්නම් නාරද. බුදු සරණයි.”“හා. කියපු විදියට වැඩේ කරමු” සපු ලොකු හුස්මක් ගත්තා.“ඉවරද?” මහේල ළඟටම ඇවිත්.“ඔව් මහේල අයියා” අමාරුවෙන් දෙතොලට සිනහවක් නගාගෙන සපු දුරකථනය මහේලට දුන්නා.“අම්මලා නාරදට අකමැති ඌ එච්චර හොඳ එකෙක් නෙමේ නංගි. නාරදව ඔයාට එපා වුණ දවසක එන්න සපු. එදා වගේ ම මං ඔයාට තාම ආදරෙයි.”“දැන් ඕවා කතා කරලා වැඩක් නෑ මහේල අයියෙ.”මධ්‍යම රාත්‍රිය පහුවෙලා හෝරාවක් ගත වෙද්දී ඇහුණ ත්‍රීවීල් සද්දෙට කන් දුන්න සපු සීරුවෙන් ගෙදරින් පිට වුණා. ඇයව රැගත් ත්‍රීවිලය ගියේ නාරදගෙ යාළුවෙකුගේ ගෙදරට. දවස් දෙකක එහෙ ගත කරපු යුවළ මරදානෙන් පුංචි ලෑලි ගෙයක් කුලියට ගත්තා. කාලය ඉගිළුණා.සපු කීයක් හරි දෙන්නකෝ.”“මොකද්ද නාරද ඔයාට වෙලා තියෙන්නෙ. දැන් මං ඔයා එක්ක ඇවිත් මාස දෙකක් වුණා. ඔයා රස්සාවක් හොයා ගත්ත ද පොතේ තිබ්බ සල්ලිත් ඉවරයි.”“එක පාර රස්සා හම්බෙනවයැ. ඔය කරාබු දෙක දෙනවකො. මං පස්සෙ බේරලා දෙන්නම්. තමුසෙත් නිකන්නෙ ඉන්නෙ. කන්නත් එපෑ. මට වඩා සල්ලි හොයන්න පුළුවන් ක්‍රම තමුසෙට තියනවා. පේනවනෙ අහල පහල ගෑනු හම්බ කරන තාලේ.”“චික් නාරද. තමුසෙ හිතුවේ මං ඒ වගේ ගෑනියෙක් කියලද.“ආ...හ්” කම්මුලට වැදුණු පාරෙන් සපු බිම වැටුණා. සපුව කාමරයට දාලා අගුළු දැම්මා නාරද යතුර ගෙනිහින් කළු මුදලාලිට දුන්නා.“ආව්... අම්මා ඔය තියෙන්නෙ. උඹ දෙකක් දා ගනින්. මං ගිහින් එන්නම්” කළු මුදලාලි මොනර කොළයක් නාරදගෙ අත මිට මොළවලා ගියා. ඉන් පස්සෙ ගත වෙන හැම දවසකම නාරද හොයන් එන ගණන් කාරයන්ගෙන් බේරෙන්න බැරුව සපු ගත කළේ කටුක ජීවිතයක්. දවසක් නාරද හොඳටම බීලා ඇවිත් නිදාගෙන හිටපු වේලාවක සපු ගෙදරින් පැනලා ගියා. නාරද සොයාගෙන එයි කියන බයට වේගයෙන් දුවගෙන ආව සපුව කාරයක හැපුණා.“දෙවියනේ.. සපු” මහේලගේ කටහඬ හීනෙන් වගේ ඇසුණා...”“නාරද... මාව... රෑ...”“මං දන්නවා සපු. මං ඔයාට තාම ආදරෙයි. මං ඔයාව හොඳ කර ගන්නම්.” සිරුර තෙමාන ගලපු රතු ලේ කැටයි. දෙනෙතින් ගලපු උණු කඳුළුත් එක්ක සපු දෙනෙත් පියා ගත්තා.පල්ලම, වජිරා නිලංගනී හේරත්පාර පුරා මල් වැස්සක් වහිනවා වගේ එක පාරටම මල් පොකුරක් මතු වුණා. හැන්දෑවේ ටියුෂන් පන්තිය ඉවරවෙලා. එක එක පාට නානාප්‍රකාර මල්, පන්තියෙන් එළියට ඇවිත් කෙළි කවට හිනා පුරෝගන පාර දිගේ ඇදෙන්න පටන් ගත්තා. මම ඈතට වෙලා බලාගෙන හිටියෙ ඔයාගෙ ඇස් දෙක ළඟට එන්න තරම් දිරියක් හිතේ නොතිබුණු නිසා. නිවී සැනසුණු බැල්මෙන් පාර දිහා නෙතු යොමාගන ආව ඔයා. හිමීට අම්මාගෙ මල් කුඩේ යටට එකතු වුණා. අනේ මගෙ හිත පිච්චිලා ගිය තරම්. ඔයාගේ අම්මා ටිකක් වයසට ගිහින්. ඇස් දෙක යට වැටුණු හීනි රැලි පවා මට හොඳට පෙනුණා. ඒ මුහුණ පුරාම තිබුණේ ලොකු දුක් කරදර ගොඩාක් විඳපු සලකුණුවල මතක සටහන්.ඔයා නම් ඒ කාලේ හිටිය අම්මා වගේ ම තමයි. ඊටත් වඩා ගොඩාක් ලස්සනයි. අම්මට තිබුණු නිල් පාට ලොකු ඇස්දෙක එහෙමම ඔයාටත් පිහිටලා තිබුණා. මම ඔයාව අන්තිමට දැක්කෙ මීට අවුරුදු පහළොවකටත් එහා අතීතයේදී. එදා ඔය ඇස් දෙක නිදි මතෙන් විඩාවෙන්, හෙම්බත් වෙලා තිබුණේ අම්මගේ උරතලයට මුහුණ ඔබාගෙන චූටි ඇඟිල්ලක් කටේ දාගෙන අ¼ඞ අඬා හිටිය ඔයාව, එදා මට මේ වගෙ සෙනෙහසකින් පෙනුණේ නෑ. ඇත්තම කිව්වොත් මගේ ඇස් අන්ධවෙලා වගේ තිබුණේ.ඒත් රත්තරං දුවේ, මම මහා ආලෝකයක් කියලා හිතාගෙන රැවටිලා තියෙන්නෙ කණ මැදිරි එළියකට. ඒ ටික තේරුම් ගන්නකොට මම අඳුරේම මුළාවෙලා ඉවරයි. මට මගේ රත්තරං දෝණියි, ඔයාගෙ අම්මයි අහිමිවෙලා ඉවරයි. අමෘතය කියල හිතාගෙනක හලාහලා විෂ කටේ හලාගත්තු අප්පච්චි, අද ජීවන මංතලාවෙ අතරමං වෙලා, අන්ත අසරණයි. ඔයාගෙයි, අම්මගෙයි ඇස් ඉදිරියට එන්න තරම් මට දහිරියක් නෑ මගෙ දුවේ. එදා අන්තිමට උසාවි භූමියේ ඉඳලා ඔයාවත් දෝතින් අරගෙන පිටවෙලා යද්දී, අම්මගෙ මූණෙ තිබුණ වේදනාව, කලකිරීම, පිළිකුල මතක් වෙන කොට මට ඔයාලා ඉස්සරහට එන්න දෙපා වාරු නෑ. හිතට ශක්තියක් නෑ.මගෙ රත්තරං දෝණි අද සුන්දර යුවතියක්. අතු පතර විහිදගත් මහා ගහක් වගේ හෙවණ හදාගෙන ඔයාව රැක ගන්න අප්පච්චිට වරම් නැහැ. මගෙන් වෙන්න තියෙන හැම යුතුකමක් ම ඔයාගෙ රත්තරන් අම්මා ඉෂ්ට කරන බව මම දන්නවා. මම නිසා ජීවිතේ අනන්ත දුක් කරදර ගොඩාක් විඳපු ඒ අහිංසක අම්මට දුකක් දෙන්න නම් එපා ඔයා කවදාවත් ම.“සමාවෙන්න” කියන්න අයිතියක් වත් මේ පවුකාර අප්පච්චිට නැති බව මම දන්නවා. මම හැමදාමත් ඈතින් ඉඳන් ඔයාව බලලා යනවා වගේ ම, ඔයා ලෝකය දිනන දවසටත් ඈතින් ඉඳන්ම සතුටු වෙන්නම්, ඔයා මගෙ දුව කියලා ලෝකය ඉදිරියේ කෑ ගහලා කියන්න බැරි වුණත්, දුවගෙන ඇවිත් ඔයාගෙ හිස සිඹගෙන ‘මගෙ දුවේ’ කියලා හඬා වැටෙන්න බැරි වුණත්, මේ රෝස මලක් වගේ ඉන්න ලස්සන කෙල්ල මගේ කියලා මේ පවුකාර හිත දන්න හින්දා.ඇහැලියගොඩ, පී.එච්.එස්. පද්මසේනහිරු බැස යන එක් සැන්දෑවක මම පොල්රුප්පා අතරින් ඔහේ ඇවිදගෙන ගොස් සරුවට වැවී තිබුණු තණකොළ බිස්ස මත වාඩි වී ඈත මුහුදේ අනන්තය දෙස බලා උන්නෙමි. මේ මහා සාගරය මොනතරම් සුන්දර ද? සාගර තරංග පෙරළී පෙරළි ඇවිත් වෙරළ සිප ගනී. මම හුන් තැනින් නැගිට රැල්ල පෑගීමට ගියෙමි.අතීතය කියන්නේ ඇත්තටම සිහිනයක් පමණක් ද? නැහැ එසේ නොවේ. එය අප අත්වින්ද සිදුවීම් දාමයක ගෙවී ගිය කාලයයි. ඒ තුළ සිනහව, කඳුළු, හිත් රිදීම්, බොහෝමයි.“උපේක්ෂා ඇත්තද උඹයි සයුරුයි අතර සම්බන්ධයක් තියෙනවා කියන්නේ”“පිස්සුද වගීෂා, එහෙම එකක් නෑ. කවුද ඔයාට ඔය බොරුව කීවේ?”“කවුරුත් කීවේ නෑ. හැම තැනම කතා වෙනවා. උඹලා යන්නේ එන්නේ, කන්නේ බොන්නේ හැමදේම එකටමයි කියලා. අපිට ඉතිං ඕව හංගන්න හදන්න එපා”“අනේ මේ ප්ලීස්... නතර කරගන්න. අපි එක බත්පත අනාගෙන කෑවට, ඔෆිස් එනකොට එකට ආවට, කතාබහ කළාට ඔය කියන විදියේ දෙයක් අපේ සිත්වල නෑ. ඔය ඕපාදූප කවුද කියන්නෙ? කොල්ලෙක් කෙල්ලෙක් එක්ක කතාබහ කළ පමණින් එහෙම හිතන්න අපට බෑ. මතුපිටින් බලලා විතරක් නිගමනය කරන්න එපා. අනෙක ඔයා හොඳටම දන්නවා මම ලබන අවුරුද්දේ විවාහ වෙන බව.“සොරි කෙල්ලේ හිත රිදුණනම්”“ඒකට කමක් නෑ. මගේ හිත රිදුණේ නෑ. වැරැද්දක් කළානම්නේ හිත රිදෙන්නේ. ඕවා කියන අයටම විඳවන්න වෙයි.” ඒ ඊයේ කාර්යාලයේ දී වූ සිදුවීමකි.මම වෙරළ දිගේ සුදු වැල්ල මත පියවර තබමින් ඇවිදගෙන ගියෙමි. ඒ පා සටහන් මුහුද රැල්ලට හසුව මැකී ගියා. ‘සයුරු’ ඒ මගේ කාර්යාලයේ හොඳම මිතුරෙක්. ඊයේ සිදුවීමෙන් පස්සේ ඔහු මට කීවේ,“අහක තියෙන කුණු ගොඩවල් හිතට දාගන්නේ නැතිව අපි වෙනදා වගේම වෙනසක් නොපෙන්වා ඉමු” කියායි.‘සයුරු’ නමේ තේරුම වගේම ඔහුගේ හදවතත්, ගතිපැවතුමුත්, ලස්සනයි. ‘මුහුද’ ලස්සන වෙන්න හේතු ගොඩයි. එයින් එක් කරුණක් තමයි, මුහුදට මොන තරම් කැළි කසළ දැමුවොත් ඒවා රැල්ල මඟින් නැවත ගොඩබිමට ගොඩ ගහනවා. එම නිසා පිරිසුදු මුහුද ලස්සනයි. ඒ වගේ අපිත් අපේ හිත් ලස්සනට තියා ගමු.මළ හිරු බැස යන ඒ හැන්දෑවේ උපේක්ෂා සහගතව මම සැහැල්ලු සිතින් ඇවිදගෙන තව තවත් ඉදිරියටම ගියෙමි.පරණගමබී. ආර්. සංජීවනී පුෂ්ප කුමාරිහිනා පොදියක් දෝතින් ම ගෙනවිටෙක නුඹ මට උරුම කෙරුවාහිනා පමණක් උරුම යැයි මාකඳුළු එනතුරු සිනා වූවා...රුදුරු දල රළ නැගෙන අයුරින්උහුලන්න බැරි දුකක් ආවාමුරුගසන් වරුසාව විලසින්දුක් කඳුළු කැට කඩා වැටුණා...සතුට නුඹ ළඟ සෙවණැල්ල මෙන්දුක ද ඇති බව මතක් කෙරුවායළිදු කිසි දින සතුට නුඹ මටඋරුම නැති බව කියා පෑවා...යළිත් කවදා සතුට ඒවිදසතුට නුඹ අරුමයකි සැමදා...වේයන්ගොඩ - රංගි නදීෂාපුස්තකාලය නිහඬය පොත්, පත්තර පිටු සෙලවෙන හඬ පමණි බාල, තරුණ, මහලු සෑම කෙනෙක්ම කියවීමේ තරගයක එහෙත් දිනපු කෙනෙක් හෝ පැරදුණු කෙනෙක් නැත අසල මේසය කොනක නිදිගත් දරුවෙකු අතින් ගත් ගැහැනියකි අනෙක් අත පත්තරයකි කෙසේ හෝ සෑම කෙනෙක්ම කියවති රස විඳිති නික්ම යති...අලුත්ගම නදීකා පි‍්‍රයදර්ශනීහිරු රැස් පතිත වෙන ගිනි මද්දහන් පැයේ පිනි බිංදුවක් වී නුඹ වැටුණේ කුමට සඳරැස් වැටෙන මුදු සීතල සොඳුරු රැයේ සැඟවී සිටිනු කිම නොවැටී තණ මතට- කසුරිමගේ සිත නුඹ අරගෙන නුඹේ වගේ අගුළුවලින් සිර කරගෙන නුඹ ඉන්න අපූුරූව...මහරගම මධුකා මාඩවිලජවය ශක්තිය පුබුදු කරවන සෙනෙහසත් සිත පිරී උතුරන බැරි දේත් බැරි දේට නොසිතන තරුණකම ජීවිතය හැඩවනබළංගොඩ ධනුෂ්ක ලක්මාල්කළු ඇමෙරිකානු හාලේම් ලේඛකයකු කවියකු හා මාධ්‍යවේදියකු වන ලැංග්ස්ටන් හ්‍යුස් (Langston Hughs) තරු නැති අහසට නුඹ මට සඳසියි ඔය දෙනෙත් නොවන්නට නුඹේ ගී නොවේ නම් සම කරමි නුඹ මම මිහිරි සිහින නොගෙනෙන නිද්‍රාවකටපරිවර්තනය - මාලිනි ගෝවින්නගේරෑ තිස්සේ දඟ කරන හිත අස්සේ හැංගීගෙන ඉඩ දුන්නේ කවුද නුඹට එක සැරයක් මට කියන්න මේ තුන් හිත නුඹේ ළඟම සදාකල්ම තියාගන්න දිනක් ඒවි හෙට දවසක එතකන් මග බලන් ඉන්න කවියක් වී ළඟින් ඉන්න පන්හිඳ ළඟ සැතපීගෙන අවසර දුන්නේ කවුරුද ඇවිදින් මට කියා දෙන්න නෙතු අස්සෙන් වැටෙන කඳුළු ඔබෙ අත්ලෙන් පිස දමන්න විසේකාර සිත අද්දර එනවද ඔබ නතර වෙන්නකොස්ගම සුපුන් සුදර්ශනපිදුවේ මගේ කුළුඳුල් පෙම ඔබට මවෙතින් පලා ගියෙ ඇයිදෝ ඈතකට මගෙ දුප්පත් කම දැනුණේ ද නුඹෙ සිතට මම ආදරය කරනෙමි තවමත් ඔබටහතුගොඩ සුගත් වික්‍රමරත්න  කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>09</month>
      <day>09</day>
    </date>
    <link>http://www.silumina.lk/2012/09/09/_art.asp?fn=aa1209091</link>
    <topic>‘තමිල්නාඩුවට යන ශ්‍රී ලාංකිකයන්ට උපරිම ආරක්ෂාව දිය යුතුයි’</topic>
    <author/>
    <content>අන්තර්ජාතික ක්ෂමා සංවිධානය උපුටා දක්වමින් හින්දු පුවත්පත කියයිතමිල්නාඩු බලධාරීන් විසින් වහාම ක්‍රියාත්මකවන පරිදි ශ්‍රී ලාංකික වන්දනාකරුවන්ගේ ආරක්‍ෂාව සහතික කරනු ලැබිය යුතු යැයි අන්තර්ජාතික ක්ෂමා සංවිධානයේ ඉන්දීය ප්‍රධාන විධායක ජී. ආනන්ද පද්මභාත් මහතා පවසන බව ‘ද හින්දු’ පුවත්පත වාර්තා කරයි.එහි වැඩිදුරටත් සඳහන් වන පරිදි ප්‍රධාන විධායකවරයා පවසා ඇත්තේ; මෙය වන්දනාකරුවන් පමණක් එල්ල කරමින් කළ පහරදීමක් ලෙස නොව ඕනෑම පුද්ගලයකුට තමිල්නාඩුව දැක බලා ගැනීමට ආගමික සිද්ධස්ථාන වැඳපුදා ගැනීමට, මෙන්ම නිදහසේ ගමන් කිරීමට අන්තර්ජාතික මානව හිමිකම් අයිතීන් යටතේ ඉඩ ඇති බවයි. මේ අතර ශ්‍රී ලංකා රජය හා ඉන්දියානු රජය අතර පැවැත්වුණු සාකච්ඡාවලට අනුව සංචාරකයන් සඳහා අවදානම් කලාපයක් ලෙස තමිල්නාඩුව නම් කිරීම ඉවත් කිරීමට අවශ්‍ය මූලික කටයුතු සිදු කෙරෙමින් පවතින බව විදේශ කටයුතු අමාත්‍යංශය සඳහන් කරයි.ඉන්දියානු මධ්‍යම රජය පවසා ඇත්තේ එහි සිටින ශ්‍රී ලාංකිකයන්ට මෙන්ම වන්දනාකරුවන්ට සියලු ආරක්‍ෂාව සැපයීමට කටයුතු කරන බවයි. ඉන්දියාවේ ශ්‍රී ලංකා මහ කොමසාරිස් ප්‍රසාද් කාරියවසම් මහතා පවසා ඇත්තේ මෙය එල්ටීටීඊ හිතවාදීන්ගේ හිංසාකාරී හැසිරීම තහවුරු කරනා ක්‍රියාවක් වන අතර ඒ මඟින් දෙරට අතර සම්බන්ධතා නිසි අයුරකින් පළුදු නොවන බවයි.මහින්ද රාජපක්‍ෂ ජනාධිපතිතුමා පවසන්නේ මේ සිදුවීම පිළිබඳ ඉන්දියානු රජය ධනාත්මක අයුරින් කටයුතු කරන බවට ද ශ්‍රී ලාංකිකයන්ට ආරක්‍ෂාව සපයන බවට ද ප්‍රකාශ කර ඇති බවයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>09</month>
      <day>09</day>
    </date>
    <link>http://www.silumina.lk/2012/09/09/_art.asp?fn=aa1209092</link>
    <topic>ප්‍රජා ජල භාරයෙන් ලක්ෂ 47 කට ජලය</topic>
    <author>නිහාල් පී. අබේසිංහ</author>
    <content>නිහාල් පී. අබේසිංහමෙරට දිස්ත්‍රික්ක 20 ක පුද්ගලයන් ලක්ෂ 47 ක ජල ගැටලුවලට පිළිතුරු ලබාදෙන ජාතික ප්‍රජා ජල භාරය ජල සම්පාදන හා ජලප්‍රවාහන අමාත්‍යාංශය මඟින් ක්‍රියාවට නංවයි. ඒ අනුව ප්‍රධාන ලෙස ග්‍රාමීය ප්‍රජා ජල ව්‍යාපෘති 3465 ක ප්‍රතිලාභින් 3418305 ක් සඳහා පාසල් ජල ව්‍යාපෘති 805 ක ශිෂ්‍යයන් 381479 සඳහා ද ප්‍රතිලාභ ලැබෙන බව ජාතික ප්‍රජා ජල භාරයේ ප්‍රධාන විධායක නිලධාරි ස්වර්ණිකා පිටිගල මහත්මිය පැවසීය.කුඩා නගර සංවර්ධන ජල ව්‍යාපෘති 10 ක ප්‍රතිලාභින් 41886 ක් සඳහා ද සනීපාරක්ෂක වැසිකිළි 164200 කට අදාළ ප්‍රතිලාභින් 871000 ක් සඳහා ද මේ නව ජාතික ප්‍රජා ජල භාරය ඔස්සේ ප්‍රතිලාභ ලැබෙන බව ස්වර්ණිකා පිටිගල මහත්මිය පැවසුවාය.මේ ජල භාරය මඟින් දැනට බිඳ වැටී ඇති ග්‍රාමීය ජල සම්පාදන ද සනීපාරක්‍ෂක ජල ව්‍යාපෘතිය නැවත නඟා සිටුවීම සිදු කෙරෙන අතර මෙහි ප්‍රධාන අරමුණ සියලු ජල ව්‍යාපෘතිවලට සම්බන්ධ අයට පැය 24 පුරාම ජලය ලබාදීමට කටයුතු කිරීමයි.ප්‍රජා ජල ව්‍යාපෘතිවලට තාක්ෂණික කළමනාකරණ හා නඩත්තු ගැටලු සඳහා විසඳුම් දීම ජලයේ ගුණාත්මක බව සුරැකීම, ප්‍රජා ජල හා ජල පෝෂක ප්‍රදේශ ආරක්ෂා කිරීම, ප්‍රජා මූල සංවිධාන සඳහා නෛතික බවක් ඇති කිරීම ජල සැපයුම ක්‍රමවත් කිරීම හා සනීපාරක්ෂක පහසුකම් වර්ධනය කිරීම මේ නව ජාතික ප්‍රජා ජල භාරය මඟින් සිදු කෙරේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>09</month>
      <day>09</day>
    </date>
    <link>http://www.silumina.lk/2012/09/09/_art.asp?fn=aa1209093</link>
    <topic>ජනමාධ්‍ය ධනාත්මක විය යුතුයි</topic>
    <author/>
    <content>- ජනපතිරටේ පවතින සැබෑ තත්ත්වය සම්බන්ධයෙන් ධනාත්මක ආකල්ප ඇතිවන අයුරින් ජනමාධ්‍ය තම කාර්යය ඉටුකිරීම වැදගත් යැයි මහින්ද රාජපක්ෂ ජනාධිපතිතුමා පවසයි.පොදු රාජ්‍ය මණ්ඩලීය පාර්ලිමේන්තු සංගමයේ 58 වැනි සැසිය ශ්‍රී ලංකාවේ පැවැත්වෙන කාල වකවානුවේදී උතුරු නැඟෙනහිර සිදු කැරෙන ප්‍රතිසංස්කරණ හා සංවර්ධන කටයුතු පිළිබඳවත් රටේ සමස්තයක් වශයෙන් පවතින සංවර්ධන තත්ත්වය පිළිබඳවත් අන්තර්ජාතික ප්‍රජාවට සාධනීය ලෙස තොරතුරු දැනගැනීමට සැලැස්වීම මෙරට අභිවෘද්ධියට හේතුවන බවත් ජනාධිපතිතුමා තවදුරටත් පෙන්වා දෙයි.ජනාධිපතිතුමා මේ අදහස් පළ කෙළේ පසුගිය සිකුරාදා ජනමාධ්‍ය ආයතන ප්‍රධානීන් හා පුවත්පත් කතුවරුන් හමුවූ අවස්ථාවේදීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>09</month>
      <day>09</day>
    </date>
    <link>http://www.silumina.lk/2012/09/09/_art.asp?fn=aa1209094</link>
    <topic>පොදු රද මඩුලු මන්ත්‍රී සමුළුව හැදෙන රට බලාගන්න අවස්ථාවක්</topic>
    <author>සුනිල් දයා අල්විස්</author>
    <content>සුනිල් දයා අල්විස්අවුරුදු 30 ක් තිස්සේ පැවැති ත්‍රස්තවාදී යුද්ධය අවසන් කොට ශ්‍රී ලංකාවේ ලබාගත් ජයග්‍රහණයේ අත්දැකීම ද ඉන්පසුව ශ්‍රී ලංකාව ආර්ථික වශයෙන් නැඟී සිටීමට ආරම්භ කොට ඇති සංවර්ධන ක්‍රියාදාමයන් පිළිබඳ ලොවට සැබෑ තත්ත්වය පෙන්වීමට ලැබෙන හොඳම අවස්ථාවක් ලෙස ශ්‍රී ලංකාවේ පවත්වන පොදු රාජ්‍ය මණ්ඩලීය පාර්ලිමේන්තු සංගමයේ 58 වැනි මහ සමුළුව හඳුන්වා දිය හැකි බැව් රජයේ ප්‍රකාශකයකු සඳහන් කළේ ය.මේ මහ සමුළුව ලබන අඟහරුවාදා (11) මහින්ද රාජපක්ෂ ජනාධිපතිතුමා අතින් නෙළුම් පොකුණ මහින්ද රාජපක්ෂ රඟහලේදී පෙරවරු 9.30 ට විවෘත වනු ඇත.මෙම සැසිවාරය ආරම්භය ඉකුත් 7 වැනිදා සනිටුහන් කෙළේ පොදු රාජ්‍ය මණ්ඩලීය පාර්ලිමේන්තු සංගමයේ රාජ්‍යයන් 54 කට අයත් පාර්ලිමේන්තුවල කතානායකවරුන් හා පාර්ලිමේන්තු මන්ත්‍රීවරුන් පැමිණීමත් සමඟ ය.“අනාගතය උදෙසා අර්ථාන්විත පොදු රාජ්‍ය මණ්ඩලයක් ගොඩ නඟමු” යන්න මෙවර පැවැත්වෙන සමුළුවේ ප්‍රධාන තේමාවය.මේ සමුළුවට පොදු රාජ්‍ය මණ්ඩලීය සංගමයේ පාර්ලිමේන්තු සංගමයේ මහ ලේකම් කමලේෂ් ෂර්මා මහතා ද සහභාගි වීමට නියමිත ය. මෙම සැසිවාරයට සහභාගි වන නියෝජිතයන්ගෙන් කැමැති කෙනෙකුට උතුරු - නැඟෙනහිර යුද්ධ තත්ත්වයෙන් පසු ඇති වී තිබෙන සංවර්ධනය සියැසින් දැක බලා ගැනීමට අවශ්‍ය නම් ඒ සඳහා අවස්ථාව උදා කර දෙනු ඇත.සමුළු සැසි වාරයට පොදු රාජ්‍ය මණ්ඩලීය පාර්ලිමේන්තු සංගමයට අයත් රටවල කතානායකවරු පාර්ලිමේන්තු මන්ත්‍රීට ඇතුළු නියෝජිතගේ 800 ආසන්න පිරිසක් සහභාගි වන අතර ශ්‍රී ලංකාවේ වත්මන් පාර්ලිමේන්තුව නියෝජනය කරන සියලුම පක්ෂ හා එම මන්ත්‍රීවරුන්ට ද අවස්ථාව සැලසෙන බව මෙවර සමුළු වාරයේ සභාපතිවරයා වශයෙන් කටයුතු කරන ශ්‍රී ලංකා පාර්ලිමේන්තුවේ කතානායක චමල් රාජපක්ෂ මහතා පැවසීය.සෞඛ්‍ය ක්ෂේත්‍රය, අධ්‍යාපනය තොරතුරු තාක්ෂණය හා අප රට ලබාගෙන තිබෙන සංවර්ධන කටයුතු හා තවත් කරුණු රැසක් පිළිබඳව ඒ ඒ රටවල නියෝජිතයන් හා අයත් නියෝජනයන් අතර අදහස් හුවමාරු කර ගැනීමට ඉඩ අවස්ථාව ද සැලසෙන බව නියෝජ්‍ය කතානායක චන්දිම වීරක්කොඩි මහතා පැවසීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>09</month>
      <day>09</day>
    </date>
    <link>http://www.silumina.lk/2012/09/09/_art.asp?fn=aa1209095</link>
    <topic>අනුරාධපුරේ 95%කට එළිය</topic>
    <author>තාරක වික්‍රමසේකර</author>
    <content>තාරක වික්‍රමසේකරමෙරට විශාලතම මෙන්ම පහසුකම් අඩු දිස්ත්‍රික්කයක් ලෙස සැලකෙන අනුරාධපුර දිස්ත්‍රික්කයේ විදුලියනය (විදුලි පහසුකම්) 95% ක් දක්වා වර්ධනය කර ඇතැයි විදුලිබල හා බලශක්ති අමාත්‍යාංශය පවසයි.මේ අනුව දිස්ත්‍රික්කයේම විදුලි බලය හිමිවී නැත්තේ ඉතාම සුළු පිරිසකට බවත් අමාත්‍යාංශය පෙන්වා දෙයි. අනුරාධපුරයේ සහ කිලිනොච්චියේ විදුලි ව්‍යාපෘති හතක් පසුගියදා විවෘත කළ අතර ඊට වැය කළ මුදල මිලියන 84.59කි.කඩිනම් විදුලි යෝජනා ක්‍රම යටතේ අනුරාධපුර දිස්ත්‍රික්කයේ ඉතාම දුෂ්කර ප්‍රදේශ වන කාටුපුලියන්කුලම, පලුකුඹුර, පණ්ඩුකාභයපුර, ඔයෝගම, කිඹුලාව ප්‍රදේශවලට විදුලිය ලබාදී ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>09</month>
      <day>09</day>
    </date>
    <link>http://www.silumina.lk/2012/09/09/_art.asp?fn=aa1209096</link>
    <topic>අවාරයේ සිරිපා වන්දනාවට යන්න එපා</topic>
    <author>අමල් යශෝමන් ජයසිංහ</author>
    <content>අමල් යශෝමන් ජයසිංහමේ දිනවල සිරිපා වන්දනාවේ නොයෙදෙන ලෙස වනජීවී දෙපාර්තමේන්තුව බැතිමතුන්ගෙන් ඉල්ලා සිටී. එහි වන අලි ගැවසෙන බැවින් ඔවුන්ගෙන් කිසියම් අනතුරක් සිදුවිය හැකි බැව් පෙන්වා දෙන එම දෙපාර්තමේන්තුව පවසනුයේ, අවාරයේ සිරිපා වන්දනාවේ යෙදීම අනතුරු සහගත බවයි.වනජීවී දෙපාර්තමේන්තුව හා රත්නපුර දියඇලි යොවුන් මිතුරු සංසදය හා එක්ව කළ පර්යේෂණවලදී සිරිපා අඩවි රක්ෂිතයේ ජීවත් වූ අවසාන දළ ඇතා මියගිය බවට පැතිර ගිය ආරංචිය සත්‍යයෙන් තොර බවද පැවසූ රත්නපුර දියඇලි මිතුරු සංසදයේ සභාපති අසිත් ඉන්දික වීරවර්ධන පැවසුවේ මේ වන විට අලි රංචුවක් සැරිසරණ බවය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>09</month>
      <day>09</day>
    </date>
    <link>http://www.silumina.lk/2012/09/09/_art.asp?fn=aa1209097</link>
    <topic>ස්පර්ශ කාච පලඳින්නන් පරෙස්සමෙන්; ඇස කණ කරන ඇමීබාවෙක්!</topic>
    <author>අරුණි මුතුමලී</author>
    <content>අරුණි මුතුමලීඅපිරිසුදු ස්පර්ශ කාච (Contact lens) සමඟ ඇසට ඇතුළු වී ඇස් අන්ධ වන තුරු එය විනාශ කර දමන ඇමීබා වර්ගයක් පිළිබඳව වෙස්ට් ස්කොට්ලන්ඩ් හි පර්යේෂකයන් පිරිසක් අනතුරු අඟවති. අක්ෂි ස්පර්ශ කාච සමඟ ඇසට ඇතුළු වන මෙම Acomthamoeba නම් පරපෝෂිතයා දූවිලි, නාන තටාක මුහුදු ජලය ආදියේ වැඩෙන අතර ස්පර්ශ කාච භාවිතා කරන දසලක්ෂ ගණනක් ජනතාවට අවදානමක් ඇති කර තිබේ.මේ අවදානම තනි ඇසක් සඳහා කාච පලඳින්නන්ට පවා ඇති විය හැකි බවට ඔවුහු අනතුරු අඟවති. ඒක සෛලික ඇමීබාවන් අපිරිසිදු කාච සමඟ ඇසට ඇතුළු වී අක්ෂි පටලවල ඇමීබා ගහණ ඇතිකරමින් එම ස්ථර විනාශ කරන බව සොයාගෙන ඇත.මෙහි රෝග ලක්ෂණ ලෙස ඇස කැසීම, ඇසෙහි තෙත ගතිය දෘෂ්ටිය බොඳවීම, ආලෝකයට සංවේදී වීම, උඩුපිල්ලමේ දැඩි කැසීමක් ඇතිවීම හා අධික වේදනාව දක්වා ඇත. මෙය දැඩිව ඇති වීමෙන් ඇස අන්ධවීමේ අවදානම ද ඇතිවන බව පර්යේෂකයන්ගේ මතයයි.මෙයින් වැළකීමට නම් දිනපතා නිසි වෛද්‍ය උපදෙස් පරිදි කාච පිරිසිදු කර පැලඳීම, පිහිනීමේදී කාච නොපැලඳීම, යම් හෙයකින් ස්නානයේ දී කාච පැලඳ සිටී නම් ඇස් තදින් පියාගෙන ස්නානය කිරීම ආදිය කෙරෙහි අවධානය යොමු කළ යුතු බවද ඔවුහු පවසති.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>09</month>
      <day>09</day>
    </date>
    <link>http://www.silumina.lk/2012/09/09/_art.asp?fn=aa1209098</link>
    <topic>අධිකරණ වෛද්‍ය නිලධාරීන්ට වැඩිදුර පුහුණුවක්</topic>
    <author>සාගරිකා දිසානායක</author>
    <content>ළමා අපචාර ලිංගික අතවර අනාවරණය කර ගැනීමටසාගරිකා දිසානායකළමා අපචාර හා කාන්තා අතවර වැඩි වශයෙන් වාර්තාවන අද වැනි යුගයෙක කාන්තා අතවර හා ළමා අපචාර පිළිබඳ නිවැරැදිව වෛද්‍ය පරීක්ෂණ සිදු කිරීම සඳහා මෙරට අධිකරණ වෛද්‍ය නිරීක්ෂණ කටයුතුවල යෙදෙන වෛද්‍යවරුනට විධිමත් පුහුණුවක් ලබාදීමට සෞඛ්‍ය අමාත්‍යාංශයේ අධ්‍යාපන පුහුණු හා පර්යේෂණ අංශය කටයුතු යොදා ඇතැයි එහි නියෝජ්‍ය අධ්‍යක්ෂ ජනරාල් වෛද්‍ය සුනිල් ද අල්විස් මහතා පවසයි.අපචාර හෝ අතවරයට ගොදුරුවන ළමයින් හා කාන්තාවන් නිවැරදි ආකාරයට වෛද්‍ය පරීක්ෂණවලට බඳුන් කරන ආකාරය, නිවැරදි රුධිර පරික්ෂාව, සාම්පල ලබා ගැනීම හා බාහිර පරික්ෂාව වැනි කටයුතු පිළිබඳව සම්පූර්ණ පුහුණුවක් මෙම දස දින වැඩමුළුවේදී වෛද්‍යවරුනට ලබා දේ.අපචාර හා අතවර සම්බන්ධ නඩුවලට සාක්ෂි ලබා දීමේදී අධිකරණ වෛද්‍යවරුන් නිවැරැදි ආකාරයට තොරතුරු හා සාක්ෂි ලබා නුදුනහොත් එය අපචාරවලට ගොදුරු වන්නන්ට මෙන් ම ඇතැම් විට චූදිතයනට ද අසාධාරණයක් වන නිසා එවන් අඩු පාඩු සිදු වීමෙන් විය හැකි අසාධාරණය වැළැක්වීම මේ පුහුණුවේ අරමුණ වී ඇත.අධිකරණ පරීක්ෂණ සිදු කරන වෛද්‍යවරුනට නිවැරැදිව තොරතුරු හා සාක්ෂි ලබාදීම පිළිබඳ පුහුණුවක් ද මෙහිදී ලබා දෙන අතර කොළඹ අධිකරණ වෛද නිලධාරී කාර්යාලය මඟින් මෙහෙයවනු ලබන මේ වැඩමුළුව සෞඛ්‍ය අමාත්‍යාංශයේ අධ්‍යාපන පුහුණු හා පර්යේෂණ අංශය මගින් සම්බන්ධීකරණය කැරේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>09</month>
      <day>09</day>
    </date>
    <link>http://www.silumina.lk/2012/09/09/_art.asp?fn=aa1209099</link>
    <topic>පැරාලිම්පික් ජයගත් සංජය</topic>
    <author/>
    <content>ලන්ඩනයේ පැරාලිම්පික් තරගයෙන් ශ්‍රී ලංකාවට ලෝකඩ පදක්කමක් දිනා දෙමින් ප්‍රදීප් සංජය ලෝක පැරාලිම්පික් තරගයකින් ශ්‍රී ලංකාවට පදක්කමක් දිනා දුන් ප්‍රථම ක්‍රීඩකයා ලෙස ඉතිහාසයට එක්වෙයි.ප්‍රදීප් සිය තරග ඉසව්වේදී තත්පර 49.28 කින් තරගය අවසන් කර ලෝකඩ පදක්කමට හිමිකම් ලබා ගත්තේය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>09</month>
      <day>09</day>
    </date>
    <link>http://www.silumina.lk/2012/09/09/_art.asp?fn=aa12090910</link>
    <topic>ඉදිරි සතිවලදී අන්තර් මෝසම් වැසි</topic>
    <author/>
    <content>ඉදිරි සති කිහිපය ඇතුළත අන්තර් මෝසම් වැසි ඇතිවීමට ඉඩ ඇති බව කාලගුණ විද්‍යා දෙපාර්තමේන්තුව පවසයි.එම අන්තර් මෝසම් වැසි සමය දෙසැම්බර් මැද දක්වා පැවැතීමට ඉඩ ඇත. පසුගිය දිනවල බස්නාහිර සබරගමුව දකුණු පළාත්වලට වැඩි වර්ෂාපතනයක් ඇති වූ බව ද කාලගුණ විද්‍යා දෙපාර්තමේන්තුව පවසයි.මේ දිනවල පවතින අධික වැසි සහිත තත්ත්වය ඉදිරි දිනවල දී තරමක් අඩු වී යනු ඇතැයි කාලගුණ විද්‍යා දෙපාර්තමේන්තුවේ කාලගුණ විද්‍යාඥ මෙරිල් මෙන්ඩිස් මහතා පවසයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>09</month>
      <day>09</day>
    </date>
    <link>http://www.silumina.lk/2012/09/09/_art.asp?fn=aa12090911</link>
    <topic>රාජ්‍ය සේවා තොරතුරු රැසක් ගෙදර පරිගණකයෙන්ම ගන්න පහසුකම්</topic>
    <author/>
    <content>මෙරට සාමාන්‍ය ජනතාවට තම ගෙදර ඇති පරිගණකය මඟින් විභාග සහතික ලබාගැනීම, වාහන සහතික ලියාපදිංචි තොරතුරු, ජල බිල්පත් ගෙවීම, නෞකා බලපත්‍ර සේවා ලබාගැනීම ඇතුළු රාජ්‍ය සේවා රැසක තොරතුරු ලබාගැනීමට දැන් අවස්ථාව ලැබී ඇත.මේ අවස්ථාව ශ්‍රී ලංකාවාසී සැමට උදාවන්නේ සාමාන්‍ය ජනතාවට හා විවිධ වෘත්තිකයින්ට දෛනික ජීවිතයේ අත්‍යවශ්‍ය සේවාවන් රැසක් ක්ෂණිකව හා පහසුවෙන් ඉටුකර ගැනීමට හැකියාව ලැබෙන රාජ්‍ය ඉ- සේවා ව්‍යාපෘතිය ජනාධිපති ලේකම් ලලිත් වීරතුංග මහතා අතින් ආරම්භ වීම මඟිනි.ඒ අනුව සියලුම රාජ්‍ය ඉ-සේවා භාෂා තුනෙන්ම ලබා ගැනීම පිණිස අන්තර්ජාල බිහිදොර www.srilanka.lk යන වෙබ් අඩවියට පිවිසීමෙන් අවස්ථාව ලැබෙන බව ජනාධිපති ලේකම් ලලිත් වීරතුංග මහතා කියයි.ශ්‍රී ලංකා තොරතුරු හා සන්නිවේදන තාක්ෂණ නියෝජිතායතනය මෙම වැඩසටහන මෙහෙයවයි.තොරතුරු හා සන්නිවේදන තාක්ෂණයෙන් මෙරට රාජ්‍ය අංශය තවදුරටත් ශක්තිමත් කරමින් මහජන සේවාවන් සැපයීම වඩා පහසු කරන ‘රාජ්‍ය ඉ- සේවා’ ව්‍යාපෘතිය ක්‍රියාත්මක වී තිබේ.’මහින්ද චින්තන’ ඉදිරි දැක්ම ප්‍රතිපත්ති ප්‍රකාශයේ තවත් ප්‍රතිඥාවක් ඉටු කරමින් වැදගත් රාජ්‍ය සේවාවන් විසි දෙකක් ‘රාජ්‍ය ඉ-සේවා’ ව්‍යාපෘතිය යටතේ මෙසේ මූලිකව ක්‍රියාත්මක වීම ආරම්භ වෙයි.මෙම රාජ්‍ය ඉ-සේවා ව්‍යාපෘතිය යටතේ සාමාන්‍ය ජනතාවට හා විවිධ වෘත්තිකයින්ට දෛනික ජීවිතයේ අත්‍යාවශ්‍ය සේවාවන් රැසක් ක්ෂණිකව හා පහසුවෙන් ඉටුකර ගැනීමට හැකියාව ලැබේ. මේ අනුව තම ගෙදර පරිගණකයෙන්ම විභාග සහතික ලබාගැනීම, වාහන ලියාපදිංචි තොරතුරු ලබාගැනීම, ජල බිල්පත් ගෙවීම, විදේශ රැකියා ක්‍ෂේත්‍රයට අදාළ කටයුතු සිදුකිරීම, සේවක අර්ථ සාධක අරමුදල් තොරතුරු හා ශේෂයන් ලබාගැනීම මෙන්ම තේ මිල ගණන් ක්ෂණිකව දැන ගැනීමට ද රාජ්‍ය ඉ-සේවා පිවිසුම තුළින් හැකියාව ලැබේ.ජනතා කැමැත්තෙන් තේරී පත්වන රජයක ප්‍රධාන කාර්යය වඩා නම්‍යශීලී හා සුහදශීලී ආකාරයේ මහජන සේවාවක් සැපයීම බව අනාවරණය කරන ශ්‍රී ලංකා තොරතුරු හා සන්නිවේදන තාක්ෂණ නියෝජිතායතනයේ සභාපති මහාචාර්ය පී.ඩබ්ලිව්.ඈපාසිංහ මහතා රාජ්‍ය ඉ-සේවා හඳුන්වාදීම මඟින් ඒ සඳහා ශක්තිමත් අඩිතාලමක් දමා ඇතැයි පෙන්වා දෙයි.සිංහල දෙමළ සහ ඉංග්‍රීසි යන භාෂා ත්‍රිත්වයෙන්ම මෙම සේවා ලබා ගත හැකිවීම විශේෂත්වයකි. එසේම ආයතන කිහිපයක සේවා සහ එම අදාළ තොරතුරු කෙටි පණිවුඩ ඔස්සේ ද ලබා ගත හැකි වීම මෙහි ඇති අනෙක් විශේෂත්වය බව ආයතනයේ ප්‍රධාන විධායක නිලධාරි රෙෂාන් දේවපුර මහතා ප්‍රකාශ කළේය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>09</month>
      <day>09</day>
    </date>
    <link>http://www.silumina.lk/2012/09/09/_art.asp?fn=aa12090912</link>
    <topic>ජනපති ලේකම් ‘එස්කැප්’ තාක්ෂණ අනුකමිටු සභාපති ධූරයට</topic>
    <author/>
    <content>එක්සත් ජාතීන්ගේ ආර්ථික හා සාමාජීය කොමිසමේ තොරතුරු තාක්ෂණ කමිටුවේ නව සභාපති ලෙස ජනාධිපති ලේකම් ලලිත් වීරතුංග මහතා පත්වෙයි. කොළඹ පැවැති ආසියානු ශාන්තිකර කලාපයේ තොරතුරු තාක්ෂණ සමාජ ගොඩනැඟීමේ සමුළුවේ දී මෙම නව සභාපති තනතුර සඳහා ශ්‍රී ලංකාව වෙනුවෙන් ජනාධිපති ලේකම් ලලිත් වීරතුංග මහතාගේ නම යෝජනා වූ අතර එය සියලු සාමාජික රටවල ඒකඡන්දයෙන් සම්මත විය. මෙම සමුළුවට ආසියා ශාන්තිකර කලාපයේ රටවල් 25ක නියෝජිතයෝ 150කට අධික ගණනක් සහභාගි වූහ.එක්සත් ජාතීන්ගේ ආර්ථික හා සමාජීය කොමිසමේ තොරතුරු තාක්ෂණ කමිටුවේ සභාපතිත්වය අඛණ්ඩව ශ්‍රී ලංකාවට ලැබුණු තෙවැනි අවස්ථාව මෙයයි. ශ්‍රී ලංකාව තොරතුරු තාක්ෂණ ක්‍ෂේත්‍රයේ ලබා ඇති ප්‍රගතිය සහ මහින්ද රාජපක්ෂ ජනාධිපතිතුමා එම ක්‍ෂේත්‍රයට ලබා දී ඇති ප්‍රායෝගික දේශපාලන නායකත්වය මෙවැනි ගෞරවයක් ශ්‍රී ලංකාවට ලැබීමට හේතුªවූ බව එම ධූරය බාරගනිමින් ජනාධිපති ලේකම් ලලිත් වීරතුංග මහතා ප්‍රකාශ කෙළේය.විශේෂයෙන් ‘ඉ-ශ්‍රී ලංකා’ වැඩසටහන යටතේ ශ්‍රීී ලංකා තොරතුරු හා සන්නිවේදන තාක්ෂණ නියෝජිතායතනය (ධ්ඛ්ඊඒ) ක්‍රියාවට නැංවූ ව්‍යාපෘති මෙරට සැම ක්‍ෂේත්‍රයකම විප්ලවීය වෙනසක් ඇතිතර ඇතැයි ජනාධිපති ලේකම්තුමා පෙන්වා දුන්නේය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>09</month>
      <day>09</day>
    </date>
    <link>http://www.silumina.lk/2012/09/09/_art.asp?fn=aa12090913</link>
    <topic>අමරගෙදර නන්දදේව හිමිපාණන්ට ප්‍රධාන සංඝනායක පදවියක්</topic>
    <author/>
    <content>බුලත්සිංහල, දේවමිත්තාරාමය, අමරගෙදර ශ්‍රී බෝධිරාජාරාමය, ගලහේන බෝධිරාජාරාමය යන විහාර ත්‍රිත්වයේ අධිපති බුලත්සිංහල ශාසනාරක්ෂක මණ්ඩලයේ සභාපති අමරගෙදර නන්දදේව හිමිපාණන්ට ‘සද්ධර්ම කීර්ති ශ්‍රී නන්දාරාම’ ගෞරව සහිතව නැඟෙනහිර පස්යොදුන් කෝරළයේ ප්‍රධාන සංඝනායක පදවිය පිරිනමා ඇත.එය පිරිනමා ඇත්තේ ශ්‍රී ජයවර්ධනපුර කෝට්ටේ ශ්‍රී කල්‍යාණි සාමග්‍රී ධර්ම මහා සංඝ සභාව මඟිනි.ඒ පිළිබඳව ශ්‍රී සන්නස් පත්‍රය පිරිනැමීම 15 වැනිදා පස්වරු තුනට ශ්‍රී ජයවර්ධනපුර කෝට්ටේ රජමහා විහාරස්ථ උපෝසථාගාරයේදී ශ්‍රී කල්‍යාණි සාමග්‍රී ධර්ම මහා සංඝ සභාවේ මහානායක ධූරන්ධර අග්ගමහා පණ්ඩිත සාහිත්‍ය සූරී ආචාර්ය බෙල්ලන ඥානවිමල නාහිමිපාණන් වහන්සේ ප්‍රමුඛ සංඝ සභාව මඟින් සිදුකෙරේ.අභිනව ධූරයට පත් නැඟෙනහිර පස්යොදුන් කෝරළයේ නව ප්‍රධාන සංඝනායක හිමියන් පිළිගැනීමේ උලෙළ 16 වැනිදා සවස 2.30ට බුලත්සිංහල දේවමිත්තාරාම පුරාණ විහාරස්ථානයේදී උත්සවශ්‍රීයෙන් පැවැත්වේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>09</month>
      <day>09</day>
    </date>
    <link>http://www.silumina.lk/2012/09/09/_art.asp?fn=aa12090914</link>
    <topic>ලේක්හවුස් තෙවැනි ආදිවාසී එකමුතුව ඔක් : 6 වැනිදා නුගේගොඩ දී</topic>
    <author/>
    <content>ලේක්හවුස් ආදිවාසීන්ගේ තෙවැනි වාර්ෂික එකමුතුව නුගේගොඩ ස්ටැන්ලි තිලකරත්න මාවතේ ‘සංහිඳ’ අවන්හලේ දී ඔක්තෝබර් 6 වැනිදා සෙනසුරාදා පෙරවරුවේ සිට පැවැත්වේ.ලේක්හවුස් ආදි කර්තෘ මාණ්ඩලිකයන් වෙනුවෙන් පැවැත්වෙන මෙම එකමුතුව විනෝදාංශ රැසක් එක්කිරීමට සංවිධායකයෝ අපේක්ෂා කරති.මේ සඳහා සහභාගිවීමට කැමැති ලේක්හවුස් ආදිවාසීන්ට පහත සඳහන් දුරකතන අංකයන් ඇමතීමෙන් වැඩි විස්තර දැනගත හැකිය. පී.බී.ඉලංගසිංහ, 0713885883 /බිනොයි සුරේන්ද්‍ර – 0786320959 / තිලකරත්න කුරුවිට බණ්ඩාර – 0716906603 / එම්. ඩී. ධර්මසිරි - 0718789865කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>09</month>
      <day>09</day>
    </date>
    <link>http://www.silumina.lk/2012/09/09/_art.asp?fn=aa12090915</link>
    <topic>ජනමාධ්‍යවේදීහු 108 දෙනෙක් ’ඇසි-දිසි’ ජනමාධ්‍ය ශිෂ්‍යත්ව ලබති</topic>
    <author>නිහාල් පී අබේසිංහ</author>
    <content>නිහාල් පී අබේසිංහමහින්ද චින්තන වැඩ පිළිවෙළ අනුව ක්‍රියාත්මක ‘ඇසි දිසි ජනමාධ්‍ය ශිෂ්‍යත්ව‘ ක්‍රමය යටතේ මෙවර මෙරට මාධ්‍ය ආයතනවල වෘත්තීය මාධ්‍යවේදීහු 108 දෙනෙක් ජනමාධ්‍ය හා ප්‍රවෘත්ති ඇමැති ආචාර්ය කෙහෙලිය රඹුක්වැල්ල මහතා අතින් ජනමාධ්‍ය ශිෂ්‍යත්ව ලැබූහ.මේ යටතේ සිළුමිණ කර්තෘ මණ්ඩලයේ මාධ්‍යවේදීහු පස් දෙනකුට ද ‘ඇසි දිසි’ ජනමාධ්‍ය ශිෂ්‍යත්ව පිරිනැමීම ද ඇමැතිවරයා අතින් ජනමාධ්‍ය හා ප්‍රවෘත්ති අමාත්‍යාංශ ශ්‍රවණාගාරයේදී පසුගියදා සිදුවිය. දියුණු ජනමාධ්‍ය සදාචාරයක් සඳහා සියලු ජනමාධ්‍යවේදීන් දැනුමෙන් සහ අත්දැකීමෙන් සන්නද්ධ කරන බවට මහින්ද චින්තන ජාතික සංවර්ධන සැලැස්මෙහි සඳහන් ප්‍රතිඥාව ඉටු කරමින් ක්‍රියාත්මක කරනු ලබන පුහුණු ශිෂ්‍යත්ව වැඩ සටහන යටතේ මෙම ශිෂ්‍යත්ව ලබාදීම සිදුවන බව මෙම උත්සවයේදී මාධ්‍යවේදීහු ඇමතූ ඇමැති කෙහෙලිය රඹුක්වැල්ල මහතා පැවසීය.මෙම වැඩ සටහන ජනමාධ්‍ය හා ප්‍රවෘත්ති අමාත්‍යාංශය මඟින් සංවිධානය කළේය.මේ අනුව ශිෂ්‍යත්ව ලැබූ මාධ්‍යවේදීහු මාධ්‍යවේදිනියන් සියලු දෙනාටම විශ්වවිද්‍යාල මට්ටමේ ජනමාධ්‍ය ක්‍ෂේත්‍රයේ පශ්චාද් උපාධි හා ඩිප්ලෝමා පාඨමාලා හැදෑරීමට අවශ්‍ය පාඨමාලා ගාස්තු ජනමාධ්‍ය හා ප්‍රවෘත්ති අමාත්‍යාංශය මඟින් ලබාදෙනු ලැබේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>09</month>
      <day>09</day>
    </date>
    <link>http://www.silumina.lk/2012/09/09/_art.asp?fn=aa12090916</link>
    <topic>පිහිටවන්න</topic>
    <author/>
    <content>මීගමුව, උලුඅම්බලමවත්ත, කුලරත්න මාවතේ ගාමිණී පියපේම අක්මාවේ බරපතළ ආබාධයකින් අසාධ්‍ය තත්ත්වයේ පසුවෙයි. ඔහුට බද්ධ කිරීම සඳහා ‘බී’ හෝ ‘ඕ’ පොසිටිව් රුධිර කාණ්ඩයේ අයකුගේ අක්මාවේ කුඩා කොටසක් අවශ්‍ය කැර තිබේ. මේ ශල්‍යකර්මය ඉන්දියාවේ චෙන්නායි රෝහලකදී එරට වෛද්‍ය විශේෂඥයන් විසින් සිදු කරනු ඇත. මේ පරිත්‍යාගය කිරීමට කැමැති පරිත්‍යාගශීලියකුට ඉහත ලිපිනයෙන් හෝ 071-8069027, 031- 2238919 දුරකථන අංකවලට ඇමැතීමෙන් වැඩි විස්තර ලබාගත හැක.ගණේමුල්ල ධර්ම ශ්‍රී වර්ධනාරාමාධිපති ශාසනපති පූජ්‍ය උඩබෑලව ජිනසිරි ස්වාමීන් වහන්සේ දරුණු වකුගඩු ආබාධයකින් පෙලෙන බව විශේෂඥ වෛද්‍යවරු පවසති. ස්වාමින් වහන්සේට වකුගඩුවක් බද්ධ කිරීම සඳහා ලේ පිරිසිදු කිරීමට හා වෛද්‍ය ප්‍රතිකාර සඳහා මසකට රුපියල් එක් ලක්ෂ පනස් දහසක පමණ මුදලක් වැයවේ. උදව් උපකාර කිරීමට කැමැති දානපති පින්වතුන් ඇත්නම් ගණේමුල්ල ලංකා බැංකු ශාඛාවේ 73311103 ට මුදල් තැන්පත් කරන ලෙස දායක සභාව ඉල්ලා සිටී. මේ සඳහා වැඩි විස්තර විහාරස්ථානයේ 033 - 2263974 - 0718404573 යන දුරකථන අංකවලින් දැනගත හැකි බව ද දායක සභාව පවසයි.පිළියන්දල බටකැත්තර අංක 243 පදිංචි ආර්. පී. සුසිරදේව මහතා දරුණු වකුගඩු රෝගයකින් පෙලෙන බැවින් ඉතා ඉක්මනින් වකුගඩුවක් බද්ධ කළ යුතු බව කොළඹ මහ රෝහලේ විශේෂඥ වෛද්‍යවරු පවසති. ඊට අදාළ වකුගඩුව දැනටම සූදානම්ව ඇති අතර ඒ විශාල මුදල සපයාගැනීම සඳහා කාරුණික ආධාර බලාපොරොත්තු වෙයි. ගිණුම් අංක 103 - 2 - 001 - 7 - 0586277 දරන මහජන බැංකු ගිණුමට ආධාර ලබාදෙන ලෙස ඉල්ලීමක් කෙරේ. දුරකථන අංක 072/ 4525167 මගින් වැඩි විස්තර දැනගත හැකි ය.නිට්ටඹුව රන්පොකුණගම ඒ - ච් - 5 - 20 හි පදිංචි අසීනා මොහොමඩ් හුසේන් දරුණු වකුගඩු ආබාධයකින් පෙලෙන බැවින් හැකි ඉක්මනින් වකුගඩුවක් බද්ධ කළ යුතු බවට වෛද්‍යවරු නිර්දේශ කර ඇත. ඒ සඳහා ‘ඕ පොසිටිව්’ වර්ගයේ හෝ ‘ඕ නෙගටිව්’ වර්ගයේ වකුගඩුවක් ඕනෑකර තිබේ. මේ සඳහා වකුගඩුවක් පරිත්‍යාග කිරීමට කැමැති පින්වතෙකු සිටී නම් පහත සඳහන් දුරකථන අංකවලට අමතන ලෙස ඉල්ලා සිටියි. 0772982535 ජෙසීමා හෝ 072 7595907 නිරන්ජලා. එසේ ම සැත්කම සඳහා මුදල් ආධාර ලබාදීමට කැමැති පුද්ගලයෙක් හෝ සමිතියක් වේ නම් නිට්ටඹුව ලංකා බැංකුවේ ජේ. එස්. ජෙසීමා නමින් 3160903 දරන ගිණුමට ඔබේ ආධාර බැර කරන මෙන් ඉල්ලා සිටී.ගල්තුඩේ බණ්ඩාරගම පදිංචි යූ. රංජිත් පද්මසිරි පෙරේරා දරුණු වකුගඩු රෝගයකින් පෙලෙයි. ඔහුට ‘ඕ පොසිටිව්’ රුධිර කාණ්ඩයේ වකුගඩුවක් ඉක්මණින් බද්ධ කළ යුතු යැයි කොළඹ ජාතික රෝහලේ වෛද්‍යවරු නිර්දේශ කර ඇත. පරිත්‍යාගශීලියකුට ඉහත ලිපිනයෙන් හෝ 038 - 2291464/ 077953594/ 0777425058 දුරකථන අංකවලින් විමසන මෙන් ඉල්ලා සිටිනු ලැබේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>09</month>
      <day>09</day>
    </date>
    <link>http://www.silumina.lk/2012/09/09/_art.asp?fn=ab1209091</link>
    <topic>ලංකාව බෙදීමට අවශ්‍යව තිබෙන්නේ කොටි ඩයස්පෝරාවට පමණයි</topic>
    <author>සංවාදය</author>
    <content>වේලකන්නි පල්ලිය වන්දනා කිරීමටත් බාරහාර ඔප්පු කිරීමටත් තමිල්නාඩුව බලා ගිය අහිංසක ශ්‍රී ලාංකික වන්දනාකරුවන්ට එහි කොටි හිතවාදීන් සුළු පිරිසක් විසින් පහරදී ඔවුන් තමිල්නාඩුවෙන් පිටමං කිරීමට කටයුතු කිරීම, ජයලලිතා තමිල්නාඩු මහ ඇමැතිනියත් කරුනානිධි එහි විපක්‍ෂ නායකයාත් ශ්‍රී ලංකාවට විරුද්ධව ගෙන ගිය ප්‍රකෝපකාරී ව්‍යාපාරයේ ආසන්නම ප්‍රතිඵලය ලෙස සැලකිය යුතු බව කොතලාවල ආරක්‍ෂක විශ්වවිද්‍යාලයේ නීති පීඨයේ පීඨාධිපති ආචාර්ය ප්‍රතිභා මහානාම හේවා මහතා පවසයි.ජයලලිතා මහ ඇමතිනියගේ බාල ප්‍රචාරවලට සුළු පිරිසක් මෙසේ උසි ගැන්වීම් කළත් තමිල්නාඩු බහුතරයත් ඉන්දියාවේ බහුතරයත් මේ සිද්ධි තරයේ හෙළා දකින බව මෙරට ජනතාවත් තේරුම් ගත යුතුව ඇතැයි ආචාර්යවරයා පෙන්වා දුන්නේය.ජයලලිතා මහා ඇමැතිනිය කොටි ඩයස් පෝරාවේ ප්‍රකාශ උඩ ඉදිරි ඡන්ද ගැන සිතා තමිල්නාඩු ජනතාව ශ්‍රී ලංකාවට විරුද්ධව ඇවිස්සීමට කටයුතු කරන බව පැහැදිලියි. ජයලලිතා පමණක් නොව කරුණානිධි මහතාත් මේ කොටි ඩයස් පෝරා උගුලට හසුවෙලා ඉන්නේ. දැන් ඉන්දියාව තුළම මේ සිද්ධිය සාමාන්‍ය මහජනයා පමණක් නොව සියලුම අංශවලින් තරයේ හෙළා දැක තිබෙනවා.මේක ඉන්දියාව පිළිගත් ගාන්ධි ප්‍රතිපත්තිවලටවත් ඉන්දියාව පිළිගන්නා එරට නීති හෝ කිසිඳු අන්තර්ජාතික නීතියකින් අනුමත නොවන ඒ සියලු දේවලට විරුද්ධ ම්ලේච්ඡ ක්‍රියාවක් බවද ආචාර්යවරයා පෙන්වා දුන්නේය.ජයලලිතා මෑතකම එරටට ගිය ශ්‍රී ලංකා පාපන්දු කණ්ඩායමක් එරටින් පිටමං කිරීමට කටයුතු කළා. අද ජයලලිතා කියූ දේවල් වැමෑරීමට නොහැකිව සිටියදී මේ සිද්ධිය පිළිබඳව කරුණානිධි, ජයලලිතාට බැණීමට පටන්ගෙන ඇතැයි ද ආචාර්ය මහානාමහේවා මහතා කීය.ජයලලිතා මහත්මියගේ චෝදනාව වී ඇත්තේ මෙරට උතුරේ දෙමළ ජනයාට නිසි ලෙස නොසලකන බවයි. ඇය මේ චෝදනාව කරන්නේ අදටත් ලෝකය පුරා කෝටි ගණන් සල්ලි එකතු කරන කොටි ඩයස් පෝරාව කරන ප්‍රකාශ අනුවයි. මා දන්නා පරිදි මේ සිද්ධිය අනුමත කරන කිසිදු පුද්ගලයෙක් හෝ සංවිධානයක් නැහැ. මේක ශ්‍රී ලංකාවට විරුද්ධව අන්තර්ජාතිකව ක්‍රියාත්මක කරන කුමන්ත්‍රණයක එක කොටසක් පමණි. මෙවැනි සිද්ධි ඇති කිරීමෙන් මේ කුමන්ත්‍රණකරුවන් අවසන් වශයෙන් බලාපොරොත්තු වන්නේ රටේ දකුණේ ජනයා ඇවිස්සීමට විය හැකි හෙයින් මේ අනතුර හොඳින් වටහාගෙන මෙරට ජනයා ද මේ මොහොතේ බුද්ධිමත්ව සිතා බලා කටයුතු කළ යුතුව ඇතැයි ද ආචාර්යවරයා කීය.තමිල්නාඩුවේ වේලක්කනි පල්ලිය යනු මෙරට මඩුපල්ලිය මෙන් එරට ගොපලු දරුවකුට දෙව් මවුන් කීපවරක් දර්ශනය වීමේ සිද්ධිය මත තමිල්නාඩුවේ මහත් ප්‍රසිද්ධියටත් බැතිමතුන්ගේ ඉමහත් ගෞරවාදරයටත් පාත්‍ර වූ දෙව් විමනකි. මෙය මුළු ලෝකයෙන් ම වන්දනාකරුවන් ඇදී එන දේවස්ථානයක් වන අතර ශ්‍රී ලංකාවෙන් ද වාර්ෂිකව අතිවිශාල පිරිසක් වේලකන්නි වන්දනාව සඳහා ඇදීයමින් සිටිති. මෙසේ වේලකන්නි වන්දනාවට යන පිරිස වාර්ෂිකව වැඩිවෙමින් තිබේ.මෙවැනි අතිපාරිශුද්ධ වූ වන්දනා ගමනකට ගිය වන්දනාකරුවන් පිරිසකට කළ පහරදීම ප්‍රභාකරන් සිදුකළ ම්ලේච්ඡ ක්‍රියා නැවත සිහිගන්වන්නක් වෙයි.උතුරේ වැසියන් නැවත පදිංචි කිරීම පිළිබඳව අසුබවාදී චිත්‍රයක් ලෝකය හමුවට ගෙන යාමට ජයලලිතා ඇතුළු තමිල්නාඩු නායකයන් උත්සාහ කළත් උතුරේ වැසියන් නැවත පදිංචි කිරීමත් ඔවුන්ගේ ආර්ථික ඉපැයුම් මාර්ග නැවත යථා තත්ත්වයට පත්කිරීම දැන් සාර්ථකව කෙරීගෙන යන බවද ආචාර්ය ප්‍රතිභා මහානාමහේවා මහතා පෙන්වා දුන්නේය.නැවත පදිංචි කිරීම් දැන් සම්පූර්ණ වෙලාද?තව ඉතාම සුළු පිරිසක් නැවත පදිංචි කිරීමට ඇත්තේ. ඔවුනුත් රැඳී සිටින්නේ බිම්බෝම්බ ඉවත් කිරීම සම්පූර්ණ නොවීම නිසයි.නැවත පදිංචි කළ අය තම කටයුතු ආරම්භ කරලා. ඔවුන්ගේ ඉපැයුම් මාර්ග දැන් යථා තත්ත්වයට පත්වෙමින් තිබෙනවා. උතුරු පළාත දැන් වේගයෙන් සංවර්ධනය වෙමින් තිබෙන්නේ.බටහිරින් එන ඉල්ලීම වී ඇත්තේ උගත් පාඩම් කොමිසමේ වාර්තාව ක්‍රියාත්මක කරන්න යන්නයි?ඒක තමයි කරගෙන යන්නේ. නැවත පදිංචි කිරීම් අවසාන වේගන යනවා. දැන් ළමා සොල්දාදුවන් නැහැ. කොටි සටන්කරුවන්වත් පුනරුත්ථාපනය කර නැවත සමාජගත කර හෝ ඔවුනගේ පවුල්වලට බාරදී තිබෙනවා.ජාතික මානව හිමිකම් සැලැස්මක් 2011 සිට 2016 දක්වා ක්‍රියාත්මක වෙනවා. රටේ මානව හිමිකම් තත්ත්වය වඩා හොඳ තත්ත්වයට පත්වෙමින් තිබෙනවා.නමුත් හුදකලා අපරාධ සිද්ධීන් වරින් වර වාර්තා වෙනවා නේද?ගෘහස්ථ මට්ටමින් මොනයම් හෝ හේතු මත සිදුවන අපරාධයන් වළක්වාගන්න පුළුවන් නම් තමයි වඩා හොඳ තත්ත්වයක් ඇති කරගන්න පුළුවන්. පොලීසියේ ක්‍රියාකාරිත්වය මේ සඳහා සක්‍රීය ලෙස ලබාගත යුතුයි.අපේ ඉන්දියා සබඳතා ගැන කතා කළොත්?සාමකාමී රටක් ලෙස මේ රට පසුපසට නොව ඉදිරියටයි ගමන් කළ යුත්තේ. ඒ සඳහා රජය වේගවත් සංවර්ධන සැලැස්මක් උතුරු නැගෙනහිර පමණක් නෙවෙයි රටපුරාම ක්‍රියාත්මක කරගෙන යනවා. යටිතල පහසුකම් ජාලය වේගයෙන් සංවර්ධනය වෙනවා. අද අවශ්‍යව තිබෙන්නේ බෙදීම නොව දකුණු ආසියාව වශයෙන් පමණක් නොව ආසියාව වශයෙන් ද එක්සත් වීමයි. ලෝක නව සංවර්ධනයේ කේන්ද්‍රස්ථානය වී ඇත්තේ ආසියාවයි. ඉන්දියාව සමඟ අපට සංස්කෘතික සබඳතා පමණක් නොව දෙරටේ ආයෝජනය ද තවදුරටත් වැඩිකර ගැනීම අවශ්‍යව තිබෙනවා.ජනාධිපතිතුමා ඉදිරි සතිදෙක තුළ ඉන්දියාවට යාමට නියමිතව තිබෙනවා. ඉන්දියානු මහ ආණ්ඩුවට අවශ්‍යව තිබෙන්නේ ශ්‍රී ලංකාව සමඟ සබඳතා තරකර ගැනීමටයි. ලංකාව බෙදන්නට අවශ්‍යව තිබෙන්නේ මේ උසි ගැන්වීම් කරන කොටි ඩයස් පෝරාවට පමණයි.දෙමළ ජාතික සන්ධානයත් රට තුළ ප්‍රශ්න විසඳා ගැනීමට කටයුතු නොකිරීම නැවත ප්‍රශ්න මතු කිරීමට හේතුව තිබෙනවා.කරුනානිධිලාගේ ටෙසෝ සමුළුවේදි අපේ වික්‍රමබාහු කරුණාරත්න මහත්තයට මල්මාල දාලා පිළිගත්තා කිව්වා.දැන් අහිංසක ශ්‍රී ලාංකික වන්දනා කරුවන්ටත් තමිල්නාඩුවට අඩිය තියන්න එපා කියලා ඒ සමුළුව තිබ්බ අයම කියනවා. මං කියන්නේ මේ සුළු අන්තවාදීන් පිරිසට දෙරට අතර සබඳතා බිඳින්න බැහැ. ලංකාවෙන් මිනිස්සු ඉන්දියාවට යනවා වගේම ඉන්දියාවේ ජනයාත් වැඩිවැඩියෙන් ලංකාවට එමින් සිටිනවා.දෙරටේ ම ආයෝජන පරිමාව වැඩිවෙමින් තිබෙන්නේ. මේ ඇති කරගෙන තිබෙන වෙළඳ ගිවිසුම්වලින් දෙරටේ ම ආයෝජකයන්ට ප්‍රතිලාභ ලැබෙනවා. මේ සබඳතා තමයි ඉදිරියටත් තවදුරටත් වර්ධනය කළ යුත්තේ.ශ්‍රී ලංකාව හා චීනය අතර සබඳතා තරවීම ගැනත් ඉන්දියාවේ ප්‍රශ්න මතු කරන අය ඉන්නවා නේද?ඉන්දියාව වගේම චීනයත් අපේ සැබෑ මිතුරන් ලෙසයි සලකන්නේ. චීනයට වගේ ම ඉන්දියාවටත් ලංකාවේ ආයෝජන අවස්ථා එක විදියට විවෘත කර තිබෙනවා. මේක ලංකාවට සතුරු බලවේග වැරදි විදියට ඉන්දියාවට පෙන්වන්න හදන්න පුළුවන්. චීනයේ ආරක්‍ෂක ඇමැතිවරයා ලංකාවට ඒම ගැනත් ඒ විදියේ ප්‍රශ්න ඇතැම් අංශවලින් මතු කරන්න උත්සාහ කර තිබුණා.ලංකාවට ඉන්දියාව තම සමීපතම අසල්වැසියා බව අමතක කරන්න බැහැ වගේ ම එය අමතක නොකළ යුතු කරුණක්. චීනය මෑතක ලංකාවේ ලොකුම ආයෝජකයා වෙලා තිබෙනවා.අනෙකුත් සියලු රටවල සහායත් ලංකාවට අවශ්‍යයයි.සංවාදයසරත් පෙරේරාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>09</month>
      <day>09</day>
    </date>
    <link>http://www.silumina.lk/2012/09/09/_art.asp?fn=ab1209092</link>
    <topic>තුන්වැනි සිතිවිල්ල</topic>
    <author>රංජිත් සියඹලාපිටිය</author>
    <content>තුන්වැනි සිතිවිල්ලනොබැඳි ව්‍යාපාරය ඇරඹුණේ දෙවන ලෝක යුද්ධයේ නිමාවත් සමඟය. ඒ යුගයේ ඇති වූ ඇමෙරිකාව මුල් කරගත් ධනවාදී කණ්ඩායම හා රුසියාව මුල්කර ගත් සමාජවාදී කඳවුර දෙපැත්තටම නොමැතිව මැද මාවතේ යාමට කැමති වූ යුගෝස්ලාවියාව, ඉන්දියාව, ඊජිප්තුව, ඉන්දුනීසියාව වැනි රටවල නායකයින් මුල්ව නොබැඳි ජාතීන්ගේ සංවිධානය පිහිටුවා ගත්තේය. පළමුවන රාජ්‍ය නායක හමුව 1962 යුගොස්ලෝවියාවේ බෙල්ග්‍රේඩ් හි පවත්වනු ලැබීය. 1976 දී ශ්‍රී ලංකාවේදී ද නොබැඳි ජාතීන්ගේ සමුළුව පැවැත්විණි.එවකට අපේ රටේ අගමැතිනිය වූයේ සිරිමාවෝ බණ්ඩාරනායක මැතිනියයි. ඇගේ ප්‍රධානත්වයෙන් සමුළුව රැස් වූයේ බණ්ඩාරනායක අනුස්මරණ ශාලාවේදීය.ජාවත්තේ සමිට් ෆ්ලැට් හැදුවේද පැමිණි අමුත්තන්ට හා නිලධාරීන්ට නේවාසික පහසුකම් සඳහා බව එවකට පාසල් සිසුවකු වූ මට යාන්තම් මතකය. ගාලු පාරට සහ හැව්ලොක් පාරට සමානව යන ඩුප්ලිකේෂන් පාර මේ සමුළුවට සමගාමීව හැදූ බව මතකයේ ඇත.සමුළුවට පැමිණ සිටි කැපී පෙනෙන නායකයින් වූයේ මාෂල් ටිටෝ, ඉඩි අමින්, කර්නල් මුවම්මර් ගඩාෆි ආදීන්ය. ඩුප්ලිකේෂන් පාර සහ වෙනත් නම් කරන ලද සංවර්ධන කටයුතු සඳහා නිවාස හා ගොඩනැඟිලි ඉවත් කිරීමට සිදු වී තිබුණි.එයට විරුද්ධ වූ සමහර දේශපාලන කොටස් කොහේදෝ බිත්තියක ගසා තිබූ පෝස්ටරයක මෙසේ තිබුණි.”කර්නල් ගඩාෆිපැල්පත් කඩාපි”අද මෙන් එදත් හැම දේටම පෝස්ටර් ගැසුවත් නොබැඳි සමුළුව පැවැත්විණි. එයින් අප රටට ලැබුණේ ඉමහත් කීර්තියක් බව කිව යුතුය.පසුව සෝවියට් රුසියානු සංගමය ප්‍රමුඛ සමාජවාදී කඳවුරේ බලය වෙනස් වුවද විවිධ ආකාරයෙන් ඉදිරියට එමින් පවතින බලවේග වලට මුහුණ දීම සඳහා නොබැඳි ජාතීන්ගේ එකමුතුව දිගටම පවත්වා ගත යුතුයි යැයි තීරණය කෙරිණි.පොදු තීන්දු ගැනීමට මෙන්ම සාමාජික රටවල් අතර විශේෂ ප්‍රශ්න සාකච්ඡා කර අන්‍යොන්‍ය සුහදතාව වර්ධනය කර ගැනීමට ද නොබැඳි සමුළුව සාමාජික රටවලට ඉතා හොඳ වේදිකාවක් නිර්මාණය කර දෙයි.ටෙහෙරාන් නුවරදී මෙවර පැවැත්වූයේ 16 වැනි රාජ්‍ය නායක සමුළුවයි. එහිදි ජනාධිපතිතුමා කළ කාලෝචිත දේශනයේ ඍජු අදහස් දැක්වීම අප රටේ අභිමානයට ඉතා වැදගත් වූ ඓතිහාසක දේශනයක් විය.එක්සත් ජාතීන්ගේ ප්‍රඥප්තිය සහ නොබැඳි ජාතීන්ගේ ප්‍රඥප්තිය ඉතා පැහැදිලි ලෙස දක්වා ඇති පරිදි රාජ්‍යයක අභ්‍යන්තර කටයුතුවලට වෙනත් රාජ්‍ය මැදිහත් නොවිය යුතු බවට වූ ප්‍රතිපත්තිය වගන්තියට සීමා නොවී හරි ආකාරව රැකගැනීම කාගේත් වගකීම බව එතුමා ප්‍රකාශ කළේය. නොබැඳුණු ප්‍රතිපත්ති සහ ස්වාධිපත්‍යය මෙන්ම සමානාත්මතාව වෙනසක් නොමැතිව රැකීමේ වැදගත්කමත් සාමය ආරක්ෂා කරමින් ත්‍රස්තවාදය පිටු දැකීමට ශ්‍රී ලංකාව සහයෝගය දෙන බවද එතුමා ප්‍රකාශ කළේ කාගේත් අත්පොලසන් මධ්‍යයේය. ලෝක ආර්ථික පීඩනයට ත්‍රස්තවාදී ව්‍යසනයෙන් බැට කමින් සිටි ශ්‍රී ලංකාව මුහුණ දුන් ආකාරය පිළිබඳ එතුමා කළ විග්‍රහය සමුළුවට පමණක් නොව එවැනි දේ ගැන උනන්දු වන කාටත් වැදගත් යැයි මට සිතේ.විවිධ අන්තවලට යමින් මුහුණින් පෙන්වන දෙයට වඩා සපුරා වෙනස් යටි අරමුණු ඉටුකර ගැනීමට තීරණ ගන්නා ලෝකය තුළ සාධාරණය, සාමය, සහජීවනය, සමතුලිතතාව ආදී සියලු යහපත් දේ සඳහා නොබැඳි ව්‍යාපාරය තව දුරටත් ඉදිරියට ගෙනයාම ලෝකවාසි සැමට ඉතාමත් වැදගත්.රංජිත් සියඹලාපිටියකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>09</month>
      <day>09</day>
    </date>
    <link>http://www.silumina.lk/2012/09/09/_art.asp?fn=ab1209093</link>
    <topic>අපි ජනාධිපතිතුමාට උදව් කරන්නේ එතුමා රටට ආදරේ කරන නායකයෙක් නිසයි</topic>
    <author>චන්දන බණ්ඩාර</author>
    <content>ගිය සිකුරාදා උදෑසන කථානායකතුමාගේ නිල නිවෙසට සියලුම මාධ්‍ය ආයතනවල ප්‍රධානිහු කැඳවා තිබිණි. ඒ මෙරට පැවැත්වෙන 58 වෙනි පොදුරාජ්‍ය මණ්ඩලයීය පාර්ලිමේන්තු මන්ත්‍රිවරුන්ගේ සම්මේලනය පිළිබඳව මාධ්‍ය ප්‍රධානීන් දැනුම්වත් කිරීමටය. ඊට පුවත්පත් ප්‍රධාන කතුවරු, විද්‍යුත් මාධ්‍ය ආයතනවල ප්‍රවෘත්ති අධ්‍යක්ෂකවරු සහ මාධ්‍ය ආයතන සභාපතිවරු සහභාගි වූහ.මාධ්‍ය ආයතන ප්‍රධානින්ගේ හමුව පැවැතියේ ජනාධිතිතුමාගේ ප්‍රධානත්වයෙනි. එය සංවිධානය කොට තිබුණේ කථානායක චමල් රාජපක්ෂ මහතාගේ උපදෙස් පරිදි නියෝජ්‍ය කථානායක චන්දිම වීරක්කොඩි විසිනි.මේ මාධ්‍ය ප්‍රධානීන්ගේ හමුවට ජනමාධ්‍ය හා ප්‍රවෘත්ති ඇමැති කෙහෙලිය රඹුක්වැල්ල සහ ඇමැතිවරුන් වන දිනේෂ් ගුණවර්ධන, ඩලස් අලහප්පෙරුම සහ එ.ජා.ප පාර්ලිමේන්තු මන්ත්‍රී ජෝන් අමරතුංග ඇතුළු පිරිසක් ද එක්ව සිටියහ.එහිදී ජනාධිපතිතුමා මාධ්‍ය ප්‍රධානීන් අමතමින් විශේෂ ඉල්ලීමක් කළේය. මේ වගේ සමුළුවක් අපේ රටේ පැවැත්වෙන අවස්ථාවේ රට ගැන ධනාත්මක ප්‍රතිරූපයක් ඇති වෙන විදිහට මාධ්‍ය හසුරුවන ලෙස මා ඉල්ලා සිටිනවා.” ජනාධිපතිතුමා කියා සිටියේය.එහිදී ජනමාධ්‍ය ඇමැති කෙහෙලිය රඹුක්වැල්ල ඇතුළු ඇමැතිවරුන් ද ඉල්ලා සිටියේ මේ මොහොතේ අපේ රට ගැන අන්තර්ජාතිකව පැතිර යන ඍණාත්මක ප්‍රචාරයන්ට පිළිතුරු ලබාදීමට මේ පොදු රාජ්‍ය මණ්ඩලයීය මන්ත්‍රිවරුන්ගේ සම්මේලනය යොදා ගන්නා ලෙසටයි.”ඒ වගේම තමයි අපේ රටේ මාධ්‍යවලට මේ මොහොතේ බුදුන් වහන්සේගේ කියමනක් අනුව කටයුතු කළ හැකියි. “ඒව බලව“ කියන බුදු බණ අනුව අපේ මාධ්‍යට කටයුතු කළ හැකියි. පොදු රාජ්‍ය මණ්ඩලයීය රටවලට අතරමැදියන්ගේ මත අනුව ක්‍රියාත්මක වෙන්ඩ ඉඩ තියන්ඩ හොඳ නෑ. ඇත්ත ඇති සැටියෙන් හෙළි කිරීමයි සුදුසු.” ඇමැතිවරු මාධ්‍ය ප්‍රධානීන්ට කියා සිටියහ.පොදු රාජ්‍ය මණ්ඩලයීය සමුළුව වෙලාවේ රට ගැන ගෞරවයක් ඇති වෙන විදියට මාධ්‍යය හසුරවන්ඩ” ජනාධිපතිතුමා මාධ්‍ය ප්‍රධානීන්ගෙන් ඉල්ලා සිටියේය.මේ අතරතුර පුවත්පත් කර්තෘවරයෙක් ජනාධිපතිතුමාට ප්‍රශ්නයක් යොමු කළේය. “ජනපතිතුමනි මේ සමුළුව පැවැත්වෙන කාල සීමාවේ සරසවි ආචාර්යවරුන් වැටුප් ප්‍රශ්නය ඉදිරියට දාගෙන උද්ඝෝෂණ සිදුකිරීමට ඉඩ තිබෙනවා නේද?” පුවත්පත් කතුවරයා විමසා සිටියේය.”මේ රට ප්‍රජාතන්ත්‍රවාදී රටක්. ඒ නිසා ඕනෑම කෙනෙකුට සාමකාමීව උද්ඝෝෂණ සිදු කිරීමට ඉඩ තිබෙනවා. නමුත් පොදු දේපළ විනාශ කිරීම් ගිනි තැබීම් සිදු කළහොත් ඒවාට විරුද්ධව පොලිසිය නීතිය ක්‍රියාත්මක කරාවි.” ජනාධිපතිතුමා කියා සිටියේය. ගිය සතියේ දී සබරගමු පළාත් මැතිවරණය වෙනුවෙන් පැවැති එජනිස ප්‍රචාරක රැලියක් කෑගල්ල නගර සභා ක්‍රීඩාංගණයේ දී පැවැත්විණි. ඒ ජනාධිපතිතුමාගේ ප්‍රධානත්වයෙනි. කෑගල්ල දිසාවේ පාර්ලිමේන්තු මන්ත්‍රීවරුන්ට සහ ජනාධිපතිතුමාට අසුන් ගැනීමට එක් වේදිකාවක් ද, මහා සංඝරත්නයට සහ පූ්‍ය පක්ෂයට අසුන් ගැනීමට වෙනත් වේදිකාවක් සහ එජනිස පළාත් සභා, නගර සභා මන්ත්‍රීවරුන්ට අසුන් ගැනීමට වෙනත් වේදිකාවක් ද සකස් කොට තිබිණි.මේ අතරතුර මෙවර යටියන්තොට ආසනයේ මැතිවරණ කටයුතු මෙහෙයවීමට ජනාධිපතිතුමා විසින් දෙහිවල ශ්‍රීලනිප සංවිධායක නගරාධිපති ධනසිරි අමරතුංග පත්කොට තිබිණි. මේ නිසා ප්‍රධාන වේදිකාවට පැමිණෙන ලෙස ජනාධිපතිතුමා දෙහිවල ගල්කිස්ස නගරාධිපති ධනසිරි අමරතුංගට ද දන්වා තිබිණි.කෑගල්ල ජන රැලියේ දී ඇමැතිවරුන් වන ශ්‍රීලනිප මහ ලේකම් මෛත්‍රිපාල සිරිසේන, ජොන්ස්ටන් ප්‍රනාන්දු සහ විමල් වීරවංශ ද කතා කළහ.දැන් මේ වෙනකොට මේ රටේ ආහාර අර්බුදයක් ගැන විපක්ෂය කියනවා. ඒවා අමූලික බොරු කතා. මේ රටේ මිනිස්සුන්ට අමතක නැහැ මේ රටේ මිනිස්සු බත් නෙමෙයි ගින්දර කාපු යුගයක් තිබුණා. ජනාධිපතිතුමාට පින්සිදු වෙන්න ඒ ගිනි ගොඩෙන් ගොඩ ආවා. මේවාට කෙළෙහි ගුණයක් අපේ ජනතාවගේ තිබෙනවා” ඇමැති ජොන්ස්ටන් කීවේය.ඉන් පසුව ඇමැති විමල් වීරවංශ කෑගල්ල ජන හමුව ඇමැතුවේය. “අපි ජනාධිපතිතුමාට උදව් කරන්නේ එතුමා රටට ආදරය කරන නායකයෙක් නිසායි.” ඇමැති විමල් කියා සිටියේය.ඉන් අනතුරුව සභාව ඇමතූයේ ජනාධිපතිතුමාය. “අහිංසක ළමයි බිල්ලට දීලා දේශපාලනය කරන්ඩ එපා කියලා මං මේ රටේ විපක්ෂයෙන් ඉල්ලනවා. මං එනකොට මෙතැන හිටිය ශිෂ්‍යත්වය ලියපු දරුවකුගෙන් ඇහුවා ආයෙත් ශිෂ්‍යත්වය ලියන්ඩ කැමැති ද කියලා. දරුවා කිව්වා ‘මාමේ මං හොඳට විභාගේ ලිව්වා ආයේනම් ලියන්ඩ බෑ’ කියලා. ඒ නිසා පොඩි දරුවන්ගේ මානසිකත්වය විනාශ කරන්ඩ එපා. ඒක මහා පාපයක්” ජනාධිපතිතුමා කීවේය.මේ අතරතුර තරුණයකු ජනාධිපතිතුමාගෙන් ඇසූයේ කව්ද මහ ඇමැති කියාය. “මං රටට වැඩ කරන කෙනෙකුට මහ ඇමැතිකම දෙනවා. කෑගල්ලේ කැබිනට් ඇමැතිවරු 5 ක් ඉන්නවා. ඒ නිසා මට කෑගල්ල විශිෂ්ට ලෙස ජයගන්නා බව ස්ථිරයි.” ජනාධිපතිතුමා කියා සිටියේය.මේ අතරතුර ජනාධිපතිතුමා කතාව හමාර කළ පසුව යටියන්තොට මෙවර එජනිස මැතිවරණ සටන මෙහෙයවන නගරාධිපති ධනසිරි අමරතුංගට කතා කළේය. “කොහොමද ධනසිරි යටියන්තොට තත්ත්වය” ජනාධිපතිතුමා විමසා සිටියේය. “හොඳයි සර් අපි වැඩි ඡන්ද 15000 කින් විතර දිනනවා” ධනසිරි පිළිතුරු බැන්දේය.“කෝ ධනසිරි ශ්‍රීලාල්” ජනාධිපතිතුමා විමසූයේ යටියන්තොට ශ්‍රීලනිප සංවිධායක ශ්‍රීලාල් වික්‍රමසිංහ ගැනය. “සර් දැන් ශ්‍රීලාල්ට සනීපයි. ඒත් විවේක ගන්න කියලා වෛද්‍යවරු කියලා තිබෙන නිසා කෑගල්ලේ ගෙදර ඉන්නවා” ධනසිරි කීවේය.“මට ශ්‍රීලාල්ගේ ගෙදර යන්ඩ වේලාවක් නැහැ. ඒත් මට යන්ඩ ඉස්සර වෙලා ශ්‍රීලාල් දැකලා යන්ඩ ඕනේ. පුළුවන් නම් එයා එක්කගෙන එන්ඩ” ජනාධිපතිතුමා කීවේය. ඒ අනුව හිටපු පළාත් ඇමැති ශ්‍රීලාල් කෑගල්ල රැලිය අවසන් වන විට නගර සභා ක්‍රීඩාංගණයට ගෙන ඒමට ධනසිරි අමරතුංග කටයුතු කොට තිබිණි.“කොහොමද ශ්‍රීලාල්. ඔයා ඉතින් වැඩකාරයානේ. දැන් ඔයාට සියයට 75 ක් විතර හොඳයිනේ. තව මාස 3, 4 කින් හොඳ වෙයිනේ. බය නැතුව ඔයා ඡන්දෙ දිනලා ඉදිරියට එන්ඩ. මට බැරි කාලේ මට උදව් කරපු කෙනෙක් ඔයා.ඔයාගේ ඇමැතිකම ගැන මං බලා ගන්නම්. ඔයා බය වෙන්ඩ එපා” ජනාධිපතිතුමා හිටපු ඇමැති ශ්‍රීලාල්ට කීවේය.“සර් මට ධනසිරි විශාල හයියක් වුණා. මං වෙනුවෙන් මුදල් වියදම් කළා. දෙහිවල නාගරික මන්ත්‍රීවරු ඔක්කොම ඇවිත් තිබුණා. ඇත්තටම සර් මට මැතිවරණය කර ගන්ඩ බැරිව හිටියේ” හිටපු ඇමැති පළාත් අපේක්ෂක ශ්‍රීලාල් කීවේය.“ඔව් ඉතින් මං එව්වේ හොඳ බුලට් එකක් තමයි” ජනාධිපතිතුමා එසේ කියමින් කෑගල්ලෙන් කොළඹ බලා පිටත් විය.ගිය බදාදා මධ්‍යම රාත්‍රියෙන් පළාත් සභා මැතිවරණ ප්‍රචාරක කටයුතු නිමාවට පත්විය. එදින හිඟුරක්ගොඩ නගරයේ දී එ.ජ.නි.ස මැතිවරණ රැලියක් පැවැත්විණි. ශ්‍රී.ල.නි.ප මහ ලේකම් ඇමැති මෛත්‍රිපාල සිරිසේන, ඇමැති ජොන්ස්ටන් ප්‍රනාන්දු, පාර්ලිමේන්තු මන්ත්‍රී නාමල් රාජපක්ෂ, ඇමැති පියංකර ජයරත්න ඇතුළු පිරිසක් ඊට එක්ව සිටියහ.මේ ජන රැලිය පැවැත්වෙද්දී සුවිශේෂී පුද්ගලයෙක් මේ රැලියට නොසිතූ මොහොතක පැමිණියේ ය. ඒ හිටපු පාර්ලිමේන්තු මන්ත්‍රි සහ හිටපු ජනාධිපති උපදේශකවරයකු වූ දිවංගත භාරත ලක්ෂ්මන් ප්‍රේමචන්ද්‍ර මහතාගේ දියණිය හිරුණිකා ප්‍රේමචන්ද්‍රයි. ඇය මේ වෙනවිට රටේ කාගේත් අවධානය දිනාගත් චරිතයකි.ඇය රැස්වීමට පැමිණි සියලු දෙනාගේ කුතුහලය නැති කරමින් ප්‍රථම වරට විශේෂ පණිවිඩයක් රටට දුන්නේ ය.“මං ඒකාබද්ධ විපක්ෂයට එකතු වෙනවා කියලා ප්‍රවෘත්ති පළ වෙලා තිබුණා. මගේ තාත්තා මහජන පක්ෂයේ හිටියේ. මමත් ඒ පක්ෂයේ සාමාජිකාවක්. මහජන පක්ෂය මේ රජයටත් සහාය දෙනවා. ඒ නිසා මං විපක්ෂයේ දියාරු සන්ධානයකට යන්නේ නැහැ” හිරුණිකා ප්‍රේමචන්ද්‍ර කීවා ය.මේ අතරතුර පැමිණ සිටි ජනතාව හිරුණිකාගෙන් විශේෂ ඉල්ලීමක් කළහ. “අපිට සින්දුවක් කියන්න” ඒ විශේෂ ඉල්ලීමකි. සඳ දිය උතුරා යයි” හිරුණිකා නිරෝෂා විරාජිණිගේ ගීතයක් ගායනා කළාය.මේ අතරතුර නාමල් රාජපක්ෂ ප්‍රමුඛ තරුණ මන්ත්‍රී පිරිස එදිනම දිවා ආහාරය ගැනීමට පොළොන්නරුවේ ප්‍රධාන පෙළේ හෝටලයකට ගියහ. එහි ඇමැති සිරිපාල ගම්ලත්ගේ පුතා සහ ඇමැති මෛත්‍රිපාලගේ මලණුවන්ගේ පුතා ද සිටියහ.“අපේ පක්ෂයේ මෙයාලා වගේ දක්ෂ තරුණයෝ හිටියාට අපිට මෙයාලා මේ මැතිවරණයට දාගන්ඩ බැරි වුණා. එ.ජා.ප යත් දියවෙලා යන නිසා මේ දෙන්නා එ.ජා.පයෙන් මැතිවරණයට දාලා දිනවලා අපේ පැත්තට ගන්ඩ තිබුණේ” මන්ත්‍රී නාමල් කීවේ කාගේත් මුවගට සිනහවක් නැඟෙන ලෙසයි.මේ අතරතුර ගිය බදාදා මධ්‍යම රාත්‍රි දොළහට ආසන්න වෙද්දී ද මන්ත්‍රී නාමල් සහ ඇමැති ජොන්ස්ටන් ඇතුළු පිරිසක් පොළොන්නරුව සිරිපුර ප්‍රදේශයේ ජන රැලියකට එක්ව සිටියහ.“දැන් මධ්‍යම රාත්‍රි 12.00 ටත් ළඟයි ඒ නිසා. මට මීට වඩා කතා කරන්ඩ බෑ. මොකද මං මැතිවරණ නීතිය කඩ කළොත් මට තාත්තාගෙනුත් බැණුම් තමයි” මන්ත්‍රී නාමල් වේදිකාවට නැඟ විනාඩියකින් පමණ සිය කථාව නිමා කළේ ය.මේ අතරතුර ගිය බ්‍රහස්පතින්දා මින්නේරිය ප්‍රදේශයේ වී ගොවින්ගේ වී මිලදී ගැනීම ගැන සොයා බැලීමට ඇමැති ජොන්ස්ටන් ගොස් තිබිණි. ඒ අතරතුර ගොයම් කපමින් සිටි පිරිසක් අසලින් ඇමැති ජොන්ස්ටන්ගේ වාහනය නතර කෙරිණි.ඇමැතිවරයා වාහනයෙන් බැස ගොයම් කපමින් සිටි පිරිස අතරට ගොස් ඔවුන්ගෙන් දෑකැත්තක් ඉල්ලා ගෙන ගොයම් කැපීමට පටන් ගත්තේ ය. එය බොහෝ දෙනකුට අමුතු අද්දැකීමක් විය. “ඇත්තටම ඔබතුමා කොහොමද ඔය විදියට ගොයම් කපන්න දන්නේ” ගොවියකු ඇමැතිවරයාගෙන් විමසා සිටියේ ය.“අපටත් කුඹුරු තිබුණා. පොඩි කාලේ මාත් ගොයම් කපන කොට කුඹුරට බහිනවා. ඒ පුරුද්ද තමයි” ඇමැති ජොන්ස්ටන් කීවේ ය. මෙලෙස පැය එක හමාරක් දෙකක් ගත වෙද්දී ගෙවිලියෝ කිරි බතක් ද පිළියෙල කොට ඇමැති ජොන්ස්ටන් ඇතුළු පිරිසට දුන්හ.කිරි බත් රස බැලූ ඇමැති ජොනී කුඹුරෙන් නික්ම හිඟුරක්ගොඩ බලා එන්නට සූදානම් වෙද්දී ගොවියකු කීවේ ඔබතුමා ඇමැති කෙනකුට වඩා ළඟ මිත්‍රයෙක් වගේ අපට දැනුණේ” හෙතෙම කීවේ මුවග සිනහවක් රඳවා ගනිමිනි.ජාතික හෙළ උරුමයේ නායකත්ව මණ්ඩලය පසුගිය අඟහරුවාදා නායක ඕමල්පේ සෝභිත හිමියන්ගේ ප්‍රධානත්වයෙන් පක්ෂ මූලස්ථානයට රැස්විය. නායක හිමියන් කතාව අරඹමින් තමිල්නාඩුවේ චෙන්නායි හි වන්දනා නඩ සංවිධාන කරන ආයතන කිහිපයක අය මට කතා කරලා කිව්වා, තත්ත්වය එන්න එන්නම නරක අතට හැරෙමින් තියෙන්නේ කියලා. මේක ආරම්භක සිදුවීම නොවේ. සිදුවීම් ගණනාවක් පසුගිය කාලයේ සිදුවුණා. ඒවා රටට හෙළිවුණේ නැහැ. අපේ බැතිමතුන් බයවෙයි කියලා ඒවා හෙළිදරව් කළේ නැහැ මාධ්‍යයට.මේක වර්ධනය වෙලා ගියොත් මෙහි බලපෑම් උතුරු නැඟෙනහිරටත් එනවා. කොටි හුරතල් කිරීමේ අරමුණ තේරුම් නොගත හොත් අනාගතයේ දී මේ කොටියා ඉන්දියාව ද සපා කන බවයි. කෙසේ වෙතත් ශ්‍රී ලාංකික පුරවැසියන්ට ආරක්ෂාව සැලසීම ඉන්දීය මධ්‍යම ආණ්ඩුවේ පමණක් නොව ප්‍රාන්ත ආණ්ඩුවේ ද වගකීමක්. තමිල්නාඩුව ඉන්දියාවේ කොටසක් මිස වෙනම රටක් නොවේ. කොහොම නමුත් මේ තත්ත්වය සම්බන්ධයෙන් ජනමතයක් ගොඩනඟන්න වැඩසටහනක් ක්‍රියාත්මක කරන්න ඕනෑ යැයි චම්පික ඇමැතිතුමා කළ යෝජනාවට නායකත්ව මණ්ඩලයේ අනුමැතිය ලැබිණි.ජාතික ප්‍රශ්න අරභයා නොබියව, නොපැකිළව කටයුතු කිරීමට ශ්‍රී ලංකා රාමඤ්ඤ නිකායේ මහානායක වේවැල්දෙණියේ මේධාලංකාර නාහිමියන්ගෙන් හිටපු එජාප නියෝ්ජ්‍ය නායක කරු ජයසූරියට ලැබුණු පිටිවහල ඉමහත්ය. උන්වහන්සේ අපවත් වන අවස්ථාව දක්වාම ඉතා ළඟ ඇසුරක් පැවැත්වූ කරු මේධාලංකාර නාහිමියන්ගේ ආදාහනෝත්සවයේ දීත් ඒ බව සිහිපත් කළේය. විශේෂයෙන් එල්.ටී.ටී.ඊ. ත්‍රස්තවාදය යුදමය වශයෙන් පරාජය කිරීමට පූර්ණ වශයෙන් සහය පළ කිරීමට කරු ගත් තීරණයට මහ නායක හිමිවරුන් සමඟ එක්වී ඉමහත් බලපෑමක් කර තිබුණේ වේවැල්දෙණියේ මේධාලංකාර නාහිමියෝය.එපරිද්දෙන්ම කරුගේ දේශපාලන ජීවිතයේ දී ඉතා සමීපව කටයුතුª කළ විජේපාල මෙන්ඩිස් ගේ අභාවය ද කරු තුළ ඇති කළේ දැඩි කම්පාවකි. එවකට පැවැති පොදු ජන එක්සත් පෙරමුණු ආණ්ඩුව පාර්ලිමේන්තුවේදී පරාජය කිරීම උදෙසා 2001 දී එක්සත් ජාතික පෙරමුණ ගොඩනැගීමට විජේපාල මෙන්ඩිස් ගේ සහාය ලබා ගැනීමට කරු පෞද්ගලිකවම මැදිහත් වී තිබුණේය. විජේපාල මෙන්ඩිස් ගේ නිවෙසේ දී හමු වූ විවිධ තලයේ දේශපාලන ක්‍රියාකාරීන්ට මහජන නියෝජිතයන්ට කරු පෙන්වා දුන්නේ විජේපාල මෙන්ඩිස් තුළ වූ කැපවීම හා විනයයි.මෙරට පළාත් සභා මැතිවරණය වෙනුවෙන් කලාවැව ආසනයේ පැවැත්වෙන ජනහමු මාලාව ඇමතීම සඳහා අඟහරුවාදා පාන්දරින් පිටත්ව ගිය කරු දවස මුළුල්ලේම රාජාංගනය, කලාවැව හා එහි ගොවි ජනපද කිහිපයක පැවැති රැස්වීම්වලට අමතරව ගොවි ජනතාව සමඟ සංවාදශීලී සාකච්ඡාවන්හි දී ද යෙදුණේය. බදාදාට එළිවෙන පාන්දර යළි කොළඹට පැමිණි කරු උදෙන්ම පිටත්ව ගියේ වේවැල්දෙණියේ මේධාලංකාර නාහිමියන්ගේ අපවත්වීම වෙනුවෙන් පැවැත්වුණු දානමය පින්කමට සහභාගී වීමටය.එය අවසානයේදී විජේපාල මෙන්ඩිස් ගේ අවමඟුල් උත්සවයට ද සහභාගි වූ කරු එය අවසන් වෙද්දී පිටත්වූයේ පාර්ලිමේන්තු මන්ත්‍රී දුනේෂ් ගන්කන්ද ගේ ආරාධනය පරිදි පැල්මඩුල්ල ආසනයේ පැවැත්වෙන මැතිවරණ ප්‍රචාරක රැලි ගණනාවක් ඇමතීමටය. එහි අවසන් ජනරැලි පැවැතියේ ඉතා දුෂ්කර ගමනින්ම ළඟා විය යුතුව තිබූ වතුයායකය. මැදියම් රාත්‍රියට ආසන්න වෙද්දී එහි සිටි අයට කරු කියුවේ තමන් එක්සත් ජාතික පක්ෂයේ සියලු දෙනා සමඟි කිරීමට හා දේශපාලන ජයග්‍රහණ ලබා ගන්නා පක්ෂයක් බවට පත්කිරීමටත්, අඛණ්ඩව කැප වෙන බවයි.එක්සත් ජනතා නිදහස් සන්ධානය යටතේ තරග වදින ශ්‍රීලනිපය හැර සෙසු පක්ෂවල අපේක්ෂකයන්ගේ ජය තහවුරු කෙරෙන ජනහමු සඳහා ගිය සතියේ ශ්‍රීලනිප තරුණ පාර්ලිමේන්තු මන්ත්‍රීවරු සහභාගි වූහ.ඒ අනුව පාර්ලිමේන්තු මන්ත්‍රී නාමල් රාජපක්ෂ සහ මන්ත්‍රීවරුන් වන ශාන්ත බණ්ඩාර, උදිත ලොකු බණ්ඩාර, දිලුම් අමුණුගම, ලොහාන් රත්වත්ත ඇතුළු මන්ත්‍රීවරු පිරිසක් ඒ සඳහා එක්ව සිටියහ. මීට අමතරව එජනිස මන්ත්‍රිනී උපේක්ෂා ස්වර්ණමාලී සහ දකුණු පළාත් සභා මන්ත්‍රිනී අනර්කලී ආකර්ෂා ද එම රැස්වීම් සඳහා එක්ව සිටියහ.ඒ අනුව මන්ත්‍රී නාමල් ඇතුළු පිරිස මුලින්ම ගියේ ශ්‍රී ලංකා සමසමාජ පක්ෂයේ කෑගල්ල දිස්ත්‍රික්කයෙන් සබරගමුව පළාත් සභාවට තරග වදින චන්දන ජයසේන සහ අජිත් ශ්‍යාමින්ද ගේ මැතිවරණ රැලි කීපයකටය. එම මැතිවරණ රැලි සඳහා සබරගමුව පළාත් හිටපු මහ ඇමැති මහීපාල හේරත් සහ ජ්‍යෙෂ්ඨ ඇමැති ලංකා සමසමාජ පක්ෂයේ නායක මහාචාර්ය තිස්ස විතාරණ ද එක්ව සිටියහ.“මං අජිත් ශ්‍යාමින්ද දෙතුන් පාරක් ශ්‍රීලනිපයට ගන්ඩ හැදුවා. ඒත් බැරි වුණා. මොකද අජිත් ශ්‍යාමින්දට රුවන්වැල්ල, යටියන්තොට, කෑගල්ල වගේ ප්‍රදේශවල සම සමාජ පාක්ෂිකයන්ගේ ලොකු ප්‍රසාදයක් තියෙන නිසා” හිටපු මහ ඇමැති මහීපාල හේරත් නොකී රහසක් හෙළි කළේය.ඉන්දියාවෙන් ගෙන්වන ලද කපිලවස්තු සර්වඥ ධාතූන් වහන්සේ ගිය සතියේ දී ගම්පොළ සිට වාරියපොළට වැඩමවනු ලැබූහ. ගම්පොළ සිට වාරියපොළට ධාතූන් වහන්සේ වැඩම වූයේ හෙලිකොප්ටරයකිනි. ඒ අනුව ගම්පොළ ප්‍රදේශයෙන් හෙලිකොප්ටරයට සර්වඥ ධාතූන් වහන්සේ වැඩම කොට එම හෙලිකොප්ටරයටම මැති ඇමැතිවරු පිරිසක් ද ගොඩ වූහ. පාර්ලිමේන්තු මන්ත්‍රීවරුන් වන නාමල් රාජපක්ෂ, කුරුණෑගල දිසා මන්ත්‍රී ශාන්ත බණ්ඩාර, තාරානාත් බස්නායක සහ ඇමැති ජොන්ස්ටන් ප්‍රනාන්දු ද එහි වූහ.මේ අතරතුර කපිලවස්තු ධාතූන් වහන්සේ තැන්පත් කළ හෙලිකොප්ටරය වාරියපොළ නගර සභා ක්‍රීඩාංගණයට ගොඩ බෑමට කලින් සූදානම් කොට තිබුණ ද හදිසියේ එම ස්ථානය වෙනස් කොට වෙනත් ක්‍රීඩාංගණයකට ගොඩ බෑමට තීරණය කිරීම නිසා මන්ත්‍රී නාමල් ඇතුළු පිරිස රැගත් හෙලිකොප්ටරය වාරියපොළ නගරය වටේ රවුම් තුනක් පමණ සැරිසැරුවේය. මන්ත්‍රීවරුන්ට අහඹු ලෙස ලැබුණු අවස්ථාවක් වුවද එක්තරා පාර්ලිමේන්තු මන්ත්‍රීවරයෙක් සෙසු මැති ඇමැතිවරු තිගැස්සෙන කතාවක් කීවේය.“මාර වැඩේ තමයි වෙන්නේ මෙහෙම නගරය වටේ රවුම් ගහනකොට හදිසියේවත් හෙලිකොප්ටරයේ තෙල් ඉවර වුණොත් මොකද වෙන්නේ. ඒ නිසා දැන්නම් කොහේහරි තැනකට ගොඩබෑවොත් තමා හොඳ?” මන්ත්‍රීවරයා කීවේ මැති ඇමැතිවරු කාගේත් සිතට බියක් ගෙන එමෙනි.මේ අතරතුර මන්ත්‍රී නාමල් ප්‍රමුඛ තරුණ එජනිස මන්ත්‍රී පිරිස අනුරාධපුර කලාවැව ආසනයේ එජනිස අපේක්ෂකයන්ගේ ජය තහවුරු කෙරෙන මැතිවරණ රැලි කීපයකට ද සහභාගි වූහ. එම රැස්වීමට දිලුම් අමුණුගම, ලොහාන් රත්වත්ත, දුමින්ද දිසානායක, උතුරුමැද පළාත් හිටපු මහ ඇමැති බර්ටි පේ‍්‍රමලාල් දිසානායක, දකුණු පළාත් සභා මන්ත්‍රිනී අනර්කලී ආකර්ෂා සහ පාර්ලිමේන්තු මන්ත්‍රිනී උපේක්ෂා ස්වර්ණමාලී ඇතුළු පිරිසක් එක්ව සිටියහ. එහිදී මන්ත්‍රී නාමල් රැස්වීම අමතන විට දී අනර්කලී ආකර්ෂා මන්ත්‍රීවරියගෙන් අවසරයි කීමට සැරසුණ ද මන්ත්‍රීවරයාට කියවුණේ අනර්කලී අමුණුගම මන්ත්‍රීතුමියගෙන් අවසරයි කියාය. සැබෑවටම එය අතපසු වීමකින් වැරැදියට නම කියවීමක් විය.මේ නිසාම අනර්කලී ආකර්ෂා මන්ත්‍රීවරිය තම කතාවේදී කියා සිටියේ නාමල් මන්ත්‍රීතුමාට එසේ කියවුණේ වැරැදීමකින් බවත් එහෙත් එය වරදවා වටහා නොගන්නා ලෙසත් එහෙම දෙයක් නැහැ කියාත්ය.ජනාධිපති සම්බන්ධීකරණ ලේකම් සහ සිත්තම්ගල්ලෙන රජමහා විහාරයේ බස්නායක නිලමේ කිත්සිරි ගංගානාත් අබේගුණවර්ධනගේ නැඟණියගේ විවාහ මංගලෝත්සවය පසුගිය බදාදා කොළඹ ගලදාරි හෝටලයේදී පැවැත්විණි.එහිදී ජනාධිපති සම්බන්ධීකරණ ලේකම් අබේගුණවර්ධනගේ නැඟනිය වෙනුවෙන් විවාහයට සාක්ෂි ලෙස අත්සන් තැබූයේ ජනාධිපතිතුමා විසිනි. ඩිලන්ති අබේගුණවර්ධන අතිනතගත් මනාලයා වූයේ ව්‍යාපාරික චමත් පෙරේරාය. චමත් පෙරේරා මනාලයා වෙනුවෙන් අත්සන් තැබූයේ මහාචාර්ය රංජනී ගමගේය.ජනාධිපති ආර්යා ශිරන්ති රාජපක්ෂ මැතිනිය, කතානායක චමල් රාජපක්ෂ මහතා, ඌව පළාත් මහ ඇමැති ශෂින්ද්‍ර රාජපක්ෂ, දකුණු පළාත් මහ ඇමැති ශාන් විජයලාල් ද සිල්වා, ජනාධිපති ලේකම් ලලිත් වීරතුංග, ඇමැතිවරුන් වන මහින්ද යාපා අබේවර්ධන, නියෝජ්‍ය ඇමැති ලක්ෂ්මන් යාපා අබේවර්ධන, පොලිස්පති එන්.කේ.ඉලංගකෝන්, අග්‍රාමාත්‍ය ලේකම් එස්.අමරසේකර සහ ජනාධිපති කාර්ය මණ්ඩල ප්‍රධානී ගාමිණී සෙනරත් ඇතුළු ප්‍රභූවරු රැසක් ද එම විවාහ මංගල උත්සවයට පැමිණ සිටියහ.විවාහ මංගල උත්සවයට ජනාධිපතිතුමා පැමිණියේ පෙරවරු 10ට පමණය. ජනාධිපතිතුමා එහි පැමිණ පැය එකහමාරකට ආසන්න කාලයක් රැඳී සිටියේය. ඒ අතරතුර ජනාධිපතිතුමා කිත්සිරි අබේගුණවර්ධනගේ ඥාතීන් සමඟ සුහද ලෙස කතාබහ කළේය.අසාධ්‍ය ඩෙංගු රෝගීන්ට සුව අතට හැරීමට ඉතා ප්‍රත්‍යක්ෂ ඖෂධයක් ලෙස පැපොල් කොළ යුෂ ප්‍රතිකාරය සොයාගත් වෛද්‍යවරයා ලෙස සැලකෙන වෛද්‍ය සනත් හෙට්ටිගේ සමඟ කතාබහ කිරීමට ද ජනාධිපතිතුමා අමතක නොකළේය.”ඩොක්ටර් ඩෙංගුවලට ප්‍රතිකාරයක් ලෙස ඔබතුමා හොයාගත්ත පැපොල් කොළ යුෂ ගැන තාම සමාජයට ගිහින් මදි වාගේ නේද? ප්‍රචාරය මදි වාගේ නේද? ජනාධිපතිතුමා වෛද්‍ය හෙට්ටිගේගෙන් විමසා සිටියේය.මේ අතරතුර ඇමැති මහින්ද යාපා, අග්‍රාමාත්‍ය ලේකම් එස්.අමරසේකර සහ විදුලිබල අමාත්‍යාංශ ලේකම්වරයා ඇතුළු පිරිසක් වෙනත් මේසයක අසුන්ගෙන රටේ වත්මන් දේශපාලන කරුණු කාරණා ගැන සාකච්ඡා කරමින් සිටියහ.”ජනාධිපතිතුමා මේ තත්ත්වයට එනකොට ඔබතුමාලා වගේ පිරිසක් එතුමා ළඟින්ම හිටියා. ඇත්තටම ගාමිණී සෙනරත් මැතිතුමා ජනාධිපතිතුමා වෙනුවෙන් විශාල කාර්යභාරයක් කරනවා. ඒත් ජනාධිපතිතුමාගේ පැරැණි හිතවතුන් විදියට ඔබතුමාලාත් තව තවත් ජනාධිපතිතුමාට සමීපව උදව් කරනවා නම් තමයි හොඳ” ඇමැති මහින්ද යාපා අග්‍රාමාත්‍ය ලේකම් එස්.අමරසේකරට කියා සිටියේය.මේ අතරතුර ඇමැති බැසිල් රාජපක්ෂ මහතාට මංගල උත්සවයට සහභාගි වීමට නොහැකිව තිබිණි. එහෙත් බැසිල් රාජපක්ෂ මහතා දුරකථනයෙන් ජනාධිපති සම්බන්ධීකරණ ලේකම් අබේගුණවර්ධනගේ නැඟණිය ඩිලන්තිට සුබ මංගලම් කියා සුබ පැතීමට අමතක නොකළේය.පාර්ලිමේන්තු මන්ත්‍රී නාමල් රාජපක්ෂ ද ත්‍රිකුණාමලය ප්‍රදේශයේ පළාත් සභා මැතිවරණ ප්‍රචාරක කටයුතුවල නියැළීම නිසා මංගල උත්සවයට සහභාගී වූයේ නැත. මේ විවාහ මංගල උත්සවයට අමල් පෙරේරා, ක්‍රිෂාන්ත එරන්දක, සේනානායක වේරලියද්ද, කමල් අද්දරආරච්චි, සනත් විමලසිරි සහ කැළුම් ශ්‍රීමාල් ඇතුළු කලාකරුවෝ රැසක් ද එක්ව සිටියහ.සැප්තැම්බර් පස් වැනි දින පළාත් සභා මැතිවරණ ප්‍රචාරක කටයුතුවලට අදාළ අවසන් දිනය ද විය. සියලුම අපේක්ෂකයින් එදින මුළු දවසම මැතිවරණ ප්‍රචාරක කටයුතු සඳහා වෙන් කළ ද මහීපාල හේරත් එදින මුළුමනින්ම වෙන් කර තිබුණේ ආගමික වතාවත් සඳහාය.කෑගල්ල දිස්ත්‍රික්කයේ පිරිවෙන්වල ඉගෙනුම ලබන සාමණේර භික්ෂූන් වහන්සේ 390 දෙනෙක් පරගම්මන සණස සම්මන්ත්‍රණ ශාලාවට වැඩම කළහ. සාමණේර භික්ෂූන් වහන්සේ සඳහා ආකල්පමය වර්ධනයක් සඳහා දෙසුම් මාලාවක් ද සංවිධානය කර තිබිණි.අනතුරුව එදින සවස් වරුවේ වෑවලදෙණිය පුරාණ විහාරස්ථානයට කෑගල්ල දිස්ත්‍රික්කයේ 500ට ආසන්න සියලු විහාර ආරාම නියෝජනය කරමින් විහාරාධිපති හිමි හෝ අන් නියෝජිත හිමි නමක් වැඩ සිටි අතර මහීපාල හේරත් ගේ ජන්ම දිනයට ආසිරි පතමින් සෙත් පිරිත් සහ ජය පිරිත් සංඝායනාවක් ද එදින සිදු විය.උත්සව සභාවේ මුලසුනේ වැඩ සිටියේ කැලණිය විශ්වවිද්‍යාලයේ කුලපති වැළමිටියාවේ කුසලධම්ම නා හිමිපාණෝය. “අද මේ සිවු දිගින් වෑවලදෙණිය විහාරස්ථානයට සංඝයාවහන්සේ වැඩම කළේ ඔබතුමා හොඳ බෞද්ධයකු වශයෙන් කෑගල්ලට සබරගමුවට විතරක් නෙමේ මේ මුළු ශාසනයටම කළ මහ මෙහෙය අගය කරන නිසා” කුසලධම්ම හිමි පැවසූහ.කෑගල්ල දිස්ත්‍රික්කයේ සෑම විහාරස්ථානයකටම පිරුවානා පොත් වහන්සේ බැගින් දහම් පඬුරක් පිළිගැන්වීමට මහීපාල හේරත් කටයුතු කර තිබිණි.කපිලවස්තු ශ්‍රී සර්වඥධාතූන් වහන්සේ මාතරට වැඩම කළේ මුළු දකුණු පළාතම ධාතුන් වහන්සේ වැඳ පුදා ගැනීමේ බලාපොරොත්තු සඵල කරමිනි.සර්වඥධාතු වන්දනාවට පැමිණෙන බැතිමතුන්ට පැය ගණන් පෝලිම්වල සිටීමට සිදුවූ බව මාධ්‍ය හිතවතුන් මගින් ඒ වන විටත් දැන ගැනීමට නියෝජ්‍ය අමාත්‍ය ලක්‍ෂ්මන් යාපා මහතාට හැකිවිය.පැමිණෙන සියලු සැදැහැවතුන්ට බත බුලතින් සංග්‍රහ කිරීමට හැකි නම් විශාල පිනක් බව කවදත් දහමට ලැදි පසඳ යාපා පුතු අමාත්‍යවරයාට කියා සිටියාය. දින ගණන් දුරු කතර ගෙවා පැය ගණන් පෝලිම්වල සිට වෙහෙස මහන්සි වී සිටින සැදැහැවතුන්ට ආහාර වේලක් දීමට හැකිනම් එය තමාට විශාල ආශ්වාදයක් බව පැවසූ නියෝජ්‍ය අමාත්‍ය ලක්‍ෂ්මන් යාපා අබේවර්ධන ඒ සඳහා සූදානම් විය. මේ සඳහා ලක්‍ෂ්මන් යාපා අබේවර්ධන පදනම මීට සූදානම් විය.කෙසේ නමුත් දන්සල හිතුවාට වඩා බැරෑරුම් විය.මෑත ඉතිහාසයේ කවදාවත්ම නොදැකපු දන්සලක් මාතරදී ජනතාවට දැක ගන්නට හා භුක්ති විඳින්නට හැකිවිය. එකවර 900 දෙනකුට ආහාර ගැනීමට පහසුකම් සලසා තිබිණි.බත්, පරිප්පු, අල, සෝයා සහ පොල්සම්බල් කෑම වේලට අඩංගු විය.නියෝජ අමාත්‍ය ලක්‍ෂ්මන් යාපා අබේවර්ධන මහතා දින 04 සිට දිවා රෑ නොබලා දන්සලේ කිසිම අඩුපාඩුවක් නොවෙන්නට වග බලාගත්තේය.මේ පුදුම සහගත දන්සල සහ මේ සඳහා සහභාගි වන සැදැහැවතුන්ගේ හැසිරීම, සංවරකම හා විනය පිළිබඳව වැඩි අවදානයෙන් සිට රාජතාන්ත්‍රිකයකු දැක ගත හැකි විය. ඔහු ඉන්දියානු කවුන්සිල් ජනරාල් රඝුනාදන්ය.රඝුනාදන් ශ්‍රී ලාංකික ජනතාවගේ හැසිරීම පිළිබඳව ඉතාමත් සතුටට පත්වන බව නියෝජ්‍ය අමාත්‍යවරයාට පැවසීය. ඉන්දියාවේ කිසි විටකත් මෙවැනි වැඩසටහන් ක්‍රියාත්මක කළ නොහැකි බවත් බෞද්ධ දර්ශනයේ පොහොසත් ශ්‍රී ලාංකික ජනතාවගේ විනය පිළිබඳ තමා ඉතා සතුටට පත්වන බව රඝුනාදන් කියා සිටියේය.දිමුතු විදානගමාච්චිගෙන් නියෝජ්‍ය අමාත්‍යවරයා විමසා සිටියේ දන්සලට කීදෙනෙක් විතර සහභාගි වූයේද යන්නය.දැනට ලක්‍ෂ 2 පැනලා. පස්්වනදා 2 පමණ වනවිට දෙලක්‍ෂ තිස්දාහක් පමණ ආහාර අරගෙන තිබෙන බව දිමුතු කියා සිටියේය.චන්දන බණ්ඩාරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>09</month>
      <day>09</day>
    </date>
    <link>http://www.silumina.lk/2012/09/09/_art.asp?fn=ab1209094</link>
    <topic>පොලිටිකල් විස්සයි විස්ස</topic>
    <author>සුභද්‍රා දේශප්‍රිය</author>
    <content>ධීවර සහ ජලජ සම්පත්සංවර්ධන ඇමැතිදොස්තර රාජිත සේනාරත්න සංස්කෘතික සහකලා කටයුතු ඇමැතිටී.බී. ඒකනායකසොරකම ආගම කරගත් අය අද සර්වඥ ධාතුන් වහන්සේලා වඩම්මවලා.සෝමවංශමව්බිම 04 අඟහරුවාදා“ජනතා විමුක්ති පෙරමුණ හැමදාම හැමෝටම චෝදනා කරන්නේ හොරු මංකොල්ලකාරයෝ මිනීමරුවෝ වගේ වචනවලින්. හොරකම ආගම කරගත්තේ මේ ආණ්ඩුව නෙමෙයි කියන මිනිසුන්ගේ තමයි ඔය හැම දේම තියෙන්නේ. හොරකම් කරන එකා හිතන්නේ අනිත් මිනිස්සුත් හොරු කියලා. හැම වෙලාවෙම බලන්නේ සැකෙන්, බයෙන.් සර්වඥ ධාතු ප්‍රදර්ශනය මේ සන්ධාන රජය යටතේ පමණක් සිදුවූ දෙයක් නෙමෙයි. අතීතයේ සිටම රටවල් දෙකක් අතර කපිලවස්තු ධාතුන් වහන්සේ ප්‍රදර්ශනය සිදු වුණා. සර්වඥ ධාතු ප්‍රදර්ශන යයි, ආණ්ඩුවේ වැරැදියි අතර කිසිදු සම්බන්ධයක් නැහැ. කොයි දේ කළත් විවේචනය කිරීම පමණයි එතුමාලාගේ පක්ෂයේ උදවිය දන්නේ. 1978, 89, 90 මේ රටේ සිදුවූ දේ දැන් එතුමාට අමතක වෙලා. ප්‍රජාතන්ත්‍රවාදය රකින ආණ්ඩුවක් හැටියට ඕනෑම කෙනකුට කතා කිරීමේ රජය විවේචනය කිරීමේ අයිතිය අපි ලබාදී තිබෙනවා. ඒත් සෝමවංශ මහත්තයාලා කියන දේවල් කවුරුත් පිළිගන්නේ නැහැ.රාජිතඅධ්‍යාපන අර්බුදයට වගකිව යුත්තන් ඉවත් කිරීමට ආණ්ඩුවට කොන්දක් නැහැ.ගයන්තලක්බිම 05 බදාදා“ඔය කියන තරම් අර්බුදයක් අධ්‍යාපන ක්ෂේත්‍රයේ නැහැ. පුංචි දෙයක් වුණත් ගයන්ත මහත්තයලා ලොකු අර්බුදයක් බවට පෙන්නලා ජනතාව උසි ගන්වන්න හදනවා. ඒත් ඒක කවදාවත් සිදුවෙන්නේ නැහැ. එතුමන්ලාගේ නායකතුමා වගේ නෙමෙයි හොඳ නායකත්වයක් මේ රජයට තියනවා.’ඛ’ ස්කෝර් ක්‍රමවේදය හැදුවේ ඇමැතිවරු නෙමෙයි. අධ්‍යාපන ක්ෂේත්‍රයේ නිලධාරින්. විශ්වවිද්‍යාල අර්බුදය පැන නැඟී තියෙන්නේ ආචාර්ය මහාචාර්යවරු නිසයි. ඒ අයගේ ඉල්ලීම් කැබිනට් පත්‍රිකාවන් මගින් පාර්ලිමේන්තුවට ඉදිරිපත් කර සම්මත කර දුන්නත් තවමත් වර්ජනය අඛණ්ඩව කරගෙන යනවා. මේ ආචාර්ය මහාචාර්යවරු පමණක් නෙමෙයි සෞඛ්‍ය ක්ෂේත්‍රය සහ සෙසු ක්ෂේත්‍රවල සේවකයන් සමඟ වැඩ වර්ජනය කරන බව ඔවුන් ප්‍රකාශ කර තිබෙනවා. සම්පූර්ණයෙන් මේ වර්ජන පිටුපස ඉන්නේ පෙරටුගාමී පක්ෂයේ පිරිස් සහ සමහර ගුරු සංගම් නායකයින්. අධ්‍යාපන ක්ෂේත්‍රයේ බොරු අර්බුද මතු කර පෙන්වීමට උත්සාහ කරනවා. මහපොළ ශිෂ්‍යාධාර, විශ්වවිද්‍යාල පිහිටුවීම්, ඇතුළු විශාල මෙහෙවරක් අධ්‍යාපන ක්ෂේත්‍රය වෙනුවෙන් සිදුකර තිබෙනවා. ඒ පිළිබඳව එතුමාලා කතා කරන්නේ නැහැ.”රාජිත“යුද්ධය අවසන් කර වසර තුනයි. මූලික ප්‍රශ්නවලට විසඳුම් දෙන්න ආණ්ඩුවට තවම බැහැ.”ලාල් කාන්තලක්බිම 04 අ¼ඟහරුවාදා“ලාල්කාන්ත මහත්තයාගේ ප්‍රශ්නවලට විසඳුම් දෙන්න ඒ පක්ෂයේ අයටවත් බැරිව ඇති. ඒත් රජයක් හැටියට අපි මේ රටේ ජනතාවගේ මූලික ප්‍රශ්නවලට විසඳුම් ලබාදී තිබෙනවා. රටේ පළාත් සංවර්ධනය කර තිබෙනවා. අධ්‍යාපන ක්ෂේත්‍රයේ දියුණු කිරීම් රැසක්සිදුකර තිබෙනවා. පාසල් දහසක් ඇති කර, පාසල්වල විද්‍යාගාර සහ වෙනත් පහසුකම් රැසක් ලබාදී තිබෙනවා. රෝහල් පද්ධතිය, මෙන් ම ජනතාවගේ යටිතල පහසුකම් රැසක් ද ලබාදී තිබෙනවා. දිවි නැඟුම වැඩසටහන යටතේ ජනතාවට පහසුකම් රැසක් ඇති කර තිබෙනවා. මේ රටේ මහාමාර්ග අධිවේගී මාර්ග දුම්රිය මාර්ග ඇති කරමින් ප්‍රවාහන සහ මහාමාර්ග ක්ෂේත්‍රයේ ඉතා ඉහළ ප්‍රගතියක් ඇති කර තිබෙනවා.”රාජිතජනතාව කළ අරගලවලට පැරදුණු ආණ්ඩුව ගොවියාගේ සැබෑ සටන පරදවන්න ගෙන ආ ඡන්දයෙන් ජනතාව දිනවමු.ටිල්වින්දිවයින 06 බ්‍රහස්පතින්දාජනතා අරගලවලට ආණ්ඩුව පැරදුණා නම් තියන ඡන්ද හැම එකකින් ම විශිෂ්ට ලෙස ජයග්‍රහණය කරන්නේ කොහොමද? ජනතාව කුපිත කරවලා උසිගන්වලා ප්‍රශ්න මතු කරලා ජනතාව මුලා කරන්න විපක්ෂයත් ජ.වි.පෙ ත් උත්සාහ කළාට ඒ අය පිළිබඳව ජනතාව ගේ විශ්වාසයක් නැහැ. ගොවියාට සටන් කරන්න අවශ්‍ය නැහැ. මහින්ද චින්තන වැඩපිළිවෙළ යටතේ පොහොර මිටියක මිල රුපියල් 6000 වුණාත් 350 ලබාදෙන පොරොන්දුව අපි කඩ කළේ නැහැ. තේ වගා කරුවන්ට සහනාධාර ලබාදුන්නා. අපි වවමු රට නඟමු යටතේ ගොවින්ට සහනාධාර රැසක් හිමි වුණා. නියඟය කියන්නේ ස්වාභාවික විපතක් ඊට ආණ්ඩුවට කරන්න දෙයක් නැහැ. එයාලාට කෑගහන්න ;මානවා හරි තියෙන්න ඕනෑනේ. මේ හැම දේම ඡන්දයේ දී ජනතාව විසඳුම් ලබා දෙයි. මේ ආණ්ඩුව හොලවන්නවත් බැහැ කිසිම කෙනෙකුට.රාජිතනියඟින් පීඩා විඳීන ගොවියාට මැතිවරණ කන්නද?තිස්සලංකාදීප 03 සඳුදාජනතා විමුක්ති පෙරමුණටත් එ.ජා.පයටත් මේ නියඟය ආශිර්වාදයක්. එයාලා උදේ හවස යදින්නේ වහින්න එපා කියලා පංච මහා බලවේගවලින් එකක් ගොවි ජනතාව. අපි රජයක් හැටියට ගොවි ජනතාවගේ ප්‍රශ්නවලට සැබෑ විසඳුම් ලබාදී තිබෙනවා. මැතිවරණයක් ළංවෙන කොට තිස්ස මහත්තයාලා ඇයි මේ තරම් බය. ඡන්දය කන්න බැරි වුණාට විපක්ෂය ඇතුළේ ලොකුවට අනගැනීමක් තියෙනවා කියලා අපි දන්නවා. සජිත් මහත්තයා යන රැස්වීමට රනිල් මහත්තයා යන්නේ නැහැ. රනිල් මහත්තයා යන රැස්වීමට සජිත් මහත්තයා යන්නේ නැහැ. පක්ෂය ඇතුළේ ලොකු අර්බුද, ඒ අයට විපක්ෂයේ ගැටලුවක් විසඳගන්න බැරිව රටේ ප්‍රශ්න ගැන කථා කරනවා.රාජිතමහින්ද චින්තනයේ ප්‍රතිපත්ති අනුව අද කාන්තාවන්ට මන්ද පෝෂණය මලුපිටින් ලැබිලා.රෝසිමව්බිම 6 බ්‍රහස්පතින්දා“මම කියන්න කැමැති ආණ්ඩු පක්ෂයේ ඇමැතිවරයෙක් හැටියට නොවෙයි පුරවැසියෙක් හැටියට මවුකිරි බොන්න ‘එපා’ කියලා කිව්වේ ඔය කතා කියන අයම තමයි. තමන්ගේ දරුවන්ට විතරක් නෙමෙයි පිටරටවල පිටිකිරි බොන්න කියලා රටට ම පේන්න කිව්වේ අපි නෙමෙයි. මවුවරුන්ගේ මන්ද පෝෂණය ගැන අද දුක් වෙන උදවියට මේ රටේ අම්මාවරුන් දරුවන් ගැන කතා කරන්න තියෙන සදාචාරාත්මක අයිතිය මොකක්ද? මහින්ද චින්තන වැඩපිළිවෙළ යටතේ ගැබිණි මවුවරුන්ට පෝෂණ මල්ලක් ලබා දීමට කටයුතු කර තිබෙනවා. සායන පවත්වා අවශ්‍ය පහසුකම් ලබාදී තිබෙනවා. නිරෝගී දරුවකු රටට බිහිකිරීම වෙනුවෙන් ජනාධිපති ආර්යා ශිරන්ති රාජපක්ෂ විසින් රට පුරා මවුවරු වෙනුවෙන් කටයුතු කරනවා සැබෑ මාතාවක් ලෙස.ටී.බී.අද තියෙන්නේ ජනතාව ලබාදුන් බලය යොදාගෙන ජනතාවටම පහර දෙන ආණ්ඩුවක්.ටිල්වින්ලංකාදීප 06 බ්‍රහස්පතින්දාජනතාව අපට බලය ලබාදී තිබෙනවා. ප්‍රාදේශීය සභා පළාත් සභා, පාර්ලිමේන්තු බලය ජනතාවගේ ජනවරමින් අපට හිමි වූවක් මිස බලෙන් ලබාගත්තක් නොවෙයි. ඉතිහාසයේ වළපල්ලට එකතු වෙන ජනතා විමුක්ති පෙරමුණට අද කිසිම පළාත් සභාවක් නැහැ. නායකත්වය විවේචනය කරපු ගමන් විපක්ෂයේ නායකතුමා එතුමන්ලාගේ මන්ත්‍රීවරු පවා ඉවත් කරනවා. ඉතින් කොහොමද පක්ෂයක් ඉතුරු වෙන්නේ. ජනතාවගේ බලය අපට ලබාදී තියෙනවා. ජනමතයට අනුව ක්‍රියා කරන ආණ්ඩුවක් නිසා මැතිවරණ අඛණ්ඩව ජයග්‍රහණය කරනවා. එ.ජා. පයට නුවරඑළියේ, පොළොන්නරුවේ එක මන්ත්‍රීවරයෙක් නැහැ. දේශපාලන බංකොලොත් භාවය නිසා එතුමන්ලා කෑගහනවා. රනිල්ගේ ඒකාධිපති පාලනය නිසා පක්ෂය කෑලිවලට කැඩිලා. ජ.වි.පෙ තත්ත්වයත් ඒකමයි. පක්ෂය පිළිබඳ කලකිරිලා අරලිය ගහ මන්දිරේ දොරට තට්ටු කරන අය බොහොමයක් අදත් ඉන්නවා. අද ආණ්ඩු පක්ෂයේ ආසන පිරිලා පාර්ලිමේන්තුවේ ආණ්ඩු පක්ෂයේ ඇමැතිවරු අසුන්ගත්තේ විපක්ෂයේ අසුන්වල විපක්ෂය අද තනිවෙලා. ජ.වි.පේ. නැත්තටම නැතිවෙලා.ටී.බී.ඡන්ද කාලයේ දී වෙස්සන්තර චරිතය රඟන ආණ්ඩුව ඡන්දයෙන් පසුව දෙව්දත් චරිත රඟපානවා.ගයන්තලංකාදීප 05 බදාදා‘වෙස්සන්තර චරිතවත්’ දෙව්දත් චරිතවත් අපි රඟපෑවේ නැහැ රඟපාන අය වේදිකාවට ගෙනාවේ ගයන්ත මහත්තයලා අපි සැබෑව කතා කළා. ඒ නිසා ජනවරම අපට ලැබුණා. ගයන්ත මහත්තයලා ගේ පක්ෂයේ අය වෙන වෙනම රැස්වීම් පවත්වනවා. රනිල් වික්‍රමසිංහ වෙනම රැස්වීම් පවත්වනවා. සජිත් මහත්තයා වෙනම රැස්වීමක් තියනවා. කරු ජයසූරිය වෙනම රැස්වීම් පවත්වනවා.පුවත්පත් සාකච්ඡා තියන්නෙත් වෙන වෙනම. ඉතින් කොහොමද ඡන්දය දිනන්නේ. දෙව්දත් චරිත රඟපාන උදවිය නිසා තමයි අද ගයන්ත මහත්තයාලගේ පක්ෂයට මේ කළ ගිහින් තියෙන්නේ.ටී.බී.“ආණ්ඩුවේ අපේක්ෂකයන් මැතිවරණ කොමසාරිස්ටත් උඩින් ගිහින් නීති කඩ කරනවා”තිස්සලංකාදීප 05 බදාදා“මැතිවරණ කොමසාරිස්ට නීතිය ක්‍රියාත්මක කිරීමට කිසිදු බාධාවක් නැහැ. තරාතිරම් පාට පක්ෂ භේදයකින් තොරව එතුමා නීතිය ක්‍රියාත්මක කරනවා. එතුමා එතුමාගේ බලය යොදවලා එවැනි ක්‍රියාවන් මැඬ පවත්වා තියෙනවා. ආණ්ඩුවේ අපේක්ෂකයන්ටත් ඒ නීතිය පොදුයි. ඒ නිසා ඔය කතාව පැහැදිලි බොරුවක්.ටී.බී.සුභද්‍රා දේශප්‍රියකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>09</month>
      <day>09</day>
    </date>
    <link>http://www.silumina.lk/2012/09/09/_art.asp?fn=af1209098</link>
    <topic>තුන්වැනි සිතිවිල්ල</topic>
    <author>අරුණි මුතුමලී</author>
    <content>දකුණු ඉන්දියාවේ වේලක්කන්නි දේවමාතා දේවස්ථානය වැඳ පුදා ගැනීමට ඔවුන් තමිල්නාඩුවට ගියේ සිය අත කණ ආභරණ පවා උගස් තබා මුදල් සොයාගෙනය. සෑම වසරකම සැප්තැම්බර් 8 වෙනිදා පැවැත්වෙන වේලක්කන්නි මංගල්‍යය ලොව පුරා කිතුණු බැතිමතුන් විශාල පිරිසක් සහභාගි වන මංගල්‍යයකි.පසුගිය 2 දා ශ්‍රී ලංකාවෙන් වේලන්කන්නි මහා පූජෝත්සවයට පිටත් වුණු පිරිස 182 දෙනෙකි. සියල්ලෝම හලාවත ප්‍රදේශයේ පදිංචි කරුවෝය.බොහෝ දෙනා වේලක්කන්නි දේවමාතා සිද්ධස්ථානයට විවිධ රෝගාබාධ ඇතුළු කරදර කම්කටොලු සඳහා බාරහාර වූ අයය. සියලු දෙනාම දෙමළ කතා කළ හැකි වුවත් අහිංසක සිංහල කිතුණු බැතිමත්හුය.මීට පෙර දොළොස් වතාවක් පවා වේලක්කන්නි බලා ගොස් ඇති අය මේ පිරිස අතර සිටියත් මින් පෙර කිසි දිනෙක තමන්ට මෙවන් ඇබැද්දියක් නොවූ බව ඔවුහු පවසති. ඔවුන් මෙදා මරණ බිය යනු කුමක් දැයි දැනගන්තේ ඔවුන්ට එල්ල වුණු කොටි හිතවාදී පිරිස්වල ප්‍රහාරය නිසා ය.මේ පිරිස අතර ප්‍රාදේශීය සභා මන්ත්‍රීවරු පිරිසක් ද වූහ. කෙසේ හෝ ඔවුන්ට එල්ල වූ මේ ප්‍රහාරය පිටුපස තමිල්නාඩු කොටි හිතවාදීන් ද සිටින බව දැන් පැහැදිලිව තිබේ. ඒ බව ඉන්දියා පුවත්පත් පවා තමිල්නාඩු රජයට හා ඉන්දියා රජයට ඇඟිල්ල දිගු කිරීමට පටන්ගෙන තිබීමෙන් පෙනේ.හලාවත ප්‍රාදේශීය සභා මන්ත්‍රීවරයෙකු වන රොෂාන් ලක්ෂ්මන් ප්‍රනාන්දු මේ වන්දනා නඩයේ 184 දෙනා අතර සිටි ප්‍රකට පුද්ගලයෙකි.ඔහු ද සිය ජීවිතය පිළිබඳ ආශාව අත් හරිමින් මේ පිරිස අතර සිටිමින් සියලු දෙනා බේරා ගන්නට කැපව කටයුතු කළ අයෙකි.අපි හිටපු ලොජ් එකේ දොරවල් කඩාගෙන 30 - 40 ක් ඇතුළට ආවා - ලෙස්ලි ඇන්ටන් තමිල්නාඩුව හදන්නේ අපේ සමගිය නැති කිරීමටයි - කොළඹ දෙමළ ව්‍යාපාරිකයෝ අපේ ළමයින් හා කාන්තාවන් බේරා ගත්තේ බෑග්වලින් වහල තියලා - රොෂාන් ලක්ෂ්මන්“එදා පසුගිය 2 දා අප කටුනායක ගුවන් තොටුපොළෙන් පිටත් වූයේ සවස 1.40 ට. පැයකින් පමණ අප ට්‍රිචි ගුවන් තොටුපොළට ළඟා වුණා. එදිනම රාත්‍රි 7 ට විතර පුණ්ඩිමාතා දේවස්ථානයත් වැඳ පුදා ගත්තා. අපේ පිරිස හරිම භක්තියෙන් තමයි හිටියෙ. මේ වන්දනාව දහ දොළොස් පාරක් පමණ ගිය අයත් මේ අතර හිටියා.අප එදා රෑ නැවතුණේ පුණ්ඩිමාතා පල්ලිය ළඟම තිබුණු ලොජ් එකක. එදා රෑ එතැන නැවතී සිටි අප පසුවදා උදෑසන පූජාවටත් සහභාගි වුණා. අපේ අරමුණ වුණේ 8 වෙනිදා වේලක්කන්නි පල්ලියේ පූජාවල් කරන්න ඉස්සෙල්ලා දකුණු ඉන්දියාවේ අනෙකුත් කිතුණු දේවස්ථාන ද වන්දනා කිරීමයි. එදා දහවල් පූජාවටත් ගිහින් ආවට පසු අපේ ලොජ් එකට පොලිසියෙන් ආවා. ඔවුන් අපේ ගමන් බලපත්‍ර වීසා ඇතුළු ලියකියවිලි පරික්ෂා කළා. අපෙන් නොයෙකුත් ප්‍රශ්න ඇහුවා. මොකටද ආවෙ? කොහාටද යන්නෙ? ඔය වගේ ප්‍රශ්න.ඊට පස්සෙ පල්ලියෙ පියතුමා අපට පණිවිඩයක් එව්වා ලොජ් එකෙන් එළියට බහින්න එපා. කාමරවලට වෙලාම ඉන්න කියලා. මට පොඩි සැකයක් ඇති වුණා ඇයි මේ කියලා.සවස 4 ට විතර තමයි ලොජ් එකෙන් පිටත පිරිසක් උද්ඝෝෂණයක නිරත වෙමින් කෑගහනවා ඇහුණේ. ඔවුන් දෙමළෙන් කෑගැහුවා “අඩෝ සිංහල බල්ලො සිංහල මිනීමරුවෝ පලයව් කියලා.”අපි සියලු දෙනාම බය වුණා මීට පෙර කවදාවත් මෙහෙම දෙයක් සිදුවී නෑ. මං වහාම අපේ පිරිස සන්සුන් කරලා කාමරවලට වී දොරගුළු ලාගෙන ඉන්න කියලා අපේ විදේශ කටයුතු නියෝජ්‍ය ඇමැති නියෝමාල් පෙරේරා මහතාට දුරකථනයෙන් කතා කළා. සිදුවී ඇති දේ එතුමාට විස්තර කළා. ලෝජ් එකටම වෙලා ඉන්න කියලා නියෝජ්‍ය ඇමැතිවරයා මට උපදෙස් දුන්නා. ඉන්පසුව එතුමා ඉන්දියාවේ ශ්‍රී ලංකා තානාපති කාර්යාලයේ නිලධාරින්ට හා පොලිස් නිලධාරින්ට කතා කර අපේ ආරක්ෂාව තහවුරු කරන ලෙස ඉල්ලා සිටියා.සුළු වෙලාවකින් පොලිසියේ උසස් නිලධාරීන් හා තානාපති නිලධාරීන් එහි ආවා. අපිට ශ්‍රී ලංකාවට යන්න විශේෂ ගුවන් යානයක් සූදානම් කරනතුරු ලොජ් එකටම වෙලා ඉන්නයි ඔවුන් අපට උපදෙස් දුන්නේ.එතකොටම තිහක හතළිහක විතර පිරිසක් ලොජ් එකේ දොරවල් කඩාගෙන ඇතුළට එන්න උත්සාහ කළා. අපේ දරුවන් කාන්තාවන් හඬන්නට පටන්ගත්තා.වුන් දේව මාතාවන් සිහි කරමින් කන්නලව් කළා. ඒ ආපු හැම දෙනා අතම පොලු මුගුරු තිබුණා. ඔවුන් සුදු කමිස ඇඳගෙන හිටියෙ. ඔවුස් අත කොටි ලාංඡනය සහිත රතු කොඩි තිබුණා. මා යළිත් පළාතේ පොලිස් ප්‍රධානීන්ට කතා කළා. ඔවුන් වහාම ඒ ස්ථානයට අතිරේක පොලිස් බල ඇණියක් එව්වා. ඉන්පසු කෑගහපු අය යන්න ගියා.“මං ඇහුවා පොලිස් ප්‍රධානීන්ගෙන් අපිව මරවන්න ද හදන්නේ කියලා” එදා රාත්‍රිය අපේ කිසිවෙකු නිදා ගත්තේ නැහැ.”මේ අත්දැකීම් ඉතා භයානක අත්දැකීමක් බව ඒ විස්තර අසන ඕනෑම අයෙකුට සිතෙනු ඇත. ජීවිතයට මෙවන් අත්දැකීමට මුහුණ නොදුන් අයට මෙය මුළු ජීවිතයටම අමිහිරි අත්දැකීමක් විය. ශ්‍රී ලංකා විදේශීය අමාත්‍යාංශයේ ඉල්ලීම මත ශ්‍රී ලංකා තානාපති නිලධාරීන් ඇතුළු ඉන්දීය පොලිසියේ ආරක්ෂාව ලැබීම නිසා වන්දනා පිරිසගේ බිය මදක් තුනී වුව ද කොටි හිතවාදී නඩයේ බිය වැද්දීම් ගැන විශ්වාසය තැබිය හැක්කේ කාටද?”කෙසේ හෝ එදා රාත්‍රිය බිය හා සංත්‍රාසය මැදින් ගෙවී ගියේ පසුදාට කුමක් සිදුවේ දැයි යන සැකය සියලු දෙනා තුළම පැළ පදියම් වෙමිනි.කණ්ඩායම් නායක ලෙස්ලි ඇන්ටන් ඇතුළු ප්‍රාදේශීය සභා මන්ත්‍රීහු ඉන්දීය රජයේ සහය පතමින් දුරකථන ඇමතුම් දෙන්නට වූහ.“පසුවදා උදෑසන පොලිස් ආරක්ෂාව මැද ශ්‍රී ලාංකික වන්දනා පිරිස බස් රථ 7 කට නංවනු ලැබූහ. ඒ වේලක්කන්නි දේවස්ථානය කරා ඔවුන් කැඳවාගෙන යනු පිණිස ය. කෙසේ හෝ වන්දනා නඩයට අවශ්‍ය වූයේ තමන් දැක ගන්නට ආ වේලන්කන්නි හි දේවමාතා පිළිරුවේ මුහුණ යන්තම් හෝ දැක ගන්නට ය. පොලිසියෙන් ඒ සඳහා සුළු අවසරයක් ලැබිණ.“විනාඩි 15 ක් ඇතුළත පෝලිමේ ගිහින් දේව මෑණියන්ගේ මුහුණ බලා ගන්නට අපි 184 දෙනාටම අවසර ලබා දුන්නේ තමිල්නාඩු පොලිසියයි. ඔවුන් දැඩි ආරක්ෂාවක් එහිදී ලබා දුන්නා.ඒ අපට කතා කළේ වර්ණකුල චාල්ස් ප්‍රනාන්දු මහතා ය. ඔහු මේ වන්දනා නඩය සංවිධානය කළ ලෙස්ලි ඇන්ටන් ගේ සහෝදරයෙකි.“ඊටත් වඩා ප්‍රශ්නයක් අපට සිද්ධ වුණා. අපේ නඩේ අයට මුහුණ කට සෝදා ගන්නට හා ඇඳුම් මාරු කරගන්නට අපි වේලක්කන්නි දේවස්ථානය අසල හෝටලයක කාමර 16 ක් ගත්තා. විනාඩි කීපයකට ඔවුන් ඉන්දියානු රුපියල් 16000 ක් අය කළා. ඒ මුදල ශ්‍රී ලංකා මුදලින් රුපියල් 45000 ක් විතර වෙනවා. කොහොම වුණත් අපේ පිරිසට විනාඩියකට හරි දේව මෑණියන්ගේ මුහුණ බලාගන්නට හැකිවීම අපි ලැබූ පිනක්” චාල්ස් ප්‍රනාන්දු කීය.ඉන් පසුව කෑකෝ ගැසීම් මැද බස් රථ 7 කට නැංවූ වන්දනා නඩයේ 184 දෙනා ට්‍රිචි ගුවන් තොටුපොළ දක්වා රැගෙන යෑමට පටන් ගත්තේ ද පොලීසියේ ආරක්ෂාව යටතේය.“පොලිස් රථ දෙකක ආරක්ෂාව යටතේ අපි ගමන පිටත් වුණා. ඒත් හරි බයෙන් අපි හිටියේ. මග දිගට නොයෙක් පිරිස් රැස්වෙලා අපට විරුද්ධව කොටි කොඩි වනමින් කෑගහනවා.කිලෝමීටර් 16 ක් විතර යන විට අපේ එක බස් රථයක ටයර් එකක් පිපිරුණා. වාහනය එතැනම හිටියා. එවිටම කොටි කොඩි රැගත් අය යළිත් බස් වට කළා. ඔවුන් ආවේ මෝටර් සයිකල්වල. පොලීසිය වහා කැඩුණු බස් රියේ අය අනිත් බස්වලට නැංවූවා. ඒ සුළු මොහොතකට ඉදිරිපස සිටි බස්වලට පොලිස් ආරක්ෂාව නැති වුණා. මෝටර් සයිකල්වලින් ආ පිරිස් බස් රථවලට ගල්වලින් පොලුවලින් ගැහැව්වේ ඒ වෙලාවේ. අපි අසරණ වුණා. කොහොමහරි අපි යළිත් ගමන ඇරැඹුවේ පොලිස් ආරක්ෂාව යටතේ.”ඒත් තවත් කිලෝමීටර් 10 ක්වත් එන්න ලැබුණේ නැහැ. එවර මෝටර් රථයක් මඟින් අපේ බස් රථ හරස් කොට නැවැත්තුවා. ඒ බස්රථ නැවැත්වූ මෝටර් රථය ‘සීමන්’ වගේ නමකින් හැඳින්වෙන තමිල්නාඩු මන්ත්‍රීවරයෙකුගේ බව අපට දැනගන්නට ලැබුණි.අපිට එවරත් විශාල පිරිසක් පහරදෙන්න පටන් ගත්තා. ඔවුන්ගේ ගල් මුල්වලින් බස් රථවලට හානි වූවා පමණක් නොවෙයි අපේ පිරිසට තුවාල සිදුවුණා.එවර අපේ ප්‍රාදේශීය සභා මන්ත්‍රීවරයෙක් ඒ පළාතේ පොලිස් ප්‍රධානියා ඇමතුවා.“අපිව මරන්න ද යන්නෙ කියා” එතැන ඉඳලා අතරමඟ තැනින් තැන රැස්වී සිටි පිරිස් අපට එරෙහිව කෑගැසුවා. රාත්‍රී 10.40 ට විතර අපි ට්‍රිචි ගුවන් තොටුපොළට ආවා. දේව මාතාවගේ හාස්කමකින් අපි බේරුණා වගෙයි අපට දැනෙන්නේ.සෑම වසරේම සැප්තැම්බර් 8 දේව මාතාවගේ උපන් දිනය දාට පැවැත්වෙන වේලක්කන්නි දේව මාතා මංගල්‍යයට යන අප ඉන්දියාවේ තවත් නොයෙක් තැන් බලනවා.සමහරු මේ ගමන යන්නේ පොලියට සල්ලි අරගෙන. ලෙඩ දුක් සඳහා සිද්ධ වූ බාර හාර ඔප්පු කරන්නයි.”මා අපව බේරා ගැනීම ගැන රජයටත් නියොමාල් පෙරේරා නියෝජ්‍ය විදේශ ඇමැතිතුමාටත් ස්තුති කරනවා.” ඒ චාල්ස් ප්‍රනාන්දු ගේ අදහස් ය.හලාවත ප්‍රාදේශීය සභා මන්ත්‍රී රොෂාන් ලක්ෂ්මන් ප්‍රනාන්දු මහතා පවසන පරිදි වන්දනා පිරිස ගමන් කළ මාර්ගයේ තැනින් තැන කොටි කොඩි රැගත් පිරිස රැස්ව සිටියේ සංවිධානාත්මක ලෙසය.අපි අපේ ළමයින් හා කාන්තාවන් බේරා ගත්තේ ඔවුන් බස් රථවල මැදට කොට තබා බෑග්වලින් ඔවුන් ආවරණය කරගෙනයි. අපි පිරිමි සියලු දෙනාමත් බෑග්වලින් අපේ ඇඟ ආවරණය කරගත්තා. නැත්නම් අපට ඔයිට වඩා තුවාල සිදු වෙනවා. ඇත්තටම අපි ගත කළේ මරණ බිය මැද හෝරා කීපයක්.”හලාවත වැල්ල ප්‍රදේශයේ ඇන්ටන් සුභාෂ් ද අපට දැක්වූයේ මෙවන් අදහස්මයි.“ඔවුන් සිංහලෙනුත් කතා කළා. සිංහල බල්ලෝ මරන්න ඕනැ යැයි ඔවුන් කෑගැසුවා. ඒ පහර දුන් ගල් මුල් පහරවලින් වැඩියෙන්ම හානි වුණේ ඔවුන්ගේම බස් රථවලටය. මට රුපියල් 50000 ක් විතර වියදම් වුණා. මං නං ගියේ දෙවැනි වතාවට. මගේ වයස අවුරුදු 17 යි. කොහොම වුණත් අපි බේරුණේ තමිල්නාඩු පොලීසියේ ආරක්ෂාව නිසාය.”පොලිස් ආරක්ෂාව යටතේ ට්‍රිචි ගුවන් තොටුපොළට ආ පිරිස විශේෂ ගුවන් යානයකින් 5 දා උදෑසන කටුනායක ගුවන් තොටුපොළට ළඟා වූහ.ඔවුන් පිළිගන්නට විදේශ කටයුතු පිළිබඳ නියෝජ්‍ය අමාත්‍ය නියෝමාල් පෙරේරා ඇතුළු පිරිසක් ගුවන් තොටුපොළට පැමිණ සිටියහ.මේ අතර තමිල්නාඩුවේ දී ශ්‍රී ලාංකික වන්දනාකරුවන්ට හිරිහැර කිරීමට විරෝධය පළ කිරීම සඳහා පසුගිය බ්‍රහස්පතින්දා කොළඹ පිටකොටුවේ දෙමළ ව්‍යාපාරික ප්‍රජාවගේ උද්ඝෝෂණයක් ගාලු මුවදොර පිටියේ දී පැවැත්විණ.එහිදී කොළඹ ද්‍රවිඩ ව්‍යාපාරික ප්‍රජාවේ නියෝජිතයකු වන එස්. ගනේෂ් මූර්ති මහතා මෙසේ පැවැසීය. “වන්දනාවේ ගිය බැතිමතුන්ට තමිල්නාඩුවේ දී පහරදීම වැරැදියි. අපි දෙමළ මුස්ලිම් සිංහල ජනතාව මෙහි සහෝදරයන් ලෙස සමගියෙන් ඉන්නවා. තමිල්නාඩුව මේ හදන්නේ අපේ සමගිය නැති කිරීමටයි.” ගනේෂ් මූර්ති මහතා පැවැසීය.කොටි පරාජය කළත් කොටි හෙවණැලි දකුණු ඉන්දියාවේ හොල්මන් කිරීම ඉන්දියා දේශපාලනයට ද තර්ජනයක් විය හැක.මේ වන විට දකුණු ඉන්දීය දේශපාලන භූමිය ද මේ සිද්ධිය නිසා උණුසුම් වී තිබේ. කරුණානිධි මහතා මහ ඇමැතිනී ජයලලිතාට මේ ගැන චෝදනා මුඛයෙන් කතා කොට ඇතැයි වාර්තා වෙයි.ඉන්දියාවේ “ද හින්දු” ටයිම්ස් ඔෆ් ඉන්ඩියා, ද ඉන්ඩියන් එක්ස්ප්‍රස් තවමනි වැනි පුවත්පත් ද මෙය සිදු නොවිය යුතු දෙයක් බව කියමින් තමිල්නාඩු රජයට මෙන්ම ඉන්දියා මහ ආණ්ඩුවටත් චෝදනා කරමින් ලිපි පළ කර තිබිණ.අරුණි මුතුමලීදයා ඩී. ෆොන්සේකාකුමාරසිරි ප්‍රසාද්සේයාරූ - ගුවන් තොටුපළ වාර්තාකරුකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>09</month>
      <day>09</day>
    </date>
    <link>http://www.silumina.lk/2012/09/09/_art.asp?fn=af1209091</link>
    <topic>ෂරප් රෙද්දෙන් මැසූ සරම කැසපට කවා නවාගෙන පොලිස් විදානේ හොරා ලුහු බඳියි</topic>
    <author>අමල් යශෝමන් ජයසිංහ</author>
    <content>146 වසරක පොලිස් සේවයේ ඉතිහාසය“මාත් එක්ක දුවල බේරෙන්ට ද බොල?”පොලිසියට අවශ්‍යව සිටි සැකකරුවකු පිම්මේ දිව යද්දී සැර දැමූ පොලිස් රාලහාමි සිය නිල ඇඳුමේ ෂරප් රෙද්දෙන් මැසූ සරම ද කැසපට ගන්වා සැකකරුවා පසුපස ලුහු බඳින්නට වූයේ එසේ කියමිනි. රාළහාමිගේ හිස පැළැඳි රෙදි තොප්පියකි. පිත්තල බොත්තම් පේළියකින් නිමැවූ කරපිය වූ ලා කහ පැහැවන් කෝට් කබායකි. බඩ මැදට වන්නට පළල් වූ කළු පටියකි. ඒ පටියේ ඉදිරියේ ධර්ම පාඨයක් රැගත් දිලිසී පෙනෙන ගාංචුවකි. ගොරෝසු කබායට යටින් කෙණ්ඩ දක්වා සරමකි. පොලිස් රාළහාමි කියනුවට වඩා එදා මේ නිලධාරියා හැඳින්වූයේ ‘පොලිස් විදානේ’ ලෙසිනි. දිසාපතිවරයාගේ අණ ඔහු පිළිපැද්දේ ය.අද මෙන් නොව වනරොද ගහණ එදා රත්මලානේදී වළ ගොඩැලි දියකඩිති වෙල් ඉපනැලි මතින් පිම්මේ දිවයන හැඩි දැඩි සැකකරුට තම දකුණතේ තිබූ අඟල් 20 ක් පමණ දිගැති බස්තමයක් වැනි පොල්ලක් ද අමෝරා ‘නැවතියන් යකෝ’ යැයි කීව ද ඔහු නොවේ නැවතුණේ. අපේ පොලිස් විදානේ මහතා ද සැකකරු අත්හැරියේ නැත. එහෙන් මෙහෙන් හැල්මේ රවුමේ දිව ගිය සැකකරුවා ආපසු දිවැවිත් නතර වූයේ තමන් සුළු වේලාවකට පෙර නැවතී සිටි මත්පැන් තිප්පොළේ ය. සැකකරු සේ ම ජවයෙන් පිරි නිලධාරියා ද එසැණින් එතැනටම කඩා වදිද්දී එහි අලෙවියේ තබා තිබූ සැර පානයක් වූ ‘සයිඩර්’ පිරි විශාල භාජන දෑතින් ම ඔසවා පොළවේ ගසන විට ‘දෙයියෝ සාක්කි’ යැයි කියා කෑගැසූ නිලධාරියා එක් අතක් වැරෙන් තම නළලට ම ගසා ගත්තේ ‘නඩු නිමිත්ත’ කුඩු පට්ටම් වී යන දෙස බලා ගත්වනම ය. ඉන් නොනැවතුණු සැකකරුවා නිලධාරියා ද පෙරළා දමා දිව යද්දී දෑතම ඉණට තබා මොනවාදෝ කියා බැණ වදිමින් නිලධාරියා රවා බලා සිටියේලු.කටින් කට පැවත ආ මේ කතාව ඇසුණේ අපේ ශ්‍රී ලංකා පොලිස් දෙපාර්තමේන්තුව 146 වන සංවත්සර සැමරුම ඉකුත් දා සැමරීමත් සමඟ පොලිසියේ දුරාතීත යටගියාව යළි යළිත් සිහියට නැඟීමෙනි. එම නිල ඇඳුම හිමිකම් කීවේ 1815 දී පමණ බව කියැවේ.කවටකමට ම උපන් තරුණයකු නිතර අත දරා සිටියේ තුවක්කුවකි. ගුරු පාරක යමින් සිටි තරුණයාට දුර තියාම පෙනුණේ පාපැදියක නැඟී තමන් දෙසට එමින් සිටි පොලිස් රාළහාමි කෙනෙකි. හිසෙහි තොප්පියක් ද පැළැඳි ලා කහවන් අත්දිගට තිබූ කෝට් කබායක් ද වඩාත් බුරුලට ඇති කොට කලිසමක් ද දෙදණට ළංවන්නට දිගට තිබූ මේස් යුගල හා කළුවන් සපත්තු යුගල ද දුටු තරුණයා සැණෙකින් දිවයන්නට විය. තමන් දුටුවනම පිම්මේ දිවයන්නට වූ තැනැත්තා ගැන සැක පහළ කළ රාළහාමි පාපැදිය පසෙක දමා ලුහු බඳින්නට වූයේ ය. වැස්සෙන් භරිත වූ වෙල් ඉපනැලි නියර මතින් දිව යන තරුණයා පසුපස දිව යන රාළහාමි කීප විටකදීම බිම ඇද වැටුණේ ය. නිල ඇඳුම මඩ පැහැයට හැරිණි. දිය අගලකින් පැන ගිය තරුණයා ගල් තලාවක් මතට වී ගිමන් හරිද්දී රාළහාමි ඔහුගේ බොටුවෙන් අල්ලා ගත්තේ “උඹේ ඔය තුවක්කුවට ලයිසන් පෙන්වාපන්” කියමිනි. ඉනපටියේ පොකැට්ටුවක තිබූ ‘ලයිසම’ පෙන්වූ විට දී “තෝ එහෙනම් දිව්වේ මොකට දැයි රාළහාමි සැරෙන් ඇසුවේ ය. සිනාවෙන් ම පසු වූ තරුණයා නැගිට “දුවන්නටත් ලයිසන් ඕනෑ ද රාළහාමි” යැයි අසමින් යළිත් දිවයන්නට වූයෙන් ඔහුට බැණ බැණ රාළහාමි පාපැදිය කරා ආවේලු. මේ අපේ ජනප්‍රවාදයේ එන රසවත් පුවතකි ඒ.ශ්‍රී ලංකා පොලිසියට සාඩම්බරණීය දිගු ඉතිහාසයක් තිබේ. ශ්‍රී ලාංකේය පුරවැසියාට ද එය ආඩම්බරයට කරුණකි. පොලිස් සේවාවක් පිහිටුවීමට ඉහත දී අප රටේ කිසියම් පොලිස් සේවාවක් තිබිණි. එය පැවතුණේ දිසාපතිවරයා යටතේ ය, ලන්දේසින් විසින් ද අප රටේ ආරක්ෂක සේවාවක් ආරම්භ කොට ඇති බව ද ඒ වෙනුවෙන් ස්වදේශිකයන් නොව මැලේ ජාතිකයන් වැඩිම පිරිසක් බඳවා ගෙන තිබූ බව ද කියැවේ. ‘පොලිස්’ යන වචනය යුරෝපීයයන්ගෙන් අපට දායාද වූවකි. එහෙත් අපේ ඉතා ඈත සමයේ දී ‘පොලිස්’ යනුවෙන් හැඳින්වීමක් සිදුවී නොමැති වුවත් ග්‍රාමීය වශයෙන් රාජකාරියේ යෙදුණු පුද්ගලයකු සිටි බව ද කියැවේ. නගර ගුත්තික, දොරටුපාල වැනි තනතුරු ද පිරිනැමී තිබුණේ පණ්ඩුකාභය රජු දවස ආරක්ෂක රාජකාරියේ නියුතු වූවනට ය.එකල අප රටේ ජනගහණය ද ඉතා අඩු මට්ටමක පැවැති අතර පොලිසියට එදා ජනයාගේ කිසියම් අවනත බවක්, පක්ෂපාතී බවක් තිබූ බව ද ආරංචි ක්‍රම මඟින් කිසියම් තැනෙක සිදුවන වැරැදි ක්‍රියාවක් පොලිසියට වහා දැනුම් දීමේ ක්‍රමවේදයන් පොලිසිය විසින් සකස් කොට තිබූ බව ද විශ්‍රාමික හිටපු ප්‍රධාන පොලිස් පරීක්ෂක ඩී. ධර්මසේන මහතා පැවසුවේ පොලිස් සේවයේ අභිමානනීය බව ද කුළුගන්වමිනි.‘පොලිස් විදානේ’ වරුන් සිටි අවධිය පසුකරමින් 1844 පමණ වනවිට දී කළු දිග කලිසමකින්, අත්දිග කෝට් එකකින් ඉණට බඳ පටියකින්, කැප් එකකින් සැරසී සිටි ඒ නිලධාරියා අත අඟල් 14 ක පමණ දිගැති බැටන් පොල්ලක් තිබූ බව ද එය ඔහුගේ අත නිතර පැවැති බලගතුම ආයුධය බව ද පැවසූ විශ්‍රාමික හිටපු සැරයන් වරයකු වන ගුණදාස මහතා අනාවරණය කළේ එවකට අද මෙන් කිසිදු පහසුකමක් හෝ තාක්ෂණික මෙවලම් ආදිය ද නුවූ බවකි. බොහෝ විට ඒ මුල් යුගයේ දී පොලිසිය පොල් අතු සෙවිලි කළ ස්ථානයක් බද්දට ගත් ගොඩනැඟිල්ලක් වූ අතර එහි නිලධාරීන් සිට ඇත්තේ 10 කට නොවැඩි පිරිසක් බව ය.“ඒ යුගයේ දී නිත්‍ය හා උප පොලිස් කියා දෙකක් තිබුණා. උප සේවා අය අවශ්‍ය වූ විටදී කැඳවූවා. ඔවුනට නිල ඇඳුම් පවා සපයා දී තිබුණා. පසුව නිත්‍ය සේවාවට බඳවා ගෙන තිබෙනවා. කැරැලි මර්දන නැහැ. අශ්වාරෝහකලා නැහැ. හදිසි ඇමතුම් නැහැ” යැයි ද කී හෙතෙම පොලිස් ස්ථාන දෙකක් අතර මැද පිහිටි ස්ථානයක් ‘අන්තර් ස්ථාන’ නමින් හැඳින්වූ අතර ලබා දී ඇති නියමිත වේලාවකට එතැනට පැමිණෙන නිලධාරිහු තමන් අත ඇති පැමිණිලි හෝ තොරතුරු ඇතුළත් පොත් පිංචක් හුවමාරු කර ගනිති. හිස පැළැඳි ඇල තොප්පියේ ‘සිලෝන් පොලිස්’ යනුවෙන් සඳහන්ව තිබිණි. කලිසමේ පිටුපස සාක්කුවක් ‘බැටන්’ එක දමා ගැනීමට මසා තිබූ අතර සටහන් පොත් පිංච උඩු කබායේ පසු පෙදෙසේ ඊට සරිලන සාක්කුවක් ද තිබී ඇත.1848 දී සුදු කලිසමක්, කළු පැහැ කමිසයක් ඉණට පටිය ද, කැප් එක ද තිබූ අතර බැටන් එක ද තිබිණි. 1866 වනවිට දී තද කළුවන් කලිසමටත් කෝට් එකටත් හැරී ගිය නිල ඇඳුමට ඉන පටිය, කැප් එක ද බැටන් එක ද මුසු වී තිබේ.උතුවන්කන්දේ සරදියෙල් පොලිස් අත්අඩංගුවට පත්වන විට දී ඒ නිලධාරිහු කළු ෂරප් රෙද්දෙන් මැසූ නිල ඇඳුමකින් සැරසී සිටියහ. අත්දිග නිල කබායක් ද දිගු කලිසමක් ද රෙදි තොප්පියක් ද සමන්විත ඒ නිල ඇඳුමේ නිල අංකයක් ද විය. ඒ නිල අංකය හිස රැඳි තොප්පියේ ඉදිරියෙන් පෙනෙන්නට තිබිණි. සරදියෙල් හසුරුවා ගැනීමට පොලිසියට බැරෑරුම් වූ විටදී මේජර් ලෙයාඩ් ඉදිරිපත් වෙමින් පොලිස් හමුදාව ද එක්වූහ. සරදියෙල් අසුවන විට මම්මලේ මරික්කාර් මිත්‍රයා ද කොටු විය. එකල රටපුරා තතාබහට ලක්වූ පුවත වූයේ සරදියෙල් තැබූ වෙඩි පහරකින් සබාන් නමැති පොලිස් නිලධාරියකු ඝාතනය වීම ය.මේ සිදුවීමත් සමඟින් කෑගල්ල උප දිසාපතිව සිටි එෆ්.ආර්. සොන්ඩර්ස් මහතා යටත් විජිත ලේකම් තැනට ලිපියක් ලියා යැවීය. එහි සඳහන් වූයේ පොලිසිය මනා අයුරකින් පුහුණු කළහොත් ලෝකයේ නොදෙවැනි පොලිස් බළකාය ලංකාවේ පිහිටුවිය හැකි බව ය. කෙසේ හෝ සරදියෙල් ගේ ක්‍රියා කලාපයන් හමුවේ අප රටට ක්‍රමවත් පොලිස් සේවාවක් ඇවැසිය යන කාරණය ද ඉහළින් පෙනුණේ එවක සිටි පාලකයිනට ය. ඉංග්‍රීසි පාලනයක් යටතේ පැවැති පොලිසියකට ස්වදේශිකයකු බඳවා නොගැනීම ද කැපී පෙනේ. ඉංග්‍රීසින් ලංකාවට එනවිට බලය පතුරුවා සිටි ලන්දේසීන් සෑම දිසාවකම පාහේ පිස්කල් තනතුරු බළගන්වා තිබිණි. නීතිය ක්‍රියාත්මක කිරීම, අපරාධකාරී සිද්ධීන් පරීක්ෂාව, සාම විනිසුරන් ගේ ක්‍රියා කලාප ආදිය සොයා බැලීම එහිදී සිදුවිණි.පොලිස් උපසේවාව සඳහා ස්වේච්ඡා නිලධාරීන් බඳවා ගැනීම ප්‍රථම වරට සිදුවූයේ දෙවන ලෝක සංග්‍රාමයට සමගාමීව ය. ඉංග්‍රීසි පාලකයන් ගෙන් අප ලත් දායාදයක් ලෙසින් පොලිසිය සැලකෙන අතර මුල්වරට ඉංග්‍රීසින් විසින් පොලිසියක් ස්ථාපිත කරනුයේ කොළඹ කොටුව නගර ආශ්‍රිතව ය. 1806 දී පමණ සංචාරක මුර සේවයකින් එය ඇරැඹිණි. කල් යත් ම ප්‍රාදේශිකව ව්‍යාප්ත වූ පොලිස් සේවයේ 1866 දී පොලිස්පති ජී.ඩබ්ලිව්.ආර්. කැම්බල් මහතා යටතේ බිහිවුණි. එය ජාතික පොලිස් සේවයක් බවට පත් කැරිණි.මේ උදාවූයේ 1925 වසරයි. ලා කහවන් බුරුල් කොට කලිසම, බැටන් එක, ඇල තොප්පිය ද 1947 දී තද පැහැවන් කොට කලිසම ද ඉණපටිය, අත් දිග කබාය ද විය. 1954 දී කාන්තා පොලිස් සේවාව ද ඇරඹිණි. සුදු පැහැති ඇතුළත කමිසයේ කළු ටයි පටිය ද ඊට උඩින් අත් කොට කබාය ද ඉන පටිය ද දණ හිස දක්වා කාකි පැහැ සාය ද කාන්තා නිල ඇඳුම වූ අතර ඇල තොප්පිය වෙනුවට කැප් එක හිස පැළැඳිණි.1975 වනවිට දී දිගු කලිසම හා අත්දිග කබාය, කැප් එක පැමිණියේ ය. ඉන් නිලධාරියා වඩාත් ප්‍රතාපවත් පෙනුමකට හිමිකම් කී බව වඩාත් නිවැරදි ය.කෙසේ වුව ද ජනතා සහය නොමැතිව එදා කවර පොලිසියකට හෝ තම අරමුණු හෝ පරමාර්ථ සාර්ථකව ඉටු කර ගැනීමට නොහැකි වී තිබේ.1865 වසරේදී අංක 16 දරණ පොලිස් ආඥාපනතට අනුව යමින් 1866 වසරේ සැප්තැම්බර් මස 3 වනදා ශ්‍රී ලංකා පොලිස් බළකාය පිහිටුවන ලදී. එම දිනය වාර්ෂිකව සමරති. පොලිස් බළකාය පිහිටුවා දැනට වසර 146 කි. ප්‍රතිෂ්ඨාපිත පොලිස්පතිවරයා ගේ ඇවෑමෙන් අපේ වර්තමාන පොලිසියේ පොලිස්පති එන්.කේ. ඉලංගකෝන් මහතා දක්වා පොලිස්පතිවරුන් 33 දෙනකු කටයුතු කර තිබේ.එකල එනම් 1866 වසරේ මෙරට ජනගහණය 24,44000 කි. සමස්ත පොලිස් බළකාය 585 කුගෙන් යුක්තවිය. මේ වනවිට මෙරට ජනගහණය මිලියන 22 කට ආසන්නය. පොලිස් බළකායේ මුළු සාමාජික සංඛ්‍යාව ද 84, 500 ක් පමණ වේ. අභ්‍යන්තර බිහිසුණු යුද්ධයකදී ඍජුව දායකව ජයග්‍රහණය තෙක් ගිය ශ්‍රී ලංකා පොලිස් සේවාවට හිමිවනුයේ අද්විතීය ස්ථානයකි.පෙර දා ඉංග්‍රීසින් ගෙන් අප නිදහස ලැබීමත් සම¼ඟ පොලිසියේ සිදුවූ මහා පෙරළිය ලෙසින් හැඳින්වනුයේ කොට කලිසමට නැවතීමේ තිත තැබූ 1975 වසර ය. සිරිමාවෝ බණ්ඩාරනායක මහත්මියගේ පාලන යුගයේ දී එවක පොලිස්පති ධූරය හෙබවූයේ ඩී.ඇස්.ඊ.ආර්. සේනානායක මහතා ය.එකල පිළිබඳ තතු ඇසීමෙන් ඔබ ද පිනායනු ඇත. රුපියල් විස්සට වැඩි වටිනාකම් ඇති දේ බාල අපරාධයකි. එදා පාපැදිය සොරකම ද බාල අපරාධයකි. පැමිණිල්ලක් විභාග කිරීමට යන නිලධාරියා දෙපාර්ශ්වයම සමථයකට පත්කොට පැමිණීම සුලබ කරුණකි. එතරම් ගරුත්වයක් ජනයා තුළ නිලධාරියා කෙරෙහි තිබීම මෙහි විශේෂත්වයකි. විසඳිය නොහැකි වී නම් පොලිසියේ ප්‍රධානියා ඔවුන් කැඳවා සමථයට පත් කොට ආපසු යවති. එදා බැටන් එක නැතිව විශේෂ රාජකාරි කටයුත්තකට යාමේ දී අවසරය ඇතිව ගෙන යන රැලි තුවක්කුව හැඳින්වූයේ. 303 නමිනි. එහි බර රාත්තල් 6 කි.සඟවාගෙන ගෙන යා නොහැක. පොලිසියේ සිරකුටිය තිබුණේ රාජකාරියේ යෙදෙන උප සේවකට පේන දුරකිනි. වීදි ඩියුටි අද මෙනි. ක්‍රමයෙන් දියුණු වෙද්දී එක් වාහනයක් ද යතුරු පැදියක් ද ට්‍රෑම්ප් බයිසිකල් ද ලැබිණි. මුදල්මය නොවූ ඇපයක් තබා පිටත්කර හැරීම ද එදා සිදුවුණි. චූදිතයාට ද ඇපකරුට ද ඇපය වූයේ රු.500 බැගිනි. වටිනාකම 500 ක් වුව ද එය මුදල්මය වශයෙන් ගිනිය නොහේ.සෑම නිලධාරියකුටම එදා පවරා දී තිබුණේ ප්‍රදේශයේ පුද්ගලයකු රහස් ඔත්තුකරුවකු ‘හදා’ ගන්නා ලෙසට ය. ඔත්තුකරුවා තතු කීමට දිව එයි. පසුකලකදී ‘ටෙලි ටයිප්’ නම් වූ පොලිසි අතර පමණක් සම්බන්ධ වූ පණිවුඩ හුවමාරු කරගත හැකි යන්ත්‍රයක් ද නගරය ආශි‍්‍රතව පොලිසි තුළ ඇරඹිණි. ක්‍රමයෙන් දියුණුවීමේ දී මිරිහානේ රේඩියෝ ලැබ් එකක් ද පිහිටවනු ලැබිණි.1864 දී සරදියෙල්, 1930 මාවනැල්ල අංජාන්, 1940 කලත්තෑවේ සොයිසා, 1950 මරදාන චොප්පේ, මරදාන නවරියන්, 1960 චීනා, 1970 මරු සිරා. 1980 පොලොන්නරුව පොඩි විජේ හා ගෝනවල සුනිල්, 1990 සොත්ති උපාලි, කළු අජිත්, නාවල නිහාල්, මොරටු සමන්, කරාටි ධමිමික, චින්තක අමරසිංහ, ධම්මික, කන්ද උඩගේ නෙල්සන් නොහොත් උදයා කල්ලිය, ප්‍රින්ස් කොලම් ආදී රට හෙල්ලූ අපරාධකරුවන් බවට පොලිස් පොතේ ලියැවී තිබේ.1847 මීගමුව මහේස්ත්‍රාත් ඝාතනය, 1864 පොලිස් කොස්තාපල් සබාන් ඝාතනය, 1870 මුස්ලිම් උද්ඝෝෂකයින් මරදාන පොලිසියට පහරදීම, 1950 ඇඩිලින් විතාරණ ඝාතනය, පද්මිණී කුලරත්න මිනිමැරුම, සතාසිවම් මිනිමැරුම, බණ්ඩාරනායක ඝාතනය, 1960 හාරලක්ෂ මංකොල්ලය, ආදී තවත් ආන්දෝලනාත්මක සිදුවීම් රැසක් ද එකල සිදුවිණි. එම පුවත් ජන තුඩ තුඩ දිවා රෑ රැව්දුණි.අමල් යශෝමන් ජයසිංහපින්තූර - සුදම් ගුණසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>09</month>
      <day>09</day>
    </date>
    <link>http://www.silumina.lk/2012/09/09/_art.asp?fn=af12090911</link>
    <topic>යුද්ධය නිමාවන තුරු හමුදාවේ කොණ්ඩය කැපූ පීටර් අයියා</topic>
    <author>ඉනෝකා සමරවික්‍රම</author>
    <content>කතුරයි පනාවයි තවම අතට හොඳට හුරුයිවසර තිහක කාලයක් තිස්සේ පැවැති යුද්ධය අවසානය. එහෙත් යුද සමයේ අතුරු කතා බොහෝය. පීටර් අයියා ද යුද්ධයේ අතුරු කතාවක් බඳුය. ශ්‍රී ලංකා යුද හමුදාවේ විශේෂ තැනක් ගන්නා ගජබා රෙජිමේන්තුවේ නිලධාරීන්, සෙබළුන් කවුරුත් සතුරාට හිස නොනැමුවත් පීටර් අයියා ඉදිරියේ හිස නැමූහ. කතුරක්, පනාවක්, දැලිපිහියක් ගත් පීටර් අයියාගේ දෑතම කඩිසරය. වසර හතළිස් ගණනක්ම ගජබා රෙජිමේන්තුවේ ඉහළ පහළ නිලධාරීන්ගේ කොණ්ඩය කැපූ ජීවිතයේ සැඳෑ සමයට පිවිස සිටින පීටර් අයියා කියන්නේ දැනුදු කතුරත් පනාවත් අතට ගත් විට අතීතයට සිත දිව යන බවය.පීටර් අයියා කතුරයි පනාවයි අතට ගන්නා විට ඔහුගේ වයස අවුරුදු පහළොවක් හෝ දාසයක් වන්නට ඇත. මොරටුවේ උපන් පීටර් අයියා තම පියා සමඟ නුවර පදිංචියට ආවේය. එවිට ඔහුගේ වයස අවුරුදු දාහතක් පමණ ඇත.ඉන් පසුව ඔහුගේ පියා නුවර පවත්වාගෙන ගිය කැන්ඩි රෝයල් සැලුන් හි ඔහු සේවය කළේය. කොණ්ඩය කැපීමට ශත පනහ, ශත හැත්තෑපහ වැනි ගාස්තු අය කළ කාලයේ සිට කොණ්ඩ කැපූ පීටර් අයියාට හමුදා සෙබළුන්ගේ කොණ්ඩය කැපීමට අවස්ථාව ලැබුණේ අහම්බෙන් මෙනි.“අපේ තාත්තගේ තාත්තා ඒ කියන්නේ සීයා කළෙත් බාබර් රස්සාවමයි. අපේ තාත්තා කළෙත් බාබර් රස්සාව. අපි පොඩි කාලේම අපේ අම්මා මියගියා. ඊට පස්සේ තාත්තා වෙනත් විවාහයක් කරගත්තා. ඒ එක්කම තමයි අපි මොරටුවේ ඉඳලා නුවර පදිංචියට ආවේ. ඊට අවුරුද්දකට විතර පස්සේ මම විවාහ වුණා. මට මතකයි මම පුංචි කාලේ සීයයි තාත්තයි මාව ඉස්කෝලේ යවන්න හුඟක් උත්සාහ කළ හැටි. ඒත් මම ඉස්කෝලේ යන්න අදිමදි කළා. ඒකෙන් අන්තිමට වුණේ මම ඉස්කෝලේ නොගිය එක. ඒ නිසා අදටත් මම ලියන්න කියන්න දන්නේ නැහැ. විවාහයෙන් පස්සේ අපි ටික දවසක් තාත්තගෙ ගෙදර හිටියා. එක්දහස් නවසිය හැටපහේදී විතර අපි අනුරාධපුරයට ආවා. අනුරාධපුර ටවුමේ තිබුණා සෝමරත්න බිල්ඩිම කියලා එකක්. අපි ඒකේ උඩු මහලේ කැන්ඩි රෝයල් නමින්ම සැලුන් එක පටන් ගත්තා. සෝමරත්න මහත්තයම අපිට ගේකුත් හොයලා දුන්නා. ඒ ගෙදරට කුලිය හැටියට ගෙව්වේ රුපියල් පහළොවයි.මං ඒ කාලේ කොණ්ඩේ කපන්න රුපියලයි අය කළේ. බණ්ඩාරනායක ආණ්ඩුව කාලේ නදර්න් කෑම්ප් එක හදනවා. මම නුවර හිටපු කර්නල් මියනදෙනිය සර්ට කියලා නදර්න් කෑම්ප් එකට ඇතුළු වෙන්න අවසර ලබා ගත්තා. ඒ කාලේ මම හමුදාවේ අයගෙ කොණ්ඩේ කැපුවේ ශත හැත්තෑපහ ගාණේ.කතුරයි පනාවයිමම ඒ දවස්වල දවසට රුපියල් හයක් හතක් හම්බ කළා. මට මතකයි රජරට රයිෆල් බළකායේ හිටපු සෙබළු දෙසීයකට විතර පනිෂ්මන්ට් එකක් දුන්නා. ඒ කාලේ හිටපු ලොකු මහත්තයා හැන්දෑවේ හතරට විතර මට කතා කරලා කිව්වා මෙන්න මේ අයගෙ තට්ටේ ගාන්න කියලා. එතකොට වේලාව හැන්දෑවේ හතරට විතර ඇති. හමුදාවේ උසස් නිලධාරින් වගේම සාමාන්‍ය අයත් පෝලිමේ ඇවිත් හිටියා. ඒ කාලේ දැන් වගේ මැෂින් තිබුණේ නැහැ. මගේ අතේ තිබුණේ කතුරයි පනාවයි දැලි පිහියයි විතරයි. මම පාන්දර පහ වන තුරු මේ නිලධාරීන්ගේ තට්ටේ ගෑවා.පාන්දර පහට විතර ජයවර්ධන සර් ඇවිත් ඇහුවා “කොහොමද පීටර් කපලා ඉවර ද?” කියලා.මම කිව්වා “ඔව් සර්” කියලා.“ගුඩ්” කියලා යන්න ගියා.පනිෂ්මන්ට් හම්බුණ කට්ටිය පාන්දරම දියතලාවට පිටත් කෙරුවා. එදා ඉඳලා මාසයක් මට නිවාඩු ලැබුණා. ඊට කාලෙකට පස්සේ මම දියතලාවෙත් ගියා. ඒත් වැඩි දවසක් හිටියේ නැහැ. ආයෙමත් ආවා.”පීටර් අයියාට දින වකවානු මතක නැත. එහෙත් අතීතය හොඳින් මතකය. ඔහු දැන් හැත්තෑ හත් හැවිරිදි වියේ පසුවෙයි. වසර ගණනාවක් හමුදාවේ කොණ්ඩය කැපුව ද එය ස්ථිර රැකියාවක් නොවූයේය. එය ස්ථිර කර ගැනීමට ද ඔහුට උවමනා නොවීය.“ගජබා රෙජිමේන්තුව පටන් ගත්තේ එක්දහස් නවසිය අසුතුන අවුරුද්දේ. එදා සිට 2010 අවුරුද්ද වනතුරු ගජබා රෙජිමේන්තුවේ හිටියා. මේ මහත්තුරු මට හොඳින් සැලකුවා. කන්න බොන්න දුන්නා. මුල්ම කාලේ කොණ්ඩේ කැපුවත් නැතත් මට එක්කෙනෙකුගෙන් මාසෙකට රුපියල් දෙකක් ලැබුණා. ඒ අනුව මට මාසෙට රුපියල් හයසියයක් අටසියයක් ලැබුණා.ඒත් පහුවෙනකොට මම කොණ්ඩේ කැපුවේ රුපියල් හතළිහ ගාණේ. මට මතකයි දැන් ආරක්ෂක ලේකම් හැටියට කටයුතු කරන ගෝඨාභය මහත්තයා ඒ කාලේ මේජර්. ඒ මහත්තයගෙත් මම කොණ්ඩේ කපලා තියෙනවා. මට ඉතාම හොඳින් සැලකුවා. අපේ ගෙදරත් තුන් වතාවක් විතර ඇවිත් තියෙනවා. ඒ දවස්වල මම දැනගෙන හිටියේ නැහැ ගෝඨාභය මහත්තයා කියන්නේ හරියටම කාගේ කවුද කියලා. නමුත් දැන් ඒ මහත්තයා ඉන්න තත්ත්වය ගැන මට හරි සතුටුයි. ආඩම්බරයි.සතුටු කඳුළුපීටර් අයියාගේ නෙතේ සතුටු කඳුළක් නැඟේ. ඒ සතුටු කඳුළ දකින ඔහුගේ බිරිඳ විමලා අමරසිංහගේ දෙනෙත් ද කඳුළෙන් දිළිසෙයි.ගජබා රෙජිමේන්තුවේ කොණ්ඩය කැපු පීටර් අයියා අපට හමුවූයේ සාලියපුර හමුදා කඳවුරේදීය. අපි ඔහු පිළිබඳව අතීතය සොයන්නට එහි ගියෙමු. එහෙත් පීටර් අයියා දැන් එහි සේවයේ නැත.ඔහු වයෝවෘද්ධය. එහෙත් අප එන ආරංචියට පීටර් අයියා තම බිරිඳ ද සමඟ එහි පැමිණ සිටියේය.“ආ පීටර් අයියා කොහොම ද? ඉතිං.”“පීටර් අන්කල් හුඟ දවසකින්”පීටර් අයියා දකින ඇතැමකු තම රාජකාරි ගමන මොහොතකට නවතා ඔහු හා ආගිය තොරතුරු විමසති. එවිට පීටර් අයියා මුව හසරැල්ලක් සමඟ තුටු කඳුළක් මතුවේ.මං මේකේ හිටපු හැමෝගෙම වගේ කොණ්ඩේ කැපුවා. මේජර් විජය විමලරත්න මහත්තයගෙත් කොණ්ඩේ කපලා තියෙනවා.අද මට රස්සාව කරගන්න හැටියක් නැහැ. මාසිකව අතට මුදලක් නැහැ. ජීවත් වෙන්න අමාරුයි. ඒත් මම ඒ කාලේ ගෝඨාභය මහත්තයා කියපු දේ ඇහුවනම් මේ දේ වෙන්නේ නැහැ. එතුමා මට ඒ කාලෙම කිව්වා සිවිල් අංශයට බැඳෙන්න කියලා. ඒත් මම එහෙම බැඳුණේ නැහැ. ඒ කාලේ මගෙ අතමිට සරුයි. හොඳට කන්න බොන්න හම්බ වුණා. ඒ කාලේ මහත්තුරුන්ට හම්බ වෙන සිගරට්වලින් මටත් පැකට් දෙක තුනක් ලැබුණා. ගෝඨාභය මහත්තයා කවදාවත් සිගරට් ඉරුවේ නැහැ. ඒ මහත්තයා හැමදාම සිගරට් බණ්ඩල් මගේ අතට දුන්නේ.යුද්ධය පැවැති සමයේ පීටර් අයියා ගජබා රෙජිමේන්තුව සමඟ යුද්ධය පැවැති උතුරු නැඟෙනහිර බොහෝ පළාත්වලට ගියේය. යුදබිමේ සිටි ගජබා බළඇණියේ සෙබළුන්ගේ පමණක් නොව නිලධාරීන්ගේ කොණ්ඩය කැපුණේ ද ඔහු අතිනි.හමුදා මහත්තුරු උතුරට යන්න කලින් මා ලවා කොණ්ඩය කප්පවා ගන්නවා. මම ඒ අයගේ කොණ්ඩේ කපලා ඔලුව මසාජ් කරනවා. මහත්තුරු ඒකට හරි මනාපයි. ඒත් ඒ ගිය මහත්තුරු අතරින් සමහරු යුද බිමේදී මැරුණා. ලොකු මහත්තුරු මට කියනවා පීටර් අහවලා ඊයේ මැරුණනේ කියලා. මට ඒ වෙලාවට පුදුම දුකක් දැනුණේ. ලොකු සර්ලා, පොඩි සර්ලා, මයෙ දරුවෝ වගෙයි. ඒ අය මැරුණම මගෙ හිතට අමාරුයි. දැනුත් මට මතක් වෙනකොට වාවන්නේ නැහැ. (ඔහු දෑස් පිස දමමින් හැඬුම වළකා ගන්නට වෙර දරයි) ඒ දවස්වල මට මතකයි සර්ලට හදිස්සියේම යාපනේ යන්න වුණොත් මාව රෑට ගෙන්නලා හරි කොණ්ඩේ කප්පවා ගන්නවා.”පීටර් අයියා යුද සමයේ බොහෝ ප්‍රදේශවලට ගියේය. ඒ ගිය ගමන්වලදී ඔහු බිහිසුණු අත්දැකීමකට ද මුහුණ පෑවේය.“ඒ කාලේ අපි යාපනේට ගියේ හෙලිකොප්ටරයෙන්. දවසක් මම තොණ්ඩමනාරුවලට ගියා. එදා අඟහරුවාදා දවසක් කියලා මතකයි. ට්‍රැක්ටර්වල බඩු පටවලා හමුදාවේ මහත්තුරු සමඟ මමත් පයින් යනවා. ඒ යන ගමනේදී කොටි අපිට ගැහුවා. සර්ලා මාව ගහක් අයිනට දැම්මා. සර්ලා කිව්වා මට එළියට එන්න එපා කියලා. පැය දෙකක් විතර මම ගහ අස්සේ හිටියා. ටික වේලාවකින් පලාලි වලින් හෙලිකොප්ටර් තුනක් ඇවිත් ගැහුවා. ජෙනරල් ප්‍රනාන්දු සර් තමයි ඒ කාලේ හිටියේ. එදා මට බයකුත් දැනුණා. ඒ වගේම අපේ සර්ලා ගැන හරි ආඩම්බරයක් දැනුණා.”අමාරු කාලයක්“මම හමුදාවේ මහත්තුරුන්ගේ කොණ්ඩය කපන කාලේ අතමිට සරුවට හිටියා. අපි ගෙවල් දොරවල් හදාගෙන හිටියා. දරුවන්ට උගන්වා ගත්තා. ඒත් මම ලෙඩ වුණාට පස්සේ බොහොම අමාරු කාලයක් උදා වුණේ. පදිංචි වෙලා හිටපු ගේ විකුණුවා. ඉඩමෙන් කොටසක් විකුණුවා. දැන් ඉන්නේ එක කාමරයක් විතරක් හදාගෙන.”පීටර් අයියා අද දිවි ගෙවන්නේ බොහෝ බැරි අමාරුකම් මධ්‍යයේය. මේ අමාරුකම් හොඳින්ම කියන්නට දන්නේ පීටර් අයියාගේ බිරිඳ වන හැත්තෑ හතර හැවිරිදි විමලා ය.“මම මෙයා එක්ක විවාහ වුණේ අවුරුදු දහඅටේදී. අපේ තාත්තලා දෙන්නා හරි යාළුවෝ. ඒ යාළුකමට තමයි මේ මංගල යෝජනාව ගෙනාවේ. අපේ ගෙදර සහෝදර සහෝදරියෝ කැමැති වුණේ නැහැ. විවාහයෙන් පස්සේ අපි තනි වුණා. ඒත් මෙයා කොණ්ඩෙ කපන රස්සාව කරලා දියුණු වුණා. අපිට ඒ කාලේ රජයෙන් ඉඩමක් ලැබුණා. දැන් ඒ ඉඩමෙන් කොටසයි තියෙන්නේ. පුත්තු පස්දෙනෙකුයි දුවෙකුයි ඉන්නවා. ඒත්.... ඇය ඉකි බිඳින්නට වූවාය. දරුවන් ඔවුන් බලන්නට එන්නේ නැති හැඩය. එහෙත් මේ දෙමහල්ලෝ බැරි අමාරුකම් මධ්‍යයේ වුවද සතුටින් ජීවත් වෙති. ඉකුත් දිනෙක මේ බැරි අමාරුකම් පිළිබඳව විමලා ගජබා රෙජිමේන්තුවට හා ආරක්ෂක ලේකම්තුමාට ද ලිඛිතව දැනුම් දුන්නේය. ඒ අනුව පසුගිය දිනෙක සාලියපුර ගජබා රෙජිමේන්තුවේ දී පීටර් යුවළ කැඳවා ආරක්ෂක ලේකම්තුමාගේ ප්‍රධානත්වයෙන් පුංචි උත්සවයක් පැවැත්වීය. එහිදී පීටර් අයියාට රුපියල් ලක්ෂ දෙකක මුදල් පරිත්‍යාගයක් ද කැරිණි.දැන් යුද්ධය අවසානය. ගජබා රෙජිමේන්තුව ද යම් තරමකට නිවාඩු පාඩුවේ සිටී. පීටර් අයියාට කෘතගුණ දැක්වීම පිළිබඳව සාලියපුර ගජබා රෙජිමේන්තුවේ අණදෙන නිළධාරී කර්නල් රංජන් ළමාහේවාගේ මහතා මෙසේ පැවැසුවේය.මම හමුදාවට බැඳුණේ එක්දහස් නවසිය අසූහයේ.මම පීටර් අන්කල් හඳුනගත්තේ අසූහතේ අවුරුද්දේ වගේ ඉඳලා. ඒ කාලේ පීටර් අන්කල් ඇන්දේ සුදු සරමයි සුදු කමිසයයි.අපි නොදන්නා අතීතයක් පීටර් අන්කල් දන්නවා. ඔහු ඒ කාලේ මගෙත් කොණ්ඩේ කපලා තිබෙනවා. යුද්දේ ඉවර වුණාට පස්සේ තමයි පීටර් අන්කල් මෙහෙන් ගියේ. ඔහු දැන් ඉන්නේ අසනීප තත්ත්වයෙන්. අපි ඔහුට රුපියල් ලක්ෂ දෙකක මුදලක් පරිත්‍යාග කළා. ඒ අවස්ථාව සංවිධානය කෙරුණේ ආරක්ෂක ලේකම් ගෝඨාභය රාජපක්ෂ මහතාගේ ප්‍රධානත්වයෙන්.අපූරු දවසක්පීටර් අන්කල්ට එදා හරි අපූරු දවසක් වෙන්නැති . ඔහු මේ රෙජිමන්ට් එකේ ඉහළ නිලධාරීන්ගේ පවා කොණ්ඩය කපා තිබෙනවා.පීටර් අයියා හා විමලා වෙසෙන පුලියන්කුලම නිවෙසට ද අපි ගියෙමු. පීටර් අයියාට දැන් ඉස්සර තරම් සවිශක්තිය නැත. ඔහු ඇවිදින්නේ හැරමිටි වාරුවෙනි. එසේ වුවත් අතීතයේ තමා ඉටු කළ මෙහෙය පිළිබඳ අභිමානයක් ඔහුට තිබේ.(විශේෂ ස්තූතිය - යුද හමුදා මාධ්‍ය ප්‍රකාශක බ්‍රිගේඩියර් රුවන් වනිගසූරිය මහතාට)ඉනෝකා සමරවික්‍රමඡායාරූපවිමල් කරුණාතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>09</month>
      <day>09</day>
    </date>
    <link>http://www.silumina.lk/2012/09/09/_art.asp?fn=af1209092</link>
    <topic>කපිලවස්තු සර්වඥ ධාතූන් කැණීම් කරන විට මාත් එතැන හිටියා</topic>
    <author>රමණී සුබසිංහ</author>
    <content>තැන තැන ඉදිවන දන්සල්ය. ගෙයක් ගෙයක් පාසා, මංමාවත් පුරා සුළඟේ ලෙළදෙන බොදු ධජ පතාකයන්ය. සිව් දිග ජනී ජනයා බුද්ධාලම්භන ප්‍රීතියෙන් ඇළලී ගොසිනි. ලක්දිවට පස්වැනි වරටත් බුදුන් වහන්සේ වැඩියාක් මෙනි. ශ්‍රී සර්වඥධාතූන් වහන්සේ දැක වන්දනා මාන කර ගන්නට ඒ ඒ විහාරස්ථාන කරා පහන් සිතින් ඇදී එන ජන ගංගාව කිලෝමීටර් දහයක් පහළොවක් තරම් දිවෙන පෝළිම්වලට එක්වෙති. බාල, මහලු, තරුණ කොයි කවුරුත් සුදෝසුදු වතින් සැරසී ශ්‍රී සර්වඥ ධාතුන් වහන්සේ දැකගන්නට එන මේ ගමන අතිශයින් ම රමණීය ය. පහන් සිත් උපදවන සුළුය.දස දහස් සංඛ්‍යාත ලාංකේය බොදු ජනතාවට මෙසේ ශ්‍රී සර්වඥ ධාතුන් වහන්සේ වැඳපුදා ගැනීමේ උදාරතර පින්බර අවස්ථාව උදා වූයේ මහින්ද රාජපක්ෂ ජනාධිපතිතුමා විසින් ඉන්දීය අගමැති මන්මෝහන් සිං මහතාගෙන් කරන ලද සුවිශේෂී ඉල්ලීමකට අනුව සර්වඥ ධාතුන් වහන්සේ මෙරටට වැඩම කරවීම නිසාය.ඒ පසුගිය මස (අගෝස්තු) 19 වැනි දා ය. එදා සිට මේ මස පස්වැනිදා දක්වා දිවයිනේ විහාරස්ථාන හතක දී ප්‍රදර්ශනය කිරීමට නියමිතව තිබූ සර්වඥ ධාතුන් වහන්සේ ප්‍රදර්ශන කාලය මේ මස 11 වැනිදා දක්වා දීර්ඝ කර තිබේ. ඒ සුවහසක් බොදු ජනතාව ගේ බලවත් ඉල්ලීම නිසා ය.එසේ ශ්‍රී සර්වඥ ධාතුන් වහන්සේ දැක වන්දනාමාන කරගන්නට බොදු ජනතාව පුල පුලා බලා සිටිය දී පිරිස් ශ්‍රී සර්වඥ ධාතුන් වහන්සේ පිළිබඳ අසත්‍ය පතුරුවා හරින්නට තරම් නිහීන වූ අවස්ථා පිළිබඳව ද අසන්නට ලැබේ.මේ පිළිබඳව වඩාත් කනගාටුවට පත්වූ දේදුනුපිටියේ සෝමරතන හිමියෝ මීට දින කිහිපයකට පෙර සිළුමිණට කතා කළහ. ඒ කපිලවස්තුපුර සර්වඥ ධාතුන් වහන්සේ සොයා කැණීම් කළ අවස්ථාවේ, එහි සිටි දැනට ජීවතුන් අතර සිටිනා එකම ශ්‍රී ලාංකික බෞද්ධ භික්ෂූන් වහන්සේ ලෙසිනි.උන්වහන්සේ සර්වඥ ධාතුන් වහන්සේ මතු කරගන්නා අවස්ථාව සියැසින් දුටුවහ. ඒ අසිරිමත් මොහොත පිළිබඳව උන්වහන්සේ මෙසේ විස්තර කළහ.”සම්බුද්ධ පරිනිර්වාණයෙන් පස්සේ ශ්‍රී දේහය ආදාහනය කොට ශේෂ වූ සර්වඥ ධාතු බෙදා දුන්නේ ද්‍රෝණ කියන බමුණා. රජ දරුවන් අටදෙනකු අතරේ බෙදා දුන්න ධාතුන් වහන්සේ අතර කපිලවස්තු රජදරුවන්ට ලැබුණු ධාතුන් වහන්සේ තැන්පත් කර චෛත්‍යයක් ඉදි කෙරුණා. දැන් ‘ප්‍රිපාවා’, ‘ගණවරියා’ නමින් හැඳින්වෙන්නේ එදා කපිලවස්තුවයි.ඉතින් කපිලවස්තුවේ රජ දරුවෝ මෙසේ ඉදිකළ චෛත්‍යයේ සර්වඥ ධාතුන් වහන්සේ තැන්පත් කොට තිබෙන බවට පසු කලෙක ඒ කියන්නේ මීට අවුරුදු 113ට මත්තෙන් නිවැරැදි තොරතුරු ඉදිරිපත් කළේ ඒ කාලේ ඉන්දීය පුරාවිද්‍යා දෙපාර්තමේන්තුවේ හිටපු පළමු අධ්‍යක්ෂ ජනරාල්වරයා ශ්‍රීමත් ඇලෙක්සැන්ඩර් කනිංහැම් මහත්තයා. ඉතින් ඒ මහත්තයා හෙළි කළ තොරතුරු අනුව සර්වඥ ධාතුන් වහන්සේ සොයා කැණීම් කටයුතු ආරම්භ කළේ 70 දශකයේ මුල් අවුරුදු කීපයේ.ඒ කාලේ මම හිටියේ ඉන්දියාවේ ලක්නව්වල. ඒ අවස්ථාවට සහභාගි වෙන්නට මටත් ආරාධනාවක් ලැබුණා. මැටිවල සංඝරක්ඛිත හාමුදුරුවොයි, නොයෙල් පීරිස් කියන ගිහි ඇත්තෙකුයි, මමයි, ලක්නව්වල ඉඳලා හැම දාම මේ කැණීම් කරන තැනට එනවා.කැණීම් බාරව හිටිය ප්‍රධානියා ඉන්දියාවේ පුරාවිද්‍යා දෙපාර්තමේන්තුවේ ‘සිරිවාස්තම්’ කියන නිලධාරියා. කැණීම් කරන්න මාස කීපයකට පෙර එතුමා අප මුණගැහුණා. සර්වඥ ධාතුන් වහන්සේ ගැන බෞද්ධ සාහිත්‍යයේ එන තොරතුරු ගැන බොහෝ විස්තර කතා කළා.ඉතින් කැණීම් ආරම්භ වුණාට පස්සේ මුලින්ම හමුවුණේ සුද්ධෝදන රජතුමා ගේ මාලිගාවේ නටබුන්. එතැනදී ලැබෙන පුරා වස්තු ටෙන්ට් එකකට එකතු කළා. තවත් කැණීම් කරද්දි සිදුහත් කුමාරයා වෙනුවෙන් ඉදිකළ, රම්‍ය, සුරම්‍ය, සුබ මාලිගා තුනේ නටබුන් හමුවුණා. නීග්‍රෝධාරාමයත් ඒ ළඟම තිබුණා. ඒ නටබුන් අතරේ එක එක වර්ගයේ මුද්‍රා තිබුණා. සමහරක ‘ඕම් දේව පුත්‍ර විහාරේ කපිල වස්තු භික්ඛු සංඝස්ස’ කියල සටහන් කර තිබුණා.ඒ කියන්නේ ‘මේ පූජා කිරීම කපිලවස්තු භික්ෂූන් වහන්සේලාටයි’ කියලයි. මේ නටබුන් තිබූ තැන ඉඳලා තවත් කිලෝමීටර් කාලක් පමණ දුරින් තමයි සර්වඥ ධාතුන් වහන්සේ වැඩ සිටිය බව කියන චෛත්‍යය තිබුණේ. චෛත්‍යය පාදා ගත්තට පස්සේ ඊට නැෙඟනහිර පැත්තෙන් ඇතුළට කැණීම් කළා. මැටිවල සංඝරක්ඛිත හාමුදුරුවොයි මමයි මේ හැම දවසකම මහා සමය සූත්‍රය සජ්ඣායනා කළා.එදා පසළොස්වක පෝය දවසක්. ලස්සනට හඳ පායලා. හඳ වටේට බොහොම දීප්තිමත් විදිහට රැස් වළල්ලක් විහිදිලා. අපි පිරිත් කිව්වා. හැමදෙනාම සතුටට පත් කරමින් සර්වඥ ධාතුන් වහන්සේ තැන්පත් කර තිබුණු කරඬුව මතුවුණා. ඒ සර්වඥ ධාතුන් වහන්සේ බව බ්‍රාහ්මී අක්ෂරයෙන් සටහන් කර තිබුණා. එදා මේ ධාතුන් වහන්සේ දිල්ලි නුවර කෞතුකාගාරයට ගෙන ගොස් එහි තැන්පත් කළා. මේ අසිරිමත් සිදුවීම සිහිවන හැම මොහොතකම එදා වගේම අදත් මගේ සිත බුද්ධාලම්භන ප්‍රීතියෙන් අමන්දානන්දයට පත්වෙනවා. මේ අප ගේ ශාස්තෘවරයාණන් වහන්සේ ගේ සර්වඥ ධාතුන් බවට කිසිදු සැකයක් නෑ”.දේදුනුපිටියේ සෝමරතන හිමියන් ඉන්දියාවේ ධර්ම ප්‍රචාරක කටයුතු සඳහා ප්‍රථම වරට වැඩම කරන්නේ 1960 වසරේදීය. ඒ ඉන්දියාවේ ලක්නව් බෞද්ධ විහාරය භාරව සිටි ගලගෙදර පඤ්ඤානන්ද හිමියන් ගේ ඉල්ලීමක් පරිදිය. 1972න් පසු ඇරැඹෙන ධර්ම ප්‍රචාරක කටයුතුවල දී ඉන්දියාව පුරා සංචාරය කිරීමේ අවස්ථාව සෝමරතන හිමියන්ට උදාවිය.1975 දී සම්පූර්ණානන්ද විශ්වවිද්‍යාලයේ කථකාචාර්යවරයකු ලෙස වැඩ භාරගත් උන්වහන්සේ පසුව ස්ථිර කථිකාචාර්ය පදවිය ද ලබා 1985 වන තුරුම එහි සේවයේ නිරත වූහ. 1985 දී ඉන් විශ්‍රාම ලැබ ඉන්පසුව සැවැත් නුවර වැඩ වෙසෙමින් දඹදිව පුරා ධර්ම චාරිකාවේ නිරත වූහ.කුල දරුවන් සඟ සසුනට එක්කරමින් එහි දී උන්වහන්සේ කළ සේවය අප්‍රමාණය.2003 වසරේදී නැවත ලංකාවට වැඩම කළ දේදුනුපිටියේ සෝමරතන හිමියෝ අද මහනුවර දේදුනුපිටිය විහාරයේ වැඩ වෙසෙති. අසූඅට වැනි වියේ පසුවන උන්වහන්සේ තමන්ගේ ධාර්මික ජීවිතය ගැනත්, ශාසනික සේවය පිළිබඳවත් නිහතමානී සතුටින් පසුවෙති.රමණී සුබසිංහඡායාරූපය - සුදම් ගුණසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>09</month>
      <day>09</day>
    </date>
    <link>http://www.silumina.lk/2012/09/09/_art.asp?fn=af1209093</link>
    <topic>සසුනත් රටත් ගොඩනැඟීමට දිවියම කැපකළ මඬිහේ මහනාහිමි</topic>
    <author/>
    <content>මඩිහේ ශ්‍රී පඤ්ඤාසීහ මහානාහිමියෝ අපවත් වී සැප්තැම්බර් 8 වැනිදාට පුරා වසර 9 ක් සැපිරේ. මේ ලිපිය ඒ නිමිත්තෙනි.කවර රටක වුවද දුර්ලභ ගණයේ පුද්ගලයන් පහළ වන්නේ කලාතුරකිනි. ඒ ඒ රට රාජ්‍යවල පහළ වන එවන් සුවිශේෂ ගුණාංගයන් ගෙන් පිරිපුන් වීරෝදාර පුද්ගලයෝ ගිහි පක්ෂයෙන් බැලුව ද, පැවිදි පක්ෂයෙන් බැලුව ද නායකත්වයට පත්වෙති. එබඳු නායකයන් නිසා ඒ ඒ රටවල් දියුණුවට පත්වීම නිතැතින් ම සිදුවන්නකි. එවන් අයුරින් සලකා බලන විට අපේ රටේත් කලින් කල වීරෝදාර පුද්ගලයන් පහළ වීමේ භාග්‍යය ලැබීම නිසා රට රැකුණු බව කිව යුතුව ඇත. එදා බුදුරජාණන් වහන්සේ වදාළ පරිදි - තමන් වහන්සේගේ ශ්‍රී සද්ධර්මය දිගු කලක් අඛණ්ඩව පවතින්නේ ශ්‍රී ලංකාද්වීපයෙහි බව සනාථ කරමිනි. ශාසනය රැකගැනීමට අපේ ඉතිහාසය පුරා ම නැණ නුවණින් යුත් ධෛර්යවන්ත ගිහි පැවිදි උතුමෝ පහළ වූහ.අපේ බෞද්ධ ඉතිහාසය දක්වන පරිදි අනුරාධපුර - පොළොන්නරු - දඹදෙණි - කෝට්ටේ - මහනුවර ආදි වකවානුවල සුවිශේෂ පැවිදි උතුමෝ ද රාජ රාජ මහාමාත්‍යවරු ද පඬිවරු ද පහළ වූහ.කොළඹ යුගයේ පහළ වූ ශ්‍රේෂ්ඨ පැවිදි උතුමන් අතර හික්කඩුවේ ශ්‍රී සුමංගල - රත්මලානේ ශ්‍රී ධර්මාරාම - වස්කඩුවේ ශ්‍රී සුභූති - වැලිගම ශ්‍රී සුමංගල - මිගෙට්ටුවත්තේ ගුණානන්ද - පොල්වත්තේ බුද්ධදත්ත - කළුකොඳයාවේ ප්‍රඥාශේඛර - විදුරුපොල පියදස්සි - පැලෑනේ වජිරඤාණ - වලානේ සිද්ධාර්ථ - හේන්පිටගෙදර ඤාණසීහ - වැලිවිටියේ සෝරත - බද්දේගම විමලවංස ආදි ශ්‍රේෂ්ඨ පැවිදි උතුමන්ගේ ගණයෙහි ඉහළින් ම නමක් දිනා ගත්, සුපේශල ශික්ෂාකාමී යතිවරයාණන් වහන්සේ නමක් වශයෙන් අතිපූජනීය, මඩිහේ පඤ්ඤාසීහ උත්තරීතර මහා නායක ස්වාමීන්ද්‍රයාණන් වහන්සේ දක්වාලිය යුතුව තිබේ.වචනයේ පරිසමාප්ත්‍යර්ථයෙන් ම සීලාදී ගුණයන්ගෙන් පිරිපුන් මඩිහේ පඤ්ඤාසීහ මහනාහිමිපාණෝ පි‍්‍රයශීලී වචන ඇති, පිරුණු කරුණා හදවතකින් යුත් සම්බුද්ධ ශාසනය ගැන ඉමහත් ගෞරවයෙන් යුතු අප දන්නා කියන කාලයේ ජීවත් වූ ශ්‍රේෂ්ඨ ගණයේ යතිවරයාණන් වහන්සේ නමක් බව නො පැකිලව කිව හැකිව තිබේ. බෞද්ධ ජනතාව ගැන - සඟ සසුන ගැන පුදුමාකාර ලැදියාවකින් සිතන - කියන - ක්‍රියා කරන සංඝ පිතෘන් වහන්සේ නමක් වූ මෙතුමෝ පරිත්‍යාගශීලී බවින් ද අග්‍රගණ්‍යයහ. “මහා සංඝයා වහන්සේගේ දැන උගත්කම් - ත්‍රිපිටක ධර්මය හා භාෂාන්තර ඥානය නූතන ලෝකයට ඔබින අයුරින් සකස්කර නොගතහොත් අනාගත සඟ පරපුරට ලොවැ නැඟී සිටීමට නො හැකි වනු ඇත” යන දැඩි විශ්වාසයෙන් යුතුව ඊට අදාළ ප්‍රතිකර්ම යොදන ලදහ. මහරගම ශ්‍රී වජිරඥාන ධර්මායතනය වර්ෂ 1958 දී ආරම්භ කරන ලද්දේ එහි ප්‍රතිඵලයක් වශයෙනි. 1957 වර්ෂයේ දී දානපති ඩී. එල්. එෆ්. පේ‍්‍රද්‍රිස් මැතිතුමන් ප්‍රමුඛ සම්භාවනීය ප්‍රභූවරුන් පිරිසක් එකතු කොට “සාසන සේවක සමිතිය” ආරම්භ කරන ලදහ. මහරගම ධර්මායතනය පිහිටුවීමට සහ ලෝකයේ පෙර අපර දෙදිග රටවල් ගණනාවක පෘථුල ධර්මදූත සේවාවක් සාර්ථක ලෙස දියත් කිරීමට උන්වහන්සේට අවස්ථාව ලැබුණේ එහෙයිනි.මහරගම සිරි වජිරඥාන ධර්මායතනයෙන් කීර්තිමත් දැන උගත් තරුණ භික්ෂු පිරිසක් කලක් ගත වන විට බිහි වූහ. උන්වහන්සේලා දැනුදු දේශීය විදේශීය වශයෙන් ද ආගමික සහ ශාස්ත්‍රීය වශයෙන් ද සමාජ සේවාමය වශයෙන් ද පුළුල් සේවාවක් සිදු කරති. දැන උගත් ශිෂ්‍ය භික්ෂුන් වහන්සේ පනහකටත් වඩා බිහිකළ මෙතුමෝ - එහි අධ්‍යයනයට පැමිණි අනෙකුත් බාල තරුණ යතිවරයාණන් වහන්සේලා ද ශාසනානුලෝමික ගති පැවතුම්වලින් පිරිපුන් සඟ පිරිසක් බවට පත් කළහ. එහිලා උන්වහන්සේට අතහිත දී ක්‍රියා කළෝ - දැනට වයෝවෘද්ධව පසුවන ගෞරවාස්පද අම්පිටියේ රාහුල නාහිමිපාණෝ ය. රාහුල නාහිමිපාණන් වහන්සේගෙන් ලද සහාය නම් කිව නොහැකි තරම් අතිවිශාල බව මඩිහේ මහනාහිමිපාණන් වහන්සේ තුළ පැවති ළයාන්විත විශ්වාසයෙන් ම පැහැදිලි වන්නේ ය.භාෂා උන්නතිය පිණිස හා ශාසනෝන්නතිය පිණිස සිත් සතන් යොමුකළ ගරුතර මඩිහේ මහනාහිමිපාණෝ ගිහි පැවිදි මහා විද්වතුන්ගේ සහයෝගය ඇතුව - දැන උගත් තම ශිෂ්‍ය භික්ෂුන් වහන්සේලාට ද ප්‍රමුඛත්වය දී “පාලි - සංස්කෘත - සිංහල - ඉංගී‍්‍රසි මහා ශබ්දකෝෂය” ලිවීමට ආරම්භ කළහ. එසේම “ත්‍රිපිටක ධර්ම කෝෂය” ද 1970 වේ දී ලිවීමට ආරම්භ කළහ. පණ්ඩිත වලස්මුල්ලේ රතනසාර නාහිමි, ගුණපාල සේනාධීර සහ ඕල්කට් ගුණසේකර, රත්න විජයතුංග, ඩී. යූ. ආරියදාස, ආදි විද්වතුන් ද උන්වහන්සේට සහාය වූ බව කෘතඥතා පූර්වකව සඳහන් කළ යුතුව ඇත.පසුගිය දශක හත අටක කාලය පුරා රටේ ඇතිවුණ ජාතික ආගමික ප්‍රශ්නවල දී ජනමාධ්‍යයට නිතර ලිපි ලේඛන සපයමින් ඒ ඒ වකවානුවල බලයට පත්වූ රාජ්‍ය නායක - නායිකාවන් සහ පොදු මහජනතාව දැනුම්වත් කිරීමෙහි - ඔවුනට මඟ පෙන්වීමෙහි මූලිකත්වය ගත්තේ මඩිහේ ශ්‍රී පඤ්ඤාසීහ මහානායක ස්වාමීන්ද්‍රයාණන් වහන්සේ ය. සිල්වත්කම නිසාත් ගුණවත්කම නිසාත් හදවත පුරා පැවති මහා කරුණාව නිසාත්, සාංසාරික පුණ්‍ය මහිමය නිසාත් කවර රටක කවර තැනකට ගිය ද, අන් සැමදෙනා අතරින් චිත්තාකර්ෂණීය ස්වරූපයකින් අනූන වූ මුන් වහන්සේට දේශීය විදේශීය බෞද්ධයන් ගෙන් ලැබුණ සෑම ලාභ ප්‍රයෝජනයක් ම මහත් වූ ලැදිකමකින් යුතුව සාසනික සේවාව සඳහා ම කැප කළහ.උන්වහන්සේගේ අසීමිත ගුණයන්ට ගරු කළ පණ්ඩිත ශිරෝමණි බළන්ගොඩ ආනන්ද මෛත්‍රෙය, රේරුකානේ චන්දවිමල, අහුන්ගල්ලේ විමලනන්දි තිස්ස, කන්දෙගෙදර සුමනවංස, ඇස්වත්තේ පේමරතන, පණ්ඩිත තලල්ලේ ධම්මානන්ද ආදි සංඝ පීතෘන් වහන්සේ ප්‍රමුඛ ශ්‍රී ලංකා අමරපුර නිකායික මහා සංඝයා වහන්සේගේ පූර්ණ අනුමැතිය පරිදි මඩිහේ පඤ්ඤාසීහ මහනාහිමි උත්තරීතර මහානායක පදවියට ද පත්කරගන්නා ලදහ. උන්වහන්සේගේ නම සංඝ සභාවට ඉදිරිපත් කරන ලද්දේ අතිපූජනීය බළන්ගොඩ ආනන්ද මෛත්‍රෙය නාහිමිපාණන් වහන්සේ විසිනි. මෙවන් උසස් තනතුරු දරමින් වචනයේ පරිසමාප්ත්‍යර්ථයෙන් ම බුද්ධ පුත්‍රයාණන් වහන්සේ නමක් වූ මඩිහේ ශ්‍රී පඤ්ඤාසීහ උත්තරීතර මහානායක ස්වාමින්ද්‍රයාණන් වහන්සේට උන්වහන්සේ පතන බෝධියකින් නිවන් සම්පත් ලැබේවා යි ප්‍රාර්ථනා කරම්හ.අපවත් වී වසර 9 ක් සැපිරීම නිමිත්තෙන් උන්වහන්සේගේ ප්‍රතිමාවක් ද මාතර දී විවෘත කෙරේ.ශ්‍රී ලංකා අමරපුර මහා සංඝ සභාවේ සභාපති,අග්ගමහා පණ්ඩිත,කොටුගොඩ ධම්මාවාසඅනුනාහිමිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>09</month>
      <day>09</day>
    </date>
    <link>http://www.silumina.lk/2012/09/09/_art.asp?fn=af1209094</link>
    <topic>මිනිසා හදා රට හැදීමට පිළිවෙත් පිරූ මහ නාහිමියෝ</topic>
    <author/>
    <content>ජාතික, ආගමික, සමාජයීය, දේශපාලන හා ආර්ථික යන සියලු අංශ පිළිබඳ හසල දැනුමක් හා අවබෝධයක් ඇති ස්වාමීන් වහන්සේ පිරිස ඉතා අල්පය.ඒ උතුම් නාහිමිවරු අතර මුල් තැන්හිලා සැලකිය හැකි උත්තරීතර හිමි නමක් ලෙස මඩිහේ පඤ්ඤාසිහ මහ නාහිමියන් හැඳින්විය හැකිය.මිනිසාගේ මූලික ගුණාත්මක වර්ධනය තුළින් මුළුමහත් සමාජය සංවර්ධනය කළ හැකි බව උන්වහන්සේගේ විශ්වාසය විය. “මිනිසා හදා රට හදමු” යන උන්වහන්සේගේ ආදර්ශ පාඨයෙන් මේ බව හොඳින් පැහැදිලි වේ. බෞද්ධාගමික ප්‍රතිපත්තිවලට අනුව ජීවත් වෙමින් ආර්ථික, අධ්‍යාපනික, සෞඛ්‍ය හා සදාචාරය යන අංශවලින් මිනිසා උසස් මට්ටමකට ගෙන ඒමට උන්වහන්සේ කටයුතු කළහ. මිනිසුන් එසේ සංවර්ධනය වන විට සමාජය ද ඒ අනුව සංවර්ධනය වන බව උන්වහන්සේ විශ්වාස කළහ.බුද්ධ ශාසන කොමිෂන් සභාවේ සාමාජිකයෙකු ලෙස රට පුරා ඇවිද විවිධ ජන කොටස් හමුවී ඔවුන්ගේ ගැටලු පිළිබඳව උන්වහන්සේ ලත් අවබෝධය මෙම සමාජ සංවර්ධන ක්‍රියාවලිය මෙහෙයවීම සඳහා උන්වහන්සේට බොහෝ උපකාරී විය. ඒ අනුව සමාජ සංවර්ධනය පිළිබඳ උසස් සේවාවක් කර සමාජය යහමඟට ගෙන ඒමට උන්වහන්සේ ඉමහත් වෙහෙසක් දැරූහ.බෞද්ධ දර්ශනය පදනම් කොටගත් සංවර්ධනයක් බිහි කිරීම සඳහා උන්වහන්සේ ධර්මවිජය සමාජය 1977 දී ආරම්භ කළ සේක. මෙම සමාජයේ මූලික තේමාව වූයේ පුද්ගලාන්තර සමගිය හා සහජීවනය සමඟ ආර්ථික - අධ්‍යාපන - සෞඛ්‍ය - සදාචාර යන සතරාකාර සංවර්ධනය මඟින් ශ්‍රී ලංකාව ධර්මද්වීපයක් හා පෙරදිග ධාන්‍යාගාරයක් බවට පත්කිරීමයි.ධර්මවිජය සමාජය පිළිබඳ සංකල්පය තෛ‍්‍රනිකායික මහානායක හිමිවරුන්ගේ සහභාගිත්වයෙන් දීප ව්‍යාප්ත කිරීම සඳහා 1983 වසරේ සිට දිවයිනේ විහාරස්ථාන ආශ්‍රය කරගෙන ධර්මවිජය සමාජ පිහිටුවා එහි මූලස්ථානය ලෙස ධර්මවිජය පදනම පිහිටුවා බෞද්ධ රාජ්‍ය නොවන සංවිධානයක් ලෙස ලියාපදිංචි කරන ලදී.“ධර්මවිජය පදනම 1987 වසරේ අපේ‍්‍රල් මස පවත්වන ලද බෞද්ධ අධ්‍යාපන ක්‍රමයක මූලධර්ම හා සංයුතිය” පිළිබඳ සම්මන්ත්‍රණයේ දී ළදරු වැඩපිළිවෙළක අවශ්‍යතාව පැහැදිලි වූ බැවින් “ළදරු ගුරු සෙවණ උපදෙස් මාලාව සහ අත්පොත” එළිදක්වා එමඟින් කුඩා කල සිටම බෞද්ධ පරිසරයක ආදර්ශවත් ලෙස මනා පැවතුම් ඇතිව කායික හා මානසික සුවතාවයෙන් යුතු දරුවෙකු සකස් කිරීමට මාර්ගෝපදේශකත්වය සපයා ඇත. ගුරුවරුන් හා වැඩිහිටියන් දැනුම්වත් කිරීම එහි කාර්යභාරය යි. මෙය ද නාහිමිගේ වැදගත් සේවයකි.ධර්මවිජය සමාජ පවත්නා සෑම විහාරස්ථානයකම කියවීම් මධ්‍යස්ථාන පිහිටුවීම මඟින් දරුවාගේ ආකල්ප හා කුසලතා ඔප් නංවා රට - දැය - සමයට වැඩැති යහපත් පුරවැසියකු බිහි කිරීමට පදනම සකස් කෙරිණ.රජය හා ස්වේච්ඡා සංවිධාන සමඟ එක්ව ශ්‍රී ලංකාවේ මන්දපෝෂණය පිටුදැකීමට හා ශාරීරික මානසික ඌනතා මඟ හැරවීමට අවශ්‍ය දැනුම්වත් කිරීම ධර්මවිජය සමාජ මට්ටමින් පවත්වන ලද අතර ගම් මට්ටමින් පෝෂණ කඳවුරු පවත්වා පෝෂණය ඉහළ නැංවීමට කටයුතු කරන ලද අතර ධර්මවිජය සමාජ මඟින් දරුවන් අතර කොළ කැඳ භාවිතය ප්‍රවර්ධනය කිරීමට ද කටයුතු කරන ලදී.“තමන්ගේ සුව පහසුව අතහැර ඉතිරි කරගන්නා මුදල් ආපදාවට පත්වූවන් වෙනුවෙන් පරිත්‍යාග කිරීමට කටයුතු කරන ලදී. මේ යටතේ සතියකට වරක් තමාගේ කෑම වේලක් නතර කර එදින කෑම ගත්තා නම් වැය වෙන මුදල පරාර්ථය සඳහා වෙන්කොට මේ අරමුදල තර කිරීමට කටයුතු යොදන ලදී.”“අසරණ සරණ” වැඩසටහන යටතේ සෑම පෝය දිනකම ආධාර උපකාර අවශ්‍ය අය කැඳවා උන්වහන්සේගේ අතින්ම ඔවුන්ගේ අවශ්‍යතා සපයනු ලැබීය. හිසට සෙවණක් නොමැති අයට නිවාස සාදා දීමේ වැඩසටහනක් ද ක්‍රියාත්මක කළ සේක.මහරගම සිරි වජිරඤාණ ධර්මායතනයේ තරුණ ශීල සමාදානයේ තරුණ පිරිස් සම්බන්ධ කරගෙන, මහරගම පිළිකා රෝහල, වික්ටෝරියා නිවාසය සහ පිට පළාත්වල රෝහල් පිළිසකර කිරීමේ වැඩසටහනක් සෑම මසකම ක්‍රියාත්මක කළ සේක.රෝහල්වල රෝගීන් මානසිකව සුවපත් කිරීම උදෙසා විවිධ වැඩසටහන් ක්‍රියාත්මක කෙරිණි.ශ්‍රී ලාංකික තරුණ තරුණියන් බෞද්ධ පරිසරයක් තුළ සංවර්ධනය කිරීමේ අරමුණින් මඩිහේ නාහිමියන් විසින් 1960 දශකයේ දී තුරුණු සවිය වැඩසටහන ආරම්භ කරන ලදී. එම සංවිධානය උන්වහන්සේ විසින් හඳුන්වා දී ඇත්තේ තමන්ටත් අනුන්ටත් හිත සුව සඳහා තරුණ ශක්තිය යොදවන්නට පුහුණු කරවා තරුණ තරුණියන්ගේ අනාගත ජීවිත ආලෝක කරන වැඩපිළිවෙළක් ලෙසය. එම සංවිධානයට බැඳෙන තරුණ තරුණියන් ප්‍රතිඥාවක් ලබාදිය යුතු අතර දසවිධ ප්‍රතිපත්තියක් පිළිපැදීමට ද එකඟ විය යුතු විය.බාලදක්ෂ සංවිධානයක ලක්ෂණවලින් යුක්ත වූ මෙම වැඩසටහන සාමූහික ක්‍රියා, පරිසරය හඳුනා ගැනීම, සෞඛ්‍යය, හදිසි අනතුරු, ප්‍රථමාධාර, වගා කිරීම හා සංවර්ධනය, සදාචාර සම්පන්න භාවය හා සාමය වැනි තේමා යටතේ සිදු කරන ලද ක්‍රියාකාරකම්වලින් සමන්විත විය. එමඟින් සාක්ෂාත් කර ගැනීමට බලාපොරොත්තු වූ තේමාව වූයේ “සමාජ පරිවර්තනයකට නව මඟක්” යන්නය.“පන්සිල් රකින සමාජයක් ගොඩනැඟීමේ” තේමාව මුල් කරගෙන මිනිසුන්ගේ, ජීවිත යහමඟට ගැනීම සඳහා අනූපමේය උත්සාහයක් මහනාහිමියෝ ගත් සේක. වැඩිහිටි, තරුණ හා ළමා වශයෙන් ඔවුන්ගේ වයසට, මනසට හා බුද්ධියට ගැළපෙන අයුරින් සීල සමාදාන වැඩසටහන් තුනක් හඳුන්වා දීමෙන් අර්ථාන්විත මෙහෙවරක් ඉටු කළ සේක. චාරිකා ධර්ම දේශනා පැවැත්වීම තුළින් මිනිසුන් යහමඟට ගැනීමට අපරිමිත සේවයක් ඉටු කළ සේක. අමරපුර ශ්‍රී ධර්මරක්ෂිත නිකායාභිවෘද්ධිදායක සභාවේ ගරු සභාපති,සාසන සේවක සමිතියේ ගරු ජ්‍යෙෂ්ඨඋප සභාපති, ජ්‍යෙෂ්ඨ අමාත්‍යවරුන්ගේ ලේකම් ප්‍රධාන විධායක නිලධාරීමහින්ද මඩිහහේවාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>09</month>
      <day>09</day>
    </date>
    <link>http://www.silumina.lk/2012/09/09/_art.asp?fn=af1209095</link>
    <topic>මහල් නිවාසවලට සුවිසල් මෙහෙවරක්</topic>
    <author>සටහන ප්‍රසාද් මංජු ශ්‍රී</author>
    <content>නිවාස ජනතාවගේ මූලික අවශ්‍යතාවකි. එය ඉටු කිරීම වනාහි සැබෑ සමාජ සේවයකි. ඒ සමාජ සේවය ඉටු කිරීමට රජය විවිධ කටයුතු මෙහෙයවමින් සිටී. ඒ අතර ප්‍රමුඛත්වය ගන්නේ මහල් නිවාස ප්‍රතිසංස්කරණය කිරීමයි.මහින්ද රාජපක්ෂ ජනාධිපතිතුමා මාලිගාවත්ත මහල් නිවාස සංකීර්ණය පරීක්ෂා කළ අවස්ථාව. ඇමැති විමල් වීරවංශ මහතාද මෙහි සිටී.ජාතික නිවාස සංවර්ධන අධිකාරියට අයත් කොළඹ නගරයේ මහල් නිවාස බොහොමයක් පැවතියේ ඉතා අබලන් තත්ත්වයකය. මහල් නිවාස වැසියන් තම පදිංචි ස්ථාන අලුත්වැඩියා කර දෙන ලෙස පසුගිය කාලවලදී කෙතරම් ඉල්ලීම් කළ ද කිසිවෙකු ගෙන් එයට නිසි ප්‍රතිචාර හිමි වූයේ නැත. මහල් නිවාස අලුත්වැඩියා කිරීමට රුපියල් මිලියන ගණනක් යන නිසා ඇතැම් බලධාරින් ප්‍රකාශ කළේ පැරණි මහල් නිවාස අලුත්වැඩියා කරනවාට වඩා නව මහල් නිවාස සංකීර්ණ ඉදිකිරීම සුදුසු බවයි. නමුත් ඉදිකිරීම්, ඉංජිනේරු සේවා, නිවාස හා පොදු පහසුකම් අමාත්‍ය විමල් වීරවංශ මහතා අදාළ බලධාරීන්ට උපදෙස් ලබා දුන්නේ මහල් නිවාස කඩිනමින් ප්‍රතිසංස්කරණය කර දෙන ලෙසයි.ඉදිකිරීම්, ඉංජිනේරු සේවා, නිවාස හා පොදු පහසුකම් අමාත්‍යාංශයේ වැඩ බාර ගැනීමෙන් අනතුරුව විමල් වීරවංශ අමාත්‍යවරයා “ජනසෙවණ” නිවාස දස ලක්ෂයේ සංවර්ධන මෙහෙයුම රටට ඉදිරිපත් කළේය. එපමණක් නොව මහල් නිවාසවලට ගොස් ජනතාවගේ ගැටලුවලට විසඳුම් ලබාදීම සඳහා මහල් නිවාස ගණනාවක ඇමැති විශේෂ ජංගම සේවා පැවැත්විණි. එහිදී මහල් නිවාස නිරීක්ෂණයට ලක්කළ අමාත්‍යවරයා නිවාසවල පදිංචිකරුවන් සමඟ ද සාකච්ඡා කිරීමට අමතක නොකළේය. එහිදී බොහෝ දෙනෙකු අමාත්‍යවරයා ගෙන් ඉල්ලා සිටියේ දැඩි ලෙස අබලන් වී ජරාවාස වී තිබෙන මහල් නිවාස කඩිනමින් ප්‍රතිසංස්කරණය කර දෙන ලෙසයි.මහල් නිවාස නිරීක්ෂණයට ලක්කළ අමාත්‍යවරයාට දැක ගන්නට ලැබුණේ ඇතැම් මහල් නිවාස කඩා වැටීමට ආසන්න තත්ත්වයක පවතින බවයි. එපමණක් නොව බොහෝ මහල් නිවාසවල ජල නළ, බිත්ති ඇතුළු තවත් අංග රැසක් අනිවාර්යෙන්ම ප්‍රතිසංස්කරණය කළ යුතුව තිබුණි. මහල් නිවාසවල ඇතැම් ප්‍රදේශ වල් බිහිවී තිබුණේ ඩෙංගු මදුරුවන්ගේ රජදහනක් බවට පත්වෙමිනි. තවත් මහල් නිවාසවල අභ්‍යන්තර මාර්ග ඇතුළු පොදු පහසුකම් වගේම යටිතල පහසුකම් ද පැවතියේ ඉතා අවම මට්ටමකය. මේ සඳහා ජනාධිපතිතුමාගේ උපදෙස් පරිදි කොළඹ මහල් නිවාස පිළිසකර කිරීම සඳහා පමණක් විශේෂ වැඩසටහනක් විමල් වීරවංශ අමාත්‍යවරයා විසින් ආරම්භ කරන ලදී. “ජනසෙවණ නගමු පුරවර” නමින් මෙම වැඩසටහන නම් කෙරිණ. සියලු අඩුපාඩු සකස්කර මහල් නිවාසවල නවීකරණය කිරීම මඟින් මෙම මහල් නිවාසවලට එක්කර ඇත්තේ නැවුම් බවකි. එම නිසා මහල් නිවාස සමඟම මහල් නිවාස සංකීර්ණවල වැසියන්ගේ ජීවිත ද අලුත් වෙන්නට පටන්ගෙන ඇත. බොහෝ දෙනෙකු ප්‍රකාශ කළේ මහල් නිවාසවල අලුතෙන් පදිංචි වූ බවක් තමන්ගේ හදවත්වලට දැනෙන බවයි.රුපියල් මිලියන 25 ක මුදලක් වැය කරමින් බොරැල්ල සර්පන්ටයින් මහල් නිවාස සංකීර්ණය මෙසේ පුළුල් ප්‍රතිසංස්කරණයකට ලක්වූයේ වසර 45 කට පසු වීම තවත් විශේෂත්වයකි. පවුල් 352 ක් වෙසෙන මෙම මහල් නිවාස සංකීර්ණයේ 1500 කට අධික පිරිසක් ජීවත් වෙති. කඩිනමින් පුළුල් ප්‍රතිසංස්කරණයකට ලක්කරන ලද බොරැල්ල සර්පන්ටයින් මහල් නිවාස සංකීර්ණය පසුගිය වසරේ දෙසැම්බර් 31 වෙනිදා ජනතා අයිතියට පත් කෙරිණ. සහාධිපත්‍ය කළමනාකරණ අධිකාරිය මඟින් මෙම මහල් නිවාස සංකීර්ණයේ අඩුපාඩු සොයා බලයි. එම කටයුතු සඳහා කොළඹ දිස්ත්‍රික් පාර්ලිමේන්තු මන්ත්‍රී තිලංග සුමතිපාල මහතාගේ සහයෝගය ද හිමි වූ අතර සුමතිපාල මහතා විමල් වීරවංශ අමාත්‍යවරයා සමඟ මෙම මහල් නිවාස සංකීර්ණයට අදාළ කටයුතු සඳහා සහභාගි වූයේය.නවීකරණය කළ මාලිගාවත්ත මහල් නිවාසමෙලෙස කඩිනම් ප්‍රතිසංස්කරණයට ලක්වී වැඩ අවසන් කිරීමට ආසන්න තත්ත්වයේ පවතින මහල් නිවාස සංකීර්ණයක් වශයෙන් මොරටුව සොයිසාපුර මහල් නිවාස සංකීර්ණය හැඳින්විය හැකිය. 1969 ඉදිකරන ලද මෙය පුළුල් ප්‍රතිසංස්කරණයකට ලක් කෙරෙන්නේ වසර 42 කට පසුවය. මේ සඳහා වැය කෙරෙන මුදල රුපියල් මිලියන 147 කි. මෙහි ගොඩනැඟිලි 109 ක තිබෙන නිවාස සංඛ්‍යාව 1922 කි. පවුල් 2000 කට ආසන්න සංඛ්‍යාවක් ජීවත්වන මොරටුව සොයිසාපුර මහල් නිවාස සංකීර්ණයේ 12000 කට ආසන්න පිරිසක් ජීවත් වෙති.මාලිගාවත්ත මහල් නිවාස සංකීර්ණයේ ඉදිකිරීම් ආරම්භ කර ඇත්තේ 1973 වසරේදීය. මේ වන විට එයට වසර 39 කි. මෙහි ගොඩනැඟිලි 86 ක නිවාස ඒකක 1512 ක් ඇති අතර පවුල් 1700 ක් පමණ ජීවත් වෙති. මෙය මුළුමනින්ම පිළිසකර කිරීම සඳහා වෙන් කරන ලද මුදල රුපියල් මිලියන 280 කි. ජාතික නිවාස සංවර්ධන අධිකාරියේ උපදෙස් පරිදි මෙහි ප්‍රතිසංස්කරණ කටයුතු සිදු කරනු ලැබුවේ ශ්‍රී ලංකා රාජ්‍ය ඉංජිනේරු සංස්ථාව මඟිනි. මෙම ප්‍රතිසංස්කරණ කටයුතු හේතුවෙන් මුළු මාළිගාවත්ත ප්‍රදේශයම යළි පිබිදීමකට ලක්වී තිබේ. වසර 39 කට පසු මෙම මහල් නිවාස සංකීර්ණය මුළුමනින් ප්‍රතිසංස්කරණය කිරීමෙන් පසු මහින්ද රාජපක්ෂ ජනාධිපතිතුමාගේ නිරීක්ෂණයට ද ලක්විය. පසුගියදා එය ප්‍රතිසංස්කරණය කිරීමෙන් පසු ජනතාවට බාර කෙරුණේ විමල් වීරවංශ අමාත්‍යවරයාගේ ප්‍රධානත්වයෙනි. වසර ගණනාවකට පසුව මෙම ප්‍රතිසංස්කරණ හේතුවෙන් මුළු කොළඹ නගරයම ඒකාලෝක වී ඇත. එම නිසා ජනාධිපතිතුමාටත්, විමල් වීරවංශ අමාත්‍යවරයාටත් තම ගෞරවය හිමි වන බව මහල් නිවාස වැසියෝ ප්‍රකාශ කරති.මාලිගාවත්ත නිවාස සංකීර්ණයේ පදිංචි අමිතා රාජපක්ෂ මහත්මිය ඒ ගැන මෙසේ කියයි.“අපේ පදිංචිය අවුරුදු 30 ක් 32 ක් විතර වෙනවා. හිටපු ජනාධිපති රණසිංහ පේ‍්‍රමදාස මහත්මයා මේ මහල් නිවාස යෝජනා ක්‍රමය මීට අවුරුදු තිස් ගණනකට කලින් ජනතා අයිතියට පැවරුවා. අවුරුදු ගණනාවක් ගියාට පස්සේ මේ මහල් නිවාස යෝජනා ක්‍රමය ගොඩක්ම අපහසුතාවයන්වලට ලක්වෙන විදියට ගරා වැටෙන්න පටන් ගත්තා. මිනිස්සු මේ මහල් නිවාස හැරලා, විකුණලා, කුලියට දීලා යන්න පටන් ගත්තා. නමුත් අපේ වාසනාවකට වගේ දැන් නිවාස හා ඉදිකිරීම් ඇමැති විමල් වීරවංශ මහතා, ජනහද හඳුනාගෙන, ජනතාවට කිට්ටු වෙලා, ජනතාවගේ දුක දැනගෙන මේ මහල් නිවාස යෝජනා ක්‍රමය අලුත්වැඩියා කරලා දුන්නා, පිළිසකර කිරීම් හා අලුත්වැඩියාවේදී ජනතාවට එන පීඩන අවම කරලා මේ නිවාස යෝජනා ක්‍රමය ඉතාමත් ලස්සන නිවාස යෝජනා ක්‍රමයක් කරලා ජනතා අයිතියට පවරා දුන්නා. අවුරුදු 30 ක් විතර මේ යෝජනා ක්‍රමයට කවුරුත් අඩිය තිබ්බේ නෑ. කිසිම ඇමැතිවරයෙක් මේ මහල් නිවාස යෝජනා ක්‍රමයේ ජීවත්වන වැසියන් දිහා බැලුවෙ නෑ, මනුස්ස හදවතින්. ජනාධිපතිතුමාගේ උපදෙස් පරිදි විමල් වීරවංශ මහතා අපිට කරපු මේ උදව්ව අපිට ලස්සන ජීවිතයක් ගත කරන්න ගොඩක් උපකාරී වෙනවා.”නිවාස ලාභී ඩබ්ලිව්. ඩී. සරත්සේන මහතා පැවසුවේ, “පසුගිය මාස කිහිපයක් වෙනකම් ස්කීම්එක අතිශය ජරාජීර්ණ තත්ත්වයකට පත්වෙලා තිබු බවයි. මේකට කුඩම්මාගේ සැලකිලි තමයි ලැබුණේ. දැන් ඉතාම ලස්සන නිවාස සංකීර්ණයක් බවට පත්වෙලා තියෙනවා. පසුගිය අයවැයෙන් ජනාධිපතිතුමා ලක්ෂ 1600 ක් මේ නිවාස සංකීර්ණයට මුදල් වෙන්කරලා දුන්නා, විමල් වීරවංශ ඇමැතිතුමාගේ අධීක්ෂණය යටතේ සියලුම දේවල් ලබාදීලා තියෙනවා. ඒක නිසා මම හිතනවා මේ ප්‍රතිසංස්කරණ කිරීම, මාලිගාවත්ත නිවාස ඒකක එක්දහස් පන්සිය ගාණටම ලොකු සහනයක්. ලොකු උදව්වක් කරලා තියෙන්නේ. මාලිගාවත්තේ මුල් පදිංචිකාරයෝ හැටියට අපි ඉල්ලුවා මේ ගොඩනැඟිලි ප්‍රතිසංස්කරණය කරන්න කියලා. මේක අපායක් වගේ තිබුණේ. දැන් ලස්සනම නිවාස සංකීර්ණයක්. ඒ කාලේ හා අද සංසන්දනය කරලා බැලුවහම අපි ඇමැතිවරු ගණනාවකටම වැඩ කරලා තියෙනවා. එක්සත් ජාතික පක්ෂය, පොදු පෙරමුණ වැනි පක්ෂවල ඇමැතිවරු ගොඩක් එක්ක එකතුවෙලා වැඩ කරලා තියෙනවා.ඒ අතින් බැලුවහම විමල් වීරවංශ ඇමැතිතුමා ආවාට පස්සේ තමයි මේ ගැන පොඩි සොයා බැලීමක් කරලා, මේ ස්කීම් එක ජරාජීර්ණ වෙලා තිබ්බ තත්ත්වයෙන් ගොඩගන්න සම්පූර්ණයෙන් කටයුතු කළේ. එතුමා තමයි නිර්දේශ කරලා, ජනාධිපතිතුමාට කියලා අපට මුදල් වෙන්කරලා දුන්නේ. එතුමන්ලා දෙදෙනාටම ස්තුතියි.”සුදත් හේමන්ත හෙට්ටිආරච්චි මහතා පැවසුවේ, “මේ ස්කීම් එක මිනිසුන්ට ජනජීවිතය ගෙනියන්න බැරි තත්ත්වෙක තිබු බවයි, කානු උතුරනවා, වැසිකිළි වළවල් උතුරනවා. ජනාධිපතිතුමා සහ අපේ විමල් වීරවංශ ඇමැතිතුමාගේ ප්‍රධානත්වයෙන් සැලසුම් කරලා මේ මාලිගාවත්ත නිවාස යෝජනා ක්‍රමය යථා තත්ත්වයට ගෙන ඒමට මේ දරන ප්‍රයත්නය ගැන සියලුම මාලිගාවත්ත මහල් නිවාසවාසීන් වෙනුවෙන් අපි ඉතාමත් ස්තූතිවන්ත වෙනවා. ඒත් තව එක දෙයක් කියන්න තියෙනවා. මේ රජයේ මුදල්, මහජන මුදල් වලින් මේක හදන්නේ කියලා. මේ ජනතාව තේරුම්ගන්න වෙනවා. මේ පදිංචි ජනතාව දැනගන්න ඕන මේක ආරක්ෂා කරගෙන තමුන්ගේ අනාගත පරම්පරාවටත් මේක ඉතුරු කරන්න ඕන.” සුදත් මහතා පැවැසීය.මාලිගාවත්ත හිටපු දිස්ත්‍රික් වෛද්‍ය නිලධාරී ෆාරිඩ් මහතා පවසන්නේ ‘ස්කීම්’ එකේ බලවත් අපිරිසුදු තත්ත්වයක් තිබු බවයි. මම අවුරුදු ගාණක් මේ ප්‍රදේශයේ සේවය කළා. මම දන්නවා මෙතන තිබුණු ප්‍රශ්නත්.ඒ කාලේ මේ වගේ ලස්සන ගෙවල් හදලා තිබුණත් ඒවා හොඳින් නඩත්තු කරලා තිබුණේ නැහැ. මිනිස්සුන්ට ගොඩක් ප්‍රශ්නවලට මුහුණදෙන්න සිද්ධ වුණා. ඒ කාලේ මේ ඩෙංගු, මැලේරියා ප්‍රශ්න තිබුණා. මෙහි අපිරිසුදු පරිසර තත්ත්වයක් තිබුණා. අපි ස්තූතිවන්ත වෙනවා, ජනාධිපතිතුමාටත්, විමල් වීරවංශ ඇමැතිතුමාටත් හරි උනන්දුවෙන් මේ මාලිගාවත්ත නිවාස යෝජනා ක්‍රමය ප්‍රතිසංස්කරණය කිරීම ගැන. හැමෝම උනන්දුවෙන් පරිසරය පිරිසිදුව තබාගන්න අවශ්‍යයි. ඔක්කොම ඒ සඳහා උත්සාහ කළ යුතුයි. නැත්නම් රජයෙන් කොච්චර වැඩසටහන් කළත් අපට සම්පූර්ණ ප්‍රයෝජනය ගන්න අමාරු වෙන බව ද ෆාරිඩ් මහතා පැවැසීය.සටහන ප්‍රසාද් මංජු ශ්‍රීසේයාරූ - නුවන් දිනේන්ද්‍රකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>09</month>
      <day>09</day>
    </date>
    <link>http://www.silumina.lk/2012/09/09/_art.asp?fn=af1209097</link>
    <topic>ගුවන් විදුලියේ රස්සාව මගේ ජීවිතේ සම්පූර්ණයෙන් වෙනස් කළා</topic>
    <author/>
    <content>මතක...ප්‍රවීණ නාට්‍යවේදී ලූෂන් බුලත්සිංහලසැබෑ පෙම්වතුන්කිසිදාක එක් නොවේඑක් වූ කිසිවකුත්සැබෑ පෙම්වතුන් ලෙසජීවත් නොවේ.වෙන්වී ගිය වුන්සදාකල් පෙම්වතුන් ලෙසමජීවත් වේ.මුල් කොටස පසුගිය සතියේ පළවිය.“තරුණ කාලදෙි මම තරුණියකට පෙම් කළා. එවකට ඇය ජනප්‍රිය සිනමා නිළියක්. ඇත්තටම අපි ගොඩක් ආදරෙන් හිටියා. මගේ කලා නිර්මාණ රාශියකට පණ දුන්නේ ඇගේ ආදරය. අවුරුදු කීපයක් ගතවුණාට පස්සේ අනවබෝධයෙන් සිදුවුණු එක් සිදුවීමක් නිසා අපේ ප්‍රේමය බිඳී ගියා. මම මගේ මාවතේත් ඇය ඇයගේ මාවතේත් ඉදිරියට ගමන් කළා. පසුව අපි වෙන අය සමඟ විවාහ වුණා. දරුමල්ලො ලැබුවා. කාලය ගත වුණා. 2007 අවුරුද්දේ දවසක ප්‍රසිද්ධ පෞද්ගලික ආයතනයක් සංවිධානය කළ උත්සවයකදී අපි මුණගැහුණා. එදා හරිම හිතවත් විදිහට අපේ අතීතය අපි මතක් කළා. ඒ අවස්ථාවේදී උත්සවයේ සංවිධායක මහත්මියක් ඇයට සිහිවටනයක් ලෙස යමක් ලියා දෙන්න කියලා ඉල්ලුවා. එතකොට තමයි ඔය වචන මගේ අතින් ලියවුණේ.”අද ඒ වචන පෙළ විටෙක සිත් නිවන, තව විටෙක සිත් දවන සනාතන වදන් පෙළක් බවට පත්ව ඇත්තේය. මා ඒ බව ඔහුට පැවසීමි. ඔහු සිනහවකින් පිළිතුරු දේ. පුදුම වන්නට කරුණු නැත. ඔහුගේ සෑම කලා නිර්මාණයක් සේම එය ද ජනප්‍රිය වී ඇත්තේය. ඔහු අතින් ලියවුණු ගී සංවේදී සිත් හඬවද්දී ‘තාරාවෝ ඉගිලෙති’ ප්‍රේක්ෂකාගාරය සිනහවෙන් පුරවන්නේය. එහෙත් ලූෂන් එවන් නිර්මාණයක් ප්‍රේක්ෂකයාට තිළිණ කරන්නේ කටු කොහොල් මතින් නැඟෙමිනි.”ඒ 1971 අවුරුද්ද. මම ලිපිකාර රස්සාවෙන් අස්වුණා. ගුවන්විදුලි සංස්ථාවේ නිවේදක වෘත්තිය තෝරා ගත්තා. එතැන ඉඳන් මගේ ජීවිතය, පරිසරය සම්පූර්ණයෙන්ම වෙනස් වුණා. මහගමසේකර, සුගතපාල ද සිල්වා, දයානන්ද ගුණවර්ධන වගේ විශිෂ්ට කලා ශිල්පීන් ඇසුරු කරන්න ලැබුණා. ගුවන් විදුලියේ මම කළ ‘සඳැල්ල’ කියන වැඩසටහනට විශාල ශ්‍රාවක ප්‍රතිචාර ලැබුණා. ඔය කාලේ මම ‘රතු හැට්ටකාරි’ කළා. 1974 දී හොඳම නළුවා, හොඳම සංගීතය, හොඳම රචනය කියන සම්මාන රාජ්‍ය නාට්‍ය උලෙළේ දී ‘රතු හැට්ටකාරි’ට හිමිවුණා. විශ්වවිද්‍යාලයේ ඉන්න කාලේ මට ලැබුණු මිනැක්මුයි සහෝදරයෝ නාට්‍ය පිටපත ඇසුරින් ‘තාරාවෝ ඉගිලෙති’ නාට්‍ය මගේ අතින් ලියවෙන්නේ මේ කාලයේදී තමයි.”1995 වසරේදී තාරාවෝ ඉගිලෙති නාට්‍යයේ රූපවාහිනී පටිගත කිරීම් අතරතුරප්‍රථම වේදිකා ගත කිරීමේ සිට තාරාවෝ අතිශයින් ජනප්‍රිය වන්නේය. නාට්‍යය රඟදැක්වූ මුල් දින කිහිපයේදීම මෙය ප්‍රේක්ෂක ආදරයට භාජනය වන බව ලූෂන්ට වැටහින. ඒ බව හොඳින් වටහාගත් තවත් පුද්ගලයකු වූයේ එවකට ගුවන්විදුලියේ සභාපති වූ ඒමන් කාරියකරවන මහතායි. තමා හමුවට ලූෂන් බුලත්සිංහල කැඳවන ඔහු යෝජනා කරන්නේ ගුවන්විදුලි සුභසාධක සංගමයට අරමුදලක් සම්පාදනය කිරීම වෙනුවෙන් ‘තාරාවෝ ඉගිලෙති’ රඟ දක්වන ලෙසයි.”ඒ වෙලාවේ සභාපතිතුමා මගෙන් ඇහැව්වා කවුද නාට්‍යයේ සංගීතය කළේ කියලා. මම කිව්වා කපුගේ තමයි සංගීතය කළේ කියලා. සභාපතිතුමා ඒක අහලා කොලේක මොනවද සටහන් කර ගන්නවා මම දැක්කා. ඒ වෙනකොට ගුණදාස කපුගේ ගුවන් විදුලියෙ වැඩ තහනමකට ලක්වෙලා හිටියේ. සති දෙකක් ගතවෙන්නත් කලින් කපුගේට ආයෙම රස්සාව හම්බ වුණා. ඒත් ගුවන්විදුලියේ සමහර මිනිස්සු කපුගේට ඉන්න දුන්නේ නැහැ. අනුරාධපුරයට මාරු කෙරෙව්වා.”ජනමාධ්‍ය ජීවිතයේ හැටි එසේය. ගුවන්විදුලියේ රාජකාරියේ යෙදී සිටිමින් ‘තාරාවෝ ඉගිලෙති’ ජනප්‍රිය කරවීමට රාජකාරිය යොදා ගත්තේ යැයි ලූෂන්ට ද චෝදනා එල්ල විය. ඒ චෝදනා කිසිවකට නාට්‍යයේ ජනප්‍රියත්වය පහත හෙළීමට හෝ ලූෂන් ගේ ඉදිරි ගමන වැළැක්වීමට හැකියාව ලැබෙන්නේ නැත. 1981 වසරේදී ඔහු ගුවන් විදුලියෙන් රූපවාහිනී සංස්ථාවට මුදා හැරෙන්නේය.රටට අලුතෙන්ම පැමිණි සන්නිවේදන මාධ්‍ය නිසි අයුරින් භාවිතයේ යෙදවීම මෙලෙස ලූෂන්ලාගේ පරපුරට පැවරෙන්නේ ය. ‘තාරාවෝ ඉගිලෙති’ කුණාටුවකට හසුවන්නේ ඔය අතරය.“ඒ දවස මගේ මතක අතර හොඳට රැඳිල තියනවා. සාමාන්‍යයෙන් නාට්ටිය පෙන්වන හැම දර්ශනයකටම මම සහභාගි වුණත් එදා රූපවාහිනියේ රැස්වීමක් නිසා මට යන්න ලැබුණේ රාත්‍රි දර්ශනයට විතරයි. නුවර දර්ශනය සංවිධානය කරලා තිබුණේ ගාමිණී හේවාමල්ලිකා කියන මගේ මිත්‍රයා.හවස දර්ශනය පටන් ගන්න කලින් නළු නිළියෝ කියලා තියනවා අධ්‍යක්ෂවරයා එක්ක තියන අර්බුදයක් නිසා ඒ අය තවදුරටත් මේ නාට්ටියෙ රඟපාන්නේ නැහැ කියලා. මගේ මිත්‍රයා ගොඩක් අසරණ වෙලා. කරන්න දෙයක් නැති තැන ඒ වෙන කොටත් නාට්ටිය බලන්න ඇවිත් හිටපු ප්‍රේක්ෂකයන්ට කියලා නාට්ටිය රඟදැක්වෙන්නේ නෑ කියලා. ප්‍රේක්ෂකයෝ තත්ත්වය තේරුම් අරගෙන කිසිම කලබලයක් කරන්නේ නැතිව පිටවෙලා ගිහින්. මම රාත්‍රී දර්ශනයට නුවර ගියහම තමයි සිද්ධිය දැනගත්තේ.ඒ වෙලාවේ දර්ශනය සංවිධානය කළ මගේ මිත්‍රයා හරියටම දැනගත්තා මේ කඩාකප්පල්කාරී වැඩේ කරලා තියෙන්නේ මාව අමාරුවේ දාන්න කියලා. මට ඒ මොහොතේ හරිම කලකිරීමක් දැනුණා.ඒත් එක්කම මට කලින් පුංචි හෝ දැනුම්දීමක් කරන්නේ නැතිව මෙහෙම අසාධාරණ ක්‍රියාවක් කරපු එක ගැන ලොකු තරහක් ආවා. ඒ තරහ මාව ධෛර්යවත් කළා. ඔය විදිහට නාට්ටිය පෙන්නන්න පටන් අරගෙන හරියටම මාස නවයකින් අතරමඟ නැවතුණා.”එහෙත් තාරාවන්ගේ ඉගිල යාම නවතා දැමීමට කිසිවකුට හැකියාවක් ලැබෙන්නේ නැත. නාට්‍ය යළි නිෂ්පාදනය කරන ලූෂන් තමාම ප්‍රධාන චරිතයකට ද පණපොවන්නේය. ඔහුගේ පිටපතේ ප්‍රබලත්වය කිසිදාක වියපත් නොවන කලින් කළ පරම්පරාවෙන් පරම්පරාව අලුත් වන ප්‍රේක්ෂකාගාරයක් ‘තාරාවෝ ඉගිලෙති’ නාට්‍යයට හිමිකර දෙන්නේය.මඩේ ලගින තාරාවන්නාවන්නද මං?ඌරු දළෙන් මොන ගජමුතුඅරගන්නද මං?චපල හිමිට සිරියහනේ -රැවටෙන්නද මං?එහෙම කළොත් ඔබ කියාවි -මෝඩ ගෑනි මං.අනියම් පෙමක පැටලී සිටින තම සැමියා ගැන ගතු කියන බිරියකගේ චරිතය එලෙසින් නිර්මාණය කරන ලූෂන් සැමියා ග්‍රහණයට ගත් පෙම්වතිය ගේ චරිතය මෙලෙසින් මවන්නේය.සුළඟින් බිත්ති තැනූ - සුවඳින් පිරියම් වූමාලිගයකි මගෙ හද - දොරගුළු නැතිපිරී තියේ තදබද වී – ආදරේමුවවිට තෙක් හද –ඔබෙන් පිරී ඇතඑනමුදු සැම දින – පුංචි ඉඩක් ඇතතව එක් අයෙකුට පිවිසිය හැකි ලෙසදොරක් වැසී දොරක් ඇරේ – ආදරේඑලෙසින් යළි ඉගිලෙන්නට වූ තාරාවෝ අද ද සුවහසක් ප්‍රේක්ෂක සිත් සතන් සනහාලන්නේය. එදා මෙදා තුර නොසිඳෙන ප්‍රේක්ෂකාගාරයක් බිහිකිරීමට හේතු වූ උල්පත ලූෂන්ගේ නාට්‍ය පිටපතම බව වැටහෙන්නේ නාට්‍ය රසවිඳි සැබෑ ප්‍රේක්ෂකයකුටමය.රූපවාහිනියේ තම රාජකාරි දිවිය යහපත් ටෙලි නාට්‍ය කලාවක් බිහිකිරීම වෙනුවෙන් කැප කළ ලූෂන් ඒ කාලයේදී පෞද්ගලික නිර්මාණ කිසිවක්ම බිහිනොකරන්නේය. එහෙත් ‘සෝමාගේ සිහිනය’ (ඒකාංගික), ‘එක මවකගෙ දරුවෝ’ සහ ‘තාරාදේවි’ යන උසස් ටෙලි නාට්‍ය රසවිඳීමට සුවහසක් රූපවාහිනී ප්‍රේක්ෂකයන්ට හැකියාව ලැබෙන්නේ ද රූපවාහිනිය වෙනුවෙන් ලූෂන් දැක්වූ දායකත්වය නිසාමය. 1986 විකාශය වූ ‘තාරාදේවි’ ටෙලි නාට්‍යයක් වෙනුවෙන් පිදෙන සම්මාන එකොළහෙන් නමයක්ම දිනා ගැනීමට තරම් විශිෂ්ට නිර්මාණයක් ද වන්නේය. එදා අතීතය මතකයට නඟන ලූෂන් පවසන්නේ රූපවාහිනියේ සමකාලීනයන් වූ ධම්ම ජාගොඩ සහ හෙන්රි ජයසේන තමන්ට නිබඳ උපකාර කළ සැබෑ මිත්‍රයන් වූ බවයි. එමෙන්ම ඔවුන් සතුව දක්ෂයන්ට අතදීමට තරම් කුහක නොවූ සිත් පැවති බවයි.එහෙත් ලූෂන් පවසන තවත් එක් කරුණක් තිබේ.එනම් රූපවාහිනියේ සේවය කළ සමස්ත කාලය තුළදී තමන්ට සතුටු විය හැකි තරමේ සේවයක් කිරීමට අවකාශ නොලැබුණු බවයි.රූපවාහිනී සන්නිවේදනය රටට මුළුමනින්ම ආගන්තුක වූ බැවින් එහි නිරත වන නිසි ක්‍රමවේදයක් හැදෑරීමට ලූෂන් ඇතුළු පිරිසට මැලේසියාවේ පුහුණුවක් ද හිමි විය.ඊට අමතරව ඔහු ශිෂ්‍යත්වයක් ලබමින් ජර්මනියට ගියේ ද රූපවාහිනී සන්නිවේදනය සම්බන්ධ වැඩි දුර අධ්‍යාපනය ලැබීමටය.එසේ වුවද සන්නිවේදනය සම්බන්ධව කිසිදු දැනුමක් නොමැති පරිපාලන නිලධාරීන් හේතුවෙන් ලත් දැනුමින් නිසි ප්‍රයෝජන ගැනීමට නොහැකි වූ බව ලූෂන් බුලත්සිංහල ගේ අදහසයි.එසේ වුවද මත්ස්‍යයකුට ජලය නොමැතිව ජීවත් වීමට නොහැකිවා මෙන්ම සැබෑ කලාකරුවාට කිසියම් ලෙසකින් කලා මාධ්‍යයකට තම දායකත්වය ලබාදීමෙන් තොරව ජීවත්වීමට නොහැක්කේය. එලෙසින් ගීතය ලූෂන් අත්හැර නොයන්නේය.දිගින් දිගටම ඔහු සුරතින් ලියැවෙන වදන් කර්ණරසායන ගීත බවට පත්ව සුවහසක් සහෘදයන් පිනවන්නේය. සැබැවින්ම ඔහුගේ ඇතැම් ගී පද නිර්මාණශීලීත්වයෙන් අග්‍රස්ථානයේ පසුවන්නේය.ගිරිකුළ ඔබයි – මා සුළං රැල්ලයිවන පෙත ඔබයි – වන මලකි මා තනිසැඬ හිරු ඔබයි – පිනි බිඳකි මා රැඳිඇයි හිමියනේඉවසන්න බෑ මේ මුනිවත ඔබේසැමියාගෙන් බ්‍රහ්ම දණ්ඩනය ලද පතිනියකගේ හැඟීම් ඔහු මවන්නේ එලෙසින්ය. උපමා උපමේයයන් මනාව ගලපමින් ගීතයෙන් හැඟීම් ප්‍රකාශනයේ ලා ලූෂන් දක්වන සමත්කම අපූරුය. එහෙත් වර්තමානයේ හරවත් ගී පද බිහි නොවීම මෙන්ම ලංකාවට අනන්‍ය වූ සංගීතයක් නොමැති වීම ගැන ඔහු තමා තුළ වන කනගාටුව නොසඟවා ප්‍රකාශ කරයි. එමෙන්ම අපේ ජන සමාජයේ ගීතයෙන් බැහැර වුණු ශුද්ධ සංගීතයක් නොමැති වීමද ඔහු දකින්නේ රසවි¼න්දනයේ අති විශාල අඩුවක් ලෙසිනි.ටෙලි නාට්‍ය කිහිපයක ද රංගනයෙන් දායක වූ ලූෂන් 2003 වසරේදී ‘1617’ යනුවෙන් වේදිකා නාට්‍යයක් ද නිෂ්පාදනය කළේය. එය මාතර සරසවියේ සිසුන් වෙනුවෙන් ප්‍රදර්ශනය කෙරුණි. 2006 වසරේදී ‘පීනාවී රන් මාළුවෝ’ නමින් ඔහු අතින් ලියැවුණු නාට්‍ය පිටපතට රාජ්‍ය සාහිත්‍ය සම්මානය ද හිමිවිය. එහෙත් ඔහු පවසන්නේ නොයෙක් හේතුªමත අද දක්වාම එම පිටපතෙන් නාට්‍යයක් බිහිවීම අතපසුවී ඇති බවයි.ඒ වෙනුවට නවකතාවක් තමා අතින් නිර්මාණය වෙමින් පවතින බව ඔහු වහා පවසන්නේ සැබෑ කලාකරුවාට කලාවෙන් සාහිත්‍යයෙන් බැහැරව ජීවත්වීමට නොහැකි බව යළිත් සනාථ කරමිනි. එම නවකතාව ප්‍රබන්ධයක් වුවද තම ජීවිතයේ බොහෝ අත්දැකීම් අඩුවක් නොමැතිව එයට කැටි කරන බව ඔහු තවදුරටත් පවසන්නේය.මේ සොඳුරු කලාකරුවා සමඟ කළ කතාබහ පුරාම කලා ප්‍රතිභානයට අමතරව ඔහුගෙන් විදහා දැක්වුණු තවත් දෙයක් වූයේ නම් ඒ දරු සෙනෙහසයි. දියණිය ඉන්ද්‍රචාපා මෙන්ම පුතු හර්ෂ ගැන ද ඔහු වරින් වර නොයෙක් දේ පවසන්නේ මහත් අභිමානයෙනි.ජීවිතයේ පොදු දහමක් මවමින් වියපත් ඔහු අද හුදෙකලාව රසවිඳින බවක් ද පෙනේ. එහෙත් ඔහුගේ සියලුම කලා නිර්මාණ කිසිදා වියපත් නොවන බව නම් ස්ථිරය.සටහන හා ඡායාරූපය ටිරෝනි වෑවලගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>09</month>
      <day>09</day>
    </date>
    <link>http://www.silumina.lk/2012/09/09/_art.asp?fn=af1209099</link>
    <topic>පැරාලිම්පික් පදක්කම් දිනූ ලක් මවගේ රත්තරන් පුතා ප්‍රදීප් සංජය</topic>
    <author>ඉඳුනිල් වීරරත්න</author>
    <content>ඔලිම්පික් පදක්කමක් කියන්නේ ක්‍රීඩකයකුට හීනයක්. විශේෂයෙන් අපි වගේ පුංචි රටක ක්‍රීඩකයකුට. උසේන් බෝල්ට්, මයිකල් පෙල්ප්ස් වැනි ක්‍රීඩකයන් රන් පදක්කම් වැඩිම ගණනක් දිනාගෙන වාර්තා තැබීමට උත්සාහ ගනිද්දී, අපේ රටේ ක්‍රීඩක ක්‍රීඩිකාවන් ඔලිම්පික් නියෝජනය කිරීමට උත්සාහ කළ අයුරු අමතක නොවේ.මේ පුංචි දිවයිනේ ඔලිම්පික් සිහිනය මුලින්ම සැබෑ කළේ ඩන්කන් වයිට්. 1948 වසරේ දී මීටර් 400 කඩුලු මතින් දිවීම වෙනුවෙන් ඔහු රිදී පදක්කම ලබා ගනිමින් මේ දස්කම කළා. ඉන් වසර 52 කට පස්සෙ ආසියාවේ කළු වෙලඹ ලෙස විරුදාවලිය ලබා ගත් සුසන්තිකා ජයසිංහ ඔලිම්පික් රිදී පදක්කමක් ලබා ලක්මවට කීර්තිය ගෙන ආවා.මේ දිනවල ලෝකයේම ක්‍රීඩා ක්ෂේත්‍රයේ කතාබහට ලක්වෙමින් ලක්මවගේ ගෙල ඔලිම්පික් පදක්කමකින් සරසන්නට සමත් වුණු ඔහු අද අපේ කතා නායකයා.ඔහු යූ. ඩී. පී. ප්‍රදීප් සංජය. මේ දිනවල ලන්ඩනයේ පැවැත්වෙන පැරාලිම්පික් උලෙළේ මීටර් 400 තරග ඉසව්ව ඊ 46 පන්තියෙන් තරග වැදුණු ඔහු තත්පර 49.29 කින් එය නිම කරමින් ලෝකඩ පදක්කම හිමිකර ගත්තා.මෙය ශ්‍රී ලංකාවේ ක්‍රීඩකයකු පැරාලිම්පික් තරගාවලියක දී ලබාගත් පළමු පදක්කම ලෙස ඉතිහාසයේ රන් අකුරින් ලියැවෙනවා. එම ඉසව්වේ රන් පදක්කම ඕස්ට්‍රේලියාවේ මාට්සිංගර් ගුන්තර් දිනාගත්තේ තත්පර 48.45 ක කාලයක් වාර්තා කරමින්. රිදී පදක්කම බ්‍රසීලයේ යොහාන්ස්සන් විසින් තත්පර 49.21 ක කාලයක් වාර්තා කරමින් දිනාගත්තා.ප්‍රදීප් මේ වන විට ලෝක ශ්‍රේණිගත කිරීම අනුව 5 වැනි ස්ථානයට පත්ව සිටිනවා. 1986 අපි‍්‍රයෙල් 29 වැනිදා උපත ලබා ඇති ඔහු 24 හැවිරිදි තරුණයෙක්. යුද හමුදාවේ සිංහ රෙජිමේන්තුවට අනුයුක්තව ලාන්ස් කෝප්‍රල්වරයකු ලෙස සේවය කරන අතරකිලිනොච්චියේ දී කොටි මෝටාර් ප්‍රහාරයක් වැදීමෙන් වම් අතේ වැලමිටේ බරපතළ තුවාල ලැබුවේ ය. එහෙත් හිතේ තිබෙන ධෛර්යය කොතරම් ද යන්න ලෝකයටම පෙන්වූ ඔහු තරගයේ මුල් භාගයේ තරමක් සෙමෙන් ධාවනයේ යෙදුණු නමුත් අවසාන මීටර් 25දී වේගය වැඩිකර ගනිමින් තරගය ජයග්‍රාහීව නිම කළේය.මීටර් 400 ඉසව්වට අමතරව මීටර් 200 ඊ 46 ඉසව්වට ද තරග වැදුණු ඔහු පළමු වටයේ සුදුසුකම් ලබා ගැනීමේ 3 වැනි තරගයේ දී 8 වැනි මංතීරුවේ තරග වැදුණු නමුත් තරගය අවසන් කළේ 7 වැනියා ලෙසින්. එහි දී ඔහු වාර්තා කළ කාලය තත්පර 23.40 ක්. මීටර් 200ඊ 46 ඉසව්වේ රන් පදක්කම කියුබාවේ රේසිල් ගොන්සාලෙස් (තත්. 22.09) ද, රිදී පදක්කම බ්‍රසීලයේ යොහාන්ස්සන් නෂිමෙන්ටෝ (22.27) ද, ලෝකඩ පදක්කම චීනයේ ජියෑන්ජුන් යෝ (22.68) ද දිනාගෙන තිබුණා.ජයග්‍රහණයෙන් පසු මාධ්‍යයට අදහස් දක්වමින් ඔහු පවසා තිබුණේ පුහුණුවට අවශ්‍ය සෑම ක්‍රීඩා උපකරණයක්ම, සපත්තු ඇඳුම් වැනි සෑම දෙයක්ම තමන්ගේම වැටුපින් ලබාගත් අතර, කිසිදු අනුග්‍රාහකයෙකු නොසිටි බවත්ය.එසේම මීට වඩා පහසුකම් සහ පුහුණුවක් තිබුණානම් තව බොහෝ දුර යා හැකිව තිබු බවත් ඔහු තවදුරටත් පවසා තිබුණා.පසුගියදා නිමාවුණු 30 වැනි ලන්ඩන් ගිම්හාන ඔලිම්පික් උලෙළ පැවැති ක්‍රීඩා පිටිවලදීම පැවැත්වෙන ආබාධිතයින්ගේ පැරාලිම්පික් තරගාවලිය පසුගිය අගෝස්තු 29 වැනිදා ඇරැඹුණු අතර ලොව පුරා රටවල් 160 කින් තරගකරුවන් 4200 ක් සහභාගි වී තිබුණා.ශ්‍රී ලංකාවෙන් මෙවර ක්‍රීඩකයන් 6 දෙනකු සමඟ එක් ක්‍රීඩිකාවක් පැරාලිම්පික් උලෙළ නියෝජනය කිරීමට වරම් ලැබුවා.රෝද පුටු ටෙනිස් තරුව උපාලි රාජකරුණා සමඟ ගාමිණි දිසානායක,ඊ 44 පන්තියෙන් මීටර් 200 ඉසව්වට තරග වැදුණු දුමීර මදුරංග, ලෝක ශ්‍රේණිගත කිරීමේ 5 වැනි ස්ථානයේ පසුවනඊ 46 පන්තියෙන් උස පැනීමේ ඉසව්ව නියෝජනය කරන ලෙස්ලි ලියනගේ, ලෝක ශ්‍රේණිගත කිරීමේ 4 වැනි ස්ථානයේ පසුවන ඊ 42 පන්තියෙන් උස පැනීමේ ඉසව්ව නියෝජනය කරන ලාල් පට්ටිවිල සමඟ ඊ 46 පන්තියෙන් මීටර් 100 සහ 200 ඉසව් නියෝජනය කරන අමරා ඉන්දුමතී ශ්‍රී ලංකා කණ්ඩායමට ඇතුළත්.මේ අතරින් කණ්ඩායම් නායක වී. ඒ. ලාල් පුෂ්පකුමාර 2008 වසරේ කොටි ත්‍රස්තවාදීන්ගේ බිම්බෝම්බයකට ගොදුරු වීමෙන් වම් කකුල ආබාධයකට ලක්වූ ධෛර්යවන්ත ක්‍රීඩකයෙක්.මීට පෙර 2010 චීනයේ පැවැති ආසියා පැසිෆික් තරගාවලියේ දී රන් පදක්කම දිනා ගනිමින් ලක්මවට කීර්තිය ගෙන ආ මේ දිරිය රණවිරුවා මෙවර කෙසේ හෝ ඔලිම්පික් පදක්කමක් දිනා ගැනීමේ අධිෂ්ඨානයෙන් තරග වැදී මේ ජය ලැබී ය.මීරිගම නාල්ල මල්විල පදිංචිව සිටින ඔහු එක් දරු පියෙකි. නිෂිකා දුලාංජලී සමඟ විවාහ වී සිටින ඔහු එක් දරු පියෙක්.නිෂිකා පවසන්නේ ධෛර්යවන්ත තම සැමියා ලැබූ ජය ගැන සතුටු වන අතර එය පුංචි පුතු පබසර කෞෂල්‍ය ගේ වාසනාව නිසා ඔහුට හිමිවූ බවත් ය. ශ්‍රී ලංකා ක්‍රීඩා ඉතිහාසයේ ආබාධිතයකු ලෙස පැරාලිම්පික් තරගාවලියකට සහභාගි වී ප්‍රදීප් සංජය දිනාගත් මේ මංගල ලෝකඩ පදක්කම අපේ පුංචි රටට රන් පදක්කමකටත් වඩා වටී. සැබැවින්ම ප්‍රදීප් සංජය යනු ලක් ක්‍රීඩා ඉතිහාසයේ සදා නොමැකෙන ලෙස සනිටුහන් වන සැබෑ වීරයෙකි.ලක්මවට රත්තරන් පුතෙකි. ඔහුට හෙට දිනයේ ලක්මවට රන්පදක්කමක් දිනා දෙන්නට දිරිය හා ශක්තිය.ඉඳුනිල් වීරරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>09</month>
      <day>09</day>
    </date>
    <link>http://www.silumina.lk/2012/09/09/_art.asp?fn=af12090910</link>
    <topic>භාෂාවට වහල් විය යුතු නෑ</topic>
    <author>නීතිඥ අනුර හෑගොඩ</author>
    <content>දැනට අවුරුදු පහළොවකට පමණ පෙර ශ්‍රී ලාංකික කලාකරුවන් කිහිපදෙනෙක් ටෙලි නාට්‍යයක් නිපදවන්න එංගලන්තෙට ආහ. ශි‍්‍රයාණි අමරසේන, දයා අල්විස්, හැරී විමලසේන ඒ අතර සිටියහ. ටෙලි ඩ්‍රාමා එක කරන අතරතුර විවේකයෙදි මේ අය වේදිකා නාට්‍යයක් රඟ දක්වන්නත් පුහුණු වුණා. නාට්‍යයේ නම මට මතක නෑ. කොහොම හරි සති අන්තයේ දවසක හැන්දෑවක පාසල් ශාලාවක මේ නාට්‍යය වේදිකාගත වුණා. අපිත් ගියා නාට්‍යය බලන්න. ශාලාවට යන පාර දෙපැත්තෙ ශ්‍රී ලාංකිකයන් කිහිපදෙනෙක් නතරව කතා කරමින් සිටියාහ.ඔය අතර සිටි මෙහෙ ප්‍රමුඛ සිංහල සංගමයක සභාපති තුමෙක් අපි ඉදිරියට ආවා. “ආ අනුර.. අපි නම් නාට්‍යය බලන්න යන්නෙ නැහැ.” “ඒ ඇයි” මම ඇහුව. “වසන්ත රාජා ඇතුළෙ ඉන්නව. ඒ හින්දා අපේ සංගමයෙ කවුරුවත් ඇතුළට යන්නෙ නැහැ. යන අනිත් අයත් අපි නවත්වනව.” ඔහු බැරෑරුම් විලාශයෙන් කිව්වා. “ඉතින් වසන්ත අපේ සිංහල නාට්‍යයක් බලන්න ඇවිල්ල ඉන්න එක කොච්චර හොඳද? ඒක නේද අපිට ඕනෙ” මේ සභාපති තුමා මගේ හිතවතෙක් වුණත් මම ගත් කටටම කිවුව. “අනේ තරහ වෙන්න එපා අපි නම් යනව මේ නාට්‍යය බලන්න.” එහෙම කියාගෙන අපි ඇතුළට ගියා.වසන්ත රාජා ලංකාවෙ ඉපදිල පේරාදෙණියෙන් උපාධධියක් ලබාගෙන බීබීසී සිංහල සේවයේ ප්‍රධානියා වෙලා ඉඳලා චන්ද්‍රිකා ජනාධිපතිනියගෙ කාලෙ ලංකාවෙ රූපවාහිනි සංස්ථාවෙ සභාපති තනතුරත් දැරූ පුද්ගලයෙක්. ඒත් ඔහුට විරුද්ධව ලේබලයක් වැදිල තිබුණ කොටි සංවිධානයට සම්බන්ධයි කියල.අපි ශාලාවෙ ඇතුළට ගියහම දැක්කා වසන්ත රාජා මිතුරෙක් එක්ක ශාලාවෙ කෙළවරක වාඩිවෙලා ඉන්නවා. මම යන්තම් අතක් උස්සලා ආචාර කළා. ශාලාවෙ සෑහෙන සෙනඟක් හිටිය. අපි නාට්‍යය හොඳින් නැරඹුවා. නාට්‍යය අවසන් වෙලා රසිකයො ශාලාවෙන් නික්ම යමින් සිටියා. මම ශාලාවෙ රැඳුනෙ නාට්‍ය ශිල්පීන් සමඟ කතා බහ කරන්නයි. එක පාරටම වසන්ත රාජා ශාලාව ඇතුළට දිව ආවා. එයාගෙ ඇඳුම පුරා බිත්තර සාරු, බිත්තර කටු. එයත් එක්ක හිටිය මිතුරගෙත් එහෙමයි. “මේ මොකද මේ!” මම ඇහුව.“මම කාරෙකට යනකොට කට්ටියක් වටවෙලා බිත්තර ගැහැව්ව. මාව මරණව කියලත් කියනව.” “එහෙමද? යමු එහෙනම් බලන්න.” කිංග්ස්බරි පන්සලේ නායක ගලයායේ පියදස්සී හාමුදුරුවොත් එකතු වුණා. අපි වසන්ත මැදි කරගෙන යනකොට ඒ දෙපැත්තෙ පිරිස් අපි දිහෑ බලාගෙන හිටියෙ. එක වචනයක්වත් කිවුවෙ නැහැ. වසන්ත කාරෙකට නංවල හැරුණ විතරයි කීප දෙනෙක් මගේ ඇඟට කඩාගෙන පැන්නා. “මම කිව්වා “වසන්ත රාජාට බිත්තර ගහලා දෙමළ ප්‍රශ්නෙ විසඳන්න පුළුවන්නම් මම මේ එංගලන්තෙම තියෙන බිත්තර ගෙනල්ල මිනිහට ගහනව. මේක බිත්තර ගහල විසඳන්න පුළුවන් ප්‍රශ්නයක් නෙමෙයි.” කියල. කොහොම හරි අතක් පයක් කඩා ගන්නෙ නැතිව එදා ගෙදර ගියා. පස්සෙ ආරංචි වුණා හුඟ දෙනෙක් මට දොස් කිව්වා කියල. ඉඳල හිටල වසන්ත ලන්ඩනයෙ පාරකදි මුණ ගැහෙනව. මම “වනක්කම්” කියනව. එයා “ආයුබෝවන්” කියනව. සම්බන්ධය එච්චරයි.අපි ඉස්කෝලෙ යන කාලෙ තිබුණු ආණ්ඩු අපිට හරියට ඉංගී‍්‍රසි ඉගැන්නුවෙත් නෑ. දෙමළ ඉගැන්නුවෙත් නෑ. ඒකනෙ තවමත් සමහරු ඉංගී‍්‍රසි, දෙමළ කතා ඉස්සරහ ගොළු වෙන්නෙ. ගෙදර ඉංගී‍්‍රසි කතාවක් තිබුණෙ නැති නිසා රෑ ඉස්කෝල වලට ගිහිල්ල ඉංගී‍්‍රසි ඉගෙන ගන්න අපි වගේ අයට ඉංගී‍්‍රසි කතා කරන්න “ලයිට් දාන්න ඕනැනෙ” කියල සමහරු අපහාස කළෙත් ඒ නිසානෙ. ඉංගි‍්‍රසි ඉගෙන ගන්න ඕනෙ ඒකෙ වහලෙක් වෙන්න නෙමෙයි. ඒක මෙහෙකරුවෙක් කර ගන්න. මෙහෙකාරකමේ යොදවන්න. ඒත් අල්ලපු ගෙදර ඉන්න දෙමළ සහෝදරයගෙ භාෂාව බැරුව හැතැප්ම දාස් ගණනක් එහා ඉන්න සුද්දගෙ භාෂාව දැනගෙන සතුටු වෙන්න පුළුවන්ද?නීතිඥ අනුර හෑගොඩකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>09</month>
      <day>09</day>
    </date>
    <link>http://www.silumina.lk/2012/09/09/_art.asp?fn=af12090916</link>
    <topic>බේරුවලට සෙත සෑදූ බාකීර් මාකාර්</topic>
    <author>ඩෙරික් අඹේපිටිය</author>
    <content>හෙටට (10) යෙදෙන හිටපු කථානායක බාකීර් මාකාර් මහතාගේ 15 වැනි ගුණ සමරුව නිමිත්තෙනි.බේරුවල ආසනය පිළිබඳ කථාකරන විට එම්.ඒ.බාකීර් මාකාර් නාමය අමතක කළ නොහැකිය. ඔහු එක්දහස් නවසිය පනස් ගණන්වල සිට බේරුවල නගරයේ නගරාධිපති විය. නීතිඥවරයෙක් වශයෙන් සේවය කළ ඔහු බේරුවල නගරාධිපති වශයෙන් බේරුවල දියුණු කිරීමට දැක්වූ කුසලතාව ඔහුගේ දේශපාලන ගමනේ අඩිතාලම විය.1960 වන විට මැතිවරණ නිර්ණය කොමිසම් සභාව විසින් කළුතර දිස්ත්‍රික්කයට බේරුවල, බණ්ඩාරගම, බුලත්සිංහල යනුවෙන් නව ආසන ත්‍රිත්වයක් ලැබී තිබුණි. කුඩා වයසේ සිටි මගේ මතකයේ අන්දමට මගේ පියා ඇතුළු පිරිස් බාකීර් මහතා හමුවී ඊළඟ මැතිවරණයේදී බේරුවල ආසනය වෙනුවෙන් අපේක්ෂකත්වය ලබාගන්නා ලෙස ඉල්ලා සිටියහ.ඉල්ලීම් කළ අයගේ බලවත් ඉල්ලීම නිසා බාකීර් මාකාර් මහතා විමසා සිටියේ එසේනම් තමා අපේක්ෂකත්වය ලබාගත යුත්තේ කුමක පක්ෂයෙන්ද යනුවෙනි. එවකට බලයේ සිටි ආණ්ඩුව අතිශය පිරිහීමට පත්ව සිටි හෙයින් එක්සත් ජාතික පක්ෂයෙන් අපේක්ෂකත්වය ලබාගත යුතු බව ඒකමතිකව ඉල්ලා සිටියහ.ඒ නිවැරැදි තේරීම අනුව බේරුවල නව මන්ත්‍රී කොට්ඨාසයේ ප්‍රථම මන්ත්‍රීවරයා බාකීර් මාකාර් මහතාම විය. 1965 මැතිවරණයේ දී ද මන්ත්‍රීවරු වූ බාකීර් මාකාර් මහතා 1977 මැතිවරණයේ දී ජය ගත්තේ මැදකොළඹ ආසනය හැරෙන්නට ඉහළම ඡන්ද ප්‍රමාණය ලබා මන්ත්‍රීවරයා විය. ප්‍රථමයෙන් නියෝජ්‍ය කථානායක තනතුර හෙබවූ බාකීර් මාකාර් මහතා ආනන්ද තිස්ස ද අල්විස් මහතාගෙන් පසු කථානායක ධූරයට ද පත්ව, නව පාර්ලිමේන්තු මන්දිරය විවෘත වන විට එහි ප්‍රථම කථානායක වූයේ ද ඔහුම විය. ප්‍රථම පළාත් සභා මැතිවරණයෙන් පසු ඔහු දකුණු පළාත් ආණ්ඩුකාර ධූරයට පත්විය.වර්ග සැතපුම් 40ක් පමණ වන බේරුවල ආසනය කළුතර දිස්ත්‍රික්කයේ බහු ජාතික හා බහු ආගමික වූ අධික ජනගහනයක් ඇති ආසනයකි. බාකීර් මාකාර් මහතා සතුව තිබූ පුළුල් දේශපාලන නිපුණතාවය අනුව මෙම මන්ත්‍රී කොට්ඨාසයේ ජනතාවගේ පුළුල් ඉදිරි ගමන උදෙසා වූ කාර්ය සාධනයේ දී ඔහු දැක්වූ කුසලතාව අද දේශපාලකයන්ට ආදර්ශයකි. 1977 මැතිවරණයට පෙර සිටම බේරුවල ආසනය සංවර්ධනය කිරීම පිළිබඳව ඔහු සතු සැලසුම් තිබූ බව මම හොඳින්ම දනිමි.අළුත්ගම නගරය වාණිජ නගරය වශයෙනුත් ආසනයේ මධ්‍යයේ පිහිටි බේරුවල නගරය පරිපාලන නගරය වශයෙනුත් සැලසුම් කිරීම ඔහුගේ අතිශය බුද්ධිමත් තීරණයකි. ඒ අනුව ප්‍රාදේශීය ලේකම් කාර්යාලය, ධීවර හා රේගු කාර්යාල, සෞඛ්‍යය කාර්යාලය, ඒකාබද්ධ කරන ලද විවිධ සේවා සමූපකාර ප්‍රධාන කාර්යාලය, නගර සභාව ඇතුළු සියලු පරිපාලන මධ්‍යස්ථාන බේරුවල නගරය ආශ්‍රිතවත්, මගී බස් සේවා, දුම්රිය සේවා බැංකු පද්ධතිය ද ඇතුළත් වන වාණිජ කාර්යයන් අළුත්ගම නගරය ආශ්‍රිතව ස්ථාපනය වනු දැකීම බාකීර් මාකාර් මහතාගේ සැලසුම් අතර විය. මෙම සැලසුම් වේගයෙන් ක්‍රියාවට නැංවීමට සහ බේරුවල ජනතාවගේ නිවාස, ජල විදුලි, සෞඛ්‍යය සහ අධ්‍යාපන අවශ්‍යතා සැපිරීමට ඔහු කළ කැපවීම කිසිදිනෙක අමතක කළ නොහේ.වර්තමාන දේශපාලනය හා සසඳා බලන විට බාකීර් මාකර් මහතා අවංකත්වයේ මූර්තියකි. ‘වොක්ස්වැගන්’ කළුපාට පරණ පන්නයේ මෝටර් රථයකින් දේශපාලනය කළ ඔහු, බොහෝ කලක් එයම පරිහරණය කළහ. අද දේශපාලකයන් මෙන් පරම්පරා ගණනකට හරිහම්බ කළ දෙයක් නැත. ඔහු ජීවත්වූයේ නිහතමානී මිනිසකු ලෙසිනි.ඩෙරික් අඹේපිටියකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>09</month>
      <day>09</day>
    </date>
    <link>http://www.silumina.lk/2012/09/09/_art.asp?fn=af12090912</link>
    <topic>රේඛා</topic>
    <author/>
    <content>‘මී – හරකා’හොර හරක් ප්‍රවාහනය කිරීම අස්සේ මී හරක් ඝාතනයත් පටන් අරන්. මේ කතාව ආරංචි වුණේ පේරාදෙණියෙන්. මේ වෙලාවට තමයි හිතෙන්නේ මෙහෙමත් හරක් කියලා. හැබෑට ඉතින් හරක්වැඩ කරන එකේ සීමාවක් තියෙන්න එපායැයි. හරක් සීමාවකට වැඩ කරන කොට අපේ ඈයෝ හරක්ටත් වඩා එහාට යන්න ගිහිල්ලා වැඩ වරද්ද ගන්නවා.මී හරක් මස් කිලෝ ගණනක් එක්ක එක් කෙනෙක් අත්අඩංගුවට අරන්.කාගේ හරි මස් කාලා තමන් ජීවත් වෙන්න බලන වාට වඩා තමන් ගේ කාරියක් බලාගෙන යහපත්ලෙස ජීවත් වෙන්න බැලුවොත් හොඳයි නේද? ඒත් මේ දේ සමහර අයට තේරෙන්නෙම නැහැ. ඒකටත් හේතුවක් තියෙනවා. අද ඒ තරමටම සමාජය ආත්මාර්ථකාමී වෙලා.සමාජ සංවර්ධනය කෙසේ වුණත්, අද තමාවත් සංවර්ධනය වෙන්න මිනිස්සු දන්නෙ නැහැ.අපූරු ගුරුවරියසමාජය යහමඟට ගන්න පෙරමුණ ගන්නෙ ගුරුවරු. ඒ අයගේ කාර්යය කොතෙක් ද කියලා කියා නිම කරන්න බැහැ.ඒත් අද හැම දෙයක්ම උඩු යටිකුරු වෙලා. ගුරුවරුන්ගේ තත්ත්වය මීට වඩා හාත්පසින් ම වෙනස්.දරු දැරියන් සමාජමය තත්ත්වයක් මත නීතිගත කරන්න කියා අද සමහර ගුරුවරුන්ගේ හැසිරීම ගැනත් ප්‍රශ්නයක්.මේ ගැන කියන්න හිතුනේ ගල්කිස්සෙ වුණු සිද්ධියක් නිසා.එදා අහිංසක අංගුලිමාල කෙනෙක් වුණේ ගුරුවරයා ඔප්පු කරන්න කියපු ගුරු පඬුර නිසා. අහිංසක කාලයක්ම ඒකෙන් වන්දි ගෙව්වා. සමාජයම ඔහු වැරැදිකාරයෙක් කළා.අපරාධකාරයෙක් කියලා ඔහු දුටු විට සැඟවුණා.ඒ එදා. ඒත් අද? මේ මොකද වෙලා තියෙන්නේ. අදත් ගුරුවරු ඉල්ලන්නේ එවැනි අමානුෂික ගුරු පඬුරුද?ඉගෙනගත් ශිල්පය කුමටද ඇගේ මුළු අනාගතයම අඳුරු වේ නම්. මීට වගකිව යුත්තෝ කවුරුන්ද?හොඳ පානයක් ද?මත්පැන් බීම තරම් නරක බීමක් තවත් නැහැ. ඒ කොහොම වුණත් සමහර ඇත්තෝ කෙළින් ඉන්න බැරි තරමටම බොනවා. ඒක අද ලොකු ප්‍රශ්නයක් ;වලා. මේ නිසා සමාජයට මෙන්ම දූ දරුවන්ට වන්නෙත් ලොකු හානියක්. මේ හානියේ බරපතළකම සමාජයටත් විතැන් වෙනවා. මේ විතැන්වීම ජීවිත හානි කරන්න තරම්ම වීම ඛේදවාචකයක්. මේ නිසා හැම ආගමක් කියන්නේ මත්පැන් බොන්න එපා කියලා. සමහරු මද පමණ කමක් නෑ කියලා යන්තම් පොඩ්ඩක් ගන්නවා.හුඟක් මොකද ටිකක් මොකද කියලා ප්‍රශ්න ඇති වෙනවා. එක ප්‍රශ්නයක් විසඳන්න යනකොට තව ප්‍රශ්න වැලක් මතු වෙනවා. මේ හැම දෙයක්ම සර්ව සාධාරණ කිරීම අමාරුයි. ඒත් ඉතින් සමාජයට වන අනර්තය නම් වළක්වන්න බැහැ. ගැටලු ගොඩකට මැදිහත් වෙලා සමාජය මංමුළා වීම ඛේදවාචකයක්. සමහර වෙලාවට මේ ඛේදවාචකයත් ඇතුළේ පුංචි පුංචි වාසි තියෙනවා. මේවාට අපි කියන්නෙ බොරදියේ මාලු බානව කියලා. මේ වගේ මාලු බෑමක් කරන්න පුළුවන් වන අය සමාජයේ ඉන්නෙ අතළොස්සයි. ඒ අයටත් මේ දෙය හැමදාම කරන්න බැහැ. ඒත් අහම්බෙන් වගේ මේ වගේ දේවල් වෙනවා.මේ සිද්ධිය වුණේ කුරුණෑගල. එය සුරා බදු වැටලීමක්. එමගින් රජයට මිලියන 1 1/2 ක් ලැබුණා. එය රජයේ ආදායම වැඩිවීමට බලපාන්නක් . එක අතකින් අපිට ඒක හොඳයි. ඒත් සුරාව නැතිනම් සමාජ ඊටත් වඩා සාරධර්ම වලින් පිරිපුන්. එතකොටත් සමාජ සංවර්ධනයක් වෙලා. මේ කොහොම වුණත් සුරාව නම් ඕනෙම නැහැ. සුරාව කියන්නේ ශරීරය ටික ටික මරණ ගිනිවතුරක්. ඒ වගේම පවුල් අවුල් කරන ආයුධයක්. ඒ නිසා සුරාව නැති තරමට හොඳයි.රූපාන්ති බුලත්සිංහලකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>09</month>
      <day>09</day>
    </date>
    <link>http://www.silumina.lk/2012/09/09/_art.asp?fn=af12090913</link>
    <topic>පසෙකින් තබන ජනපි‍්‍රය නවකතාව</topic>
    <author>කසුරි</author>
    <content>සාහිත්‍ය මාසය ආරම්භ වෙලා. සාහිත්‍ය සම්මාන උත්සව පෝලිම ද අවසන් වෙමින් පවතිනවා. ගත් කතුවරුන් සම්මාන ලබනවා. පුවත්පත්වල සාහිත්‍ය අතිරේක දක්නට ලැබෙනවා.මේ සියල්ල සිතට අස්වැසිල්ලක් ලැබෙන සිද්දිය. කර්කශ දේශපාලනය ගැනම කතා බහ කරන සමාජයට සාහිත්‍ය මාසයක් ලැබීම කර්කශ පොළොවට පොද වැස්සක් වැටුණා හා සමානයි කියලා ම සිත මට කියනවා.සාහිත්‍ය ක්‍ෂේත්‍රයෙහි මොන තරම් සංවාද, මතවාද ඇතිවුණත් ඒ සියල්ලෙන් ආනන්දය හා ප්‍රඥාව උද්දීපනය වී සිත් සතන්හි මුදු බවක් මෙන් ම පුළුල් බවක් ද ඇතිවන බව මගේ විශ්වාසයයි.දැන් දැන් මඩ ගසා ගැනීම් ද නැත්තේ නොවේ. එහෙත් සමස්තය ඇතුළත ඒ මඩ දියවී නොපෙනී යනවා. එහෙත් ඇතැම් විචාරක මහත්වරුන් විසින් පොතක් පතක් නිර්මාණය කිරීම මිනිමැරීමක් හා සමාන ත්‍රස්ත ක්‍රියාවක් ලෙසින් ද සමාජයට හඳුන්වා දෙනවා.එවැනි ප්‍රවණතා කලින් කල මතු වුවත් සාහිත්‍ය ප්‍රවාහය සමාජගතවීම නවතින්නේ නැහැ. එය කාලය සමඟ රැඳී සිටින්නට පසෙකින් තැබීම වඩාත් සුදුසු බවයි ම සිත මට කියන්නේ.ඇතැම් අංකුර පඬිවරුන්ට අනුව කුන්දේරා හෝ මාර්කේස් වැන්නන් කියවීමෙන් පසුව අපේ ලේඛකයන් නිර්මාණකරණයට බැසිය යුතු බවයි. අඩුම තරමින් ඔවුන්ට පන්සිය පනස් ජාතක පොතවත් මතකයට නොපැමිණීම ඛේදනීය තත්ත්වයක්.කුන්දේරා හෝ මාර්කේස්ටත් වඩා ගෝර්කි, දෙස්තවොස්කි අපට සමීපයි. ඒ සැමට වඩා පන්සිය පනස් ජාතක පොත අපට ගුරු හරුම් ලබාදෙනවා කියලයි ම සිත මට කියන්නේ. අධි සත්තා යථාර්ථවාදය, මායා යථාර්ථවාදය මේ සියල්ල ජාතක කතාවන්හි අන්තර්ගතවී තිබෙනවා. ජාතකකරුවා මායා යථාර්ථවාදය පරිහරණය කෙළේ ඉසබෙල් අයියන් දේට වඩා කලින්. බටහිර පාලනය ද බටහිර අධ්‍යාපනය ද ගෝලීයකරණය මුවාවෙන් ගෙන එන බටහිර ආක්‍රමණය ද ඒ ආක්‍රමණයේ මුවහත් ආයුධයක් ලෙසින් භාවිත කරන අන්තර්ජාලයද විසින් අපට උරුම පෙරදිග ලෝකය, බටහිර ලෝයේ ආධිපත්‍යය ඇතුළත දිය කර හරින්නට දරන වෑයම අප විසින් අවබෝධ කරගත යුතුය කියා මසිත මට කියනවා.ඒත් අද පවතින අපේ මේ සාහිත්‍ය ධාරාවෙහි වෙසෙසින් සාහිත්‍ය සම්මාන ධාරාවෙහි කෘතවේදීව අප අවධානය යොමු කළ යුතු අංශයක් සම්පූර්ණයෙන් ම වාගේ අමතක කර පසෙකට දැමීම ගැන නම් යම් සටහනක් තැබිය යුතුයි.ඒ සාහිත්‍යයේ ජනපි‍්‍රය ධාරාවයි.කිසිම සම්මාන උලෙළකදි ජනපි‍්‍රය නවකතා ගැන සඳහන්වන්නේවත් ඇගැයීමකට පාදකවන්නේවත් නැහැ. ජනපි‍්‍රය නවකතා, බොළඳ කඳවුරක තනිකොට විදග්ධ හෝ ප්‍රබුද්ධ යැයි කියා ගන්නා කුලකයක් විසින් මේ සිදුකරන ක්‍රියාව අසාධාරණ යැයි ම සිත මට කියනවා.පොත් ප්‍රකාශනය කර්මාන්තයක් හැටියට අද පවතින්නේ ජනපි‍්‍රය නවකතා රැල්ල නිසා බව අප කාටත් අමතක වෙලා. ඩබ්ලිව්.ඒ. සිල්වා, පියදාස සිරිසේන පැත්තකින් තැබුවා සේම අල්විස් පෙරේරා, විමලරත්න කුමාරගම පැත්තකින් තැබුවා සේම මොහිදින් බෙග්, ජෝතිපාල පැත්තකින් තැබුවා සේම වර්තමානයේ නිව්ටන් ගුණසේකර, කුමාර කරුණාරත්න, චන්දි කොඩිකාර වැන්නන් ගැන ද කතාබහක් නොකරම පැත්තකින් තබා තිබෙනවා.ඒත් ඇතැම් විට මේ විදග්ධයන් ද පවසන දෙයක් සඳහන් කරන්න යැයි මට කියනවා. එනම් ඔවුන් සාහිත්‍ය කෘති පිළිබඳව අවධානය යොමු කළේ ඩීමන් ආනන්දගේ සහ කරුණාසේන ජයලත්ගේ කෘති නිසා බව.මට හිතෙන විදියට, මේ නවකතා සම්මාන උලෙළවලදී වසරේ ජනපි‍්‍රය නවකතාවටත් ඇගැයීමක් කළ යුතුයි. (මා ජනපි‍්‍රය නවකතා යනුවෙන් සඳහන් කරන්නේ ඉතාම පහත් පෙළේ නවකතා නම් නොවෙයි.)කසුරිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>09</month>
      <day>09</day>
    </date>
    <link>http://www.silumina.lk/2012/09/09/_art.asp?fn=af12090914</link>
    <topic>නම හොඳයි වැඩ සවුත්තුයි</topic>
    <author>මහින්ද අබේසුන්දර</author>
    <content>දේශපාලන වේදිකාවේ එච්.ජී.එස්. කළ කතා පටිගත කොට පොතකට ගත්තා නම් එය හොඳම උපහාසාත්මක කතාව බවට පත්වනු ඇත. ඔහු කී කතා මතක තියෙන අය හෝ අපට මුණගැසෙන්නේ නැත. බොහෝ දෙනා අප අතර නැත. කලක් ඇත්ත පත්තරේ සේවය කළ බෙනට් රූපසිංහටත් මතකයට එන්නේ කතා දෙකතුනක් පමණි. එච්.ජී.එස්. ගේ සමහර කතා මෙහි සටහන් කරන්නට අපට ඉඩ දෙන්නේ නැත.කොළොන්නාව ආසනය සඳහා අතුරු මැතිවරණයක් 1967 දී පැවැත්විණි. ශ්‍රී ලංකා නිදහස් පක්ෂයේ අපේක්ෂකයා වූයේ හේවාහැටින් 1965 දී පරාජයට පත්වූ ටී.බී.ඉලංගරත්නයි. ඔහු ඒ වන විට ‘ජනදින’ පත්‍රයේ කළමනාකාර කර්තෘ ලෙස සේවය කළේය. එදා රුපියල් 1000/- මාසික වැටුපකට වැඩ කළ ඉලංගරත්න, විවියන් ගුණවර්ධනගේ ඉල්ලීම මත කොළොන්නාව අතුරු මැතිවරණයට ඉදිරිපත් වූයේ අකැමැත්තෙනි. කොළොන්නාවට ඔහු මුල් දවසේ කැන්දන් ගියේ ද ආසනය පුරා ඇවිද්දේ ද විවියන් සමඟය.කොළොන්නාවට එන බව දැනගත් යූ.ඇන්.පී.කාරයො මඟ අවුරා කොටන් දමා තිබුණි. සාරි පට ඉනේ ගසාගෙන මුලින්ම බැස්සේ විවීය. විවී කට අරින්නට කලින් පාර හරහා දමා තිබුණ කොට ටික කාණුවට වැටුණේය.මේ අතුරු මැතිවරණයේ ප්‍රධාන රැස්වීම්වල එච්.ජී.එස්.රත්නවීර කතා කළේය. අයි.ඩී.එච්. හන්දියේ පැවැති ජන රැලියට විශාල පිරිසක් පැමිණ සිටියහ. අයි.ඩී.එච්. හන්දියේ රැස්වීම බලන්නට ප්‍රදේශයේ ප්‍රබලම යූ.ඇන්.පී කාරයෙක් ද පැමිණ සිටිනු ජනතාව දුටහ. ඔහුගේ නම සිල්වාය. ශ්‍රී ලංකා කාරයන් ඔහුට කියන්නේ සවුත්තු සිල්වා කියලාය. එච්.ජී.එස්. වේදිකාවේ සිටිය දී කෙනෙකු ගොස් “සහෝදරයා සවුත්තු සිල්වත් අර ඈතට වෙලා ඉන්නවා. මොනව හරි කියන්න ඕන” කීවේය.එච්.ජී.එස්. කතාව පටන් ගත්තේ සිල්වාගෙනි.”සහෝදරවරුනි, දැන් බලන්න අද මේ රැලියේ ඉන්න සෙනඟ දැකලා ප්‍රසිද්ධ යූ.ඇන්.පී. කාරයෙකුත් ඇවිල්ලා ඉන්නවා. හැබැයි ඉතින් සිල්වා හොඳ මනුස්සය. මිනිහගේ වැඩ තමයි සවුත්තු” එසේ කියද්දී සවුත්තු සිල්වා හිමින් මාරු විය.එච්.ජී.එස්. සිය කතාව අවසන් කළේ ගාථාවක කොටසකිනි. එය සමහරු අනුමත නොකරන්නට ඇත. එහෙත් දේශපාලන වේදිකාවේ කරන විහිළු සීරියස් ලෙස ගත්තේ නැත.”සහෝදරවරුනි, මේ ඡන්දෙදි කුසුමට වෙන දේ එදා ඉඳලම කියල තියෙනවා. කුසුමේන නේන ඒ කියන්නේ කුසුමා එන්නේ නෑ කියන එකයි.”දෙහිවල දැවැන්ත රැලියකි. වේදිකාව ඉදිරිපිටත්, දකුණ හා වම් පසත් සෙනඟ පිරිලාය. එච්.ජී.එස්.ට ඇරියුම් ලැබුණි. ඔහු මයික් එක ළඟට ගොස් වටපිට බැලුවේය. එසේ බලමින් වටේටම ඇඟිල්ල දික් කරමින් කතාව මෙසේ ආරම්භ කළේය.දකුණු පසට ඇඟිල්ල දික් කළේය. “තමුන්නාන්සේලා ගොන්නු” කීවේය. වම්පසට හැරී ඇඟිල්ල දික් කළේය. “තමුන්නාන්සේලා මීහරක්” එසේ කියා තත්පර කීපයක් නිහඬව බලා සිටී.”තමුන්නාන්සේලා බූරුවො”දැන් ජනතාව නොසන්සුන්ය. තමන්ට අපහාස වන බූරු - ගොන් – මීහරක් කතාකරන එච්.ජී.එස්. තවත් කට ඇරියා නම් හූවක් එනවා ෂුවර්ය. එතැනින් නොනැවතී ගල් ප්‍රහාරයකට ද ඉඩ තිබේ. යළි ජනතාව දෙසට හැරුණ එච්.ජී.එස්. “කියල තමයි යූ.ඇන්.පී. ආණ්ඩුව හිතාගෙන ඉන්නේ” කතාව වැටහුණු ජනතාව මහ හ¼ඩින් සිනාසුණහ. එච්.ජී.එස්. ද සිනාසුණේය.දිනපතා ඇත්ත පත්තරයට අමතරව සෑම පසළොස්වක පොහොයකටම පත්තරයක් කොමියුනිස් පක්ෂයෙන් පිට විය. එය “පෝදා ඇත්ත” නමින් හැඳින්වීය. සතිපතා ඉරිදා පත්තරයක් පිට කරන්නට තරම් ආර්ථිකය ශක්තිමත් නැති නිසා එච්.ජී.එස්. ගේ අදහසක් අනුව පෝදා ඇත්ත මසකට වරක් පිට විය. එහි කර්තෘවරයා වූයේ ආරියවංශ පතිරාජය. පෝදා ඇත්ත පත්‍රයේ පිටු ලස්සනට සකස් කිරීම පතිගේ අරමුණ විය.ඒ නිසාම ඔහු මුල් පිටුවේ “පෝදා ඇත්ත” යන ශීර්ෂය හෙවත් හෙඩිම එක දවසක් වම් පස කොනේ මුදුනේ පළ කළේය. ඊළඟ මාසයේ හෙඩිම මැදට ආවේය. ඊළඟ පෝයට හෙඩිම දකුණු පසු කෙළවර ඉහළ පළවිය. ඊළඟ මාසයේ හෙඩිම පත්තර පිටුවේ මැද පළවිය.එච්.ජී.එස්. එක දවසක් කර්තෘ මණ්ඩලයට පැමිණ පත්තර ගැන සිරා සහ පති සමඟත් ලාල් සහ සරත් සමඟත් සාකච්ඡා කරමින් සිටියේය. පෝදා ඇත්ත ෆයිල් එක පෙරළමින් සිටි එච්.ජී.එස්. පතිට සිය කාර්යයට මෙසේ ප්‍රශංසා කළේය.”හොඳයි. හොඳයි. පේජ් වන් එක ලස්සනයි. එක දවසක් හෙඩිම වමේ. අනික් දවසෙ දකුණේ – ඊළඟට මැද. බොහොම හොඳයි. හැබැයි පති මම එකක් කියන්නම්. මතක ඇතුව ඔය හෙඩිම දාලම යවන්න. අමතක වුණොත් ප්‍රශ්නයක්” ඒ ඇනුම් පදය කීවිට කවුරුත් කළේ කට කොණකින් සිනාසීම පමණි. නැතිනම් පතීට ලජ්ජා හිතෙන්නේය.මහින්ද අබේසුන්දරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>09</month>
      <day>09</day>
    </date>
    <link>http://www.silumina.lk/2012/09/09/_art.asp?fn=af12090915</link>
    <topic>හොඳ චිත්‍රපටයක් නරඹන්න ලැබේවා</topic>
    <author>අරුණි මුතුමලි</author>
    <content>බයිස්කෝප් බලන්න ආච්චියි සීයයි ගිය හැටි ගැන කතාව පටන් ගත්තේ ගිය සෙනසුරාදා ඕ.සී.අයි.සී. සිග්නීස් සම්මාන උලෙළ ගැන කතාව ඇදුනට පස්සේ. රුක්මණී දේවිලා, ඩොමී ජයවර්ධනලා, හියුගෝ මාස්ටර්ලා ගැන රසකතා වැල් ඇදුණේ හරියට උඳුවැල් වගේ. ඊට පස්සේ අම්මයි, තාත්තයි ආච්චිලාට හොරෙන් චිත්‍රපටි බලපු කතා දිගින් දිගටම ඇදුණා.කවදාවත් අපට නොකියූ රහස් ඒ රස කතා අස්සේ එළියට ආවේ බළලා මල්ලෙන් එනවා වගේ. මල්ලියි මමයි අනාගත ආයෝජන ලෙස සලකා ඒ කතා වෙනම රැස් කර ගත්තා. මොකද අපිටත් තුරුම්පු හැටියට ඒවා පාවිච්චි කරන්න දවසක් එයිනේ කියලා.පරසතුමල්, දුහුලු මලක්, පළඟැටියෝ, ගැටවරයෝ වගේ තවත් හොඳම චිත්‍රපට ආ කාලේ තමයි අම්මයි තාත්තයි චිත්‍රපට බලා තියෙන්නේ.ඒ නිසා ඉතිං හොරෙන් බැලුවා වුණත් ස්වර්ණමය යුගයේ කළ හොරකමක් නේද කියලා හොඳටම සමාව දෙන්න පුළුවන් මට්ටමට ඒ හොර ගමන් සාධාරණීකරණය වුණා.ආච්චියි සීයයි චිත්‍රපට බලන්න ගිහින් තියෙන්නේ මඟුල් ගෙදර යනවා වගේ සැරසිලාලු. ඒ කාලේ ෆිල්ම් හෝල් එකකට යෑමත් මංගල කාරණයක් හැටියට සලකා තමයි හොඳට ඇඳ පැලඳගෙන ගිහින් තියෙන්නේ.දෙමළ - හින්දි චිත්‍රපටවල කොපි වුණත් දෙබස් ලිඛිත භාෂාවෙන් වගේ කියවුණත් ඒ කාළේ චිත්‍රපට ගැන ආච්චි කතා කළේ මහ ඉහළින්.ඒත් රේඛාවේ, රන්මුතු දූවේ ඉඳන් සත පහට මකුණො කකා චිත්‍රපට බලපු තාත්තාට ඊට වඩා හොඳ රසයක් ගොඩනැඟිලා තියෙනවා කියලයි කතා කරද්දි නම් තේරුණේ.ඊට පස්සේ ආවේ මල්ලිගෙයි මගෙයි වාරේ.ඒත් අපේ වාරෙ ගැන කියද්දි අතීත සාක්කිකරුවන් පරම්පරා දෙකක් ඉදිරියේ අපේ කාලේ චිත්‍රපට ගැන කතා කරන්න වීම ඉතාම කනගාටුදායක පරාජිත ස්වරූපයක් ගත්තා.ඒකට ප්‍රධාන හේතුව වුණේ අද අපි චිත්‍රපට කර්මාන්තය ගැනයි රසඥතාව ගැනයි ශාලාවල දියුණුව, තාක්ෂණය ගැන පුරසාරම් කීවට මේ අවුරුද්දේ බැලුව චිත්‍රපට මොනවද කියලා ඇහුවම කියන්න තියෙන්නේ මොනවගේ චිත්‍රපට ද කියලා හිතුණාමයි.ඉතිහාසය, ආගම දහම, සංස්කෘතිය මේ සියල්ල ගැන කතාකරන කුරිරු යුද්ධය අවසන් වූ යුගයක අපට බලන්න වෙලා තියෙන්නේ මොනවගේ චිත්‍රපටද? මල්ලියි මායි අතින් වියදම් කරගෙන බස් නැතිව දුක් විඳගෙන ඇවිත් බලපු චිත්‍රපටවල නම් කියද්දි අපටම ලජ්ජයි. හාස්‍ය චිත්‍රපට කියලා බලපු ඒ හංකිතිකවාගන්න ඕන චිත්‍රපට බලන අපි ගැන අන්තිමට අපට හිනා ගියා.රුසියාවේ, ජර්මනියේ වගේම තවත් පිටරටවල හැදුණු පශ්චාත් යුද සිනමාව හුස්ම වැටෙන්නෙ නැතිව ඇහිපිල්ලන් ගහන්නෙ නැතිව බැලුව හැදෑරුව අපි යුද්දෙන් පස්සේ හැදිච්ච අපේ චිත්‍රපට දැකලා කසාය බීපු ගොළුවෝ වගේ එළියට බැහැලා ආවේ එකිනෙකාගේ මූණු බලන්නේවත් නැතිව. අනිත් ඒවා ගැනත් ඉතින් අමුතුවෙන් කියන්න දෙයක් තියෙනවද කියලාවත් කියන්න දන්නේ නෑ.සමහර චිත්‍රපටවලට කියන්න තියෙන්නේ අදහස හොඳයි පැහැදිලි මදි වගේ කතාවක්.ක්‍ෂේත්‍රයේ සමහරු නම් කීවේ මේ හැමදේටම හේතුව දැන් ලේසිම ජොබ් එක එක්කෝ ටෙලිනාට්‍යයක් හදන එක නැත්නම් චිත්‍රපටයක් ‘ගහන’ එක නිසා වෙච්ච වැඩක් කියලා.ලෝකේ කොයිතරම් දියුණු වෙලාද? ඔස්කා සම්මාන උලෙළට ගෙනා ඇනිමේෂන් කෙටි චිත්‍රපටවලින් පවා අපට ඉගෙන ගන්න දේ ගොඩක් තියෙනවා.ලෝකේ සමහර දේ බිහිවුණේ මුරණ්ඩු විදිහට විප්ලවකාරී දේවල් කරපු අය හින්දා තමයි. ඒත් ඒවායින් ලෝකෙම වෙනස් වුණේ ඒවා හොඳ විදිහට නිර්මාණශීලීව සිදුවුණු නිසා.ඒත් කරන්නන් වාලේ කරන කිසි දෙයකින් එහෙම විප්ලවයක් බිහිවෙයි කියලා හිතන්න බෑ.කඩවුණු පොරොන්දුවේ ඉඳන් අද වෙනකොට අපේ සිනමාව ප්‍රේක්ෂකයන්ට දුන් පොරොන්දු කඩවෙලා කියලා හිතෙන මට්ටම ඇවිත් නිසා ලබන අවුරුද්දේ වත් ‘හොඳ’ චිත්‍රපටයක් බලන්න ලැබේවා කියලා අම්මලාගේ ආච්චිලාගේ පරම්පරා ඉදිරියේ මල්ලියි මායි ප්‍රාර්ථනා කළේ ඒ නිසයි.අරුණි මුතුමලිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>09</month>
      <day>09</day>
    </date>
    <link>http://www.silumina.lk/2012/09/09/_art.asp?fn=as1209091</link>
    <topic>සක්කරයයි වෙසමුනියයි එදා ගමට අලංකාරයක්</topic>
    <author>උපාලි සමරසිංහ</author>
    <content>සක්කරයයි වෙසමුනියයි එදා ගමට අලංකාරයක්-ආචාර්ය අජන්තා රණසිංහගිය සතියේ මෙම ලිපියේ මුල් කොටස පළවිය.මීට අවුරුදු හැට හැත්තෑවකට පෙර අපේ පුරාණ ගම් තුලානවල ගැමියන් බොහෝසෙයින්ම බැට කෑවේ මැලේරියා රෝගයෙනි. රාත්‍රියේ සීතලට ‘කිටි’ ‘කිටි’යේ ගැහෙන විට ඔව්හු ගිනි මැල ගසාගෙන රෙදි පොරවාගෙන ඒ ගිනිමැල වටේ බොහෝ වේලාවක් රැඳී හුන්හ. මැලේරියාවට බෙහෙත් බීම ද අවසන් නොවන කාරියක් තරමට දිගය.”මගේ අප්පේ, මූට සල්ලි දීලා පිරිමහන එක හරියට මැලේරියාවට බෙහෙත් බොනවා වගෙයි” ඇතැම් ගැමියෙක් සල්ලි ඉල්ලීම වෘත්තිය කාරියක් කරගත් තම පුතකුට කියයි. මැලේරියාව එදා ඒ තරම් මැ බරපතළ ලෙඩකි.කිරිබණ්ඩාර දොස්තර මහත්මයාගෙන් මැලේරියාවට බෙහෙත් නොබිව් ගැමියෙක් එදා ගමේ නොසිටියේය. මැලේරියාව නොහැදුණු කෙනෙක් ද එදා ගමේ සිටියේ නැත. වළගම්බා රජුගේ යුගයේ ඇතිවූ ‘බැමිණිටියාසාය’ නම් වූ මහා වසංගත කාලය මෙන් කාලයක් එදා ද ගමේ තිබිණ. ඒත් කිරිබණ්ඩාර දොස්තර මහත්තයා වළගම්බා රජු රාජ්‍යය හා මිනිස්සු ද සමඟ වෙනත් තැනකට එදා පලාගියාක් මෙන් ඒ අර්බුදයේ දී ගමත් ගැමියනුත් අතැර ගියේ නැත. ඔහු ගමේ එකම දොස්තරය. ‘ක්විනීන්’ කියන බෙහෙත් පෙති ගම පුරා බෙදාහැරිණි. අපේ වචනයෙන් කට්ට තිත්ත මේ බෙහෙත අද ගැටවුන්ගේ වචනයෙන් නම් ‘පට්ට’ම තිත්තය.අජන්තාගේ පියා වූ කිරිබණ්ඩාර දොස්තර ගමේ වඩාත් ජනප්‍රිය වූයේ මේ සිද්ධිය හරහාය. නෙල්සන් බොඩිය ගැසූ බස් රථයෙන් උදේ අටට ගොන්තවලම්පිටිය ඉස්පිරිතාලෙට ගොස් අඳුරු තුනී සළු එළන විට ගෙදර පැමිණියත් දොස්තරට අහවරයක් තිබුණේ නැත.සුනන්දාරාම පන්සලේ ටැම්පිට දේවාලයගැමියන් වඩාත් ආසා කළේ ඔහුගේ සාහිත ප්‍රියශීලිත්වය නිසාය. අජන්තා හෝ මල්ලී අසනීප වූ විට අම්මා තුන් සූත්‍රය කියූවත් ඒ තාත්තා බෙහෙත් පොවා කවියක් ද කියා ඔවුන් තුටු පහටු කළේය. ඒ පියා නිතරම දඹදෙණියට යාමට නෙල්සන් බොඩියේ බස් රථය පාවිච්චි කළත් කොළඹ සිට නුවරට යන දුම්රිය ගමන් මඟ පවා විස්තර කළේ කවියෙනි.කොළඹ ද මරදානේ හන්දිය කැලණිය හුණුපිටි මාහරගම් හෙනරත්ගොඩ වේයන්ගොඩ පසුකැර මීරිගමින් අඹේපුස්ස දකිත්. අලව්ව පොල්ගහවෙලේ රඹුක්කන කඩුගන්නාවේ මහ කන්දත් මල් වතු ඇති පේරාදෙණි පසුකැර සෙංකඩගල මහනුවර දකිත්.මේවා අසන අජන්තා, මල්ලී හා ඒ ගමේ පොඩිත්තෝ මහ ආස්වාදයක් විඳිති. ඔව්හු අත්පොඩි ගසති. ඒත් තාත්තා කියූ ඇතැම් දෙයක අරුත අජන්තා වටහාගත්තේ වියපත් වෙද්දීය.නිදන දන උදාවන තෙක් රිවි කිරණ නිදන සත සහස තිබුණත් මුළු දෙරණ නිදන වේය ගිලි දිවි ලෙසෙ මතවරණ නිදන වේය පැවසුවෙ ඉසිවර පොරණහද්දා පිටිසර ආප්තෝපදේශ, උපමා මුතුහර දත් මහා වැඩිහිටියකුගේ පරිඥානය ඔහු තුළ තිබුණැයි අපට ඉන් පසක් වෙයි.හිරු උදාවන තුරු නිදන මිනිසුන් ශාස්ත්‍ර දහස් ගණන් නමැති නිධාන මේ රටේ ඕනෑ තරම් තිබුණත්, මත්වූ ඇතකු ගිල්ලා වූ දිවුල් ගෙඩියක් පරිද්දෙන් ඒ කිසිත් දැනගන්නේ නැතිව හිස්බවින්ම පිරෙන්නා බව, නිර්ධනයන් වන බව පුරාණ සෘෂිවරු පවසා තිබේ.” යන්න මෙහි නියම අරුතය.දොස්තර මහත්මයාට මේ ගමේ කුඹුරු හේන් බොහොමයක් තිබිණ. ඒවායේ එදා පටන් වැඩ කළේ පබිලිස් නමැත්තෙකි. අවුරුදු හැට හැත්තෑවක් තම කුඹුරු සරිකරන්නට ඔවුන් දුන් කඳුළ දහඩිය සලකා අජන්තා ඔවුන් පදිංචිව හුන් අක්කර 1/4 ඉඩම පබිලිස් ගේ දරුවන්ට ලියා දුන්නේය. ඒ පබිලිස් මහතාගේ පුතා ජෝතිපාල මේ සංචාරය නිම වන තුරු අප සමඟ රැඳුණු ගමේ හිතවතාය.හිරු අහසේ ගිනි ගන්නට සූදානම්ය. උදයේ තිබුණ වැහි බර තුරුණු වලාකුළු ඈතට පහව ගොසිනි. තිස්ස දිසානායක (අජන්තාගේ හිතවතා) දහවල් බතට අපට ආරාධනා කරයි. ඔහු තලම්මැහැර ගමේ උපන්නකු නොවුණත් ආගන්තුක සත්කාරයට බෙහෙවින් පෙම් බඳී. ඒත් එළිබිච්චිය දේවාලය හා සක්කර බවන බලාගැනීම අපේ පළමුවැනි අරමුණය.සක්කර බවන ඇත්තටම සක්කරයාගේ විමානය යනුවෙන් අප අසා තිබුණත් මේ ගමේ සක්කර බවනක් ඇත්නම් සක්කරයෙක් ද සිටිය යුතුය. ඒත් ශක්‍රයා දැන් මිය ගොසිනි. ඒ සක්කරයාගේ උප්පැන්නයේ නම කිරි මුදියන්සේ ය. බවන එසේමය. තරමක් නවීකරණය කැර තිබේ. මේ ගමේ සක්කරයාගේ පුතා වයිමා නොව ආරියවංශය. ඔහුට ද දැන් අවුරුදු 81කි. අපි ඔහුගෙන්ම කතාව අහමු.”මේ ගෙදරට තවමත් ගැමියො කියන්නෙ සක්කර බවන කියලා තමයි. මටත් සක්කර මහත්මයා කියනවා. ඇත්තටම සක්කර මහත්මයා හිටියෙ 1920 – 30 ගණන්වල සිට අවුරුදු 90ක් පමණ කාලෙ. ඒ අය හොඳ හතර රියන් පුරුෂයො. උසට මහතට සරිලන ආරෝහපරිණාහ දේහ තිබුණෙ. මගෙ තාත්තාට එහෙම කීවෙ ගැමියො. ඒ අය ඒ වචනවලට උරණ වුණේ නෑ. හැබැයි! තාත්තගේ තාත්තා ඒ කියන්නෙ අපේ සීයා රටේ මහත්තැන් කෙනෙක්. අපේ තාත්තා ‘සක්කරයා’ නමින් හඳුන්වන අය උඩුරැවුල තියලා සරම බුරිය යටින් කරකවලා අඳින රිදී හවඩිය දාන කෙනෙක්. මේ අයට රජයෙන් දීපු තනතුරක් නැතත් නොනිල වරප්‍රසාද තිබුණා. වචනයේ පරිසමාප්ත අර්ථයෙන්ම චණ්ඩි. හැබැයි! චණ්ඩි කීවෙ අසාධාරණයට එරෙහිව නැඟී සිටින අය විතරයි. දැන් ඉන්න බලු චණ්ඩි නම් නොවෙයි. ගමේ ඉඩම් ආරාවුල්, අඹුසැමි ප්‍රශ්න, පිටතින් එන ප්‍රශ්න විසඳුවේ මේ අය.එතකොට වෙසමුනියා කීවෙ කාටද? මම අසමි.ඒ අපේ මහප්පට. එයත් ඒ වගේම හරි හතර රියන් පුරුෂයා. කවරදාවත් ස්ත්‍රී දූෂණ, ගෙවල් බිඳුම්, මිනීමැරුම් නෑ. (මහප්පා) තාත්තගෙ අයියයි තාත්තයි ගජ යාළුවො වගෙ හිටියෙ. රේස් කරත්ත, ටැංටු කරත්ත මේ අයට තිබුණා. ගමේ මළගෙවල්වලට, මගුල් ගෙවල්වලට මේ දෙන්නා උදව් උපකාර කළා. වී ගොවිතැනට හපන්නු. මාත් ගොවියෙක්. අටු කොටු හැම තිස්සෙම පිරිලා. ලොකු අභිමානයකින් ගමකට කන්ඩ දෙන්ඩ මේ දෙන්නා ලෑස්තියි. ප්‍රශ්න විසඳන්න ටිකක් සැඩපරුෂ වෙන්ඩ උනාම ‘වෙසමුනි’ තමයි ඒක කරන්නෙ. ප්‍රශ්න විසඳන ආකාරය අනුව තමයි එයාට ඒ නම ආවෙ. එදා හිටපු දේශපාලකයො ටී.බී.සුබසිංහ වගෙ මහත්තුරු මැතිවරණ කාලෙට මේ අයගෙ උදව් ලබාගත්තා. ඒ අය කීවොත් ගමම ඡන්දය දෙනවා. හැබැයි එදා මැතිවරණ ව්‍යාපාරේ පෝස්ටර් ගැහිලි, මිනීමැරුම් නෑ. පැරදුණොත් ඉතින්! ඒ ගෙදරට පරිප්පු ටිකක්, කිතුල් අත්තක් වීසිකරන එක විතරයි සිද්ධ වුණේ.දිනේෂ් කපු මහතාමේ අය නරක වැඩ කළේ ම නැද්ද?කරපු එකම වැරැද්ද හොර පොළක ‘බූරුවා’ ගැහිල්ල. ගමේ මිනිස්සු බය නැතිව මේ පොළේ ‘බූරුවා’ ගැහුවා. තෝන් ගත්තෙත් නෑ. කන්ඩ දෙන්නෙත් මේ අයමනෙ. වී අමුණු 5ක් ලාස් 50ක් මේ අය වැඩ කළා. එක වතාවක් ගමේ මිනිසුන්ට රෙදි වෙළෙඳාමේ ආපු චීනුන් කීපදෙනෙක් ගහලා ඒකට නම් උන්ට ගහලාම එලෙව්වා.වෙසමුනි යනු යක්ෂ සේනාපතියාය. ඒ වගේම වෛශ්‍රවණ නම් දිව්‍යරාජයාය. ශක්‍රයා යනු දෙවියන්ගේ පාලකයාය. නායකයාය. මේ දෙන්නා එකම ගෙදරක එදා ජීවත්වූහ. ඔවුන් ප්‍රශ්න විසඳන සෞම්‍ය ආකාරයට හෝ සැඬපරුෂ ආකාරයට ඔවුනට එදා ඒ නම් පටබැඳීණ.අපේ ලක් ඉතිහාසයේ රජවරුන් ද එසේය. කාවන්තිස්ස යනු කාක වර්ණ තිස්සය. ගෝඨාභය යනු මිටි අභය යන්නය. වංකනාසික තිස්ස යනු වක් නැහැයක් ඇති තිස්ස යන්නයි. එනිසා මේ නම් ගැන ද අමුතුවෙන් කල්පනා කළ යුතු නැත. මේ ගමේ එදා සිට තිබුණේ කෘෂිකාර්මික පදනමකි. ඔව්හු බුදුන් වඳින්නාක් මෙන්ම දෙවියෝ ද වඳිති. බක්කුල තෙරිඳු පිහිට යදිමින්ම සියලු දෙවි දේවතාවුනට තම දරුවා රකින්නැයි වාසනා අජන්තා මාතාව කීවේ ද ඒ නිසාමය.වී මැනීමේදී ඔවුන් පළමු ලාහ හැඳින්වූයේ ‘එකයි’ යනුවෙන් නොවේ. ලාබයි යනුවෙනි. දෙවැන්නේ සිට ‘දෙකයි’ යනුවෙන් වී මැන්නහ. පොල් ගණන් කරන විට පොල් ගෙඩි සියයක් ගණන් කැර එක ගොඩකට දමා ‘ඔරහැ’ නමින් එක් ගෙඩියක් වෙනත් තැනක ගොඩගසති. මෙවැනි පාරිභාෂික වචන ගොවි ආර්ථිකයේ ද ඇති බව අපි හඳුනාගතිමු.තලම්මැහැර ගම් තුලාවට පැමිණ එළිබිච්චිය පත්තිනි දේවාලය නොදැක ගියොත් එය අඩුවකැයි මට හැඟේ. අපි එළිබිච්චිය දේවාලය සොයා ගියෙමු. පත්තිනි දෙවඟන වෙනුවෙන් අපේ ගැමියෝ නිරන්තර වඳිති. පුදති. ඔවුනගේ කිරිආහාර පූජාව පන්සලට මෙන්ම දේවාලයට ද ලැබේ. එළිබිච්චියට ද එහෙමය.දරුවන් නැති අම්මලා දරුවන් ලැබීම සඳහා බාරහාර වන්නේ ද මේ දෙවඟනටය. දරුවන් ලබන අම්මලා එම බිලිඳුන් රැගෙන පන්සලට යන්නාක් මෙන් දේවාලයට ද එති. අප එහි යන විටම විශේෂ පුජාවක් සඳහා විශාල පිරිසක් එහි පැමිණ සිටියහ. එළිබිච්චිය ප්‍රධාන කපු මහතා දිනේෂ් මෙහි පුරාවෘතය හෙළි කළේය.එළිබිච්චිය දේවාලෙ ගැන බොහෝ කතා තියෙනවා. මේ දේවාලයේ ඉතිහාසය දඹදෙණි යුගය දක්වා විහිදෙනවා. මේකට ඒ නම ආවෙ මෙතැන තිබුණු මහා ගන වනාන්තරය එළිපෙහෙළි කරලා බිච්චියක් වගේ නිල්වන් වනකුසක් ඉතිරි වෙන්ඩ මුලින් කැපූ නිසාලු. පුරාණ රාජ රාජ මහා මාත්‍යාදීන් මෙතැන පත්තිනි දේවියට වඳින්නට පුදන්නට සුදුසු තැනක් ලෙස සලකා පහන් ආදිය මුලින් තැබුවාලු. ඒ අතර මේ අසල ඇති ගසකට පත්තිනි දේවියගේ සළඹ දෙකක් හදිසියේ ප්‍රාදුර්භූත වෙලා තියෙනවා. මිනිස්සු එතැන් පටන් මෙතැන දේවාලයක් හදලා ඒ දෙවඟන නැමදුවා. මේකෙ හාස්කම් බොහොමයක් අපි අත්විඳලා තියෙනවා.”ඔහු බොහෝ කරුණු කීවේය. දේවාලයට පැමිණ සිටි නම හෙළි නොකළ උවැසියක් මට කීවේ තවත් අපූරු කතාවකි.පසුගියදා මෙහි ලොකු පින්කමක් තිබුණා. කප් සිටුවලා කළ ඒ මංගල්ලෙට අවශ්‍ය වතුර ගන්ඩ මේ පුරාණ ළිඳේ එදා වතුර තිබුණේ නෑ. රට පුරා පවතින නියඟෙ නිසයි ළිඳ හිඳිලා තිබුණේ. කපු මහත්තයා ඇතුළු සියලු පිරිස් මංගල්ලෙට පෙර ළිඳ පිරෙන්න වැසි ඉල්ලා යාතිකාවක් කළා. මොරසූරන, නාකපන වැහි වහින්න පටන් ගත්තා. ළිඳ වතුරින් පිරිලා දෝර ගලද්දිත් වැස්ස නැවතුණේ නෑ. ඊළඟට යළිත් අපි යාතිකා කළා වැස්ස නවත්වා දෙන්න දෙය්යනේ’ කියලා පුදුමය! වැස්ස නැවතුණා.තවත් දෙයක් තියෙනවා මේ වගේ පූජා ස්ථාන ගණනාවකට වරින් වර කැළය මැද්දෙන් එන යෝධ නාගරාජයෙක් ඉන්නවා. සමහර දාට වෙල් ඉපනැලි කුඹුරු අතර මෙයා ගිය මඟ සටහන් වෙලා. කොයිතරම් විශාල ද කියනවා නම් අඩි 10 – 12ක් ඇති. මහතත් ඒ වගේමයි. යනකොට කෝච්චියක් වේගයෙන් යනකොට පිටුපස ඉඳන් බලනකොට පෙට්ටි තාලයට දෙපැත්තට සෙලවෙනවා වගේ උගේ ශරීරයත් වැනෙනවා.මේ උවැසිය තවත් බොහෝ දේ කියන්නීය. තලම්මැහැර සමාජ මානව විද්‍යාවේ ගවේෂණවලට වැදගත් ගමක් යැයි මට ද සිතේ. ඔවුනගේ ජීවනෝපායන්, අභිචාර, විශ්වාස, පූජා විධි, සංස්කෘතිය, ආචාර සමාචාර ද අපූරුය.සාගිනි නැඟී අප දවන බව අජන්තා ද කියයි. තිස්ස දිසානායකයෝ ද තම ගැමි දයාව ඉස්මතු කොට අප එනතුරු මඟ බලා හිදිති.උපාලි සමරසිංහඡායා -සුදම් ගුණසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>09</month>
      <day>09</day>
    </date>
    <link>http://www.silumina.lk/2012/09/09/_art.asp?fn=as1209092</link>
    <topic>ඉඳහිට වෛද්‍ය පරීක්ෂණ කිරීම අත්තම්මාගේ ඇඟටත් හොඳයි</topic>
    <author>අද කතාබහ</author>
    <content>ඉඳහිට වෛද්‍ය පරීක්ෂණ කිරීම අත්තම්මාගේ ඇඟටත් හොඳයිනමුත් අපි ජීවත්වෙන කාලය දිහා බැලුවම දැන් දැන් වැඩිහිටියන්ගේ උපත් කාලයත් සමඟ ආයු කාලය පිරිමි අයගේ අවුරුදු 74 කුත් ගැහැනු අයගේ අවුරුදු 76 කුත් පමණ වෙනවා. මේ වයස් සීමාව ද වයසත් සමඟ ගත්තොත් ආයු කාලය 80 - 90 අතර දක්වා වැඩියි. මෙහෙම ගත්තම තමන් ගැන බලා ගැනීම සෞඛ්‍ය සම්පන්න ජීවිතයක් සඳහා උනන්දු වී ජීවිතය හැඩ ගස්සවා ගැනීම බොහොම වැදගත් කාරණයක්. මොකද සෞඛ්‍ය සම්පන්න බව නිරෝගී සම්පන්නව ගුණාත්මකව ජීවිතයක් ගෙන යන්න වැඩිහිටියෙකුට පුළුවන්කම ලැබෙන නිසයි.මෙහිදී වැදගත් වන කාරණා අතර ගුණාත්මක ආහාර ගැන සැලකිලිමත්ව කටයුතු කිරීම වැදගත්. වයස යන විට සාමාන්‍යයෙන් ආහාර රුචිය ටිකක් අඩුයි. සීනි හා ලුණු ආහාරයට ගැනීමේ රුචිය ටිකක් වැඩියි.වයස්ගත වීමේදී දත්වල ඇතිවන ප්‍රශ්න නිසා විකා කන ලද ආහාර වගේ දේ හපාගෙන කෑමත් අමාරුයි. මෘදු ආහාර වේලකටයි ඒ නිසා වැඩිපුර කැමති වෙන්නේ හා හුරු වෙන්නේ.මේ වගේ ප්‍රශ්න ඇතිවනකොට පෝෂණයටයි එය බලපාන්නේ. මේ වයසට ප්‍රධානතම ගැටලුව හැටියට මතුවන්නේ නිරක්තියයි. ඒ කියන්නෙ ලේ අඩුකමයි. ඒක වෙන්නෙ මේ වයසේ හුඟාක් අය නිර්මාංශ ආහාර සඳහා හුරු පුරුදු වීමයි. නිර්මාංශ ආහාරවලට පුරුදු වුණාට කමක් නැහැ. නමුත් මේ වයසේදී නිසි ලෙසට ආහාරයක් ගත්තේ නැතිනම් එය තමන්ගේ සෞඛ්‍යයට බලපාන කරුණක් වෙනවා. මෙහිදී ප්‍රෝටීන ආහාර ගැන හුඟාක් දුරට සැලකිලිමත් වෙන්න ඕනෙ.ප්‍රෝටීන අවශ්‍ය බව කියන්නෙ මේ කාලයේදී තමන්ගේ මාංශපේශිවල ‘ක්ෂයවීම’ හුඟාක් දුරට වැඩියෙන් සිදුවෙන නිසයි. ඒ නිසා විශේෂ ප්‍රෝටීන ප්‍රමාණයක් ලබා ගැනීම ශරීරයට අවශ්‍යය. මෙය තමන්ගේ මාංශපේශීන් නඩත්තු කරගන්න රුකුලක් වෙනවා. නැත්නම් මාංශපේශීන් ක්ෂය වෙලා, ක්ෂය වෙලා දියවැඩියාව වැනි රෝග තත්ත්වයන් හටගන්නවා. රෝගය තියෙනවානම් ඒ තත්ත්වය වැඩි වෙනවා. මෙහෙම වුණාම තමන්ට තමන්ගේ කාර්යයන් ටිකවත් හරියකට අතේ පයේ හයියේ වාරුවෙන් කරගන්න බැරිව ලොකු කනගාටුවක් දුකක් තමන් ගැනම තමන්ට කලකිරීමක් ද ඇති වෙනවා. තමන්ගේ වැඩ රාජකාරි ටිකවත් කරගන්න බැරිවුණාම ඵලදායීතාව අඩුවී යනවා. මෙයින් මානසිකවත් බොහෝ දුරට ඇද වැටෙනවා. මේ නිසාත් දියවැඩියාව වැනි රෝග තත්ත්වයන් උග්‍ර වෙනවා.ප්‍රෝටීන ආහාර ගන්නකොට කිරි ආහාර සහ එයට අමතරව නිර්මාංශ කෙනෙක් නම් මාංශජනක භෝජනවලින් පිරි විවිධාකාර ආහාර වර්ග ලබාගන්න පුළුවන් අඩුම තරමින් මේ ආහාර වේල් තුනක ආහාරයට ගත යුතුයි.වේලකදී මෙහිදී අපි කියන්නේ අඩුම තරමින් මේස හැඳි තුනක්වත් ලබා ගන්න ඕනෙ කියලයි. මෙවැනි ආහාර වේලකට පරිප්පු වැනි ආහාරයක් නම් පමණක් මදි තවත් හැම මාංශජනක ආහාර භෝගයක්ම කලවමට ගන්නවානම් සකස්කර ගන්නවානම් හුඟාක් හොඳයි. මෙහෙම ගන්නා විට දී ගුණාත්මක ප්‍රෝටීන හා මාංශ ප්‍රෝටීන ශරීරයට ලැබෙන්නෙ. මස් මාංශ කන කෙනෙක්නම් අනිවාර්යයෙන්ම මස් මාළු දිනපතාම ආහාර සමඟ තුන් වේලක් ගත යුතුය.එහෙම නැතිනම් කරවල වගේ ආහාර වර්ගයක් තමන්ගේ ආහාර වේලට එකතු කරගත හැකිය. කරවල පාවිච්චියේදී හැබැයි හුඟාක් දුරට සැලකිලිමත් විය යුතු කරුණක් වන්නේ ලුණු අධික කරවල පාවිච්චියෙන් වැළකීමය. ලුණු වැඩියෙන් පාවිච්චි කිරීම අධික රුධිර පීඩනයට බලපානවා. ඒ නිසා ලුණු අධික කරවල ආහාරයට හොඳ නැහැ.මෙවැනි අවස්ථාවක ලුණු අධික කරවල ආහාරය පිසීමට පෙර උතුරන උණු වතුර දමා ලුණු ගතිය ඉවත් කරගෙන පිසීමයි සුදුසු වන්නේ. විටමින් හ ඛනිජ ලවණත් මේ අවධියේ අවශ්‍ය දෙයක්. විටමින් කොළ වර්ගවලින් ලබාගත හැකිය. විශේෂයෙන් පලා වර්ගවලින්. පලා කොළවලට අමතරව පලතුරුවලින් ද විටමින් ලබාගත හැකි වෙයි. පලතුරු ආහාරයට ගැනීමේදී වැඩිහිටියන් පලතුරු වැඩි ප්‍රමාණයක් ආහාරයට නොගත යුතුය.එසේ පලතුරු වැඩියෙන් පාවිච්චි කිරීම ශරීරයේ ග්ලුකෝස් නිෂ්පාදනය වැඩි වී එය ශරීරයට අනවශ්‍ය ලෙස බලපාන බැවිනි. පලතුරු වර්ග දෙකක් සුළු ප්‍රමාණයකින් දිනපතා ගැනීම වරදක් නැහැ.පලා කොළත් ශරීරයට ගුණදායකයි. අඩුම ගණනේ පලා කොළ කන්න බැරිනම් පලාවලින් හදාගත් කොළකැඳ එකක්වත් බොනවානම් ඒකත් සෞඛ්‍යසම්පන්නයි.මෙතැනදී එකම ජාතියකින් පමණක් පලා කොළවලින් කැඳ නිතිපතා බොන්න එපා. පලා කෑමත් එහෙමයි. මොකද හැම පලා කොළ වර්ගයකම තිබෙන්නේ එක එක පදාර්ථ වර්ග. ඒ නිසා එකම දේ ආහාරයට ගැනීම හෝ බොන්නට ගැනීම අක්මාවට බලපාන්න පුළුවන්. ඒ නිසා හැම විටම පලා කොළ කැඳ බොන විට ඒ ඒ පලා කොළ වර්ග මාරු කරමින් ගන්න. එක දිගට පාවිච්චි කරන්න එපා.කොළ කැඳ එකක් බොන්න සකස්කර ගන්න විට පුළුවන් තරම් දුරට අවම ලෙස බත් සහ පොල්කිරි මුසුකර ගන්න. සාමාන්‍යයෙන් අප කියන්නේ කොළකැඳ කෝප්පයකට එක බත් හැන්දයි පොල් හැන්දයි යොදාගන්න කියලයි. රසය හා ගුණය මෙවිට මේ දෙකෙන්ම ලැබෙනවා.ව්‍යායාමය ද මේ කාලයේ දී අවශ්‍යම දෙයක්. ශරීරයේ මේ අවධියේ දී හුඟාක් ලෙඩ රෝගවලට නැඹුරු වෙන්න ඉඩ තියෙන කාලයක්. ව්‍යායාමය අවශ්‍ය වෙන්නේ මෙලෙසින් ඇතිවන ලෙඩ රෝග වළක්වා ගැනීමට ව්‍යායාමයත් එක්තරා අන්දමකින් උපකාරී වන නිසයි. රෝගවලින් පෙළෙන අයටත් එම රෝගයන් දුරදිග නොගොස් පාලනය කර ගැනීමටත් මෙය හේතු වෙනවා.නමුත් ව්‍යායාමය කියා අධික ලෙස ව්‍යායාම් කිරීම අවශ්‍ය නැත. දවසකට අඩුම තරමින් පැය භාගයක් ඇවිදීම සිදු කිරීම සුදුසුම ව්‍යායාමය ලෙස කියන්නත් පුළුවන්. මොනතරම් වැඩ කටයුතු තිබුණත් දවසකට අඩුම තරමින් මෙවැනි වේලාවක් ව්‍යායාම් කිරීම සුදුසුයි. ඒ සඳහා හුරුවීම අවශ්‍යයි.මීටත් අමතර හුඟාක් දුරට ලෙඩ රෝග වළක්වා ගන්න පුළුවන් හා අඩුකර ගන්න පුළුවන් ක්‍රමයක් වන්නේ භාවනාවයි. මේ දේ ඉතා වැදගත් වෙනවා ජීවිතයේ මේ කාල සීමාවේදී. මොකද මෙවැනි අවධිවලදී විශේෂයෙන්ම දරුවන්ගේ දරුවෝ බලා හදාගෙන ඉන්නකොට මානසික ආතතිය ඇතිවෙනවා හුඟාක් දුරට. මේ තත්ත්වය වැඩිවෙන්න වැඩිවෙන්න තවත් ලෙඩ රෝග තත්ත්වයන්ට ගොදුරු වීමට තිබෙන අවදානම වැඩි වෙනවා. ඒ නිසා මානසික ආතතිය පාලනය කර ගැනීමට ‘භාවනාව‘ වැදගත් හා තිබෙන හොඳම ක්‍රමයක්.හිත එකම අරමුණක යොමුකර භාවනා කරන්න. තියෙන රෝග තත්ත්වයන් උග්‍ර තත්ත්වයට පත්වී දුරදිග යාම වළක්වා ගන්නත් භාවනාව උපකාරී වෙනවා.එසේම මේ වයසේදී තමන්ගේ සෞඛ්‍ය තත්ත්වය ගැන පවතින රෝග තත්ත්වයන් ගැන සම්පූර්ණ වෛද්‍ය පරීක්ෂණයක් පැවැත්වීමත් හොඳයි. තමන්ගේ ශරීරයේ තියෙන ලෙඩ රෝග මොනවාද පවතින ලෙඩ රෝගවල පාලනයක් හෝ වැඩිවීමක් සිදුවී තිබෙනවා ද අලුත් ලෙඩ රෝග ඇතිවීමට අවදානමක් තිබෙනවා ද කියා මෙවැනි වෛද්‍ය පරීක්ෂණයක් බලාගන්න පුළුවන්.වැඩිහිටි කාලයට ආතරයිටීස්, දියවැඩියාව, රුධිර පීඩනය, හෘද රෝග, දන්ත රෝග, ඇසේ සුද හට ගැනීම, ඇතුළු ලෙඩ රෝග රාශියක් ඇතිවීමේ අවදානම පවතින්න පුළුවන්.මෙවැනි කාරණවලින් අපි කොහොම කන්න බොන්න ඕනෙ.අපේ ඇවතුම් පැවතුම් අපි අපේ සෞඛ්‍ය තත්ත්වය අනුව ගලපාගෙන කටයුතු කරන්නේ කොහොමද දිනපතාම ශරීරයට අවශ්‍ය විටමින්, ඛනිජ ලවණ ඇතුළු පෝෂ පදාර්ථ නිසි ලෙස ලබා ගැනීම ව්‍යායාම තුළින් සෞඛ්‍යයට ලැබෙන රුකුල භාවනාව මඟින් ද සෞඛ්‍යයට ලැබෙන සැනසිලි දායක සුවය ඇතිකර ගැනීම සෞඛ්‍ය සම්පත් ජීවිතයකට මඟ පාදා ගෙන කටයුතු කරන්නත් තවත් කාලයක් ජීවත් වෙන්නත් පුළුවන්.“ඕක හොඳ බේතක් ළමයිනේ”ආච්චි අම්මා අපට කිව්වේ මෙහෙමයිඅපි පුංචි කාලෙත් එක්ක බලන විට කාලය අවුරුදු විස්සකින් විසිපහකින් විතර වේගයෙන් ගෙවිලා ගිහිල්ලා. ඒත් ඒ කාලේ මිනිසුන් අතර තිබූ පුරුදු චාරිත්‍ර නම් දැන් ඉන්න අය අතරේ දකින්නට ලැබෙන්නේ කලාතුරකින්. සමහරු ඇතැම් දේ අවඥාවෙන් බැහැර කරනවා. නවීන විද්‍යාවත් සමඟ ඒ කාලේ කෙම් ක්‍රමවලින් සුවකරපු ලෙඩවලට අද බෙහෙත් තියෙනවා.ඒත් මට තාමත් මතකයි අපේ ආච්චි අම්මා කියපු කරපු දේවල්. අපේ නංගි කුඩා කාලෙ එයාගේ කකුල් දෙකේ බකල ගතියක් තිබුණා. අම්මයි, තාත්තයි කනස්සල්ලෙන් ඉන්නකොට ආච්චි අම්මා තමයි මේකට ප්‍රතිකර්මයක් කෙරුවේ.ආච්චි අම්මා කථානොකර පොල් ගෙඩියක් විතර ගාලා වතුර නොදා ඒක හොඳට මිරිකලා මැටි ඇතිලියකට අමුකහ ටිකකුත් එක්ක දාලා උදේ ඉර අව්වේ තියලා රත්කෙරුවා. ඊට පස්සේ ඒක මාස දෙක තුනක් වයස පුංචි නංගිගේ කකුල්වල ගාලා හොඳට අතගානවා. ඊට පස්සේ ඒ කකුල් දෙක නංගිට අන්දවන සිනිඳු රෙදිකඩකින් වෙළලා නංගිවත් පොඩ්ඩක් වෙලා ඉර අව්වට තියාගෙන ඉන්නවා. මේ කෙම් ක්‍රම හරියටම හරි ද කියන්න දන්නේ නැති වුණත් නංගි ලොකුවෙලා ඇවිදින කොට නම් එයාගේ කකුල් දෙකේ බකල ගතියක් පේන්න තිබුණේ නැහැ.ආච්චි අම්ම කරපු තවත් කෙමක් මට මතකයි. ඉස්සර අපි නිවාඩු කාලේ ආච්චි අම්මගෙ ගෙදර යනවා. ඒ ගියහම උදේට ආච්චි අම්මයි සීයයි එක්ක ඕවිටට යනවා. ඕවිටට යන්නේ පොල්වත්තක් මැද්දෙන්. ඒ යනකොට අපි දකින දෙයක් තමයි උදේ පාන්දර වැටිච්ච පිනි කැටවලින් සැදුණු පුංචි පුංචි පලස් වගේ තණ බිස්සේ තියනවා. අපි දුවලා ගිහිල්ලා ඒවා පාගනවා. එහෙම නැත්නම් අල්ලනවා.”ඕක හොඳ බෙහෙතක් ළමයිනේ”ආච්චි අම්මා එහෙම කියනවා.මේක බෙහෙතක්ද?”ඔව් ඔය කක්කල් කැස්ස කියලා ලෙඩක් තියෙනවනේ. ඒකට ඔන්න ඔය පිනි ටික රෙදි කෑල්ලකට අරගෙන මිරිකලා ලෙඩාට බොන්න දුන්නම කැස්ස හොඳ වෙනවා.”සමහර විට කෙනෙකුට හිතෙන්න පුළුවන් අපේ ආච්චි අම්මා හද්දා ගොඩේ ගැහැනියක් කියලා. ඒත් ආච්චි අම්මා ගැන නැවත නැවත හිතද්දි නම් අපිට අපේ ආච්චි අම්මාගෙන් ඉගෙන ගන්න හුඟක් දේවල් තියෙනවා.ආච්චි අම්මට හරි අපූරු පුරුදු තිබුණා. හැන්දෑවේ පහෙන් පස්සේ කවදාවත් ආච්චි අම්මා මිදුල අතුගෑවේ නැහැ. පැලයක් හිටවන්නවත් වළවල් කැපුවේ නැහැ.”ඉර බහින වෙලාවට මිදුල් අතුගාන්න මූසලයි.””හැන්දෑ හයට වළවල් කපන්න එපා” ආච්චි අම්මා කිව්වේ එහෙමයි. ඒ වගේම තමයි”කවදාවත් රෑට ගේ අතුගාලා මිදුලට කුණු දැම්මේ නැහැ.”මොනවා හරි තිබුණත් පේන්නේ නැහැ”ආච්චි අම්මා හැමදේම කළේ පිළිවෙළකට අම්මා නංගිගේ වැඩ කරන අතරේ අපිව බලාගත්තේ ආච්චි අම්මා. එයා උදේට බත් ඉව්වට පස්සේ ඉස්සෙල්ලම බුද්ධ පූජාව තියනවා. ඊට පස්සේ ලේනුන්ට ගිරවුන්ට කුරුල්ලන්ට කුරුලු ලෑල්ලට බත් දානවා.”කුරුල්ලන්ට ලේනුන්ට බත් දාන එක හරි පිං”උදේ හයහමාර හත විතර වෙනකොට මිදුලේ අඹගහ ළඟ තියෙන උස ලෑල්ලේ විවිධ වර්ගයේ කුරුල්ලෝ ඉන්නවා. ආච්චි අම්මා උදේට මිදුල අතුගාන ගමන් ඒ දිහා බලන් ඉන්නේ හරිම සතුටෙන්.අපේ අම්මට දිග කොණ්ඩයක් තිබුණා. අපි හැමවිටම ඒ කොණ්ඩේ අතගාලා බලනවා. ගැහැනු ළමයි වෙච්ච අපට තිබුණ ලොකුම ගැටලුව තමයි අම්මට කොහෙන්ද මෙච්චර දිග කොණ්ඩයක් කියලා.”ඉස්සර ඔයාලගේ ආච්චි මගෙ කොණ්ඩෙට හොඳට තෙල් ගානවා. ඊට පස්සේ හිරවෙන්න ගොතනවා. සතියකට සැරයක් විතර උළුහාල් දෙහි තම්බලා ඔළුව හෝදවනවා. ඒ වගේම ගොඩපර තලලා දානවා. ආච්චි අම්මා මට තෙත පිටින් කොණ්ඩේ බඳින්න වත් පීරන්නවත් දුන්නේ නැහැ. ඒවගේම තමයි කොණ්ඩේකඩාගෙන පාරේ යන්න දුන්නෙත් නැහැ ඇස්වහ කටවහ වදීවි කියලා.”අම්මා ආච්චි අම්මා ගැන එහෙම කිව්වම අපිට සතුටුයි. මොකද එතකොට අපිටත් ආච්චි අම්මාට කියලා ඒ විදිහට කරගන්න පුළුවන් නිසා. අපේ ඇවිටිල්ලෙන් බේරෙන්න බැරි වුණාම ආච්චි අම්මා වත්තෙන් ඇහිඳපු තැඹිලි පොල් ගෙඩි පහක් හයක් ගාලා තෙල් හිඳිනවා. අපේ කොණ්ඩේ ඇදෙන්න කියලා ඒ තෙල්වලට බුලත් දල්ලක්, රතුළූනු, කීකිරිඳිය, සැවැන්දරා ආදි ඖෂධ වර්ගත් එකතු කරනවා. ආච්චි අම්මා හදන ඒ තෙල හරිම සුවඳයි.අඟහරුවාදා හෝ සිකුරාදා දවසට හැන්දෑවේ හයෙන් පස්සේ ආච්චි අපේ මුළු පවුලටම ඇස්වහ කටවහ මතුරන්න ගන්නවා.ඒ සඳහා ආච්චි අම්මා පොල්කටු අඟුරු දමාපු කබලක් අරගෙන ඒකට වියළි මිරිස් කරල් කිහිපයක් අබ ඇට අහුරක් හා ගේ ඉදිරියේ පාරෙන් ගත්ත වැලි මිටකුත් එකතු කරනවා. ඊට පස්සේ මොන මොනවදෝ තොල මතුරමින් ඒක තාත්තගේ අම්මගේ හා අපි හැමෝගෙම ඉසේ සිට දෙපතුළ දක්වා අල්ලනවා. සමහර වෙලාවට අපිට කැස්සත් හැදෙනවා. ආච්චි අම්මාටත් කැස්ස හැදෙනවා. ඒත් එයා එයාගේ රාජකාරිය හරියටම කරනවා. ඊට පස්සේ ඒ අඟුරු කබල ගෙනිහිල්ල තුන්මං හන්දියකට හරි නිතර මිනිසුන් යන එන පාරක් මැද්දට දානවා.එදා කාලේ හිටපු අපේ ආච්චි අම්මා විතරක් නෙමෙයි බහුතරයක් වැඩිහිටියෝ මේ වගේ දේවල් කරලා තිබෙනවා.අද කතාබහරජයේ වෛද්‍ය පර්යේෂණායතනයේපෝෂණවේදය පිළිබඳ අංශයේප්‍රධානී විශේෂඥ වෛද්‍ය රේණුකා ජයතිස්සලිව්වේසුනිල් දයා අල්විස්ඉනෝකා සමරවික්‍රමකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>09</month>
      <day>09</day>
    </date>
    <link>http://www.silumina.lk/2012/09/09/_art.asp?fn=as1209093</link>
    <topic>නිවසේ කල්‍යාණ මිතුරිය මිත්තණියයි</topic>
    <author>රමණී සුබසිංහ</author>
    <content>නිවසේ කල්‍යාණ මිතුරිය මිත්තණියයිරාජකීය පණ්ඩිත ශාස්ත්‍රපතිමකුරුප්පේ සෝමාලංකාර හිමි‘මිත්තණිය’ නම් හිතවතිය, මිතුරු තැනැත්තිය යන අරුත් ඇත්තීය. අත්තම්මා, කිරි අම්මා, ආත්තම්මා, ලොකු අම්මා ඇය හඳුන්වන අනෙකුත් නාමයන් ය. ගැමි පරිසරයේ එසේ හැඳින්වෙන ඇය නාගරික පරිසරයේ දී ආච්චී ය. එසේත් නැතිනම් ආච්චි අම්මා ය. කවර නාමයකින් ආමන්ත්‍රණය කළ ද ඇයගෙන් කුඩා මුනුපුරු මිනිබිරියන්ට ලැබෙන ආදරය, සෙනෙහස මවගෙන් ලැබෙන ආදරයට සෙනෙහසට නොදෙවෙනි ය.පෙරදිග සංස්කෘතියෙහි මෙන් ම අපරදිග සංස්කෘතියෙහි දී ද ඇය ප්‍රධාන තැනක් හිමිකර ගන්නීය. ජාතක සාහිත්‍යයේ ද මිත්තණියක ගේ අගය මොනවට කියා දේ. කොසොල් රජු බාල වියේ හැදුණේ වැඩුණේ මිත්තණිය ගේ සෙවනේ ය. පසු කලෙක රාජ්‍යත්වය හෙබවීමේ දී පවා ඇයගෙන් ලැබුණු අවවාද, උපදෙස්, ගුරුහරුකම්, යහපත් ගතිගුණ, රජුට මහා ශක්තියක් ගෙන දුන්නේ ය. ඇයට දැඩි ආදරය සෙනෙහස පෑ රජු ඇය ගේ අභාවයේ දී බලවත් දුකට පත්වූයේය. හෙතෙම බුදුරජාණන් වහන්සේට පැවසුවේ සිය මිත්තණියගේ මරණය තමන්ට දරාගත නොහැකි දුකක්, වේදනාවක් ඇති කළ බවය.ඈත ඉතිහාසයේ කොසොල් රජුට මෙන් ම බොහෝ දරු දැරියන්ට සිය මිත්තණියන් ගැන ඇත්තේ අපූරු මතකයන් ය. කලකට පෙර මා කුඩා කල කිරි අම්මා ඉදිරියේ සුරතල් පෑ සැටි අද ද මිහිරි මතකයක්ව සිත ආනන්දයට පත් කරන්නේ ය. මා තුරුලට ගෙන ඈ ගැයු කවි සීපද, වීර කතා, ජන කතා, බණ කතා මගේ ජීවිතයට අලුත් අත්දැකීම් ගෙන දුන්නා සේ ම අරුත්බර හෙට දිනකට ද නිවැරැදි මඟ පෙන්වා දුන්නේ ය.සංස්කෘතිකමය වශයෙන් උදාරතර මෙහෙවරක් කරන මිත්තණිය මව හා සමානවම දරුවන්ට ආදරය, පෝෂණය හා රැකවරණය ලබා දෙන්නීය. බොහෝ කාලයක් සමාජයේ ජීවත්වීමෙන් ලද අත්දැකීම් ඇසුරින් සිය කුඩා දරු මුනුපුරන්ට සමාජයෙන් සිදු විය හැකි අතුරු අන්තරා සැණෙන් වටහා ගන්නා ඈ, ඒ දැනුම් තේරුම්කම නිසාම ඇය වෙසෙන නිවෙසක දරුවන්ට කිසිවකු ගේ හිරිහැරයක් සිදුවන්නට ඉඩ නොදෙන්නීය.බොහෝ ලෙඩ රෝගවලින් දරුවන් ආරක්ෂා කරගන්නට ඈ සතු හපන්කම ද ඉහළය. ගෙදර වටපිටාවේ සිටුවා ගත් බෙහෙත් පැලෑටි ඇය ගේ ඖෂධ වට්ටෝරුවට නොවරදින්නේ ය. දරුවාට පත්‍ය අපත්‍ය ආහාර ගැන මනා අවබෝධයක් ඇති ඈ පෝෂ්‍යදායී ආහාර වේලක් ලබා දීමේ අගය ද මනාව දැන කටයුතු කරන්නී ය.මෙතෙක් කාලයක් තම පරම්පරාව විසින් රැකගෙන ආ සිරිත් විරිත් දරුවන්ට කියා දෙන්නී ද මිත්තණියයි. පවුලේ සමීපතමයන් වගේම දුරස්ථ ඥාතින් පවා හඳුන්වා දෙමින් අන්‍යොන්‍ය සුහදතාවය රැක ගන්නට උනන්දු කරවන්නේ ඇයයි. නිරන්තරයෙන් ආගමානුකූල ජීවිතයකට හුරු වී සිටින ඇය ඒ සඳහා කුඩා දරුවන් සහභාගි කරවා ගන්නේ ඔවුන් කෙරෙහි මනා හැදියාවක්, ගුණ ධර්මයන් ඇති කරන්නටය. ජාතියටත් ආගමටත් ගෞරව දැක්වීම තම යුතුකම හා සලකන ඇය දරුවන්ට ද ඒ මඟ පෙන්වා දීම සිය වගකීමක් ලෙස සලකන්නීය. දරුවාට ජනප්‍රාවද හා ඉතිහාසගත තොරතුරු කියා දීමේ දී ද ඇය ඉන්නේ ඉදිරියෙනි. මේ සියල්ල ඇය සිදු කරන්නේ කුඩා දරුවන් ගැන වූ අපිරිමිත සෙනෙහසකිනි.මෑත ඉතිහාසය වන තුරුම මිත්තණියකගෙන් සිය දරු මුනුපුරන්ට මෙවන් උදාරතර සේවාවක් ඉටු කෙරුණ ද වත්මන් මිත්තණියන් වෙතින් මේ සියලු දෑ ඉටුවනවා ද යන්න ගැන ඇත්තේ ගැටලුවකි. අනෙක් අතට පැරණි විස්තෘත පවුල තුළ ආච්චි අම්මාට තිබුණු ගෘහ නායකත්වය වත්මන් න්‍යෂ්ටික පවුල් පසුබිමේ එසේම පවතී දැයි කිව නොහැකිය. අතීතයේ ආච්චි අම්මාට ගෞරවනීය ලෙස පෝෂණය හා රැකවරණය ලබාදුන් නිවස තුළ අද බොහෝ විට එම තත්ත්වය නොමැත.වැඩිහිටි නිවාස බහුලව ඇත්තේ එහි ප්‍රතිඵලයක් ලෙසටය. දරුවන්ට බණ කතා, කතාන්දර, ඉතිහාස කතා කියා දෙන්නට වෙන්කළ මිත්තණිය ගේ කාලයත් දරුවන් ගේ කාලයත් සමහර විද්‍යුත් මාධ්‍ය උදුරාගෙනය. බොහෝ ආච්චි අම්මලාත්, කුඩා දරුවෝත් සමහර රූපවාහිනී මාධ්‍යවලින් විකාශය කැරෙන හරසුන් වැඩසටහන් අතර මංමුලා වේය. ඉදින්, සමාජ වටිනාකම්, හර පද්ධතීන් විනාශ මුඛයේ ය.බොදු සංස්කෘතියෙන් පෝෂණය වූ ලාංකිකයා අන්‍යයන්ට ගෞරව දැක්වීම, සැලකීම ඉතා ඉහළින් අගය කළේය. තම සතුරාට වුවද ගෞරව කළ ආකාරය දුටුගැමුණු රාජ චරිතයෙන් අපි උගත්තෙමු. පිදිය යුත්තන් පිදීමේ එම සත් පුරුෂ ධර්මතාව පෙර අප ගේ මිත්තණියන් විසින් කියා දුන් අයුරු අපූරුය. විවෘත ආර්ථිකයත්, බොහෝ ජන මාධ්‍යත් මේ සියලු වටිනාකම් සමාජයෙන් උදුරා ගෙන ඇති නිසා විශාල ලෙස කඩා වැටී ඇත්තේ ද සමාජයමය.වැඩිහිටියන්ට ගරු නොකරන තැන, ඔවුන් නොසලකා හරින තැන මහා පරිහානියක් සිදු වී ඇත. සමහර ආච්චි අම්මලා ද සමාජ රැල්ලට හසුව ඇඳුම පැලඳුම, කතාබහ, චර්යා සියල්ලක්ම විකෘති කරගෙනය. මිත්තණියනි, ලෙඩක් දුකක් නැති හැම මොහොතකම ඔබ කල්පනා කළ යුතු වන්නේ ‘මම මා ගේ දරු මුනුපුරන්ට කරදරයක් නොවන ලෙසට, අපකීර්තියක් නොවන ලෙසට ජීවත් වෙමි’ යනුවෙන් ය. ඔවුන්ට ආශිර්වාදයක් වන ලෙස මෙත්තා, කරුණා, මුදිතා, උපේක්ඛා යන සතර බ්‍රහ්ම විහරණයන් වඩමින් ජීවත්වන ලෙසටය. එසේ කටයුතු කරන ඔබ නිවෙසටත් ගමටත් රටටත් මිණි පහනක්ම වන්නේය. කල්‍යාණ මිතුරියක් වන්නේය.රමණී සුබසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>09</month>
      <day>09</day>
    </date>
    <link>http://www.silumina.lk/2012/09/09/_art.asp?fn=as1209094</link>
    <topic>මොකද පුතේ කවදාවත් නැතුව මෙච්චර රෑ වුණේ</topic>
    <author>රවි</author>
    <content>මොකද පුතේ කවදාවත් නැතුව මෙච්චර රෑ වුණේකැබ් රියකට නැගුණු අපි ගෝල්ෆේස් හෝටලයට නුරුදු මහල් ගොඩනැඟිල්ලක් වෙත පැමිණියෙමු. අනතුරුව අප පිවිසුණේ එහි තුන්වන මහලෙහි පිහිටි එල්ලා වැටෙන විදුලි පහන්වලින් යාන්තමට ආලෝකවත් වූ තරමක් විශාල ශාලාවකටය. එය මත්පැන් අලෙවි කරන සුපිරි පන්තියේ රෙස්ටුවරන්ට් එකක් විය.මම කුතුහලයෙන් වටපිට බැලුවෙමි.අඩ අඳුරෙහි ගිලී තිබු ශාලාවේ තැනින් තැන තිබු මේස වටා අසුන්ගෙන මත්පැන පානය කරන අයගේ ඡායාව යාන්තමට දිස් වූ අතර හැඳි - ගෑරුප්පු ගැටෙන ශබ්දය හා මුසුවී ආ රස - බොජුන්වල සුවඳින් ද පසුබිමින් ඇසුණු ඉමිහිරි සංගීතයෙන් ද කුල්මත් වූ මම නොඉවසිලිමත් වීමි.විවෘත වූ ජනේලයක් අසල තිබු මේසයක් වෙත බණ්ඩාර අප කැඳවාගෙන ගියේය.ඉන් අනතුරුව කළ කී දෑ මට හොඳින් මතකය. එසේ වන්නේ එය මුලින්ම මත්පැන් ගැනීමේ තීරණාත්මක සිදුවීම හා සමානම තීරණාත්මක සිදුවීමක් වූ හෙයිනි.“මොනවද උඹල ගන්නෙ...?” බණ්ඩාර ඇසුවේය. අප කිසිවකු කිසිවක් නොපැවැසුවේය. “බියර්... ජින්... බ්‍රැන්ඩි... විස්කි” යයි දිගටම කියාගෙන ගිය බණ්ඩාර අනතුරුව පිළිතුරක් බලාපොරොත්තුවෙන් අප තිදෙනා දෙස බලා සිටියේය. එවර ද අප තිදෙනාගෙන් කිසිවකු පිළිතුරක් දුන්නේ නැත.අපගේ නිශ්ශබ්දතාවයෙන් කෝපයට පත් වූ බවක් පළ කළ බණ්ඩාර අනතුරුව කළේ ඇණවුම් කළ යුතු දේ පිළිබඳව එකිනෙකාගෙන් වෙන වෙනම විමසීමය.“හොඳයි ජයන්ත මොනවද ගන්නෙ... ?”“මම නම් බියර් විතරයි ගන්නෙ...” ජයන්තගේ පිළිතුර විය.“රවි...?” ඔහු මගෙන් ඇසුවේය.“මමත් බියර් ගන්නම්...” මා එසේ කීමට හේතු දෙකක් තිබෙන්නට ඇතැයි දැන් මට සිතේ. ඉන් පළමුවැන්න නම් බණ්ඩාර සඳහන් කළ මත්පැන් වර්ගවල නම් මට නුහුරු - නුපුරුදු දේ වීමය. දෙවැනි හේතුව වන්නට ඇත්තේ ඊට ඉහත බියර් පානය කර නොතිබු නිසාත් එම අත්දැකීම විඳ ගැනීමේ ආශාවක් ඇතිවීමය.“ඔයා මොනවද ගන්නෙ...?” අනතුරුව බණ්ඩාර ගුරුසිංහගෙන් විමසුවේය.“මට නම් මොකුත්එපා... ප්‍රශ්නයක් නෑ... ඔයගොල්ලො ගන්න...” ගුරුසිංහ කීවේ කිසිදු උනන්දුවකින් තොරවය.“පිස්ස නැතිව මොනව හරි ගන්නව... ඕයි...”“නෑ බණ්ඩාර මටනම් මොකුත්ම එපා...”“මීට ඉස්සරවෙලා අරගෙනම නැත්ද...?”“නෑ...”“හා! එහෙනම් පුරුදු වෙන්නත් එක්ක බියර් ටිකක් අරගෙන බලපන්...” බණ්ඩාර කීවේ අණ කරන විලාශයෙනි.“අනේ බණ්ඩාර මටනම් එපාමයි...” ගුරුසිංහ තවදුරටත් ඇවිටිලි කළේය.“මේ මනුස්සයො බියර් කියන්නේ රිප්‍රෙස්මන්ට් එකක් මිසක අරක්කු නෙමෙයි... නිකන් බබා වෙන්නෙ නැතිව අපිත් එක්ක බියර් ටිකක් බීපන්...” යයි කිවූ, බණ්ඩාර ගුරුසිංහට තවත් යමක් කීමට ඉඩ නොතබාම බියර් බෝතල හතරක් ගෙනෙන ලෙස වෙටර්ට ඇණවුම් කළේය. හතර දෙනකු සඳහා බියර් බෝතල් හතරක්ම ඇණවුම් කිරීම නිසා පුදුමයට පත් වූ මම “හතරක් වැඩි නැත්දැ”යි විමසීමි.එවිට බණ්ඩාර හා ජයන්ත ද මා දෙස බලා උපහාසාත්මකව සිනාසුණු හෙයින් අසා ඇත්තේ මෝඩ ප්‍රශ්නයක් යයි වටහාගත් මම ලජ්ජාවට පත්ව නිහඬ වීමි.“සර්... බයිට් එකට මොනවද ගේන්නෙ...?” වේටර් ඇසුවේය.“ඉස්සර වෙලා කජු ප්ලේට් එකක් ගේන්න... ඊට පස්සෙ බොයිල්ඩ් වෙජිටබලුයි, රෝස් චිකන් ලාජ් එකකුයි...” බණ්ඩාර අපෙන් නොඉවසාම ඇණවුම් කළේය.ඔහු විසින් ඇල කරන ලද තරමක් ලොකු වීදුරුවකට බියර් වත්කරන ලතාවත් එවිට කඩා හැලෙන දිය ඇල්ලක පාමුල ගොද දමන සුදෝ සුදු පෙණ පිඩු මෙන්, වීදුරුව බියර් පෙණ වලින් පිරී යන අන්දමත් මා බලා සිටියේ ආශාවෙනි.අනතුරුව කෝඩුකාරයන් වූ ගුරුසිංහගේ හා මාගේ වීදුරුවලට ද එලෙසින්ම බියර් වත්කළ බණ්ඩාර ‘චියර්ස්’ කියමින් තම වීදුරුව උඩට උස්සා බියර් උගුරු කීපයක් බී එය ආපසු තැබුවේ ‘චිල්’ එක ගානට!” කියමිනි.මම ද බියර් උගුරක් බීවෙමි. දිය රැලකින් පෙඟී යන වියළි වෙරලක් මෙන් මගේ පපු කුහරය සීතල බියර් වලින් තෙමී යන විට මහත් ආස්වාදයක් දැනුණි. ක්‍රීඩා කිරීමෙන් වෙහෙසට පත්ව සිටි මා අනතුරුව පිපාසිතයකු මෙන් එක දිගටම බියර් උගුරු කීපයක් බී විදුරුව ආපසු තැබුවේ ජයග්‍රාහී විලාශයෙනි. මා දෙස බලා සිටි බණ්ඩාර “වෙල්ඩන්” කියා අනතුරුව ජයන්ත හා ගුරුසිංහ දෙස බැලුවේය.ජයන්තගේ බියර් වීදුරුව මඳක් හිස්ව තිබු අතර ඒ වන විටත් තම වීදුරුවට අතවත් තබා නොතිබු ගුරුසිංහ ඇද කරගත් මුහුණින් යුතුව ඉවත බලා සිටියේය.මේ මිසිස් ගුරුසිංහ ඇඹරෙන්නෙ නැතිව අපි වාගේ බියර් ටිකක් ගන්නකො...” යයි බණ්ඩාර උපහාසාත්මක සිනහවක් නඟමින් කී විට ජයන්තත් මමත් හඬ නඟා සිනාසුණෙමු.ගුරුසිංහගේ මුහුණ ලජ්ජාවෙන් රතු විය. ඔහු එකවරම බියර් උගුරු කීපයක් බී වීදුරුව ශබ්ද නඟා මේසය මත තැබුවේ කජු ලෙල්ලක් මෙන් ඇඹුල් කරගත් මුහුණිනි. ඔහු ඉහළට ගත් හුස්ම මද වේලාවක් පහළට නොදමා තබා ගැනීමෙන් ඔක්කාරය නවත්වා ගත් බවක් පෙනුණි.ජයන්තත්, මමත් බණ්ඩාරත් අල්ලාප සල්ලාපයේ යෙදෙමින් දිගටම බියර් පානය කළෙමු. එසේ පළමුවරට නිවිහැනහිල්ලේ මත්පැන් පානය කිරීමෙන් මා ලැබුවේ අපූරු ආශ්වාදයකි. බියර් බෝතලය බී අවසන් වන විට මට පෙර අවස්ථාවල දැනුණ සැහැල්ලුව හා ප්‍රබෝධය නැවතත් දැනෙන්නට විය.මම අසුනෙන් නැගිට අසල තිබු විවෘත ජනේලය වෙත ගියෙමි. අඳුරු අහස් ගැබ යට පෙනෙන තෙක් මානයේ පැතිර ගිය මුහුදේ ඝෝෂාව සමඟ මුසු වී ආ සීතල සුළං රැල්ලකින් මගේ ගත සිත සිහිල් විය. වෙරළට ආසන්නව නවතා තිබු නෞකා පෙළ පහන් කූඩු මෙන් දිස් විය.විසිතුරු ලොවක අපූරු ආශ්වාදයක් විඳිමින් සිටි මම බණ්ඩාරගේ අණින් ආපසු පැමිණ සිටි තැනම අසුන් ගත්තෙමි.“රවි! උඹටනම් බියර් බෝතලේ මදි වාගේ” මගේ හිස් බියර් බෝතලය දෙස බලමින් බණ්ඩාර කීවේය.“ඔයාට හොඳට දාන්න පුළුවන්යැ”යි කියමින් දිනක් මගේ ඥාති සොහොයුරා විසින් පලඳවන ලද පදක්කම සිහි වූ මම“ප්‍රශ්නයක් නෑ... තව එකක් ගම්මු...” යැයි කීවෙමි.එහෙත් ඒ සමඟම ජයන්තත් ගුරුසිංහත් මගේ අදහසට විරුද්ධ විය.“මට නම් වෙන එපා” යයි කෝප වූ විලාශයෙන් පැවසු ජයන්ත තම අසුන පිටුපසට තල්ලු කර නැගිට යන්නට උත්සාහ කළ විට ගුරුසිංහ ද ඔහු අනුගමනය කළේය. එවිට...“පොඩ්ඩක් හිටපල්ලකො, කලබල වෙන්නෙ නැතිව...” යයි සිනහ වෙමින් පැවැසු බණ්ඩාර, ගුරුසිංහ බොමින් සිටි වීදුරුව දෙස බැලුවේය. එය මුලදී පිරවූ ආකාරයෙන්ම තිබුණි.“මේකනම් හැදෙන මිනිහෙක් නොවෙයි...” යයි උපහාසාත්මක ලෙස පැවැසු බණ්ඩාර, ගුරුසිංහගේ බෝතලයේ ඉතිරිව තිබු බියර් මගේ වීදුරුවටත් තම වීදුරුවටත් සම සේ වත් කළේය.ගෙවීමට තිබු බිල්පත දැකීමෙන් පුදුමයට පත් වූ මම ඒ බවක් නොහඟවා එය පියවීමට මුදල් පසුම්බිය ගැනීම සඳහා කලිසම් සාක්කුවට අත දැමුවෙමි. එවිට “මුදුන නොවී හිටපන්කො...” කියමින් මුදල් ගෙවීමෙන් මා වැළකූ බණ්ඩාර අනතුරුව එය තම මුදලින් ගෙවා දැමුවේය.“ඇයි? ට්‍රිට් එක මගෙන්නෙ” මම කීවෙමි.“හරි! හරි! ඒව ඔක්කොම හරි... අද මං ගානෙ... ඊළඟ වාරෙ උඹේ...” යයි එවිට බණ්ඩාර කීවේ මතුවටත් මත්පැන් පානය කිරීමට අප නිතර නිතර හමුවීමට ගිවිසගෙන ඇතිවා මෙනි.සිදුවූයේ ද එයමය!අප ආපසු කොටුව දුම්රිය පළට එන විට වේලාව රාත්‍රී නවයට ආසන්නව තිබුණි. එම වේලාව වන විට වෙනදා නිවසට ගොස් සිටි හෙයින් එදින සිදුවූ පමාව ගැන මගේ මවුපියන් කලබලයට පත්වී ඇතැයි එම අවස්ථාවේ මට සිතුණේ පළමුවරටය. ඒ සමඟම මා කිසියම් වැරැද්දක් කළාය වැනි හැඟීමක් මා තුළ ඇතිවය.අම්මාට ඇත්තම කිව යුතුයයි අනතුරුව මම සිතුවෙමි.මැදියම් රැයේ නිවසට ළඟාවෙන විටත් මවුපියන් පහන් නොනිවා මඟ බලා සිටියේය.“මොකද පුතේ! කවදාවත් නැතිව මෙච්චර රෑ වුණේ? මගේ ඇඟේ ලේ නැතිව හිටියෙ!” අම්මා කීවාය.“කෝච්චි පරක්කු වුණා අම්මෙ...” යයි කෙටියෙන් පිළිතුරු දුන් මම ඉක්මණින් මුහුණ කට සෝදාගෙන අම්මාට ඈත් වෙන්නට කෑම මේසයේ වාඩි වුණෙමි.දුම්රිය ප්‍රමාදය ගැන අම්මා නැවත විමසුවාය. “ඉතින් මෙච්චර වෙලා පුතාල මොකද කළේ...?”සිනාසුණා මිස පිළිතුරු වශයෙන් මම කිසිවක් නොකීවෙමි.“මොනවද ඉතින් යාළුවොත් එක්ක කදේ දාගෙන ඉන්න ඇති... නේද පුතා...!” යයි අම්මා නැවත කිවු විට ද මම නිහඬව සිටියෙමි.මා එසේ කළේ එදින මත්පැන් පානය කළ බව අම්මා දැනගත් බවට කිසියම් හෝ හෝඩුවාවක් නොතිබු හෙයින් හා විශේෂයෙන්ම සත්‍ය පැවැසීමෙන් අම්මාගේ සිත රිදවීමට අවශ්‍ය නොවූ හෙයිනි.එදින අම්මාගේ සිත නොරිදවීමට තරම් සංවේදී වූ මා පසු කලෙක ඇය හැඬවීමට තරම් ගුණමකු වූයේ කෙසේ ද...?රවිrathnapalaw@gmail.comකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>09</month>
      <day>09</day>
    </date>
    <link>http://www.silumina.lk/2012/09/09/_art.asp?fn=as1209095</link>
    <topic>රාශි දොළස වශී කරන රාහු</topic>
    <author>කේ.සී.ජේ.</author>
    <content>රාශි දොළස වශී කරන රාහුඡ්‍යොතිෂය මැනවින් දන්නා දෛවඥයෝ සෙනසුරුට මෙන් ම රාහුටත් ප්‍රමුඛ අවධානයක් යොමු කරති. සාමාන්‍ය ජන වහරේ සඳහන් වන්නේ රාහු; අධ්‍යාපනය අවුල් කරන චාරයකින් තොරව පුද්ගලයා ඇවිද්දවන ග්‍රහයකු ලෙසටය. එහෙත් රාහු යනුවෙන් නිශ්චිත ග්‍රහ ලෝකයක් සෞරග්‍රහ මණ්ඩලයේ නැත. රාහු හැඳින්වෙන්නේ ඡායා ග්‍රහයකු නැතහොත් පෘථිවියට බලපාන මර්මස්ථානයක් වශයෙනි. මේ රාහු පිළිබඳ රසබර විස්තරයක් මෙවර ඉදිරිපත් කරන්නේ ප්‍රවීණ ඡ්‍යොතිෂවේදී මීපේ ගණිතගේ චන්ද්‍රභාරතී මහතාය;රාහු අසුරේන්ද්‍රයා තමා ගේ ශරීරය ගැන මහත් අභිමානයෙන් මුසපත් වෙලා හිටිය කාලයක් තිබුණා. ඒකට හේතුවකුත් තියෙනවා. මොකද රාහු අසුරේන්ද්‍රයා ගේ ශරීරයේ ප්‍රමාණය කෙනෙකුට හිතා ගන්නත් අමාරුයි.රාහු අසුරේන්ද්‍රයා ගේ උස යොදුන් හාර දහස් අටසියයක්. පුරාණ ඍෂිවරුන් ඒ විදිහටයි රාහු ගේ උස ප්‍රමාණය සඳහන් කළේ. ඒ විස්තරය සිත් ගන්නා සුලුයි. මේ ශරීර ප්‍රමාණය බෙදා දක්වන්නේ තවත් අපූරු විදිහකයි.රාහු අසුරේන්ද්‍රයාගේ දෙපතුළේ සිට දණහිස දක්වා උස යොදුන් 1200 යි. දණහිස සිට උකුළට උස යොදුන් 1200 යි. උකුලේ සිට ගෙල දක්වා උස යොදුන් 1200 යි. ගෙලේ සිට හිස මුදුනට යොදුන් 1200 ක් උසයි. මීට අමතරව රාහු අසුරේන්ද්‍රයා ගේ හිසේ වට ප්‍රමාණය යොදුන් 900 ක්. නළල යොදුන් 300 ක් දිගයි. දෙබැම යොදුන් 50 ක් බැගින්. නාසය යොදුන් 50 ක් දිගයි. මුඛයේ පළල යොදුන් 200 යි. ගෙල වටා ප්‍රමාණය යොදුන් 700 යි. වම් උරයේ සිට දකුණු උරය දක්වා දුර යොදුන් 700 යි. මේ විස්තර වර්ණනාව තවත් දිගට එනවා. ඒ අනුව වියතක ප්‍රමාණය යොදුන් 100 ක්. අතුල් - පතුල් යොදුන් 200 යි. රාහු අසුරේන්ද්‍රයා ගේ එක ඇඟිල්ලකින් හිරු හා සඳ මඬල වහන්න පුළුවන්.කොහොම නමුත් මේ අති දැවැන්ත ශරීර ප්‍රමාණය නිසා රාහු මාන්නයට අධි මාන්නයට පත්වෙලයි වුන්නේ.”දවසක් දෙවි දේවතාවන් රාහු අසුරේන්ද්‍රයාට ගෞතම බුදුන් වහන්සේ ගේ අනන්ත අපිරිමිත ගුණ සමුදාය, ප්‍රඥා මහිමය ගැන විස්තර කරලා කිව්වා “තථාගතයන් වහන්සේගෙන් ධර්මය අසන්න කියලා. තමන්ගේ ශරීරය ගැන තිබුණ මාන්නය නිසා රාහු කියනවා යොදුන් දොළහක් උස ශ්‍රමණයකුගෙන් මට ඉගෙන ගන්න තියෙන්නේ මොනවද කියලා? මේ කතාව අහන අනෙක් දෙවියෝ රාහු අසුරේන්ද්‍රයාට දිගින් දිගටම පෙරැත්ත කළා බුදුන් වහන්සේගෙන් ධර්මය අසන්න කියලා. රාහු ගේ මේ මාන්නාධික බව බුදුන් වහන්සේ දිවැසින් දකිනවා.රාහු බුදුන් වහන්සේ බැහැ දකින්න එත්දී උන්වහන්සේ රාහුට අති දැවැන්ත බුද්ධ රූපයක් මවා පෙනෙන්නට සලස්වනවා. බුදු පියාණන් සැතපී ඉන්නා විලාසයක් පානවා. උන්වහන්සේගේ ශි‍්‍ර පාද පද්මය රාහුට පෙනෙන්නේ මහා මේරූ පර්වතයටත් වඩා විශාල වෙලා.මේ දර්ශනයෙන් රාහු ගේ මාන්නය බිෙඳනවා. රාහු ඇඟිලි තුඩු මඟින් ඉස්සී ඉස්සී බුදු රුව දැක ගන්න දරන වෑයම බුදුන් වහන්සේ ප්‍රශ්න කරනවා. බුදුන් වහන්සේගේ හඬ අසන රාහු අසුරේන්ද්‍රයා තවත් පුදුම වෙලා මාන්නය බිඳිලා කියනවා. “මෙවැනි දැවැන්ත රූපයක් වත් මෙවැනි හඬක් වත් මා කිසිදා අසා නැත කියා බුදුන් වහන්සේට නමස්කාර කළා. රාහු පාපියකු නමුත් යම් ධර්මයක් අවබෝධ කර ගැනීමේ පින් ඇත්තෙකු බවත් බුදුන් වහන්සේ දකිනවා. නමුත් අසුරයකු නිසා මාර්ගඵල ඥානය පිහිටන්නේ නෑ. මේ නිසා සරණ ශීලයේ පිහිටෙව්වා. එවිට රාහු නමෝ තස්ස කියා තුන්වරක් නමස්කාර කළා. මෙයින් පසුව රාහු අසුරේන්ද්‍රයා ගේ මාන්නය බිඳුණා කියලයි පුරාණ ග්‍රන්ථවල සඳහන් වන්නේ.””තවත් අතකින් රාහු ගේ බලය පුදුමාකාරයි. රාශි දොළහටම බලය විහිදන්න රාහුට පුළුවන්. රාහු මහ දශාව වසර 18 යි. කෲර අපල ඇති කරවන රාහු අධ්‍යාපනයට නම් ඇති කරවන්නේ හානියක්. සාමාන්‍ය ඡ්‍යොතිෂවේදීන් පෙන්වා දෙන හැටියට රාහු වෘෂභ රාශියේ උච්ච වෙනවා. කන්‍යාවේ ස්වක්‍ෂේත්‍ර වෙනවා වගේම වෘශ්චික රාශියේදී නීච වෙනවා.”නිරිත දිසාවට වැටකෙ විමානෙට අධිපති පණි දෙවියන්නේ මච්ඡායුධ ගෙන සුරත දරාලා තුරඟකු පිට වැඩ ඉන්නේ ඇති යම් දෝෂය දුරැර දමාලා චිරා කලක් සැප දෙන්නේ නිරිත දිශාවෙන් පණි දෙවි වැඩලා ග්‍රහ මේ දොස් දුරලන්නේශනි හා තරම්ම නොවුණද රාහු ගේ බලය රාශි දොළහ පුරාම පැතිර යනවා. පාපියකු වුණත් රාහු හැම විටම නරකම ගෙන දෙන්නේ නෑ. සුබ පල ලැබෙන අවස්ථා තියෙනවා.රාහු මහ දශා කාලය අධ්‍යාපනයට බාධා කරන බව ඇත්ත. නමුත් ගුණ – නුවණින් රාහු අපලය දුරු කරලා මහා ශාස්ත්‍රවන්තයින් බවට පත් වුණ පුද්ගලයින් ඕනෑ තරම්. රාහුට – ජන්ම පත්‍රයට යට වෙන්න වුවමනා නෑ.රාහු ගේ අපල කාලය පවා සපල කාලයක් කර ගන්න මනුෂ්‍යයාට පුළුවන්. ගුණ – නුවණ - ශීල සමාධිය සහ ආත්ම ;;ධර්ය, ඉවසීම ඇති කර ගත්තොත් රාහු අපලය දුරු කර ගන්න අමාරු නෑ. ඒ විස්තර මීළඟට විමසා බලමු.කේ.සී.ජේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>09</month>
      <day>09</day>
    </date>
    <link>http://www.silumina.lk/2012/09/09/_art.asp?fn=as1209096</link>
    <topic>නෙළුම් විල</topic>
    <author/>
    <content>නෙළුම් විලඒ ‘මහජන දිනය’ දවස යි.කිහිප දෙනෙක් ම ප්‍රාදේශීය ලේකම්වරයා හමු වනු පිණිස ඔහු ගේ කාර්යාලයයට ගොස් සිටියහ.ඒ අතර මම ද වීමි. සිය කාර්යාලයයට පැමිණ අසුන් ගත් ප්‍රාදේශීය ලේකම්වරයා ඒ සිසාරා සිනාමුසු බැල්මක් හෙළා උපැස් යුවළ පැළඳ ගත්තේ ය.එවිට ම අපිදු ඔහු ඉදිරිපිට වූ අසුන් වෙත ගොස් හිඳ ගතිමු.අයෙක් ඔහු ඉදිරියට ගොස් ප්‍රශ්නය විසඳගෙන පිටව ගියේ ය.ඊළඟට මැදිවියේ මවක් ලේකම්වරයා ඉදිරියට ගොස් අසුන් ගත්තා ය.‘ඔබතුමිය?’ ලේකම්වරයා ඈ වෙත විමසුම් බැල්ම හෙළුවේ ය.ඇය සියතෙහි වූ රාමු කරන ලද පින්තූරයක් නිලධාරියාගේ මේසය මත තැබුවා ය.‘මොකක්ද මේ පින්තුරෙ?’‘මේ මගෙ පුතාගෙ පොටෝ එක. මගෙ පුතා කරන්නෙ මුහුදු රස්සාව. පුතා පහුගිය දවසක කාණ්ඩයක් එක්ක බෝට්ටුවකින් මූදු ගියා. ආපහු ආවෙ නෑ. ඒ ගැන හොයල බලනකොට තමයි දැනගන්න ලැබුණෙ මුහුදෙදි අනතුරකට මූණ දීල කියල.’ ඇය ලේන්සුවෙන් දෑස පිසදා ගත්තා ය.‘ඒ ගැන මොකද කළේ?’‘පොලිසියට දැනුම් දුන්න. පොලිසිය හොයනව. තාම පුතා ගැන හරි ආරංචියක් නෑ.’මෙවිටම ලිපි ගොනු ද රැගත් ලිපිකාරිනියෝ කිහිප දෙනෙක් නිලධාරියා ඉදිරියට පැමිණියහ.‘අම්මෙ, දැන් අම්මගෙ පුතාගෙ ප්‍රශ්නෙ තියෙන්නෙ පොලිසිය පැත්තෙ, පරීක්ෂණ - නිරීක්ෂණ සිද්ධ වෙනවනෙ. තවම සැනසිලිදායක ආරංචියක් නැති හින්ද අම්ම මා ළඟට ආව. ‘නිලධාරියා ලිපිකාරිනියන් පිරිස දෙස බැලුවේ ය.’ මේ නෝන මහත්වරුන්ට මං කියනව, මේ අම්මගෙ ප්‍රශ්නයට අදාළව නීතිය ක්‍රියාත්මක වන නිසා අපට දිය හැකි ඉහළම සේවාව සලසමු කියල.’ නැවත ඔහු මව දෙස හැරුණේ ය. “අපි ඔය අම්මට පොලිසිය එක්ක කතා කරන්න පහසුකම් සලසල දෙන්නම්. පොලීසියට ගිහින් ආයෙමත් ඒ නිලධාරි මහත්තුරුන්ව මුණ ගැහෙන්න. දැනට කරන්න පුළුවන් දේ කරමු. එහෙම ;හාඳයිනේ. ඒකට අදාළ ලිපිය මේ නෝන මහත්තුරු සකස් කරල දෙයි. ඔය අම්මට වෙන ළමයි නැද්ද?”මව අප හිඳ සිටි අසුන් පෙළ දෙස හැරී බලා යළි නිලධාරියා වෙත හැරුණා ය. ‘මේ ඉන්නෙ මගෙ දුව. මේ බාල පුතා.’‘මේ ළමයි ඉස්කෝලෙ යන්නෙ නැද්ද?’‘පුතා අද මෙහෙ එන්න ඕනැ නිසා ගියේ නෑ’‘එතකොට දුව?’‘දුව හිටියෙ ඈත පළාතක මාම කෙනෙක් ළඟ. ගියේ එහෙ ඉස්කෝලෙකට. ළඟදි ඉඳල දුව මා ළඟ ඉන්නව. ඉස්කෝලෙ ගියෙත් නෑ.’‘ඒ ඇයි?’‘දුව එහෙ ඉන්න අකමැතියි. මාම නං හුඟක් හොඳයි.‘එහෙම නං ඇයි දුව මෙහෙ කැන්දගෙන ආවෙ?’ ලේකම්වරයා උපැස් යුවළ ගලවා අතට ගෙන දැරිය දෙස බැලුවේ ය. ‘කවුද නරක? නැන්ද ද?’නිහඬව සිටි දුව වෙනුවෙන් යළි මව ම පිළිතුරු බැන්දා ය.‘නැන්ද සැරයි. ඒ හින්ද මෙයාට එහෙ ඉන්න බෑ කිව්ව.’‘අම්මෙ, ඔන්න අම්ම ආයෙත් වතාවක් කරදරයක් හදාගන්න හදනව. මේ ළමයි දෙන්න දිහා බලපුවම මට කියන්න පුළුවන් මේ අයට හොඳින් ඉගෙන ගන්න පුළුවන් කියල. එහෙම නේද අම්මෙ?’‘ඔව්’‘අම්ම තවත් කරදර හදාගන්න එපා. දැන්ම දුව මාම ළඟට පිටත් කරල යවන්න. දුව ලබන සතියෙ ඉඳල ඉස්කෝලෙ යන්න! මේ ළමයින්ගෙ අනාගතේ අඳුරු කරන්න එපා.’මව නිහඬ වූවා ය. නිලධාරියා දුව දෙස බැලුවේ ය.‘දුව ‘ඔෂීන්’ බලනව ද? රූපවාහිනියෙ යන ‘ඔෂින්’ බලනව ද?’දියණිය ‘ඔව්’ යැයි හිස සැලුවා ය.ඒක බලන්න. ඒකෙ පෙන්වන්නෙ දුක් විඳපු ලෝක ප්‍රසිද්ධ අය ගැන. බලන්න ඒ අය ජීවිතේ ජයගත්තු හැටි! ඔය ළමයි අනාගතේ අඳුරු කර ගන්න එපා! ජීවිතේ ලස්සන කර ගන්න. දුව නැවත මාම ළඟට යන්න. ඉගෙන ගන්න. කට්ට කාගෙන, නැන්දට අම්මට වගේ සලකගෙන ජීවත්වෙන්න. අද ලෝකෙ සමාජෙ පිරිහිලා. ඒත් අපි යහපත් විදිහට ජීවත්වෙන්න ඕනැ, විශේෂයෙන් ගෑනු ළමයි. ඔයාගෙ ආරක්ෂාව ගැන හිතන්න. අම්ම ගැන, මල්ලි ගැන හිතන්න! නැන්දට ආදරේ කරන්න. එයාට සලකන්න! මමත් පුංචි කාලෙ හිටියෙ නෑයෙක් ළඟ.’ ඔහු දැරියට සිනාවක් පා යළි මව දෙස හැරුණේ ය.මව තැන්පත් ලෙස බලා සිටියා ය.‘දැන් අම්මට පැහැදිලියි නේ තත්ත්වය. කල්පනාවෙන් වැඩ කරන්න!’ එසේ කියමින්ම ඔහු එතන සිටි නිලධාරිනියන් දෙස නැවත බැලුවේ ය. ‘මම මේ නෝන මහත්වරුන්ට කියනව ඔයගොල්ලො ගැන නිරන්තරයෙන් හොයල බලන්න කියල.’ මේ දරුවො යන පාසල්වලින් ඒ අය ගැන විමසීම් කරන්න කියල. ආරක්ෂාව ගැන බලන්න කියල.’නිහඬතාවක් ඇති විය. එය බින්දේ ද නිලධාරියා ය.“දැනට ඔය තුන් දෙනා නැවතිලා ඉන්නෙ ඥාතියකුගෙ ගෙදර කිව්වනේ. ඔය අයට දෙන්න අපේ කොට්ඨාසෙ බිම්කඩක් හොයාගන්න බෑ. අපි ඒ ගැන කනගාටු වෙනව. මේ අම්ම තංගල්ලෙ කීව නිසා අපි එහෙ ලේකම්තුමාට කතා කරල ගෙයක් හදාගන්න ඉඩම් කෑල්ලක් තියනව ද කියල හොයල බලන්නම්. මේ නෝන මහත්තුරුන්ට ඔය අයගෙ සියලු තොරතුරු දෙන්න! ඇත්ත ම කියන්න බොරු තොරතුරු දෙන්න එපා! මම මේ නෝන මහත්තුරුන්ට කියනව ඔය අය ගැන සියලු තොරතුරු සති දෙකෙන් දෙකට මට වාර්තා කරන්න කියල. දැන් ඔය අම්ම දරුවො දෙන්නත් කැන්දගෙන ගිහින් මේ නෝන මහත්තුරුන්ට විස්තර හෙළි කරන්න!”ලේකම්වරයාට ආචාර කළ මව දෙදරුවන් ද කැටුව නිලධාරිනියක සමඟ කාර්යාලය තුළට ගියා ය.“දැක්ක නේද රටේ ප්‍රශ්න!” ලේකම්වරයා සිනාසී අප දෙස බැලුවේ ය. ‘ඒ ප්‍රශ්නෙට මං හුඟ කාලයක් ගත්ත නේද? ඔයගොල්ලන්ටත් දැන් සමාජෙ ගැන අවබෝධයක් ලැබුණ නේද?’ඔහු ගේ දෑස අප ඉදිරියේ දිලිසිණ.රජයේ ඉහළ නිලධාරියකු මේ සා දයාබරව ජනයාට කාරණාකාරන වටහා දෙනු මා ඇසින් දුටු මුල් වතාව මෙය විය.මම පුදුමයෙනුත් ගෞරවයෙනුත් මේ උතුම් නිලධාරියා දෙස නොසැලී බලා සිටියෙමි. සැබැවින් ම මෙබඳු නිලධාරීන් පහල වන්නේ අහිංසක ජනයාගේ පෙර පිනට ම ය.දික්වැල්ලේ ප්‍රාදේශීය ලේකම්තුමනි, සහෝදර ජනතාවට සෙත සැලසීම සඳහා ඔබට වැඩි වැඩියෙන් ශක්තිය ලැබේවා!  ඌරුගමුවේ, ගල්හේන්ගොඩ, සුමනසිරි ගමගේ මහතා විසින් යොමු කරන ලද ලිපියක් ඇසුරිනි.නෙළුම් විල, සිළුමිණ,ලේක්හවුස්, කොළඹකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>09</month>
      <day>09</day>
    </date>
    <link>http://www.silumina.lk/2012/09/09/_art.asp?fn=av1209092</link>
    <topic>යාත්‍රා</topic>
    <author>තුෂාරි</author>
    <content>යාත්‍රාකලා ලොවේ ජනපි‍්‍රය නිළියක ලෙස නම රැන්දු උදාරි වර්ණකුලසූරිය පසුගියදා මව් පදවිය ලැබුවා. පුංචි දියණියක් මෙලොවට බිහි කරමින් මව් පදවිය ලැබූ උදාරි කෙටි නිවාඩුවක් සඳහා සිංගප්පූරුවේ සිට පසුගිය සතියේ ලංකාවට පැමිණියා. ඇගේ නවතම තොරතුරු පිළිබද අපි විමසා බැලුවා.”ඇත්තටම දැන් ජීවිතය හරිම සුන්දරයි කියා සිතෙනවා. පුංචි දුවගේ වයස තවම මාසයක් පමණයි. ලංකාවට ආවට පස්සේ ටෙලිනාට්‍ය කිහිපයකටම ඇරියුම් ලැබුණා. ඒත් ඒවා මම බාරගත්තේ නැහැ දුව තවම පුංචි නිසා. බබා ගේ නම ෂෙනර්යා උමෙයිලි. මමයි සුජිතුයි තමයි නම දැම්මේ. මේ දවස්වල හුඟාක් සතුටින් කාලය ගතවෙනවා. අද හෙටම දුවත් එක්ක නැවත සිංගප්පූරුවට යනවා.රංගන ශිල්පියෙකු, ටෙලිනාට්‍ය අධ්‍යක්‍ෂවරයෙකු ලෙස නමක් දිනූ නිරෝෂන් ඉලේපෙරුම මේ දිනවල ඔහුගේ දෙවන ටෙලිනාට්‍ය අධ්‍යක්‍ෂණය කිරීමට සූදානම් වන බව අපිට දැනගන්නට ලැබුණා. නිරෝෂන්ගෙන් ඒ ගැන අහල බලන්නට අපි ඔහුට දුරකථනයෙන් ඇමැතුවා.”මගේ ටෙලිනාට්‍ය අධ්‍යක්‍ෂණය නම් කොට තිබෙන්නේ ‘මැදියම් අහස’ නමිනුයි. මෙය නිහාල් පීරිස්ගේ නවකතාවක් ඇසුරින් සැකසෙන්නක්. මෙහි තිර රචනය නිහාල් පීරිස්ගෙන්මයි. ඒ වගේම නිෂ්පාදනය කරන්නේ සෙනුර හෝල්ඩින්ග්ස් වෙනුවෙන් ජයලත් පීරිස්. මේ දිනවල මේ ටෙලිනාට්‍යයේ රූගත කිරීම කොළඹ ප්‍රදේශය අවට සිදුවෙනවා. ධනවත් වීමේ, ප්‍රසිද්ධ වීමේ අදහසින් තමන්ගේ ජීවිතය ගෙන යන තරුණයෙකු වටා ගෙතෙන කතා පුවතක් වටාමයි මේ ටෙලිනාට්‍ය ගොඩනැඟෙන්නේ. ඒ වගේම මගේ “සිහින අරන් එන්න” ටෙලි නාට්‍යයත් ලබන නොවැම්බර් මාසයේ සිට විකාශය වීමට නියමිතයි. මේ නිසා මේ දවස්වල තරමක් කාර්ය බහුලයි.සම්මානනීය අධ්‍යක්‍ෂවරයෙකු ලෙස නමක් දිනා ගත් චාමර පීරිස් ඔහුගේ තෙවැනි ටෙලිනාට්‍යයේ රූගත කිරීම් සමඟ බෙලිහුල්ඔය මුත්තෙට්ටුවෙගම සමනල වැව රක්‍ෂිතයේ කල්ගෙවන බව අපට ආරංචි වුණා. චාමර අධ්‍යක්‍ෂණය කළ ‘පියවි’ ටෙලිනාට්‍යය මේ දිනවල ස්වර්ණවාහිනිය ඔස්සේ විකාශය වෙනවා. චාමර ඒ ගැන නවතම තොරතුරු අප සමඟ පවසා සිටියා.”මේ දවස්වල නම් තරමක කාර්ය බහුල ජීවිතයක් තමයි ගත කරන්නේ. තෙවැනි ටෙලිනාට්‍යයේ රූගත කිරීම් මේ දිනවල සිදුවෙනවා. ලංකාවේ ජනපි‍්‍රයම තලයේ ටෙලිනාට්‍ය අතරට මගේ ‘පියවි ටෙලිනාට්‍යයත් එක්වෙලා” ඇති බව සමීක්‍ෂණ වාර්තා පෙන්වා දී තිබෙනවා. වැඩිම ප්‍රේක්‍ෂක ප්‍රතිචාර ලබමින් ‘පියවි’ විකාශය වීම ගැන හුඟාක් සතුටු වෙනවා.ඒ වගේම මගේ තෙවන ටෙලිනාට්‍යයත් ප්‍රේක්‍ෂක ජනතාව අතර කතාබහට ලක්වෙන ටෙලිනාට්‍යයක් වේවි කියා මම හිතනවා. මේ කතාවේ තේමාව, නම තවම මාධ්‍යයට හෙළිකරලා නැහැ.”මේ නාට්‍යයත් විද්‍යාත්මක පසුබිමක් සහිතව නිර්මාණය වන්නක්. මෙහි තිර රචනය සහ අධ්‍යක්‍ෂණය මගේ. නිෂ්පාදනය විනිල් මැණික්.හඳුනන්නේමාගේ සිත සැමදා...ඔබ ළඟ නැවතීලා...මම ඉන්නේ ජීවිතය පුරා...මේ දිනවල රූපවාහිනී නාළිකා කිහිපයක ප්‍රචාරය වන මේ ගීතයේ හිමිකරු මරියෝ ආනන්දයි. මරියෝ ප්‍රවීණ ගායකයකු වූ ග්‍රේෂන් ආනන්දගේ ආදරණීය පුත්‍ර රත්නය. මරියෝ ඔහුගේ ම ගීතයක් ගයමින් මේ දිනවල ජනපි‍්‍රයත්වයට පත්ව තිබෙනවා. මේ ගීතයට ලැබෙන ප්‍රතිචාර ගැන මරියෝ කතා කළේ සතුටින්.”මේ ගීතය මම ගායනා කරන්නේ නතාෂා පෙරේරා එක්කයි. මෙහි ගී පද රචනා කළේ මගේ මව ශ්‍රීමා චාන්දනී පෙරේරා. මේ ගීතය සංගීතවත් කළේ මම. ගීතයේ රූප රචනා අධ්‍යක්‍ෂණය කළේ වසන්ත සිරිවර්ධන. මේ දවස්වල මේ ගීතයට ප්‍රේක්‍ෂක ප්‍රතිචාර ඉහළින්ම ලැබෙනවා.ඒ වගේම මගේ ඒක පුද්ගල ගී ප්‍රසංගය වෙනුවෙනුත් මේ දිනවල මම වෙහෙසෙනවා. එය නම් කොට තිබෙන්නේ ‘මරියෝ ආනන්ද රාත්‍රී’ නමින්. ලබන දෙසැම්බර් පළමු වැනිදා කොළඹ මියුසියස් විදුහලේදී ප්‍රසංගය පවත්වන්න තමයි සැලසුම් කර තිබෙන්නේ.”තුෂාරිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>09</month>
      <day>09</day>
    </date>
    <link>http://www.silumina.lk/2012/09/09/_art.asp?fn=av1209093</link>
    <topic>හිනා කතා</topic>
    <author/>
    <content>හිනා කතා‘රොෂාන් කියනවා බලන්ඩ, විජය කුමාරයා ලංකාවට ආවේ කොහොම ද?’ තමා උගන්වමින් සිටින ඉතිහාස පාඩමට කන් නොදී පාරේ යනෙ’න ත්‍රිවීල් දෙස ඉතා උනන්දුවෙන් බලා සිටි සිසුවා ගෙන් කුමාරි ටීචර් ඇසුවාය.‘දැන් ඔය දවස ගානෙ අහුවෙන අපෙ අයියලා ඕස්ට්‍රේලියාවට යනවා වගෙ පාස්පෝට් නැතුව, හොරෙන්නෙ ටීචර්.’ සමච්චල් සිනාවක් පාමින් රොෂාන් පිළිතුරු දුන්නේ ය.‘දැන් අජිත් මාසයක් විතර තිස්සෙ ගෙදරම නේද? මොකෝ ආයෙත් රස්සාවට යන්නෙ නැද්ද? ඇයි රස්සාවෙන් අස්වුණා වත්ද?’ රෝසිගේ මාමණ්ඩියා ඇසුවේ තම අසල්වැසියා තරමක අමාරුකාරයකු බැව් දන්නා බැවිනි.‘ආයෙත් යන්න මගෙ බලාපොරොත්තුවක් නැහැ අන්කල්’ අජිත් සිනාවක් නඟමින් කීවේය.‘ඇයි ඒ මොකද?’ මාමා වික්ෂිප්තව ඇසීය.‘නෑ, මේ සැරේ මම නිදහස් වෙලාමනෙ ආවේ.’ අජිත් කීවේය.වෙද මහත්තයා කොහේදෝ ගොස් ආපසු එන විට තම නිවෙස ඉදිරිපිට පාර අයිනේ නැවතී සිටි තරුණයකු හා කතාවට වැටී සිටි තම තරුණ බිරිය වහා ගෙට රිංගා ගන්නවාත් තරුණයා වහා ආපසු හැරී යනවාත් දැක අත්පුඩි ගසා තරුණයා හට කතා කළේය.‘මම මේ ඉලන්දාරියාට මීට කලින් දවසකුත් කිව්ව නේද මගෙ හාමිනේ එක්ක කතා කරන්ඩ යන්ඩ එපා කියල.’ වෙද මහතා කීවේ තරමක දැඩි ස්වරූපයක් මුහුණට නංවා ගනිමිනි.‘මොනවා! ඒ ඔහේගෙ හාමිනේ ද? එයා මට කිව්වේ දුව කියලනෙ.’ තරුණයා මුව අයා කීවේ හිස කසමිනි.අලුත් ඉංගි‍්‍රසි පන්තිය ආරම්භ කරමින් විජේසිංහ සර් සිසුන් දෙස සිනාමුසුව බලා මෙසේ පැවසීය.‘ළමයි, මේ ඉංගි‍්‍රසි කියන දේ මහමෙරක් වගෙ ලොකුවට හිතට අරගෙන බය වෙන්ඩ ඕනෙ නැහැ. ඉංගි‍්‍රසි ඉගෙන ගන්න එක හරිම ලේසියි. ඕකට විශේෂ මොළයක් කොහෙත්ම ඕන වෙන්නෙ නෑ. කොටින්ම ඕනෑම මෝඩයෙකුට ඉගෙන ගන්ඩ පුළුවන් භාෂාවක් තමයි මේක.’‘එහෙම නැත්තං සර් වගෙ කෙනෙක්, කොහොම ඉංගි‍්‍රසි ඉගෙන ගන්න ද නේද?’ පන්තියේ ඉදිරි අසුනක සිටි සුසිරිපාල විරිත්තමින් කීවේය.‘දැන් අපි මේ ළමයව මොන පන්තියට ද දාන්නෙ?’ විදුහල්පතිවරයා, උප විදුහල්පති කැඳවා ඇසුවේ පුංචිහේවා මහතා තම කුඩා පුත් රොෂාන් පාසලට ඇතුළු කිරීම සඳහා කැඳවා ගෙන ගොස් සිටියදීය.‘තාත්තෙ, අර දෙවටේ ගෙදර කුමාරිලගෙ පන්තියට මාවත් දාන්ඩ කියල කියන්ඩකො.’ රොෂාන් තම පියාගේ ඇඟේ දැවටෙමින් රහසින් කීවේය.තම පුතා වෛද්‍ය විද්‍යාලයේ අවසන් විභාගයෙන් ඉහළින්ම සමත් වී ඇති බැව් දැනගත් දැදිගම තම බිරිය දෙස බැලුවේ ඉහ වහා ගිය සතුටකිනි.‘අපෙ පුතාට පිහිටලා තියෙන්නෙ මගෙ ම මොළේ තමයි හාමිනේ.’ දැදිගම කීවේ තරමක ආඩම්බරයකිනි.‘මාත් හිතන්නෙ එහෙම වෙන්ඩ ඇති. මොකද දන්නව ද? මගෙ මොළේ නං තවම මා ළඟ තියෙනවා.’ බිරිය කීවේ තම සැමියා හට හිතෙන් ටොක්කක් අනිමිනි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>09</month>
      <day>09</day>
    </date>
    <link>http://www.silumina.lk/2012/09/09/_art.asp?fn=av1209094</link>
    <topic>දැන්ම විවාහ වෙන්න අදහසක් නෑ</topic>
    <author>ගාමිණී සුසන්ත</author>
    <content>දැන්ම විවාහ වෙන්න අදහසක් නෑ-ගයේෂා පෙරේරාඉතින් ගයේෂා මේ දවස්වල මොනවද කරන්නෙ. ආයෙත් රංගන කටයුතුවල ද ඉන්නෙ..?ඔව්. ආසියානු පැසපික් රූප රාජනී තරගාවලියට සහභාගිවෙන්න තිබුණු නිසා පසුගිය මාස 6ක පමණ කාලයක් රංගන කටයුතුවලින් ඉවත්වෙලා ඉන්න සිදුවුණා. දැන් මම නැවතත් රංගන කටයුතුවලට සම්බන්ධ වෙලා ඉන්නව. ටෙලි නිර්මාණ පහක වැඩ කටයුතුවලට මේ දිනවල දායක වෙනවා. පිල්ලෑව වලව්ව, ඉසුරු විමන, සිහිනයකි ජීවිතේ, සඳ එළිය වැනි තවත් ටෙලිනාට්‍ය දෙකක් ඒ අතර වෙනවා. ඒ වගේම දැවැන්ත නර්තන ප්‍රසංගයකටත් මේ දවස්වල සූදානම් වෙනවා.පසුගියදා ඔබ සහභාගි වුණු 2012 ආසියානු පැසිෆික් රූප රැජන තරගය පිළිබඳව සඳහන් කරමු...ඒ තරගය පැවැත්වුණේ කොරියාවේ සහ ජපානයේ. එහිදී ශ්‍රී ලංකාව නියෝජනය කරන්න මට අවස්ථාව ලැබුණා. ඒ තරගයෙදි හොඳම පෞරුෂයට හිමි සම්මානයත්, හොඳම ජාතික ඇඳුමට හිමි සම්මානයත් ශ්‍රී ලංකාවට ගෙන එන්න මට හැකියාව ලැබුණා. ඒ වගේම අවසන් තරගකාරියන් 15 දෙනා අතරට ඒමට ලැබීමත් මම වගේම මගේ රට ලැබූ ජයග්‍රහණයක් ලෙසයි මම දකින්නේ. ඒ ගැන මට හරිම ආඩම්බරයි.ඔබ රංගනයට පිවිසියේ රූ රැජනක් වුණාට පසුවද?ඔව්. 2006 අවුරුද්දෙ ශ්‍රී ලංකා රූ රැජන වුණේ මම. ඒ ජයග්‍රහණයෙන් පසුව මට කලා ක්‍ෂේත්‍රයට එන්න ආරාධනා කීපයක්ම ලැබුණා. මම මුලින්ම සහභාගි වුණේ ‘නිම්වළල්ල’ ටෙලිනාට්‍යයේ රංගනයට. ඉන් පසුව ටෙලිනාට්‍ය කීපයකම රඟපෑවා. 2006 අවුරුද්දේ සංචාරක රූ රැජන කිරුළ හිමි කරගන්නත් මට හැකි වුණා. රංගනයට පිවිසෙන්න ඉස්සරවෙලා මම විවිධ රූ රැජන තරගවලින් ජයගත් කෙනෙක්. පුංචි කාලෙ ඉඳලම මම කලාවට ආසයි. ඒ නිසා දිගටම මම රංගන කටයුතුවලට දායක වුණා.මොනවද ඔබ මෙතෙක් සහභාගි වී ඇති නිර්මාණ..?මගෙ මතකයේ හැටියට මම මේ වන විට ටෙලිනාට්‍ය 20කට ආසන්න සංඛ්‍යාවක රඟපාල තියෙනව. ඒ වගේම චිත්‍රපට දෙකකටත් දායක වෙලා තියෙනව. ඉන් එක චිත්‍රපටයක් තමයි “ඉගිලෙන මාළුවෝ’ චිත්‍රපටය. එහි ප්‍රධාන චරිතය රඟපෑවෙ මම. මේ චිත්‍රපටයට ජාත්‍යන්තර සම්මාන 14 ක් ලැබී තිබෙනවා. අනෙක් චිත්‍රපටය තමයි ඉන්දියාවත් ශ්‍රී ලංකාවත් හවුල් වී නිෂ්පාදනය කරන ‘රාමාගේ පාලම’ චිත්‍රපටය. එහි මම රඟපෑවේ සීතා දේවියගේ චරිතය. එවැනි ඓතිහාසික චරිතයක් නිරූපණය කිරීමට ලැබීම භාග්‍යයක් ලෙසයි මම දකින්නේ.පසුගියදා විකාශය අවසන් වුණු ජාතික නාළිකාවේ ‘දූලි පින්තාරු’ ටෙලි නාට්‍යයේ ලීසාගේ චරිතය නිරූපණය කළේ ඔබ නේද?ඔව්. මම මෙතෙක් රඟපෑ චරිත අතරින් ලීසාගේ චරිතය මට විශේෂයි. ප්‍රේක්ෂක ප්‍රතිචාර ගොඩක් ලැබුණා ලීසාගේ චරිතයට. ‘දූලි පින්තාරු’ උසස් නිර්මාණයක්. එවැනි නිර්මාණයක රඟපාන්න ලැබීම සතුටක්.’ඉගිලෙන මාළුවෝ’ චිත්‍රපටයේ ඔබ රඟපෑ චරිතය...?”ඉගිලෙන මාළුවෝ” චිත්‍රපටයේ මම රඟපෑවේ ‘වාසනා’ කියන ගැමි යුවතියගේ චරිතය. එය ත්‍රස්තවාදී යුද සමය පිළිබඳව කියවෙන කතාවක්. මෙම චිත්‍රපටයේ රූපගත කිරීම් කෙරුණේ හරිම දුෂ්කර ප්‍රදේශයක; ඒ ත්‍රිකුණාමලය ප්‍රදේශයේ. නමුත් එහි රූපගත කිරීම්වලට සහභාගි වුණේ හරිම උනන්දුවකින්, කැපවීමකින්.දැන් ඔබ වෘත්තීය රංගන ශිල්පිනියක්ද?මම රංගනයට එන්න පෙර රැකියාවක් කළා. දැන් දිගටම රඟපාන්න අවස්ථාව ලැබෙන නිසා රඟපෑම වෘත්තිය වගේ තමයි. රංගන කටයුතුවලට අමතරව මම පෞරුෂ වර්ධන වැඩසටහනක් මෙහෙයවන්නියක් ලෙසත් ක්‍රියාකරනවා. එම ක්‍ෂේත්‍රයේ මම නියැළිලා ඉන්නේ සෑහෙන කාලෙක පටන්. මම රංගනයට කැමැතියි. වෙනත් හේතුවක් ප්‍රධාන නොවන තෙක් මම රංගනයට එක් වෙනවා. නමුත් වෙනත් වැඩවලට ප්‍රමුඛතාව දෙන්න සිදුවුණු දාට මම රංගනයෙන් ඉවත් වෙනවා.ඔබේ ගම ... එතකොට පාසල් ගියේ...?මගෙ ගම දෙහිවල. පාසල් ගියේ දෙහිවල සුබෝධ බාලිකා විදුහලට සහ ගල්කිස්ස උසස් බාලිකා විදුහලට. පාසල් යන කාලෙ මම විවිධ කලා කටයුතුවලට දායක වුණා. ජන ගායනා භාෂා තරග ආදියෙන් මම ජාතික මට්ටමේ ජයග්‍රහණ පවා ලබාගෙන තියෙනවා. මම ඉගෙනගත්ත පාසල් නිසා තමයි මම අද මෙතැන ඉන්නෙ.ඔබ රටට ජයග්‍රහණ ලබාදුන් කෙනෙක්. රංගන කටයුතු නිසා කාර්ය බහුල කෙනෙක්. කවුද ඔබේ ළඟින් ඉඳගෙන ඔබට සහයෝගය දෙන්නෙ...?මගෙ අම්මයි; මගෙ අනාගත සහකරුයි.කවුද ඔහු..?ඔහු පෞද්ගලික අංශයේ රැකියාවක යෙදිල ඉන්නෙ. කලක් ගායනා ක්‍ෂේත්‍රයට සම්බන්ධ වෙලා සිටියා. මගේ හැම දේකදිම මගේ අම්ම වගේම මගේ ළඟින්ම ඉන්නෙ ඔහු. ඇත්තට ඔහු මට තාත්තා කෙනෙක් වගේ. ඔහුගේ ආදරය මට ගොඩක් වටිනවා.ඔබේ විවාහය ළඟදී සිදුවේවිද?දැන්ම විවාහ වෙන්න අදහසක් නෑ.ගාමිණී සුසන්තඡායාරූප - ටෙනිසන් එදිරිසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>09</month>
      <day>09</day>
    </date>
    <link>http://www.silumina.lk/2012/09/09/_art.asp?fn=av1209095</link>
    <topic>රූපවාහිනියේ දියුණුවට ජර්මනියෙන් උදව් ලබා දෙනවා</topic>
    <author>ගාමිණී සුසන්ත</author>
    <content>රූපවාහිනියේ දියුණුවට ජර්මනියෙන් උදව් ලබා දෙනවාජර්මනියේ ශ්‍රී ලංකා තානාපතිසරත් කෝන්ගහගේලංකාවේ මාධ්‍ය ආයතනවල හැසිරීමත්, ජර්මනියේ මාධ්‍ය ආයතනවල හැසිරීමත් අතර කිසියම් වෙනසක් ඔබ දකිනවාද?ලංකාවේ සිටින විට රාජ්‍ය සහ පෞද්ගලික කියන මාධ්‍ය ආයතන දෙවර්ගයේම මම වැඩ කරල තියෙනව. සිරස මාධ්‍ය ආයතනයේ අධ්‍යක්‍ෂවරයා ලෙසත් ජාතික රූපවාහිනියේ සහ ගුවන් විදුලියේ ප්‍රධාන විධායක නිලධාරිවරයා ලෙසත්, ජාතික රූපවාහිනියේ සහ ලේක්හවුස් කියන ආයතනවල සභාපතිවරයා ලෙසත් මම වැඩ කළා. මම දැන් ඉන්නෙ ජර්මනියේ; ශ්‍රී ලංකා තානාපතිවරයා ලෙස. පහුගිය කාලයේදී මට හොඳින් වැටහුණු කාරණයක් තමයි අදාළ බලධාරීන් ලංකාවේ මාධ්‍ය හසුරුවන ආකාරය සහ ජර්මනිය ඇතුළු බටහිර රටවල මාධ්‍ය හසුරුවන ආකාරයේ බරපතළ වෙනස්කම් තිබෙන බව.බටහිර බොහෝ රටවල රූපවාහිනි වැඩසටහන්වල තත්ත්වය ඉතාම උසස්. ඔවුන් ඒ සඳහා විශාල වශයෙන් මුදල් වැය කරනවා. ජර්මනියේ රූපවාහිනී චිත්‍රාගාරයකත් අපේ රටේ රූපවාහිනී චිත්‍රාගාරයකත් අතර වෙනස බලන විට අපි ඉන්නේ ඉතාම පහළ මට්ටමක. බොහෝවිට ඔවුන් තමන්ගේ වැඩසටහන්වල ගුණාත්මක බව රැකගෙන තිබෙන්නේ ඔවුන් සතු විස්මිත සම්පත් නිසයි. හැබැයි අපේ රටේ තිබෙන සීමිත සම්පත් උපයෝගී කරගෙන හොඳ නිර්මාණ කරන්න අපේ රටේ නිර්මාණකරුවන් සමත්වෙලා තිබෙනවා. ජර්මනිය ඇතුළු බටහිර රටවල විශාල චිත්‍රාගාර වගේම පුහුණු කිරීමේ ආයතන, විශාල සංරක්ෂණාගාර ආදිය තිබෙනවා.බටහිර රටවල නිපදවෙන වාර්තා චිත්‍රපට පිළිබඳ සඳහන් කරනවා නම්, ඔවුන් විශාල මුදලක් වැය කරනවා මෙන්ම විශාල කැප කිරීමක් කරනවා වාර්තා චිත්‍රපට හදන්න. අපේ රටේ වාර්තා චිත්‍රපට කලාව අන්තයටම පිරිහී ඇති බවයි මගේ හැඟීම. අපේ රටේ අංශ සේරම දැන් ටෙලිනාට්‍ය කලාවට පරිවර්තනය වෙලා. උසස් ගණයේ විදේශීය නිර්මාණ අපේ රටේ රූපවාහිනී නාළිකාවලින් විකාශය වන්නේ නෑ.මම හිතනවා අපේ රටේ අධ්‍යාපනයේ අංශයක් ලෙස උසස් ගණයේ විදේශීය නිර්මාණ පාසල් දරුවන්ට රස විඳින්න අවස්ථාව දිය යුතුයි කියලා. අපේ රටේ රූපවාහිනී මාධ්‍ය දේශීය දේවල් වලටම සීමාවෙලා. නමුත් බටහිර රූපවාහිනිය තම රටේ දේවල් පමණක් නොවෙයි සමස්ත ලෝකයේම තිබෙන දේවල් කැටිකරන තෝතැන්නක් බවට පත්වෙලා තියෙනව. එය තමයි විදේශීය මාධ්‍යයේත් අපේ රටේ මාධ්‍යයේත් ඇති වෙනස. අපේ රටේ රාජ්‍ය මාධ්‍ය සහ පුද්ගලික මාධ්‍ය කියා පැහැදිලි බෙදීමක් තිබුනට ජර්මනිය ඇතුළු බටහිර රටවල රාජ්‍ය සහ පෞද්ගලික කියා කොටස් දෙකක් නෑ. තිබෙන්නේ පෞද්ගලික මාධ්‍ය පමණයි.අපේ රටේ රාජ්‍ය සහ පෞද්ගලික මාධ්‍ය යන අංශ දෙක ඔබ දකින්නේ කෙසේද?ප්‍රධාන වශයෙන් ම තිබෙන්නේ අන්තර්ගතයේ වෙනස්කම්. ලංකාවේ පෞද්ගලික මාධ්‍ය රාජ්‍ය මාධ්‍යවලට වඩා යම් පමණකට වාණිජකරණයට ලක්වෙලා තිබෙනවා. කර්මාන්තයක් ලෙස පැවතීමට එය අවශ්‍යයි. අපේ රටේ රාජ්‍ය මාධ්‍ය වැඩ කරන්නේ ඉතාම වගකීමෙන් යුතුවයි. අපේ රටේ මාධ්‍ය අතර විශාල තරගකාරිත්වයක් තිබෙනවා.ලංකාවේ රූපවාහිනි මාධ්‍යයේ දියුණුවට ජර්මනියෙන් උදව් ගන්න මැදිහත් වෙන්න ඔබට පුළුවන් නේද?ඇත්තෙන්ම ඔව්. මම ඒ සඳහා උත්සාහ කරනවා. ඒකට මට විශාල පිටිවහලක් වුණා පසුගිය දවස්වල ජර්මනියේ පැවැත්වුණු “කානිවල් ඔෆ් කල්චර්” වැඩසටහන. මෙය ජර්මනියේ බර්ලින් නුවර සෑම අවුරුද්දකම තිබෙන උත්සවයක්. මෙය යුරෝපයේ තිබෙන ලොකුම සංස්කෘතික සැණකෙළිය කියන්න පුළුවනි. 2007 න් පසුව මේ අවුරුද්දෙ තමයි ශ්‍රී ලංකාව මේ උත්සවයට සහභාගි වුණේ. රටවල් 99 ක් මෙම වැඩසටහනට සහභාගි වුණා. මිලියනයක පමණ පිරිසක් මෙම සැණකෙළිය නැරඹුවා. ලෝකයේ ප්‍රධාන රූපවාහිනී නාළිකා කීපයකින්ම මෙම වැඩසටහන සජීවීව විකාශය කළා. සෑම රටක්ම තම රටේ සංස්කෘතිය ලොවටම පෙන්වන්න මෙහිදී ලොකු උත්සාහයක් ගත්තා. මෙහිදී ලංකාව නියෝජනය කරමින් චන්න උපුලී නර්තන කණ්ඩායම ප්‍රමුඛ ශිල්පීන් පිරිසක් විවිධ සංස්කෘතික අංග ඉදිරිපත් කළා. එහිදී රටවල් 99 න්ම ඉදිරිපත් කළ සංස්කෘතික අංගවලින් පළමු ස්ථානය හිමි වුණේ ශ්‍රී ලංකාවට. එය විශාල ජයග්‍රහණයක්. ඒ හරහා විශාල ප්‍රසිද්ධියක් අපේ රටට, අපේ සංස්කෘතියට ලැබුණා. ඒ වගේම ඒ හරහා අපට හැකි වුණා, ජාත්‍යන්තර මාධ්‍ය ආයතන කීපයක් සමඟ සබඳතා ගොඩනඟාගන්න. ඒ වගේම එමඟින් හැකිවේවි අපේ රටේ මාධ්‍යයට කිසියම් සේවයක් කරන්න.මෑතකදි මට ජපානයේ NHK රූපවාහිනී ආයතනයට යන්න ලැබුණා. එහිදී මම දැක්කා ඔවුන් සීගිරිය ගැන කළ වාර්තාමය වැඩසටහනක්. එහිදී ඔවුන් සීගිරිය ගල මුදුනේ තිබෙන කාශ්‍යප රජ මාලිගාව ප්‍රතිනිර්මාණය කරල තමයි ඒ වාර්තාමය වැඩසටහන කරල තිබුණේ. එම රූපවාහිනී වැඩසටහන අති විශිෂ්ට නිර්මාණයක්. ඔවුන් මට කිව්ව ඒ වැඩසටහන ලංකාවේ පෙන්වන්න කියල. එවැනි වැඩසටහන් හුවමාරුවකට යාම ඉතාම අවශ්‍යයි. ඒ සඳහා මගේ මැදිහත්වීම උපරිමයෙන් ලබා දෙනවා.කලාවට සම්බන්ධව සිටි පුද්ගලයෙක් හැටියට තානාපතිවරයෙක් රාජ්‍ය තාන්ත්‍රිකයෙක් ලෙස වැඩ කිරීම අපහසු වුණේ නැත්ද?මම කලාවේ විවිධ අංශවලට දායක වුණු කෙනෙක්. නාට්‍යවලට, චිත්‍රපටවලට, ටෙලිනාට්‍යවලට සම්බන්ධව සිටි කෙනෙක්. ඒ වගේම මම නීතිඥවරයෙක් ලෙසත් මාධ්‍ය ආයතන සභාපතිවරයකු ලෙසත් වැඩ කළා. අද මට ජර්මනියේ තානාපති ලෙස වැඩ කරනවිට ඒ සෑම අංශයකදීම මා ලැබූ අත්දැකීම් බෙහෙවින් උපකාරී වී තිබෙනවා.ඔබේ පුතා දේවින්ද කෝන්ගහගේ, නිර්මාණකරුවකු ලෙස ඔබ දකින්නේ කෙසේද?ඔහු පිළිබඳ මට හරිම සතුටුයි. ඔහු දක්ෂ නිර්මාණ කරුවෙක්. ඒ බව ආචාර්ය ලෙස්ටර් ජේම්ස් පීරිස් මහතා පවා වරෙක කියා තිබෙනවා. “සදිසි තරණය” ටෙලිනාට්‍යයෙන් ඔහුගේ දැක්ම කුසලතාව අපට පෙනෙනවා. ආචාර්ය ප්‍රේමසිරි කේමදාසයන් අවසන් වරට සංගීතය නිර්මාණය කළේ දේවින්දගේ ටෙලි නාට්‍යයට. සුමති සම්මාන උලෙළකදී හොඳම අධ්‍යක්‍ෂවරයාට හිමි සම්මානය හිමි කර ගන්න ඔහු සමත් වුණා. දේවින්දගේ නිර්මාණකරණය පිළිබඳ පියකු ලෙස මට ඇත්තේ විශාල සතුටක්.ගාමිණී සුසන්තකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>09</month>
      <day>09</day>
    </date>
    <link>http://www.silumina.lk/2012/09/09/_art.asp?fn=av1209096</link>
    <topic>අලවල ප්ලූරල් එක අලස්</topic>
    <author>එඩ්වඩ් චන්ද්‍රසිරි</author>
    <content>අලවල ප්ලූරල් එක අලස්එල්සන් දිවිතුරගම කියන අපූරු නළුවා මා මුලින්ම දුටුවේ ආර්.ආර්.සමරකෝන් ගේ ‘ඉඩම’ නාට්‍යයේදී ඔහු එහි රඟ පෑ මුදලාලි ගේ චරිතය කිසිදා මතකයෙන් බැහැර නොවන අපූර්ව රංගනයක්. ජී.ඩී.එල්. පෙරේරා, හෙන්රි ජයසේන, ආර්.ආර්.සමරකෝන්, රංජිත් ධර්මකීර්ති වැනි ප්‍රවීණ නාට්‍යකරුවන් ඇසුරේ ඔවුන්ගේ උසස් නාට්‍ය නිර්මාණ රැසක රංගනයේ වරම එල්සන් හට ලැබුණා. ඔහු ඉමහත් කැපවීමකින් වේදිකාවේ රඟපෑ නළුවෙක්.සමරකෝන් ගේ ‘ඉඩම’ නාට්‍යයේ ජේන්නෝනා කියන්නෙ දරිද්‍රතාවයෙන් පෙළුණු වතුකරයේ ගැහැනියක්. ඔවුන් බඩු ගන්නේ වත්තේ සිල්ලර කඩයෙන්. එහි ණය ගෙවා ගන්න බැරුව ඔවුන් මිරිකිලා ඉන්නෙ. වත්තෙ හිමිකරුවන් වගේම කඩේ මුදලාලිත් ඔවුන්ව සූරාකනවා. ලිංගිකව පවා මේ අසරණියන් ග්‍රහණයට ගන්නට ඔවුන් කුරුමානං අල්ලනවා. කඩේ මුදලාලි දවසක් දා කවුරුවත් ගෙදර නැති දහවල් කාලයේ ජේන් නෝනගෙ පැල්පත දිහාට රූටන්නෙ, ඇය වසඟයට ගැනීමේ අපේක්ෂාවෙන්. ජේන් නෝනා හමුවේ, මුදලාලි ණය සිහිපත් කරන්නෙ ඈ ග්‍රහණයට ගන්නට ප්‍රවේශයක් විදියට. මුදලාලිගේ ජාගර සිත දන්නා ඇය ඔහුගේ සිත අන් අතක යොමු කිරීමේ අදහසින් මෙහෙම කියනවා.”හප්පේ, මෙහෙමත් ග්‍රීස්මයක්. මේ පෑවිල්ලට යාපනේ ළිංවල වතුරත් හිඳිලලු නේද මුදලාලි” එල්සන් ජේන්නෝනා ලෙස රඟපෑ චන්ද්‍රා කළුආරච්චි දිහා කෑදර බැල්මක් හෙලා, තොලකට ලෙවකාලා මෙහෙම උත්තර දෙනවා.”යාපනේ ළිං හිඳුනට උඹ බයවෙන්ඩ එපා ජේන්නෝනෙ. ඔය ළිංවල වතුර හිඳුනට, අපේ පයිප්පවල වතුර තියෙනවා.”පසුකලෙක එල්සන් අයි.පී.බී. මුද්‍රණාලයේදී හමුවූ අවස්ථාවක, අයි.පී.බී. සෝමේ ඉදිරියේදී මා ඉහත රංගනය පිළිබඳ මගේ මතකය අවදි කරමින් ප්‍රශංසා මුඛයෙන් කතාකළාම, සෝමේ එල්සන් දිහා බලලා ඉඟි මරලා මෙහෙම කිව්වා.’ඒක ඉතින් එල්සන් ගෙ ඇඟේම තියෙන චරිතෙනෙ එඩ්වඩ්, අමුතුවෙන් රඟපාන්ඩ දෙයක් නෑ.’ සෝමෙගෙ ධ්වනිතාර්ථය සැණෙකින් වටහාගත් එල්සන් මහහ¼ඩින් හිනාවුණා.එල්සන්, රංජිත් ධර්මකීර්තිගෙ ‘අංගාරා ගඟ ගලා බසී’ කියන සුන්දර නාට්‍යයේ ප්‍රධාන භූමිකාවක් රඟපෑවා. එහි රඟපෑ එක් තරුණ නළුවෙක් එහිම නිළියක වෙත පෑ ඇඟෑලුම්කම එල්සන්ට ඒ තරම් ඇල්ලුවේ නැහැ. ඈ එවක සුකුමාල ළඳක්. වැදගත් පරපුරකින් පැවත ආ ශිල්පිනියක්. පසුකලෙක ‘ජේලර් උන්නැහේ’ නාට්‍යයේ රඟපාද්දී අර නළුවාත් නිළියත් සිහිපත් කරමින් මගෙත් එක්ක මෙහෙම කිව්වේ ආවේගශීලීව.“බලන්ඩ මල්ලී, මේකා අර මලක් වගෙ අහිංසක කෙල්ලව තලලා දාන්ඩනෙ මාන බැලුවෙ“ඉංග්‍රිසි බස සිංහලට මුසුකරලා අමුතුම හාස්‍යමය බසකින් කතාකිරීමේ අපූරු හැකියාවක් එල්සන්ට තිබුණා. ඔහු ‘ජේලර් උන්නැහේ’ නාට්‍යය කරද්දී නීල් අලස් පෙන්නා දවසක් දා මෙහෙම කියනවා.“මල්ලි මේකා කවුද දන්නවද? අලස්. ඒ කියන්නෙ අලවල ප්ලූරල් එක (බහුවචනය)’එල්සන් එහෙම කියන කොට නීල් සිනාසෙමින් මෙහෙම ප්‍රතිඋත්තර දෙනවා.”එඩ්වඩ් දන්නවද ඒ දවස්වල ‘කැලණි පාලම’ ඉවරවුණාම තරුණ ගෑනු ළමයි පොරකනවා සමරු පොත්වලට මගෙ අස්සන ගන්ඩ. එහෙම ගෑනු ළමයි මගෙ වටේ රොක් වෙන කොට එකපාරටම මවිල් පිරුණු කළු අතක් උඩින් ඇවිත් සමරු පොත් අරගෙන බලෙන්ම අස්සන් කරනවා. බැලින්නං ඒ මේ එල්සන්.”එඩ්වඩ් චන්ද්‍රසිරිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>09</month>
      <day>09</day>
    </date>
    <link>http://www.silumina.lk/2012/09/09/_art.asp?fn=av1209097</link>
    <topic>කවුරු මොනව කිව්වත් කමල් මට විශ්වාසයි</topic>
    <author>තුෂාරි වික්‍රමසිංහ</author>
    <content>කවුරු මොනව කිව්වත් කමල් මට විශ්වාසයිඅනුරානි අද්දරආරච්චිඔබත් ඔබේ පවුල් පසුබිම ගැනත් මුලින් ම අපි කතාබහ කරමු.”මගේ පියා ලැම්බට් තිසේරා. ඔහු සේවය කළේ සෙලින්කෝ ඉන්ෂුවරන්ස් ආයතනයේ. මව සුමනා තිසේරා. මගේ එකම සහෝදරයා අනුරුද්ධ තිසේරා. මගේ ගම දිවුලපිටිය. අපි ඔක්කොම හතරදෙනයි. මම පාසල් අධ්‍යාපනය ලැබුවේ මීගමුවේ සවුත්ලන්ඩ් බාලිකාවෙන්. අපේ ගෙදර පරිසරය ගත්තම හුඟාක් බුදුදහමට නැඹුරු වුණු පවුල් පසුබිමක් තමයි තිබුණේ.”ඔබ හා කමල් ගේ හමුවීම සිදුවුණේ කොහොමද?”කමල්ව මට මුලින්ම මුණ ගැහුණේ මම සෙලින්කෝ ඉන්ෂුවරන්ස් ආයතනයේ සේවය කරන සමයේදියි. ඒ දැනට වසර 19 කට 20 කට පෙරාතුවයි. මම ඔහුගේ රඟපෑම් දැක තිබුණේ ‘වෙදහාමිනේ’ ටෙලිනාට්‍යයෙන්. කමල්ව මට දැන හඳුනාගන්නට ලැබෙන්නේ ඔහු කරදර, ප්‍රශ්න කම්කටොලු රාශියකින් පිරී සිටි යුගයකයි. කමල්ට ඇතිවුණු ප්‍රශ්න ගැන මාධ්‍යවලින් අහන්න දකින්න ලැබුණම මට නිතර දෙවේලේ හිතුණේ එකම මනුස්සයකුට ඇයි මේ තරම් කරදර, ප්‍රශ්න කියලා.එක දිගටම මේ විදිහට කරදර ඇතිවන්නේ ගිය ආත්මෙ කරපු කරුමයක් මේ ආත්මෙ පලදෙනවා වෙන්න ඇති කියලා හිතුණා. අපේ ගෙදර හැමෝම නිතරම රත්තනපිටිය භාවනා මධ්‍යස්ථානයට යනවා. එතැනින් හිතට ලැබෙන මානසික සහනය, පිහිට ඉහළයි. මම මේ ගැන සඳහන් කරලා එතැනට යන්න, ගිහින් භාවනා කරන්න හිතට ශක්තිය ගන්න කියලා කමල්ට ලිපියක් දැම්මා. එහි මගේ විස්තර, දුරකථන අංක සඳහන් කළා. ඉන්පස්සේ කමල් මගේ දුරකතනයට ඇමතුමක් දීලා මට ස්තූති කරලා අපි දැනහඳුනා ගත්තා. ලිපිය ලැබුණහම එතනට කමල් ගියා ද නම් දන්නැහැ. පසුව මාත් එක්ක නම් ගියා. අනුරානි සිනාසෙයි... ඒ හඳුනා ගැනීමේ අවසානය තමයි අපේ විවාහය.කමල් ගේ ගති ලක්ෂණ ඔබ දුටුවේ මොන විදිහට ද?”කමල් එක්ක කතාබහ කරන කොට අවංක හොඳ පුද්ගලයෙක් කියන එක දැනුණා. අනෙක අපේ පවුල් පසුබිම තුළ බුදු දහමට වැඩි නැඹුරුවීමක් තිබුණු නිසා හැමදේම උපේක්‍ෂා සහගතව දකින සිතක් මට තිබුණේ. සමාජය කමල්ට මෙතරම් නින්දා අපහාස කරන්නේ ඇයි කියලා හිතුණා. ඔහු ඉතා හොඳ අවංක පුද්ගලයෙක්. අපි සංසාරේ ප්‍රාර්ථනා කරගෙන ආපු විදිහට මේ අයුරින් හමුවෙන්න ඇති කියලා හිතුණා. අපි දැනහඳුනාගත්ත කාලෙ ඉඳලම නොයෙක් ප්‍රශ්න කමල්ට තිබුණා. මේවා විසඳිලා ඒ අපල කාලය ගෙවිලා ගිහිල්ලා අපි එකතු වෙන දවසක් ඒවි කියන විශ්වාසයෙන් අපි කටයුතු කළා.කමල් වගේ කෙනෙක්ව විවාහ කර ගන්න හිතුවේ ඇයි?”මට දැනුණා අපේ සංසාරගත බැඳීමක් ඇති කියල. මට හිතාගන්න බැහැ කමල්ට මිනිස්සු මොනව කිව්වත් අනිත් මිනිස්සු එක්ක බලනකොට කමල් කියන්නේ හුඟක් හොඳ ගතිගුණ තිබෙන කෙනෙක්. එයා කවදාවත් කෙනෙකුට ඊර්ෂ්‍යා කරන්නේ නැහැ. පාවලා දෙන්නෙ නැහැ. එයාට එච්චර තරහ මිනිස්සු හිටියත් මා එක්කවත් ඒ අයට බැනල නැහැ. ඒ ගති ගුණ මම හුඟාක් අගය කරනවා.”විවාහයෙන් පසුව ඔබට ඔබේ නෑදෑයන්, හිතමිතුරන්, අසල්වාසීන් ප්‍රතිචාර දැක්වූයේ කොහොමද?”මගේ යාළුවො අපේ විවාහය ගැන හුඟාක් දුරට සතුටු වුණා. කවුරුත් වාගේ අපට ආශිර්වාද කළා. ඒ වගේම ඇයි කමල් වගේ කෙනෙක් බැන්දේ කියලා අහපු අයත් හිටියා. සමහර අය ඊර්ෂ්‍යා කළා.”ඔබ හා විවාහ වනවිට කමල් ගේ තත්ත්වය කොහොමද?”ඔහු රටේ ජනපි‍්‍රය දක්ෂ රංගන ශිල්පියෙක්. ඒ වගේම ව්‍යාපාරික කටයුතුවලත් නියැළුණා.”කමල්ගෙන් ඔබේ ජීවිතයට ලැබුණු ආදර්ශ මොනවාද?”මම මේ දේ කියන්නේ හදවතින්මයි. මම කමල් ගැන හදවතින්ම ආඩම්බර වෙන බිරියක්. කමල් ගේ ඉතාම හොඳ ගති ගුණ තිබෙනවා. එය මම අගය කරනවා. ඔහුගේ ඒ ආදර්ශ අද මටත් කා වැදී තිබෙනවා.”කාලෙන් කාලෙට විවිධ වූ ප්‍රශ්නවලට කමල් මුහුණ පානවා... මේ ප්‍රශ්න කමල් එක්ක විඳ දරා ගත්තේ කොහොමද?”මුල් කාලයේ නම් ගොඩාක් මනසින් වැටිල යම් යම් දේවල් ගැන දුක් වුණා. මම මානසිකව වැටුණත් කමල්ව මානසිකව වට්ටවන්න කාටවත් ම බැහැ. ඔහුගේ මනස එතරම්ම ශක්තිමත්. අපි හුඟාක් ප්‍රශ්න ගැන හිතනවා නම් ඒ මත්තේ වැලපෙනවා නම් තමයි කමල් මානසිකව වැටෙන්නේ. එහෙම නැතිව එයා හරිම ශක්තිමත් දැක්මක් ඇති පුද්ගලයෙක්. පල ඇති රුකටනේ හැමදාමත් ගල් ගහන්නේ. නැතිව නිකන් තියෙන ගහකට කවුරුත් අත තියන්නේ නැහැනේ. ඒ වගේ තමයි අපිටත්. දැන්නම් මගේ හිතත් හරිම ශක්තිමත්. මොන ප්‍රශ්න ආවත් කවුරු බොරු කතන්දර හැදුවත් දැන් නම් ඒවාට ශක්තිමත්ව මුහුණ දෙනවා විනා හඬා වැටෙන්නේ නෑ. අපි එදිනෙදා කටයුතු අපේ පාඩුවේ සාමාන්‍ය විදිහට කරගෙන යනවා. අපිට අපහාස කරන අය ඒ දේ කරලා සතුටක් ලබනවා නම් ඒකත් ලොකු පිනක් කියලා හිත හදාගන්නවා.”ඔබේ පුතා දැන් ලොකු ඇති?”අපිට පුතාලා දෙන්නෙක් ඉන්නවා. ලොකු පුතා රයන්. ඔහු වෙස්ලි විදුහලේ ඉගෙනුම ලබනවා. පුංචි පුතා සවීන්. ලයිසියම් ජාත්‍යන්තර පාසලේ ඉගෙන ගන්නවා.”ඔය දෙන්නගෙ අනාගත බලාපොරොත්තු මොනවාද?”විශේෂ ලොකු බලාපොරොත්තු අපි දෙන්නටම නැහැ. දරුවන්ට හොඳින් උගන්නලා යහපත් පුරවැසියන් කරලා ඉදිරි ජීවිතය සාමාන්‍ය පරිදි ගෙන යාම තමයි ලොකුම බලාපොරොත්තුව.තුෂාරි වික්‍රමසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>09</month>
      <day>09</day>
    </date>
    <link>http://www.silumina.lk/2012/09/09/_art.asp?fn=av1209099</link>
    <topic>අනවශ්‍ය බැඳීම් තියාගෙන වේදනා විඳින්න කැමැති නෑ චිලී</topic>
    <author>වසන්ත ජයසිංහ ආරච්චිගේ</author>
    <content>අනවශ්‍ය බැඳීම් තියාගෙන වේදනා විඳින්න කැමැති නෑ චිලී“චිලී කියන්නේ ගායකයෙක් විදිහට එළියට ආව කෙනෙක්. අලුත් පරම්පරාව ඇතුළේ ජනපි‍්‍රය වුණ චරිතයක්. ඒ අතරෙදි විවිධ හැකියාවන් පෙන්වන්න අවස්ථාව ලැබුණා. සිරස හා ස්වර්ණවාහිනි නර්තන රියැලිටි තරගවලින් පසු බොහෝ දෙනෙක් මම ගැන කතා කරන්න ගත්තා. ඉතිං මේ සියල්ල අතරේ චිලී එකම දෙයකට කොටු නොවුණ තාරුණ්‍ය නියෝජනය කරන කෙනෙක් විදිහටයි මම මාව දකින්නෙ.බොහෝ දෙනාගේ කතා බහට ලක්වීම හොඳයි කියල ද හිතන්නෙ?මම හිතන්නෙ හොඳ හෝ නරක කතාබහ වීම වක්‍රාකාරව හොඳක් කියලයි හිතෙන්නේ. කෙනෙකුගේ හොඳ නරක කතා කිරීම ඒ කෙනාට වටිනාකමක් ජනපි‍්‍රයත්වයක් ලැබෙනවා. ඒ නිසා කතාබහට ලක්වීම හොඳ දෙයක්.චිලී කියලා කතා කළාට සැබෑ නම චිලී නෙමෙයිනේ නේද?ඔව් මම තිලංක විදුෂ වෙළෙඳගොඩ පතිරණ.එහෙනම් චිලී කියන්නෙ ඇයි?ඒක මගේ යාළුවන් ආදරයට පාවිච්චි කළ නමක්. ඒක හරි ළෙන්ගතුයි කියලා මට දැනෙනවා. සමහරු අහනවා ඇයි ඇත්ත නමින් පෙනී හිටින්නේ නැත්තේ කියලා. එහෙම ප්‍රශ්නයක් නැහැ ඉදිරියේදී තිලංක විදුෂ නමින් මම නිර්මාණ කරාවි. නමුත් චිලී කියන නමේ සරලකමක් තියෙනවා. ඉතිං ඒ සරලකමට මම ආසයි.දැන් චිලී ජනපි‍්‍රය ද?ඒකට කෙළින් පිළිතුරක් දෙන්න අමාරුයි. ඒත් බොහෝ දෙනෙක් කතාබහ කරන නිසා මට හිතෙනවා මම ජනපි‍්‍රයයි කියලා.ඔය ජනපි‍්‍රයත්වය කියන දේ ජීවිතේට බාධාවක් කියලා හිතෙන්නෙ නැද්ද?මෙහෙමයි කෙනෙකුට බාධාවක් කරගන්න පුළුවන්. ආධාරයක් කරගන්නත් පුළුවන්. මම ඒ පස්සේ යන කෙනෙක් නෙමෙයි. මම කැමැති නෑ එක පාරටම ඉහළට යන්න. මේ යන ගමන හොඳයි. කොහොමත් මම මගේ පෞද්ගලික ජීවිතේට ජනපි‍්‍රයත්වය ප්‍රශ්නයක් කරගෙන නැහැ. මොකද මම මේ ගමන අහම්බයකින් ආව ගමනක් නෙමෙයි.හැබැයි ඉතිං සමහරු කියනවා සල්ලි තියෙනවානම් අද එක රැයින් ජනපි‍්‍රය වෙන්න පුළුවන් කියලා.මම හිතන්නේ සල්ලි කියන දේටත් සීමාවක් තියෙනවා. සල්ලි තිබුණත් වැඩක් නෑ පේ‍්‍රක්ෂකයන්ට මතක හිටින දෙයක් කරන්න බැරිනම්. පේ‍්‍රක්ෂකයාට මතක හිටින නිර්මාණ කරන එකයි වැදගත්. එය මුදල් මත තීරණය වන දෙයක් නෙමෙයි. සමහරුන් මට මුණගැහිලා තියෙනවා මුදල්වලින් ජනපි‍්‍රය වෙන්න උත්සාහ කරනවා. මගේ දෙමව්පියොත් ව්‍යාපාරිකයින් තමයි. හැබැයි මම ඒ මුදල්වල එල්ලිලා ආවේ නැහැ. ඒ මත යැපුණේ නැහැ. මට ඕනකම තිබුණේ ස්වාධීනව ගොඩනැඟෙන්න. ඒකට මම කාලයක් ගත්තා. මොන දේ තිබුණත් වාසනාවයි හැකියාවයි තියෙන්න ඕන කියලා මට හිතෙනවා.ගායකයෙක් විදිහට එළියට ආවට අද ඔබ රංගනයටත් ඇවිත්.ඔව් මේ දිනවල විකාශය වන ‘තරු පිරි අහස’ ටෙලි නාට්‍යයට හොඳ ප්‍රතිචාර ලැබෙනවා. ඒකට කතා කළේ චමින්ද වික්‍රමසිංහ. අද වෙනකොට මම වඩාත්ම කැමැතියි රංගනයට.ඒ කියන්නේ චිලී කියන ගායකයාට ඉදිරියට යමක් කරන්න බැරි ද?මෙහෙමයි රංගනය කියන දේ මට හදාරන්න පුළුවන්. ගායකයෙක් විදිහට මා තුළ යම් ගොඩනැඟීමක් තියෙනවා. සාධාරණයක් කරලා තියෙනවා. ඉතිං රංගනය කියන දේ ඉගෙන ගන්න මම කැමැතියි.දැන් ඔබ රංගනය ඉගෙන ගන්න උත්සාහ ගන්නේ කොහොම ද?එහෙම හදාරන්න කියලා තැනක් නැහැනේ. බොහෝ වේලාවට චිත්‍රපට, ටෙලිනාට්‍ය නරඹනවා. ඔවුන්ගේ රංගනය මම හදාරනවා.ඒ ප්‍රමාණවත් ද?අපේ රටේ හැටියට එහෙම හදාරන්න තැනක් නැහැ. නමුත් අපිට චරිතය අවබෝධ කරගන්න පුළුවන්නම්, ඒ දැනීම තියෙනවානම් රඟපාන්න පුළුවන් කියලා මට හිතෙන්නේ.‘තරු පිරි අහසෙන්’ පස්සේ ඉදිරියට මොනවද ඔබේ නිර්මාණ කියලා කතා කරමු.ටෙලි නාට්‍ය කිහිපයකට කතා කළා. නමුත් මගේ මිල පිළිබඳ ප්‍රශ්නයක් තියෙනවා. සාධාරණයක් ඉෂ්ට වෙන්න ඕන. ඒ නිසා කිහිපයක් මඟ හැරුණා. ඒත් මම ඒ ගැන හිතන්නේ නැහැ. මොකද ඒ පසුබිම අපි හදාගන්න ඕන. මගේ මිලට ආවේ නැත්නම් මම ඒ නිර්මාණය අතහරිනවා.ඒ තරම් වටිනාකමක් ඔබ තුළ ගොඩනඟාගෙන කියලා හිතනව ද?මට මම ගැන මිලක් තියෙනවා. මොකද අපි රඟපාන්නේ වාණිජමය නිර්මාණවල. ඒ නිසා වටිනාකමක් අපටත් තියෙන්න ඕන. අලුත් රංගන ශිල්පියෙක් වුණා කියලා මට සාධාරණ මිලක් නැතිවෙන්න බැහැ. මම මේ ක්ෂේත්‍රයේ ඉන්න ප්‍රවීණයන්ගේ වටිනාකම ඉල්ලනවා නෙමෙයි. නිර්මාණයකට මාව අවශ්‍ය නම් ඒ අය ගනියි. මාව ඒකට කොයිතරම් වටිනව ද කියන එකයි මට වැදගත්.හොඳයි චිලී මොකක්ද හෙට දවසේ බලාපොරොත්තුව.විශේෂ බලාපොරොත්තුවක් නැහැ. මම කලාවට ආදරෙයි. ඒ තුළ මෙන්න මේකයි මගේ අරමුණ කියලා දෙයක් නැහැ. ලොකු දේවල් බලාපොරොත්තු වෙන්න බැහැ. හැම දේම තාවකාලිකයි. එහෙමයි කියලා මම නිහඬව ඉන්නෙත් නැහැ. සමාජයට හොඳ නිර්මාණ කරලා යහපත්ව ජීවත් වෙන්නයි මට ඕන.තාරුණ්‍යයට ආදරය කියන කාරණයත් වලංගු දෙයක්නේ. චිලී කොතැන ද ඉන්නේ.මම ආදරයට වහලෙක් නෙවෙයි. දෙමව්පියන්ගේ ආදරය මට ලැබෙනවා. මම පෙම්වතියන්ගේ ආදරයට වහල් වෙලා නැහැ. ගොඩක් කාලේ නාස්ති කරන්න මම එතරම් පි‍්‍රය කරන්නෑ. ආදරය කියන දේ නොදැනෙනවා නෙමෙයි. නමුත් අනවශ්‍ය බැඳීම් තියාගෙන වේදනා විඳින්න අකැමැතියි. මම ආදරය කරලත් තියෙනවා. නමුත් ලොකු බැඳීමක් තියාගෙන නැහැ.වසන්ත ජයසිංහ ආරච්චිගේඡායා - ටෙනිසන් එදිරිසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>09</month>
      <day>09</day>
    </date>
    <link>http://www.silumina.lk/2012/09/09/_art.asp?fn=av12090910</link>
    <topic>විස්සයි විස්ස පිටියේ අලුත්ම කසකාරයා</topic>
    <author>ඉඳුනිල් වීරරත්න</author>
    <content>විස්සයි විස්ස පිටියේ අලුත්ම කසකාරයාතව හරියටම දින නවයකින් විස්සයි 20 ලෝක කුසලාන ක්‍රිකට් තරගාවලිය හම්බන්තොට මහින්ද රාජපක්ෂ ක්‍රීඩාංගණයෙන් ඇරැඹෙයිපළමු වරට සත්කාරකත්වය දරමින් ශ්‍රී ලංකාව මෙවර විස්සයි 20 කිරුළ දිනාගන්නට ප්‍රබල සටනක් දෙන්නට සූදානමින් සිටියි.ඉන්දියාවේ පවත්වන ඉන්දීය පි‍්‍රමියර් ලීග් (IPL) ක්‍රිකට් තරගාවලියෙන් එරට දක්ෂතා ඇති තරුණ නවකයින්ට ඉදිරියට එන්නට හොඳ අවස්ථාවක් ලැබෙන බව පැහැදිලි වීමත් සමඟ බංග්ලාදේශය සහ ශ්‍රී ලංකාව ද එවැනි පි‍්‍රමියර් ලීග් තරගමාලා සංවිධානය කිරීමට උත්සුක විය.ඒ අනුව ශ්‍රී ලංකා පි‍්‍රමියර් ලීග් (SLPL) පළමු තරගාවලිය පසුගිය දා නිමාවට පත්විය. නරඹන්නන් සහභාගි නොවී, එතරම් උණුසුමකින් තොරව පැවැත්වුණු මෙහි ශූරතාව තිළිණ කණ්ඩම්බි නායකත්වය දුන් ඌව නෙක්ස්ට් පිල දිනාගත් අතර, ශ්‍රී ලංකා කණ්ඩයමේ උපනායක ඇන්ජලෝ මැතිව්ස් නායකත්වය දුන් නැගෙනහිර නාගාස් කණ්ඩායම අනුශූරයෝ වූහ.අවසන් තරගයේ වීරයා වෙමින් ඌව කණ්ඩායම ජය මාවතට ගෙනා ආරම්භක පිතිකරු ඩිල්ෂාන් මුණවීර අති විශිෂ්ට පිතිහරඹයක නිරත වූ අතර තරගාවලිය පුරාම දැක්වූ දක්ෂතා හේතුවෙන් මේ වන විට ඔහු එළඹෙන ලෝක කුසලාන කණ්ඩායමට ඇතුළත් කර ඇත.ලොව මෙතෙක් බිහිවූ ආරම්භක පිතිකරුවන් අතර අපේ සුපිරි ක්‍රීඩක සනත් ජයසූරියට හිමි වන්නේ ප්‍රබල, ප්‍රමුඛ තැනක්. ඉතා දැඩිව එහෙත් විශ්වාසවන්ත ලෙස පන්දුවට පහර දෙමින් වේගවත්ව ලකුණු රැස් කිරීමට සමත් වූ ඔහු එක්දින, ටෙස්ට් පමණක් නොව විස්සයි 20 තරගවලදී ද අමතක නොවන ඉනිම් ක්‍රීඩාකොට තිබේ.විස්සයි 20 තරග ඉතිහාසයේ කණ්ඩායමක් ලබාගත් වැඩිම ලකුණු ගණනක වාර්තාව මෙන්ම වැඩිම ලකුණු ගණනකින් ජය ගත් කණ්ඩායමේ වාර්තාව තවමත් තිබෙන්නේ ශ්‍රී ලංකා නාමය ඉදිරියෙනි.ඒ 2007 සැප්තැම්බර් 14 වැනිදා කෙන්යාවට එරෙහිව කඩුලු 6 කට ලබාගත් ලකුණු 260 යි. එම තරගයේ දී ශ්‍රී ලංකාව ජයගත්තේ ලකුණු 172 ක වාර්තාගත ප්‍රමාණයකිනි. මෙම වාර්තාගත ජයග්‍රහණයේ නියමුවා වූයේ සනත් ජයසූරියයි. ඔහු හතරේ පහර 11 ක්, හයේ පහර 4 ක් සමඟ පන්දු 44 කදී ලකුණු 88 ක් ලබා ගත්තේය.ශ්‍රී ලංකා කණ්ඩායමට ජයසූරියගෙන් පසු ප්‍රවේගකාරී ස්ථාවර ආරම්භක පිතිකරුවකුගේ අඩුව දැනි තිබුණි.ශ්‍රී ලංකා පි‍්‍රමියර් ලීග් කුසලාන තරගමාලාව හරහා සොයා ගත් ඩිල්ෂාන් මුණවීර මේ සඳහා හොඳ ආදේශයක් වනු ඇති බව බොහෝ දෙනකුගේ බලාපොරොත්තුවයි.1989 අප්‍රෙල් 24 වැනිදා කොළඹ දී උපත ලබා ඇති මුණවීරට මේ වන විට වයස අවුරුදු 23 කි. කොළඹ නාලන්දා විද්‍යාලයෙන් බිහිවූ ක්‍රිකට් තරුවක් ලෙසින් බ්ලූම්ෆීල්ඩ් සහ සෙබස්තිනයිට් ක්‍රීඩා සමාජයන්ට ක්‍රීඩා කරමින් දේශීය ක්‍රිකට් ක්ෂේත්‍රයේ ස්ථාවරත්වයක් ගොඩනඟා ගත් ඔහු ශ්‍රී ලංකා 19 න් පහළ ජාතික කණ්ඩායම, 21 න් පහළ කණ්ඩායම, ශ්‍රී ලංකා ක්‍රිකට් සංවර්ධන පිල, ශ්‍රී ලංකා ක්‍රිකට් සභාපතිගේ පිල සහ ශ්‍රී ලංකා ඒ කණ්ඩායමට ඇතුළත්ව සිටියේය.සරසන්ස් සහ සෙබස්තිනයිට් ක්‍රීඩා තරග අතර 2008 නොවැම්බර් 21 සිට 23 දක්වා පැවැති තරගයට ආරම්භක පිතිකරුවකු මෙන්ම පන්දු යවන්නකු ලෙසින් ක්‍රීඩා කරමින් පළමු පෙළ වරම් ලබාගත් මුණවීර දකුණත් පිතිකරුවකු වන අතර දකුණතින් පිට දඟ පන්දු යවයි.මේ දක්වා පළමු පෙළ තරග 36 ක් ක්‍රීඩා කරමින් ලකුණු 1964 ක් රැස්කරගෙන ඇති ඩිල්ෂාන් ශතක තුනක් සමඟ අර්ධ ශතක 15 කට හිමිකම් කියයි. වැඩිම ලකුණු ලබාගත් ඉනිම ලකුණු 153 ක් වන අතර ලකුණු ලබා ගැනීමේ වේගය 90.67 ක් තරම් ඉහළ අගයකි.‘ඒ’ කණ්ඩායමේ තරග 30 කට සහභාගි වී ශතකයක් සහ අර්ධ ශතක 4 ක් සමඟ ලකුණු 703 ක් රැස්කරගෙන තිබේ.දේශීය විස්සයි 20 තරග 18 කට ක්‍රීඩා කර නොදැවීම් 3 ක් සමඟ ලකුණු 461 ක් රැස්කරගෙන ඇති ඔහු අර්ධ ශතක 2 ක් ලබා තිබේ. හොඳම ඉනිම වන්නේ නොදැවී ලබාගත් ලකුණු 77 යි. 30.73 ක සාමාන්‍යයක් සහ 128.41 ක ප්‍රහාරාත්මක වේගයක් පවත්වා ගනිමින් ආරම්භක පිතිකරුවකු ලෙස දස්කම් පෙන්වූ ඔහු පසුගියදා නිමාවුණු ශ්‍රී ලංකා පි‍්‍රමියර් ලීග් තරගාවලියේ ආරම්භක පිතිකරුවකු ලෙස සුවිශේෂී දස්කම් දැක්වීය.එම තරගාවලියේ තරග 7 කට සහභාගි වූ ඔහු සෑම තරගයකදීම ඉතා ඉහළ ප්‍රහාරාත්මක වේගයක් පවත්වා ගැනීමට සමත් විය.අගෝස්තු 08 වැනිදා බස්නාහිර සමඟ පැවැති තරගයේ පන්දු 14 කදී ලකුණු 21 (4x2, 6x1) ලබාගත් අතර ප්‍රහාරාත්මක වේගය 150.00 කි. අගෝ. 17 වැනිදා වයඹ කණ්ඩායම සමඟ තරගයේ දී පන්දු 19 කදී ලකුණු 26 ක් (4x3, 6x1 ප්‍රහාරාත්මක වේගය 136.84), අගෝ. 19 වැනිදා උතුර සමඟ තරගයේ දී පන්දු 25 කදී ලකුණු 36 ක් (4x6, 6x1 ප්‍ර. වේ. 144.00), අගෝ. 21 වැනිදා රුහුණු කණ්ඩායම සමඟ තරගයේ දී පන්දු 14 කදී ලකුණු 17 ක් (4x2, 6x1ප්‍ර. වේගය 121.42), අගෝ. 27 නැගෙනහිර කණ්ඩායම සමඟ තරගයේ දී පන්දු 35 කදී ලකුණු 45 ක් (4x2, 6x3 ප්‍ර. වේගය 128.57), අගෝ. 28 වැනිදා වයඹ කණ්ඩායම සමඟ තරගයේ දී පන්දු 17 කදී ලකුණු 23 ක්(4x5 ප්‍ර. වේගය 135.29) සහ අවසන් මහා තරගයේ දී නැගෙනහිර නාගාස් කණ්ඩායමට එරෙහිව පන්දු 23 කදී නොදැවී ලකුණු 44 ක් (4x2, 6x5, ප්‍ර. වේගය 191.30) ලබා ගත්තේය.ඔහුගේ මෙම ඉනිම ඌව නෙක්ස්ට් පිලට මංගල SLPL කිරුළ හිමිකර දීමට ඉවහල් වූ අතර තරගයේ වීරයා සම්මානය ද ඔහුට හිමිකර දීමට සමත් විය.කෙසේ වෙතත් විස්සයි 20 තරග රටාවේ පෙරළිකාර පිතිකරු තිලකරත්න ඩිල්ෂාන් සමඟ එළඹෙන ලෝක කුසලාන තරගමාලාවේ දී ඩිල්ෂාන් මුණවීර ශ්‍රී ලංකා කණ්ඩායම ජයග්‍රාහී මාවතට ගෙන එන තෙක් ක්‍රීඩා ලෝලීහු බලාපොරොත්තු දල්වාගෙන සිටිති.ඉඳුනිල් වීරරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>09</month>
      <day>09</day>
    </date>
    <link>http://www.silumina.lk/2012/09/09/_art.asp?fn=av12090911</link>
    <topic>සු.මිගෙන් අහන්න</topic>
    <author/>
    <content>සු.මිගෙන් අහන්නහබරාදූවේ ගාමා ගාමිණි සුබසිංහප්‍රශ්නය - ඇමෙරිකාව ගැන ඔබේ ආකල්පය කුමක් ද?පිළිතුර - ඇමෙරිකාවටත්, ඇමෙරිකානු දේශපාලනයටත් මා අකැමැතියි. ඒත් ඇමෙරිකානු කලාකරුවන්, ක්‍රීඩකයන් හා විද්‍යාඥයන් ගැන මා තුළ තියෙන්නේ විශාල පිළිගැනීමක්. වචනයේ පරිසමාප්ත අර්ථයෙන්ම ඔවුන් ශ්‍රේෂ්ඨයි.කොටුගොඩ දිසානෑගම තිස්ස කුමාරප්‍රශ්නය - රාජේෂ් ඛන්නා රඟපෑ චිත්‍රපට අතරින් ඔබ වඩාත් කැමැති චිත්‍රපටය කුමක් ද?පිළිතුර - ‘සෆර්’  මාතලේ ධර්මා ඒකනායකප්‍රශ්නය - ජනාධිපති සිනමා සම්මාන උළෙල පවත්වන්නේ නැද්ද?පිළිතුර - විනිශ්චය මණ්ඩල තුනක් අවුරුදු තුනක චිත්‍රපට බලලා සීල් තබපු කවර චිත්‍රපට සංස්ථාවට භාර දී තිබෙනවා. ඒත් උළෙල පැවැත්වීමේ වුවමනාවක් සංස්ථා බලධාරීන්ට නැති ගාණයි.  මීගමු කට්ටුවේ එම්. ඩී. විල්ෆ‍්‍රඩ්ප්‍රශ්නය - එදා ජෝති - ඇන්ජලින් ගැයු ජනපි‍්‍රය චිත්‍රපට ගී පසු කලෙක කැසට් පට සඳහා ජෝති - ලතා ගැයුවේ ඇයි?පිළිතුර - තනිකරම වාණිජ අරමුණින්. ඇන්ජලින් ජීවතුන් අතර සිටියදී ලතා ඒ ගීත ගැයීම සදාචාරාත්මක නැහැ.  දෙකටන අසේල විජේවික්‍රමප්‍රශ්නය - ඇමෙරිකාවේ හිටපු ජනාධිපතිවරයකු වූ රොනල්ඩ් රේගන් රඟපෑ චිත්‍රපට මොනවා ද?පිළිතුර - ‘කැට්ල් ක්වින් ඔෆ් මොන්ටානා’, ‘කිලර්ස්’, ‘බෝයි මීට් ගර්ල්’, ‘ටෙනසීස් පාට්නර්’, ‘කිංග්ස් රෝ’.  කඩවත පහළ බියන්විල භද්‍රා බියංකා මධුප්‍රශ්නය - යුරේනි නොෂිකා, ශිරෝෂි රොමේෂිකා, තිසරි යුවනිකා වැනි නම් ඇසෙන විට ඔබට මොනවද හිතෙන්නේ?පිළිතුර - මට අකිර කුරෝසාවා, යුකිඕ මිෂිමා වැනි ජපන් කලාකරුවන් මතක් වෙනවා.  මෝදර එම්. ආර්. සී. ඩයස්ප්‍රශ්නය - ගුවන් විදුලියේ ‘ප්‍රබුද්ධ ගී’ වලට මොකද වුණේ?පිළිතුර - ඒක ඒ කාලේම නැවතුණා. ඕකට එවක ගුවන්විදුලියේ හිටපු තේවිස් ගුරුගේ මහත්තයා හොඳ උත්තරයක් දීලා තිබුණා. ඔහු කීවේ සින්දුවෙන් ගොවිතැන් බැරි නිසා ප්‍රබුද්ධ ගී නැවැත්වූ බවයි.  පිළියන්දල මිරිස්වත්තේ චාමර විජේසිංහප්‍රශ්නය - රාජ්‍ය ආරක්ෂාව පිළිබඳ ජාතික මධ්‍යස්ථානයේ අධ්‍යක්ෂ ජනරාල් ලක්ෂ්මන් හුළුගල්ල මහතා ගැන ඔබේ අදහස් දක්වන්න?පිළිතුර - ලක්ෂ්මන් මහතාගේ පියාත් මගේ පියාත් එකම පාසලේ (කුරුණෑගල ශාන්ත ආනා) බෝඩිං මිතුරෝ. ලක්ෂ්මන් මහතා හොඳ කලාකරුවෙක්. දක්ෂ පරිපාලකයෙක්. පෞද්ගලිකව ගත්තම බොහෝම නිහතමානි කෙනෙක්. අපේ මිත්‍රත්වය දීර්ඝ කාලයක සිට පවතින එකක්. තනතුරු ලැබුණයි කියලා ඔහු හිස උදුම ගත් කෙනෙක් නෙමේ.  මීගමුවේ මහහුණුපිටියේ යොහාන් කුමාර් ද සිල්වාප්‍රශ්නය - සුසිල් පේ‍්‍රමරත්න ගයන ‘පෙම් කුසුමි’ ගීතය ලීවේ කවුද?පිළිතුර - පියසේන කොස්තා  ග්‍රෑන්ඩ්පාස් හී විමල් රණසිංහප්‍රශ්නය - ‘නීල මලෙයි තිරුඩන්’ නම් වූ දෙමළ චිත්‍රපටය ඇසුරෙන් තැනුණු සිංහල චිත්‍රපටය කුමක් ද?පිළිතුර - ‘තිරුඩන්’ චිත්‍රපටය ඇසුරෙන් නම් ‘එදත් සූරයා අදත් සූරයා’ තැනුණා. ඒත් ‘නිලමලෙයි තිරුඩන්’ චිත්‍රපටය ඇසුරෙන් නම් සිංහල චිත්‍රපටයක් නිපදවුණු බවක් මා දන්නේ නැහැ.  ගල්කිස්සේ නදී කරුණාරත්නප්‍රශ්නය - ප්‍රවීණ සිනමා නළු ආනන්ද ජයරත්නගේ ලිපිනය සොයා දෙන්න?පිළිතුර - මා දන්නේ මෙලොව ජීවත්වන අයගේ ලිපින පමණයි නදී.ඔබේ ප්‍රශ්න පහත ලිපිනයට යොමු කරන්න.‘සු.මිගෙන් අහන්න’රසඳුන - සිළුමිණ ලේක්හවුස් කොළඹ 10කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>09</month>
      <day>09</day>
    </date>
    <link>http://www.silumina.lk/2012/09/09/_art.asp?fn=av12090912</link>
    <topic>අලුත් වුණු උඩරට මැණිකේ සමඟ කඳුකරයේ සිරි නරඹමු</topic>
    <author>තාරක වික්‍රමසේකර</author>
    <content>අලුත් වුණු උඩරට මැණිකේ සමඟ කඳුකරයේ සිරි නරඹමු‘හුඟ දෙනෙක් හිතන්නෙ උඩරට මැණිකෙට දැනට ධාවනය වෙන පවර්සෙට් දාන්න යනව කියල. නැහැ ඒක වැරැදියි. චීනෙන් උඩරටටම හදපු පවර්සෙට් 7 ක් එනව.දැනටමත් දෙකක් ඇවිත්. එක මැදිරියක් අඩි 50 ක් වෙන මේ දුම්රියේ සුපිරි මට්ටමේ ආසන තියෙනව. ඒ වගේම හොඳ වේගයකින් කන්දෙ යන්නත් පුළුවන්. තව මාසෙකින් විතර බදුල්ලෙ යන්න වෙන්නෙ ඒ පවර්සෙට්වලින් තමයි’‘උඩරට මැණිකෙට - පට කුඩ දෙක දෙක’ පුංචි කාලෙ සුන්දර උඩරට දුම්රිය ගමන ගැන කියැවුණේ එහෙමයි.උඩරට මැණිකෙ, රුහුණු කුමාරි, යාල්දේවි මේ තුන් දෙනාම අපට හුඟක් හුරු පුරුදු උදවිය. වයසින් නම් ටිකක් වැඩියි. තුන් දෙනාම ඉපැදුණේ එකම දවසෙ. ඒ 1956 අපේ‍්‍රල් මාසෙ 23 වැනිදා. මේ තුන්දෙනාටම දැන් අවුරුදු 56 ක් පහුවෙලා. ඒත් එයාල අපිත් එක්ක තියෙන හිතවත්කම බොහොම තරුණයි. යාල්දේවි වගේම රුහුණු කුමාරිත් පහුගිය දවස්වල අලුත් වුණා. ඒත් උඩරට මැණිකෙට අලුත් වෙන්න විදිහක් තිබුණේ නැහැ. මොකද අනිත් අයගෙ වගේ නෙමෙයි එයාට බොහොම දුර ගමනක් වගේම අපහසු ගමනක් යන්න තිබෙන නිසා.එය එසේ මෙසේ ගමනක් නෙමෙයි. කඳු පල්ලම්, බිම්ගෙවල් වගේම වංගු පාරවල ගමන් යන එක කොයිතරම් අමාරු ද? ඒ වගේම සමහර දාට වැස්ස, කඳු කඩා වැටෙනව. මීදුම දවස්වලට පාර නොපෙනෙන තරම්.උඩරට මැණිකෙ මේ සේරම බාධක මැද පුළුවන් උපරීම සේවය අපට දී තිබෙනවා. එයාට මේ ජවය දුන්නෙ අවුරුදු 50 කටත් වැඩිය පරණ දුම්රිය එන්ජිමක්. එම් - දෙක (ර් - 2) පන්ංතියට අයිති අංක 626, 627 එන්ජින්වලින් එයාට ලොකු සේවයක් ලැබුණා. ජර්මනියෙන් ආපු තව යාළුවකුත් මෙයාට උදවු කළා. ඒ වුණත් උඩරට මැණිකෙට ලොකු සේවයක් ඉදිරියට ගෙනි යන්න අමාරු වුණා.එයාට කරන්න පුළුවන් වැඩ කොටස දවස ගාණේ අඩු වෙන බවක් පේන්න වුණා. මැදිරි 8 ක් ඇදගෙන ගිය එයා පස්සෙ මැදිරි 7 කට අඩු වුණා. අවසානයේ මැදිරි 6 ක් දක්වාත් අඩු වුණා.මේ නිසා උඩරට මැණිකෙට හොඳ ජවයක් දෙන්න අපේ රේල්ලුවෙ ලොකු මහත්තුරු පියවර ගත්තා. දැන් ඔන්න ඒ වැඩේ හරි ගිහින්.චීන රටේ උදව්වෙන් උඩරට මැණිකෙට හොඳ ජවයක් ලැබිලා. සුළුපටු ජවයක් නෙමෙයි. මැදිරි 8 ක් ඇදගෙන යන්න එන්ජින් දෙකක් ඇවිත්.අවුරුදු 145 ක් වන අපේ දුම්රිය ඉතිහාසයේ පළමු වරට බදුල්ලටත් බලවේග දුම්රිය නැත්නම් පවර්සෙට් දුවනවා.උඩරට මැණිකෙට ශක්තිය ලැබෙන්නේ ඒ නිසයි. අමාරුවෙන් කඳු බඩගාපු උඩරට මැණිකෙට හොඳ බලයක් තියෙන එන්ජින් දෙකක් ලැබෙනව. තුන්වැනි පන්තියෙ මැදිරි 4 ක්, දෙවැනි පන්තියෙ මැදිරි 3 ක් වගේම හොඳ සැපට යන්න පුළුවන් වායු සමීකරණ මැදිරියකුත් මේ කෝච්චියට තියෙනවා. එන්ජින් දෙකත් එක්ක සේරම මැදිරි 10 යි.වායු සමීකරණය කළ පෙට්ටියට නැගුණම මේ අපේ රටේ කෝච්චියක් ද කියල හිතුණා. ඒ තරමට සැප පහසුව වැඩියි. හරියට ප්ලේන් එකේ වගේ. තමන්ට පහසු ආකාරයට සීට් එක හරව ගන්න පුළුවන්. සුපිරි තත්ත්වයේ වැසිකිළි වගේම අපද්‍රව්‍ය බැහැර කරන්නත් තැන් තියෙනව.කන්ද උඩරට සිරියාව බලන්න යන දුම්රිය මඟීන්ට පුදුම කරදරයක් තිබුණෙ. ආසන වෙන් කරගන්න කලින් දවසෙ ඉඳල පෝලිමේ හිටිය උඩරට මැණිකෙට වගේම එයාගෙ නංගි පොඩි මැණිකෙටත් මඟීන්ගෙන් පුදුම ඉල්ලුමක් තිබුණේ. හැමදාම නැරැඹුම් මැදිරියෙ ආසන වෙන් කරල අවසන්.දුම්රියේ භෝජනාගාරයත් හරිම ලස්සනයි. පහසුකම් තියෙනව. දුම්රිය එන්ජින් දෙකක් තියෙන නිසා හදිසියේ එක් එන්ජිමක දෝෂයක් ඇතිවුණත් අනෙක් එන්ජිමෙන් ළඟම දුම්රිය ස්ථානයට යන්න පුළුවන්.කඳුකරයේ ‘ටර්පන්ටයින්’ ගස් පිරුණු වනාන්තරයේ උඩරට මැණිකෙ කොච්චර තනි වෙලා තියෙනව ද? බදුල්ලටම තියෙන උමං 48 වගේම දෙමෝදර ආරුක්කු නමයේ පාලම, ගලබොඩ ඇල්ල, නානුඔය ඇල්ල, ශාන්ත ක්ලෙයාර්, ඩෙවෝන් වගේ ම කිතල් ඇල්ල වගේ දිය ඇලිත් උඩරට මනරම් දසුන් සේරම බලන්න පුළුවන් විදිහට දුම්රියේ ජනෙල් පුළුල් ලෙසින් හදල තියෙනව.හොඳ සුව පහසු ආසන නිසා මඟීන්ට කරදරයකින් අපහසුවකින් තොරව යන්න පුළුවන්. වෙනදට වඩා ඉඩකඩ වැඩි නිසා වැඩි දෙනෙකුට යන්නත් පුළුවන්. ඒ වගේම තවත් සුබ ආරංචියක් තියෙනව. මේ වගේ දුම්රිය 7 ක් අපට චීනයෙන් ලැබෙනවා.උඩරට මැණිකෙ පොඩි මැණිකෙට දුම්රිය 4 ක් වෙන් වුණහම තවත් දුම්රියක් බදුල්ලට යන්න පුළුවන් වේවි. දුම්රියේ ලොකු මහත්තුරු ඒ ගැන හොයල බලල කටයුතු කරයි කියල අපි බලාපොරොත්තු වෙනව. මේ දුම්රියට දාල තියෙන්නෙත් පොඩි පහේ එන්ජිමක් නෙමෙයි අශ්ව බල දෙදාහේ එන්ජින් දෙකක්. ඒ කියන්නෙ හොඳ ජවයක් අරගෙන කඳු නඟින්න පුළුවන්.අපට එක අවාසියක් නම් වෙනව. නැරඹුම් මැදිරිය අපට අහිමි වෙනව. ඇයි ඉතින් ඉස්සරහින් පස්සෙන් දෙපැත්තෙන්ම එන්ජින්නෙ. ඒ වෙනුවටයි වායු සමීකරණය කළ 1 වැනි පන්තියේ මැදිරියක් තියෙන්නේ. උඩරටට යන්න දුම්රිය 7 යි. කැලණි වැලි මාර්ගයට දුම්රිය 4 යි. සුඛෝපභෝගි දුම්රිය 2 යි. සේරම 13 යි. මේවට දෙන්න වුණ ගාණත් පොඩි නැහැ. ඇමෙරිකන් ඩොලර් 101 ක්. ඉතින් උඩරට මැණිකෙයි, පොඩි මැණිකෙයි යන ගමන් ඒව ආරක්ෂා කර ගන්න එකත් අපි කරන්න ඕන.නැරැඹුම් මැදිරිය වෙනුවට ආපු 1 වැනි පන්තියේ සැප මැදිරිය පෞද්ගලික අංශයට දෙන්න යනව කියල ආරංචියකුත් තියෙනව. ඒකෙ ඇත්ත නැත්ත නං අපි දන්නෙ නෑ. දැනටත් උඩරට මැණිකෙයි පොඩි මැණිකෙයි පෞද්ගලික අංශයේ මැදිරි දෙකක් දුම්රිය දෙපාර්තමේන්තුව දුවන්නෙ හොඳ පාඩුවකුත් එක්ක. නැරැඹුම් මැදිරියත් අහිමි වුණු මඟීන්ට අලුතින් ආපු දුම්රියේ 1 වැනි පන්තියත් නැති වුණොත් මඟීන්ට විතරක් නෙමෙයි උඩරට මැණිකටත් දෙයියන්ගෙම පිහිට තමයි. වගකිව යුතු අය ඒ ගැන හොයල බලයි කියල අපි හිතනව.තාරක වික්‍රමසේකරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>09</month>
      <day>09</day>
    </date>
    <link>http://www.silumina.lk/2012/09/09/_art.asp?fn=av12090913</link>
    <topic>කලාකරුවකු වූ ලංකාවේ ප්‍රථම නාවික හමුදාපතිවරයා</topic>
    <author>සුනිල් මිහිඳුකුල</author>
    <content>කලාකරුවකු වූ ලංකාවේ ප්‍රථම නාවික හමුදාපතිවරයාමිට වසර හත අටකට පමණ ඉහත මම අපූර්ව ළමා ගීතයක් ඇසීමි. පාන්දරින් ඉස්කෝලෙට ටැංටු කරත්තෙන්තොප්පි ගොනා ඉස්සරහින් මං පිටිපස්සෙන්හනි හනිකට උඹ යනකොටපාර කියන් නෑ තෝනෙන්පාර කියන් නෑ කෙවිටෙන්මේ ළමා ගීතය මා මුලින්ම ඇසුවේ මගේ බාල පුතු ප්‍රාථමික අධ්‍යාපනය ලැබූ මොන්ටිසෝරියේ වාර අවසාන විවිධ ප්‍රසංගයේදී ය. එම ගීතයත් ඒ සඳහා යෙදුණු නර්තනයත් තවමත් මා තුළ අමන්ද චමත්කාරයක් මවයි.ඊට ටික දවසකට පසු ප්‍රවීණ සිනමාවේදී ආචාර්ය සෝමරත්න දිසානායකගේ නිවෙසේදී සෝමේ මට ඔහුගේ බාල සොහොයුරා හඳුන්වා දුන්නේය.”සුනිල් මේ මගේ මල්ලි. සෝමතිලක. නාවික හමුදාවේ. මිනිහත් කලාකාරයෙක්”මම අතට අතදී ඔහු හඳුනාගත්ත ද ඒ තරම් ගණන් නොගතිමි.‘කලාකාරයෙක් නම් කරපු නිර්මාණයක් තියෙන්න එපැයි. මේ මනුස්සයා මොනවද කරපු කලා කෘති’.මගේ සිත මට කියන්නට විය.”සුනිල් අහලා තියෙනවද අර ‘ටැංටු කරත්තෙන්’ කියන ළමා සින්දුව. මගේ අනිත් සහෝදරයගේ පුතා හර්ෂණ කියපු සින්දුව. ඒක මේ අපේ මල්ලිනෙ ලිව්වේ.”මගේ නළලේ රැලි උඩ ගියේය. මා ඉතාම ප්‍රිය කරන්නා වූ ළමා ගීතයක පද රචකයා දැන් මා ඉදිරිපිට සිටින සෝමතිලක දිසානායකයන්ය. ඉනික්බිතිව මධු විතක් තොලගාමින් මම ඔහුට වඩාත් කුලුපහ වීමි.ඉහත ළමා ගීතය සම්බන්ධයෙන් මා තුළ පැන නැඟුණු ප්‍රශ්න දෙකක් තිබිණි. එකක් ‘ටැංටු කරත්තේ’ කියන්නේ මොකකටද? කියාය. අනික ‘තොප්පි ගොනා’ කියන්නේ ඇයි? මම මේ ප්‍රශ්න දෙකම බමන මතින් යුතුව සෝමතිලකයන්ගෙන් ඇසීමි.”ටැංටු කරත්තේ කියන්නේ බංකි කරත්තෙටම තමයි. තොප්පි ගොනා කිව්වේ ගොනාගේ හිසේ සුදු පැහැති පුල්ලියක් තිබුණු නිස යි.”මෙම ගීතයේ සංකල්පනාව හරිම අපූරුය. තමාව ඉස්කෝලේ ගෙන යන මේ තොප්පි ගොනාට ළමයා කෘතගුණ පුදන්නේ අනාගතයේ දවසක තමා ලොකු මහත් වූ දාට ගොනා වියකරෙන් ගලවා ඌ නිදහස් කර දැමීමෙනි.  ඉස්කෝලෙන් ශිල්ප අරන් මං ලොකු මිනිහෙක් වෙන්නම්බිව්ව කිරට ඇද්ද බරට කළ ගුණ මං සලකන්නම්බැරි බර දෙන මේ වියකර උඹේ කරෙන් ගලවන්නම්උජාරුවට දුව පනින්න ගෙජ්ජි වැලක් පලඳන්නම්එදා මට හමු වූ ඒ සෝමතිලක දිසානායක අද මේ රටේ නාවික හමුදාපතිවරයාය. අද ඔහු තම කාව්‍ය සංකල්පනා රැගත් කවි පොතක් ද ගී පොතක් ද තම ගී නිර්මාණ රැගත් සංගත ගී තැටි දෙකක් ද එළිදක්වයි. ලංකාවේ නාවික හමුදාපති ධූරයට පත් ප්‍රථම කවියා, ගීත රචකයා (පොදුවේ ගත් විට සංවේදී කලාකරුවා) සෝමතිලකයන් ය. එය මහාචාර්ය සුනිල් ආරියරත්නයන් දක්වා ඇති පරිදි ශ්‍රී ලංකා ත්‍රිවිධ හමුදා ඉතිහාසයේ සුවිශේෂ සංසිද්ධියකි. සෝමතිලකයන් වැඩි වශයෙන්ම ලියා ඇත්තේ ළමා ගී හා රණ ගීය. ඒ අතර ජාතික සමඟිය කුළුගන්වන්නා වූ ගීතය ඔහු අතින් රචනා වී තිබීම ප්‍රශංසා පූර්වකය. ඇත්ත වුවත් බොරු වුවත් හමුදාව බොහෝවිට දෙමළ ජනයා දෙස බලන්නේ වෛරී හැඟීමකින්, ජාතිවාදී මනසකින් බව සාමාන්‍ය පොදු මතය වන්නේය. එවන් පසුබිමක අපේ මේ සංවේදී කලාකරුවා - නාවික හමුදාපතිවරයා සිංහල දෙමළ ජාතික සමඟිය උදෙසා ද කව්, ගී රචනා කරයි. ඔහු ලියූ ‘තංගවේලු මාමා’, ‘අපි ලහි ලහියේ පාර හදන්’, ‘පිච්ච කැකුළු මල් මාලය’ වැනි ගී ඊට නිදසුන් ය. (මෙම ගී තුනම මඬුලුගිරියේ විජේරත්න විසින් දෙමළ බසට පරිවර්තනය කරනු ලැබ මෙම සංගත තැටියට දෙමළ බසින්ද ගායනා කෙරේ.) මෙම විශිෂ්ට ගණයේ කවියාට, ගීත රචකයාට මම හද පුරා සුබ පතමි. ඔබේ සුවිශද ප්‍රතිභාව අපි හඳුනාගෙන ඇත්තෙමු. තව තවත් ඉදිරියට නව නිර්මාණ එළිදැක්වමින් අපේ කාව්‍ය හා ගීත කලාව නිබඳවම පෝෂණය කරන්න.සුනිල් මිහිඳුකුල(සෝමතිලක දිසානායකයන් සමඟ කළ සම්මුඛ සාකච්ඡාවක් ලබන සතියේ)කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>09</month>
      <day>09</day>
    </date>
    <link>http://www.silumina.lk/2012/09/09/_art.asp?fn=av12090914</link>
    <topic>බළලුන්ට ම ගිය ආපන ශාලා</topic>
    <author>සේමාලි කැල්ලපත</author>
    <content>බළලුන්ට ම ගිය ආපන ශාලාසංචාරකයන් ඇදගන්න ලෝකයේ බොහෝ රටවල අමුතුම ආකාරයේ ක්‍රම සහ විධි අනුගමනය කරනවා. මෙයත් ඒ ආකාරයේ දෙයක්. මේ අමුතුම ආකාරයේ ආපන ශාලාවක්.එහි ඇදී එන පාරිභෝගික සංඛ්‍යාවට හේතුව වෙලා තියෙන්නේ මේ ආපන ශාලා පූසන්ට ඇරුණු ආපන ශාලා වීමයි. ‘කැට් කැෆේ’ නමින් ලොව පුරා ප්‍රසිද්ධ මේ ආපන ශාලාවල විශේෂත්වය වන්නේ ආපන ශාලාවේ සෑම දෙයක්ම බළල් ආකෘති අනුව තිබීමයි.එපමණක් නොවෙයි ආපන ශාලාව පුරාමත් පූසන් සිටීමයි. පූසන්ට හෙවත් බළලුන්ට පි‍්‍රයකරන අය තමයි මේ ආපන ශාලාවලට එක්රොක් වෙන්නේ.ජපානයේ ටෝකියෝ අගනුවර පමණක් මේ ආකාරයේ කැට් කැෆේ 35 ක් පමණ විවෘතව තිබෙනවා.ලෝකයේ මේ ආකාරයේ පළමු කැෆේ එක විවෘත වුණේ 1985 දී තායිවානයේ බවයි පැවසෙන්නේ. සුරතලට සතුන් ඇති කරන්නන් අතරින් පූසන්ට කැමැති අය බොහෝයි. ඒ නිසාම මේ ආපනශාලාත් හරිම ජනපි‍්‍රයයිලු.මෙලෙස කැට් කැෆේ බිහිකිරීමේ පරමාර්ථය වී ඇත්තේ හුදෙක් කටට රසට කෑම වේලක් දීම පමණක් නොවෙයි. පාරිභෝගිකයනට තනිකම සහ මානසික පීඩාව දුරලමින් සිතට සහනයක් ලබාදීම බවයි පැවසෙන්නේ.හොංකොං දේශය ද මේ කැට් කැෆේ සඳහා ප්‍රසිද්ධ රටක්. සිතට සැනසිල්ලක් ගෙනෙන ළයාන්විත ගී රාවයක් ඇසෙන නෑසෙන හඬින් වැයෙන මේ ආපන ශාලාවට ඇතුළු වන අයෙක් පුදුම වන්නේ එහි කී නොකී සෑම තැනම ලැග සිටින පූසන් නිසයි.ඇත්තෙන්ම එතැන පූසන් ගේ පාරාදීසයක් බඳුයි. විවිධ ප්‍රමාණයේ විවිධ වර්ගයේ විවිධ පෙනුමැති පූසන් එහි හැම තැනම අරක්ගෙන සිටිනවා.ආපන ශාලාව සරසා ඇත්තේ පූසන් ගේ රූප පූස් ආකෘති සහ පූසන් ආශි‍්‍රත විසිතුරු භාණ්ඩවලින්. බුමුතුරුණු, රෙදි, පිඟන් කෝප්ප, මල් බඳුන්, ලාම්පු ආවරණ, ටේබල් මැට් මේ සෑම දෙයක්ම සඳහා පූසන් යොදාගෙන තියෙනවා.ආපන ශාලාවේ ආහාර ගන්නා මේස මත ද පූසන් නිදා ගන්නවා. එහි ඇතුළු වන හැම කෙනෙක්ම මේ පූසන්ගේ නිදහසට ගරු කරමින් උන්ට තමන්ගේ පාඩුවේ ඉන්න අරිනවා. සුරතල් වීමට කැමැති පූසකු සුරතල් කිරීමටත් මෙහි බාධාවක් නැහැ.මෙහි පුදුමය නම් අපේ ගෙවල්වල පූසන් මෙන් කෑම කද්දී ළඟට වී ‘ඤාව්’ නොකීමය. හේතුව මේ පූසන් මිනිස් ආහාරවලට එතරම් ළැදිකමක් නොදැක්වීමයි. එහි තවත් වෙන්වූ කොටසක පූසන්ට ආහාර හා ජලය තබා තිබෙනවා.උන් කෑම කන්නේ එම කොටසේදීයි. එය ද නරඹන්නට අවස්ථාව සලසා තිබෙනවා. ආපන ශාලාවේ තැනින් තැන පූසන්ට නිදා ගැනීමට ද තැන් සකසා තියෙනවා.විශාල වීදුරු බඳුන්, මල් පෝච්චි, විසිතුරු භාජනවලට වී අපූරුවට නිසොල්මනේ සිටින පූසන් එහි අපමණයි.එපමණක් නොවෙයි තවත් තැනෙක පූසන් සඳහා සෙල්ලම් බඩු ද තබා තිබෙනවා. එතැනින් කුඩා බෝලයක් වැනි යමක් රැගෙන කැමති පූසකු සමඟ (ඌ කැමැතිනම්) සෙල්ලම් කරන්නට ද පුළුවන්.මේ සියලුම පූසන් ඉතා නිරෝගීව ඉතාමත් පිරිසුදුව තිබීම ද මේ කැට් කැෆේවල ප්‍රධාන ලක්ෂණයක්.එසේම මේ කැට් කැෆේවල සිටින පූසන් වෙනත් තැන්වල ඇවිදින්නට යන්නේත් නැහැ. මේ ආපන ශාලාවල සිටින පූසන් හුරතල් කරන්න අවසර තිබුණත් උන් උස්සා ගැනීම හෝ නිදා සිටින පූසකුට කරදර කිරීම දැඩි ලෙස තහනම් ක්‍රියාවක්.එසේ වුවත්, ජපානයේ මෑතක දී පනවා ඇති සත්ත්ව ආරක්ෂණ නීතිය යටතේ මේ කැට් කැෆේ සියල්ල රාත්‍රී 8 වන විට වසා දැමීමට සිදුව තිබෙනවා.සුරතල් සතකු සිය ගෙදරදොර ඇතිදැඩි කිරීමට වරම් නොමැති එහෙත් සතුන්ට ආදරය කරන අයට මේ නීතිය දැන් කරදරයක් වෙලා. ඔවුන් මේ කැට් කැෆේවලට ගොඩ වෙන්නේ තේ එකක් බීලා සප්පායම් වෙලා යන්නට නොවෙයි.පූසන් අතගාලා සුරතල් කරලා නිදහසේ උන් එක්ක කල්ගත කරලා යන්නයි. මේ නීතිය නිසා දැන් එයට බාධා පැමිණිලා.“මං මෙහි එන්නේ මෙතැන සිටින පූසන් නිසයි. මට පූසන් දකින්න නැත්නම් මං මෙහි එන එකේ තේරුමක් නැහැ.” පාරිභෝගිකයෙක් පැවසුවා.වෙනදා රාත්‍රී 10 පමණ වනතුරු විවෘත ව තැබු මේ ‘කැට් කැෆේ’ නව නීතිය අනුව රාත්‍රී 8 ට වසන්නට සිදුව තිබීම ව්‍යාපාරික කටයුතුවලට බාධාවක් බවයි පැවසෙන්නේ.සේමාලි කැල්ලපතකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>09</month>
      <day>09</day>
    </date>
    <link>http://www.silumina.lk/2012/09/09/_art.asp?fn=av12090915</link>
    <topic>අසිරිමත් පිදුරංගල වන පියස</topic>
    <author>සටහන හා ඡායාරූප</author>
    <content>අසිරිමත් පිදුරංගල වන පියසපිදුරංගලට පෙනෙන සීගිරියනිල්වන් වනපෙතක් දෙස බලද්දී, කොන්ක්‍රීට් වන පෙතක් දෙස බලනවාට වඩා ඔබේ දෑස සිසිලසින් සැනසෙනවාට කිසිදු සැකයක් නැත. කොන්ක්‍රීට් වනාන්තරයක් දෙස බලද්දී ඔබේ දෑස දැඩි පීඩාවට පත්වෙනවා නොඅනුමානය. එබැවින් ඔබේ දෙනෙත නිතර ඉල්ලන්නේ නිල්වන් වනපෙත්, හරිත වර්ණ සොබා සොඳුරු ස්ථාන බවට කිසිදු සැකයක් නැත.අවාසනාවට මෙන් මෙවන් නිල්වන් වනපෙත් රක්ෂිත භූමි භාග ආදිය අද ඉතිරිව පවතින්නේ ස්වල්පයක් පමණි. ඒවා අතරින් ද පෞරාණික වෙහෙර – විහාර ආශ්‍රිතව පිහිටා ඇති වනපෙත් පිළිබඳ විශේෂයෙන්ම සිහිපත් කළ යුතුය. ඒවායේ වාසය කරන ස්වාමීන් වහන්සේලා නිසා අවට රක්ෂිත වනය මැනවින් ආරක්ෂිතව පවතී. එසේ නොවන්නට ඒවා ද කැලෑ පාලුවන්ගේ පොරෝ පහර වැදී විනාශ මුඛයට පත්වෙනවාට කිසිදු සැකයක් නැත.ශාන්ත, සුන්දර තුරු වදුළු අතර භාවනානුයෝගීව වාසය කරන ස්වාමීන් වහන්සේලාට බවුන් වැඩීමට එම වනපෙත් කොතෙක් දුරට රුකුලක් වන්නට ඇද්ද? වනයේ සරන පක්ෂීන්ගෙන් මෙන්ම සතා-සීපාවන්ගෙන් ද ස්වාමීන් වහන්සේලාට අවහිරයක් – කරදරයක් නොවන්නට ඇත්තේ ස්වාමීන් වහන්සේලාගෙන් ද වනසතුන්ට හිංසාවක්, පීඩාවක් සිදු නොවූ නිසාම වන්නට ඇත.ඔබගේ ජීවිත කාලයේදී ඔබ සීගිරිය නැරැඹීමට කී වතාවක් නම් යන්නට ඇද්ද? කී වතාවක් ඔබ සීගිරි පව්ව තරණය කරන්නට ඇද්ද? යන යන හැමවරම ඔබට යන්නට සිදුවූයේ එකම මඟකය. එබැවින් ඔබ සීගිරි පර්වතය දුටුවේ එකම දෘෂ්ටිකෝණයකින් පමණි. එසේ වුවද එම දර්ශනයේ එපාවීමක් නම් ඇත්තේම නැත.පිදුරංගල වනපියසපුරාණයේ දී එනම් සීගිරි කාශ්‍යප රජතුමා සීගිරියට එන්නට කලින් සීගිරි ගල හා ඒ ආසන්න භූමිභාගය කෙසේ පවතින්නට ඇතැයි ඔබට සිතා ගත හැකිද? සීගිරිය රාජධානී නගරයක් බවට පත්වූයේ කාශ්‍යප රජතුමා එහි පැමිණීමෙන් පසුය. ඊට පෙර එහි ගොඩනැඟිලි කිසිවක් නොවීය.කාශ්‍යප රජතුමා සීගිරි රාජධානිය පිහිටුවා ගැනීමත් සමඟම එහි රජ මැදුරු, වෙනත් ගොඩනැඟිලි, පවුරු, දිය අගල් ආදී රාජධානියකට අවශ්‍ය සියලු ආකාරයේ ගොඩනැඟිලිවලින් එය පිරෙන්නට ඇත.එහෙත් ඊට පෙර? ඊට පෙර සීගිරිය භාවනානුයෝගී භික්ෂූන් වහන්සේලා වැඩ වාසය කළ තපෝ වනයකි. සීගිරි ගල මුදුනට නැඟි විට පෙනෙන ආකාරයේ නිල්වන් වනපෙතින් පර්වතය වටා සියලු භූමි භාගයක්ම වැසී තිබූ බව කියනු ලැබේ.සීගිරි ගල අද්දර තැනින් තැන තැනුණු කුඩා කුටිය. වනපියසේ නිහඬ බව, සිසිලස, කුරුලු කූජනය ආදී සැමෙකක්ම එහි වැඩ විසූ භික්ෂූන් වහන්සේලාට භාවනාව කරගෙන යාමට දිරියක්ම වූවා නිසැකය.කාශ්‍යප රජතුමා සීගිරියට පැමිණීමත් එහි රාජධානියක් ඉදිකිරීමට වීමත් සමඟම එය කර්මාන්ත පුරයක් බවට පත්වූවා නිසැකය. ගල්කඩන, ගස් කපන, පොළව බිඳින ආදී විවිධාකාර සද්ද-බද්ද අස්සේ භාවනානුයෝගීව විසීමට නොහැකි බැවින් එහි වැඩ විසූ භික්ෂූන් වහන්සේලා ඉන් ඉවත්ව නිස්කලංක පරිසරයක් සොයාගෙන ගියා හෝ එවන් පරිසරයක් ස්වාමීන් වහන්සේලාට කාශ්‍යප රජතුමාම සොයා දුන්නා හෝ විය හැකිය.සීගිරියට ඇතුළුවන දොරටුවේ දකුණු පසින් පිදුරංගල විහාරයට මාර්ගය පෙන්වන නාම පුවරුව දුටුවත් ඔබ ඒ කෙරෙහි එතරම් තැකීමක් කළේ නැහැ නේද? සීගිරි පව්ව වටා පිහිටි දිය අගල දිගේ කිලෝ මීටර් දෙකක් දුර උතුරු දෙසට යාමේදී ඔබට පිදුරංගල වන රක්ෂිතයේ පිහිටි පිදුරංගල රජමහා විහාරය හමුවෙයි.ලෙන් විහාරයේ සැතපෙන බුදු පිළිමයකාශ්‍යප රජතුමා සීගිරියට පැමිණීමත් සමඟම එහි විසූ භාවනානුයෝගී භික්ෂූන් වහන්සේලා සීගිරියෙන් ඉවත්ව වාසය සඳහා වැඩම කළේ ඓතිහාසික නටබුන් පිහිටි පිදුරංගල වන පියසටය.පිදුරංගල සීගිරි රජමහා විහාරය වෙත ඕනෑම ප්‍රමාණයේ සහ ඕනෑම තරාතිරමක වාහනයකින් පැමිණිය හැකිය.එදා ස්වාමීන් වහන්සේලාට වැඩවාසය කිරීමට තරම් පිදුරංගල මොනතරම් ගන වනාන්තරයක් වූවා විය හැකිද? පිදුරංගල තැනිබිමේ සිට කඳු මුදුනට නඟිත්ම හමුවන්නේ සුවිශාල ගල් පර්වතයකි.ගල් පර්වතයේ උස මුහුදු මට්ටමේ සිට අඩි 400ක් පමණ වෙතැයි කියනු ලැබේ. අති දුෂ්කර ගමනකින් පසු පිදුරංගල මුදුනට නැඟී අතේ දුරින් පිහිටි සීගිරි පව්ව දෙස බලන්න. අමුතු කෝණයකින් දිස්වන සීගිරි පව්වේ අති චමත්කාරජනක දර්ශනයෙන් ඔබ මුසපත් වනු නිසැකය.එකල විසූ රජතුමා සහ බැතිමතුන් විහාරස්ථානයේ අභිවෘද්ධිය පතා පරිත්‍යාග කළ රන්, රිදී, මුතු, මැණික් ආදී වස්තුව මෙම ගල් පව්ව මුදුනේ වූ චෛත්‍ය දෙකක් තුළ තැන්පත් කරන්නට යෙදුණ අතර එසේ විහාරස්ථානයේ අභිවෘද්ධිය පතා පිදූ රන් තැන්පත් ගල පිදුරංගල නම් වූවා නිසැකය.කන්ද පාමුල සිට පර්වත මුදුන දක්වාම විහිදී ඇත්තේ ඒකාකාරී එකම වනාන්තරයකි. හරිත වර්ණයෙන් බබළන වන තුරු මුදුන් දැඩි හිරු කිරණ වළකා පලසක් වෙමින් වන්නාතරයේ සෞම්‍ය සිසිලස රැකගැනීමට ඇප-කැප වී සිටී.පිදුරංගල පර්වතයදණහිස් දෙක රිදවමින් එක පිම්මේ කඳු මුදුනට නඟින්නට උත්සාහ නොකොට විවේකීව දසතටම ඇස යොමු කරමින්, පරිසර අසිරිය විඳිමින් හිමින් සීරුවේ කන්ද තරණය කරන්න. එවිට ඔබට ගල් අල්ලා ඉදිකළ පැරැණි පඩිපෙළ, ගලින් ගල නැඟී යන අයුරු තැනූ අඩි පාර මෙන්ම තැනින් තැන ඉදිකර ඇති කුඩා කුටි ද දැකගත හැකි වනු ඇත.පිදුරංගල වන පියස පුරා ඇති කුටි ගණන විස්සකට අධික වෙතැයි කියනු ලැබේ. විමසිල්ලෙන් බැලුවොත් එම ලෙන් සමහරක සෙල් ලිපි ද තිබෙනු දැකගත හැකිය. ලෙන සෑදූ පුද්ගලයාගේ නමත් ලෙන පිදුම් ලද භික්ෂූන් වහන්සේගේ නමත් හැර එම සෙල් ලිපිවල වැඩි විස්තරයක් නොමති බව කියනු ලැබේ.ඔසොවන පියවරක් පාසා ආරණ්‍ය සේනාසනයකට මෙම භූමිය කොතරම් යෝග්‍යදැයි සිතා බලන්න. කන්ද පාමුල ඇති ආවාස ගෙයි වසන ස්වාමීන් වහන්සේලා කිහිප දෙනා හැරෙන්නට වන පියසේ පිහිටි කුටිවල එක භික්ෂූන් වහන්සේ නමක්වත් වාසය නොකරන නිසාම ඒවා හද්දා පාළුවට ඇරී විනාශ මුඛයට විවෘතව පවතී.භාවනානුයෝගී ස්වාමීන් වහන්සේලාට භාවනා වැඩීමට උචිත නිහඬ බවින් පිරුණ වනාන්තරයේ පිහිටි කුටි කීපය පිළිසකර කර වාසයට යොදා ගතහොත් මේ බුද්ධෝත්පාද කාලයේදීම මාර්ගඵල ලාභී භික්ෂූන් වහන්සේලා කිහිප නමක්වත් පහළ වෙතැයි නොඅනුමානවම කිව හැකිය. වන අරණයේ සක්මන් මළු සඳහා උචිත බිම් අනන්තය.පිදුරංගල වන අරණේ විහාරස්ථාන දෙකක් පවත්නා අතර දැනට ප්‍රකෘතිමත්ව පවතින්නේ කන්ද පාමුල පිහිටි මෑතකදී ඉදි කළ විහාරය පමණි.පෞරාණික චෛත්‍යයක්කන්ද නැඟ යන විට හමුවන සුවිශාල ගල් පියස්සක ඉදිකළ විහාරය දර්ශනීයත්වයෙන් අගතැන්පත්ය. එහි පුරාණයේ ඉදිකළ දහඅට රියන් පමණ වූ සැතපෙන බුදු පිළිමය විනාශ වී ගොස්ය. ඒ දෙපසින් යෝගාවචර භික්ෂූන් සඳහා ඉදි කළ ගල්ලෙන් කීපයක් පවත්නා අතර ඒවා ද ජරාවාස වී ගොස්ය.පැරැණි මෙන්ම නූතනයේ ඉදි වූ චෛත්‍ය, පෞරාණික බෝධීන් මෙන්ම සැතපෙන බුදුපිළිමය සහිත විහාරය ආදී වටිනා විහාරාංගයන්ගෙන් සමන්විත ආවාස ගේ සහිත කඳු පාමුල පෞරාණික නටබුන්වලින් ද අඩුවක් නැත.දුරාතීතයේ පිදුරංගල නිස්කලංක වන පියසේ භාවනානුයෝගීව විසූ භික්ෂූන් වහන්සේලා කොතෙක් නම් මාර්ගඵල ලාභී වී සසර කෙටිකර ගන්නට ඇද්ද? ඒ සඳහා උන්වහන්සේලාට බුදුරජාණන් වහන්සේ දේශනාකොට වදාළ ශ්‍රී සද්ධර්මය උපකාරී වූවා නිසැකය.ඒ හැරෙන්නට වනාන්තරය තුළ වූ ළදරු තුරු-ලතා තරුණ ගස්, මලින්- පලින් බර වූ රුක් ගොමු, මෝරා වැඩුණු ගස්, වැඩීම නැවතී ඇති තුරුලතා මැරුණු ගස්, පොළව මත පතිතව දිරාපත් වූ තුරුලතා පමණක් නොව ළා දල්ලේ පටන් වේළුණ කොළය දක්වා සිදු වූ පරිවර්තනයෙන් පසු පොළවට පතිතව දිරාපත්වන කොළ, මල්, ඵල ආදිය පෙන්වා දෙන්නේ ලොව පවතින සියලු දේ අනිත්‍ය බවයි.ජීවිතයත් එබඳුම නොවේද? මේ සත්‍යය අවබෝධ කරගෙන අනන්ත සසර ගමන කෙටිකර ගන්නට මෙහි එකල වැඩ විසූ භික්ෂූන් වහන්සේලා සමත් වන්නට ඇත.සටහන හා ඡායාරූපසිරිසේන දේවප්‍රියකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>09</month>
      <day>09</day>
    </date>
    <link>http://www.silumina.lk/2012/09/09/_art.asp?fn=av12090916</link>
    <topic>මහේන්ද්‍ර පෙරේරා නමැති දේශකයා</topic>
    <author/>
    <content>මහේන්ද්‍ර පෙරේරා නමැති දේශකයාරංගනය විෂය සම්බන්ධයෙන් සලකා බලන විට මහේන්ද්‍ර පෙරේරා සහ අමරසිරි කලංසූරිය ‘එක ජාතියේ කුරුල්ලෝය.’ විදෙස් නළුවන් අතර බෙන් කිංස්ලි හා ඔස්ටින් හොෆ්මාන් ද ඊට සමානය. පෞරුෂය යනු මාංශ පේශීන් නොවේය යන ග්‍රීක කියමන සැබෑ කරමින් මහේන්ද්‍රලාගේ ජාතියේ නළුවෝ ද, උස මහත නළුවන්ට අභියෝග කරමින් ඉතා දක්ෂ ලෙස චරිත නිරූපණයෙහි යෙදුණහ.එක රැයින් ජනප්‍රිය චරිත බවට පත්වන නළු නිළියන් දැන් සුලභය. එහෙත් ඒ සැමට ‘රංගධර’ යන යෙදුම භාවිතා කළ හැකිද?”රඟපෑම ගැන වැඩමුළුවක් මෙහෙයවීමට හෝ දේශනයක් පැවැත්වීමට හැකි නළු නිළියන් කීදෙනෙක් ලංකාවේ සිටිනවාද?”මේ පැනය මතුවුණේ වාර්ෂිකව පැවැත්වෙන මධ්‍යම පළාත් කෙටි නාට්‍ය උලෙළට පෙරාතුව පැවැත්වෙන වැඩමුළුවට දේශකයන් තෝරා ගැනීමේදීය. පිළිතුරු වශයෙන් නම් කීපයක්ම කියැවුණි. ටෝනි රණසිංහ, රවීන්ද්‍ර රන්දෙණිය, ජයලත් මනෝරත්න, ජැක්සන් ඇන්තනි, ජයන්ත චන්ද්‍රසිරි, ප්‍රස්නජිත් අබේසූරිය, ප්‍රියංකර රත්නායක, දුමිඳු දොඩන්තැන්න, සුමින්ද සිරිසේන, ජනක් ප්‍රේමලාල් ආදීහු ඒ ලැයිස්තුවේ මුලටම සිටියහ. මහේන්ද්‍ර පෙරේරා ගැන ද කියැවුණි. අවසානයේ දී තෝරාගැනුණේ ප්‍රසන්නජිත් සහ මහේන්ද්‍රය. ඒ දෙදෙනාම වැඩමුළු විශේෂඥයෝ ය.මහේන්ද්‍ර රංගධරයකු වශයෙන් මිස දේශකයකු වශයෙන් බොහෝ දෙනා නොහඳුනති. එහෙත් ඔහු කලක් රංගන පාඨමාලාවක් ද පවත්වාගෙන ගිය කෙනෙකි.”ඇයි ඔබ දැන් ඔබේ පාඨමාලාව නොකරන්නේ?”මම ඇසුවෙමි.”මොනවටද, ලංකාවේ නළුවෙක් වෙන්න රඟපෑම ඉගෙනගන්න ඕනැයැ”මහේන්ද්‍ර උපහාසයෙන් සිනාසුණේය.”අපි මහන්සිවෙලා මොඩර්න් ඇක්ටිං ඉගැන්නුවට පස්සෙ, ඒගොල්ලො ගිහිං මෙගා ටෙලිවල රඟපානවා.”ඔහුගේ මුහුණේ දිස්වුණේ කලකිරීමකි.පසුගිය සිකුරාදා පැවැති නාට්‍ය වැඩමුළුවට පැමිණි මහේන්ද්‍ර, මුලින්ම ප්‍රශ්නයක් නැඟුවේය.”රඟපෑම කියන්නෙ මොකක්ද?”ප්‍රේක්ෂකාගාරයෙන් එක්වරම පිළිතුරු දෙකක්ම ලැබුණි.”භාව ප්‍රකාශනය””චරිත නිරූපණය”මහේන්ද්‍ර මොහොතක් නිහඬව සිටියේය.”ඕවා බොහොම පරණ උත්තර”ඉන්පසු ඔහු තම අතැති කුඩා සටහනක් පෙන්වා, “රඟපෑම යනුවෙන් මා අදහස් කරන්නේ මේවා”යි ඉදිරිපත් කළේය. පරිකල්පනය, හැඟීම් සහ මතකය, සන්නිවේදනය, රිද්මය, අවධානය, සවන්දීම, ලක්ෂ්‍යගතවීම, මානසික සහ කායික ශක්තිය, ආවේග අවංක බව, අවශ්‍යතාව, එසැණ රඟපෑම් හැකියාව, නම්‍යශීලීභාවය, සැහැල්ලු බව (ලිහිල්), සංවේදිතාව යනාදී කරුණු ඒ අතර විය. දක්ෂ රංගධරයෙකු බිහිවන්නේ ඒ සියල්ල එක්තැන්වීමෙනි. නැතහොත් පුහුණු කිරීමෙනි.බොහෝ නළුවෝ රඟපාන බව අඟවති. එහෙත් මහේන්ද්‍රගේ අදහස වන්නේ රඟපෑම යනු කළ යුතු දෙයක් නොව කෙරෙන්නට ඉඩ හැරිය යුතු දෙයක් බවය.වර්තමාන බොහෝ නළු නිළියෝ පිටපතවත් නොකියවති. තම දෙබස් පමණක් කටපාඩම් කරගනිති. මහේන්ද්‍ර කියාදුන්නේ පෙළ නොව තම භූමිකාව උගත යුතු බවය. (Learn the role – not your lines)  වැඩමුළුවට සහභාගිව සිටි අයිවන් අල්විස් මහතා ධම්ම ජාගොඩයන්ගේ රංග ශිල්ප ශාලිකාවට ගිය මුල් සාමාජිකයන්ගෙන් කෙනෙකි. මහේන්ද්‍රගේ ‘රඟනොපෑ යුතු රඟපෑම’ ගැන පසසන අතරේම ඔහු ධම්මගේ මතයක් අප හා පැවසීය.”ධම්ම කියූ විදිහට යම් තරමකට රඟපෑමකුත් සිද්ධ කළ යුතුයි. තේ රහිත තේ කෝප්පයක් බොන අයුරු නිරූපණයේ දී, එහි තේ තිබෙන බව ප්‍රේක්ෂකයාට ඇඟවිය යුතුයි. හිස් බෑගයක් ඔසවාගෙන යන නමුදු, නළුවා එහි බර, අපට ඇඟවිය යුතුයි.”රඟපෑම යනු සත්‍යයක් – මායාවත් අතර තිබෙන්නකැයි මට සිතෙයි.සැබෑ ජීවිතය පිටපත් කිරීම ද රංගනය නොවේ. සැබෑ රංගනය තුළ, සැබෑ ජීවිතය විසල් කොට දැක්වෙයි. එහි අපූර්ව තැන් වෙත ළඟා වෙයි. ලක්ෂ්‍යගත වෙයි.මහේන්ද්‍ර පෙරේරා වැනි රංගධරයන්ගේ භූමිකා දෙස බලා සිටීම ද නාට්‍ය වැඩමුළුවකට සහභාගිවීමක් වැනිය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>09</month>
      <day>09</day>
    </date>
    <link>http://www.silumina.lk/2012/09/09/_art.asp?fn=av12090917</link>
    <topic>ඩෙංගු උවදුර ගැන සමූහ ගීතයක්</topic>
    <author>ජෝජ් රොබ්සන්</author>
    <content>ඩෙංගු උවදුර ගැන සමූහ ගීතයක්මාරාන්තික ඩෙංගු උවදුර තේමා කරගෙන නිර්මාණය කෙරුණු ‘අද මටයි හෙට ඔබටයි’ ගීතය පසුගියදා එළිදැක්වුණා. කාලීන අවශ්‍යතාවක් වෙනුවෙන් නිර්මාණය කර ඇති මෙම ගීතය සියලුමරූපවාහිනී, ගුවන්විදුලි නාළිකා සඳහා මෙන්ම අන්තර්ජාල වෙබ් අඩවි සඳහා ද මුදා හැරෙන අතර මෙම ගීතයෙන් ලැබෙන ආදායම අසාධ්‍ය ඩෙංගු රෝගීන්ට ප්‍රතිකාර උදෙසා ආධාර පිණිස යොදා ගැනීමට අපේක්ෂා කෙරේ.කේ.සුජීවා, නාමල් උඩුගම, ලක්ෂ්මන් හිල්මි, සුප්‍රියා අබේසේකර, දමිත් අසංක, සුසිල් ප්‍රනාන්දු, ජෝ ස්ටීව්, ප්‍රදීප් වීරසිංහ, ජය ශ්‍රී, නිමල් රංජිත්, දමිතා අබේරත්න, දීපාල් සිල්වා යන ගායක ගායිකාවන් එක්ව සිංහල බසින් සහ දෙමළ බසින් ගයන සමූහ ගීතයක් වන මෙම ගීතයේ සහාය නිෂ්පාදනය සුනෙත් කැලුම් ගෙනි. සංගීතය ජේ.ස්ටීව්ගෙන් වන අතර ගී පද රචනය කර ඇත්තේ උපාලි බණ්ඩාර වීරසේකරය.අද මටයි හෙට ඔබට සිදුවිය හැකියිඅද ඔබටයි හෙට මට සිදුවිය හැකියිමේ දුක් වේදනා ඔබට මට ළංවිය හැකියිඅපි අපට ගෙනෙනා දුකක් - මෙය ලොකුම උවදුරක්ඩෙංගු නම් වූ එය මහා ලොකුම අනතුරක් නිවසක් ඇතුළේ ලස්සන මල් බඳුනේශීතකරණයේ තැනක නැති සීතලේනොනිසි තැනෙක දිය බිඳක් ඇති තැනේතිඹිරි ගෙදර සැදෙයි ඔබත් නොසිතු ලෙසේ සිඟිති දරුන් මරු තුරුලට රැගෙන යන්නියෝයොවුන් සිහින පැතුම් කුසුම් පරව යයි සැනේළබැඳි කවුරු වුණත් අපෙන් උදුර ගන්නියෝකඳුළු විලක් කරයි නිවස සතුට නිම වෙතේ බරට බරක් කාසි වලට බැරි වේවිඋසස් පහත් කිසිවක් නොම සලකාවිතවත් තවත් ජීවිත අරගෙන යාවිමදුරු දහන් තිබෙනා තුරු මරු ඒවී පද රචනය – උපාලි බණ්ඩාර වීරසේකරසංගීතය - ජෝ ස්ටීව්ජෝජ් රොබ්සන්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>09</month>
      <day>09</day>
    </date>
    <link>http://www.silumina.lk/2012/09/09/_art.asp?fn=av12090918</link>
    <topic>මගේ 50 වැනි උපන් දිනයට ලැබුණු තෑග්ග දඹදිව සංචාරයයි</topic>
    <author>ඉනෝකා සමරවික්‍රම</author>
    <content>මගේ 50 වැනි උපන් දිනයට ලැබුණු තෑග්ග දඹදිව සංචාරයයිදයාන් විතාරණදයාන් විතාරණ මට මුලින් ම හමු වූයේ මීට වසර නමයකට හෝ දහයකට පෙර දී ය. මා ඔහු හමුවීමට රාජගිරිය මැදවැලිකඩ පාරේ ඔහුගේ නිවෙසට ගියවිට මා පිළිගනු ලැබුවේ ඔහුගේ ආදරණීය මෑණියන් විසිනි. එදින අපි ඔහුගේ නිර්මාණ දිවිය පිළිබඳ, පෞද්ගලික ජීවිතය පිළිබඳ බොහෝ දේ කතා කළෙමු.මම එදින දයාන්ගෙන් ප්‍රශ්න දෙකක් ඇසුවෙමි. ඔහු ඉන් එක් පැනයකට පිළිතුරු දුන්නේ තමන් සමහර විට ඉදිරියේදී විවාහ ජීවිතයට ඇතුළත් වේවි කියා ය. අනෙක් ප්‍රශ්නයට ඔහු උත්තර දුන්නේ විවාහ නූනොත් තමන් අනාගතයේ දවසක පැවිදි දිවියට එළඹේවි කියා ය.පසුගිය දිනෙක මම යළිත් දයාන් හමුවීමට ගියෙමි. එදා පැවැති නිවෙසේ හැඩරුව, සියල්ල අදත් එලෙසමය. එහෙත් එහි එක් අඩුවක් ඇත. ඒ ඔහුගේ අම්මා ජීවතුන් අතර නොමැතිවීම ය. දයාන් වෙනදාටත් වඩා කාර්යය බහුල ය.“හෙට පාන්දර මම දඹදිව වන්දනාවේ යනවා” දයාන් කීවේ ය.“මේක මගේ පනස් වැනි උපන් දිනයට ලැබෙන තෑග්ගක්. ඉතාලියේ වෙසෙන මගේ හිතවතුන් වන රූපා මාලනි මහත්මිය හා ඇගේ පුත් චානක තමයි මට මේ තෑග්ග දෙන්නේ. ඔවුනුත් මා සමඟ මේ ගමනට සහභාගි වෙනවා. මම මීට පෙර දෙදහස් එක වසරේ අම්මත් සමඟ දඹදිව ගියා.”ඔබ දැන් බුදු දහම පැත්තට යොමු වෙනවා වැඩියි වගේ. පැවැදි වෙන්නවත් අදහසක් තියෙනවද?“පැවිදි වෙන්න නම් අදහසක් නැහැ. නමුත් මම බුදුදහම අනුව මගේ ජීවිතේ හැඩගස්වා ගෙන ජීවත්වෙන්න උත්සාහ කරනවා. මම කිසිම දෙයක් බදාගන්න හදන කෙනෙක් නෙමෙයි. මම පන්සිල් පද පහ රකිනවා. ඒ වගේ ම මම නිර්මාංශයි. මමත් රොෂාන් රණවනත් ශ්‍රී ලංකා අහිංසාවාදී සංගමය සමඟ එක්ව කටයුතු කරනවා.එහි නිර්මාතෘ ලෙස කටයුතු කරන්නේ නිහාල් විජයරත්න මහතා. පැවිදි වීමට අදහසක් නැතත් මම ආගමික පැත්තටයි වැඩිපුරම නැඹුරු වෙලා ඉන්නේ. අහිංසාවාදී සංගමය සමඟ අපි රට වටා පාසල් වලට දේශන පවත්වනවා නිර්මාංශ වීම ගැන.”නිර්මාංශ වී සිටීමට අමතරව බොහෝ සද්කාර්යයන් හි ද නියැලෙන්නේ ය.බුදු හාමුදුරුවෝ දේශනා කළා නොමළ ගෙයකින් අබ මිටක් ගේන්න කියලා. නමුත් එහෙම ගෙයක් ලැබුණේ නැහැ. ඒ වගේ තමයි අද පිළිකා රෝගය නොවැළදුණු කෙනෙක් සිටින පවුලක්, ඥාතියෙක් සොයා ගැනීමට නොහැකි තරම්. මේ නිසා මම පොදුවේ පිළිකා රෝහලට මට පුළුවන් ආකාරයෙන් වෛද්‍ය උපකරණ පරිත්‍යාග කරනවා.පිළිකා රෝගීන්ට පෞද්ගලිකව උදව් නොකර එවැනි පරිත්‍යාග කරන්නේ එයින් බොහෝ දෙනෙකුට සේවයක් සැලෙසන නිසයි.ඔබෙ සුසුම් පවන් සලයිමගෙ කොපුල් පුරා වෙලෙයිඔබෙ සෙනෙහස ගොඩ ගලයිඋණුසුමට මාව තෙමෙයිදයාන් විටෙක ගයන්නේය. එහෙත් ඔහු තවමත් තනිකඩය. අක්කලා විවාහකය. අම්මා ඔහු හැර ගොසින් ය. ඉතින් ජීවිතයේ තනිකම, පාළුව මකාගන්නට කැදැල්ලක් තනන්නේ නැද්ද? ඔහු සැහැල්ලුවෙන් හිනැහුණේය. අවසානයේ මෙසේ කීවේ ය.දැන් මට වයස අවුරුදු පනහයි. විවාහ නූනා කියලා මම තැවෙන්නේ නැහැ. මගේ යාළුවෝ විවාහ වෙලා ඒ අයගෙ දරුවොත් දැන් විවාහ වෙන වයසේ. මට දරුවන්ගේ ප්‍රශ්නවලදි හරිම සංවේදීයි. ඇතැම් යාළුවෝ ඒ අයගේ පවුලේ ප්‍රශ්න කියන විට මට හිතෙනවා මට ඔය ප්‍රශ්න නැහැනේ මං කොච්චර සැහැල්ලුවෙන් ඉන්නවද කියලා. මට මගේ ජීවිතයේ කුඩා කාලයේ තිබූ සිහින අද සැබෑ වෙලා තියෙනවා.තනිකඩව ඉන්නේ කියලා මට දුකක් නැහැ. මම මගේ ජීවිතේ ගැන තෘප්තිමත්. ආගම දහමට නැඹුරුවීමත් වෘත්තිය ජීවිතයේ නියැලීමත් දයාන් තම ගායන ක්ෂේත්‍රයට බාධාවක් කරගෙන නැහැ. මේ දිනවල ඔහු තම තුන්වන ගීත ඇල්බමය නිකුත් කිරීමට වෙහෙසෙනවා.“මේ මගේ තුන්වන ගීත ඇල්බමය. එහි මා ලියා සංගීතවත් කළ ගීතයකුත් තිබෙනවා. අවුරුදු අටකින් විතර මා ගී එකතුවක් කරලා නැහැ. එහෙම වුණා කියලා රසිකයෝ මාව අතහැරලා ගිහින් නැහැ. ඔවුන් මගේ පරණ ගීත තවමත් හිතේ තියාගෙන ඉන්නවා.ඉනෝකා සමරවික්‍රමකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>09</month>
      <day>09</day>
    </date>
    <link>http://www.silumina.lk/2012/09/09/_art.asp?fn=av12090919</link>
    <topic>රාත්‍රියේ පිපෙන්නම් තරු ඇසක් වසා</topic>
    <author>ජෝජ් රොබ්සන් ද සිල්වා</author>
    <content>රාත්‍රියේ පිපෙන්නම් තරු ඇසක් වසාරාත්‍රියේ පිපෙන්නම්තරු ඇසක් වසාතුරුලේ නිදන්නම්සිහිනයක් වෙලාසිහිනයක් වෙලා සඳ සළුව ලිහේනම්සුළං රැල් හමාහාදුවක් තියන්නම්ආදරෙයි කියාආදරෙයි කියා දෙතොල් මත රැඳෙන්නම්අමා මී පොවාආදරේ දොවන්නම්පපුතුරේ හොවාපපුතුරේ හොවා පද රචනය – උපුල් ශාන්ත සන්නස්ගලසංගීතය – මහේෂ් දෙනිපිටියගායනය - කේෂාන් ශෂින්ද්‍ර”මේ වගේ ගීත මම හඳුන්වන්න කැමැති වචන ‘ලේ අවුට්’ කළ ගීත විදිහටයි. පුවත්පත් කලාවෙත් තියෙනවානේ ලේ අවුට් භාවිතය. අන්න ඒ වගේ. හැබැයි ඉස්සර ඇතැම් ගී පද රචකයින් මෙවැනි ගීත ජනප්‍රිය කරගන්න ව්‍යාජ අත්දැකීම් මවා පා බොරු කතන්දර කිව්වා. මෙවැනි ගීතයක් පද බඳින්න පොඩි ප්‍රතිභාවක් තියෙන්න ඕන බව ඇත්තයි. ඒත් බොහෝ දුරට මනෝමය පරිකල්පනයකින් තමයි මෙවැනි ගී පද බැඳෙන්නේ. සමහර විට එය ගී පද රචකයාගේ මනෝමය සිහිනයක් වෙන්නත් පුළුවන්.”එලෙස පවසමින් මෙවර ‘ගී මිහිර’ ගෙනෙන්නට එක්වෙන්නේ අපේ සංගීත ක්‍ෂේත්‍රයේ ම හඳුනන ‘සොඳුරු රස්තියාදුකාරයා’ වන උපුල් ශාන්ත සන්නස්ගල යි. මේ දිනවල “දෙරණ” නාළිකාවෙන් විකාශය කෙරෙන ‘පිපෙන මල්” රූපවාහිනී නාට්‍යයේ තේමා ගීතය ලෙසින් ද ගීතලෝලී සිත් දිනාගෙන ඇති ‘රාත්‍රියේ පිපෙන්නම්’ ගී සංකල්පනාවේ හිමිකාරයා උපුල් ය.උපුල් අප සමඟ සිය ගී සංකල්පනාව සම්බන්ධයෙන් පැවසූ සිතුවිලි අකුරු කළ විට මෙසේ ය.”මේ ගී පදමාලාව ඉවසන්න බැරි අත්දැකීමක් දරාගන්න බැරිව ලියූ ගීයක් නම් නොවේ. ‘පුංචි ශෘංගාරාත්මක හැඟීමක් මගේ ලේඛන ශෛලිය තුළ වචන භාවිතයෙන් කොහොමද සංයමයෙන් ලියන්නේ’ යයි මගේම හිතේ ඇති වූ ගැටලුවකට මා ම සොයාගත් පිළිතුරක් තමයි ‘රාත්‍රියේ පිපෙන්නම්’ ගීතයේ පද මාලාව. ප්‍රේමයයි ශෘංගාරයයි මුසු වූ ගී සංකල්පනාවක් ලිංගිකත්වයෙන් තොර ව ඉතාම කෙටියෙන් සරලව ලියන්න උවමනාවක් මට තිබුණා. මගේ ඒ උවමනාව ඉටු කරගන්න කළ පුංචිම අත්හදා බැලීමක් ලෙසත් මේ ගී සංකල්පනාව හඳුන්වා දෙන්න පුළුවන්.””මේ ගීතයේ ‘තුරුලේ නිදන්නම්’ සහ ‘පපුතුරේ හොවා’ වැනි යෙදුම් වලින් ප්‍රේමයයි ශෘංගාරයයි ප්‍රකාශිත වූවාට ලිංගිකත්වය ප්‍රකාශ කෙරෙන්නේ නැහැ. හැබැයි ඒ වෙනුවට ‘යහනේ නිදන්නම්’ හෝ ‘සයනයේ හොවා’ හෝ වැනි යෙදුම් යෙදුවා නම් ප්‍රකාශ කෙරෙන්නේ ලිංගිකත්වයයි. කෙසේ වුවත් මේ ගීතයේ සාර්ථකත්වයට බෙහෙවින්ම මහේෂ්ගේ ආකර්ෂණීය තනු නිර්මාණය දායක වූ බව නම් නොකියාම බැහැ. මීට ඉහත මා ලියූ ‘ඔබ එන්න’ පදමාලාවට නවරත්න ගමගේ නිර්මාණය කළ අපූර්ව තනුව එම ගීතයේ සාර්ථකත්වයට දායක වූ අයුරින්ම ‘රාත්‍රියේ පිපෙන්නම්’ ගීතයේ සාර්ථකත්වයට මහේෂ්ගේ තනුව දායක වී තිබෙනවා”උපුල් ලියූ සුරේන්ද්‍ර පෙරේරා ගයන ‘වැහි පබළු’ ගීතය මුලින්ම වෙනත් ගායකයකු ගැයූ ගීතයකි. එමෙන්ම ‘රාත්‍රියේ පිපෙන්නම්’ ගීතයත් මුලින් ගායනයට වෙනත් ගායිකාවකට දුන් ගීතයක් බව නොසඟවා කීමට මැලි නොවුණු උපුල් සිය සිංහල පන්තියකට පැමිණි යුවතියක වන ඇයට මේ පදමාලාව දුන් බව අමතක වීමෙන් මෙලෙස සිදු වුවත් ඇතැම් ගීත නැවත ගැයීමෙන් වැඩි ජනප්‍රියත්වයකට පත්වීමේ ප්‍රවණතාවයක් පෙනෙන්නට ඇති වග ද පවසමින් අපෙන් සමුගත්තේය.ජෝජ් රොබ්සන් ද සිල්වාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>09</month>
      <day>09</day>
    </date>
    <link>http://www.silumina.lk/2012/09/09/_art.asp?fn=av12090920</link>
    <topic>ඔයා ඉන්නෙ එච්චර හොඳ කල්පනාවකින් නෙමෙයි</topic>
    <author/>
    <content>ඔයා ඉන්නෙ එච්චර හොඳ කල්පනාවකින් නෙමෙයිවැඩ ගොඩ ගැසී දැඩි අවිවේකී බවක් ඇතිවී තිබුණ ද, ධනුක රත්මල්ගොඩ බොහෝ විට රාජකාරිය අතපසු කර ඈ පිළිබඳව කිසියම් නිරාකරණයක යෙදෙන්නට වීම, ඔහුගේ සේවාදායකයින්ට ගැටලුවක් බවට පත්වී තිබුණි. නගරයේ ජනපි‍්‍රයම එසේම බුද්ධිමත් ක්‍රියාශීලී තරුණයකුගෙන් සේවය ලබා ගැනීමට ආ ඔවුන්ට ධනුකගේ මේ හැසිරීම කෝප ඉපද වීය. විශේෂයෙන්ම ඉවෝන් මේ ගැන දැඩි කනස්සලු බවක් දැක්වූවාය.“මිස්ටර් රත්මල්ගොඩ ඔයා ඔය විදිහට වැඩ කළොත් ක්ලයන්ට්ස්ලා පිටට යනව විතරක් නෙවෙයි. අපට නඩු ගොඩාක් නැතිවේවි.”ඉවෝන් එක් අවස්ථාවක හිතවත්ව අවවාද කළාය. ධනුක පෙර මෙන් ඉවෝන්ගේ ඇසුර ද පි‍්‍රය නොකළා පමණක් නොවේ. ඇගෙන් ඉවත්වීමට ද ප්‍රයත්න දැරීය.“ධනුක” ඉවෝන් නිසංසල මොහොතක ඔහු ඇමතුවාය.“කියන්න. මොකද ඔයාට වෙලා තියෙන්නෙ කියල. සති දෙකක විතර ඉඳලා ඔයා ඉන්නෙ එච්චර හොඳ කල්පනාවකින් නෙවෙයි.”ධනුක මඳහස පෑවේ වෙනසක් නොමැති බව හඟවන්නටය.“ඔයාට මට හංගන්න බෑ... ඔෆිස් ආවත් ඒ තරම් උනන්දුවක් නෑ.”“මට ගෙදර ප්‍රශ්නයක් ඉවෝන්. ගේ ගැන අක්කා ප්‍රශ්න කරනවා. නාලිකාටත් දැන් අවුරුදු දහඅටක් වෙනවනේ.”“මං හිතුවා. මං හිතුවා. ධනුක ඔයා ඔය ගේ කාටවත් ලියන්න එපා. බලන්න අද කාලේ ඔය වගේ ගෙයක් කෝටියකටත් වඩා වටිනව නේද?”සිහින් වේදනාවක් ළය හරහා ඇදී යනු ධනුකට දැනුණි. වඩා දැන හැඳුනුමක් පවා නොමැති තරුණියකගේ එක වචනයකට අවනත වන්නට තරම් බොළඳ හදක් තමාට ඇති වූයේ කෙසේ ද?“ඇයි මම කිව්වේ ඇත්ත නෙවෙයි ද?” ඔහුගේ නිහඬ බව බිඳ දමමින් ඉවෝන් කතා කළාය.“නෑ ඒක මං ප්‍රශ්නයක් කර ගන්නැහැ. ඉවෝන් අර පාණදුරේ ඩිවෝස් කේස් එක කවදා ද?”ඔහු කතාව වෙනත් අතකට යොමු කළේය.ධනුකගේ හැසිරීම් පෙරට වඩා ගුප්ත බවක් ගෙන ඇති බව නාලිකාගේ මවට ඉව වැටී තිබුණි. බීම අත්හැර දමා තිබුණ ද ඊයේ පෙරේදා ඔහු වෙතින් මත්පැන් සුවඳක් හැමු බව ඇයට හදිසියේ සිහිපත් විය. නිල්මිණි ගමේ ගොස් ඇති බවක් ඕ නොදත්තාය. එසේ නම් තම සැමියා කී ලෙසම ධනුකට නිල්මිණි ද එපා වී ඇත්තේය. එසේ වූවා නම් කෙතරම් වාසනාවක් ද? ඇති තැනකින් හොඳ තරුණියක් අවාහ කර ගැනීමට ධනුකට ඇති අඩු පාඩුව කුමක් ද?“මල්ලී ධනුක, ඔයා ආයෙමත් ඩ්‍රින්ක්ස් අරගත්ත ද?”ඕ උදයේ කිරි වීදුරුව දෙන ගමන් විචාළේ වැඩි උනන්දුවක් නොදක්වන අයුරිනි.“පිස්සු ද?” ධනුක ඒ හා සමඟ ම පිළිතුරු බැන්දේය.“නෑ මට ඊයේ එහෙම හිතුණා. ඒක නෙවෙයි දැන් මොකද්ද ඔයාගෙ වැඩ පිළිවෙළ?”“ම්... දැනට කිසිම වැඩ පිළිවෙළක් නෑ. ඇයි අක්කා මුකුත් ප්‍රශ්නයක් ද?”“මට නෙවෙයි ප්‍රශ්නෙ ඔයාට. මං ඇහුවේ කෝ අර තිබුණ හදිස්සිය? ඒ කෙල්ලවත් එපා වුණා ද?”“මට ඔය විකාර කතා අහන්න වෙලාවක් නෑ” කියාගෙනම ධනුක වාහනයට ගොඩ විය.“මම කිව්ව නේද මලයගෙ කේන්දරේ. දැන් ආයෙත් බොන්ඩ පටන් ගනියි. පුළුවන් නම් ඊට කලින් හොඳ තැනක් හොයන්න.”නාලිකාගේ පියා කාර්යාලයට යෑමට සූදානම්ව ඒ දෙසට පැමිණෙමින් එසේ පැවසුවේ කිසියම් ජයග්‍රාහී හැඟීමකින්ය.ධනුක වාහනය පැදවූයේ බොහෝ උණුසුම් හා නිරතුරුවම හදවතට ගලා එන අපේක්ෂාවන් බොහොමයක් සමඟින්ය. වරක් අමතක කර දැමිය යුතු යැයි තරයේ සිතා ගත්ත ද එසේ කරන්නට නොහැකි ලෙස දෙවරක් ඔහු පීඩාවට පත්විය. ඈ තමාට ආදරය නොකළා යැයි අදහන්නේ කෙසේ ද? නිල්මිණිගේ සිහින් දිගැටි සුන්දර මුහුණ ඔහු ඉදිරියේ විකසිත වූයේ ආදරය සමඟ නොවන්නේ ද? ඇගේ මුදු පහස ඔහුට දුන් නැවුම් අත්දැකීම කිසිදා අමතක කළ නොහැකි ලෙස හදේ රැඳුණේ කෙසේ ද?ගැහැනියක හා රහසින්බැඳෙන්නට ඉඩ ලැබු වාර ගණන් සිහි කර ගැනීමට තරම් අපහසු වුවත් මේ යුවතියගේ එක සිප ගැනීමකින් තමා මුළු ජීවිතයෙන්ම ඈ හා බැඳුණේ කුමක් නිසා ද? නාලිකාට දේපළ ලිවීමට උපදෙස් දී තමා වෙනුවෙන් සිත වෙන් කරන්නට කැමැති ගැහැනියක් සිටී ද? ඇය ආදරය කර ඇත්තේ වස්තු දේපළවලට නොව තමාටය.පෙම්වතියකව සිටිමින් ඔහු හා එසේ නොපැකිළව ආවේ, වෙන්වීමේ අදහසක් පෙරදැරි කරගෙන නම් නොවන බව ධනුකට විශ්වාසය. එසේ නම් හදිසියේම නිල්මිණි වෙනස් වූයේ කුමන හේතුවක් නිසා ද?බොහෝ අපහසුවෙන් හා බැගෑපත් වීමෙන් පසු නිල්මිණිගේ ගම හා ලිපිනය නිවැරැදිව ලබාගත්තේ ද මේ සියල්ල අඩුම තරමේ නිල්මිණිගෙන් එක වචන දෙකකින්වත් විසඳා ගැනීමට හේතුවේ යැයි සිතමින්ය.“මිස්ටර් රත්මල්ගොඩ මටත් කාරණාව හංගනවා වගේ...”පාලිකාව පළමුවෙන්ම තමා මහත් අසීරුතාවකට පත් කරමින් පැවසුවාය.“පොඩි ප්‍රශ්නයක් වුණා. මම නෑ කියන්නෙ නෑ. ඒත් මං හිතුවේ නැහැ නිල්මිණි මේ වගේ මුරණ්ඩු තීරණයක් අර ගනියි කියලා.”සිතා මතා හොඳ තුරුම්පුවක් එල්ල කළේ ඉලක්කයටම වැදෙන්නටය. ඔහුගේ ප්‍රයත්නය සිතුවාටත් වඩා හොඳින් වැඩ කළේය.“මටත් මුලදිම ඕක තේරුණා. නිල්මිණි මේ නාලිකා වගේ එහෙම නම් නෑ. දන්නැද්ද ගම්වල හැදුණ ඈයොනෙ. ටිකක් ඇට්ටරයි.”“මගෙත් වැරැද්දක් තිබුණා. ගමේ යනව කියල කිව්වට මම ඒ තරම් දුරට හිතුවේ නෑ.”“දැන් ඔය ළමය එග්සෑම්වලට ආපසු එයිනෙ.”“ඔව් එනව ඒත් පොඩි ප්‍රශ්නයක්.” ධනුක කපටි සිනහවක් පෑවේය. මේසය මත තිබු තෑගි බෝගවල වටිනාකම සිතින් තක්සේරු කරමින් සිටි පාලකතුමිය එය දුටුවේ නැත.“මොකද්ද මිස්ටර් රත්මල්ගොඩ මගෙන් යමක් කෙරෙන්න තියනව නම්. මං සලකල බලන්නම්”“මේ නිල්මිණිගෙ වැඩ නිසා අක්කත් අප්සෙට්. ඒත් මම නිල්මිණිව මැරි කරන්න පොරොන්දු වෙලා ඉවරයි. මම මගේ පොරොන්දුව ඒ විදිහට කරන එක නේද මැඩම් වැදගත්?”සම්බන්ධය අවසාන වී ඇතැයි කුරිරු සතුටක් සිත තුළ මෝදු වෙමින් තිබුණ ද ඇය ඒ බව සඟවා ගත්තාය. වට පිට බැලු ඕ මහා කාරුණික මුහුණක් මවා ගත්තාය.“කවුරුත් අකැමැති වුණා ය කියල ඒ සම්බන්ධය අත් හරින්න බැරි තරම් දුර ගිහිල්ල නැහැනේ මිස්ටර් රත්මල්ගොඩ?”නිහඬ වීමෙන් ප්‍රශ්නය කැමැති අයුරකින් සිතා ගන්නට ඉඩ හැරීම වඩා සුදුසු උපක්‍රමය බව ධනුක සිතා ගත්තේය.“මට නිල්මිණිගෙ එඩ්ඩ්‍රස් එක දෙන්න මිස්. කතා බස් කළාට මම ඒ ගැන උනන්දු වුණේ නෑ.”එකවරම එම ඉල්ලීම ඉටු කිරීමට හෝ ප්‍රතික්ෂේප කිරීමට තරම් ඇය කලබල වූයේ නැත. හිතවත්කම් හා සම්බන්ධකම් කෙතරම් තිබුණ ද පෞද්ගලික තොරතුරු පිටස්තර පුද්ගලයකුට පැවසීම හා සපයා දීමේ භයානක බව හා නීතිමය තත්ත්වය තේරුම් නොගැනීමට තරම් ඇය මෝඩ නොවූවාය. ඇගේ ක්ෂණික වෙනස්වීම ධනුක බලාපොරොත්තුව සිටියේය.“ගම මම දන්නවා. නමුත් ගමට ගිහින් වං හුං අහන එක නිල්මිණිටත් හොඳ මදි කියලයි මම හිතන්නෙ.”“මම මෙතන කරන්නේ වගකීමක් ඇති භාරධූර රැකියාවක්. ඒක මම අමුතුවෙන් කියන්න අවශ්‍ය නැහැ. මට කොහොමටවත් නිල්මිණිගෙ පෞද්ගලික තොරතුරු පිටස්තර අයකුට දෙන්න අයිතියක් නෑ. මිස්ටර් නීතිය හොඳට දන්නවනේ.”“සොරි මැඩම්. නමුත් මිස් මීට වඩා වගකීම් ගත යුතු තැන්වලදී ඔහොම කතාවක් කිව්වේ නැහැ. මම නිල්මිණිව කිට්ටුවෙන් ආශ්‍රය කළා. ගමන් බිමන් ගියා. ඒ ඔක්කොම ඔබතුමියගෙ දැනුවත් වීම මතයි සිදු වුණේ.”තමා වටා පොළව භ්‍රමණය වන්නා ලෙස පාලකවරියට දැනුණි. තමා නරි උගුලකට හසුවී ඇත.“එහෙම කතා කරන එක වැරැදියි. නාලිකාගෙ මිතුරියක් විදිහට...”“නෑ...”ධනුක එවර බාධා කළේ නියම නඩුකාරයකු විලසය.“මම ඔබෙන් ඉල්ලීමක් කළා, නිල්මිණි විවාහ කරගැනීමේ අපේක්ෂාවෙන් ඇය ඇසුරු කරන බවට. නමුත් ඔබතුමිය අතින් වැරැද්දක් වුණ බව මම කියන්නේ නෑ. ඒ මොකද මම නිල්මිණි විවාහ කරගන්නා නිසා. මෙතන ප්‍රශ්නයක් ඇතිවුණේ ඔබ මට කියු වෙනත් කාරණයක් නිසා.”“හොඳයි දැන් මිස්ටර් මගෙන් ඉල්ලන්නේ නිල්මිණිගෙ එඩ්ඩ්‍රස් එකනේ. මම ඒ තොරතුරු දෙන්නම්. හැබැයි මගේ විශ්වාසය කඩ කරන්න එපා.”“අනිවාර්යෙන්ම”ධනුක සෑහීමකට පත්වූවේය.හිටි අඩියේ දිනක් නිවාඩු ගැනීම සම්බන්ධයෙන් ඉවෝන් දැඩි කලකිරීමකට පත්වී සිටියාය. මේ සා විශාල වැඩ කොටසක් තිබියදී ඔහු කුමක් අරභයා මෙසේ නිවාඩු ගන්නේ දැයි ඇයට සිතාගත නොහැකි විය.“ධනුක මොකද්ද මේ කරන වැඩවල තේරුම?” ඔහු ඈ දෙස බලා සිටියේ වරදක් කර අතට අසුවූ කොලු ගැටයෙකු ලෙසය.“ඉවෝන්... මේ අහන්න. මේ අන්තිම තුරුම්පුව. මම ඔයාට ඔක්කොම කියන්නම්. ප්ලීස් අද දවස විතරක් මට ඉඩ දෙන්න.”ඉවෝන් විසල් දෑසින් ඔහු දෙස බලා සිටියා පමණි.ඇගේ කොපුලට හාදුවක් දුන් ධනුක කාර්යාලයේ පඩි පෙළ බැසගෙන ආවේ විශාල බරක් හදවතේ රඳවා ගෙනය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>09</month>
      <day>09</day>
    </date>
    <link>http://www.silumina.lk/2012/09/09/_art.asp?fn=av12090921</link>
    <topic>දෙමළ බසින් බුදු දහම ප්‍රචලිත කළ</topic>
    <author>ඉනෝකා පෙරේරා බණ්ඩාර</author>
    <content>දෙමළ බසින් බුදු දහම ප්‍රචලිත කළඔබ ලද සම්මානයෙන් ම කතා බහ අරඹන්න කැමැතියි...ඇත්තටම මේ පිළිබඳ වැඩි දෙනෙක් දන්නෙ නැහැ. ලෝකයේ රටවල් 40 ක සහභාගිත්වයෙන්, ජාත්‍යන්තර බෞද්ධ සම්මේලනය සංවිධානය කළ මේ උළෙලේදී ප්‍රථම වතාවටයි ශ්‍රී ලාංකිකයකු එසේ ඇගැයීමට ලක් වූයේ. ඔවුන් මා දෙමළ බසින් බුදු දහමට දැක්වූ දායකත්වය ක්‍රම කිහිපයක් ඔස්සේ ගැඹුරින් විමසා බැලුවා. ඒ, විද්‍යුත් මාධ්‍ය ඔස්සේ, දේශනා මඟින් සහ පත පොත ඇසුරේ ලේඛනයෙන් කරන ලද දායකත්වය. මේ සියල්ල සලකා බලා තමයි රටවල් 40 ක් අතුරින් ශ්‍රී ලාංකිකයකුට මේ ඇගැයීමේ සම්මානය පිදුණේ.එය ඉතා උත්කර්ෂවත් උලෙළක් හැඩයි...ඇත්තටම ඔව්. මං අවුරුදු හත - අටක් තිස්සේ මේ සමුළුවට යනවා. චීනය, ටිබෙටය, කාම්බෝජය, මැලේසියාව වගේ රටවලින් එන ඒ ආගමික ජ්‍යෙෂ්ඨයන් මුණගැහෙනවා. එම රටවල විවිධ විශ්ව විද්‍යාලවල ආචාර්ය, මහාචාර්යවරු මුණ ගැහෙනවා. දින තුනක් පුරා පැවැත්වෙන මේ සමුළුවේ අවසන් දිනයේ තමයි සම්මාන පිරිනැමෙන්නේ. මේ සම්මානය මට පිරිනැමුණෙත් විශේෂ හේතු පාඨයක් කියවා, මදුරාසි විශ්වවිද්‍යාලයේ රංජන සහ බෞද්ධ අංශයේ ප්‍රධානී සහ අධ්‍යක්ෂ ප්‍රියදර්ශනි ජෙයින් මහත්මිය අතින්.මේ සඳහා ඔබ යම් ඉදිරිපත් කිරීමක් කළ බව කීවා...මේ සමුළුවේදී රටක් නියෝජනය කරන සෑම කෙනකුම, තමන්ගේ රට තුළ බුදු දහම වෙනුවෙන් කරන්නා වූ සේවය පිළිබඳ යම් ඉදිරිපත් කිරීමක් කළ යුතුයි. මෙවර මගේ ඉදිරිපත් කිරීම වූයේ ලාංකේය ජන සමාජය තුළ භාවනාව ඔස්සේ මාහට කළ හැකි සේවාව. කොහොමටත් මට තිබෙන්නේ ආනාපානා සති භාවනාව සහ විදර්ශනාව සොයා යන ගමනක් මේ අත්දැකීම, ‘විෂුවල්’ මගින් ඉදිරිපත් කරමින් තමයි සමුළුවේදී ගෙන හැර පෑ යුතු වුණේ. එය ඉංග්‍රීසි සහ දෙමළ බසින් කළ යුතු වුණා. ටිබෙට් හාමුදුරුවරු අතර පවා මේ ලාංකේය භාවනා ක්‍රමය පිළිබඳ විශේෂ අවධානයක් යොමු වුණා. එය මට සතුටක්.අනික, දකුණු ඉන්දියාවේ විශාල භාවනා මධ්‍යස්ථානයක් වන ‘ධම්ම විජය’ ආශ්‍රමයේ ප්‍රධානී මධුරෙයි බෝධිපාල මහත්මා කියා සිටියේ, සමකාලීන යෝග ක්‍රමවලට වඩා, බෞද්ධ භාවනාව තුළ යම් කිසි විමුක්තියක් නිදහසක් ප්‍රබෝධයක් තිබෙන බවයි. ඔවුන් හැම මාසයකම විශාල ලෙස භාවනා පන්ති පවත්වන ආයතනයක් බෞද්ධ භාවනාවට අද ලොව පුරා පවතින නැඹුරුව කියාපාන්න මෙවැනි උදාහරණ ඕනෑ තරම් ඒ සමුළුවේදී හමුවුණා.මේ දිනවල ඔබ විශේෂ කටයුත්තකට අත ගසලා...ඔව්.... එය භාර දූර කාර්යයක්. ශ්‍රී ලාංකේය සිංහල සමාජයට... සිසුන්ට හින්දු සංස්කෘතිය ඉගෙන ගන්න කිසි ක්‍රමවේදයක් නැහැ.ඒත් අවුරුද්දකට සැරයක් මහා ශිව රාත්‍රිය එනවා. නව රාත්‍රිය එනවා. තෛපොංගල් උත්සවයක් ඇවිත් යනවා. දීපවාලිත් එහෙමයි. සිංහල හා දෙමළ අලුත් අවුරුද්දත් ඒ වගේ. හින්දු සංස්කෘතිය හා බැඳී පවතින මේ උත්සව. ඇසෙන දකින දේට අමතරව ඉන් ඔබ්බට ගිහින් යමක් ඉගෙන ගන්න ඒ පිළිබඳ ලියැවුණු නිවැරැදි පරිපූර්ණ පොතක් හෝ නැහැ. මා දැන් ඒ කාර්යයට අත ගහලා මේ සෑම සංස්කෘතික උළෙලක් පිළිබඳවම එකක් ගානේ කෘතීන් රචනා කරගෙන යනවා.ඔබ දෙමළ බස පිළිබඳ ප්‍රවීණයෙක් නිසා එය එතරම් අසීරු වන එකක් නැහැ.ඒත් මේ සඳහා විශාල පරිශ්‍රමයක් දරන්න වුණා. ‘කන්ද පුරාණම්’, ‘ශිව පුරාණම්’ සහ ‘විනයාගර් වලිපාඩු’ වැනි හින්දු ග්‍රන්ථවල ශිව රාත්‍රිය ගැන ලියැවිලා තිබෙනවා. මේ කටයුත්තෙදි ‘හින්දු කලාවාරම්’ පොතක් බොහෝ උදව් වුණා. නමුත් හින්දු කර්තෘවරු ලියා ඇති දේ ඇසුරින් පර්යේෂණාත්මකව සිංහලයට නැඟීමයි මා කරන්නේ. දෙමළ සංස්කෘතියේ ජනප්‍රවාදයේ එන බොහෝ කරුණු කාරණාත් සමඟයි එය සිදුවන්නේ. ඒ, නිවැරැදි භාවය පිළිබඳ මා වඩාත් සැලකිලිමත් නිසා.ඔබ රාජ්‍ය බැංකුවක ඉහළ කළමනාකාරිත්වයේ නියැළි කෙනෙක්. කොහෙන්ද මේ තරමට කාල වෙලාව...මේ රටේ වැඩ කරන ජනතාවට මුළු අවුරුද්දටම දවස් 200 යි වැඩ කරන්න \;බන්නෙ. 165 ක් ම නිවාඩු. රාජකාරියට හැමදාම ආවත් වැඩ කළත් කොයි තරම් කාර්ය බහුල වුණත් තවත් දවස් 165 ක් මට ඉතිරියි. ඒ නිවාඩු දවස් ටික තමයි මගේ මේ සියලු සමාජ කටයුතු සහ ලේඛන කාර්යය වෙනුවෙන් මා යොදා ගන්නේ.ඔබ මේ තරමට දෙමළ භාෂාවට ළැදි ඇයි.මං හැදුණෙ වැඩුණෙ මඩුකන්ද ගමේ. ඒ දෙමළ සමාජයෙන් මා ගත් දෙය තමයි අද සිංහල සමාජයට මා දායාද කරන්නෙ. එය අති සුන්දර භාෂාවක්. නිවැරැදිව උච්චාරණය කළොත් හරි ප්‍රසන්න භාෂාවක්. ටිකක් දැනගෙන පරිවර්තනය කරන්න ගියොත් අපි පාඨකයන්ට දෙන්න ඒ සුන්දර දෙමළ බස නෙවෙයි. අණ්ඩර දෙමළ මගේ මේ සියලු උත්සාහය ඔය වැරැද්ද නිවැරැදි කරන්නයි.ඉනෝකා පෙරේරා බණ්ඩාරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>09</month>
      <day>09</day>
    </date>
    <link>http://www.silumina.lk/2012/09/09/_art.asp?fn=av12090922</link>
    <topic>විජේමල්ලිගෙ කොලොම</topic>
    <author/>
    <content>විජේමල්ලිගෙ කොලොමවිජේමල්ලි ළඟදි දවසක ස්ටේජ් ප්ලේ එකක් බලලා,රෑ වෙලා ගෙදර ආවෙ ලංකාවෙ සුප්‍රසිද්ධ ඩ්‍රාමා,ටෙලිඩ්‍රාමා, සිනමා ඇක්ටර් ඩිරෙක්ටර් කෙනෙකුගෙ කාර් එකේ. කාර් එකට නැග්ග ගමන් රේඩියෝ එකේ සින්දුවක් යන්න පටන් ගත්තා, අහගෙන ඉන්න කොට පරණ කාලෙ හිට් වෙච්ච ෆිල්ම් සෝන්ග් එකක්. ෆිල්ම් එක චණ්ඩාලි. සෝන්ග් එක තමයි සඳෙහි සඳුන් වනේ සීත සුවයදැනේ – පරම සොඳුරු ආලේ විජය ධජය පෙනේ.. ජී.එස්.බීී. රාණි පෙරේරා එක්ක මොහිදින් බෙග් සින්ග් කරපු එදා මෙදා පොපියුලර් මේ සෝන්ග් එකේ මියුසික් රොක් සාමි මාස්ටර්ගෙ. ලිරික්ස් කරුණාරත්න අබේසේකරගෙ.විජේමල්ලි යාළුවත් එක්ක කිව්වෙ හැට ගණන්වල ඉඳල ෆෝටි ඉයර්ස්වලටත් වැඩි කාලයක් තිස්සෙ මේ ජාතියේ සෝන්ග්ස් පොපියුලෑරිටි එක තියාගෙන ඉන්නෙකොහොමද කියල හිතාගන්නවත් බෑ කියලයි. මේ ෆිල්ම් සෝන්ග් එකට සෙට් වෙච්ච ටීම් එකේ ඔක්කෝමල වගේ, විජේ මල්ලිගෙ කල්පනාවෙ හැටියට ජෙනී විනිෆි‍්‍රඩා, ඇරෙන්න ඩෙඩ් ඇන්ඩ් ගෝන්. ඒ වුණාට හිට් සෝන්ග් එකක් ආර්ටිස්ට්ලත් එක්ක නැතිවෙලා යන්නෙ නෑ කියන එකයි මේ ජාතියෙ සෝන්ග්ස් අපිට ඔප්පු කරන්නෙ.හැබැයි විජේමල්ලි එයාගෙ ෆ්‍රෙන්ඩ එක්ක කතාකර ආවෙ, අද කෝ මේ ජාතියෙ ෆිල්ම් සෝන්ග්ස් කියලා. සින්දුව ඇහෙන කොට ඇක්ටර්, ඇක්ට්‍රස්ව මීටර් වෙන පහුගිය කාලෙ ෆිල්ම් සෝන්ග්ස් තිබුණා නම් විස්සක් විසිපහක්වත් නැති සයිස් එකක්. මේ ජාතියෙ ෆිල්ම් සෝන්ග්ස්වල ලිරික්ස් ගැනත් ලොකු ලොකු විචාරක මහත්තුරු ප්‍රශ්න දාන්නපුලුවන්. පරම සොඳුරු ආලේ විජය ධජයක් පේන්නෙ කොහොමද වගේ අප්සෙට් කොමෙන්ට් වුණත් ගහන්න පුළුවන්. ඒ මොක වුණත් ඒ ජාතියෙ සෝන්ග් එකක් තාමත් අහගෙන ඉන්න පුළුවන්කම ගැන පුදුම හිතෙනවා. අනිත් පොයින්ට් එක තමයි, මේ පොපියුලර් හිට්ස්වල ලිරික් එක, ඒ කියන්නෙ වචන සෙට් එක මතක හිටින්නත්, දැන් කාලෙ සෝන්ග් එකක වචන මතක් කරගන්න ෆුල් ට්‍රයි එකක් දෙන්න ඕන නේද කියන ප්‍රොබ්ලම් එක. ඒක නම් කවුරු හරි හොයල බලන්න වටින කේස් එකක් කියලයිවිජේමල්ලිට කල්පනා වෙන්නෙ.සික්ස්ටීන්වල ආපු ෆිල්ම්ස් සෙට් එකේම සෝන්ග්ස්නියමයි, සිකුරු තරුවෙ, රන්මුතු දූවෙ, දස්කොන්වල, අදට වැඩිය හෙට හොඳයි, ගැටවරයෝවල, පටාචාරා, හඳපාන, චණ්ඩියා, සුදෝසුදු, සාමා, ළදලු, සාරවිට, අල්ලපු ගෙදර, ස්විප් ටිකට්, සැනසුම කොතැනද, සීතල වතුර, සිහින හතක්, වෙසතුරු සිරිත, පරසතු මල්, මේ විජේ මල්ලිට මතක්වෙන ලිස්ට් එකෙන් හරිම ටිකක් විතරයි. මේ සෙට් එකෙනුත්, තෝරල බේරල ගත්තොත්, අදට විතරක් නෙවි තවත්සෙන්චරීස් ගාණක් යනකල් පොපියුලර්ම හිට්ස් වෙලා තියෙනවට කිසිම සැකයක් නැති ෆිල්ම් ෂෝට් ලිස්ට්එකකුත් විජේමල්ලිට හදන්න පුලුවන්.සිකුරු තරුව, ගැටවරයෝ, රන්මුතු දූව, දස්කොන්,චණ්ඩියා, සාමා, සාරවිට, අල්ලපු ගෙදර, සැනසුමකොතැනද, සිහින හතක්, පරසතු මල් වගේ ෆිල්ම්ස් ෂෝට් ලිස්ට් වෙනවා. මේ සෙට් එකේ මැජෝරිස්ට් ඔරිජිනල් සෝන්ග්ස් ඒ කියන්නෙ ඔරිජිනල් මෙලඩීස් මියුසික්. මේ ෆිල්ම් සෝන්ග්ස්වල ලිරික්ස් ගත්තත් ආයෙ වචන දෙකක් නෑ ෆස්ට්ක්ලාස්. චන්ද්‍රරත්න මානවසිංහ, මහගමසේකර, ධර්මසිරි ගමගේ වගේ ලිරික්ස් රයිටර්ස්ලගෙ වචන,එතකොට මේවට මියුසික් කොම්පෝස් කරපු මෙලඩීස් හදපු සෙට් එක. විශාරද අමරදේව ලොක්කගෙ ඉඳල, ඩොක්ටර් කේමදාස, එතකොට ෂෙල්ටන් ප්‍රේමරත්න,ආර්. මුත්තුසාමි, ලයනල් අල්ගම, එම්.කේ. රොක්සාමි.ඒ ජාතියෙ ටැලන්ට්ස් අද හිඟ මොකද කියන එකයි ප්‍රශ්නෙ. ලිරික්ස්, මෙලඩීස්, මියුසික් එක්ක ඒව වොයිස් කරපු ටීම්ස් ටික. නන්දා, අමරදේව, නාරද, මිල්ටන් පෙරේරා, සුජාතා, ලතා, බෙග්, හරූන් ලන්ත්‍රා. සිහින හතක්වල සින්දු සෙට් එකේ ඕනම සෝන්ග් එකක් කටපාඩම් කට්ටිය අද කාලෙ ඕනම ඕනම ජෙනරේෂන් එකක ඉන්නව කියන එක නම් විජේ මල්ලිට ෂුවර්ම ෂුවර්. ඒකෙ අනිත් පැත්ත,ගැටවරයෝ, සාරවිට, සිකුරු තරුව. මේ කාලෙමහිට් වෙච්ච හොඳම සින්දු සෙට් එකක් තියෙනඅනිත් ෆිල්ම් එක තමයි විජේ මල්ලිට මතක්වෙනසැනසුම කොතැනද? ඒකෙ මියුසික් ස්කෝර් එක ලිරික්ස්, සින්ගින්ග් ෂිහ්ඞ කියල වැඩක් නෑ කියල හිතෙනව.අනේ එහෙම ලස්සන සින්දු තිබිච්ච ෆිල්ම්ස් ආපු කාලයක් කියල හිතෙනව. සින්දු විතරක් ද ඒ සින්දු තිබිච්ච ෆිල්ම් සෙට් එක කොහොමද? කබල් කියල ලේබල් ගහපුබයස්කෝප්වල වුනත් මාර ලස්සන සොමි සින්දු තිබුණ කියල විජේ මල්ලි කිව්වොත් කවුරුවත් ඒකට එගේන්ස් වෙන එකක් නෑ ෂුවර් එකටම. අපි ඉතින් හැමදාම පරණ දේවල් ගැනම හිත හිතා ඉමුකො. විජේමල්ලිගෙ ඩ්‍රාමායාළුවත් කිව්වෙ මේ ටිකම තමයි. ඒ කියන්නෙ තාමත් අපිට අහන්න තියෙන්නෙ ඕල්ඩ් හිට්ස් විතරයි කියන එකද?කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>09</month>
      <day>09</day>
    </date>
    <link>http://www.silumina.lk/2012/09/09/_art.asp?fn=av12090923</link>
    <topic>බොලිවුඩ් රස කතා</topic>
    <author>සුජීව තේවහෙට්ටිගේ</author>
    <content>බොලිවුඩ් රස කතානිතරම පියකරු සිනහවකින් මුහුණ සරසාගෙන සිටින මේ රූබර නිළියගේ වයස දැන් අවුරුදු 30ක්. ඇය පසුගියදා තමන්ගේම ගීත එකතුවක් ශ්‍රාවකයන් වෙත තිළිණ කළා. ළඟදීම තිරගතවීමට නියමිතව තිබෙන අලුත් චිත්‍රපට කිහිපයකට ප්‍රධාන චරිත නිරූපණය කරන්නේත් ඇයයි. ඇය, පි‍්‍රයංකා චොප්රාමීට සතියකට පමණ පෙර ප්‍රියංකා සිනමා මාධ්‍යවේදියකු සමඟ පුංචි කතාබහක නියැළුණා. ඒ කතා බහේදී ඇය පැවසුවේ මොනවාදැයි අපි බලමු.....මුලින්ම ඒ මාධ්‍යවේදියා ප්‍රියංකාගේ ජීවිතයේ අමතක නොවන සිදුවීමක මතක සටහන් පෙළගස්වන්නට සමත් වුණා...ඔබ ‘අවිවාහක ලෝක රූ රැජන’ ට හිමිවන කිරුළ දිනා ගත්තා. ඒ මතකය පොඩ්ඩක් අවදි කළොත්...මගේ පවුලේ ඉන්නෙ වෘත්තීයවේදීන්. අම්මත් තාත්තාත් වෛද්‍ය වෘත්තිකයන්. ඒ නිසා මම විද්‍යා විෂයයන් ඉගෙනගත්තා. ඉංජිනේරුවරියක් වෙන්නයි මම ඉගෙනගත්තේ. ඒත් මම ‘මිස් වර්ල්ඩ්’ හැටියට කිරුළු පැලඳුවාම තත්ත්වය වෙනස් වුණා. එදා ඒ මොහොතේදී මගේ අම්මා ස්ටේජ් එකට ඇවිත් මාව බදාගත්තා. ‘දැන් කොහොමද ඉගෙන ගන්නෙ?’ කියල අම්මා මගෙන් රහසින් ඇහුවා!”ඔබ ගත්තු තීරණවලදි දෙමව්පියන් කොහොමද ඒවාට එකඟ වුණේ?”මගෙ තාත්තා දැඩි මතධාරියෙක්. ඒත් මගේ තීරණවලට විරුද්ධ වුණේ නැහැ. තාත්තා නීති දැම්මෙ නැහැ. ඒත් මම කොහේ ගියත් ඒ ගමන්බිමන්වලට අම්මාත් යන්න ඕනෙයි කියන නීතිය නම් පැනෙව්වා. ඒ කාලෙ මගේ අම්මාගෙ වයස අවුරුදු 40ක්. අම්මා ප්‍රසව හා නාරිවේද වෛද්‍යවරියක් විදිහට කාර්ය බහුල ජීවිතයක් ගත කළා. ඒ වුණත් අම්මා මා වෙනුවෙන් ඒ රස්සාව පැත්තකින් තියලා, සිනමා නිළියක් වීමේ මගේ හීනය හැබෑ කරගන්න මට උදව් කළා.”මුල් කාලෙදි බාධක, කම්කටොලුවලට මුහුණ දෙන්න ඇති?”මම සිනමාවට ආපු මුල්ම දවස්වල රඟපාන්න හිටපු චිත්‍රපට 3කින්ම මාව අයින් කරලා තිබුණු සිද්ධි මට අමතක වෙන්නෙ නැහැ. ඒ චිත්‍රපට 3 වෙනුවෙන්ම මම ගිවිසුම් අස්සන් කරලා තියෙද්දියි මාව අයින් කළේ. ඒවා මගේ හිත ගොඩක් සසල කරපු සිද්ධි. නමුත් මම උත්සාහය අත්හැරියේ නැහැ ගොඩක් මහන්සිවෙලා දැන් ඉන්න තත්ත්වයට ආවා.”ඔබ කවදාහරි දවසක මුහුණ ලස්සන කරගන්න සැත්කමක් කරගෙන තියෙනවද?”කවදාවත්ම නැහැ. මගේ මේ ලස්සන මට ලැබුණෙ උපතින්මයි. ලස්සන ගෑනු ළමයෙකුගේ ජීවිතයේ වැදගත් අංගයක්. ඉස්සර මම දැනගෙන හිටියෙ නැහැ, ‘මේක් අප්’ ජාති මූණෙ ගාන්නෙ කොහොමද කියලා. කාලයක් ගතවෙද්දියි ඒවා දැනගත්තෙ.””මුහුණ ලස්සන වෙන්න කරන ‘ප්ලාස්ටික් සර්ජර්’ වලට මම විරුද්ධ නැහැ. ඒකෙ වරදක් මම නම් දකින්නෙ නැහැ. හැබැයි මම නම් ඒවා කරගෙන නැහැ. සමහරු කියනවා කාලෙන් කාලෙට මගේ මූණ වෙනස් වෙනවා කියලා. වයස ගතවෙද්දි වෙනස් වෙනවා තමයි. ඒ වගේම මගේ රූපය ගැන මම සැලකිලිමත් වෙනවා.” ප්‍රියංකා පිළිසඳර නිමකරමින් පැවසුවා.’රාස් - 3’ චිත්‍රපටය මේ දිනවල ඉන්දියාව ඇතුළු රටවල් කිහිපයකම සාර්ථකව තිරගත වෙනවා. චිත්‍රපටය තිරගතවීම ආරම්භයත් එක්කම එහි ප්‍රචාරක වැඩසටහන් ද මහා පරිමාණයෙන් දියත් වුණා. එවැනි එක් ප්‍රචාරක වැඩ සටහනක් පැවැත්වුණේ අහමදාබාද් නගරයේදීයි. මේ සඳහා ‘රාස් - 3’ චිත්‍රපටයේ ප්‍රධාන චරිත රඟපෑ එම්රාන් හෂ්මි, ඊෂා ගුප්තා සහ බිපාෂා බාසු සහභාගි වුණා.’රාස්-3’ චිත්‍රපටයේ ප්‍රධාන නළු නිළියන් අහමදාබාද් පුරවරයට පැමිණෙන බව දැනගත්ත සිනමා රසික රසිකාවියන් දහස් ගණනක් වැලනොකැඩී එන්නට පටන් ගත්තා. වැඩසටහන පැවැත්වුණු ස්ථානයට පැමිණි ඔවුන්, මේ සුපිරි බොලිවුඩ් නළු නිළි පිරිසගේ සජීවී රංගන සහ කතා බහ දෙස බලා සිටියේ දෙනෙත් නොසලමින්. ඔවුන් මේ නළු නිළියන්ට දැඩි ආදරයක්, ගෞරවයක් දැක්වූවා. ඒත් ඒ රසික කැළ අතරේ නොහික්මුණු කිහිප දෙනෙකුත් සිටියා. ඔවුන්ගේ පරමාර්ථය වුණේ වෙනත් දෙයක්. බිපාෂා බාසුට හෝ ඊෂා ගුප්තාට යම් නොමනා ක්‍රියාවක් සිදු කරන්නටයි ඔවුන් මාන බලමින් සිටියේ. මේ බව නොදත් බිපාෂා, ඊෂා සහ එම්රාන් රසික රසිකාවියන් අතරට ගොස් ඔවුන් සමඟ කතාබහ කරන්නට උත්සාහ කළා. එවිට, අර නොහික්මුණු පුද්ගලයන් කිහිපදෙනා රසික පිරිස අතරින් මතුවී ඊෂාටත් බිපාෂාටත් හිරිහැර කරන්නට උත්සාහ කළා. ඔවුන්ගේ ඇඳුම්වලින් අදින්නට පවා මේ නොහික්මුණු පිරිස උත්සාහ කළා.”එක්තරා පුද්ගලයෙක් බිපාෂාගෙ ගවුමෙන් ඇද්දා. ඒ නිසා එයාට තුවාලත් වුණා.” සිද්ධිය ඇසින් දුටුව අයකු එලෙස ප්‍රකාශ කළා. මේ අවාසනාවන්ත සිද්ධිය නිසා ‘රාස් -3’ චිත්‍රපට කණ්ඩායමට එතැනින් වහාම නික්මී යන්නට සිදුවුණා.මීට වසර කිහිපයකට පෙර ද බිපාෂාට මෙවැනිම අත්දැකීමකට මුහුණ දෙන්නට සිදුවුණා. ඒ, මුම්බායි නගරයේ දෙවොලක දුර්ගා පූජාවකට සහභාගිවෙමින් සිටිද්දීයි. පූජාවට සහභාගිවෙමින් සිටි බිපාෂාට නාඳුනන මිනිසෙකු කිසියම් අතවරයක් කරන්නට උත්සාහ ගෙන තිබුණා. නමුත් ඒ දිනවල ඇයගේ පෙම්වතාව සිටි ජෝන් ඒබ්‍රහම් එම ස්ථානයේ රැඳී සිටිය නිසා ඇයට කරදරයක් වුණේ නැහැ. ජෝන්, ඒ නාඳුනන මිනිසා අල්ලා ගන්නට උත්සාහ කළත් ඔහු පැනගොස් තිබුණා.ඇමෙරිකා එක්සත් ජනපදයේ නිව්ජර්සි ප්‍රාන්තයට ගිය අවස්ථාවකදීත් බිපාෂාට මෙවැනිම කරදරයකට මුහුණ දෙන්නට සිදුවූ බව ඒ දිනවල කාටත් දැනගන්නට ලැබුණා. කිසියම් උත්සවයකට සහභාගිවෙමින් සිටිද්දීයි, බිපාෂා ඒ අකරතැබ්බයටත් මුහුණ දුන්නේ. සංවිධායකයන්ගේ දුර්වලකම නිසා එවැන්නක් සිදුවූ බවයි බොහෝ දෙනා පවසා තිබුණේ.කොහොම වෙතත් බිපාෂා නම් මේ කිසිම අවස්ථාවකදී කිසිවෙකුටවත් දොස් පවරන්නට ගියේ නැහැ. නිශ්ශබ්දව සිටියා.සුජීව තේවහෙට්ටිගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>09</month>
      <day>09</day>
    </date>
    <link>http://www.silumina.lk/2012/09/09/_art.asp?fn=am1209091</link>
    <topic>එකම ප්‍රශ්නය දෙදෙනකුට දැනෙන්නේ දෙවිදියකටයි</topic>
    <author/>
    <content>එකම ප්‍රශ්නය දෙදෙනකුට දැනෙන්නේ දෙවිදියකටයිරැකියාවක නියුතු එක්තරා තරුණයෙක් මා සොයා පැමිණියේ ය. ඔහු සාමාන්‍ය කෙනෙකු මෙන් ජීවත්වන බව මතුපිටින් පෙනුණ ද, ඔහු නිතරම අගක්, මුලක් නැති ප්‍රශ්න වැලක පැටලී සිටින බව මට වැටහිණි. ඔහුට තිබෙන්නේ ආර්ථික ප්‍රශ්න, පවුල් ප්‍රශ්න වැනි දේවල් නොවේ. ඒ සියලුම දේ යහපත් ව පැවතුණත් ඔහුට සතුටින් ජීවත්වීමට නොහැකි වී තිබේ.ඔහුට කොතැනක ගියත් මොනවා කළත් ඒ හැම තැනකම විවිධ ප්‍රශ්න මතුවන බව ඔහු ප්‍රකාශ කරයි. සිය නිවසේ, මඟතොට, රැකියා ස්ථානයේ හෝ කොතැනක සිටියත් ඔහුට සතුටක් නම් නැත. ඔහුට නිතරම පෙනෙන්නේ ඒ ස්ථානවල ඇති දුර්වලකම්, වැරදි, අසාධාරණකම් ආදියයි. තමා ඉතාම නිවැරදි සාධාරණ ලෙස ජීවත් වුවත් තමාට හැමවිටම වන්නේ අවාසිදායක දේවල් පමණක් බව ඔහු සිතයි. නමුත් ඔහු සමඟ සිටින අනෙක් අයට නම් එවැනි ගැටලු නැති බව ඔහු කියයි. ඔවුන් සතුටින් සිටිනු දැකීම මේ තරුණයාට මහත් ප්‍රශ්නයකි.සැබවින් ම ඔහුට සිදුවී තිබෙන්නේ කුමක්ද? එය සමාජයේ වරදක් ද? නැතහොත් ඔහු සිතන ආකාරයේ වරදක් ද? ඔහුගේ ගැටලු වූයේ ද එයයි. ඔහුගේ ගැටලුව විග්‍රහ කළ හැක්කේ පහත සඳහන් ආකාරයටයි.මිනිස් සිතක එක් දිනකදී කොතරම් සිතුවිලි ප්‍රමාණයක් ඇති වෙතැයි ඔබ සිතනවාද? සැබවින් ම එය දස ලක්ෂ ගණකටත් වැඩිය. මිනිස් සිත ක්‍රියාකරන ආකාරය අධ්‍යයනය කර බැලූවිට මෙම සංඛ්‍යාව මීටත් වැඩි බව පෙනෙන්නට තිබේ. සිතුවිලි පිළිබඳව ඇති අනෙකුත් විශේෂත්වය මෙයයි. මෙම අනන්තවත් වූ සිතුවිලි ප්‍රවාහය අපගේ සිතේ ඇතිවන්නේ අපගේ පාලනයට යටත්ව නම් නොවේ. ඒවා ඇතිවන්නේ අපගේ පාලනයෙන් තොරව, නිරායාසයෙනි. මෙය ඉතා වැදගත් කාරණයක් බව ඔබට වැටහේද? කෙළවරක් නැතිව ඉබේ ඇතිවන බොහෝ සිතුවිලි නිසා අපට හොඳ මෙන් ම නරකක් වුවත් සිදුවිය නොහැකිද?සාමාන්‍යයෙන් අපගේ සිතුවිලි ඇතිවන්නේ එදිනෙදා සිදුවීම්, මතකයන්, විශ්වාසයන් සහ අපට අහන්නට දකින්නට ලැබෙන දේවල් ඇසුරු කොට ගෙන ය. එබැවින් අපගේ සාමාන්‍ය ජීවිතය සමබර, යහපත් එකක් නම් සිතුවිලි ද එවැනි ම වෙයි.සිතට යම් සිතුවිල්ලක් පැමිණි විට සිදුවන්නේ කුමක්ද? ඒ සිතුවිල්ල ඇසුරෙන් යම් හැඟීමක් සිතේ ඇතිවීමයි. එසේ ඇතිවන හැඟීම් අප විසින් හොඳ, නරක, මධ්‍යස්ථ ආදී වශයෙන් බෙදාගෙන ඒවාට විවිධ ආකාරයෙන් ප්‍රතිචාර දැක්වීමට පුරුදු වී සිටිමු. යම්කිසි පරිසරයක් තුළ අපගේ හැසිරීම් රටාව තීරණය වන්නේ ඒ ආකාරයටයි.නමුත් එකම සිදුවීමක් සම්බන්ධව වුවත්, පුද්ගලයන් දෙදෙනකු ප්‍රතිචාර දක්වන්නේ එකම ආකාරයට නොවේ. වෙනස් ආකාරයකට ය.එයට හේතුව කුමක්ද?එයට හේතුව එම කාරණාව දෙදෙනකු විසින් තේරුම් ගන්නා ආකාරය වෙනස් නිසා ය. ඒ අනුව ඔවුන්ගේ සිතේ ඇතිවන හැඟීම්වල ඇති වෙනස්කම නිසා ය. වෙනත් ආකාරයකට පැවසුවහොත් එකම සිදුවීම, එක් අයෙකුට ගැටලුවක් වන්නේත්, තවත් අයෙකුට ගැටලුවක් නොවන්නේත් ඒ හේතුව නිසා ය.ඉහත සඳහන් කළ මූලධර්මය මනෝ විද්‍යාත්මක ප්‍රතිචාර ක්‍රමයක් ලෙස නූතන ලෝකයේ බහුලව යොදාගනු ලැබේ. කෙනෙකුගේ සිතුවිලි හඳුනාගෙන හැඟීම් නිවැරදි කිරීම මඟින් ඔහුගේ චර්යා රටාව (හැසිරීම) වඩාත් යහපත් කළ හැකිය. එම ක්‍රමය හඳුන්වනු ලබන්නේ COGNITIVE BEHAVIORAL THERAPY) යන නමිනි.විශාදය, බය, මානසික ආතතිය, වැරදි පුරුදු හෝ විවිධ මානසික සංකූලතා ඇති අයට විවිධ අභ්‍යාස ක්‍රම තිබේ. ඒවා නිවැරදිව තෝරාගෙන ප්‍රගුණ කිරීමෙන් සාර්ථක ප්‍රතිඵල ලබාගත හැකි ය. මානසික රෝග සඳහා විවිධ ඖෂධ භාවිතා කරන අතරම ඇතැම් රෝගීන්ට ප්‍රතිකාර කිරීමට ඉහත ක්‍රමය යොදා ගනී. ඖෂධ වලට ප්‍රතිචාර නොදක්වන ඇතැම් රෝගීන් එවැනි ක්‍රමයකින් යථා තත්ත්වයට පත් කළ හැකි ය. ඒ සඳහා රෝගීන් සමඟ දීර්ඝ ලෙස අදහස් හුවමාරු කරගෙන, කෙටි හෝ දිගුකාලීන වැඩපිළිවෙළක් යටතේ අභ්‍යාස ප්‍රගුණ කළ යුතු ය.අපගේ සිතේ නිරන්තරයෙන් ම ඇතිවන සිතුවිලි හා හැඟීම් නිවැරදිව සකස් කර නොගැනීම නිසා අපි විවිධ වැරදි පුරුදු, ඇබ්බැහිකම් හා ප්‍රශ්න වලට මැදිවී සිටිමු. මේ නිසා විවිධාකාර වූ මානසික ගැටලු රැසක් නිර්මාණය වී ඇති බව පෙනී යන කරුණකි.යම් දෙයක් යම් අයකු විසින් දිගින් දිගටම නැවත නැවතත් කරගෙන යන විට එය ඔහුගේ පුරුද්දක් බවට පත්වෙයි. කලක් යනවිට එම පුරුද්ද විශ්වාසයක් බවට පත්වෙයි. එම විශ්වාසය තවත් කල්ගත වනවිට තමාගේ ‘පෞද්ගලික සත්‍යය’ බවට පත්වෙයි.කෙනකු තුළ වැරදි ආකල්ප නිර්මාණය වන්නේ ඒ ආකාරයටයි. එසේ හිතේ පැළපදියම් වූ දේවල් ඉවත් කිරීම එතරම් පහසු කාර්යයක් නොවේ. එබැවින් ගැටලුව ඔඩුදිවීමට කලින් සුදුසු ප්‍රතිචාරයක් ලබාගැනීම ඉතාම වැදගත් වෙයි.මනස හෙවත් සිත සම්බන්ධ වූ ප්‍රතිකාර ක්‍රම ප්‍රධාන වශයෙන් දෙකකි.ඖෂධ ප්‍රතිකාර ක්‍රමයමනෝ විද්‍යාත්මක ප්‍රතිකාර ක්‍රමයඉහත ප්‍රතිකාර ක්‍රම දෙකම එක සේ වැදගත් වන අතර, මේවා එක් එක් පුද්ගලයන්ගෙන්, පුද්ගලයාට වෙනස් වෙයි. ඖෂධ ප්‍රතිකාර පිළිබඳව ඔබ බොහෝ දෙනෙකු අසා ඇතුවාට සැකයක් නැත. නමුත් මනෝ විද්‍යාත්මක ප්‍රතිකාර ක්‍රම ගැන බොහෝ දෙනෙකුගේ දැනුම අල්පය. ඉතා ම වැදගත් ප්‍රතිකාර ක්‍රමයයි සායනික මෝහන ප්‍රතිකාර ක්‍රමය සහ ඉහත සඳහන් කළ ක්‍රමය අයත් වන්නේ මෙම ගනයටයි.සිතෙහි ඇති දුර්වලතාව හඳුනාගෙන එය සිතෙන් ම ඉවත් කිරීම තුළ පූර්ණ සුවය ලැබිය හැකි ය. එසේ නොකර ගැටලුවට හේතුව යටපත් කළහොත් එය යළිත් මතු වී කරදර ඇති කිරීමට උත්සාහ කරනු ඇත.ගැටලු නැති පුද්ගලයන් ලෝකයේ විරලය. එබැවින් ගැටලුව හඳුනාගෙන එයට මුහුණ දිය යුතු ය.ජීවිතය යනු එක්තරා ප්‍රශ්න පත්‍රයකි. එයට සාර්ථකව පිළිතුරු සැපයීමට හැකිනම් සාර්ථකව ජීවත් විය හැකි ය. ඒ මේ සඳහා සිත පිළිබඳව හොඳ අවබෝධයක් තිබිය යුතු ය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>09</month>
      <day>09</day>
    </date>
    <link>http://www.silumina.lk/2012/09/09/_art.asp?fn=am1209092</link>
    <topic>බොන්නේ නැතිවත් සිරෝසිස්</topic>
    <author>ගාමිණී සුසන්ත</author>
    <content>බොන්නේ නැතිවත් සිරෝසිස්සමාජයේ ප්‍රචලිත මතය වන්නේ “සිරෝසීස්” නම් රෝගය ඇතිවන්නේ අධික බීමත්කම නිසා බවය. එය තරමක් දුරට සත්‍යය. එහෙත් එම අදහස සැම විටම සත්‍ය නොවේ.සිරෝසීස් යනු අක්මාව ආශි‍්‍රතව ඇතිවන්නා වූ රෝගී තත්ත්වයකි. අක්මාව තුළ තිබිය යුතු සාමාන්‍ය සංයුතිය වෙනස් වී එය තුළ තන්තුමය පටක ප්‍රමාණය වැඩිවීම සිරෝසීස් රෝගය ලෙස සරලව හැඳින්විය හැකිය. අක්මාව යනු අපගේ ශරීරයට ඉතා විශාල මෙහෙයක් ඉටුකරනු ලබන ඉතා වටිනා ඉතා මෘදු ශරීර අවයවයකි; ඉන්ද්‍රියකි. සිරෝසීස් රෝගය නිසා අක්මාවේ ස්වභාවය වෙනස් වේ. එහිදී අක්මාවේ මෘදු බව නැතිව ගොස් තන්තුමය ස්වභාවය වැඩිවී එය තුළ ගැට සහිත ස්වභාවය වැඩි වේ. ප්‍රධාන වශයෙන්ම මෙහිදී අක්මාවේ පරිමාවේ අඩුවීමක් සිදු වේ. සිරෝසීස් රෝගය නිසා අක්මාව තුළ සිදුවන ව්‍යුහාත්මක වෙනස්කම් ඒවාය.ඊට අමතරව සිරෝසීස් රෝගය අක්මාවේ සිදුකෙරෙන විවිධ පරිවෘත්තීය ක්‍රියාවන්ට බාධා පමුණුවයි. ග්ලුකෝස් නිපදවීම, රුධිරයේ තිබෙන ඇල්බියුමින් ග්ලොබියුලින් වැනි ප්ලැස්මා ප්‍රෝටීන වර්ග නිපදවීම, ග්ලුකෝස් පරිවෘත්තිය ක්‍රියාවලියට භාජනය කිරීම අපගේ රුධිරය කැටි ගැසීම වළක්වාලන ප්‍රෝටීන නිපදවීම, අක්මාව ඉටුකරනු ලබන කාර්යයන් අතරින් කීපයකි.මීට අමතරව අප ගනු ලබන ආහාර වර්ග ජීර්ණයේදී ඇතිවන ඇමෝනියා නිසි ලෙස පරිහරණය කිරීම අක්මාව සිදු කරනු ලබන තවත් විශේෂ කාර්යයකි. එවැනි කාර්යන් රැසක්ම සිදු කරනු ලබන අක්මාවට එම කාර්යයන් කරගැනීමට නොහැකි වුවහොත් සිදුවන්නේ ඉතා භයානක රෝග ගණනාවකට අපට ගොදුරු වීමට සිදුවීමය; අප වෙතින් සංකූලතා, රෝග ලක්ෂණ ගණනාවක්ම පෙන්නුම් කිරීමය.සිරෝසීස් රෝගය නිසා අප වෙතින් පෙන්නුම් කරන ප්‍රධානතම රෝග ලක්ෂණය වන්නේ රෝගියාගේ ශරීරය ඉදිමීමය. රුධිරයේ ග්ලොබියුලින් ප්‍රෝටීන ප්‍රමාණය අඩුවීම ශරීරයේ ප්‍රතිශක්තිකරණ හැකියාව අඩු කිරීමට හෝ නැතිකර දැමීමට වුවද හේතු වේ. සිරෝසීස් රෝගය ඇත්තන් වෙනත් විවිධ රෝගවලට පහසුවෙන්ම ගොදුරු වන්නේ මේ නිසාය.කලින් සඳහන් කළාක් මෙන් අපට අවශ්‍ය වේලාවට අක්මාව තුළ ග්ලූකෝස් නිපදවීමත්, ග්ලුකෝස් වැඩිපුර ඇතිවිට ග්ලයිකොජන් ලෙස ඒවා තැන්පත් වීමත් සිදු වේ. සිරෝසීස් රෝගය නිසා අක්මාවට ග්ලුකෝස් නිපදවීම අපහසු වූ විට ශරීරයට ග්ලුකෝස් හිඟයක් ඇති වේ. මෙහිදී රෝගියාගේ අසාමාන්‍ය ස්නායු දුබලතාවයක් වැනි සිහි කල්පනාවේ අඩුවීමක් ඇතිවීමට හැකියාව ඇත. ඊටත් අමතරව අක්මාව දුර්වල වූ විට රුධිරය කැටි ගැසීමේ දුර්වලතා මතු වේ. එහි ප්‍රතිඵලය අභ්‍යන්තරව සහ බාහිරව සිදුවන රුධිර වහනයක් විය හැකිය.එම අවස්ථාවේදී රෝගියාට එන්නතක් ලබාදුන් විටෙක වුවද එම ස්ථානයෙන් වුවද රුධිර වහනයක් සිදුවීමට ඉඩ ඇත. අක්මාවේ ක්‍රියාකාරිත්වයේ අඩුවීමේ ප්‍රතිඵලයක් වන්නේ රුධිරයේ ඇමෝනියා ප්‍රමාණය වැඩිවීමය. එය සිහි කල්පනාව අඩුවීමට ප්‍රබල සාධකයක් බව හෙළි වී ඇත.එවැනි සංකූලතා රැසක්ම ඇතිවීමට හේතු වන සිරෝසිස් රෝගය ඇතිවීමට බලපානු ලබන සාධක පිළිබඳව දැන් අපි විමසා බලමු. මෙහිදී ප්‍රධාන වශයෙන්ම හේතු 3 ක් දැක්විය හැකිය. ඉන් පළමුවැන්න Congenital Cirrhosis රෝගයය. මෙය යමෙකු උපදින විටම ඇතිවන අක්මාවේ රෝගී තත්ත්වයකි.අනෙක් හේතු දෙක ලෙස Alcoholic Cirrhosis  රෝගය ඇතිවීමට හේතු වන ඇල්කොහොල් සහ Non Alcoholic Cirrhosis  රෝගය ඇතිවීමට හේතු වන ඇල්කොහොල් නොවන වෙනත් හේතූන් ලෙස දැක්වීමට හැකිය.මෙහිදී Alcoholic Cirrhosis  රෝගයට හේතුව ඇල්කොහොල් භාවිතය බව පැහැදිලිය. එසේ වුවද Non Alcoholic Cirrhosis නම් රෝගී තත්ත්වය පිළිබඳව කතා කිරීමේ දී එකිනෙකට වෙනස් හේතූන් ගණනාවක්ම නිසා එම රෝග තත්ත්වය ඇතිවන බව පැහැදිලිය.සෘජුවම ඇල්කොහොල් නිසා ඇතිවන සිරෝසිස් රෝගය පිළිබඳව මෙහිදී සඳහන් කළ යුතු වැදගත් කරුණක් ඇත. එනම් එලෙස ඇල්කොහොල් නිසා සිරෝසීස් රෝගයට ගොදුරු වන්නේ දිනපතා මත්පැන් බොන මත්පැන් ලෝලීන් පමණක් නොවන බවය. ඉඳහිට මත්පැන් ඉතා සුළු ප්‍රමාණයක් භාවිත කරන අයකු වුවද මෙම රෝගයට ගොදුරු වීමේ හැකියාව ඇත. එසේම ප්‍රමාණය ඉක්මවා ඇල්කොහොල් භාවිත කරන පුද්ගලයකුට වුවද ඇල්කොහොල් නිසා ඇතිවන සිරෝසීස් රෝගය ඇති නොවී තිබිය හැකි බව ද මෙහිදී සඳහන් කළ යුතුය.මෙයින් පැහැදිලි වන්නේ සිරෝසීස් රෝගය ඇතිවන්නේ මෙතරම් ඇල්කොහොල් ප්‍රමාණයක් මෙතරම් කාලයක් ගත් විට යැයි කීම අපහසු බවය. ඒ සඳහා ප්‍රධාන වශයෙන්ම හේතු වන්නේ එක් එක් පුද්ගලයාගේ ශරීරයේ ජාන සංයුතිය බව පැහැදිලිය. ඇල්කොහොල් නිසා සිරෝසීස් රෝගයට ගොදුරු වන කාන්තාවන් සංඛ්‍යාව ශ්‍රී ලංකාව තුළ බොහෝ සෙයින් අඩුය. එය සියයට 2 ක ප්‍රමාණයක් බව පෙනී යයි.සිරෝසීස් රෝගයේදී අප විශේෂයෙන්ම සලකා බැලිය යුතු වන්නේ ඇල්කොහොල්වලින් තොරව ඇතිවන සිරෝසිස් රෝගයට හේතු වන සාධක පිළිබඳය. මෙම රෝගී තත්ත්වය හේතු ගණනාවක්ම නිසා හටගත හැකි බව පෙනී ගොස් ඇත.ඉන් ප්‍රධානම හේතුව ලෙස දැක්විය හැක්කේ අපගේ ශරීරයේ සිදුවන පරිවෘත්තීය ක්‍රියාවල ජානගත වෙනස්වීම්ය. ඉන් ප්‍රධාන තැනක් ගන්නේ අක්මාව තුළ යකඩ (අයන් මූලද්‍රව්‍ය) තැන්පත් වීමය. ඕනෑම පුද්ගලයකුගේ ශරීරයේ යකඩ පරිවෘත්තිය ක්‍රියාවලිය සිදුවන්නේ අක්මාව තුළ ය. අක්මාව තුළ යකඩ තැන්පත් වන්නේ එබැවිනි.අක්මාව තුළ යකඩ තැන්පත් වීම සිරෝසිස් රෝගය මෙන්ම වෙනත් අක්මා රෝග කීපයකටම හේතු වන බව පෙනී යයි. දියවැඩියාව රෝගය ඉන් ප්‍රධානය. අක්මාව තුළ තඹ ලෝහය තැන්පත් වීම නිසා ද සිරෝසීස් රෝගය ඇතිවන බව දැන් හෙළි වී ඇත. අක්මාව තුළ තිබිය යුතු යම් යම් එන්සයිමයන්හි ඇතිවන ඌනතා ද සිරෝසීස් රෝගයට හේතු වන බව පැහැදිලිය. ඊටත් අමතරව දීර්ඝ කාලීනව අක්මාවට බලපානු ලබන ආසාදනික තත්ත්වයන් ද සිරෝසීස් රෝගයට හේතු වේ. විශේෂයෙන්ම හෙපටයිටිස් ‘බී’ සහ හෙපටයිටිස් ‘සී’ වැනි ආසාදනය. අක්මාව තුළ සිරෝසීස් රෝගය ඇතිවීමට මෙම විෂබීජ හේතු වන්නේ ඒවා අක්මාව තුළ කාලයක් තිස්සේ තැන්පත්ව තිබීමය.අපගේ ශරීරය හරිම පුදුම නිමැවුමකි. ඉන් එක් පුදුමයක් වන්නේ අපගේ ඇතැම් ශරීර ඉන්ද්‍රියයන්ට විරුද්ධව අපගේ ශරීරය තුළින්ම ප්‍රතික්‍රියාවන් ඇතිවීමය. එහි ප්‍රතිඵලය වන්නේ එම ඉන්ද්‍රියයන් තුළ රෝගාබාධ ඇතිවීමය. ආතරයිටිස් රෝගය, සුදු කබර රෝගය ඇතැම් පටක රෝග ඇතැම් චර්ම රෝග ආදිය මෙහිදී ඇතිවිය හැකිය. ඉහත අයුරින්ම අක්මාවට විරුද්ධව අක්මාව තුළින්ම ප්‍රතික්‍රියාවක් ඇතිවීමට ඉඩ ඇත. එහි ප්‍රතිඵලය වන්නේ ඇල්කොහොල් වලින් තොරව අක්මාව තුළ ඇතිවන සිරෝසිස් රෝගයයි.ඇල්කොහොල්වලින් තොරව අක්මාව තුළ සිරෝසිස් රෝගය ඇතිවීමට බලපාන තවත් ප්‍රධාන හේතුවක් වන්නේ වෙනත් රෝගාබාධවලට ගන්නා විවිධ වූ ඖෂධයි. මෙහිදී ඇතැම් බටහිර ඖෂධ මෙන්ම ශාක නිස්සාරණයෙන් සාදා ගන්නා අරිෂ්ට වැනි ඖෂධ නිසාද ඇල්කොහොල්වලින් තොරව ඇතිවන සිරෝසිස් රෝගය ඇතිවන බව හෙළිවී ඇත. කිසි දිනෙක මත්පැන් නොබීවද අරිෂ්ට වැනි ඖෂධ වෛද්‍ය උපදෙස් වලින් තොරව දිගටම ලබාගත් ඇතැම් වයස්ගත කාන්තාවන් සිරෝසිස් රෝගයට ගොදුරුවී මිය යන්නේ එම හේතුව නිසාය.ඊට අමතරව කිසියම් සුවිශේෂී හේතුවක් නැතිව සිරෝසීස් රෝගයට ගොදුරු වී ඇති රෝගීහු ද සිටිති. එමෙන්ම දීර්ඝකාලීනව අක්මාව තුළ මේදය තැන්පත් වීම ද සිරෝසීස් රෝගයට හේතුවන බව දැන් හෙළිවී ඇත. අක්මාව තුළ මේදය තැන්පත් වීම පිළිබඳව වැඩි අවධානයක් යොමු කළ යුතු වන්නේ එබැවිනි.සිරෝසීස් රෝගයේ ප්‍රධානම ලක්ෂණය වන්නේ විශේෂ රෝග ලක්ෂණ කිසිවක් මුල් අවස්ථාවේ පෙන්නුම් නොකිරීමය. බොහෝවිට රෝගියකු තමාට සිරෝසිස් තත්ත්වයක් ඇතැයි කියා දැන ගන්නේ වෙනත් රෝගයක් සඳහා වෛද්‍යවරයකු හමුවීමට ගිය විටය.එබැවින් බොහෝ රෝගීන් වෙතින් සිරෝසීස් හඳුනා ගන්නේ සංකූලතා පෙන්නුම් කළාට පසුවය. එහෙත් අක්මාවේ සිරෝසීස් රෝගී තත්ත්වය ඇතිදැයි හඳුනා ගැනීමට රුධිරය පරීක්‍ෂණ දෙකක් මෙන්ම ස්කෑන් පරීක්‍ෂණයක් සාර්ථකව යොදා ගත හැකිය. එසේ වුවද සිරෝසීස් රෝගය සඳහාම ස්කෑන් පරීක්‍ෂාවක් කර ගැනීම බොහෝවිට ශ්‍රී ලංකාව තුළ තවමත් සිදුකරන්නේ නැත. ඒ එවැනි පහසුකම් බහුල නොවන බැවිනි.ශරීරයේ කොලෙස්ටරෝල් මේදය වැඩි පුද්ගලයන් තුළ, විශාල උදරයක් සහිත පුද්ගලයන් තුළ ද සිරෝසිස් රෝගය ඇතිවීමේ හැකියාව වැඩිය. එහෙත් ඉහතින් දැක්වූ කිසිදු හේතුවක් නැතිව වුව ඉතා කෙට්ටු ශරීර ඇති පුද්ගලයන් තුළද මේ රෝගය ඇතිවීමේ හැකියාව ඇත.ඇල්කොහොල්වලින් තොරව සිරෝසිස් රෝගය ඇතිවන පුද්ගලයන් තුළ තවත් රෝග ගණනාවක්ම ඇතිවීමේ අවදානමක් ද ඇත. අධිරුධිර පීඩනය, දියවැඩියාව, මේදයේ කොලෙස්ටරෝල් ප්‍රමාණය වැඩිවීම ඉන් ප්‍රධානය. ඊටත් අමතරව එම පුද්ගලයන් තුළ අක්මා පිළිකා ඇතිවීමේ ඉතා සුළු අවදානමක් ඇති බවද පෙනේ.ඇල්කොහොල් නිසා මෙන්ම ඇල්කොහොල් වලින් තොරව ඇතිවන සිරෝසීස් රෝගයට නිසි ප්‍රතිකාර නොගෙන කලක් ගතවූ විට එය අක්මාවේ පිළිකාමය තත්ත්වයක් ඇතිවීමට හේතු විය හැකිය. මෙහිදී මතුවන ප්‍රධානම ගැටලුව වන්නේ අක්මාවේ ඇතිවන පිළිකා බොහෝවිට හඳුනා ගැනෙන්නේ රෝගය පැතිරී අවසාන අවස්ථාවේදී වීමය.එබැවින් යමෙකුට වසර 10 කට වඩා වැඩි කලක් තිස්සේ සිරෝසීස් රෝගය පවතී නම් අක්මාවේ ස්කෑන් පරීක්‍ෂණයක් කර ගැනීම ඉතා සුදුසුය.කිනම් අයුරකින් හෝ සිරෝසිස් රෝගය ඇතිවීමෙන් පසුව රෝගීන් කෙරෙන් බොහෝ සංකූලතා පෙන්නුම් කිරීමට පටන් ගනී. සාමාන්‍ය සිහිකල්පනාව වෙනස්්වීම ඉන් ප්‍රධානය. මොවුන්ට රාත්‍රියට නින්ද නොයන අතර දහවල් කාලයේ නිදා ගනී. එසේම මොවුන්ගේ හැසිරීමේ වෙනස්කම් ඇතිවේ. වෙනදා ප්‍රසිද්ධියේ නොකියන දේ ප්‍රකාශ කිරීම ඉන් එක වෙනස්කමකි. මෙම තත්ත්වය හොඳින් තේරුම් නොගෙන මොවුන්ව මනෝ වෛද්‍යවරයකු වෙත යොමු කළහොත් සිදුවන්නේ මනෝ වෛද්‍ය ප්‍රතිකාර සඳහා දෙනු ලබන ඇතැම් ඖෂධ නිසා සත්‍ය රෝගී තත්ත්වය තවත් උත්සන්න වීමය.එබැවින් කිසියම් පුද්ගලයකුගේ හැසිරීමේ වෙන්සකම් නිසා ඔහුට ඇත්තේ මානසික රෝගී තත්ත්වයක්දැයි තීරණය කිරීමට පෙර එම පුද්ගලයාගේ අක්මාවේ ගැටලුවක් ඇතිදැයි පරීක්‍ෂා කර බැලීම වැදගත්ය.සිරෝසීස් රෝගය තරමක් උත්සන්න වූ විට ඇතිවන සංකූලතා වන්නේ ආහාර ජීර්ණ පද්ධතිය ආශි‍්‍රතව රුධිර වහනයක් සිදුවීමය. “රෝගියා ලේ වමනය කළා” යැයි කියන්නේ මෙම අවස්ථාවය. මෙහිදී ඍජුවම රෝගියාගේ කටින් රුධිරය පිටවන්නේ නම්, එය රතු පැහැයෙන් දැක ගත හැකි වනු ඇත. එම රුධිරය අක්මාවේ පැයක් පමණ තිබී එළියට පැමිණියේ නම්, එම රුධිරය පෙනෙන්නේ කෝපි කුඩු පාටටය. එසේම එම රුධිරය මල සමඟ ගුද මාර්ගයෙන් පිටවූයේ නම් තාර කළු පැහැයෙන් පිටවේ. මෙවැනි රෝග ලක්‍ෂණ පෙන්නුම් කරන්නේ නම් රෝගියා තුළ අභ්‍යන්තර රුධිර වහනයක් සිදුවී ඇති බව නිගමනය කළ හැකිය. මෙහිදී වහා ප්‍රතිකාර අවශ්‍ය වේ.සංකූලතා පෙන්නුම් කිරීමෙන් පසුව ඇල්කොහොල් නිසා ඇතිවන සිරෝසීස් රෝගී තත්ත්වය සහ එසේ නොවන සිරෝසීස් රෝගය අතර වෙනසක් හෝ ප්‍රතිකාරවල වෙනසක් හෝ නැත. සිරෝසීස් රෝගයට ප්‍රතිකාර කරනු ලබන්නේ රෝගයේ අවස්ථා 4 ක් පිළිබඳව සැලකිලිමත් වීමෙනි.රෝගය පවතින්නේ පළමු සහ දෙවැනි අවස්ථාවල නම් එහිදී ඖෂධීය ප්‍රතිකාර පමණක් ලබාදෙනු ලැබේ. රෝගය පවතින්නේ තුන්වැනි හෝ හතරවැනි අවස්ථාවේ නම්, රබර් වෙලුම් යොදා අක්මාවේ රුධිර වහනය නතර කරනු ලැබේ. එය ශල්‍යකර්මයකි. නවීන ප්‍රතිකාර ක්‍රම නිසා මෙම රෝගය හොඳින් සුවපත් කර ගැනීමේ හැකියාව අද ඇත. එහෙත් වෛද්‍ය උපදෙස් අනුව තම හැසිරීම් පාලනය කර ගැනීම ඉතාම අවශ්‍යවේ.වෛද්‍ය ප්‍රතිකාරවලට අමතරව වෛද්‍ය උපදෙස් පිළිපැදීම ද ඉතා අවශ්‍යවේ. ඖෂධීය ප්‍රතිකාරවලට අමතරව උදරයට කරනු ලබන ව්‍යායාම ද අවශ්‍යය. එහෙත් එම ව්‍යායාම බොහෝ වේලාවක් කිරීම නුසුදුසුය. විනාඩි 20 ක් පමණ එම ව්‍යායාම කිරීම සුදුසුය.ඇතැම් විට එවැනි රෝගීන් සඳහා දියවැඩියාව රෝගීන්ට ලබාදෙන “මෙට්ෆෝමීන්” නම් ඖෂධය ලබාදේ ඒ මේවනවිටත් සිරෝසීස් රෝගයට විශේෂිත ඖෂධ සොයාගෙන නැති නිසාය. ඉහත ඖෂධය ලබාදුන් විට ඇතැම් රෝගීන් කලබලයට පත්වනු දැකගත හැකිය. එම ඖෂධය ලබාදෙන්නේ ස්ථුලභාවය අඩුකිරීම, අක්මාවේ මේදය තැන්පත් වීම අඩුවීම, දියවැඩියාවෙන් වැළකීමට හේතුවීම වැනි කාරණා නිසාය.එබැවින් රෝගීන් වෛද්‍ය උපදෙස් අනුවම එම ඖෂධ ගැනීම වැදගත්ය. මීට කලකට පෙර සිරෝසීස් රෝගීන් සඳහා ප්‍රෝටීන බහුල ආහාර නුසුදුසු බව ප්‍රකාශ කළද අද එම මතය බැහැර වී ඇත. මොවුනට ප්‍රෝටීන අවශ්‍යය. එබැවින් වෛද්‍ය උපදෙස් අනුව සාමාන්‍ය පෝෂ්‍යදායී ආහාර වේලක් මෙවැනි රෝගීනට ලබාදීම සුදුසුය.ගාමිණී සුසන්තකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>09</month>
      <day>09</day>
    </date>
    <link>http://www.silumina.lk/2012/09/09/_art.asp?fn=ay1209091</link>
    <topic>හිරිමල් හිරු</topic>
    <author>-කසුරි  </author>
    <content>සංස්කාරක, හිරිමල් හිරු, සිළුමිණ, ලේක්හවුස්, කොළඹ 10 ලිපිනයට ඔබේ නිර්මාණ එවන්න. එහිදී අපට ඔබ හා සම්බන්ධ විය හැකි දුරකතන අංකයක් ද ලියා එවන්නට අමතක නොකරන්න.රෝමා කූපර් ට වයස 25යි. ඇය පාර්සි ජාතික කාන්තාවක්. සූරත් රෝහලේදී ඇය පසුගිය පෙබරවාරී06වැනිදා එක වරම පුතුන් 11 දෙනෙකුගේ මවක වන්නට වරම් ලැබුවා. මේ ඉන්නේ ඒ දරුකැළ.කවුදෝ මෙයට අධිපති දෙවියන් කොතෙක් ලැබුවත් තෘප්තිමත් නොවනගල්ගමුවකරුණාරත්න අත්තනායකමීවිතක පත්ලට කිමිදිලා දම්පාට හීනෙක ඉපදිලා හිමි නොවූ සතුටක් හිමිවෙලා ඔබ කිරුළ අතහැර නික්මුණා. සඳෙත් කඩතොලු ඇති නියා උගත් බව මට සිහිවුණා මුව‘ග අඩ ලෙස හිනැහුණා මුත්, දුකක් හද තුළ තෙරපුණා.- සෞන්දර්ය කලා විශ්වවිද්‍යාලයේසුරංජි බණ්ඩාරනායකසමන්මලී තම කුටියෙහි කවුළුවෙන් අවට පරිසරය දෙස බැලුවාය. හාත්පස නේක පැහැමල් පිපී තිබේ. ඒවා මඳ සුළඟින් නැටවෙයි. සමනලුන්, වන බමරුන් මලින් මලට ගොස් මල් සුවඳ සිඹියි. තම කුටියෙන් එහා ලෝකය කොතරම් සොඳුරුදැයි ඈට සිතිණි. ඈ පුංචි අඩි තබමින් සිය කුටියෙන් නික්මුණා ය.පිපී වැනෙන මල්වල මුදු මෙළෙක අත ගා බලන්නට ඈට සිත් විය. එහෙත් මල් නටු අග විෂ කටු විය. ඉමිහිරි මල් සුවඳ විඳ ගැනීමට ඈ සිතුව ද, මල් සුවඳ වසාගෙන පැතිර ආවේ අප්‍රසන්න දුර්ගන්ධයකි. පිපෙන්නට වැර දැරූ පුංචි බිම් මල් කැනහිලි - වගවලසුන්ගේ පා යට පොඩි වී ගොස් ඇති සැටි ඈ දුටුවා ය. සමන්මලී නැවත සිය කුටිය වෙත පියනගන්නට සැරසුණාය. එම මගෙහි වූ බොරු වළවලට වැටී ඇගේ සිඟිති දෙපා සීරුණි. වාචාල කාකයෝ ඈට ඔච්චම් කර ඉගිළ ගියෝය. කවුළුවෙන් එහා ලෝකය තමා සිතූ තරම් සොඳුරු නොවන වග ඈට වැටහිණි.- කොළඹ විශ්වවිද්‍යාලයේදිනිති උත්පලා රණසිංහමියැදෙන්නට අවසරයි නැවත කිසිම දිනෙක නොදකින්නට, පෙර දිනෙක ඉතිරි කර ගිය ඒ සුන්දර අතීත සැමරුම් විඳින්නට මා සිත, හඬමින් පවසයි.  - රත්නපුර ෂර්මිලා ගුණතිලකහෙට දවස ගැන නොදැන සුසුම් නැඟෙනා රිද්මයට ගැහෙන මා හද සැනසුවා කතා කළ ඔය දෑස... සතියකට පසුව සුව ලබා මා බිරිඳ හිනැහෙනා විට සෙමෙන් සැඟවිණි ඔය දෙනෙත මා හදෙහි සදහටම- හොරණජිනේන්ද්‍රමැෂින් වගේ පාඩම් කරලා Computer එක වගේ මතක තියාගෙන පැය දෙක තුනෙන් ඒ ඔක්කොම ලියාගෙන ලියාගෙන ගිහිල්ලා... ළමයාට ලැබෙන සුළු විවේකය... නෑ.. දැන් ඒකත් නැහැ.- කැලණිය සරසවියේ සහනි හසාරා කරුණානායකආදරේ කියන්නේ අමුතු හැඟීමක් කවදාවත් හදවතට මිසක් ඇඟට ගන්න බැරි හැඟීමක්” කොහේ හරි තැනක එහෙම ලියලා තිබුණා. ඒත් ආදරයක් නැතුව ළෙන්ගතුකම විතරක් තියාගෙන, ඔයා මගෙ පෙම්වතා වුණා. මං ලියනවා. ඔයා කියවන්නේ නෑ.මං අඬනවා එතකොට ඔයා හිනා වෙනවා. අපි අතර කිසිම සමානකමක් තිබුණේ නෑ. ඒත් වැඩිහිටියන්ගේ වචන අහක දාන්න බැරි හින්දා අපි අකමැත්තෙන් හරි පෙම්වතුන් වුණා. කාලයක් ගෙවිලා ගියා. ඒත් ඔයා කවදාවත් ආදරේ කරන්න ඉගෙන ගත්තේ නෑ. මං ඔයාගෙන් ඉල්ලුවේ ආදරේ. පුංචි කාලේ ඉඳන් මං එකතු කරපු හීන ගොඩේ තාත්තෙක් වගේ මං බලාගන්න ආරක්ෂාවක් දෙන කෙනෙක් හෙව්වා. ඒ හීනවල හොයපු කෙනා ඔයාට ගළපගන්න මට බැරිවුණා.ගෙවිලා ගිය කාලේ දිහා ආපහු හැරිලා බලන්න. ඔයාම මට ළංවුණා ද නැත්නම් අනෙත් අය එකතු වෙලා අපිව ළං කළා ද කියලා. මතක් කරන්න. අපි දැන් අපිට හුඟාක් ඈතයි තමා. ඒත් අපිට කොතැනකදී හරි ජීවිතේ වැරදුණා කියලා ඔයාට හිතෙන් නැද්ද? ඔයා මට දවසක් කිව්වා.“මට කෙල්ලො පස්සෙන් ගිහින් පුරුද්දක් නෑ. මං කාටවත් සෙකන්ඩ් වෙන්න කැමතිත් නෑ” කියලා. එතකොට මං කිව්වා “ඔයා විතරක් නෙමෙයි මාත් කාටවත් සෙකන්ඩ් වෙන්න කැමති නෑ” කියලා. ඔයා ඒ කතාව වැරදියට තේරුම් ගත්තා.කාලයත් එක්ක මගෙ අදහස් වෙනස් වෙලා මං ඔයා ගැන හිතන්න ගත්තා. කාමරේ තියෙන පහේ කාසි සේරම එකතු කරගෙන කතා කරද්දිවත් ඔයාට ආදරේ දැනුණේ නැද්ද? ඔයා තේරුම් ගත්තේ නෑ පහේ කාසි වුණත් හැමදාම ළඟ රැඳෙන්නෙ නෑ කියලා. ඔයාට කතා නොකරපු දවසක ඔයා මගෙන් ඇහුවා “ඕකද ආදරේ” කියලා. ඔයා දන්නවද එක දවසක් ඔයාට කතා කරන්නෙ නැතුව මං දවස් ගාණක් ඇඬුවා කියලා. පැය ගණන් ඔයාට කතා නොකළට මගෙ ආදරේ අඩු වුණේ නෑ. මං ඇස් රිදෙනකම් ඔයාගෙන් ආදරේ හෙව්වා. ඔයා දවසින් දවස ඒ ආදරේ මගෙන් හැංගුවා. හිතේ තියෙන දේ ලියවුණාම ඔයා කිව්වේ, “වැඩ නැති මිනිස්සුන්ටනම් ඕවා හොඳයි. තමුසෙ ලියන බහුබූත මට තේරෙන්නෑ” කියලා.එදා ඒ කතාව ඊතල වගේ මගෙ පපුවට වැදුණා. ඒ හින්දමයි ඔයාටත් නොකියම මං ඔයාගෙන් ඈතට ගියේ. මං ඔයාට රිද්දන්න හැදුවා. ඒත් රිදුණේ මගේම හිත. මං වගේම ඔයත් මට රිද්දන්න හැදුවා. එක දවසක් මං ඔයාට අවුරුද්දට අරන් දීපු ළා නිල් පාට ටී ෂර්ට් එක ඇඳලා තව කෙල්ලෙක් එක්ක මල් පාරේ ඔයා යනකොට මට දුක හිතුණේ නෑ. මං ඒ ටී ෂර්ට් එක ඔයාට අරන් දුන්නේ මං එකතු කරපු කැටේ තිබුණ සල්ලි වලින්. මං දැනගෙන හිටියා ඔයා කවදාහරි මං දුන්න ආදරෙත් අරන් ඔය වගේ දුරක් යනවා කියලා. ඔයා සතුටින් ඇති කියලා මං හිතුවා. ඔයාට මං හැමදාම කිව්වේ ඔයා මහමුහුද වගේ කියලා. ඒත් ඔයා ආයෙමත් තනිවෙලා කියලා යාළුවෝ කිව්වා.එක මාසෙන් ඒ ගෑනු ළමයා ඇයි ඔයාව දාලා ගියේ. තේරුම් ගන්න දැන්වත්. ගෑනු ළමයි ආදරෙයි කියලා බලාපොරොත්තු වෙන දේයි පිරිමි ළමයි බලාපොරොත්තු වෙන දේවල් අතරයි වෙනසක් තියෙනවා. මං ඔයාට ඒක හැමදාම කිව්වා ඔයා ඇහුවෙ නෑ. මං ඔයාට හැමදාම ලිව්වා. ඔයා කියෙව්වෙත් නෑ.ඔයා අදත් නිහඬයි. ඔහොම හිටියොත් ඔයාට කවදාවත් ගෑනු ළමයෙකුගේ හිත්මළුවක පහනක් දල්වන්න බැරිවෙයි. ඒ හින්දා ටිකක් ඔය මුරණ්ඩු හදවත මට්ටු කරගන්න. රොබෝ කෙනෙකුට ආදරේ කරන්න ගෑනු ළමයි කැමති නෑ. හැමදේම තියෙන්නේ සිතුවිලි එක්ක ඔයාගේ භාෂාවෙන් කිව්වොත් “ටිකක් සීරියස් වෙන්න. අනෙක් කෙනාගේ අදහස් වලට එකඟ වීම එයාට සෙකන්ඩ් වීමක් නෙමෙයි” ඒක මං තේරුම් ගත්තෙත් ඔයාගෙන්ම තමයි.- ආශා රැළපනාවරෑ සිහිනෙන් වගේ කොඳුරා කවි කියන වෙව්ලන ඇඟිලි තුඩ’ගින් හිස පිරිමදින නිදි එනතුරා තුරුළට ගෙන හිස සිඹින අම්මේ වරෙන් යහනට මට නිදි නොදෙනගෙපැලේ ගොම බිමෙහි සඳ සෙවණැලි ඇඳපූ කඩමලු පැදුර අතුරා මා එහි හොවපූ අකුරක් නොදත් මුත් මා අකුරට යවපූ අම්මේ කියන් කවි පදයක් මා අහපූ-කසුරි  ගුරුතුමනි,ගෙදර කුස්සියේ බත් මුට්ටිය ගොජ ගොජ ගාලා උතුරන කොට මටත් මගේ ලෝකෙ දෙදරලා යන හඬ ඇහුණා. ඒත් බත සැතපෙද්දි ඒ ඉදෙන්නෙ මගෙන් උදුරගත්ත අනාගතය නේද කියලා හිතෙනකොට මුට්ටිය පොළොවේ ගහන්න හිතුණ වාර අනන්තයි. ඒත් ගෙදර වැඩිමහල් ගැහැනු දරුවා මම නිසා කාලෙකදි මට කුස්සි අම්මගේ චරිතය ලැබුණා.පොත් පත් ඈත්වෙලා යද්දි ගුවන්විදුලියේ ගීතයක් වුණත් අහන්න ලැබුණේ කලාතුරකින්. කැරට්, ලීක්ස්, බෝංචි එක්ක නෙවෙයි කොස්, පොළොස්, කිරි අල අපේ එළවළු වට්ටියේ ඉහළින්ම තිබුණා. ඒ හින්දම බඩගින්න කියන වචනෙටත් මගේ හිතේ තරහක් ඉපදුණා. ඒ තරහ එකතුවෙලා එකතුවෙලා ළිපේ පත්තුවෙන ගින්නට පැනලා හිත මියගිය අවස්ථා එමටයි. ඉතින් ගුරුතුමනි, සාහිත්‍ය පොතේ කවි මට තාම මතකයි. ඒ මම ඒවා පාඩම් කළ නිසා නෙවෙයි. ඒ කවි ලියවෙලා තිබුණෙ මං වෙනුවෙනුයි කියලා ඒ කාලෙ මං හිතපු හින්දයි. පන්තියේ කළු ලෑල්ලේ ඒ කාලෙ මමත් කවි ලිව්වා.ඒ කවිවල බොඳවුණු ඉරි කෑලි තාමත් තියනවා නම් මොහොතකට හරි මගේ කවියක් දෙකක් මතක් වෙනවා ඇති නේද? පන්තියේ පළවෙනියා වෙලා උඩ පැන පැන ඒ සතුට අත්විඳපු හැටි මතක්වෙනවා නේද? සාම ලා, අමරලා අතරෙ තාලෙට නැටුම් නටලා රැස්වීමේදි තෑගි ගන්නකොට වැඩියෙන්ම සතුටුවුණේ ගුරුතුමනි ඔබ නේද? මැයි ගහ යටට අපිව එක්කන් ගිහින් රවුමක් හැදිලා ගුරුගීතය, සුභාෂිතය වගේ පොත් පත් ඉගෙන ගත්තු හැටි මට තාමත් මතකයි. ඉතින් ආදරණීය ගුරුතුමනි, ඒ සේරම මේ ළිප ළඟ දැවෙනවා. පිච්චෙනවා. ටිකක් ඉන්න, කාගෙ කාගෙත් කුණු පිරුණු, ගඳ පිරුණු, ජරාවට පත්වුණු ටයි, කෝට්, සරම්, සාරි, ඇඳ ඇතිරිලි, දොර රෙදි ඔය වගේ තව තව රෙදි ගොන්නක් මම එනකම් ළිඳ ගාව ඇති. මම ගිහින් වතුර ඇදලා කුණු හෝදලා මගෙ ඇඟිලි රෝස පාට වෙනකම් සීතලේ ගැහිලා ආයෙත් දුවගෙන ඇවිත් ඉතුරුටික ලියන්නම්.රෙදිවල කුණු ටික ටික ඉවත් වෙලා පාට පාටින් රෙදි වැල හිනාවෙද්දි ඊට වඩා හයියෙන් මගේ ඇස් ඉකිගහලා ඇඬුවා. ඉර මුදුන් වෙද්දි ඒ උදාවෙන මද්දහනටත් මම කැමති නෑ. දූවිලි ඇවිත් ගේ වටේ එතෙන කොට සුළඟට කෑ ගහලා බැණලා එළවන්න ඕනි. දූවිලි වැහෙන වැහෙන ගාණට මට බෑ ඒ සේරම පිසදමන්න.හැන්දෑවට වහින වැස්සටත් මම කැමති නෑ. මඩවෙලා මිදුලේ වළවල් හැදිලා ගස්වල කොළ බිමට ඇලුනාම හෙට උදේ පැය ගාණක් ඇලවෙච්ච කොළ ගලව ගලවා අතුගාන්න බැරි හින්දා. මොනතරම් ලොකු වරදක් වුණත්, මේ කරන්න හදන දේ නිවැරදි වුණත්, ගුරුතුමනි මම තීරණය කළා ගම්මානය අත්හැරලා නගරය සොයා යන්න අලුත් ඇහැකින් ලෝකය දකින්න වගේම, හෙට දවසේ අනාගතය කිරුළ හොයාගෙන මම හෙට උදේම නගරයට යනවා.ඉතින් ආදරණීය ගුරුතුමනි, මේ අකුරක් අකුරක් ගාණේ හිතන්නට අහන්නට දේ බොහෝමයි. ගම්මුන්ගේ ලෝකයට වඩා නගරය සුන්දර නැතුව ඇති. ඒත් මේ පිච්චෙන ළිප ළඟට වඩා ඒ ගිනිගන්න ගෙන්දගම් පොළොව සුන්දර ඇති. චීත්ත ගවුම පාපිස්සට දාලා ඩෙනිමක් අඳින්නම්. මේ ගෙතාපු කොණ්ඩෙ කඩලා මෝස්තරේට කපන්නම්. ඒත් ඔබ ඉගැන්වූ මිනිසත්කමේ පොහොසත්කමකරතියාගෙන හිඳින්නම්.ඔබට පෙර මම හෝ, මට පෙර ඔබ හෝ ලෝකය අලුතින් දකීවි. කවදා හරි දිනෙක ලෝකයම දිනන්නම්. ඒත් මම යළි ගමට එනතුරු මඟ බලා නොසිටින්න. මතකයෙන් නිතරම හමුවෙමු.මං ඉස්සරහා පේළියේපළවෙනියා...- මහනුවර ආර්.ඒ. හර්ෂණී කුමාරි රණතුංගකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>09</month>
      <day>09</day>
    </date>
    <link>http://www.silumina.lk/2012/09/09/_art.asp?fn=ay1209092</link>
    <topic>බෙර සද්දයක් ඇහුණොත් අදත් මං නටනවා</topic>
    <author>සාගරිකා දිසානායක ජයසිංහ</author>
    <content>රංගනය මගේ ජීවිතයේ කොටසක්ඇයත් එක්ක පැයක් විශේෂාංගයට මෙවර අප හා එක් වන්නේ ප්‍රවීණ නාට්‍ය ශිල්පිනියක නාට්‍ය නිෂ්පාදිකාවක හා අධ්‍යක්ෂිකාවක වන ලලිතා සරච්චන්ද්‍ර මහත්මිය.අභාවප්‍රාප්ත මහාචාර්ය එදිරිවීර සරච්චන්ද්‍ර මහතාගේ දයාබර බිරිය වන ඇය නවසිය හැටේ දසකයේ මුල් භාගයේදී මහාචාර්ය එදිරිවීර සරච්චන්ද්‍රයන් ගේ නිර්මාණයක් වූපබාවතී නාට්‍යයේ සීලවතී බිසවගේ චරිතය රඟපාමින් ප්‍රසිද්ධ වේදිකාවට අවතීර්ණ වූවා ය. මහාචාර්ය සරච්චන්ද්‍රයන් ගේ අභාවයෙන් පසුව සිංහබාහු මනමේ ඇතුළු එතුමාගේ මහාර්ඝ නාට්‍ය ප්‍රතිනිෂ්පාදනය කරමින් සිංහල නාට්‍ය ක්ෂේත්‍රයේ සරච්චවන්ද්‍ර ලකුණ නොකිලිටිව පවත්වාගෙන යන්නට අදීනව සටන් කරමින් ඈ හෙළ නාට්‍ය ක්ෂේත්‍රයට මාහැඟි මෙහෙවරක් ඉටු කරමින් සිටින්නීය.එදා හරි වැස්ස දවසක්. උදේ ඉඳන් ම ඇද හැලුණු ධාරානිපාත වරුසාව මධ්‍යාහ්නය ළං වෙලාත් අඩු වෙලා තිබුණේ නෑ. නුගේගොඩ එපිටමුල්ල පාරේ කෙළවරකට වෙන්නට පිහිටි මහාචාර්ය සරච්චන්ද්‍රයන්ගේ නිවෙස සොයා ගෙන මමත් අපේ ඡායාරූප ශිල්පී දුෂ්මන්තත් යනවිට ඈ තවත් රාජකාරියකට ගිහින් ඇවිත් ගෙට ගොඩවුණා විතරයි.අතිශය සොඳුරු රමණීය උද්භිද උද්‍යානයක් බඳු ඇගේ ගෙවත්ත මැදින් වැටුණු පැරණි තාලේ පියගැට පෙළ මුල ඈ අප පිළිගන්නට පෙර මග බලා සිටියා. අනේකවිධ කැටයම් චිත්‍ර හා මූර්තින්ගෙන් අලංකාර වුණු ඇගේ නිවහන හරියට කලාගාරයක් බඳුයි. බැලූ බැලූ අත නේක වර්ණයෙන් යුතු මල් පිපුණු දුර්ලභ ගණයේ මල්පෝච්චි.ලංකාවේ කොහේවත් නොදුටු විරූ වර්ගවල මල් පැළෑටි, මීවන පඳුරු. ගස් වැලින් මලින් බරවූ ලතා මණ්ඩප එළියට විවෘත වුණු මැද මිදුලක් අද්දර තිබුණු සුව පහසු සෝපාවන් දක්වමින් ඈත් අප සමඟ අසුන් ගත්තා. කාලය ඉක්ම ගිහින්. මහාචාර්යතුමාත් දූ දරුවෝත් ඉන්න කාලේ තිබුණු කඩිමුඩිය, සෙනඟ සතුටු සාමීචි වෙනුවට අද ඒ අසපුවේ තිබෙන්නේ දැඩි නිසංසල නිහැඬියාවක්. අතරින් පතර එල්ලා තිබුණු මල් ගසක අත්තෙන් අත්තට පනින බටිත්තෙක්, මලිත්තෙක්. නැත්නම් ලේනකු නගන සිහින් ස්වරයක් හැරුණාම අද එහි අහෙන්නේ ඇගේ පැහැදිලි කටහඬේ ස්වරය විතරයි.දූ දරුවෝ හැමෝම විදේශගත වෙලා. මහාචාර්යතුමා ආයෙත් නොඑන්නටම මළවුන් හා අවුරුදු සමරන්නට ගිහින්. ඔබට තනිකමක් පාළුවක් දැනෙන්නේ නැද්ද?හිතට නැගුණු පැනය එහෙමම අසමින් මම කතාව පටන්ගත්තා.පාළුයි. මහාචාර්යතුමා නැති පාළුව මගේ ජීවිතේ කිසිදාක මැකෙන්නේ නෑ. දරුවන්ගේ දුරස්වීම ලෝක ස්වභාවය. ඔවුන් ළඟ හිටියා නම් හොඳයි. ඒත් මම තනියම පාළුවේ මගේ පාඩුවේ ඉන්න හරිම කැමැතියි. ඒ ඇරුණාම මට ඕනෑ තරම් වැඩ තියෙනවා කරන්න. ඉතින් පාළුවක් දැනෙන්න වෙලාවක් නැති තරම්.මේ දවස්වල මොනවද කරන්නේ?සිංහබාහු මනමේ නාට්‍ය මේ දවස්වල රට පුරා වේදිකා ගත කෙරෙනවා. අද උදේත් ඒ නාට්‍යවල වැඩකටයුත්තකට ගියා. ආයෙත් හවස නළු නිළියන් සමඟ පුහුණුවකට යන්න තියෙනවා. පබාවතී නාට්‍ය යළිත් වේදිකාගත කරන්නට මම මේ දවස්වල එහි පෙළ සකස් කරමින් ඉන්නවා.ඔබ අලුත් කාරියකට අතගහලා වගෙයි.ඔව්. මම ලබන ජනවාරි මාසයේ ඉඳලා මාසෙකට සරච්චන්ද්‍ර නාට්‍ය තුනක් බැගින්වත් අලුතින් නිෂ්පාදනය කරලා අපිට පෙන්වන්නට කටයුතු යොදාගෙන යනවා.කඩිමුඩියේ ම එහෙම කරන්න හිතුවේ.2014 වසරට මහාචාර්යතුමාගේ සිය වැනි ජන්ම සංවත්සරය යෙදෙනවා. ඒ වන විට එතුමාගේ නිර්මාණවලින් හැකි තරමක් ඉදිරිපත් කරමින් නාට්‍ය උලෙළක් පවත්වන්නට මා අදහස් කරනවා.මහාචාර්යතුමා නිර්මාණය කළ නාට්‍යවල ඔබ යම් යම් වෙනස්කම් කරනවාද?ඔව්. මා එම නාට්‍යවල මුල් කෘතියට හානි නොවන සේ යම් යම් වෙනස්කම් කරනවා.ඒ කවර ආකාරයෙන්ද?කාලයට ගැළපෙන තාලයට යම් යම් සුළු වෙනස්කම් සිදුකරනවා. ජනතාවගේ හද ගැහෙන රාවය අනුව නාට්‍යයට හානි නොවන පරිදි.උදාහරණයක් දෙන්න?සිංහබාහු නාට්‍යයේ මුල් කෘතියේ සිංහයා සහ පුතා අතර ඇති පිය - පුතු සබඳතාව වගේ ම සිංහයා සහ දියණිය අතර ඇති පීතෲ දාරක ස්නේහය වඩාත් ප්‍රේක්ෂක හදවතට දැනෙන පරිදි සමීප කළා.“ගල්ලෙන බිඳලා’ යන ගීතය ගයමින් සිංහයා වේදිකාවට අවතීර්ණ වෙන අවස්ථාවේ සියලුම වාද්‍ය භාණ්ඩ නිහඬකරවා නිශ්ශබ්දතාව යොදාගෙන එම අවස්ථාවේ සංවේදී බව වඩාත් තහවුරු කළා. මනමේ නාට්‍යයේත් එවැනි සුළු සුළු වෙනස්කම් කළා.මහාචාර්ය සරච්වන්ද්‍රයන් බිහිකළ මේ මහඟු නාට්‍ය නිර්මාණවල එවැනි වෙනස්කම් කිරීමෙන් මුල් කෘතියට හානියක් හෝ අඩුවක් වුණා යැයි යමකු ඔබට චෝදනා කළොත්?එසේ චෝදනා කරන අයත් ඇති. එහෙත් නාට්‍යයක් වුවත් වසර ගණනාවක් මුළුල්ලේ එකම රංගනය එකම ආකාරයෙන් තිබිය යුතු යැයි නීතියක් නෑ. කාලයේ තාලයට අනුව සාධාරණ සංස්කරණ කළ හැකියි. මේ වෙනස්කම් සියල්ල මා මගේ දරු තිදෙනා ගේ කැමැත්ත හා අනුමැතිය පරිදි සාකච්ඡා කොට සාමූහික එකඟතාවයෙන් පසු සිදු කළ වෙනස්කම්.ඔබ සිතන්නේ එම කෘතිවලට දැන් වඩාත් සාධාරණයක් ඉටු වී ඇති බව ද?ඔව්. සාධාරණයක් කියන්නේ මහාචාර්යතුමාගේ නිර්මාණයේ අඩුවක් තිබූ බව නොවේ. ඒ වෙනස්කම් මඟින් නාට්‍යය නව ආලෝකයක් එක් වූ බවයි.දැන් ඔබ නාට්‍යවල රඟපාන්නේ නැද්ද?රඟපාන්නට අවස්ථාව ලැබෙන නාට්‍යවල රඟපානවා.ඒත් නාට්‍ය නිෂ්පාදනයත් අධ්‍යක්ෂණයත් කරන විට රඟපාන්නත් ගියොත් ඒක ඒ තරම් සාර්ථක නොවිය හැකි නිසා මම දැන් වැඩිපුර රඟපෑමට යොමු වන්නේ නෑ.ඒත් ඔබ රංගනයට කැමතියි?අපොයි ඔව්. රංගනය මගේ ජීවිතයට කා වැදිලා. අද වුණත් යක් බෙරේක හඬක් ඇහුණොත් නැටුමට මා ඉබේටම යොමු වෙනවා.රංගනය මේ තරම්ම ඇඟට ඇල්ලුවේ කොහොමද මා පිය උරුමයෙන් ද? විවාහ උරුමයෙන් ද?දෙකෙන් ම නොවෙයි පරිසරික බලපෑමෙන්.ඒ කීවේ?පුංචි කාලේ පටන් නිතර කනට වැකුණු ඇහැට පෙනුණු දෙයින්.ඒ මොනවාද?තොවිල් පවිල්. යක් බෙර හඬ, දවුල් හඬ, තොවිල් කවි, ගම් මඩු, යාග හෝම. මේවා පුංචිම කාලේ ඉඳලා මගේ කනට වැටුණු ඇහැ ගැහුණු දේවල්. ඒ කාලේ කෝට්ටේ හොඳ ගමක්. ගමේ හරියට තොවිල් තිබුණා. අම්මා තාත්තා එක්ක මම ඒවා බලන්න ගියා.අපි අතීතය සිහි කරමු ද? ඔබේ අම්මා තාත්තා? කවුද උපන් ගම කොහෙද?අම්මා රත්නාවතී ගෝමිස් ඈ ගෘහිනියක්. තාත්තා ඒබ්‍රහම් තෝමස් පෙරේරා. ඔහු තැපැල් කන්තෝරුවේ රැකියාව කළා. යුද්ධ කාලේ හමුදාවෙ ගබඩා පාලකවරයෙක් ලෙසත් සේවය කරලා තිබුණා.ඔබ උපන්නේ?නවසිය හතළිස් දෙකේ දෙසැම්බර් විසි එක් වැනිදා කෝට්ටේ එපිටමුල්ලේදී.සහෝදර සහෝදරියන්?මම පවුලේ එකම දරුවා. මාව ලැබිලා තියෙන්නේ අම්මයි තාත්තයි විවාහ වෙලා වසර විස්සකට පස්සේ. ඊට කලින් අම්මල සහෝදරයකුයි සහෝදරියකුයි අරන් හදාගෙන තියෙනවා. මාව ලැබෙන්නට පෙර අම්මලා ලොකු භාරයකුත් වෙලා තිබෙනවා.ඒ මොකක්ද?සිරිපාදේ ගොහින් සමන් දෙවියන්ට පූජාවක් තියන්න.සමන් දෙවියොම තෝරා ගත්තේ ඇයි?අම්මයි තාත්තයි දැන හඳුනාගෙන තියෙන්නේ සිරිපාදේ වන්දනාවේ යද්දී. නඩ දෙකක ඉඳලා.ඉතින්?මා ලැබුණට පස්සෙ බාරේ ඔප්පු කළා. ඒ නිසාම ද මන්දා මා තුළත් සමන් දෙවියන් පිළිබඳ ලොකු භක්තියක් තියෙනවා.ළමා කාලෙ කොහොම ද?අපි ලොකු පෝසතුන් නොවෙයි. මට සැප දෙන්න අම්මලා හුඟක් මහන්සි වුණා. මට කිරි දෙන්නටම එළුදෙනක් ගෙදරම හදා ගත්තා. කොයිතරම් කිරි පෙව්ව ද කියනවානම් අදටත් මට කිරි අපි‍්‍රය වෙලා. කෑම කවන්න කොයිතරම් වෙහෙසුණා ද කියනවානම් අදටත් මට කවුරුහරි කවනවා දැක්කත් කෑම එපා වෙනවා. ඈ හඬ නගා සිනාසෙනවා.පාසල් කාලේ කොහොම ද?මුලින්ම ගියේ කෝට්ටේ සී. එම්. එස්. බාලිකාවට. එය පල්ලිය ඇසුරේ පැවැත්වුණු ඉංගී‍්‍රසි මාධ්‍ය පාසලක්. පසුව යාබදව තිබු ක්‍රිස්තියානි විද්‍යාලයට ගියා. එච් එස් සී පන්තියට. ඒ පාසලේ පිරිමි ළමයි හතළිස් දෙනකු අතර හිටියේ මමත් මගේ යෙහෙළිය කාමනී ජයවීරත් විතරයි. පිරිමි ළමයින්ගෙන් හරි කරදරේ. හැම වෙලේම විහිළුවට ලක්කළා.ඉතින්;පසුව මම නුගේගොඩ සමුද්‍රදේවි විද්‍යාලයටත් කාමනී බොරැල්ලේ දේවි බාලිකාවටත් ගියා.පාසල් කාලෙත් රඟපෑවා ද?ඔව්. පාසල් නාට්‍යවල රඟපෑවා. මම හුඟක් ක්‍රීඩා කළා.මොනවද ඒ ක්‍රීඩා?කාන්තා වොලිබෝල්, නෙට්බෝල් වැනි ක්‍රීඩා.ගෙදර පරිසරය කොහොම ද?අපි හොඳ බෞද්ධ. ඒත් පල්ලිය සමඟත් හොඳ ඇසුරක් තිබුණා. අම්මා හැම පෝයටම සිල් ගත්තා. කෝට්ටේ නාග විහාරෙත් සමඟ විශේෂ බැඳීමක් තිබුණා. මමත් නිතර පන්සල් ගියා සිල් ගත්තා. කෝට්ටේ නාග විහාරේ සෝභිත හාමුදුරුවො පුංචි කාලේ පටන්ම අපි දන්නවා. අදටත් උන්වහන්සේ කෙරෙහි ඒ බැඳීම ගෞරවය අප තුළ තියෙනවා. මගේ කලා ඇසට පදනම වැටුණේ පන්සලෙන්.ඒ කොහොම ද?පන්සලට ගියාම මම සිරිතක් වශයෙන් මල් ආසනය සුද්ධ පවිත්‍ර කරනවා. පූජා කළ මල් එක එක පාටට එක එක වර්ගයෙන් තෝරාගෙන ලස්සන රටාවකට ගොනු කරනවා. මල්වල වර්ණවලට මගේ ළමා සිත ඇදී ගියේ භාවනාවකට වගේ. පසු කාලයක මගේ නාට්‍යවල වේෂ නිරූපණයට වගේම ඇඳුම් නිර්මාණයටත් පසුබිම් වුණේ ඒ පුංචි කාලේ හිතේ ඇදුණු වර්ණ රටා සංකලණයයි.ගේ දොර වැඩපළ?අම්මා මට උපරීම පුහුණුවක් දුන්නා. ඒ ඇරුණාම මිෂනාරි අධ්‍යාපනයක් ලබපු අපිට මැහුම් ගෙතුම් අත්වැඩ ගෘහ වැඩ ගැන හොඳම පුහුණුවක් පාසලෙන් ලැබුණා. උයන්න, පිහන්න ගෘහ පාලනය අම්මා මට ගුරු මුෂ්ටි නැතිවම කියලා දුන්නා.යෞවනය කොහොම ද?යෞවනයේදීම මම නාට්‍ය ලෝකයට ඇතුළු වුණා. එච් එස් සී ප්‍රතිඵල බලාගෙන ගෙදර ඉන්න විට දවසක් මහාචාර්ය සරච්චන්ද්‍රයන්ගේ නාට්‍යයකට නිළියක් ඕනෑ වෙලා මගේ ඥාති සහෝදරියක සමඟ මා ඈට තනිවට පරීක්ෂණයකට ගියා.ඒ කොහෙද?කොළඹ. බොරැල්ලේ සුදර්ශි ශාලාවට.ඉතින්.මහාචාර්ය සරච්චන්ද්‍ර මහත්තයාගේ පබාවතී නාට්‍යයේ සීලවතී බිසවගේ චරිතයටයි නිළියක් හෙව්වේ. මගේ ඥාතිවරිය ඉන්දැද්දීම මා දෙස හොඳින් බලා සිටි මහාචාර්යතුමා මට නාට්‍ය පිටපතේ සීලවතී බිසවගේ කොටස කියවන්න කීවා.ඉතින්?මා එය කියවා අවසන් වන විට එතුමා මා එම චරිතයට තෝරා ගෙනත් ඉවරයි. මගේ ඥාතිවරියට චරිතයක් ලැබුණේ නෑ.එය දෛවෝපගත පරීක්ෂණයක්?ඔව්. එය සංසාරගත හමුවීමක්. ඉන් මාස තුනකට පසුව මම මහාචාර්යතුමා සමඟ විවාහ වුණා.එකවරම එවැනි තීරණයක් ගත්තෙ?එතුමා ඒ වන විට විවාහයෙන් වෙන් වෙලා තනිව වාසය කළා. මා වෙත විවාහ යෝජනාවක් ගෙන ආ විට මා ඊට එකඟ වුණා. ඒත් මගේ මවුපියන් ඊට එරෙහි වුණා.ඒ ඇයි?මට වඩා එතුමා වසර 30 ක් වැඩිමල් නිසා.ඔබට ඒ පරතරය දැනුණේ නැද්ද?නෑ. මා තුළ එතුමා කෙරෙහි වූයේ ගෞරවාදරණිය හැඟීමක්. ඊටත් වඩා එය සංසාරගත හමුවක් ලෙසයි මා සැලකුවේ.ඔබ වැනි ළාබාල යුවතියක් එවැනි ප්‍රාඥයකුගේ බිරියක බවට පත් වූ විට ගැටුම් ඇති වුණේ නැද්ද?නෑ. හැම විටම මම එතුමාගේ අදහසට ගරු කළා. මම එතුමාට සැලකුවේ දැඩි භක්තියකින්. සෙනෙහසින් වගේම ගෞරවයකින්. මගේ කැමැත්තට එතුමා කවදාවත් එරෙහි වුණේ නෑ. එතුමා තරම් කාරුණික හදවතක් ඇති පුද්ගලයෙක් තවමත් මට හමු වී නෑ. ඔහු ඒ තරම් මුදුයි. දයාබරයි.ඔහු ගෙන් ඔබ ලැබු පරිචය නාට්‍ය ක්ෂේත්‍රයට සීමා වුණා ද?නෑ. මගේ මුළු ජීවිතයම හැඩ ගැසුණේ ඔහු ගෙන් ලද පරිචයෙන්. නාට්‍යය ද, කලාව ද, කතාව ද හැසිරීම ද ඉවසීම ද රස වින්දනය ද ජීවිතාවබෝධය ද මේ සියල්ල පිළිබඳ මා ඔහු ගෙන් ලද පාඩම් ලෝකයේ කිසිදු විශ්වවිද්‍යාලයකින් ලැබිය හැකි වේයැයි මා සිතන්නේ නෑ. ස්වාමියකුට වඩා ඔහු මුනිවරයකු සේ හඳුන්වන්නට මා කැමතියි.ඔබේ දරුවන් ගැනත් කියන්න?ලොකු දුව කිසාගෝතමී සරච්චන්ද්‍ර. අපි ඇමෙරිකාවේ ඉන්න කාලේ ඈ උපන්නේ. දැන් ඈ විවාහ වෙලා ප්‍රංශයේ ශ්‍රී ලංකා තානාපති කාර්යාලයේ සේවය කරනවා. දෙවැනි දූ යසෝධරා. ඈ ඔස්ට්‍රේලියාවේ මෙල්බර්න් නුවර විශ්ව විද්‍යාලයක උසස් අධ්‍යාපනයෙහි නියැළෙනවා. ඈත් විවාහ වෙලා. දූ දරුවන් සිටිනවා. පුතා රංසි දීපංකර. ඔහු ඇමෙරිකාවේ ලොස් ඇන්ජලීස් නුවර උසස් අධ්‍යාපනය ලබමින් රැකියාවක නියැළෙනවා.දරුවන් තිදෙනාම දුරු රටවල. ඔබට තනිකමක් දැනෙන්නෙ නැද්ද?මා මුලින් කීවා වගේ එය දෛවය. අදටත් මගේ ලෝකයේ මුල් තැන හිමි වන්නේ දරුවන්ට. මගේ ආදරය එදා වගේමයි. ඒත් ඔවුන් කෙරෙහි දැඩි තෘෂ්ණාවෙන් බැඳීමක් නෑ. මට ජීවිතයේ සැබෑ සත්‍ය සොයා යන්නට මඟ පෙන්වූයේ මේ දරුවන්ගේ ඈත්වීමයි.එයින් අදහස් කළේ?නියම බෞද්ධයකු ලෙස ඇලීම් ගැලීම් බැඳීම්වලින් ක්‍රමයෙන් මිදී නිවන සොයා යන ගමනට පිවිසෙන්නට මඟ හෙළිකර දුන්නේ දරුවන්ගේ වෙන්වීමයි.සැබෑ බෞද්ධයකු කියන්නේ සිල් රෙදි පොරවාගෙන පන්සලේම ගත කිරීමට නොවෙයි. නියම බුදුදහම වටහා ගෙන ඇලීම් ගැලීම්වලින් දුරස් වී මාන්නය දුරු කරගෙන නිවැරැදිව ජීවත්වීම ජීවිතයේ සැබෑ අරුත විය යුතුයි.ඔබ දහම් ඉගෙන ගන්නේ?පොත පතින්. ජීවිතයේ මට හමු වූ හොඳම මිතුරා බුදුරජාණන් වහන්සේ. හොඳම මිතුරිය සමුද්‍රදේවී විද්‍යාලේ හිටපු අපේ විදුහල්පතිනිය අයිලින් සිරිවර්ධනය මහත්මිය. ඈ දැන් වසර එකොළහක පටන් මටත් ළදරු පන්තියේ පටන් අදටත් එකසේ ඇසුරු කරන මගේ මිතුරියන් කිහිප දෙනකුටත් දහම් කියා දෙනවා. බුදුන් වදාළ නියම බුදු දහම කුමක්දැයි ඇය අපට වටහා දෙනවා. දැන් මේ මොහොතේ මා සතු සියල්ල නැති වී ගියත් මට කිසිම දුකක් තෘෂ්ණාවක් නෑ. ඒ කාලේ මට මේ දහම ගැන වැටහීමක් තිබුණේ නෑ.මම දැන් යන ලෝකෙකට වැඩක් කරගෙන තිබෙනවා. යාංතමින් හරි නිවන් මඟේ දොරටුව වෙත පිවිසෙන්නට හැකි වන පරිදි පින් කරගන්නට හැකි ආත්මයක් ලැබෙන්නටයි මරණින් මතු මා ප්‍රාර්ථනා කරන්නේ.” ජීවිතය පිළිබඳ ගැඹුරු දහමක් පවසමින් ඈ අපෙන් සමුගත්තා.සාගරිකා දිසානායක ජයසිංහඡායාරූප - දුෂ්මන්ත මායාදුන්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>09</month>
      <day>09</day>
    </date>
    <link>http://www.silumina.lk/2012/09/09/_art.asp?fn=aj1209091</link>
    <topic>ඩිමෝ My Service  හඳුන්වා දෙයි</topic>
    <author/>
    <content>ඩිමෝ My Service  හඳුන්වා දෙයිඩීමෝ, My Mercedes-Benz. My Service  සංකල්පය යටතෙහි අලෙවියෙන් පසුද වෙළෙඳ නාමය වෙනුවෙන් පෙනී සිටීමේ සේවාව හඳුන්වා දුන්නේ ශ්‍රී ලංකාව තුළ තම අලෙවියෙන් පසු සේවාව තවත් ශක්තිමත් කරමිනි.ෆ‍්‍රෑන්ක්ෆර්ට් හි මෑතකදී පැවති ජාත්‍යන්තර මෝටර් රථ ප්‍රදර්ශනයේදී මර්සිඩීස් බෙන්ස් විසින් අලෙවියෙන් පසු වෙළෙඳ නාමය වෙනුවෙන් පෙනී සිටීමේ සේවාව එළි දක්වනු ලැබිණි.මෙම නව සේවාව හරහා පාරිභෝගිකයින්ට මර්සිඩීස් බෙන්ස් වෙළෙඳ නාමයේ ප්‍රමුඛ සේවා වන පෞද්ගලික මට්ටමේ සැලකිල්ල, විවිධ පාරිතෝෂිතයන් ආදී අලෙවියෙන් පසුවද ලැබෙන උසස් පාරිභෝගික පහසුකම් තවත් ශක්තිමත්ව ලබා ගත හැකිය.”පසුගිය දශක හත පුරාවට ශ්‍රී ලංකාවේ මර්සිඩීස් බෙන්ස් නියෝජිතයා ලෙස අප නිරන්තරයෙන්ම සේවා තත්ත්වයන් ඉහළ නැංවීමට හා පාරිභෝගිකයින්ගේ සියලුම ආකාරයේ පුද්ගල අවශ්‍යතා ඉටු කිරීම තෙක්ම පාරිභෝගික සේවාව වර්ධනය කිරීමට අප ක්‍රියා කරනවා.” යනුවෙන් ඩිමෝ හි සභාපති රංජිත් පණ්ඩිතගේ පැවසීය.”මර්සිඩීස් බෙන්ස්හිදී සේවාව, තත්ත්වය හා පාරිභෝගික සංතෘප්තිය යනාදිය ඉහළ ප්‍රමුඛතාවයක් ගන්නා අතර අන් සියල්ලට හිමි වන්නේ දෙවැනි ස්ථානයයි.”ලෙසින් මර්සිඩීස් බෙන්ස් මගී වාහන සාමාන්‍යාධිකාරී තරංග ගුණවර්ධන පැවසීය.ශ්‍රී ලංකා අලෙවිකරණ ආයතනය විසින් සංවිධානය කරන ලද ජාතික විකුණුම් සම්මේලන ප්‍රදානෝත්සවයේ දී (නැස්කෝ) මූල්‍ය සේවා අංශය සඳහා වූ සම්මාන නවයෙන් තුනක්ම දිනා ගැනීමට පීපල්ස් ලීසිං සමාගම සමත් විය.පීපල්ස් ලීසිං ගම්පහ ශාඛාවේ කළමනාකාර නන්දන වීරක්කොඩි මහතා Territorial Manager  අංශයේ ස්වර්ණ සම්මානය දිනා ගත් අතර නුගේගොඩ ශාඛාවේ ජ්‍යෙෂ්ඨ කළමනාකාර, වජිර රාමනායක මහතා ලෝකඩ සම්මානය හිමිකර ගත්තේය.වෝඩ් පෙදෙස ශාඛාවේ ඒ. එච්. ක්‍රිෂාන්ත මහතා ද Sales Executives and Sales Supervisors අංශයේ ස්වර්ණ සම්මානයෙන් පිදුම් ලැබීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>09</month>
      <day>09</day>
    </date>
    <link>http://www.silumina.lk/2012/09/09/_art.asp?fn=aj1209092</link>
    <topic>ඩයලොග් - ලාෆ්ස් NFC ඉන්ධන පතක්</topic>
    <author/>
    <content>ඩයලොග් - ලාෆ්ස් NFC ඉන්ධන පතක්කොළඹ ලෝක වෙළෙඳ මධ්‍යස්ථානයේ පිහිටි ලාෆ්ස් ශ්‍රවණාගාරයේ දී නව ඉන්ධන පත පිළිබඳව ලාෆ්ස් පෙට්‍රෝලියම් ලිමිටඩ් සමාගමේ ගනුදෙනුකරුවන් දැනුවත් කිරීමට පැවති සමුළුවේ දී ලාෆ්ස් හෝල්ඩින්ග් ලිමිටඩ් සමාගමේ සභාපති ඩබ්ලිව්. කේ. එච්. වෑගපිටිය මහතා අදහස් දක්වමින්. ඩයලොග් සමූහ ප්‍රධාන විධායක ආචාර්ය හාන්ස් විජේසූරිය, ලාෆ්ස් හෝල්ඩින්ග්ස් ලිමිටඩ් සමාගමේ ප්‍රධාන තොරතුරු නිලධාරී කනිෂ්ක වීරමුණ්ඩ, ලාෆ්ස් පෙට්‍රෝලියම් ලිමිටඩ් සමාගමේ ප්‍රධාන විධායක නිලධාරී මහේෂ් වීරසේන හා ඩයලොග් සමාගමේ නව ව්‍යාපාර සංවර්ධන හා ජංගම දුරකතන වාණිජ අංශයේ ජ්‍යෙෂ්ඨ සාමාන්‍යාධිකාරී ෆාරික් කාදර් මහත්වරු.සමාගම් විසින් සිය වාහනවලට පිරවුම් හල්වලින් ඉන්ධන මිලදී ගැනීමේදී අදාළ ගණන් හිලව් සඳහා සාම්ප්‍රදායික පොත් සටහන් තැබීම යොදා ගැනීම වෙනුවට පිරිවැය අඩුකරන නවීන තාක්ෂණයෙන් යුක්ත NFC  ඉන්ධන පතක් මඟින් ගෙවීමේ ක්‍රමය මෙරටට පළමු වරට ඩයලොග් සමාගම සමඟ එක්ව ලාෆ්ස් හෝල්ඩින්ග්ස් ලිමිටඩ් සමාගමට අනුබද්ධ ලාෆ්ස් පෙට්‍රෝලියම් ලිමිටඩ් සමාගම හඳුන්වා දෙයි.මෙම NFC  ඉන්දන පත මිලේනියම් ඉන්ෆොමේෂන් ටෙක්නොලොජීස් ලිමිටඩ් සමාගම හා ඇක්සස් ටෙලිකොම් ටෙක්නොලොජිස් ලිමිටඩ් සමාගම සමඟ එක්ව නිර්මාණය කර තිබෙන අතර මෙය මෙරට සමාගම්වල වාහන ඇණි නඩත්තුව හා ඒවාට ඉන්ධන මිලදී ගැනීමේදී කාර්යක්ෂමතාව ඉහළ දැමීමට හඳුන්වා දුන් ඉදිරි පියවරකි.“NFC  ඉන්ධන පත හඳුන්වා දීමේ දී ඩයලොග් විශේෂඥ දැනුම ලබාදී තිබෙන අතර NFC  තාක්ෂණය පදනම් කරගත් ගනුදෙනු සේවා සංවර්ධනය කිරීමට මෙයින් පදනමක් දමා තිබෙනවා.ඒ වගේම, “ස්පර්ශක” සමාගම් ඉන්ධන පතක් වෙළෙද පොළට හඳුන්වා දීමට ලාෆ්ස් සමාගම සමඟ සම්බන්ධ වීමට හැකි වීම අපිට ලැබුණු විශේෂ වරප්‍රසාදයක්” යනුවෙන් මේ පිළිබඳව අදහස් දක්වමින් ඩයලොග් ආසිආටා පී. එල්. සී. සමාගමේ සමූහ ප්‍රධාන විධායක ආචාර්ය හාන්ස් විජේසූරිය මහතා සඳහන් කළේය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>09</month>
      <day>09</day>
    </date>
    <link>http://www.silumina.lk/2012/09/09/_art.asp?fn=aj1209093</link>
    <topic>ට්‍රයම්ෆ් රන් සම්මාන දිනයි</topic>
    <author/>
    <content>ට්‍රයම්ෆ් රන් සම්මාන දිනයිශ්‍රී ලංකා අලෙවිකරණ ආයතනය විසින් සංවිධානය කරන ලද ජාතික අලෙවි සම්මේලන තිළිණ ප්‍රදානෝත්සවයේ (NASCO) මෝස්තර නිර්මාණ / ඇඟලුම් ප්‍රභේදයේ ජයග්‍රහණ හතරක් ම දිනාගත්තේ ට්‍රයම්ෆ් ආයතනය යි.මෝස්තර නිර්මාණ / ඇඟලුම් අංශය නියෝජනය කළ ට්‍රයම්ෆ් අලෙවිකරණ කණ්ඩායම “ඉදිරිපෙළ විකුණුම් නිලධාරී” සහ “අලෙවි විධායක” තරගවලින් තරග වදිමින් රන් සම්මානයක්, රිදී සම්මානයක් සහ ලෝකඩ සම්මාන දෙකක් දිනා ගැනීමට සමත් විය. විශිෂ්ටත්වයේ ප්‍රමුඛයා ලෙස තම හැකියා ඉදිරිපත් කරමින් අන් සියලු අලෙවි සංවිධාන අබිබවා අලෙවි විධායක තරගාවලිය වෙනුවෙන් පිරිනමන රන්, රිදී, ලෝකඩ සම්මාන තුනම හිමිකර ගැනීමට හැකියාව ලැබීම ට්‍රයම්ෆ් සමාගමේ අද්විතීය ජයග්‍රහණයක් විය.ට්‍රයම්ෆ් දිනවූ ජයග්‍රාහකයෝ වූයේ: අනුර බුද්ධික රන් සම්මානය (වසරේ හොඳම අලෙවි විධායක), ධනුෂ්ක ප්‍රදීප් රිදී සම්මානය, (වසරේ හොඳම අලෙවි විධායක) නදීකා නිල්මිණි මෙන්ඩිස් ලෝකඩ සම්මානය (වසරේ හොඳම අලෙවි විධායක) අසංක උපේන්ද්‍ර ලෝකඩ සම්මානය (වසරේ හොඳම ඉදිරිපෙළ විකුණුම් නිලධාරි)උසස් පෙළ ලියූ සහ සාමාන්‍ය පෙළ ලියන්නට සූදානම් වන සිසුන්ට වැදගත් වන සුවිශේෂී ඕස්ට්‍රේලියානු අධ්‍යාපනික ප්‍රදර්ශනයක් සැප්තැම්බර් 08 සහ 09 දෙදින පුරා කොළඹ ජයික් හිල්ටන් (හිල්ටන් රෙසිඩන්ස්) හිදී නොමිලයේ පැවැත්වේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>09</month>
      <day>09</day>
    </date>
    <link>http://www.silumina.lk/2012/09/09/_art.asp?fn=aj1209094</link>
    <topic>බ්‍රැන්ඩික්ස් සාමාජිකාවන්ගේ කුසලතා නංවන ගැප් වැඩසටහන ඇරැඹෙයි</topic>
    <author>ඡායාරූප - ෂෙල්ටන් විදිසිංහ පිළියන්දල විශේෂ</author>
    <content>බ්‍රැන්ඩික්ස් සාමාජිකාවන්ගේ කුසලතා නංවන ගැප් වැඩසටහන ඇරැඹෙයිගැප් ජාත්‍යන්තර සමාගමේ පුහුණු කිරීමේ වැඩසටහනක්ඇඟලුම් ක්ෂේත්‍රයේ නිරත කාන්තාවන්ගේ පුද්ගල සහ වෘත්තීය හැකියාවන් දියුණු කිරීමට ගැප් ජාත්‍යන්තර සමාගම විසින් නිර්මාණය කර ඇති පුහුණු වැඩසටහන තම සමූහයේ සාමාජිකාවන්ට ලබා දීමට බ්‍රැන්ඩික්ස් සමූහය සැලැසුම් කර ඇත.‘P. A. C. E’ නම් වූ එම වැඩසටහනින් උත්සාහ ගනු ලබන්නේ ගැප් සන්නාමය සඳහා ඇඟලුම් නිෂ්පාදනය කරනු ලබන කර්මාන්ත ශාලාවල සේවිකාවන්ගේ ජීවන සහ වෘත්තීය කුසලතා වර්ධනය කරමින් ඔවුන් තුළ ධනාත්මක ආකල්ප ගොඩ නැංවීමය.මෙම වැඩසටහන මඟින් සේවිකාවන්ගේ මූලික කුසලතා වර්ධනයට අවස්ථාව ලබාදීම සහ තම රාජකාරි පරිසරයේ දී මෙන්ම ඉන් පරිබාහිර ජීවිතයට අවශ්‍ය කරන තාක්ෂණික පුහුණුව සහ සහාය ද ලබා දීම සිදු කෙරේ. ගැප් හි සමාජ සහ ප්‍රජා ආයෝජන අංශයේ අධ්‍යක්ෂිකා අයිරා පුෂ්පදේවී මහත්මිය පැවසුවේ “බ්‍රැන්ඩික්ස් හි ලාංකේය සේවිකාවන් සඳහා මෙම වැඩසටහන තෝරා ගනිමින් එය ව්‍යාප්ත කිරීමට තීරණය කිරිම පිළිබඳව අපි බෙහෙවින් සතුටට පත් වෙනවා. බ්‍රැන්ඩික්ස් වැනි නිෂ්පාදන සමාගම් තම සේවක පුහුණු කටයුතු සඳහා මෙම ව්‍යාපෘතිය අන්තර්ග්‍රහණය කරමින් දැක්වූ කැපවීම ‘P. A. C. E’ වැඩසටහනෙහි සාර්ථකත්වයට ඉවහල් වී තිබෙනවා” යනුවෙනි.සෙන්ට්‍රල් ඉන්ඩ්‍රස්ට්‍රියල් සමාගමේ නැෂනල් පී වී සී සහ උපාංග මහරගම, කොට්ටාව, නුගේගොඩ, හෝමාගම, කිරිවත්තුඩුව, දෙහිවල, වැල්ලවත්ත, බම්බලපිටිය, කොල්ලුපිටිය හා කිරුළපන ප්‍රදේශවලට බෙදා හැරීමේ අලෙවි සලක් පිළියන්දල, මඩපාත මාර්ගයේ කොටගෙදර හංදියේ දී පසුගියදා විවෘත කැරිණි. සමාගමේ අධ්‍යක්ෂ ප්‍රධාන විධායක නිව්ටන් වික්‍රමසූරිය, අලෙවි කළමනාකාර සපුමල් බී. හේරත් වෙළෙඳ කළමනාකාර මංජුල රත්නායක, සහකාර අලෙවි කළමනාකාර රවී ජෝෂප්, ප්‍රාදේශීය අලෙවි කළමනාකාර කුෂන්ත හර්ශලාල් සහකාර සන්නම් කළමනාකාර සේනක ජයසිංහ මූල්‍ය කළමනාකරු ආර්. මෝසස්, අලෙවි ප්‍රවර්ධන නිලධාරී කිතුල්වත්ත සහ බෙදා හැරීම් නියෝජිතවරිය වන වසන්ති මනෝහරි යන මහත්ම මහත්මීන් බෙදා හැරීම් මධ්‍යස්ථානය විවෘත කිරීමෙන් පසුව.ඡායාරූප - ෂෙල්ටන් විදිසිංහ පිළියන්දල විශේෂකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>09</month>
      <day>09</day>
    </date>
    <link>http://www.silumina.lk/2012/09/09/_art.asp?fn=aj1209095</link>
    <topic>ජගත් අලෙවි නිලධාරීන්ගේ සමුළුවේ දී මන්චි දෙවැනි වරටත් සම්මාන දිනයි</topic>
    <author/>
    <content>ජගත් අලෙවි නිලධාරීන්ගේ සමුළුවේ දී මන්චි දෙවැනි වරටත් සම්මාන දිනයිසිලෝන් බිස්කට්ස් හි ප්‍රමුඛම වෙළෙඳ නාමය වන මන්චි, පසුගියදා සිංගප්පූරුවේ පාර්ක් රෝයල් හිදී පැවැති 2012 ප්‍රධාන අලෙවි නිලධාරීන්ගේ සමුළුවේ දී ආසියාවේ විශිෂ්ටතම සේව්‍ය වෙළෙඳ නාමය සම්මානයෙන් අඛණ්ඩව දෙවන වරටත් පිදුම් ලැබීය.පසුගිය වසරේ පැවති සම්මාන උලෙළේ දී ද මන්චි වෙත මෙම සම්මානය හිමි වූ අතර සේවාදායක ලෙස මන්චි දක්වන විශිෂ්ටත්වය මෙම සම්මානය දෙවන වරටත් අඛණ්ඩව හිමි වීම මඟින් සනාථ වේ. මානව සම්පත් සංවර්ධනයේ දී විශිෂ්ටත්වය, නව්‍යකරණය ඔස්සේ අනාගත නායකයින් බිහි කිරීමට මන්චි දක්වන සුවිශේෂ දායකත්වය අගය කරමින් සම්මානය හිමි වී තිබේ.මේ වන විට මන්චි රටවල් 40 කට අධික සංඛ්‍යාවකට අපනයනය කෙරෙන අතර ආයතනික සමාජ සත්කාර වැඩසටහන් ඔස්සේ මෙරට අධ්‍යාපනය, ග්‍රාමීය යටිතල පහසුකම් නැංවීම, ක්‍රීඩාව හා කලාව යන ක්ෂේත්‍ර සඳහා සුවිශේෂ සේවාවක් සිදු කරයි.මන්චි අලෙවි සාමාන්‍යාධිකාරිනී තේජා පීරිස් මහත්මිය කියා සිටියේ සමාගමේ වටිනාම සම්පත් වන්නේ සිය සේවක පිරිස බවයි. උසස් ප්‍රමිතියේ හා රසගුණ පිරුණු බිස්කට් ලබාදීමේ පෙරළියක් කළ මන්චි තවදුරටත් ඒ වෙනුවෙන් පෙරමුණ ගන්නා බව ද ඒ මහත්මිය කියයි.ලංකාවේ කාන්තාවන්ගේ භූමිකාව හඳුනා ගනිමින් කොමර්ෂල් බැංකුව සුවිශේෂී වරප්‍රසාද සහිත කාන්තා ඉතුරුම් ගිණුමක් හඳුන්වා දී ඇත.‘අනගි’ නමින් හැඳින්වෙන මෙම කාන්තා ඉතුරුම් ගිණුමෙන් සාමාන්‍ය ඉතුරුම් ගිණුමකට වඩා ඉහළ පොළියක්, රන් ණය සඳහා සහනදායී පොළී අනුපාතිකයක් සහ කොමර්ෂල් බැංකුවේ ෂොපිං ඩෙබිට් කාඩ්පත් වැනි ප්‍රතිලාභ ද ලබා දෙන බව බැංකුව පවසයි.‘අනගි’ කාන්තා ඉතුරුම් ගිණුම රුපියල් 1000 ක අවම තැන්පතුවකින් ඇරැඹිය හැකි අතර ගිණුම සඳහා නව්‍යකරණය වූ පාස් පොතක් හෝ ඉතුරුම් මත පදනම් වූ බැංකු ප්‍රකාශයන් ගිණුම් හිමිකාරියගේ කැමැත්ත අනුව තෝරා ගත හැකිය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>09</month>
      <day>09</day>
    </date>
    <link>http://www.silumina.lk/2012/09/09/_art.asp?fn=aj1209096</link>
    <topic>ආසියා කලාපයේ එටිසලාට් ආදායම සියයට 10 කින් නඟී</topic>
    <author/>
    <content>ආසියා කලාපයේ එටිසලාට් ආදායම සියයට 10 කින් නඟීඅබුඩාබි රාජ්‍යය මූලස්ථානය කරගනිමින් ලොව පුරා සන්නිවේදන සේවා සපයන එටිසලාට් සමූහය පසුගිය කාර්තුව සඳහා ශුද්ධ ලාභය 17% කින් වර්ධනය කරගන්නට සමත්ව තිබේ. සම්පූර්ණ ආදායම ශ්‍රී ලංකා මුදලින් රුපියල් බිලියන 296.5 කට ආසන්න වේ. වැඩිදියුණු කරන ලද ජාලය, දත්ත වර්ධනයට නව්‍යකරණ සේවා හඳුන්වා දීම සහ ජාත්‍යන්තර මෙහෙයුම් ආදායම් 14 න් වර්ධනය වීම මෙවන් සාර්ථක ප්‍රතිඵලයක් ලබාගැනීම සඳහා හේතු පාදක වී තිබේ.2012 වසරේ දෙවන කාර්තුව තුළ එටිසලාට් eLife සේවාව ග්‍රාහකයන් 450,000 ඉක්මවා ගිය අතර ජාත්‍යන්තර ග්‍රාහක සංඛ්‍යාව මිලියන 172 ඉක්මවා යන ලදී. රටවල් 16 ක මෙහෙයුම් කටයුතු සිදුකරන එටිසලාට් පෙර වසරේ ඒකාබද්ධ ජාත්‍යන්තර ආදායමට 26% ක දායකත්වයක් ලබා දුන් අතර මෙවර එය 28% ක් දක්වා වර්ධනය වී තිබේ. මෙම ආදායම් වර්ධනය එටිසලාට් ව්‍යාපාරික කටයුතු සිදුකරන සෑම රටකදීම දැකගත හැකි වීම සුවිශේෂි වේ. මොබයිල් ඩේටා අංශයෙහි වර්ධනය සහ පාරිභෝගික විශ්වාසය යන කාරණා මෙම ආදායම් වර්ධනයට හේතු වශයෙන් දැක්විය හැකි වේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>09</month>
      <day>09</day>
    </date>
    <link>http://www.silumina.lk/2012/09/09/_art.asp?fn=aj1209097</link>
    <topic>ක්වොන්ටම් වෙළෙඳනාම තානාපතිනි අනර්කලී</topic>
    <author/>
    <content>ක්වොන්ටම් වෙළෙඳනාම තානාපතිනි අනර්කලීක්වොන්ටම් ෆිට්නස් සිය නවතම නිෂ්පාදන මාලාවේ නවාංගයන් වන Nordic Track සහ PRO-FORM හඳුන්වා දුන්නේ අනර්කලී ආකර්ෂා සිය වෙළෙඳ නාම තානාපතිනිය ලෙසින් පත්කරමිනි.ක්වන්ටම් ෆිට්නස් මෙම නවතම කටයුත්තේදී ඇමෙරිකා එක්සත් ජනපදයෙහි ප්‍රමුඛ පෙළේ නාමයක් දිනා ඇති, 1977 සිට ශරීර සුවතා ක්ෂේත්‍රයේ නව්‍යකරණයන් අතරේ ඉදිරියේ සිටිනා ICON හෙල්ත් ඇන්ඩ් ෆිට්නස් සමාගම සමඟින් එක්වී සිටී. Nordic Track සහ PRO-FORM  ලොව ප්‍රකට ගෞරවාන්විත නාමයක් වන අතර ඒවා ශ්‍රී ලාංකේය වෙළෙඳපොළේ ද ඉදිරියෙන් සිටී.එම වර්ණවත් උළෙලේදී ක්වන්ටොම් ෆිට්නස් හි කළමනාකාර අධ්‍යක්ෂ නොමාල් විජයරත්න විසින් අනර්කලී ආකර්ෂා වෙත වෙළෙඳ නාම තානාපති ගිවිසුම භාර දෙන ලද්දේ ඇයව අලංකාර වේදිකාව මත්තට කැඳවමිනි.“ලංකාව පුරා විවිධ ප්‍රජාවන් අතරට ගිය නිෂ්පාදන මාලාවක වෙළෙඳ නාම තානාපතිනිය වීම පිළිබඳව මට ඇත්තෙන්ම ඉතාම සතුටුයි. මා මෙය මිනිසුන්ව දැනුවත් කිරීමට අවස්ථාවක් කරගැන්මට හා මගේ නිරෝගී බවේ රහස් ද ඔවුන් හා බෙදා ගන්නට බලාපොරොත්තු වෙනවා” යනුවෙන් අනර්කලි කියයි.“Nordic Track, ශරීර සුවතා උපකරණ අතර ප්‍රමුඛයා ලෙසින් දක්වන්නට පුළුවන්. මෙය ශ්‍රී ලංකාව තුළ එළිදැක්වීමට ලැබීම පිළිබඳව සහ අනර්කලී ආකර්ෂා අපගේ වෙළෙඳ නාම තානාපතිනිය ලෙස හඳුන්වා දෙමින් මෙම නිෂ්පාදනයේ තත්ත්වය සහ උසස් බව පෙන්වීමට ලැබීම පිළිබඳව අප සැබැවින්ම ආඩම්බර වෙනවා” ක්වන්ටොම් ෆිට්නස් හි කළමනාකාර අධ්‍යක්ෂ නොමාල් විජයරත්න පවසා සිටියේය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>09</month>
      <day>09</day>
    </date>
    <link>http://www.silumina.lk/2012/09/09/_art.asp?fn=aj1209098</link>
    <topic>දිවා නුවණක්කාරියෝ තේරෙති</topic>
    <author/>
    <content>දිවා නුවණක්කාරියෝ තේරෙතිදිවා ඩිටර්ජන්ට් පවුඩර් මගින් පවත්වනු ලබන දිවා නුවණක්කාරියන්ට ඉඩමක් වැඩසටහනේ පළමු අදියරේ දිනුම් ඇඳීමේදී කොළඹට නුදුරින් ඉඩමක් දිනා ගැනීමට ගාල්ල මයිටිපේ පදිංචි කඩුවනගේ සුනීතා මහත්මියට වාසනාව හිමිවිය. අදියර තුනකින් සමන්විත දිනුම් ඇඳීමේ පළමු අදියර පසුගිය කොළඹ 02 බේබෲක් පෙදෙසේ පිහිටි හේමාස් ප්‍රධාන කාර්යාලයේදී සිදු කෙරිණි.ඒ අනුව දෙවැනි ත්‍යාගය ලෙස පිරිනමනු ලබන ස්කූටි පෙප්ට් වර්ගයේ යතුරු පැදි දිනා ගැනීමට මීගොඩ පදිංචි ජී.ජී. නයනා පුෂ්පකුමාරි, මහරගම පදිංචි නිරෝමි ප්‍රනාන්දු හා අනුරාධපුර සෙප්පුකුලම පදිංචි එච්.ඒ. පාරමී විශාඛා පෙරේරා යන තිදෙනාට හැකියාව ලැබිණි. ඊට අමතරව මෙම දිනුම් ඇදීමේදී පිරිනමනු ලබන රෙදිසෝදන යන්ත්‍ර ආඬිඅම්බලම පදිංචි සන්ධ්‍යා අබේසේකර, කුලියාපිටිය ප්‍රදේශයේ පදිංචි එස්.පී.ටී. ජයතිස්ස හා රක්වානේ පදිංචි එච්.ඒ. උදේනි තක්ෂිලා විසින් දිනාගන්නා ලදී.සිව්වැනි ත්‍යාගය ලෙස පිරිනමනු ලබන ශීතකරණ 3 ක් වඳුරඹ පදිංචි එස්.පී. ලියනගම, මාතලේ පදිංචි ඊ.එම්. තිලකානි ඒකනායක හා හම්බන්තොට පදිංචි එම්.ඒ. තමරා කුමාරි යන තිදෙනාට හිමිවිය. මේ සියලු ත්‍යාගවලට අමතරව තවත් ජයග්‍රාහකයින් 20 දෙනෙකුට රුපියල් දෙදහස් පන්සියය (2500) බැගින් මුදල් වවුචර පිරිනැමීමද දිවා නුවණක්කාරියන්ට ඉඩමක් දිනුම් ඇදීමේදී සිදු විය.කැලණි කේබල්ස් සමාගම, ගෘහස්ථ වයර් තොගයක් පසුගියදා ඕස්ට්‍රේලියාවට අපනයනය කෙරුණි. එරට ඉදිකිරීම් ක්ෂේත්‍රයේ දැවැන්ත විදුලි කොන්ත්‍රාත් සමාගමක් වෙත එම වයර් තොගය අපනයනය කෙරුණේ, කැලණි කේබල්ස් සමාගමේ අපනයන වෙළෙඳපොළ ග්‍රහණය කර ගැනීමේ ව්‍යාපෘතියේ තවත් පියවරක් ලෙසිනි.එය ශ්‍රී ලංකාවේ වයර් නිෂ්පාදන සමාගමක් ඕස්ට්‍රේලියානු ගෘහස්ථ වයර් වෙළෙඳ පොළ අත්පත් කරගත් පළමු අවස්ථාව ද වේ.කැලණි කේබල්ස් දැනටමත් ජපානය, ඉන්දියාව, අපි‍්‍රකානු රටවල්, බංග්ලාදේශය හා මාලදිවයින යන රටවල් වෙත තම සමාගමේ විවිධ වයර් වර්ග අපනයනය කරන අතර, එමඟින් ලැබෙන විදේශ විනිමය කැලණි කේබල්ස් සමාගමේ සමස්ත ආදායමෙන් 15% ක් ඉක්මවයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>09</month>
      <day>09</day>
    </date>
    <link>http://www.silumina.lk/2012/09/09/_art.asp?fn=aj1209099</link>
    <topic>ජෝන් කීල්ස් ඔෆිස් ඔටෝමේෂන් සමාගමට දියමන්ති සම්මානය</topic>
    <author/>
    <content>ජෝන් කීල්ස් ඔෆිස් ඔටෝමේෂන් සමාගමට දියමන්ති සම්මානයජෝන් කීල්ස් ඔෆිස් ඔටෝමේෂන් වෙත ටොෂීබා සිංගප්පූරුව විසින් වාර්ෂික සංවිධානය කරන සම්මාන උලෙළේදී අඛණ්ඩව දෙවන වරටත් දියමන්ති සම්මානය හිමිවිය.එම සම්මානය හිමි වූයේ සමස්ත විකුණුම් හා වර්ණවත් විකුණුම් වර්ධනය වෙනුවෙන් වූ Toshiba E – Studio Multifunction Copiers in Area 2සඳහායි. ආසියාව, අග්නිදිග ආසියාව හා මැදපෙරදිග කලාපවල ටෝෂිබා අලෙවි නියෝජිතයන් වෙනුවෙන් මෙම සම්මාන උලෙළ වාර්ෂිකව සංවිධානය කරයි.සමාගමේ ප්‍රධාන විධායක නිලධාරි ජනෝදා තොරදෙණිය මහතා කියන්නේ “ටොෂිබා බහුකාර්ය කොපියර් සඳහා ශ්‍රී ලංකාවේ බලයලත් නියෝජිතයා ලෙස අප සමාගම උතුරු නැගෙනහිර ඇතුළුව දිවයිනේ විවිධ ප්‍රදේශවල විකුණුම් වර්ධනයක් අත්කරගෙන ඇති බවයි. පාරිභෝගිකයන්ගේ අවශ්‍යතා ඉක්මවා ගිය උසස් සේවාවක් සැපයීමට තම සමාගමේ අරමුණ බවද ඔහු පෙන්වා දුන්නේය.කඳුරට කුඩ සමූහ ව්‍යාපාරයේ නවතම ප්‍රදර්ශනාගාරය කොළඹ පිටකොටුව ප්‍රධාන වීදියේ 267; දරන ස්ථානයේ දී පසුගියදා විවෘත විය.ජාත්‍යන්තර ප්‍රමිතියට අනුව නිපදවූ තත්ත්වයෙන් උසස් කඳුරට කුඩ, මදුරු දැල්, වැහි කබා, කඳුරට මේස්, යට ඇඳුම් ආදි කඳුරට නාමය යටතේ එන සියලුම නිෂ්පාදන වෙළෙඳ පොළේ මිලට වඩා අඩු මුදලකට මිලදී ගැනීමට මෙහිදී පාරිභෝගික ජනතාවට ඉඩකඩ සලසා දී ඇත. සභාපති එම්. ටී. එම්. නෞෂාඩ් කළමනාකාර අධ්‍යක්ෂ එම්. ටී. එම්. නෞෆල් මහත්වරුන් අතින් ප්‍රදර්ශනාගාරය විවෘත කළ අවස්ථාව.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>09</month>
      <day>09</day>
    </date>
    <link>http://www.silumina.lk/2012/09/09/_art.asp?fn=aj12090910</link>
    <topic>වෙළෙඳ පොළ ඉහළ යයි ගනුදෙනු වැඩි වෙයි</topic>
    <author>තාරක වික්‍රමසේකර</author>
    <content>වෙළෙඳ පොළ ඉහළ යයි ගනුදෙනු වැඩි වෙයිසතිය ආරම්භයේ දී කොටස් වෙළෙඳ පොළ යළි ඉහළ ගියේය. පෙර සතියේ 13893 ක් වූ ගනුදෙනු සංඛ්‍යාව සඳුදා (03) 19740 ක් දක්වා ඉහළ ගියේය. සඳුදා දින වැඩිම කොටස් සංඛ්‍යාවක් අලෙවි වූයේ ඊ චැනලින් සමාගමේය.අලෙවි වූ කොටස් ගණන 31368812 කි. දිනයේ මිලියනය ඉක්මවා කොටස් අලෙවි වූ සෙසු සමාගම් ගණන 16 ක් දක්වා ඉහළ ගොස් තිබුණි. බ්ලු ඩයමන්ඩ්, එන්වි රිසෝසස්, එක්ස්පෝලංකා, මුලර්ස්, නේෂන් ලංකා, පෑන් ඒෂියන් පවර්, රිචඩ් පීරිස්, සෙලාන් ඩෙව්ට්ස්, අමානා ටකාෆුල්, ඒෂියා ඇසට්, බ්‍රවුන්ස් ඉන්වෙස්ට්මන්ට්, සිට්රස් කල්පිටිය, ෆී‍්‍ර ලංකා, ලංකා ඔරික්ස් ෆිනෑන්ස්, රේණුකා ඇගි‍්‍ර, ටෙස් ඇග්‍රෝ, වැලිබල් වන් සමාගම් ඒ අතර විය.රේණුකා සිටි හොටෙල් කොටසක් රුපියල් 221 සිට රුපියල් 240.00 ක් දක්වා ඉහළ යාම දිනයේ කැපී පෙනෙන මිල ඉහළ යාම විය. මිල ඉහළ ගියේ රුපියල් 19 කිනි.මිල පහළ යාම් අතුරින් එන් ඩී බී කැපිටල් (පෙර දිනට සාපේක්ෂව රුපියල් 19 කින් පහළට) හා නෙස්ට්ලේ (පෙර දිනට සාපේක්ෂව රුපියල් 11.00 කින් පහළට) කැපී පෙනුණි.පසු දින එනම් 4 වැනිදා අඟහරුවාදා වෙළෙඳ පොළ යළිත් ඉහළ ගියේය. ඒ ගනුදෙනු සංඛ්‍යාව 24270 ක් දක්වා ඉහළ යමිනි. දිනයේ වැඩිම කොටස් සංඛ්‍යාවක් අලෙවි වූයේ එස් එම් බී ලීසිං (ඡන්ද බලය රහිත) සමාගමේය. අලෙවි වූ කොටස් ගණන 30209818 කි. ෆී‍්‍ර ලංකා සමාගමේ ද කොටස් සංඛ්‍යාව 27983083 ක් අලෙවි විය. ඊ චැනලින් කොටස් 12126217 ක් අලෙවි විය.දිනයේ මිලියනය ඉක්මවා අලෙවි වූ සෙසු සමාගම් ගණන 19 කි. මිලියනය ඉක්මවා කොටස් අලෙවි වූ සමාගම් අතර බ්ලු ඩයමන්ඩ්, ඩයලොග්, එක්ස්ෆෝ ලංකා, ලක්ෂපාන, මල්වත්ත මුලර්ස්, නේෂන් ලංකා (WC - 2013) පෑන් එෂියන් පවර්, පී සී හවුස්, පිරමල් ග්ලාස්, අමානා ටකාෆුල්, ඒෂියා ඇසට්, බේරුවල රිසෝට්, මාරවිල රිසෝට්, රයිගම් සෝල්ට්, සියෙරා කේබල්ස්, ටෙස් ඇග්‍රෝ සමාගම් විය.මිල ඉහළ යාම් අතුරින් කැපී පෙනුණේ සෙරන්ඩිබ් ලෑන්ඩ් සමාගමයි. පෙර දින රුපියල් 1790.00 කට අලෙවි වූ සමාගමේ කොටසක මිල එදින රුපියල් 2017.50 ක් දක්වා රුපියල් 227.50 කින් ඉහළ ගොස් තිබුණි. වරෙක එහි මිල රුපියල් 2099 ක් දක්වා ම ඉහළ ගොස් තිබුණි. ඉන්ඩස්ට්‍රියල් ඒ එස් පී එච් පෙර දිනට සාපේක්ෂව රුපියල් 28.10 කින් ද ඩිමෝ පෙර දිනට සාපේක්ෂව රුපියල් 20.30 කින් ද ඉහළ ගියේය.පෙර සතිය අවසානයේ සමස්ත කොටස් මිල දර්ශකය ඒකක 5180.15 ක් වූ නමුත් සතිය ආරම්භක සඳුදා එය ඒකක 5290.99 ක් දක්වා ඉහළ ගියේය. අඟහරුවාදා එය 5327.22 ක් දක්වා ඉහළ ගියේය. මිලංකා මිල දර්ශකය පෙර සතිය අවසානයේ ඒකක 4811.99 ක් වූ නමුත් ආරම්භක සඳුදා එය 4904.53 දක්වා ඉහළ ගියේය. අඟහරුවාදා එය ඒකක 4978.43 ක් ලෙස දැක්විණි.බදාදා දින එස් එම් බී ලීසිං (ඡන්ද බලය රහිත) කොටස් 28970671 ක් අලෙවි විය. එමෙන්ම ෆී‍්‍ර ලංකා කොටස් 27500211 ක් අලෙවි වීම ද දිනයේ කැපී පෙනුණි. ගනුදෙනු සංඛ්‍යාව පෙර දිනට සාපේක්ෂව අඩු විය. එම සංඛ්‍යාව දැක්වුණේ 18138 ක් ලෙසිනි. එහෙත් මිලංකා මිල දර්ශකය ඒකක 4970.73 ක් දක්වාත් සමස්ත කොටස් මිල දර්ශකය ඒකක 5372.13 ක් දක්වාත් ඉහළ ගියේය.දිනයේ මිලියනය ඉක්මවා කොටස් අලෙවි වූ මුළු සමාගම් ගණන 21 කි.ජේ. එල්. මොරිසන් සතිස් ඇන්ඩ් ජෝන්ස් (සිලොන්) පී එල් සී සමාගම කොටසක් රුපියල් 2.00 බැගින් ලාභාංශ ගෙවනු ලබන බවට නිවේදනය කර තිබුණි.ශ්‍රී ලංකා සුරැකුම් පත් හා විනිමය කොමිසමේ සිදුවූ නව පත් කිරීම් සමඟ වෙළෙඳපොළ ඉහළ යන බවක් පෙනෙන්නට ඇති බව තැරැව්කාර සමාගම් පවසයි. මේ තත්ත්වය දිගටම පවත්වාගෙන ගියහොත් මෙරට වෙළෙඳ පොළ ස්ථාවර මට්ටමකට පවත්වා ගැනීමට හැකි වනු ඇත.තාරක වික්‍රමසේකරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>09</month>
      <day>16</day>
    </date>
    <link>http://www.silumina.lk/2012/09/16/_art.asp?fn=aa1209161</link>
    <topic>මහ ඇමැති පත්කිරීම හෙට හෝ අනිද්දා</topic>
    <author>සුනිල් දයා අල්විස්</author>
    <content>සුනිල් දයා අල්විස්උතුරුමැද, සබරගමුව සහ නැඟෙනහිර පළාත් සභා සඳහා නව මහ ඇමැතිවරුන් පත්කිරීම හෙට (17) හෝ අනිද්දා (18) හෝ සිදු කැරෙන බව එක්සත් ජනතා නිදහස් සන්ධානයේ මහ ලේකම් ඇමැති සුසිල් ප්‍රේමජයන්ත මහතා සිළුමිණට පැවසීය.නැඟෙනහිර පළාත් සභාව සඳහා එක්සත් ජනතා නිදහස් සන්ධානය, ශ්‍රී ලංකා මුස්ලිම් කොංග්‍රසය සහ ජාතික නිදහස් පෙරමුණ ඒකාබද්ධව පාලනය ස්ථාපිත කරන බවත් හෙතෙම තවදුරටත් කීය.මේ සම්බන්ධ මූලික සාකච්ඡා පැවැත්වී ඇති බවත් පළාත් සභා තුන සඳහා මහ ඇමැතිවරුන් සහ ඇමැති මණ්ඩල පත්කිරීම සම්බන්ධයෙන් ගැටලුවක් නැති බවත් ඇමැතිවරයා පෙන්වාදුන්නේය.මේ පළාත් සභා සඳහා තේරී පත්වූ මන්ත්‍රීවරුන් ගේ නාම ලේඛනය ගැසට් පත්‍රයක් මඟින් ප්‍රකාශයට පත්වූ වහාම අදාළ පළාත් සභාවල පාලනය ස්ථාපිත කිරීමට එක්සත් ජනතා නිදහස් සන්ධානය නොපමාව ක්‍රියාත්මක වන බවත් ඒ අනුව ලබන 17 – 18 යන දෙදින නව මහ ඇමැතිවරුන් නම් කිරීමට හැකිවනු ඇති බවටත් හෙතෙම විශ්වාසය පළ කෙළේය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>09</month>
      <day>16</day>
    </date>
    <link>http://www.silumina.lk/2012/09/16/_art.asp?fn=aa1209162</link>
    <topic>සරසවි ආචාර්යවරුන්ගේ වර්ජනය: රතු ඉර පැන යෑමක්</topic>
    <author>සුභාෂිණි ජයරත්න</author>
    <content>සුභාෂිණි ජයරත්නවිශ්ව විද්‍යාල ආචාර්යවරුන්ගේ වැටුප් ප්‍රශ්නය පිටුපස සමස්ත උසස් අධ්‍යාපනයම අවුල් කිරීමේ රහස් වැඩපිළිවෙළක් ක්‍රියාත්මක වන්නේ යැයි කැලණිය විශ්ව විද්‍යාලයේ ආර්ථික විද්‍යා අධ්‍යයන අංශයේ අංශාධිපති ආචාර්ය අජිත් දිසානායක මහතා පවසයි. වැඩිදුරටත් අදහස් දැක්වූ ආචාර්ය දිසානායක මහතා පැවැසූයේ ආචාර්ය සංගමය විසින් ඉල්ලා තිබු ඉල්ලීම් 6 න් 5 කටම මේ වන විට රජය කැමැත්ත ලබා දී ඇති බවයි.යුනෙස්කෝ ප්‍රඥප්තියට අනුව රජය විසින් අධ්‍යාපනයට වැය කළ යුතු යැයි ඔවුන් සඳහන් කරන දළ දේශීය ආදායමෙන් සියයට 6 රජය දැනටමත් ක්‍රමිකව වැඩි කරමින් යන අතර, වැටුප් වැඩිවීම ද ඉදිරි අයවැයෙන් සාකච්ඡා කිරීමට රජය පොරොන්දු වී ඇති හෙයින් විශ්ව විද්‍යාල සිසුන්ගේ අධ්‍යාපනය විනාශ කිරීමට නොදී වර්ජනයෙන් ඉවත්වන්නැයි ඔහු ඉල්ලීමක් කරයි.මේ වෘත්තිය සංගම්වල මෙලෙස වර්ජන ව්‍යාපාර දියත් කරන්නටත් රැලි සංවිධානය කරන්නටත් මෙන්ම සියයට 6 සලකුණු සහිත ටී ෂර්ට් ලබා දෙන්නටත් ඔවුන්ට මූල්‍යමය ශක්තියක් නොමැති බවයි. එසේ ඔවුන් ඒ සඳහා පොලඹවන්නට කිසියම් පිරිසක් පිටුපස සිට මූල්‍යමය හා දේශපාලන ශක්තියක් ලබා දෙන බවත් හෙතෙම වැඩිදුරටත් පැවැසීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>09</month>
      <day>16</day>
    </date>
    <link>http://www.silumina.lk/2012/09/16/_art.asp?fn=aa1209163</link>
    <topic>ලෝක වෙළෙඳපොළේ සහල් මිල ඉහළ යෑමේ අවදානමක්</topic>
    <author>අරුණි මුතුමලී</author>
    <content>අරුණි මුතුමලීලෝක වෙළෙඳපොළේ සහල් මෙට්‍රික් ටොන් එකක මිල ඩොලර් 1000 දක්වා ඉහළ යෑමේ අවදානමක් මතුවීමත් සමඟම 2008 වසරේ මෙන් ආහාර අර්බුදයක් ඇතිවීම වළක්වා ගැනීම සඳහා ලෝක බලවතුන්ගේ අවධානය යොමු වී ඇත. සිංගප්පූරුවේ නැන්ග් යැන්ග් තාක්ෂණ විශ්ව විද්‍යාලය විසින් නිකුත් කරන ලද වාර්තාවකට අනුව ප්‍රායෝගික ක්‍රියාමාර්ග මඟින් මේ අවදානම වළක්වාගත යුතු බවට යෝජනා වී ඇත.එසේම ලෝකයේ සහල් වෙළෙඳපොළේ ප්‍රමුඛයකු වන තායිලන්තය සිය ධාන්‍ය ලබා ගන්නේ වෙළෙඳපොළ මිලට වඩා සියයට 50 ක ඉහළ මිලකට වන අතර ලබන වසරේ දී එරට නිෂ්පාදනයෙන් සියයට 80 ක් තායි රජය විසින් මිල දී ගැනීමට ද සූදානම් බවත් වාර්තා වේ.ඉන්දීය රජය සිය දේශීය නිෂ්පාදනයෙන් තුනෙන් එකක් මිලදී ගෙන සහනදායි මිලට දුප්පත් ජනතාවට ලබාදීමට තීරණය කර ඇති අතර ඉන්දුනිසියාව හා පිලිපීනය සහල් ආනයනය දැඩි ලෙස පාලනය කර ඇති බව ද වාර්තාව පෙන්වා දෙයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>09</month>
      <day>16</day>
    </date>
    <link>http://www.silumina.lk/2012/09/16/_art.asp?fn=aa1209164</link>
    <topic>ප්‍රජාතන්ත්‍රවාදී රටවල් අතර ශ්‍රී ලංකාව දැවැන්තයෙක්</topic>
    <author/>
    <content>පොදු රාජ්‍ය මණ්ඩලයේ මහලේකම් කමලේෂ් ෂර්මා මහතා ශ්‍රී ලංකාව ගැන සඳහන් කරන්නේ ප්‍රජාතන්ත්‍රවාදය ශක්තිමත් කරන රටවල් අතර ශ්‍රී ලංකාව දැවැන්ත ස්ථානයක සිටිමින් සුවිශාල කාර්ය භාරයක් ඉටුකරන බවය.ශ්‍රී ලංකාව පොදු රාජ්‍ය මණ්ඩලයේ ප්‍රජාතන්ත්‍රවාදය ස්ථාපිත කළ රාජ්‍යයන් අතර සිටින පැරණිතම රාජ්‍යයක්. අපි ශ්‍රී ලංකාව සමඟ මිත්‍රත්වයෙන් සුහදතාවයෙන් යුතුව ඉදිරියටත් කටයුතු කරනවා.තරුණ පිරිස සවිබල ගැන්වීමටත් වෙළෙඳ සහයෝගීතා දෙරට අතර වර්ධනය කර ගැනීමටත් තරුණ පුහුණු වැඩසටහන් දෙරට අතර ක්‍රියාත්මක කිරීමටත් බලාපොරොත්තු වෙනවා යැයි ද ලේකම්වරයා කීය.නැගෙනහිර පළාතේ සංචාරයක යෙදුණු පොදු රාජ්‍ය මණ්ඩල ලේකම්වරයා ප්‍රදේශයේ ආර්ථික වර්ධනය යටිතල පහසුකම් සඳහා රජය ගෙන ඇති ක්‍රියාමාර්ගද දැක බලා ගත්තේය. නැවත පදිංචිකිරීම් කටයුතු සම්බන්ධයෙන් ද හෙතෙම කරුණු සොයා බැලීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>09</month>
      <day>16</day>
    </date>
    <link>http://www.silumina.lk/2012/09/16/_art.asp?fn=aa1209165</link>
    <topic>ජනපති ලබන 19 දා ඉන්දියාවේ සංචාරයක</topic>
    <author/>
    <content>මහින්ද රාජපක්ෂ ජනාධිපතිතුමා ඉන්දියාවේ සංචාරයක් සඳහා ලබන 19 දා දිවයිනෙන් පිටත්ව යාමට නියමිතය.මේ සංචාරයේදී ජනාධිපතිතුමා, ඉන්දීය අගමැති ආචාර්ය මන් මෝහන් සිං මහතා සමඟ ද්විපාර්ශ්වීය සාකච්ඡා පවත්වනු ලැබේ. ජනාධිපතිතුමාගේ ඉන්දීය සංචාරය ශ්‍රී ලංකාවත් ඉන්දියාවත් අතර පවත්නා දිගුකාලීන මිත්‍ර සබඳතා හා අවබෝධයන් තවදුරටත් තහවුරු කර ගැනීමට හේතුවෙයි.දෙරටේ නායකයන් හා මැති ඇමැතිවරුන් ද්විපාර්ශ්වීය කරුණු සම්බන්ධයෙන් සාකච්ඡා පැවැත්වීමද සිදු කරයි.මෙම සංචාරයේදී ජනාධිපතිතුමා සාංචි අන්තර්ජාතික බෞද්ධ විශ්වවිද්‍යාලය ඉදිකිරීම සඳහා මුල්ගල් තැබීමේ උත්සවයකට ද සහභාගිවීමට නියමිතය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>09</month>
      <day>16</day>
    </date>
    <link>http://www.silumina.lk/2012/09/16/_art.asp?fn=aa1209166</link>
    <topic>පොදු රාජ්‍ය මණ්ඩලයේදී කැනඩාව තනිවෙයි</topic>
    <author>දයා ඩී. ෆොන්සේකා</author>
    <content>දයා ඩී. ෆොන්සේකාලබන වසරේ ශ්‍රී ලංකාවේ පැවැත්වෙන පොදුරාජ්‍ය මණ්ඩල රාජ්‍ය නායක සමුළුවට සහභාගි නොවීමට කර ඇති තර්ජනය වහා අත් හරින ලෙස පොදුරාජ්‍ය මණ්ඩල ලේකම් කමලේෂ් ෂර්මා කැනඩාවෙන් ඉල්ලා සිටී.කැනේඩියානු අගමැති ස්ටීවන් හාපර් මහතා 2009 මැයි මස ශ්‍රී ලංකා යුද හමුදාව විසින් ත්‍රස්තවාදය පරාජය කිරීමේ දී සිවිල් වැසියන් 40000 ක් ඝාතනය කිරීමේ පදනම් විරහිත චෝදනාව මත 2013 ශ්‍රී ලංකාවේ පැවැත්වීමට නියමිත පොදුරාජ්‍ය මණ්ඩල සමුළුවට තමන් සහභාගි නොවන බව ප්‍රකාශකර තිබිණි.ශ්‍රී ලංකා යුද හමුදාව විසින් 2009 ත්‍රස්තවාදීන් පරාජය කිරීමෙන් අනතුරු ශ්‍රී ලංකාවේ විශාල ලේ වැගිරීම් නතර වූ බව අවධාරණය කළ පොදුරාජ්‍ය මණ්ඩල ලේකම්වරයා තමන්ගේ ස්ථාවරය වහා අත්හරින ලෙස කැනඩාවෙන් ඉල්ලා සිටියේ අරලියගහ මන්දිරයේ දී මහින්ද රාජපක්ෂ ජනාධිපතිතුමා සහ අනිකුත් රටවල නියෝජිතයින් සමඟ පැවති සාකච්ඡාවකින් අනතුරුව ය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>09</month>
      <day>16</day>
    </date>
    <link>http://www.silumina.lk/2012/09/16/_art.asp?fn=aa1209167</link>
    <topic>යල කන්නයේ වී මිලට ගැනීමට රුපියල් ලක්ෂ 20,000 ක්</topic>
    <author>නිහාල් පී. අබේසිංහ</author>
    <content>නිහාල් පී. අබේසිංහයල කන්නයේ වී මිලදී ගැනීමට රුපියල් ලක්ෂ 20,000 ක් රජය ලබා දී ඇතැයි වී අලෙවි මණ්ඩලයේ සභාපති කේ. බී. ජයසිංහ මහතා පවසයි.ඒ මුදල්වලින් යල කන්නයේ වී මිලදී ගැනීමට දිස්ත්‍රික්ක 15 ක මධ්‍යස්ථාන 30 ක් ක්‍රියාත්මක කර ඇති බවත් දැනටමත් වී මෙට්‍රික් ටොන් 10,000 ක් මිලදී ගෙන ඇති බවත් ජයසිංහ මහතා කියයි.රජයේ වී මිලදී ගැනීමේ වැඩ පිළිවෙළ නිසා රටේ සියලු ප්‍රදේශවල වී මිල වී කිලෝ එකකට රුපියල් 32 ක් දක්වා ඉහළ ගොස් ඇතැයි ද ජයසිංහ මහතා පවසයි.උතුරු පළාතේ වී මිලදී ගැනීම සාර්ථකව ක්‍රියාත්මක වේ. ඒ අනුව කිළිනොච්චිය, මුලතිව්, වව්නියාව යන ප්‍රදේශවල ද නැඟෙනහිර ත්‍රිකුණාමලයේ ද වී අලෙවි මණ්ඩලයේ වී මිලදී ගැනීම සාර්ථකව ක්‍රියාත්මක වෙයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>09</month>
      <day>16</day>
    </date>
    <link>http://www.silumina.lk/2012/09/16/_art.asp?fn=aa1209168</link>
    <topic>සත්ත්ව හිංසනය කිසිසේත් අනුමත නොකරමු</topic>
    <author/>
    <content>මුන්නේශ්වරම් කෝවිලේ සත්ත්ව බිලි පූජාව සම්බන්ධයෙන් රජය කිසිසේත්ම එකඟ නොවන්නේ යැයි ජනාධිපති ලේකම් ලලිත් වීරතුංග මහතා පවසයි.එම කෝවිලේ පැවැති බිලි පූජා අවස්ථාවන්ට තමා කිහිප වරක් සහභාගි වූ බවට පැතිර යන ප්‍රචාර තරයේ ප්‍රතික්ෂේප කරන ජනාධිපති ලේකම්වරයා තව දුරටත් අවධාරණය කරන්නේ; අතිගරු ජනාධිපතිතුමාගේ පවුලට සහ නිලයට ඉතා සමීප පුද්ගලයන් මෙවැනි අවස්ථාවන්ට සහභාගි වූ බවට පළවන වාර්තා ද මුළුමණින්ම අසත්‍ය හා පදනම් විරහිත වන බවයි.මේ සම්බන්ධයෙන් ජනාධිපති ලේකම් ලලිත් වීරතුංග මහතා නිකුත් කැර ඇති ප්‍රකාශයේ මෙසේ ද සඳහන් වෙයි.ඇතැම් මාධ්‍ය වාර්තා කර ඇති පරිදි හලාවත මුන්නේෂ්වරම් කෝවිලේ සත්ත්ව බිලි පූජාව පැවැත්වීමට අවසර දීම පිළිබඳව රජය කිසිදු එකඟතාවයකට පැමිණ නැත.කපිලවස්තු සර්වඥ ධාතු ප්‍රදර්ශනයට උපහාර ලෙස එම කාලයේ දී මෙම කෝවිලෙහි බිලි පූජාව නවත්වන ලෙස අතිගරු ජනාධිපතිතුමා විසින් කරන ලද ඉල්ලීමට කෝවිලේ පාලක පිරිස එකඟ වීම ගැන ජනාධිපතිතුමාගේ ලේකම්වරයා ලෙස මම රජයේ ප්‍රසාදය පළ කළෙමි. එය සත්ත්වයන් බිලි පූජාවට යොදා ගැනීම පිළිබඳ කිසිසේත් එකඟතාවයක් පළ කිරීමක් නොවේ.මෙම බිලි පූජා අවස්ථාවට මා කිහිප වරක් සහභාගි විණැයි පළ වී ඇති මාධ්‍ය වාර්තා ද මුළුමණින්ම සාවද්‍යය. එහි කිසිදු සත්‍යතාවක් නැත. එම ස්ථානයට හෝ වෙනත් ස්ථානයක එවන් අවස්ථාවන්ට මා කිසිදු අවස්ථාවක සහභාගි වී නැත. එමෙන්ම අතිගරු ජනාධිපතිතුමාගේ පවුලට සහ නිලයට ඉතා සමීප ප්‍රමුඛ පුද්ගලයෝ මෙවන් බිලි පූජා අවස්ථාවන්ට සහභාගි වුණා යැයි පළ වූ වාර්තා ද මුළුමණින්ම සාවද්‍ය හා පදනම් විරහිත ය.තව ද පවත්නා සත්ත්ව හිංසා පනත උල්ලංඝනය කිරීමට පෙළඹී සිටින ආයතන, සංවිධාන හා පුද්ගලයන්ගේ තරාතිරම නොබලා පවත්නා නීතිය දැඩි ලෙස ක්‍රියාත්මක කරන ලෙස පොලීසියට පැහැදිලි උපදෙස් ලබා දී ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>09</month>
      <day>16</day>
    </date>
    <link>http://www.silumina.lk/2012/09/16/_art.asp?fn=aa1209169</link>
    <topic>ළමයින්ට එරෙහි අපරාධ කරන්නවුන්ට රැකියා තහනමක්?</topic>
    <author>රමණී සුබසිංහ</author>
    <content>රමණී සුබසිංහළමයින්ට එරෙහිව අපරාධ සිදු කළ පුද්ගලයින්ගේ නාම ලේඛනයක් පවත්වා ගෙන යෑමට ජාතික ළමා ආරක්ෂක අධිකාරිය අදහස් කැර ඇතැයි එහි සභාපතිනිය අනෝමා දිසානායක මහත්මිය පැවසුවා ය.මේ අනුව ජාතික ළමා ආරක්ෂක පනත සංශෝධනය කොට අධිකරණය හමුවේ වරදකරුවන් වන පුද්ගලයන්ට නැවත ළමයින් හා සමීප වෘත්තීන්හි නියැළීම තහනම් කිරීමට ද බලාපොරොත්තුවේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>09</month>
      <day>16</day>
    </date>
    <link>http://www.silumina.lk/2012/09/16/_art.asp?fn=aa12091610</link>
    <topic>‘අපේ පසුබෑම බරපතළයි’ එ.ජා.ප. මහලේකම් කියයි</topic>
    <author>චන්දන බණ්ඩාර</author>
    <content>චන්දන බණ්ඩාරඋතුරුමැද, සබරගමුව සහ නැඟෙනහිර පළාත් සභා මැතිවරණවලදී එ.ජා.ප.ය බරපතළ පසුබෑමකට ලක්වී තිබෙන බව තමා පිළිගන්නා බව එ.ජා.ප. මහ ලේකම් තිස්ස අත්තනායක මහතා ප්‍රකාශ කොට ඇතැයි එ.ජා.ප. ප්‍රබලයෙක් ‘සිළුමිණට’ අනාවරණය කෙළේය.එ.ජා.ප. මහ ලේකම්වරයා මේ බව එ.ජා.ප. නායකයාගේ ප්‍රධානත්වයෙන් ගිය සතියේදී සිරිකොත එ.ජා.ප. මූලස්ථානයේ පැවැති පළාත් සභා මැතිවරණ ප්‍රතිඵල සමාලෝචනය කිරීමේ කමිටුවේදී සෘජුවම ප්‍රකාශ කොට තිබේ. පළාත් සභා මැතිවරණ ප්‍රතිඵල සමාලෝචනය කිරීමේ කමිටුවට එ.ජා.ප. නායකයා, මහලේකම්වරයා, පාර්ලිමේන්තු මන්ත්‍රී රවි කරුණානායක, එ.ජා.ප. කෘත්‍යාධිකාරී මණ්ඩල සභිකයන් වන දයා පැල්පොල සහ සෙනරත් කපුකොටුව සහභාගිවී තිබේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>09</month>
      <day>16</day>
    </date>
    <link>http://www.silumina.lk/2012/09/16/_art.asp?fn=aa12091611</link>
    <topic>හතර ගාතයෙන් ඇද වැටුණු එජාපය පොදු ජන යුගයක් උදාකරන බව කීම විහිළුවක්</topic>
    <author/>
    <content>ප්‍රතිපත්තියක් හා දර්ශනයක් නොමැති දේශපාලන පක්ෂවලට ජනතා ආකර්ෂණයක් නොමැති බවත් එබඳු පක්ෂවලින් ජනතාව දිනෙන් දිනම ඈත්වන බවත් පෙන්වා දෙන ජ්‍යෙෂ්ඨ අමාත්‍ය ආචාර්ය සරත් අමුණුගම මහතා පසුගියදා පැවැති පළාත් සභා මැතිවරණවලින් එජාපය නැවතත් ලද පරාජය ඊට හොඳම නිදසුනක් බවත් පෙන්වා දෙයි.පොදු ජන යුගයක් බිහිකරන බවට ප්‍රකාශ නිකුත් කරන එජාපය ජනතාවගේ අවඥාවට ලක්ව ඇති බව කී අමුණුගම මහතා රටේ ආර්ථිකය සැලසුමකට අනුව සකස් කරමින් එදා නගරයට පමණක් සීමා වී තිබු පහසුකම් මහින්ද චින්තන ඔස්සේ ගමට ද ව්‍යාප්ත කර තිබෙන බවත් සඳහන් කරයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>09</month>
      <day>16</day>
    </date>
    <link>http://www.silumina.lk/2012/09/16/_art.asp?fn=aa12091612</link>
    <topic>පන්හිඳක අසිරිය</topic>
    <author>සේයාරුව - විමල් කරුණාතිලක</author>
    <content>කළුතර දිස්ත්‍රික්කයේ ලේඛකයන්ගේ විශිෂ්ට කෘති ඇගැයීමේ උත්සවයක් පසුගියදා කළුතරදී පැවැත්විණි.එහිදි සිළුමිණ නියෝජ්‍ය කර්තෘ උපාලි සමරසිංහ මහතා සිළුමිණ පුවත්පතට ලියූ ‘මගේ අම්මා’ ලිපි මාලාව ඇසුරෙන් නිකුත් කළ ‘මගේ අම්මා’ ග්‍රන්ථයට විවිධ විෂයයන් යටතේ රචනා කළ විශිෂ්ටතම කෘතිය ලෙස ’පන්හිඳක අසිරිය’ සම්මානය හිමිවිය.එම සම්මානය ප්‍රවීණ ලේඛිකා ජයන්තා රුක්මණී සිරිවර්ධන මහත්මිය උපාලි මහතාට පිරිනැමූ අවස්ථාවයි මේ. මෙය සංවිධානය කළේ කළුතර දිස්ත්‍රික් ලේඛක සංවිධානය හා කළුතර දිස්ත්‍රික් ලේකම් කාර්යාලයේ සංස්කෘතික අංශයයි.සේයාරුව - විමල් කරුණාතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>09</month>
      <day>16</day>
    </date>
    <link>http://www.silumina.lk/2012/09/16/_art.asp?fn=aa12091613</link>
    <topic>දුම්රිය ස්ථාන 10ක් අන්තර්ජාතික මට්ටමට</topic>
    <author>තාරක වික්‍රමසේකර</author>
    <content>තාරක වික්‍රමසේකරමෙරට වැඩිම ආදායමක් ලබන දුම්රිය ස්ථාන දහය සම්පූර්ණයෙන් නවීකරණය කර සියලුම මඟී පහසුකම් වැඩි දියුණු කිරීමට කටයුතු කර ඇතැයි දුම්රිය සැලසුම් අධ්‍යක්ෂ විජය සමරසිංහ මහතා සිළුමිණට කීය.මේ යටතේ කොළඹ කොටුව, මරදාන, රාගම, ගම්පහ, වේයන්ගොඩ, අනුරාධපුරය, වවුනියාව, මඩකළපුව, මහනුවර, ගාල්ල දුම්රිය ස්ථාන දහය පුළුල් නවීකරණයකට භාජනය කර අන්තර්ජාතික මට්ටමට පත්කෙරේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>09</month>
      <day>16</day>
    </date>
    <link>http://www.silumina.lk/2012/09/16/_art.asp?fn=ab1209161</link>
    <topic>ප්‍රජාතන්ත්‍රවාදය තහවුරු වූ අපේ රටේ තත්ත්වය සියැසින් දැක ගන්නට ලැබීම ඔබ ලද මහඟු අවස්ථාවක්</topic>
    <author>සකස් කෙළේ සුනිල් දයා අල්විස්</author>
    <content>ත්‍රස්තවාදය පරාජය කර ප්‍රජාතන්ත්‍රවාදය තවදුරටත් ආරක්ෂා කර ගනිමින් ශ්‍රී ලංකාවේ දේශපාලන ස්ථාවරත්වය රැකගෙන රටේ සංවර්ධන කටයුතු සඳහා ගෙන ඇති ක්‍රියාමාර්ග පොදු රාජ්‍ය මණ්ඩලීය පාර්ලිමේන්තු සංගම් නියෝජිතයන්ගේ පැසසුමට ලක්විය.මේ සමුළු වාරය තුළදී සත්කාරක රටේ රාජ්‍ය නායකයා වශයෙන් මහින්ද රාජපක්ෂ ජනාධිපතිතුමා සිය ප්‍රධාන දෙසුමේදී ප්‍රජාතන්ත්‍රවාදය, පාර්ලිමේන්තු ක්‍රමය, ත්‍රස්තවාද පරාජය කර ප්‍රජාතන්ත්‍රවාදය මේ රටේ යළි ස්ථාපිත කළ අන්දම සහ යුද්ධයෙන් පසු උතුරු නැඟෙනහිර සංවර්ධනය රටේ ආර්ථික සංවර්ධනය ඇතිකර ගැනීමට ගෙන ඇති ක්‍රියා මාර්ග ගැන කරුණු පැහැදිලි කළේය.පොදු රාජ්‍ය මණ්ඩලයීය පාර්ලිමේන්තු නියෝජිත පිරිස පොදු රාජ්‍ය මණ්ඩලයීය පාර්ලිමේන්තු සංගමයේ සභාපති ශ්‍රී ලංකා පාර්ලිමේන්තුවේ කතානායක චමල් රාජපක්ෂ, නියෝජ්‍ය කතානායක චන්දිම වීරක්කොඩි යන මහත්වරුද සහ මැති ඇමැතිවරුන් සමඟ හුවමාරු කරගත් අදහස් තම තමන්ගේ රටවල ප්‍රජාතන්ත්‍රවාදී රාජ්‍ය පාලනයක් සහ දේශපාලන ස්ථාවරත්වයක් තහවුරු කර ගැනීමට වැදගත් වන බව හා ඒ පිළිබඳව මෙහිදී තමන් ලැබූ අත්දැකීම් හා මතයන් තම රටවලට ගිය විට පෙන්වා දිය හැකිවනු ඇතැයි ද කියා සිටියහ.සාමය, සංවර්ධනය හා සහජීවනය තුළින් ඉදිරියට ඇදෙන ශ්‍රී ලංකාව පිළිබඳ සැබෑ තත්ත්වය ලොවට කියා පෑමට පොදු රාජ්‍ය මණ්ඩලයීය පාර්ලිමේන්තු සංගමයේ 58 වැනි සැසිවාරයට සහභාගි වන නියෝජිතයන්ට හැකි වනු ඇතැයි මෙම සංගමයේ මහලේකම් ආචාර්ය විලියම් එෆ් ෂීජා පෙන්වා දුන්නේය.ඔහු සඳහන් කර සිටියේ ලොව හමුවේ ශ්‍රී ලංකාවේ තත්ත්වය සියැසින්ම දැක බලාගත් සාක්කිකාරයන් ලෙස පොදු රාජ්‍ය මණ්ඩලයීය පාර්ලිමේන්තු සංගම් සැසියට සහභාගිවූ සියලු මන්ත්‍රී නියෝජිතයන් පිරිස බවය.පොදුරාජ්‍ය මණ්ඩලයීය පාර්ලිමේන්තු සංගමයේ 58 වැනි සැසිවාරයට රටවල් 54 ක ශාඛා 179 කින් පාර්ලිමේන්තු මන්ත්‍රී නියෝජිතයෝ 800 ආසන්න පිරිසක් සහභාගි වී සිටියහ. මේ සමුළුවාරය ශ්‍රී ලංකාවේ මෙවර පැවැත්වූයේ තුන්වැනි වරටය. 1974 දී සහ 1995 දී මෙම සමුළුව ශ්‍රී ලංකාවේ පෙන්වා ඇත.අනාගතය උදෙසා අර්ථාන්විත පොදු රාජ්‍ය මණ්ඩලයක් තහවුරු කිරීම යන තේමාව ඔස්සේ මේ සමුළුව මෙවර පැවැත්විණ.පොදු රාජ්‍ය මණ්ඩලයීය පාර්ලිමේන්තු සංගමයේ වත්මන් උප අනුශාසකවරයා ලෙස ක්‍රියා කරන්නේ ශ්‍රී ලංකාවේ රාජ්‍ය නායක මහින්ද රාජපක්ෂ ජනාධිපතිතුමාය. එතුමා මෙම සමුළුවාරයට පැමිණියේ ජනාධිපති ආර්යා ශිරන්ති රාජපක්ෂ මැතිනිය ද සමඟය.පොදු රාජ්‍ය මණ්ඩලීය පාර්ලිමේන්තු සංගමයේ සභාපති කතානායක චමල් රාජපක්ෂ, පොදු රාජ්‍ය මණ්ඩල මහලේකම් කමලේෂ් ෂර්මා, පොදු රාජ්‍ය මණ්ඩලයේ පාර්ලිමේන්තු සංගමයේ මහලේකම් ආචාර්ය විලියම් එෆ්. ෂිජා, විධායක කමිටු සභාපති ඇලන් හසල් හට්ස් යන මහත්වරුන් ප්‍රමුඛ සාමාජිකයන් විසින් ජනාධිපතිතුමාව පිළිගන්නා ලදහ. ජනාධිපතිතුමා ප්‍රධාන ශාලාවට කැඳවා ගෙන එනු ලැබුවේ පොදු රාජ්‍ය මණ්ඩලයීය පාර්ලිමේන්තු සංගමයට අයත් සාමාජික රාජ්‍යයන්හී ධජ පෙරටු කොටගෙනය.පොල් තෙල් පහන් දල්වා ජාතික ගීය ගායනා කිරීමෙන් පසුව මේ සමුළුව නිල වශයෙන් ආරම්භ කරන බව ජනාධිපතිතුමා සමුළු සැසිවාරයට දැනුම් දුන්නේය.බ්‍රිතාන්‍ය මහ රැජන විසින් සමුළුව වෙත එවන ලද සුබ පැතුම් පණිවුඩය කතානායක චමල් රාජපක්ෂ මහතා සමුළුවට ඉදිරිපත් කළේය.ශ්‍රී ලංකාව පොදු රාජ්‍ය මණ්ඩලයීය පාර්ලිමේන්තු සංගමයේ මුල්කාලීන සාමාජිකයෙකු බවද 1931 දී සර්වජන ඡන්ද බලය ලබාගත් ආසියාවේ ප්‍රථම රට බවටත් පාර්ලිමේන්තු ප්‍රජාතන්ත්‍රවාදයේ පැරණිතම සම්ප්‍රදායයන්ගෙන් එකක් ලබමින් පොදු රාජ්‍ය මණ්ඩලීය පාර්ලිමේන්තු සංගමයේ සාමාජිකයන් අතරට යෑම වැදගත් සිදුවීමක් ලෙස ජනාධිපතිතුමා සිහිපත් කෙළේය. වසර 81 ක්ම අප රට පාර්ලිමේන්තු ප්‍රජාතන්ත්‍රවාදයේ සම්ප්‍රදායය හමුදාමය හා කැරලි කෝලාහල තුළින් යන දෙකෙන්ම එයට එරෙහිව කුමන්ත්‍රණය කළ අයගෙන් ආරක්ෂා කර ගනිමින් පැමිණි බවද එතුමා පැහැදිලි කළේය.ලෝකයේ දරුණුතම ත්‍රස්තවාදී කණ්ඩායම ලෙස හැඳින්වූ එල්ටීටීඊ ය පරදවා ප්‍රජාතන්ත්‍රවාදය තහවුරු කෙළේ වසර 30 ක් තිස්සේ ජනතාව හිරකර ගෙන තිබූ ප්‍රජාතන්ත්‍රවාදයේ හරයන් ප්‍රතිෂ්ඨාපනය කළ හැකි බව ලෝකයට පෙන්වා දෙමිනි.ජනාධිපතිතුමා මෙම සමුළු සැසියේදී අදහස් දක්වමින් මෙසේ ද පැවසීය.”රටේ ත්‍රස්තවාදය පරාජය කිරීමෙන් පසුව නැෙඟනහිර පළාතේ ද රටේ ප්‍රාදේශීය සභා සහ පළාත් සභා ද ජාතික මැතිවරණ ද පැවැත්වූයේ ජනතාවගෙන් නිසි ජනවරම කැමැත්ත ලබා ගන්නයි. උතුරු පළාතටත් අපි ලබන වසරේ පළාත් සභාවක් පිහිටුවීමට ඡන්දය පවත්වනවා. ජාතික සංහිඳියාව සඳහා උගත් පාඩම් හා ප්‍රතිසංධාන කොමිසම පිහිටුවන ලද්දේ වසර දෙකක් වැනි කාලයක් ඇතුළත සාධාරණයක් ඉෂ්ට කිරීමටයි. එම කොමිසමේ නිර්දේශයන් සැලැස්මකට අනුව ක්‍රියාත්මක කරමින් සිටිනවා.””අපේ කටයුතු න්‍යායන්ට හා කාර්යයන්ට සීමා නොවී ජනතාවට බලපාන ප්‍රායෝගික තත්ත්වයන් පිළිබඳ අවධානය යොමුකළ යුතුයි. ජන අභිප්‍රාය පිළිබඳව ද අපේ දැඩි අවධානය මඟින් ජනතාවගේ යහපතට වඩාත් ඵලදායී ප්‍රතිපත්තිවලට වැඩි වැදගත්කමක් ලබා දී තියෙනවා.”ප්‍රජාතන්ත්‍රවාදී අගයන් නිසා ලබාගත් සාර්ථකත්වය තුළින් අප රට සෞඛ්‍ය ක්‍ෂේත්‍රයෙන් අධ්‍යාපනයෙන් අනිකුත් රාජ්‍යයන් අතර කැපී පෙනෙන මට්ටමක ඉන්නවා.””ආර්ථිත වර්ධන වේගය යුද්ධය පැවැති සමයේ සියයට 6 – 7 දක්වා ද පසුගිය වසරේ සිට සියයට 8 දක්වා ද අපට පවත්වාගෙන යාමට හැකිවුණා. ත්‍රස්තවාදී තර්ජනයෙන් පසු අප රටේ ප්‍රජාතන්ත්‍රවාදයේ ප්‍රගතිය ගැන සියැසින් දැක ගැනීමට සමුළුවට සහභාගිවී සිටින නියෝජිතයන්ට හොඳ අවස්ථාවක් ලැබී තියෙනවා. මෙය ශ්‍රී ලංකාව පිළිබඳව ගොතන හා ප්‍රචාරයට පත් කෙරෙන අමූලික අසත්‍ය ප්‍රචාරයන් හමුවේ ඉතා වැදගත් කරුණක් වනු ඇත. ශ්‍රී ලංකාව පිළිබඳව සත්‍ය දේ වටහා ගෙන ගැඹුරු අවබෝධයක් අප රට ගැන සිත්හි දරාගෙන ඔබේ රටවලට යා හැකියි. මේ සමුළුව ප්‍රජාතන්ත්‍රවාදයේ වර්ධනය උදෙසා කැපවීමේ සමුළුවක්.”පොදුරාජ්‍ය මණ්ඩලයීය පාර්ලිමේන්තු සංගමයේ සභාපති කතානායක චමල් රාජපක්‍ෂ මහතා මෙවැනි සමුළුවකින් පාර්ලිමේන්තු ප්‍රජාතන්ත්‍රවාදය ගොඩනැඟීම සඳහා ශ්‍රී ලාංකේය ජනතාව තුළ පවතින කැපවීම පෙන්නුම් කරන බවද පොදු රාජ්‍ය මණ්ඩලීය පාර්ලිමේන්තු සංගමය තුළ අපේ ඉතිහාසය අප එකට බැඳ තබන නූලක් ලෙස සලකන බවද මේ ඉතිහාසය හා බැඳි කරුණු පාර්ලිමේන්තු සංගමයක් හදන්නට මුල්වී ඇති බවද පෙන්වා දුන්නේය.පොදු රාජ්‍ය මණ්ඩලයීය පාර්ලිමේන්තු සංගමයේ විධායක කමිටු සභාපති ඇලන් හර්සල් හස්ට් මහතා දිගුකාලයක් තිස්සේ මේ රට වෙලාගෙන සිටි ත්‍රස්තවාදය පරදා ප්‍රජාතන්ත්‍රවාදය ස්ථාපිත කළ රටක් හැටියට ශ්‍රී ලංකාව ලෝකයට ලබා දුන් පණිවුඩය වැදගත් යයිද මෙවැනි සමුළුවක් මෙවර ශ්‍රී ලංකාවේ පැවැත්වීම ද ඒ නිසා වැදගත් වන්නේ යයිද පැවසීය.ආසියා අපි‍්‍රකා ඕස්ට්‍රේලියානු බ්‍රිතාන්‍ය - කැනඩා කැරේබියන් සහ ආසියා පැසිෆික් රාජ්‍යවල නියෝජිතයෝ මෙම සමුළුවාරයට සහභාගී වී සිටියහ.ශ්‍රී ලංකාව ප්‍රජාතන්ත්‍රවාදය තහවුරු කරමින් දේශපාලන ස්ථාවරත්වයක් ඇති කරගෙන ඇති අන්දම පිළිබඳව ආදර්ශයන් තම රටවලට ලබාගත හැකි ආකාරය අවධානයට යොමුවී ඇතැයි පොදුරාජ්‍ය මණ්ඩලීය පාර්ලිමේන්තු සංගමයේ විධායක කමිටු උප සභාපති පකිස්තානයේ පාර්ලිමේන්තු මන්ත්‍රී ආචාර්ය නිතීෂා ෂා මහත්මිය සමුළුව ගැන අදහස් දක්වමින් පළකර සිටියාය.ශ්‍රී ලංකාවේ ප්‍රජාතන්ත්‍රවාදය හා දේශපාලන ස්ථාවරත්වය ඉතා හොඳින් තහවුරු වී තිබෙනවා. ඒ වගේම ශක්තිමත් නායකත්වයක් ද තිබීම රටට ආශිර්වාදයක්. යුද්ධයෙන් පසුව උතුරු නැෙඟනහිර සංවර්ධනයට රජය සාර්ථක ක්‍රියාමාර්ග ගෙන තිබෙනවා. මහින්ද රාජපක්ෂ ජනාධිපතිතුමා ප්‍රධාන සමුළුව අමතමින් පැවැත්වූ කතාවද ප්‍රජාතන්ත්‍රවාදයේ හරයන් හා ප්‍රතිපත්තීන් ආරක්ෂා කරමින් තහවුරු කර තිබෙන බව පැහැදිලිව පෙන්නුම් කරනවා. අනිකුත් රටවලටත් මෙය ආදර්ශයක් ගෙනදෙනවා” යි කියා සිටියාය.”ප්‍රජාතන්ත්‍රවාදය තහවුරු කරමින් දේශපාලන ස්ථාවරත්වයක් ශක්තිමත් ලෙස ගොඩනඟා ගෙන සංවර්ධන කටයුතු කරගෙන යන ශ්‍රී ලංකාවේ රාජ්‍ය නායකවරයාගේ වැඩපිළිවෙළ අපටත් හොඳ ආදර්ශයක්. ශ්‍රී ලංකාවත් පකිස්ථානයත් අතර ඉතා හොඳ සබඳතා හා මිත්‍රත්වයන් පැවතුණ අතර යුදමය වාතාවරණය පැවැති අවස්ථාවේදී අවශ්‍ය ආධාර උපකරද කළ බව ඇය තවදුරටත් කියා සිටියාය.පොදු රාජ්‍ය මණ්ඩලයීය පාර්ලිමේන්තු සැසියට සහභාගිවීමට පැමිණි නියෝජිත පිරිස කණ්ඩායම් වශයෙන් ප්‍රදේශ කිහිපයක සංචාරයකට ද සහභාගි වූහ.මහනුවර දළදා මාළිගාව නැරඹීම, යාපනයේ නල්ලුර් කෝවිල දැකබලා ගැනීම, සීගිරිය නැරැඹීම, කොග්ගල සංචාරය සහ ගාල්ලේ ඓතිහාසික කොටුව නැරඹීම ද පින්නවල අලි අනාථාගාරයේදී අලි නැරඹීමට ද මේ නියෝජිත පිරිස මේ සංචාරවලදී අවස්ථාව ලබා ගත්හ.සිකුරාදා සවස නියෝජිත පිරිස්වල බොහෝ දෙනෙක් කතානායක චමල් රාජපක්ෂ මහතා හමුවී සාකච්ඡා කළහ.සමුළුවාරය සිකුරාදා (14) සවස අවසන් විය.සකස් කෙළේ සුනිල් දයා අල්විස්ඡායාරූප සුදත් සිල්වාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>09</month>
      <day>16</day>
    </date>
    <link>http://www.silumina.lk/2012/09/16/_art.asp?fn=ab1209162</link>
    <topic>මේ මැතිවරණයේදී ජනතාව කර ඇති ඇඟවීම අප තේරුම්ගත යුතුයි</topic>
    <author>සාකච්ඡා කෙළේ සරත් පෙරේරා</author>
    <content>ඉදිකිරීම් ඉංජිනේරු සේවා නිවාස හා පොදු පහසුකම් ඇමැතිඅණ්ඩුවට හොඳ වෙලාවේ තියන ඡන්දයකින් විපක්ෂයට ජයගත නොහැකි නමුත් ආණ්ඩුවට විරුද්ධව සියලු ආකාරයේ බරපතළ චෝදනා නඟද්දීත් විපක්ෂයට ඡන්දයක් ජයගත නොහැකි බව මේ ඡන්ද ප්‍රතිඵලයෙන් ඔප්පු වී ඇතැයි ඉදිකිරීම්, ඉංජිනේරු සේවා නිවාස හා පොදුපහසුකම් අමාත්‍ය විමල් වීරවංශ මහතා පවසයි.‘සිළුමිණ’ සමඟ සම්මුඛ සාකච්ඡාවකට එක්වෙමින් ඇමැතිවරයා මේ ප්‍රකාශය කළේ ය. එහිදී ඇසූ ප්‍රශ්න කීපයක් හා ඒවාට ඇමැතිවරයා දුන් පිළිතුරු මෙසේ ය.මේ පළාත් සභා තුනේ මැතිවරණ ජයග්‍රහණය ඔබ දකින්නේ කොහොමද?පළාත් සභා තුනේ මැතිවරණය පැවැත්වුණේ සාමාන්‍යයෙන් මැතිවරණයක් පැවැත්වෙන කාලයක අපේක්ෂා නොකරන ප්‍රශ්න කීපයකට රට මුහුණ දී සිටි වෙලාවක.නියඟය උතුරුමැද පළාතටත් නැඟෙනහිර පළාතේ කොටසකටත් බලපා තිබුණා. ඒ වගේ ම උද්ධමන අගයත් කලින් තිබුණට සාපේක්ෂව ඉලක්කම් දෙකකට නොගියත් යම් කිසි මට්ටමකට උඩට එන්න පටන් අරන් තිබුණා. රුපියල අවප්‍රමාණය වීම නිසා ඇතිවුණ පීඩනයකටත් සමහර කොටස්වලට මුහුණ දෙන්න සිදු වුණා. මේ ඔක්කොම තියෙද්දී ඒ අතරේ මේ කෘෂිකාර්මික ප්‍රදේශ නිසා නියඟය තදින් බලපානවා. මේ සියල්ල තියෙද්දී තමයි මේ ඡන්දයත් පැවැත්වුණේ. එහෙම වෙලාවක තියන ඡන්දයකින්වත් දිනන්න විරුද්ධ පක්ෂයට බැහැ කියන එක තමයි ඡන්ද ප්‍රතිඵලයෙන් ඔප්පු වෙලා තියෙන්නේ. හොඳ වෙලාවක තියන ඡන්දයකින් කොහොමවත් දිනන්න බැහැ. නියඟයක් ආවම, ආණ්ඩුව කෙරෙහි ඒ ගොල්ලො එල්ල කරපු විවේචන ප්‍රබලව සමාජගත වෙලා තියනව කියල පෙන්නන වෙලාවක ඡන්දයක් ආවම එහෙම ඡන්දයකින්වත් මේ විරුද්ධ පක්ෂයට දිනන්න බැහැ කියන එක තමයි මේ ඡන්දයෙන් ඔප්පු වුණේ.මේක විපක්ෂය ඇද වැටුණ ආණ්ඩුව උඩට මතු වුණ ජනමතය විමසීමක්?ඔව්. ඒක පැහැදිලියි නේ.ජනාධිපතිතුමා ඇත්තටම මේ මැතිවරණය මේ වෙලාවේ තිබ්බේ ජගත් මානව හිමිකම් කොමිසමට ඊළඟ වතාවේ යන්න කලින් රට ඇතුළේ ජනප්‍රසාදය රජය කෙරෙහි දිගටම තිබෙන බව නැවත වටයකින් ඔප්පු කර පෙන්වන්න. ඒක වෙලා තියෙනවා.දැන් විපක්ෂය කියන්නේ අමුතු කතාවක්?ඒ ගොල්ලො වැටුණේ නැහැ කියල කියන්න බැහැනේ.හැම මැතිවරණ බල ප්‍රදේශයක් ම අපි දිනුම්. 2008 මීට කලින් තිබ්බ පළාත් සභා මැතිවරණයට සාපේක්ෂව එජාපයත් ජවිපෙත් හිටිය තැනට වඩා විශාල ලෙස බිඳ වැටී තියෙනවා. පළාත් සභා මැතිවරණයක ප්‍රතිඵල සසඳන්න ඕන ඊට කලින් පැවැත්වූ පළාත් සභා මැතිවරණයක ප්‍රතිඵල එක්ක. පළාත් සභා මැතිවරණයක ප්‍රතිඵල මහ මැතිවරණයක ප්‍රතිඵල එක්ක සැසඳීම නිවැරැදි නැහැ. මොකද පළාත් සභා මැතිවරණයක ඡන්ද දායකයා හැසිරෙන්නේ එක විදියකට. මහ මැතිවරණයකදී හැසිරෙන්නේ තව විදියකට. කලින් පැවැති පළාත් සභා මැතිවරණයට සාපේක්ෂව හිතුවොත් එජාපයෙත් ජවිපේත් බිඳ වැටීම වේගයෙන් සිදුවෙලා තියෙනවා.මන්ත්‍රී ධූර සංඛ්‍යාව ගත්තත් එජාපයට තිබුණට වඩා අඩුවෙලා තියෙනවා. ජවිපෙට තිබුණු ගණන නැත්තට නැතිවෙලා තියෙනවා. ඒකෙන් පේනවා ඔවුන් මේ මැතිවරණයෙන් විශාල පසුබෑමකට ඇද වැටුණා. ඒ පසුබැස්ම මකා ගැනීම සඳහා එක එක තමන්වම රවටා ගැනීමේ ප්‍රකාශ කරනවා ඇරෙන්න වෙන කරන්න දෙයක් ඒ අයට ඉතුරුවෙලා නැහැ. උතුරු මැදත්, සබරගමුවෙත් හැම ඡන්ද බල ප්‍රදේශයක් ම දිනුවා විතරක් නෙවෙයි නැඟෙනහිර පළාතෙත් පළාත් සභාව පාලනය පිහිටුවීමේ වැඩි හැකියාව තියෙන කණ්ඩායම විදියට සන්ධානය ඉදිරියට ඇවිත් තියෙනවා. නැඟෙනහිර පළාත ගත්තොත් දෙමළ ජාතික සන්ධානය පෙන්වන්න හැදූවේ බලය බෙදන මතයට තමයි එහි වැඩි ජනවරම තියෙන්නේ කියලා. නමුත් ඒවා සාර්ථක වුණේ නැහැ. ඔවුන්ට ගන්න පුළුවන් වුණේ සන්ධානය ගත්තට වඩා අඩු මන්ත්‍රී ධූර සංඛ්‍යාවක්.හොඳින් පැහැදිලියි. බොහෝ අය මේ මැතිවරණය එක එක අරමුණු වලට යොදාගන්න හිටියට අවසානයේ රටට ඕන කරන ප්‍රතිඵලය තමයි නිර්මාණය වුණේ.විපක්ෂ නායකයා කියනවා විපක්ෂයට හොඳ ඇඟවීමක් තියෙනවා කියලා...?ඒක තමයි. ඕන්නම් කෙනෙකුට ස්වයං ආත්ම වංචාවක නියැළීමේ අයිතිය තියෙනවා. අපි ඒකට බාධා කරන්නේ නැහැ. කෙනෙක් නින්දට යන කොට හොඳ හීනයක් පෙනේවා කියලා ප්‍රාර්ථනා කිරීමේ වරදක් නැහැ. රනිල් වික්‍රමසිංහ මහතාත් හැමදාම කරල තියෙන්නේ හිත සතුටු කර ගන්න මොනව හරි සූත්‍රයක් හදාගෙන ඒ හීනය ඇතුළේ ජීවත්වීම. එහෙම ඉන්න එක එක අතකින් දේශපාලන වශයෙන් ආණ්ඩුවට හොඳයි. දැන් ඇත්ත කතාව ගත්තොත් ඒ අය ආණ්ඩුව පිළිබඳ පෙන්වූ චිත්‍රය සමාජය පිළි අරන් තියෙනව නම් මෙහෙම ප්‍රතිඵලයක් එන්න විදියක් නැහැනේ. උත්සාහය තිබුණේ ආණ්ඩුව කෙරෙහි අධ්‍යාපන ක්ෂේත්‍රයේ විශාල අවුල් ජාලාවන් ඇති කරලා සෑම සමාජ ක්ෂේත්‍රයකටම බලපාන විදියේ ප්‍රශ්න මතු කරමින්නේ ඒ අය මැතිවරණ ව්‍යාපාරයට ගියේ. නමුත් ඒ අයට කලින් පළාත් සභාවේ තිබ්බ මන්ත්‍රීධූර සංඛ්‍යාවවත් දැන් තියනවද කියලයි අහන්න ඕන.ඔය කියන වර්ධනයක් තියෙනව නම් මන්ත්‍රීවරු වැඩි වෙන්න එපායැ. දැන් පළාත් සභා ඇතුළට ගියාම පේන්නේ හිටපු ගාණත් නැහැ කියලා. එතකොට කොහොමද කොහෙද ඔය කියන වර්ධනයක් වෙලා තියෙන්නේ. අපේ හිටපු ගාණට වඩා වැඩියෙන් ඉන්නවා, උතුරු මැදත් සබරගමුවෙත්. ඒ අයගේ හිටපු ගාණට වඩා වැඩියෙන් ඉන්නවාද? ඉතින් කොහොමද ඒ අයට වර්ධනයක් තියෙන්නේ. ත්‍රිකුණාමලය දිස්ත්‍රික්කය ගත්තොත් ජාතික නිදහස් පෙරමුණ තනිව තරග කරා. අපි ගත්තා මන්ත්‍රී ආසනයක්. යූඇන්පී යටත් ලැබුණේ මන්ත්‍රී ආසනයයි. එජාපයටත් එකයි අපටත් එකයි. ඒකෙන් පේනවා ඔවුන් ස්වයං වංචාවක නියැළෙනවා මිසක් තමන්ට වෙච්ච දේ ගැන නිවැරදි මැන බැලීමක් කරන්නේ නැහැ. එහෙම ඉන්න තරමට අපටත් හොඳයි.මෙහෙම කතාවක් ගෙනාවට ඒ අය ඒ අයගේ හිත දන්නවා එහෙම වර්ධනයක් නැහැ කියලා. නමුත් රටේ ඉන්න එජාප පාක්ෂිකයන්ට දැන් රනිල් වික්‍රමසිංහ කියන්න හදනව දැන් ඔන්න නිකන් ආණ්ඩුව වට්ටන ප්‍රවනතාවකට රට ගෙනල්ල තියෙනව කියලා. එහෙම පෙන්නුවේ නැතිනම් රනිල්ට ගහල පන්නනව නේ. බලන් ඉන්නේ නැහැ නේ මිනිස්සු. රනිල් මේ එක එක ඒව කියන්නේ එයාට තමන්ගේම පාක්ෂිකයන් ගෙන් ගුටි කාල එළියට විසිවෙන්න තියන එක වළක්වා ගන්න.මේක පළාත් සභා මැතිවරණයක් කිව්වට මේකත් ජාතික නායකත්වයේ පළාත් මට්ටම් සටනක් වුණා නේද? හොඳ ප්‍රතිරූපය තියෙන නායකත්වය නේද ජයගත්තේ?අපි එකිනෙකාගේ ප්‍රතිරූපය කියන එක මේ ජයග්‍රහණවලට හේතු වුණා. විශේෂයෙන් ජනාධිපතිතුමාගේ ප්‍රතිරූපය කියන එක විශාල වශයෙන් ඉවහල් වෙනවා. ජනාධිපතිතුමා කෙරෙහි විශාල ගෞරවයක් හා ආදරයක් ඒ ප්‍රදේශවල ජනතාව තුළ තියෙනවා. ඒ ප්‍රදේශවල ජනතාවට තියෙන්නේ ජනාධිපතිතුමා පිළිබඳ ප්‍රශ්නයක් නෙවෙයි. ප්‍රශ්න තියන අයට තියෙන්නේ ඒ ප්‍රාදේශීය දේශපාලනඥයන් ගමට සේවය කරනව ද නැද්ද කියන ප්‍රශ්නය විතරයි තියෙන්නේ. ඒ නිසා ජනාධිපතිතුමා කෙරෙහි තිබෙන ප්‍රසාදය මේ වගේ මැතිවරණයක මේ ප්‍රතිඵලය කෙරෙහි තීරණාත්මකව බලපානවා. ජාතික නිදහස් පෙරමුණ විදියට අපි දිනපු මන්ත්‍රී ධූරයටත් ඉතිහාසයේ පළමු වතාවට ඉදිරිපත් වුණේ පංචායුධය ලකුණින් ඒක නොඉඳුල් ඡන්ද ලකුණක්. ඒක අපි කුලුදුල් මැතිවරණ ව්‍යාපාරයට යෙදෙව්වේ. එතනදී ලැබ්ච්ච ප්‍රතිඵලයට අපේ තියෙන ප්‍රතිරූපයක් දායකත්වයක් ඇති. විපක්ෂ නායකයාට තියෙන ප්‍රතිරූපය හොඳ එකක් නෙවෙයි. ඔහු නැවත නැවත පරදින්න පරදින්නම උපන් විපක්ෂ නායකයෙක් විදියට තමයි දැන් ඔහුට ප්‍රතිරූපයක් හැදිල තියෙන්නේ. එහෙම ප්‍රතිරූපයක් තියෙන කෙනෙක් මැතිවරණ ව්‍යාපාරය මෙහෙයවූවම වෙන්නේ තියෙන ඡන්ද ටිකත් නැතිවෙන එක.මේ මැතිවරණ ප්‍රතිඵලය රටට ආණ්ඩුවට කොයි විදියට බලපායි ද?“අපි කවුරුත් දන්නවා මේ මැතිවරණ ප්‍රතිඵලය එනකොටම පොදු රාජ්‍ය මණ්ඩල පාර්ලිමේන්තු සංගමයේ සැසිවාරය තියෙනවා. අන්තර්ජාතික නියෝජිතයන්ට මේ පණිවුඩය යනවා. ඊළඟට මානව හිමිකම් කොමිසමට යන අපේ නියෝජිත කණ්ඩායමට මේ ජනවරම විශාල ශක්තියක්. විශේෂයෙන් නැඟෙනහිර පළාත් සභාව ආණ්ඩුව පිහිටුවීමත් එක්ක ඒක තවත් බලවත් වෙනවා.ආණ්ඩුව ගැන ආණ්ඩුව කෙරෙහි තිබෙන ප්‍රසාදය වගේ ම ආණ්ඩුව කෙරෙහි තියෙන මහ ජනතාවගේ ඍණාත්මක ආකල්ප තේරුම් ගැනීමටත් මේ මැතිවරණය උදව් වෙලා තියෙනවා. අපි පිළිගන්න ඕන සමහර දේශපාලනඥයන් පිළිබඳව ජනතාවට තියන අප්‍රසාදය බොහොම සියුම් ලෙස නිරූපණය වෙනවා. ඒ වගේ ම ගම් මට්ටමින් විය යුතු සංවර්ධනය නොවීම ගැන වේදනාවන් සමහර ගම්මානවල තියෙනවා. ඒවා ගැන කම්පනයක් මේ ප්‍රතිඵලය අස්සේ අඩු වැඩි වශයෙන් තියෙනවා. සුදුසු මහජන නියෝජිතයන් ඉන්න තැන්වල. ප්‍රතිඵල ඉතාම ඉහළ මට්ටමකට ඇවිල්ලා තියෙනවා. ඉතින් මේ වගේ පණිවුඩ කරුණු ගොඩක් තේරුම් ගැනීමේ ශක්තිය තියෙන මැතිවරණයක් විදියට තමයි අපට මේ තිබුණ මැතිවරණය පේන්නේ. මං හිතනවා මේකෙන් මහජනතාව කරල තියන ඇඟවීම් අපි හරි හැටියට හඳුනා ගත්තොත් ඉදිරි මැතිවරණ සාර්ථකව ජයග්‍රහණ කරන්නත් මහජනතාවගේ ප්‍රසාදය වැඩි දියුණු කරගන්නත් ඒක ගොඩක් ලොකු උපකාරයක් වෙයි.උතුරු මැද, සබරගමුව කොහොම වෙතත් නැඟෙනහිර බෙදී ගිය බලයක් ඡන්ද බලයෙන් නිරූපණය කරන්නේ?මෙහෙමයි. නැඟෙනහිර පළාත් සභාව පිහිටුවන්න ඕන මන්ත්‍රී ආසන 19 යයි. ආණ්ඩුවට 15 ක් තියනවා. සන්ධානය හැටියට 14 ක් තියනවා. ජාතික නිදහස් පෙරමුණේ මන්ත්‍රී ආසනයක් තියෙනවා. තව මන්ත්‍රී වරු හතරයි ඕන. ඒ මන්ත්‍රී ආසන හතර තනි පක්ෂයක් විදියට සාකච්ඡා කරල ඒ විදියට ඕන නම් සපුරගන්නත් පුළුවන්. නැතිනම් මන්ත්‍රීවරු හතරක් වෙනම එකතු වෙන්නත් පුළුවන්. ඒ නිසා ඔතන බලය පිහිටුවන්නේ සන්ධානය මිසක් වෙන කවුරුවත් නෙවෙයි. ඒකනෙ දෙමළ ජාතික සන්ධානය ඒ අයගේ මන්ත්‍රීවරු කවුද ගන්න යනවා කියලා පැමිණිලි කරල තියෙන්නේ. ඒ ගොල්ලන්ට තේරෙනවා ඒ ගොල්ලො එක්ක ඉන්නේ නැහැ කියලා දිනපු අය. ඒ ගොල්ලො දාල යනවා කියලා බය වෙලා තමයි ඒ වගේ පැමිණිලි කරන්නේ.ඡන්ද දිනුවත් අධ්‍යාපනයේ අවුල තවම බේරගන්න බැරිවෙලා තියනවා නේද?පසුගිය කාලේ මේ ආණ්ඩුවට එරෙහිව විරුද්ධ පක්ෂ බලවේග එක එක ඒව කළා. රාජපක්ෂ පවුල රට හැම තැනම මන්දිර හදනවා කියලා කිව්වා. කොහෙහරි හොඳ ගොඩනැඟිල්ලක් හැදුවොත් රාජපක්ෂ කෙනෙක්ගේ නම දැම්මා. ඊළඟට කොමිස් කනවා කියලා කිව්වා. මානව හිමිකම් උල්ලංඝනය කරනවා කියල කිව්වා. බඩු මිල නංවනවා කියලා කිව්වා. ඒකාධිපතියි කියල කිව්වා. මේ මොනව කිව්වත් වැඩක් වුණේ නැහැ. ඒ අය කියපු කිසි දෙයක් මහජනතාව පිළිගත්තේ නැහැ. ඊට පස්සේ තමයි මේ අය කල්පනා කළේ මීට වඩා සංවේදී කලාපයක් තමයි අධ්‍යාපනය කියලා එතෙන්ට අත ගැහුවේ.මොකද දරුවොනේ. හැම අම්මා කෙනෙක්ම තාත්තා කෙනෙක්ම ඔය දරුවගේ අධ්‍යාපනය දිහා තමයි බලන්නේ. අන්න ඒ සංවේදී කලාපයේ අර්බුදය ඇති කිරීමේ ව්‍යාපාරයකට ඒ ගොල්ලෝ අවතීර්ණය වුණා.බඩු මිල වැඩි වුණයි කිව්වමත් වැඩක් වුණේ නැතිනම් ඊළඟට කොමිස් ගහනවයි කිව්වටත් මිනිස්සු ඒක විශ්වාස කරන්නේ නැතිනම් මොනව කිව්වත් වැඩක් නැතිනම් අන්තිමේ බැලුව මේ අධ්‍යාපනය ඇතුළේ අපි ඊළඟ පිපිරීම කරන්න ඕන කියලා. ඒකට තමා ඔය විශ්ව විද්‍යාල ඕනම ක්ෂේත්‍රයක ප්‍රශ්න ඇති කරන්න ඕන නම් හේතු හදාගන්න බැරිකමක් නැහැ. ආචාර්ය වරුන්ගේ වැටුප් මට්ටම් වුණත් තිබෙන වැටුප් මට්ටම සෑහීමට පත්විය හැකියි කියලා අපි හිතන්නේ නැහැ. ඒ ගොල්ලන්ට වැටුප් වැඩි කරගන්න ඕනයි කියල හිතුවොත් කවුරුත් එකතු වෙනවා. එතකොට ඒ ගොල්ලො හිතන්නේ මේ වැටුප් වැඩිකර ගැනීමේ සටනක් කියලා.නමුත් ඕක ඇත්තටම ඇතුළේ තියෙන න්‍යාය පත්‍රය දන්නේ නිර්මාල් රංජිත් දේවසිරි. නිර්මාල් දේවසිරි කියන්නේ යුද්ධ කාලේ හිටපු සුප්‍රකට සාමවාදියෙක්. සාමය විකුණන් කන එන්ජීඕවල නියෝජිතයෙක්. තානාපති කාර්යාලවලින් නූල ගෙනල්ල ගැට ගහලා තියෙන්නේ නිර්මාල්ගේ ඇගේ. විශ්වවිද්‍යාල ආචාර්යවරුන්ට පේන්නේ වැටුප් වැඩි කරගැනීමේ සටන. ඒක සාධාරණයිනේ. වැඩි වුණොත් කාටත් හොඳයිනේ. ඒ නිසා ඒ ගොල්ලෝ ඉන්නවා. අර පොදු විශ්වවිද්‍යාල ආචාර්ය වරුන්ට හරියන සටන් පාඨයක් දාගෙන නිර්මාල් එයාට එන තානාපති කාර්යාලවලින් එන කොන්ත්‍රාත්තුව එයා කරනවා. ඉතින් අනිත් ආචාර්යවරුන්ට ඒක තේරෙන්නෙත් නැහැ.නිර්මාල් රංජිත් දේවසිරි මේ එකපාරට වෘත්තීය සමිති නායකයෙක් වුණේ කොහොම ද? ඔය පිටිපස්සේ ඉන්න කවුරුත් දන්නවා නිර්මාල් රංජිත් දේවසිරි කියන්නේ කවුද කියලා. අවාසනාවට විශ්ව විද්‍යාල ආචාර්යවරුනුත් තමන්ගේ සටන සාධාරණ නමුත් නියම නායකත්වයක් සහිතව සැඟවුණ න්‍යාය පත්‍රවලින් තොර නායකත්වයක් සහිතව තමයි ඒ අයගේ සටනේ සාධාරණත්වය කොතෙක් තිබ්බත් කළ යුතුව තිබෙන්නේ. නිකන් හිතන්නකො දෙමළ ජනතාවගේ සටනේ සාධාරණ ප්‍රශ්න තිබුණා කියලා, ඒ තිබ්බට ඒ ප්‍රශ්න දඩමීමා කරගෙන ප්‍රභාකරන්ගේ නායකත්වය අපට පිළිගන්න බැහැනේ. ඉතින් විශ්වවිද්‍යාලවල නිර්මාල් හරහා ආචාර්යවරුන්ගේ ප්‍රශ්නය ගෙනාවා.ඊළඟට ජවිපෙ සහ පෙරටුගාමීන් ලවා ශිෂ්‍ය ව්‍යාපාරයේ ගැටුම්කාරී තත්ත්වයන් හැදුවා. අපේ සමහරුන්ගේ මේ ප්‍රශ්න හසුරුවන විදියේ තියන අදබාල ස්වභාවය නිසා සමහර වේලාවටත් අර හතුරු බලවේගවලට ඕන උදව්ව අපෙනුත් ලැබුණා. අද හතුරු බලවේග තෝරගෙන තිබෙන්නේ අධ්‍යාපන ක්ෂේත්‍රය. විශ්වවිද්‍යාල හා පාසල්. මේව ඇතුළේ ඔය කාට කාටත් හසුරුවන්න පුළුවන් මිනිස්සු ඉන්නවා. කීයක් හරි දුන්නම ඔය ප්‍රශ්න පත්‍රයක ප්‍රශ්නයක් දෙකක් වරද්දන්න බැරිකමක් නැහැ. එහෙම තත්ත්වයක් මේ රටේ තියනවා. ඒ නිසා දෙන ගානේ වටිනාකම අනුව තමයි ඒක තීන්දු වෙන්නේ. මම කියන්නේ සැලසුම්සහගත ව්‍යාපෘතියක් මෙතන තියනවා මේක අරාජික කරන්න හා අස්ථාවර කරන්න.ඔබ කියන ඔය කුමන්ත්‍රණය ජයගන්නේ කොහොම ද?මේකට මුහුණ දෙන්න ඕන බොහොම ප්‍රඥාවන්ත විදියට. ඇඟේ හයියෙන් මුහුණ දීල හරියන්නේ නැහැ. ඒක අපට මිතුරු බලවේග දිනා ගනිමින් මිත්‍ර බලවේග දැනුවත් කරමින් මේ කුමන්ත්‍රණ, කුමන්ත්‍රණකාරී මෙහෙයුම පෙන්වා දෙමින් ඒ විදියටයි මුහුණ දෙන්න ඕන. එහෙම නැතුව අපි කැත්තට පොල්ල වගේ ගිහිල්ලා මේක මම හිතන්නේ නැහැ හතුරාගේ උපායික වුවමනාව පරාජය කරන්න පුළුවන් කියලා.මේක හරි සංවේදියි. අධ්‍යාපනය කියන තැන සංවේදියි. අම්ම තාත්ත හැමොගේම හදවත ඇවිලෙන තැන. දරුවෙක් විභාගයක් සමත් වුණේ නැහැ කියපුවම එදාට ගෙදර මළ ගෙයක්නේ සතියක් විතර යනකන්.අපේ දෙමවුපියෝ මොනතරම් නැතිබැරිකම් තිබුණත් කුලී වැඩක් හරි කරලා දරුවට උගන්වන්නනෙ හදන්නෙ. මේක එහෙම රටක්. එහෙම රටක අධ්‍යාපනය ඇතුළේ අවුල් ජාලාවක් ඇති කිරීම මඟින් පුළුවන් වෙනවා සාමාන්‍ය ජනසමාජය ඇතුළේ ආණ්ඩුව කෙරෙහි අප්‍රසාදජනක ආකල්පයක් හදන්න. ඒක එළියට පේන්නේ නැහැ කොහොමද වෙන්නේ කියලා. හැබැයි එක එක පැතිවලින් ඒක වෙනවා. හරියට තේරුම් නොගෙන ඒකට මුහුණ දෙන්න ගියාම අපේ අයගෙනුත් ඒ උපක්‍රමයට ඕන කරන උඩගෙඩි හම්බ වෙනවා.මේ අර්බුද අස්සේ පොඩි දරුවොත් වීදි බැස්සා?බලන්න. හැමදාම පහේ ශිෂ්‍යත්වෙ අපිත් ලිව්වනේ පහේ ශිෂ්‍යත්වේ. හැමදාම මට මතකයි කටකතා යනවා. එහෙ ප්‍රශ්න පත්‍රය පිටවුණා මෙහෙ පිට වුණා කියලා. ඕක පිටවුණත් නැතත් එහෙම එකක් යනවා. මේ පාරත් එහෙම ගියානේ. මේ පාර කටකතාව ගිය ගමන් මොකක්ද කිව්වේ. එකපාරට අර වෘත්තීය සමිති ටික ඇවිල්ලා වහාම විභාගෙ නවත්තන්න කිව්වා. වෙන කවදාවත් ඔහොම කිව්වේ නැහැනේ. හැමදාම ඔය කටකතාව ගියා.කවදාවත් ඔය වෘත්තිය සමිතිකාරයෝ ඇවිල්ලා විභාගෙ නවත්තන්න කැන්සල් කරන්න කිව්වේ නැහැ. කියල දරුවන්ට දුන්නා බියක් ඉතින් දරුවෝ දෙමාපියෝ එක්ක ඇවිල්ලා පහේ ශිෂ්‍යත්වේ අර චූටි පැටව් ඇවිල්ලා අනේ ජනාධිපති මාමේ ආයේ විභාගෙ අපට දෙන්න කියනවා. ඇත්තටම ප්‍රශ්න පත්තරේ පිට වෙලා ද නැද්ද කියල හරියට හොයාගෙනත් නැහැ. මං කියන්නේ සැලසුම්සහගතව සංවේදී ක්ෂේත්‍රයක් අධ්‍යාපනය කියන්නේ. ඒක පාවිච්චි කරනවා අද ආණ්ඩු විරෝධී ජන මානසිකත්වයක් ගොඩනඟන්න.ඔබ කියන්නේ මේ ආණ්ඩුවට විරුද්ධ කුමන්ත්‍රණ බාහිරින් එන එකක් කියලයි?ඇත්තටම ගත්තොත් අද විරුද්ධ පක්ෂය මෙහෙයවන්නේ කොළඹ තියන තානාපති කාර්යාල දෙක තුනක්. විපක්ෂ නායක කාර්යාලය තියෙන්නේ ඒව ඇතුළේ. ඔය කිව්වට සැබෑ විපක්ෂ නායක කාර්යාලය කියන්නේ රනිල් තියාගෙන ඉන්න කාර්යාලය නෙවෙයි.හොඳ උදාහරණයක් මම කියන්නම්. පසුගිය නැගෙනහිර පළාත් සභා මැතිවරණයේ දී එක තානාපති කාර්යාලයක් උත්සාහ කළා දෙමළ ජාතික සන්ධානයයි මුස්ලිම් කොංග්‍රසයයි එකට එකතු කරලා ඡන්දෙට දාන්න. ඒ මඟින් ඒ දෙපාර්ශවයේ බලය පිහිටුවන තත්ත්වයක් හදන්න. රනිල් උත්සාහ කළේ නැතුවට ඒකට උත්සාහ කළ තානාපති කාර්යාල නිලධාරීන් ඉන්නවා. ඒකෙන් පේනවා හැබෑ විරුද්ධ පක්ෂය තියෙන්නේ එතන. ඒ ගොල්ලන්ට ඕන මේ යුද්ධය ජයග්‍රහණය කරලා කොටි ඉවර කරපු ආණ්ඩුවෙන් පළිගන්න. මහජනතාවයි ආණ්ඩුවයි අතර ගැටුම අවුලුවන්න. ගැටුමක් හදන්න.ඒ ගොල්ලො තමයි මේ නූල් සූත්‍ර අටවමින් තමන්ට මිලදී ගන්න පුළුවන් මිනිසුන් මිලදී ගනිමින් විවිධ උපායශීලී උපාය තෝරමින් අද මේ මෙහෙයුම පිටිපස්සේ සැබෑ ලෙසම ඉන්නේ.විශ්ව විද්‍යාල ආචාර්ය වරුන්ගේ සටන මාස තුනක් තිස්සේ ඇදීගෙන යනවා?විශ්ව විද්‍යාල ආචාර්ය වරු අති බහුතරයක් 2010 මැතිවරණයේ දී සන්ධානයේ ජයග්‍රහණය වෙනුවෙන් හිටපු උදවිය. ඒ අය අපි තේරුම් ගන්න ඕන.ආචාර්ය වරුන්ගේ ඉල්ලීම්වල පාලකයන්ට අනුව සාධාරණ අසාධාරණකම් තියෙන්න පුළුවන්. සමහර ඉල්ලීම් අසාධාරණ ලෙස පෙනෙන්නත් පුළුවන්. නමුත් අපේ වගකීමක් තමයි ඔවුන් හතුරන් විදියට සලකන්නේ නැතිව ඒ විශ්වවිද්‍යාල කියන පොදු ප්‍රජාව ආණ්ඩු විරෝධී ව්‍යාපාරයකට අකමැත්තෙන් හෝ තල්ලු වෙන්න ඉඩ දෙන්නේ නැතිව ඔවුන්ව දිනා ගනිමින් එතන තියෙන එන්ජීඕ නායකත්වය හෙළිදරව් කරමින් මේ ප්‍රශ්නයට මුහුණ දෙන එක. එබඳු පරිණත ප්‍රවේශයක් ගත්තොත් මමනම් හිතන්නේ කිසිදු සැකයක් නැහැ අපට ඔය ගැටලු විසඳාගන්න පුළුවන්.දැන් බාහිර බලපෑම දිගටම තිබෙනවා. මානව හිමිකම් සමුළු නියෝජිතයෝ මේ ලංකාවට එන්නේ ජිනීවා මානව හිමිකම් සමුළුවේ ඊළඟ නැටුම නටන්න. රොබටෝ බ්ලේක් මහත්තයා අද හෙට එනවා. ඊළඟට නවනීදන් පිල්ලේ නෝනගේ ගෝලයෝ ටික එනවා. ඇවිල්ලා ඉතින් අහලා කට කැඩිච්ච කතා දෙක තුනකුත් කියලා ගිහිල්ලා දෙයි හොඳ වාර්තාවක් ලංකාවට විරුද්ධව.ඒක මේ ගොල්ලෝ ආවත් නාවත් කරනවා. නෑවිත් කළොත් වෙන්නේ අපි එන්න දුන්නේ නැහැ කියන චෝදනාවත් අතිරේකව දානවා. ඒත් ඔය වාර්තාවම දෙනවා. එන්න දුන්නම එන්න දුන්නේ නැහැ කියන චෝදනාව නැතුව තමයි අර වාර්තාව එන්නේ. ඔය වාර්තාව ඒ ගොල්ලො ඇවිල්ල බලල ලියන වාර්තාවක් නොවෙයි. ඒක දැන්මම ලියල ඉවරයි. ඒකට අස්සන ගහන්න කලින් පොඩි නාට්‍යයක් රඟපාල යන්න මේ එන්නේ.රටේ ජනතාව ඒ අයට තේරුම් කරල දෙන්න ඕන, මොන වාර්තා දුන්නත් ත්‍රස්තවාදය පරදවල ශ්‍රී ලංකාවේ සාමය දිනා දුන් නායකත්වය හෝ රණවිරුවන් බිල්ලට ගන්න මේ රටේ මිනිස්සු කවදාවත් ඉඩ දෙන්නේ නැහැ කියලා. ඒක ඒ අය තේරුම් ගත්තොත් හොඳයි. මොකද ලෝකයේ පරද්දන්න බැහැ කියපු ත්‍රස්තවාදී සංවිධානය පරද්දපු මේ රටේ මිනිස්සු අඩු තක්සේරු කරන්න එපා කියන එක තමයි අපි ඒ අයගෙන් කරන ලොකුම ඉල්ලීම.සාකච්ඡා කෙළේ සරත් පෙරේරාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>09</month>
      <day>16</day>
    </date>
    <link>http://www.silumina.lk/2012/09/16/_art.asp?fn=ab1209163</link>
    <topic>මේක නියම ජනමතය නෙමෙයි රාජ්‍ය බලය යොදා ලැබූ ජයක්</topic>
    <author>සාකච්ඡා කෙළේ සරත් පෙරේරා</author>
    <content>එජාප මාධ්‍ය ප්‍රකාශක හා පාර්ලිමේන්තු මන්ත්‍රීමේ මැතිවරණයෙන් තනි පක්ෂයක් ලෙස තරග කර යම් ප්‍රගතියක් පෙන්නුම් කරන්න පුළුවන් වී තිබෙන බවත් පසුගිය මැතිවරණය සමඟ සසදන විට උතුරු මැද සබරගමු පළාත් දෙකේ එජාප ඡන්ද වැඩි වී ආණ්ඩුවේ ඡන්ද අඩු වී තිබෙන බවත් එජාප මාධ්‍ය ප්‍රකාශක ගයන්ත කරුණාතිලක මහතා පවසයි.‘සිළුමිණ’ සමඟ පළාත් සභා මැතිවරණ ප්‍රතිඵලය පිළිබඳව සම්මුඛ සාකච්ඡාවකට එක්වෙමින් මන්ත්‍රීවරයා මේ ප්‍රකාශය කළේ ය. එහිදී මන්ත්‍රීවරයා අදහස් දක්වා සිටියේ මෙසේ ය.එජාපය කොහොමද මේ ඡන්ද ප්‍රතිඵලය දකින්නේ?ආණ්ඩුව සියලු බලය තමන් අතේ තියාගෙන රාජ්‍ය සම්පත් රාජ්‍ය බලය රාජ්‍ය මාධ්‍ය ඒකාධිපති විදියට යොදවාගෙන මේ ඡන්දය කළේ. සමාන අවස්ථාවක් කොහොමවත් විපක්ෂයට දුන්නේ නෑ.මේ සියලු බලය යොදවලත් 2010 ජාතික මැතිවරණය එක්ක සැසදුවහම උතුරු මැද සබරගමුව පළාත් දෙකේ එජාපය ලැබූ ඡන්දවල 126000 ක ඡන්ද වැඩිවීමක් තියනවා. ආණ්ඩුව එම පළාත්වලින් ලැබූ ඡන්දවල ඡන්ද 60000 ක අඩුවක් වෙලා තියනවා. අපිට ලැබුණ ඡන්දවල බළංගොඩ ආසනය හැර සෑම ආසනයකම ඡන්ද ලැබීම වැඩි වෙලා තියනවා. නැඟෙනහිර පළාතේ මේ සැසඳීම කරන්න බැරි වී තිබෙන්නේ පසුගිය පළාත් සභා මැතිවරණයේදී මුස්ලිම් කොංග්‍රසය එජාපය හා එක්ව තරඟ කිරීම නිසයි.ලැබූ පරාජය සාධාරණීකරණය කරමිනුයි ඔබ කතා කරන්නේ. මහ මැතිවරණය හා පළාත් සභා මැතිවරණය සසඳන්න බැහැ?අපට ලැබුණ ඡන්ද ප්‍රතිශතය සියයට 35 ක් පමණ වෙනවා. අපි බලන්නේ මෑතකම පැවැත්වූ මැතිවරණය සමඟයි. ලැබූ ඡන්ද ප්‍රතිඵලය ගැන සතුටුවෙන්න බැරි වුණත් අපි ප්‍රගතියක් අත්කර ගෙන තිබෙනවා. අපි බලාපොරොත්තු වෙනවා දැනට තියන සැක සංකා දුරු කර අපි කවුරුත් එකමුතු වී ඉදිරි මැතිවරණවලදී සීයට 50 ඡන්ද ප්‍රතිශතය ළඟා කරගන්න ක්‍රියා කරන්න. සීයට 50 ඉක්මවා යන්න.මේ මැතිවරණයෙන් කොහොමත් පෙන්වන්නේ ජනාධිපතිවරයාගේ නැගීම හා විපක්ෂනායකයාගේ වැටීම නොවෙයිද?මෙතන ආණ්ඩුව කටයුතු කළේ මේ පළාත් සභා කරපු වැඩ පෙන්වල ඡන්ද ගත්ත නෙවෙයි ජනාධිපතිවරයා අලෙවි කිරීමෙන් ඡන්ද ගත්ත. මොකද පළාත් සභා කරපු වැඩක් තිබුණේ නැහැ. අපි පුද්ගලයෙක් අලෙවි කරන පක්ෂයක් නෙවෙයි. අපි වැඩපිළිවෙළක් පක්ෂ ප්‍රතිපත්ති පෙන්නල ඉදිරියට යන පක්ෂයක්. ආණ්ඩුවට එහෙම වැඩ පිළිවෙළක්වත් සැලැස්මක්වත් නැහැ. මේ මැතිවරණයේදී ආණ්ඩුව කළේ ජනාධිපතිවරයා ඉස්සරහට දාල විධායක බලයේ අනුහසින් ඡන්දය දිනාගැනීමයි. ආණ්ඩුව මේ සඳහා සකල බලයම යොදා ගත්තා. ඡන්ද නීති එළිපිට උල්ලංඝනය කළා. එක එක දේ ඡන්ද දින වලත් ඡන්ද දායකයන්ට බෙදුවා.දිගු කාලයක් විපක්ෂයේ සිටි පක්ෂයකට වුවමනා කරන්නේ පරාජයට හේතු දැක්වීම නොව ජයග්‍රහණයට අවස්ථාව උදාකර ගැනීම නොවෙයිද?කවුරුත් පිළිගන්නවා අද මේ ආණ්ඩුව මහජන කැමැත්තට පිටින් යන ආණ්ඩුවක්. අතිවිශාල ප්‍රමාණයක් ඡන්දය දීමෙන් වැළකී සිටියා. ප්‍රශ්න නැති තැනක් නැහැ. ඡන්ද නොදාන පිරිස ඡන්ද පොළට ගෙන්වා ගැනීමේ වගකීමක් අපට තිබෙනවා. ආණ්ඩුවේ බලය උඩ මේ ජයග්‍රහණය ලැබුවත් මේක නියම ජනමතය නොවෙයි කියා අපි කියනවා. ජනමතය විකෘති කරලා රාජ්‍ය බලය යොදවලා. එජාපය භෞතික දේවල් මහ පොළවේ ඇති කරලා ජනතාවගේ විශ්වාසය දිනාගත්ත පක්ෂයක්. අපි ඉදිරි කාලය තුළ ජනතාව ප්‍රජාතන්ත්‍රවාදී ලෙස ආණ්ඩුවට විරුද්ධව සංවිධානය කරනවා.ආණ්ඩුව එක පාර රට පුරා පළාත් සභා මැතිවරණ නොපවත්වා කඩින් කඩ මැතිවරණ පැවැත්වීමෙන් මහජන කැමැත්ත කොල්ල කෑමටයි උත්සාහ කරන්නේ. රාජ්‍ය බලය සීමිත ප්‍රදේශයකට දමා ඒ ජනතාවගේ ඡන්දය ඩැහැ ගන්න වැඩපිළිවෙළකුයි මේ ක්‍රියාත්මක කරන්නේ.හැමදාම එජාපය මේ චෝදනා නගමින් විපක්ෂයේ සිටි දීර්ඝම කාලය දැන් ගත කරමින් සිටිනවා...?ප්‍රජාතන්ත්‍රවාදය තුළ ඉක්මනින් ම එජාප ආණ්ඩුවක් ගැනීමයි අපේ උත්සාහය වෙලා තියෙන්නේ. මේ ඡන්ද දායකයා ගේ හැසිරීම පළාත් සභා මැතිවරණයට පමණක් සීමා වූ එකක්. අපි හිතනවා අද රටේ තිබෙන තත්ත්වය අනුව තීරණාත්මක මැතිවරණයකදී බහුතර ඡන්ද දායකයා එජාපයට අති බහුතර ඡන්දය දෙයි කියලා. රටේ මිනිස්සුන්ට ප්‍රශ්න විසඳගන්න බැරුව ඉන්නේ. ඒ සඳහා වූ වැඩපිළිවෙළක් අපි රටට ඉදිරිපත් කරල ජනතාව දැනුවත් කරනවා. උතුරුමැද ගොවියාගේ වතුර නැතිකමේ ප්‍රශ්නය ඉදන් ශිෂ්‍යත්ව විභාගයේ ප්‍රශ්න පත්‍ර පිටවීම දක්වා තිබෙන්නේ රටේ යහපත් කළමනාකරණයක් කාර්යක්ෂම කළමනාකරණයක් නැති කමේ ප්‍රශ්නයක්. යුද්ධයෙන් අද රට මුදාගෙන තිබුණත් මිනිස්සු අද එදාට වඩා ප්‍රශ්නවලින් මිරිකිලා. ගෙදර ජීවන බරේ ප්‍රශ්නයට මේ ආණ්ඩුවට විසඳුම් නැහැ.සාකච්ඡා කෙළේ සරත් පෙරේරාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>09</month>
      <day>16</day>
    </date>
    <link>http://www.silumina.lk/2012/09/16/_art.asp?fn=ab1209164</link>
    <topic>විශිෂ්ට ජයක් ලැබුණේ ජනපතිගේ දූරදර්ශී වැඩපිළිවෙළ නිසයි</topic>
    <author>සංවාද – චන්දන බණ්ඩාර</author>
    <content>උතුරු මැද පළාතේ එ.ජ.නි.ස.යේ වැඩිම මනාප ලැබූඋතුරු මැද පළාත් සභාව සහ අනුරාධපුර දිස්ත්‍රික්කය විශිෂ්ට ජයග්‍රහණයක් ලැබුවා. ඔබට මොකද හිතෙන්නේ?යුද්ධය පැවැති කාල වකවානුවේදී උතුරු මැද පළාතේ ජනතාවත් එහි ගොදුරු බවට පත්ව තිබුණා. නමුත් මේ රටේ යුද්ධය නිමා කිරීමට අතිගරු ජනාධිපතිතුමා කළ මෙහෙයට මෙවරත් උතුරුමැද පළාතේ ජනතාව කෘතගුණ සැලකුවා. ඒවාගේම උතුරුමැද පළාතේ සුවිශාල සංවර්ධන කටයුතු රැසක් එක්සත් ජනතා නිදහස් සන්ධාන රජය සිදු කොට තිබෙනවා. විශේෂයෙන්ම ‘දැයට කිරුළ’ වැඩසටහනින් අනුරාධපුර දිසාවේ සංවර්ධන කටයුතු රැසක් සිදු කෙරුණා. ජනාධිපතිතුමාගේ එම වැඩපිළිවෙළ මේ ජයග්‍රහණයට එක් හේතුවක්. ඒ වගේම මගේ සහෝදරයා එස්.එම්.චන්ද්‍රසේන මහතා උතුරුමැද පළාතේ ගොවි ජනතාව වෙනුවෙන් විශාල සේවයක් කරනවා. ඊළඟට දැයට කිරුළ, ගමනැඟුම, දිවි නැඟුම ආදී සංවර්ධන වැඩසටහන් මේ ජයග්‍රහණයට මූලික වුණා.උතුරුමැද පළාතේ නියඟය නිසා ජනතාව පීඩා විඳින මොහොතක ලබාගත් මේ ජයග්‍රහණය ගැන මොකද හිතෙන්නේ?ඇත්තටම ජනතාව නිවැරැදි තීරණය ගත්තා. නියඟ පිට නියඟයන් ආවත් රට බේරාගත් නායකයාට සහ රජයට ජනතාව කෘතගුණ සැලකුවා.විශේෂයෙන්ම ගොවි ජනතාව මේ ජයග්‍රහණය පිටුපස සිටියා. ඔවුන් මොන වගේ පණිවුඩයක් ද රටට ලබා දුන්නේ?ගොවි ජනතාව තමයි ඇත්තටම මේ ජයග්‍රහණය පිටුපස ඉන්නේ. ඔවුන් තමයි එ.ජ.නි.ස. මැතිවරණ ව්‍යාපාරයේ පෙරමුණ ගෙන කටයුතු කළේ. මේ නියඟය ඇතිවුණ වෙලාවේ මේ රජය හොඳ තීන්දු කීපයක් ගත්තා. විශේෂයෙන්ම එස්.එම්.චන්ද්‍රසේන ඇමැතිවරයා ගොවි ජනතාව සමඟ සාකච්ඡා කොට ගොවි නියෝජිත පිරිසක් අරලියගහ මැඳුරට කැඳවාගෙන ගොස් ජනාධිපතිතුමා සමඟ සාකච්ඡා කළා. එහිදී සිදුවූ වගා පාළුවට වන්දි ලබා දීමට සහ නැවැත වගා කටයුතු ආරම්භ කිරීමට ආධාර ලබා දීමට රජය තීන්දු කළා. ඒ වගේම වගා ළිං ගැඹුරු කිරීමට එක් ළිඳකට රුපියල් 10,000 බැගින් වගා ළිං 5000ක් සඳහා මුල්‍යාධාර ලබා දීමට ගොවිජන සේවා අමාත්‍යාංශය තීන්දු කළා. ඊළඟට වැව් හැදුවාට රොන්මඩ ඉවත් කිරීමේ හා වැව් ගැඹුරු කිරීමේ වැඩසටහනක් තිබුණේ නැහැ. ජනාධිපතිතුමා සහ බැසිල් රාජපක්ෂ මැතිතුමා ඒ සඳහා තීන්දුවක් ගත්තා. ඊට ගොවිජන සේවා ඇමැතිතුමාත් සම්බන්ධ වුණා. දැන් වැව් ගැඹුරු කිරීමේ වැඩසටහන ආරම්භ කොට තිබෙනවා. ඒ නිසා ගොවි ජනතාව වෙනුවෙන් රජය විශාල වැඩකොටසක් සිදුකරමින් සිටිනවා.මේ මැතිවරණයේදී විපක්ෂයට අත්වූ ඉරණම ගැන ඔබට මොකද හිතෙන්නේ?මේ ප්‍රතිඵලය විපක්ෂයට ලැබෙන බව අපි මුලදිම කිව්වා. මොකද නායකයෙක් නැති නායකත්වය පිළිනොගන්නා පිරිසක් තමයි උතුරුමැද පළාතේ එක්සත් ජාතික පක්ෂයේ මන්ත්‍රීවරු ලෙස කටයුතු කරන්නේ. ඉතින් ඔවුන්ට මේ ඉරණම අත් වෙන බව අපි දැනගෙන සිටියා.ඔබ උතුරුමැද හිටපු මහ ඇමැතිවරයාත් පසුකොට ලක්ෂයකට අධික වාර්තාගත මනාප ප්‍රමාණයක් ලැබුවා. කොහොමද ඔබ ඉදිරියට ආවේ?ගිය පළාත් මැතිවරණයට මා ඉදිරිපත්වුණේ ප්‍රාදේශීය සභා උප සභාපතිවරයෙක් ලෙසයි. නමුත් මට එවර හැකිවුණා පළාතේ ජ්‍යෙෂ්ඨ ඇමැතිවරු, මන්ත්‍රීවරු සහ ආසන සංවිධායකවරු අබිබවා අනුරාධපුර දිසාවේ මනාපවලින් දෙවැනි තැනට පත්වෙන්ඩ. ඒකට හේතු වුණේ ජනතාව සමඟ පාක්ෂිකයන් සමඟ සමීපව මා කටයුතු කරපු නිසයි. විශේෂයෙන්ම මගේ සහෝදරයා එස්.එම්.චන්ද්‍රසේන ඇමැතිතුමා අනුරාධපුර දිසාවේ සිදුකළ සංවර්ධන කටයුතුවලදී මා පෙරමුණ ගෙන කටයුතු කළා. ඒ වගේම ශ්‍රී.ල.නි.ප.ය ප්‍රමුඛ එ.ජ.නි.ස. වෙනුවෙන් කැපවෙලා වැඩ කළා. ඒ නිසා ජනතාව මෙවර අනුරාධපුරයේ මනාපවලින් පළමු තැනට මා ගෙනාවා. ජනතාව වෙන කාටවත් වඩා මා ගැන තැබූ උපරිම විශ්වාසය තමයි එයින් රටට පැහැදිලි කළේ.ඔබේ සහෝදරයා ඇමැතිවරයෙක් නිසා ඔබට වාසි සහගත ලෙස ප්‍රතිඵලය ලැබුණා කියලා යමෙකුට කියන්ඩ පුළුවන් නේද?මම හොඳට ගම්වල ජනතාවගේ සිතුම් පැතුම් අඳුරනවා. ඒ වගේම ගමේ අඩුපාඩු හොඳට තේරෙනවා. ඒ නිසයි අපි ජනතාවට සමීප වෙලා තිබෙන්නේ. මට ඔබ කියන චෝදනාව යමෙකුට එල්ල කරන්ඩ බැහැ. අනික තවත් අපේක්ෂකයින්ගේ දරුවෝ සහ සහෝදරයෝ රජයේ කැබිනට් ඇමැතිවරු නියෝජ්‍ය ඇමැතිවරු ලෙස සිටිනවා. ඒ නිසා මගේ සහෝදරයා නිසා මට තනිකරම මනාපවලින් මුල්තැනට එන්ඩ පුළුවන් වුණා කියන කතාව වැරැදියි.ඔබ ජනතාව අතරට ගියේ මොන වගේ පොරොන්දු සමඟද?මෙහෙමයි පොරොන්දු නෙමෙයි මා හඳුනාගෙන තිබෙනවා අනුරාධපුර දිසාවේ ජනතාවගේ ජීවන තත්ත්වය නඟාසිටුවීමට සිදුකළ යුතු ප්‍රධාන කරුණු තුනක්. මගේ ඒ වැඩපිළිවෙළ ප්‍රායෝගික දෙයක්. අනුරාධපුර සිටින සියයට 90 ගොවි ජනතාවට ජලය ලබා දෙන, රජවරු හදපු වැව් ටික මේ වෙනකොට රොන්මඩ නිසා ගොඩවෙලා. ඒ නිසා මේ වෙනකොට මහකන්නය වගා කරලා යල කන්නය අත්හරින්ඩ වෙලා. ඒ නිසා පළාත් සභාවට ලැබෙන මුදල් නිවැරැදි ලෙස යොදවා වැව් හාරා යල මහ කන්න ගොවිතැන් කිරිමට හැකි ලෙස කඩිනම් වැඩසටහනක් සැකසීම මගේ පළමු අරමුණ. ඒ වගේම ගම්වල යටිතල පහසුකම් නැංවීමට හැම ගම් තුලානකටම සමසේ ප්‍රතිපාදන ලබාදීම, ඊළඟට අනුරාධපුර දිසාවේ සා.පෙළ සහ උ.පෙළ සමත් තරුණ තරුණියන්ට රජයේ කර්මාන්ත ශාලා ක්‍රමයක් ඇතිකොට රැකියා ලබාදීමට වැඩපිළිවෙළක් සැකසීම සහ අධ්‍යාපනයක් නොලැබූ තරුණ තරුණියන්ට ස්වයං රැකියා ලබාදීම. එවැනි වැඩසටහනක් අතිගරු ජනාධිපතිතුමාගේ ආශිර්වාදය මැද ආරම්භ කිරීම තමයි මගේ ප්‍රධාන අරමුණු තුන වෙන්නේ. මේ කාරණා තුන ඉටු කළොත් අනුරාධපුර දිසාව මීට වඩා දියුණු කළ හැකි වේවි කියන පණිවුඩය තමයි ජනතාව අනුමත කළේ.උතුරුමැද පළාත් සභාව විසුරවන්ඩ එපා කියලා අස්සන් කර ඔබේ පක්ෂයේ පළාත් සභා මන්ත්‍රීවරු ජනාධිපතිතුමාට ලිපියක් යැව්වා. නමුත් ඊට අස්සන් නොකළ එකම මන්ත්‍රී ඔබ?මට මූලිකම දෙය තමයි පක්ෂය සහ පක්ෂයේ නායකතුමාගේ අපේක්ෂාව. ඒ නිසා අපි පක්ෂයට හෝ පක්ෂ නායකත්වය අබිබවා නොයා යුතුයි. පක්ෂ නායකයාට බලපෑම් නොකළ යුතුයි. ඒ නිසයි මා අස්සන් නොකළේ.ඔබට උතුරුමැද පළාතේ ප්‍රධාන වගකීම බාර දුන්නොත් මොනවද ඔබේ බලාපොරොත්තු?මෙවර පැවැති පළාත් තුනේම වැඩිම මනාප ලබාගත් පුද්ගලයා මම. මට ඕනෑම අභියෝගයක් බාරගෙන කටයුතු කළ හැකියි. ඒ වගේම වගකීම් දැරීමේ හැකියාව මට තිබෙනවා. මං ප්‍රාදේශීය සභාව, පළාත් සභාව නියෝජනය කළා. සහ කැබිනට් අමාතයාංශ රැසක සම්බන්ධීකරණ ලේකම් ලෙස වැඩ කර තිබෙනවා. ඒ නිසා ඉදිරියේදී ශ්‍රී.ල.නි.ප.ය, ජනාධිපතිතුමා, රට සහ උතුරුමැද පළාත ශක්තිමත් කිරීමට මට මේ පළාතේ ප්‍රධාන වගකීම බාර දුන්නොත් පැය 24ම වුණත් වැඩ කරන්ඩ මං ලෑස්තියි.පක්ෂයට ඔබ ගැන විශ්වාසයක් තිබෙනවා කියලා ඔබට විශ්වාසද?පැහැදිලිවම. ගියවරත් මට වඩා මනාප අඩු අයට පළාත් ඇමැති ධූර ලැබුණා. ඉතින් මං තනතුරු බලාගෙනම වැඩ කරනවා නෙමෙයි. නමුත් උතුරුමැදට නව වෙනසක් කරන්ඩ මට ඉඩ ලැබුණොත් ඉදිරි වසර පහේදී මට විශාල පරිවර්තනයක් උතුරමැදට කළ හැකියි.උතුරු මැද ඔබට ප්‍රධාන වගකීම පැවරුවොත් ඔබ අලුතින් කරන්නේ මොනවාද?මා මුලදි සඳහන් කරපු මගේ මූලික අරමුණු තුන මා ක්‍රියාත්මක කරනවා. ඊළඟට උතුරු මැද පළාතේ පෞරාණික හා පාරිසරික අතින් විශේෂිතයි. එම ස්ථාන සංරක්ණය සහ ආකර්ෂණීය ලෙස සැකසීම කළ යුතුයි. ඒ වගේම සංචාරකයින් වැඩි වැඩියෙන් ගෙන්වා ගැනීමේ කඩිනම් වැඩසටහනක් මා ක්‍රියාත්මක කරනවා.අවසාන වශයෙන් උතුරුමැද පළාතේ ජනතාවට ඔබට දෙන්ඩ තිබෙන පණිවුඩය කුමක්ද?නියඟය වැනි අපහසුතා මැද රට බේරාගත් නායකයාට, අතිගරු ජනාධිපතිතුමාට සහ එම රජයට කෘතගුණ සැලකීම ගැන ස්තුතිවන්ත වෙනවා. මෙවැනි විශිෂ්ට ජයග්‍රහණයක් ලැබුණේ ජනාධිපතිතුමා ගේ ක්‍රමවත් දූරදර්ශී වැඩපිළිවෙළ නිසයි. ඒ නිසා එතුමා සමඟ උතුරුමැද ජනතාවගේ සිතුම් පැතුම් ඉටු කිරීමට උපරිමයෙන් කැපවීමට මා බලාපොරොත්තු වෙනවා.සංවාද – චන්දන බණ්ඩාරසේයාරුව - දුෂ්මන්ත මායාදුන්නේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>09</month>
      <day>16</day>
    </date>
    <link>http://www.silumina.lk/2012/09/16/_art.asp?fn=ab1209165</link>
    <topic>මේ ජයග්‍රහණයෙන් අපේ රට ගැන ලොවට හොඳ පණිවුඩයක් දුන්නා</topic>
    <author>සංවාද – චන්දන බණ්ඩාර</author>
    <content>සබරගමුව පළාතේ එ.ජ.නි.ස.යේ වැඩිම මනාප ලැබූසබරගමුව පළාත එජනිසය විශිෂ්ට ලෙස ජය ගත්තා. මොනවද ඔබට මේ මොහොතේ හිතෙන්නෙ?මෙවර 54% ප්‍රකාශිත ඡන්ද ප්‍රමාණයෙන් සන්ධානයට බහුතර ඡන්ද ප්‍රමාණයක් හිමිවීම නිසා ප්‍රසාද ආසන හිමි වුණා. එජනිසය දැවැන්ත ජයග්‍රහණයක් ලබා තිබෙනවා. ඒ වගේ ම ජනාධිපතිතුමාගේ වැඩපිළිවෙළ මුළු රටම අනුමත කරන බවට ලෝකයාටම හොඳ පණිවිඩයක් ලබා දිය හැකි ප්‍රතිඵලයක් ලැබී තිබෙනවා.සබරගමුවේ දී විපක්ෂයට මෙවැනි පරාජයක් ලැබුණේ ඇයි?එජාපයේ බෙදීම සහ අසංවිධානාත්මක බව තමයි ප්‍රධානම හේතුව. රනිල් වික්‍රමසිංහට වඩා නියෝජ්‍ය නායක සජිත් විශාල පරාජයක් ලබා තිබෙනවා. මොකද එතුමාගේ කථා බොරු පුරසාරම් බව මේ මැතිවරණයෙන් ඔප්පු වුණ නිසා.මෙවර මැතිවරණයේ දී ජවිපෙ, එජාපයට වඩා ජනතාව අතරට යන්න උත්සාහ කළා. නමුත් ඔවුන් අන්ත පරාජයක් ලැබුවා?කෑගල්ල දිස්ත්‍රික්කයේ නම් ජවිපෙ කිසිම ක්‍රියාකාරිත්වයක් තිබුණේ නෑ. ජවිපෙ කෑගල්ලේ කළේ මැතිවරණ කාර්යාලයක් දෙකක් ලස්සනට හදපු එක විතරයි. පුහු ආටෝපය විතරයි තිබෙන්නෙ. නමුත් ඔවුන්ගේ සිතුම් පැතුම් ප්‍රායෝගික නැහැ. දැන් මෙවර ජවිපෙ කෑගල්ල දිස්ත්‍රික් නායකයා ලෙස කටයුතු කළේ හිටපු පාර්ලිමේන්තු මන්ත්‍රී ගාමිණි රත්නායක. නමුත් ඔහුට හෝ පළාත් මන්ත්‍රී අසුනක් දිනාගත නොහැකි තරමට කෑගල්ලේ ජවිපෙ අසරණ වෙලා. ඇත්තටම කෑගල්ලේ සහ රත්නපුර ජවිපෙ කියලා පක්ෂයක් නැති තැනට පත්වෙලා තිබෙනවා.මෙවර ඔබට ලැබුණු මනාප ප්‍රතිඵල ගැන සෑහීමට පත් වෙනවා ද?පැහැදිලිවම ඔව්. ගිය පළාත් සභා මැතිවරණයේදී මට මනාප 98300 පමණ ලැබුණා. මෙවර මනාප 84223 ක් තිබෙනවා. මෙවර ඡන්ද ප්‍රකාශ වුණේ 54% ක් පමණයි. ගියවර වගේ 63% ක් ඡන්ද ප්‍රකාශ වුණානම් මට මනාප 120,000 පමණ ලැබෙන්න තිබුණා. මෙවර මැතිවරණයේ ඡන්ද ප්‍රකාශිත ප්‍රමාණයේ අඩුව නිසා තමයි මනාප අඩු වුණා කියලා මා හිතන්නේ. නමුත් ගියවර වගේම මෙවරත් සන්ධානයේ දෙවැනියාගේ මනාප සංඛ්‍යාවට වඩා මා මනාප 50,000 පරතරයක් තබාගෙන තිබෙනවා.මෙවර ඔබේ මැතිවරණ ව්‍යාපාරයේ තේමා පාඨයක් තිබුණා “රටට වැඩ කළ මහ ඇමැති කියලා” මොකද්ද ඒකෙ තේරුම?මං හිටපු නියෝජ්‍ය ඇමැතිවරයෙක්, හිටපු කැබිනට් ඇමැතිවරයෙක් සහ හිටපු මහ ඇමැතිවරයෙක්. යුද්ධයේ අවසන් භාගයේ වව්නියාව මැණික් ෆාම් සහන කඳවුරට 187,000 ජනතාවක් පැමිණි පසුව ඔවුන්ගේ සුබ සාධන කටයුතු සම්බන්ධ වගකීම ජනාධිපතිතුමා විසින් බාර දුන්නේ මට. මං දින 29 ක් එහි නැවතිලා වැඩ කළා. එතකොට ජනාධිපතිතුමා මට වගකීමක් දුන්නේ මා ගැන තිබෙන විශ්වාසය නිසායි. මා ඒ වගකීම ඉහළින්ම ඉටුකළා.ඔබ කීවා ඔබ සහ ඔබේ ලැයිස්තුවේ දෙවැනියා අතර මනාප පරතරය 50,000 කියලා කොහොමද එහෙම වෙන්නෙ?ඒකට හේතුව මගේ දේශපාලන ජීවිතයේ අත්දැකීම් තමයි. මං මිනිස්සු සමඟ හැමදාම සමීපව හිටියා. මං කැබිනට් ඇමැති කාලේවත් කොළඹ පදිංචි වුණේ නැහැ. මං රෑ එකට දෙකට හරි ඇවිත් මගෙන් උදව් ගන්න කෙනෙක් ඇවිත් හිටියොත් මං ඒ උදව්ව කරනවා. ඒ නිසා එය මිත්‍රත්වයකට වඩා ළෙන්ගතුකමක්. ඒක මගේ දේශපාලන කැපකිරීම්වල ප්‍රතිඵලයක්. මගේ දෙවැනියා වූ දුෂ්මන්ත මිත්‍රපාල වසර 3 1/2 කින් ඡන්ද උපයාගෙන තිබුණා. මං වසර 20 ක් උපයා ගත් ඡන්ද තමයි මේ. ඇත්තටම එතුමා දක්ෂයෙක්.ඔබට යළිත් සබරගමුව පළාතේ ප්‍රධාන තනතුර හිමි වුණොත් මොනවද ඔබට තිබෙන ඉලක්ක?ප්‍රධානම ඉලක්කය තමයි රටේ අනාගතය සහ පළාතේ අනාගතය වෙන අධ්‍යාපනය දියුණු කිරීම. ඒ සඳහා තවත් සැලැසුම් ක්‍රියාත්මක කිරීමට තිබෙනවා. ඊළඟට ;රීහල් පද්ධතිය දියුණු කිරීම වේගවත් කළ යුතු වෙනවා. ඊළඟට ජනපතිතුමාගේ මහින්ද චින්තනයේ ගම හදලා රට හදමු කියන ප්‍රතිපත්තිය ක්‍රියාත්මක කිරීම. ඊළඟට රජයට සහ ජනාධිපතිතුමාට සහාය දෙන පළාත් සභාවක් ලෙස තව දුරටත් ක්‍රියාත්මක වීම. ඊළඟට ජනාධිපතිතුමාගේ ප්‍රතිපත්ති ක්‍රියාත්මක කිරීමට උපරීමයෙන් කැපවීම තමයි මගේ බලාපොරොත්තුව.ඔබ ගියවර මහ ඇමැති. මොනවද ඔබට අතපසු වූ වැඩ?විශේෂයෙන්ම රඹුක්කන සත්ත්ව උද්‍යානයේ වැඩ සහ එහි රාත්‍රී සෆාරි සංචාරකයන් වෙනුවෙන් ඇති කිරීමට මට ලොකු ආශාවක් තිබෙනවා. ඒකේ බලාපොරොත්තුව සංචාරකයන් දින 4 ක් 5 ක් මේ පළාතේ රඳවා ගැනීමයි. දැනට සිතියම්ගත කොට තිබෙනවා කෑගල්ල දිසාවේ සංචාරකයන්ගේ සිත් ඇදගන්නාසුලු ස්ථාන. පුරාවිද්‍යා වටිනාකම් සහිත සහ ස්වාභාවික පරිසරයේ සුන්දර ස්ථාන ඊට අයත්. ඒ නිසා ජනතාවගේ ජීවන තත්ත්වය නඟා සිටුවීමට අවශ්‍ය පියවර ගැනීම ගැන මා අතිගරු ජනාධිපතිතුමා සහ බැසිල් රාජපක්ෂ මැතිතුමා සමඟ සාකච්ඡා කර තිබෙනවා. ඒ නිසා මගේ බලාපොරොත්තුව මේ වසර අවසානයේ නව සත්ත්ව උද්‍යානය විවෘත කිරීමට. එතකොට සංචාරකයෝ වැඩි වෙනවා. එතකොට සෘජු සහ වක්‍ර රැකියා 15000 පමණ ලබාදීමට අපි බලාපොරොත්තු වෙනවා.එතකොට රත්නපුර දිසාව ඔබට අමතක වෙලා ද?නැහැ. කිසිසේත්ම නැහැ. රත්නපුරය කියන්නේ මැණික් පුරය. නමුත් මැණික් වෙළෙඳපොළ තිබෙන්නේ මහනුවර, බේරුවල සහ කොළඹ. ඒ නිසා මා ජනාධිපතිතුමාට යෝජනා කර තිබෙනවා මැණික් සහ ස්වර්ණාභරණ නගරය බවට රත්නපුර පත් කරමු කියලා. ඊළඟට සබරගමුව පළාතේ කිරි ගොවි ගම්මාන 2000 ක් ඇති කිරීමටත් මා සැලසුම් කොට තිබෙනවා. ඉදිරි වසර 5 තුළ එය ක්‍රියාත්මක කළ හැකියි. මේ හැම දේම කරන්නේ ජනතාවගේ ජීවන තත්ත්වය නඟා සිටුවීමයි.සබරගමුවේ ප්‍රධාන තනතුර ඔබට ලැබෙයි කියලා විශ්වාස ද?මං රාජ්‍ය සේවයේ අවුරුදු 21 විශ්‍රාමිකයෙක්. සමූපකාර ක්ෂේත්‍රයේ වසර 17 ක් කටයුතු කළා. පාර්ලිමේන්තු මන්ත්‍රි, නියෝජ්‍ය ඇමැති, කැබිනට් ඇමැති සහ මහ ඇමැති ලෙස වැඩ කළා. එතකොට මේ සුදුසුකම් තිබෙන වෙන කෙනෙක් මා හිතන්නේ නෑ. එතකොට නියම සුදුස්සාට මහ ඇමැතිකම දෙනවා කියලා ජනාධිපතිතුමා රත්නපුරයේ දී කීවා. කෑගල්ලේ දී කීවා එතුමා වැඩ කරන කෙනාට දෙනවා කියලා. මට සමහරු කියනවා නොනිදන මහ ඇමැති කියලා. ඒත් මට වාහනයේ නින්ද යනවා. එහෙම කියන්නේ මං පැය 24 ම වැඩ කරන්න උත්සාහ කරන නිසායි. ඒ නිසා මට ජනාධිපතිතුමා බලාපොරොත්තු වෙන සුදුසුකම් තියෙනවා කියලා විශ්වාසයි.ඔබතුමා ගැන විවිධ කට කථා පැතිර යනවා. මොනවද ඒ කථාවල තේරුම?අපි වැඩිහිටි මිනිස්සුනේ ඉතින් ලෙඩ රෝග හැදෙනවා. ඒ වගේම ඒවා නිට්ටාවටම සුව වෙනවා. ඒ හැර මට භයානක නිධන්ගත රෝගාබාධ නැහැ. මාස කීපයකට පෙර මගේ පරණ මෝටර් සයිකලයෙන් ගම වටේ ගියා ගෙදර පිංකමක් ගමේ අයට කියන්න. ඒ බයිසිකලය පෙරළිලා මගේ කකුල පිච්චුණා.ඊළඟට මගේ වාහනය අනතුරකට ලක්වෙලා මගේ කකුල තුවාල වුණා. ඒවත් දැන් සුවයි. ඒ හැර මට ඉහෙන් බහින රෝගයක් නැහැ. ඇත්තටම ඒවා මඩ ප්‍රචාර සහ චරිත ඝාතන.සබරගමුවේ මැතිවරණ ජයග්‍රහණයේ දී ඔබේ පක්ෂ නායකත්වයෙන් ලැබුණ සහාය මොන වගේ ද?එතුමා නැතිව මෙහෙම විශිෂ්ට ජයග්‍රහණයක් අපට ලබන්ඩ බැහැ. එතුමා සබරගමුවේ සංවර්ධනයට ප්‍රතිපාදන ලබා දී ඒවා ගැන සොයා බැලුවා. ඊළ¼ඟට ශ්‍රීලනිප 61 වන සංවත්සරය කෑගල්ල දිසාවේ පැවැත්වූවා. ඒ නිසා එතුමා ලබා දුන් සහයෝගය වැදගත් සේත් ඉතා ගෞරවනීය ලෙසත් සිහිපත් කරනවා. එතුමා කෑගල්ලේ ජනතාවට සුවිශේෂී ගෞරවයක් ලබා දුන්නේ.සමහරුන්ට නිලතල ලැබුණාම ජනතාව අමතකයි. ඔබතුමාටත් එහෙම වෙයි ද?මගේ දේශපාලන ජීවිතයට වසර 20 කට ආසන්නයි. මං වැඩිහිටියෙක් බවට පත්වෙලා පරිණත සහ අත්දැකීම් බහුල මිනිහෙක්. එහෙව් මට මගේ පංතියේ ජනතාව අමතක වෙන්නේ නෑ. ඒ නිසා මං ජනතාවට වඩ වඩාත් සමීප වෙනවා. මගේ පුත්‍රයා වෙන පාර්ලිමේන්තු මන්ත්‍රී කනක හේරත්ටත් ආදර්ශයක් වෙන විදියට හැම වැඩක්ම අවංකවත් සාධාරණ ලෙසත් ජනතාවට මා සේවය කරනවා. ඒ නිසා මට ජනතාව නුරුස්සන්නේවත් අමතක වෙන්නේවත් නැහැ.සංවාද – චන්දන බණ්ඩාරසේයාරුව - දුෂ්මන්ත මායාදුන්නේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>09</month>
      <day>16</day>
    </date>
    <link>http://www.silumina.lk/2012/09/16/_art.asp?fn=ab1209166</link>
    <topic>අපි නැඟෙනහිර අධ්‍යාපන ක්ෂේත්‍රයේ විප්ලවයක් ඇතිකළා</topic>
    <author>ප්‍රසාද් වර්ණකුල</author>
    <content>නැඟෙනහිර පළාතේ එ.ජ.නි.ස.යේ වැඩිම මනාප ලැබූඋත්සාහය නිසාම තම ජීවන ගමන්මග සරුසාර කරගත්, මිනිසුන් මෙරට වෙසෙති. එහෙත් අගහිඟකම් මැද කුඩාකල කටුක ජීවිතයක් ගෙවමින් ආත්ම ශක්තිය, ධෛර්්‍යය, උත්සාහය නිසාම අධ්‍යාපනයේ සහ දේශපාලනයේ ද ඉහළට යාමට සමත් වූ අපූරු මිනිසකු අපට පසුගිය දිනක අම්පාරේදී හමුවිය. උත්සාහවන්තයා ජයගනී සහ කියවීම සම්පූර්ණ මිනිසකු බිහිකරයි යන කියමන් සැබෑවක් බවට පත්කළ ඔහු විමලවීර දිසානායක නම්වේ. ඔහු වත්මන් පාසල් සිසුනට මෙන්ම විශ්වවිද්‍යාල සිසුනටද ආදර්ශවත් චරිතයකි.පාසලේ හයවන පන්තියේ අධ්‍යාපනය ලබද්දී තම පියාගේ මියයාමත් සමඟම ඔහුගේ පාසල් ගමනට තිත තැබීමට සිදුවිය. ඒ පවුලේ දැඩි අසීරුතාවයන් නිසාය. ඉන් පසු තම මව සහ සහෝදර සහෝදරියන් සමඟ අම්පාර “නිව්ගුණ” ප්‍රදේශයට පදිංචියට පැමිණියේ පවුලේ දිවිමග සරුසාර කරගැනීමටයි. පවුලේ තිබුණු ආර්ථික අපහසුතා හේතුවෙන් පාසලට සමුදී පවුලේ ජීවන අරගලයට දායකවීම තෝරාගැනීමට ඔහුට සිදුවිය. අවුරුදු දාසය (16) සම්පූර්ණ වනවිට එදා සීනි සංයුක්ත මණ්ඩලයට අයත් හිගුරාණ සීනි කර්මාන්ත ශාලාවේ කම්කරුවකු ලෙස ඔහුට රැකියාව හිමිවිය. මෙසේ උක්ගස් සමඟින් දහඩිය මහන්සිය වගුරවමින් කටයුතු කරද්දී ඔහු කියවීමට ඇබ්බැහි විය.”පත්තර බලන එක මම දිගටම කළා. විශේෂයෙන්ම ”සිළුමිණ” පුවත්පත. සිළුමිණ පත්තරේ තමයි මට කියවීමට ආසාව ඇතිකළේ. පත්තරේ තිබෙන ප්‍රවෘත්ති, විශේෂාංග, කෙටිකථා, කවි මරණ දැන්වීම් පවා කියෙව්ව. මෙහෙම කියවනකොට මට යම් දැනුමක් අවබෝධයක් තිබෙන බව හැඟුණා. ඉන් පස්සේ මම මහාවංශෙ ඉඳල ඩීමන් ආනන්දගේ සත 75 නවකථාව දක්වා පොත් කියෙව්ව. ඒ කාලයේදී මගේ යටපත්ව තිබූ ආශා සිතුවිලි උඩට ආව. අ.පො.ස. (සා/පෙ) විභාගය කරන්න මම සූදානම් වුණා.” යැයි ඔහු අතීතාවර්ජනය කරයි.ඔහු සාමාන්‍ය පෙළ විභාගය සඳහා අයදුම් කළේය. විභාගය සඳහා තව ඇත්තේ මාස තුනක් වැනි කෙටි කාලයකි. ඒත් මාදෙයියාව කනිටු විදුහලෙන් පසු ඔහු කිසිදු අධ්‍යාපනයක් හදාරා නොමැත. ගුරුවරුන් සමූහයක් විෂයානුබද්ධ අධ්‍යාපනය ක්‍රමානුකූලව වසර ගණනාවක් උගන්වා සිසුන් යොමුකරන සාමාන්‍ය පෙළ විභාගයට ඔහු තනිවම සූදානම් විය. අභියෝග හමුවේ නොසැලීම ඔහු තුළ තිබූ සහජ හැකියාවයි. පසුගිය විභාග ප්‍රශ්න පත්‍ර සොයා ඒවා කියවා තේරුම් ගෙන ඊට අදාළ පොත්පත් කියවා ඔහු දැනුම ලබා ගත්තේය. උක්ගස් අතර ගෙවෙන සුළු විවේකයේදී පවා ඔහු පාඩම් කියවා පිළිතුරු ප්‍රශ්න ධාරණය කරගත්තේය. සමහර දිනවල රාත්‍රි මුර රාජකාරි ලැබුණු විටදී වැස්ස පින්න සමඟ කුප්පිලාම්පු එළියෙන් නොපසුබස්නා වීර්යයෙන් පාඩම් කියැවීය. විභාගයට මෙසේ මුහුණ දෙමින් වැඩ හතරක් සහ සම්මාන හතරක් ලබා ගැනීමට ඔහු සමත් වූහ. එහෙත් ගණිතය විෂය අසමත්ව තිබුණි.ඊළඟ වසරෙදී නැවත විභාගයට අයදුම් කළ ඔහු ඒ සඳහා වඩ වඩාත් සූදානම් විය. මාසයක කාලයක් රැකියාවෙන් ද නිවාඩු ලබාගත් ඔහු තම මිතුරකුගේ මවක් සොයා කෑගල්ලට ගියේය. ඈ ලීලාවතී නම් වූවාය. වෘත්තියෙන් ගුරුවරියක් නොවුවද ඇය ගණිතය විෂයට දස්කම් දැක්වුවාය. එම ඉගැන්වීම්වල ප්‍රතිඵලය වූයේ ගණිතයට සම්මාන සමාර්ථයක් සමඟ සම්මාන පහක් සමඟින් විභාගය සමත් වීමය. ඉන්පසු රැකියාවක් සඳහා අයදුම්පත් යොමු කළද කිසිදු ප්‍රතිඵලයක් නොවීය. එකල පැවැති එජාප රජයේ අමාත්‍යවරයකු හමුවීමට ගියද ඔහුගේ වටේ සිටියවුන් එය වැළැක්වීය. 1980 දී සීනි සමාගමේ රැකියාවෙන් අස්වී ඉඩම් අක්කර දෙකහමාරක් ලබාගෙන උක්වගා කිරීම ආරම්භ කළේය. ඒ අතරතුර තම අධ්‍යාපන මට්ටම දියුණු කරගැනීමට සිතාගත්තේය. ඒ අනුව උසස් පෙළ විභාගයට ඉල්ලුම් කැර ඒ සඳහා සූදානම් විය. තනිවම උසස්පෙළ විභාගයට මුහුණ දුන් ඔහු ලංකාවේ ඕනෑම පළාතකින් විශ්වවිද්‍යාලයට ඇතුළත් විය හැකි ලකුණු ප්‍රමාණයක් ලබා ගත්තේය.ඔහුට කොළඹ විශ්වවිද්‍යාලයෙන් කැඳවීම් ලිපිය ලැබුණි. ඔහුගේ සතුට නිම්හිම් නැතිවිය. එහෙත් ඊළඟ සතියේ ලැබුණු ලිපියෙන් කියැවුණේ විශ්වවිද්‍යාලයට ඇතුළත් කරගත නොහැකි බවය. ඊට හේතුව වශයෙන් සඳහන් කැර තිබුණේ වසර පහක පාසල් අධ්‍යාපනය පිළිබඳ වාර්තා නොතිබීමය. උත්සාහවන්ත තරුණයකු වූ ඔහු නොපසුබස්නා වීර්යයෙන් එවකට විශ්වවිද්‍යාල ප්‍රතිපාදන කොමිෂන් සභාවේ සභාපති ව සිටි ස්ටැන්ලි කල්පගේ මහතා වෙත දීර්ඝ තොරතුරු සහිත අභියාචනයක් ඉදිරිපත් කළේය. ඉතිහාසයේ කෙදිනකවත් මෙවන් ඉල්ලීමක් කැර නොතිබිණ. අභියාචනය කියවා බැලූ ස්ටැන්ලි කල්පගේ මහතා මෙම ධෛර්යයවන්ත දරුවාට සහයෝගය දෙමින් කොළඹ විශ්වවිද්‍යාලයේ අභ්‍යන්තර සිසුවකු ලෙස බඳවා ගැනීමට අනුමැතිය ලබා දුන්නේ, වසර පහක පාසල් තොරතුරු ලබාගැනීම එම වසරට පමණක් අත්හිටුවීමෙන් පසුවය.1990 කොළඹ විශ්වවිද්‍යාලයේ ශිෂ්‍ය මහා සභා නිලවරණය පවත්වන ලද අතර, එහිදී විමලවීර දිසානායක සිසුවා එහි ලේකම් ධුරයට පත්විය. එවකට විශ්වවිද්‍යාලයන් තුළ පවත්වන විභාග අසමත් වන සිසුන්ට මහපොළ ශිෂ්‍යත්ව ආධාර ලබාදීම නතර කැර තිබිණි. මේ පිළිබඳ ප්‍රතිපාදන කොමිසම සමඟ සාකච්ඡා කොට අසමත් වන සිසුනට ද එම මුදල් ගෙවීමටත් හිඟ මුදල් ලබාදීමටත් ඔහුට හැකිවිය. හත් වසරකට පසුව කොළඹ විශ්වවිද්‍යාලයෙන් ගෞරව උපාධිය ලබා පිටවන ඔහු පළමු රැකියාව ලෙස අම්පාර වීරගොඩ විවිධ සේවා සමූපකාර සමිතියේ සාමාන්‍යාධිකාරි ලෙස පත්විය.1994 වසරේදී දමන ප්‍රාදේශීය සභාවට තරගකොට එහි විපක්‍ෂ නායක ධුරයට ඔහු පත්විය. 1998 දී පේරාදෙණිය විශ්වවිද්‍යාලයේ පශ්චාද් උපාධි අධ්‍යාපන ඩිප්ලෝමා පාඨමාලාව සාර්ථකව අවසන් කිරීමට ඔහුට හැකිවිය. අම්පාර දිස්ත්‍රික් ශ්‍රී.ල.නි.ප තරුණ සංවිධානයේ ලේකම් ලෙස ඔහු කටයුතු කැර 2000 වසරේදී පාර්ලිමේන්තු මැතිවරණයට තරග කොට ජයග්‍රහණය කැරමින් පාර්ලිමේන්තු මන්ත්‍රිවරයකු ලෙස පත්විය. එහිදී ඔහු අම්පාර දිස්ත්‍රික්කයේ සිංහල ජනතාව සඳහා සුවිශාල වැඩ කොටසක් ඉටුකරනු ලැබීය.මෙරට අද සිදුවී තිබෙන වැඩිම සංවර්ධනයක් සිදුවූයේ මහින්ද රාජපක්‍ෂ ජනාධිපතිවරයාගේ පාලන කාලය තුළ වීම අවිවාදයෙන් පිළිගත් කරුණකි. එයට මූලික අඩිතාලම දැමූයේ 2005 ජනාධිපතිවරණයයි. ඒ වනවිට අම්පාර දිස්ත්‍රික්කයේ ශ්‍රීලනිප මන්ත්‍රිවරයකු නොවීය. එහෙත් විමලවීර දිසානායක මහතා පානම සිට දෙහිඅත්තකණ්ඩිය දක්වා සෑම ගම් නියම්ගම්වලට ගොස් මහින්ද රාජපක්‍ෂ මැතිතුමාගේ ජනාධිපතිවරණය සඳහා මැතිවරණ කමිටු 186 ක් පිහිටුවා ජයග්‍රහණය සඳහා කැපවීය. දිවා රෑ නොබලා වෙහෙස මහන්සි වෙමින් කටයුතු කළේ පක්‍ෂයේම සමහරුන් එතුමාට සහයෝගය දැක්වීමට ඉදිරිපත් නොවුනු අවස්ථාවකදීය. එදා අම්පාර දිස්ත්‍රික්කයේ බහුතර දේශපාලන පිරිසක් සිටියේ රනිල් වික්‍රමසිංහ මහතාගේ දේශපාලන වේදිකාව තුළය. එදා අම්පාරේ තිබූ දේශපාලන අභියෝගවලට මුහුණ දුන්නේ ඔහුය. ඒ අභියෝග ඔහු ජයගත්තේය.අනතුරුව නැඟෙනහිර පළාත මුදවා ගැනීමෙන් පසුව 2008 වසරේ පැවැති ප්‍රථම පළාත් සභා මැතිවරණයට ඉදිරිපත් වෙමින් අම්පාර දිස්ත්‍රික්කයෙන් වැඩිම මනාප ලබා ගනිමින් පළාත් සභාවට තේරී පත්විය. පළාත් සභාවේ ප්‍රථම අධ්‍යාපන, සංස්කෘතික ඉඩම්, ඉඩම් සංවර්ධන හා ප්‍රවාහන අමාත්‍යවරයා ලෙස විමලවීර දිසානායක මහතා ජනාධිපතිවරයා ඉදිරිපිට දිවුරුම් දුන්නද මේ එදා මාදෙයියාව කනිෂ්ඨ විදුහලේ හයේ පන්තියෙන් පාසල් දිවියට සමුදුන් පුංචි විමලවීර දිසානායක බැව් බොහෝ පිරිස් නොදන්නා කරුණකි. “නැඟෙනහිර පළාතේ අධ්‍යාපනය ගොඩනැංවීම සඳහා අපි විශාල කැපවීමක් කලා. නැඟෙනහිර පළාත් අධ්‍යාපනය බාරගන්නා විට පැවැතියේ අටවන ස්ථානයේ. අද එම ස්ථානය හයවන තැන දක්වා ගොඩනංවලා. කොළඹ කලාපයේ මෙන්ම අම්පාර කලාපයේ ද අධ්‍යාපනය සම තත්ත්වයේ පවත්වා ගැනීමට අපට හැකිවී තිබෙනවා. පසුගිය වසරේ අපොස (සා.පෙ) විභාගයෙන් වැඩිම සිසුන් ප්‍රමාණයක් සමත් අධ්‍යාපන කලාපය ඇත්තේ ද නැගෙනහිර මඩකලපුවේ. පොත වෙනුවට බෝම්බයත්, පෑන වෙනුවට තුවක්කුවත් ගෙන කටයුතු කළ පිරිසක් වෙසෙන නැඟෙනහිර අධ්‍යාපනය වසරක හතරක කෙටි කාලයකින් ඉහළ නැංවීමට හැකිවී ඇත්තේ ජනාධිපතිතුමාගේ උපදෙස්මතයි.” විමලවීර දිසානායක මහතාකියයි .අම්පාර ආසනයේ විදුලිය නොදැකපු ගම්මානවලට ආලෝකය ලැබී ඇත්තේ ඔහු නිසාය. වාරිමාර්ග වී තිබූ මහාමාර්ගවල වාහන ගමන් කරන්නේ ඔහු නිසාය. අනුන්ගේ දුකේදී උණුවන හදවතක් තිබෙන ඔහු තමන්ගේ සාක්කුවේ තිබෙන මුදල් ද ඔවුන් වෙත පරිත්‍යාග කරන්නේ ඉතා සංවේදී හදවතක් තිබෙන නිසාය. වසර ගණනාවක් අම්පාර දිස්ත්‍රික් ජනතාව වෙනුවෙන්, ඔවුන්ගේ අභිවෘද්ධිය වෙනුවෙන් ඔහු තවමත් ජනතා සේවයට කැපවී සිටී. විමලවීර දිසානායක මහතා මෙවර අම්පාර එ.ජ.නි.ස පළාත් සභා ජයග්‍රාහි ලැයිස්තුවේ වැඩිම මනාප ලැබූ ජයග්‍රාහකයා විය.ප්‍රසාද් වර්ණකුලකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>09</month>
      <day>16</day>
    </date>
    <link>http://www.silumina.lk/2012/09/16/_art.asp?fn=ab1209168</link>
    <topic>පොලිටිකල් විස්සයි විස්ස</topic>
    <author/>
    <content>විදේශ රැකියා ප්‍රවර්ධන හා සුබසාධන ඇමැති“මැතිවරණය පුරාම අපිට දැකගන්න ලැබුණේ රාජ්‍ය බලය රාජ්‍ය සම්පත් භාවිත කරමින් මැතිවරණ ප්‍රචාරණ කටයුතු වල නිරතවන ආකාරයක්”- ගයන්තඅද 07 සිකුරාදා“ගයන්ත මහත්තයා කවුරු හරි ලියා දෙන දෙය එක පාරටම කියවන්නේ නැතුව ටිකක් කියවා බලා කතා කරන්න කියලා මම ඉල්ලා සිටිනවා. අපි පොඩි කාලේ කියවන විට ලිවීම කළා වගේ එතුමා ලියලා දුන්න දේ කියවනවා. ඡන්දය අවසන් වුණාට පස්සේ ඡන්ද කොමසාරිස්වරයා පැහැදිලිවම ප්‍රකාශ කළා මේක සාමකාමී මැතිවරණයක් බව. ඡන්දය පවත්වන්න කලින් එ.ජා.ප මහත්වරුන් පිළිගත්තා ඡන්ද කොමසාරිස්වරයා සාධාරණ කොමසාරිස්වරයෙක් බවට එතුමාලා ම සහතිකයක් දුන්නා. අපි පවත්වපු කිසිම මැතිවරණයකට ජාතික හැඳුනුම්පත ඉදිරිපත් නොකර ඡන්දය ප්‍රකාශ කිරීමට ඉඩ දුන්නේ නැහැ. ඒ නිසා ඡන්ද දූෂණය සිදුවීම නතර වුණා.- ඩිලාන්“එක්සත් ජාතික පක්ෂයේ ඡන්ද පදනම වැඩි වෙද්දී සන්ධානයේ අඩුවෙලා.”- තිස්සලක්බිම 10 සඳුදා“තිස්ස මහත්තයාට ගණන් බැහැ. එකයි එකයි දෙකයි කියලා නෙමෙයි එතුමා ගණන් හදන්නේ. එහෙම ගණන් හැදුවොත් නම් එක්සත් ජාතික පක්ෂය ඡන්දය දිනලා ඇති. මම පැහැදිලිවම කියන්න ඕන 2008 මැතිවරණයටත් වඩා මෙවර මැතිවරණයේ දී ඡන්ද ප්‍රතිශතය වැඩිවෙලා තියෙනවා. එක්සත් ජාතික පක්ෂය පළාත් තුනේ ම ඡන්ද ප්‍රමාණය අඩුකරගෙන තියෙනවා. ඉතිහාස ගත ආකාරයට නැඟෙනහිර පළාතේ එක්සත් ජාතික පක්ෂය හතර වැනි තැනට පත්වී තිබෙනවා. අපේ බදුල්ල දිස්ත්‍රික්කයේ ඉතිහාසයේ වැඩිම නායයෑම ගිය වසරේ සිදු වුණා. මේ වසරේදී වැඩිම දේශපාලන නාය යෑම සිද්ධ වෙලා තියෙන්නේ එක්සත් ජාතික පක්ෂයේයි. රජය ගෙන යන සංවර්ධන වැඩපිළිවෙළ මේ රටේ ජනතාව පිළිඅරගෙන රජයට එම වැඩපිළිවෙළ ඉදිරියට ගෙන යෑමට අවශ්‍ය ජනතා බලය ලබාදී තිබෙනවා.- ඩිලාන්ආණ්ඩුව මෙම මැතිවරණයේදී ජනතාවගේ කැමැත්ත කොල්ල කෑවා.- ටිල්වින්ලක්බිම 10 සඳුදා“කොල්ල කෑම්, පුරුදු ජනතා විමුක්ති පෙරමුණට. ජනතා විමුක්ති පෙරමුණට මෙවරත් ජනතාවගේ ඇති අප්‍රසාදය පිළිඹිඹු වුණා. ජීවිත, දේපොළ, බැංකු, කොල්ලකෑම් හුරු අපේ සන්ධාන ආණ්ඩුවට නෙමෙයි. ඡන්දය කොල්ල කෑමට අපිට කිසිදු අවශ්‍යතාවයක් නැහැ. ජනතා විමුක්ති පෙරමුණ ඉතා කනගාටු තත්ත්වයකට ඇද වැටිලා තියෙනවා. ඒ පක්ෂය තුළ අර්බුද විසඳා ගැනීමට නොහැකි තත්ත්වයට පත්වී තිබෙනවා. ජනතාව මේ රජය පිළිබඳ පැහැදිලි ස්ථාවරයක ඉන්නවා. ජනතා ප්‍රසාදය මේ රජයට ඇති නිසා ජනතා විමුක්ති පෙරමුණ වගේ ඡන්දය බලහත්කාරයෙන් කොල්ල කෑමට අවශ්‍ය නැහැ.- ඩිලාන්“දරුවන්ට අධ්‍යාපනය ලබාදීමටත් නිවෙසක් සහ වාහනයක් මිලදී ගැනීමටත් මුදල් ඉතිරි කිරීමටත් හැකි අලුත් රැඩිකල් වැඩසටහනක් අප ඉදිරිපත් කරනවා.”- රනිල්රිවිර 07 සිකුරාදා“මෑතකදී නම් එතුමා එක රැඩිකල් වැඩක් කළා. එතුමාගේ පක්ෂ නායකත්වය තවත් වසර හයකින් වැඩි කරගැනීමට ඒකාධිපතියකු වගේ ක්‍රියාත්මක වෙලා ඉතා රැඩිකල් විදිහටත් වැඩේ කළා. එතුමා අධ්‍යාපන ඇමැතිවරයා කාලේ මේ රටේ ගුරුවරයාට සහ දරුවන්ට කරන්න හදපු දේවල් අපි දැක්කා. ගුරුවරයා කථිකාචාර්යවරයාට අද නිසි තැන ලැබී තියෙනවා. ස්ත්‍රී දූෂකයන්ට මංකොල්ලකාරයන්ට ලියුම් දීලා ළමයි ඉහළ පාසල්වලට දැම්මේ නැහැ අපේ ආණ්ඩු. රැඩිකල් ආකාරයට එතුමා වැඩ කරන්න ගිහින් මෛත්‍රී ගුණරත්න, සහ සජිත් ප්‍රේමදාස මහත්තයා පිළිතුරු දිලා තියෙනවා. එතුමාට රැඩිකල් වැඩ කරන්න බැහැ එතුමාගේ පක්ෂය තුළවත්.”- ඩිලාන්“ජාතික ඉතිරි කිරීමේ බැංකුවේ මුදල් ආණ්ඩුව අයථා ලෙස කොටස් වෙළෙඳ පොළේ ආයෝජනයෙන් කෝටි 194 ක පාඩුවක් වෙලා.”- ආචාර්ය හර්ෂලංකාදීප 13 බ්‍රහස්පතින්දා“මුලින් ම මම කියන්න ඕන හර්ෂ මහත්තයාට උඩ බලාගෙන කෙළ ගහගන්න එපා කියලා. පිට රට ගිහින් උපාධි ලබාගෙන ලංකාවේ උසස් පෙළවත් සමත් වෙන්න බැරි අය ආර්ථික විද්‍යාඥයින් වුණාම මේ වගේ ප්‍රකාශ කරනවා. ඒ නිසා මඩ ගැසීම් කරගැනීම අවශ්‍ය නැහැ.”- ඩිලාන්“මේ ආණ්ඩුව රටේ ජනතාව විතරක් ගොනාට අන්දලා නවතින්නේ නැහැ. මේ රටේ ජනතාව ගොනාට අන්දන ගානටම විදේශ රටවල් ගොනාට අන්දන්නයි හදන්නේ. ඒ නිසා අන්තිමට අපි ලෝකය හමුවේ කොන් වෙනවා.”- ජෝන් අමරතුංගලංකාදීප 13 බ්‍රහස්පතින්දා“එතුමා නම් එ.ජා.ප යෙන් කොන්වෙලා තියෙන බව අපි දන්නවා. ජනතාව ගොනාට අන්දලා ඡන්දය දිනා ගන්න බැහැ මේ රටේ ජනතාව බුද්ධිමත්. ගොනාට ඇඳගෙන ඉන්නේ ජනතාව නෙමෙයි මේ රටේ සමහර දේශපාලනඥයෝ. ලංකාව අන්තර්ජාතිකව කොන් වෙලා නැහැ. පොදු රාජ්‍ය මණ්ඩලීය නියෝජිතයෝ 800 ලංකාවට පැමිණිලා තියෙනවා. ඊළඟ වසරේ පොදු රාජ්‍ය මණ්ඩලයීය නායකයෝ මේ රටට පැමිණීමට නියමිතයි. ලංකාව අන්තර්ජාතිකව කොන් වෙලා නම් පොදු රාජ්‍ය මණ්ඩලීය සමුළු මේ රටේ පවත්වනවාද? ඒ නිසා ගොනාට ඇදගෙන ඉන්නේ කවුද කියලා මේ රටේ ජනතාව දන්නවා.- ඩිලාන්සුභද්‍රා දේශප්‍රියකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>09</month>
      <day>16</day>
    </date>
    <link>http://www.silumina.lk/2012/09/16/_art.asp?fn=ab1209169</link>
    <topic>පළාත් සභා තුනේම බලය ආණ්ඩුවට ලැබුණේ ඉදිරි ගමන පැහැදිලි නිසයි</topic>
    <author>සංවාදයසරත් පෙරේරා</author>
    <content>කොළඹ විශ්වවිද්‍යාලයේ ආර්ථික විද්‍යා අධ්‍යයන අංශයේමේ මැතිවරණ ජයග්‍රහණය ඉතා වැදගත්. අවුරුදු 7 ක කාල සීමාව තුළ වර්තමාන ආණ්ඩුවේ දේශපාලන ක්‍රියාදාමය විටින්විට ජනතා මතය විමසමින් ඉදිරියට ගිය එකක්. ජනාධිපතිවරණ, මහ මැතිවරණ, පළාත් සභා මැතිවරණ, පළාත් පාලන ආයතන මැතිවරණ විදියට මැතිවරණ සිතියම අඛණ්ඩව ක්‍රියාත්මක වෙච්ච යුගයක් මේක.අනික මම දකින්නේ ජනමතය විමසමින් ජනතාවගේ ප්‍රජාතන්ත්‍රීය අයිතියට ගරු කරමින් පාලන පක්ෂය පිළිබඳ ඇති ප්‍රසාදය හෝ අප්‍රසාදය ප්‍රකාශ කිරීම සඳහා රටේ මහජනතාවට ඉඩකඩ සලසපු යුගයක් විදියට. 2012 පසුගිය 8 වැනිදා පැවැත්වුණ මැතිවරණය මේ ක්‍රියාදාමයේම කොටසක්. මේ පළාත් සභා මැතිවරණයට සුවිශේෂ තේමාවක් ආණ්ඩුව හඳුන්වා දුන්නා ‘රට එකට යමු පෙරට’ කියලා. මෙම තේමාව යටතේ සුවිශේෂ සඳහනක් තිබුණා 2012 ජනමත විමසුම කියලා. මේකෙන් පැහැදිලි වෙනවා ජනමත විමසුමකට තමයි රජය මේ අවස්ථාවේ පළාත් සභා තුනකට අදාළව මැතිවරණ පැවැත්තුවේ. මේ පළාත් සභා තුනේ මැතිවරණ පැවැත්වීම එක්තරා ආකාරයක ජනමත නියැදි සමීක්ෂණයක් ලෙසත් සැලකිය හැකියි.පළාත් සභා තුනක් විවිධ දිස්ත්‍රික්කයන් ආශි‍්‍රතව විවිධ ගැටලු තිබෙන ජනවාර්ගික කොටස් පදිංචිව සිටින සම්පත් සුලබ දුලබ යුද්ධයට නතුවූ හා එසේ නොවූ යනාදී විවිධ බහුවිධ වෙනස්කම් නියෝජනය කිරීමකුයි අපි මේ පළාත් සභා තුනේ දුටුවේ.මේ නියැදි ජනමත විමසුම මඟින් දැන් රජයට පුළුවන්කම තියනවා සමස්ත ජනගහනය සඳහා කිසියම් ආකාරයක ප්‍රක්ෂේපනයක් ජනමතය පිළිබඳව කර බලන්න. මේ මැතිවරණ ජයග්‍රහණය පළාත් සභ තුනේ මැතිවරණ ජයග්‍රහණ වලින් ඔබ්බට ගොස් සමස්ත ජන සමාජයම රජයේ ප්‍රතිපත්ති ක්‍රියාදාමයන් පිළිබඳව දරන මතය පිළිබිඹු කරනවා.අපි දන්නවා 2005 වත්මන් ජනපතිතුමන් බලයට පත්වෙද්දී මැතිවරණ ප්‍රකාශය විදියට ‘මහින්ද චින්තන’ වැඩපිළිවෙළ ඉදිරිපත් කළා. එය කෙටිකාලීන හා මධ්‍යකාලීන සංවර්ධන සැලැස්මක් විදියට ක්‍රියාවට නංවමින් කඩිනමින් විසඳිය යුතු ගැටලුවලට විසඳුම් ලබා දෙන්න උත්සාහ කළා.මේකෙ ප්‍රතිඵලය විදියට බහුකාර්ය සංවර්ධන ව්‍යාපෘති ගණනාවක් ක්‍රියාවට නැඟුවා. උද්ධමනය, විරැකියාව, දිළිඳුකම වැනි කල්පවත්නා ප්‍රශ්න ගණනාවකටම පිළිතුරු සපයාදීමට රජයට මේ නිසා හැකියාව ලැබුණා. මෙහි ප්‍රතිඵලයක් ලෙස පළාත් සභාවල බලයත් විවිධ මට්ටම්වලින් පළාත් පාලන ආයතනවල අති බහුතර බලයත් පාර්ලිමේන්තුවේ තුනෙන් දෙකක බලයත් ලබාගැනීමේ හැකියාව ලැබුණා.මේ තත්වය තුළ රජයට ඕනෑකමක් තිබුණා රට තුළ දිගුකාලීනව සංවර්ධන ඉලක්ක දිනා ගැනීම සඳහා වන වැඩපිළිවෙළක් ක්‍රියාවට නැංවීමට. ඒ නිසා 2010 ජනාධිපතිවරණයේදී මහින්ද චින්තන ඉදිරි දැක්ම ලෙස සංවර්ධන වැඩපිළිවෙළක් යෝජනා කොට ඒ සඳහා ජනමතය විමසනු ලැබුවා. ඉතිහාසයේ මුල් වතාවට විධායක ජනාධිපති ක්‍රමය තුළ ජනාධිපතිතුමාට වැඩි ඡන්ද මිලියන 2 කකට ආසන්න ප්‍රමාණයක් හිමි වෙමින් එම වැඩපිළිවෙළ ජනතා ප්‍රතිචාරය ලැබුවා. මේ වැඩපිළිවෙළ තුළ ප්‍රථම වතාවට ශ්‍රී ලංකවේ සංවර්ධන ක්‍රියාදාමය තුළ බලගැන්විය හැකි මර්මස්ථාන පහක් හඳුනාගනු ලැබුවා. මෙය පංච මහා බල කේන්ද්‍ර විදියට හඳුනාගත්තා. එහි ප්‍රතිඵලයක් ලෙස ශ්‍රී ලංකාව නාවික, ගුවන්, වරාය, සංචාරක, වෙළෙඳාම හා දැනුම යන ක්ෂේත්‍රවල ශීඝ්‍ර ප්‍රගතියක් කරා යාම සඳහා වන ගමනක යෙදී සිටිනවා. එම ගමනේ ප්‍රතිඵල ලෙස 2016 වන විට සංචාරකයන් මිලියන 2 කට වැඩි ප්‍රමාණයක් ගෙන්වා ගැනීම සඳහා වන යටිතල පහසුකම් සංවර්ධනය වෙමින් පවතිනවා. සුවිශාල ආයෝජනයක් ශ්‍රී ලංකාවේ සංචාරක කර්මාන්තය තුළ ආයෝජනය කර තිබෙනවා. ලෝකයේ ප්‍රබල හෝටල් හා පහසුකම් සපයන ආයතන ශ්‍රී ලංකාව තුළ අයෝජනය කර තිබෙනවා. ශ්‍රී ලංකාව සංචාරක කටයුතු සඳහා වන සුවිශේෂ කේන්ද්‍රස්ථානයක් විදියට ගෝලීය ඇගැයීමකට ලක්වෙලා තිබෙනවා. රට වටේ ධීවර වරායන් පහක් මේ වනවිට සංවර්ධනය වෙමින් පවතිනවා. අන්තර්ජාතික ගුවන් තොටුපොළක් හා අභ්‍යන්තර ගුවන් තොටුපොළ කීපයක් කඩිනමින් ඉදිවෙමින් පවතිනවා.ආසියාවේ වාණිජ දොරටුව ලෙස ශ්‍රී ලංකාව ස්ථාපිත වෙමින් පවතිනවා. ශ්‍රී ලංකාව තුළ අලුත් අධ්‍යාපන ආයතන විශ්වවිද්‍යාල ආරම්භ කිරීම සඳහා සුවිශාල පෙළඹුමක් ඇතිවී තිබෙනවා. මෙම පෙළඹුම ශ්‍රී ලංකාව අන්තර්ජාතික අධ්‍යාපන හා උසස් අධ්‍යාපන පහසුකම් කරුවකුගේ තත්වයට පත්වීම සඳහා වන පෙරනිමිති ලෙසයි අප දැකිය යුත්තේ. ආසියාවේ රටවල් කීපයක් මේකට අතගහල තියනවා. මීට හොඳ නිදසුනක් මැලේසියාව, ශ්‍රී ලංකාව තුළ පවත්නා සුවිශේෂ තත්ත්වයන් තුළ කලාපයේ අනෙක් රටවලට සාපේක්‍ෂව ඉහළ ඉලක්කයක් වෙත අපට ළඟාවිය හැකි බව මැනවින් පැහැදිලි වෙනවා.දැනටමත් හම්බන්තොට වරාය අන්තර්ජාතික ප්‍රතිඅපනයන සඳහා පහසුකම් සපයන්නකු ලෙස පෙරට ඇවිත් තිබෙනවා. එපමණක් නොව විවිධ මට්ටමේ කර්මාන්ත ආරම්භ කිරීම සඳහා වරාය ආශ්‍රිත කාර්මික කලාපය ප්‍රයෝජනයට ගැනෙමින් තිබෙනවා. නැඟෙනහිර වෙරළ තීරය සංචාරක කර්මාන්තය සඳහා ආකර්ෂණීය ස්ථානයක් බවට පත්වෙලා.අප ආහාර සුරක්ෂිත ඉලක්කය ජයගෙන තිබෙනවා. අපට අවශ්‍ය සහල් එළවළු සහ පලතුරු අපම නිෂ්පාදනය කරගන්නා තැනට ළඟාවී තිබෙනවා. ගොවීන් සුළු කර්මාන්ත ව්‍යවසායකයන් බවට තහවුරු වී තිබෙනවා. ස්වපරිභෝජනයෙන් මිදී මෙවැනි තත්වයන් වෙත ගොවීන් ළඟාවීම හරහා අපේ ග්‍රාමීය ප්‍රජාව අලුත් පිබිදීමක් ඇතිවෙලා.එම පිබිදීම 1971, 87/89 කාලවල පැවැති තරුණ නැගිටීමත් නැවත ඇතිවීමට ඇති ඉඩකඩ මුළුමනින් සීමාකර තිබෙනවා. මේ සියල්ල අතරවාරයේ රටේ සාර්ව ආර්ථික ඉලක්ක ජයග්‍රහණය කිරීම සැලකිල්ලට ගත්තොත් අපට පේනවා උද්ධමනය ප්‍රසස්ථ මට්ටමකින් පාලනය වෙලා තිබෙනවා. දුප්පත්කම පාලනය කළ හැකි ඉලක්කයක් වෙත ළඟා වෙලා තියනවා. සේවා වියුක්තිය ස්වාභාවික සේවා වියුක්ති මට්ටමට ළඟා වෙමින් පවතිනවා. විදේශ සංචිත යහපත් මට්ටමක පවතිනවා. ඒ නිසා අපට පේනවා එක් සේසත් කළ රට ඉදිරියට යන බව. මෙහි ඇත්ත අපි දැක්කා පළාත් සභා මැතිවරණ ජයග්‍රහණය තුළින්. පළාත් සභා තුනම විශිෂ්ට ලෙස සන්ධාන රජයට ජයග්‍රහණය කිරීමට හැකියාව ලැබුණා.උතුරු මැද පළාත් සභාව තුළ ගොවි ජනතාව ඉතිහාසයේ කිසිදිනක මුහුණ නොදුන් ආකාරයේ නියඟයකින් වගා පාළුවකින් පීඩා විඳීන වේලාවක මේ මැතිවරණය පැවැත්වුණේ. මේ පීඩාවට ලක් පිරිසට විවිධ උපක්‍රම පාවිච්චි කරමින් පටු දේශපාලන වාසි අරමුණු කරගෙන මේ ගොවි ජනතාව විවිධ විරෝධතාවලට තල්ලු කරමින් උත්සාහයන් දැරුව රජය අපහසුතාවට පත් කරන්න. නමුත් ඡන්ද ප්‍රතිඵලය තුළින් අපට පේනවා මේ ක්‍රියාදාමය සමඟ බද්ධව වැඩ කළ පිරිස් ජනතාව ප්‍රතික්ෂේප කොට තිබෙන බවත් ඔවුන් ඉතිහාසයේ නොවූ විරූ පහළ ඡන්ද ප්‍රතිශතයක් ලැබීමෙන් එය හොඳින් පෙන්නුම් කරනවා.විශේෂයෙන් ජනතා විමුක්ති පෙරමුණ මතවාදීමය වශයෙන් පමණක් නෙවෙයි දේශපාලන වශයෙනුත් ප්‍රතික්ෂේප කිරීමට ලක්කර තිබෙන්නේ. ඔවුන්ට මේ පළාත් සභා තුළ රඳවා ගැනීමට හැකියාව ලැබුණේ එක මන්ත්‍රීවරයෙක් පමණයි. මේ මන්ත්‍රීවරයාත් ජනතා විමුක්ති පෙරමුණ තුළ අලුතින් එහි ක්‍රියාකාරිත්වය දෙස බලන මන්ත්‍රීවරයෙක්. ඒ නිසා තමයි ඔහුට සාපේක්ෂ වශයෙන් ඉහළ මනාප සංඛ්‍යාවක් අනුරාධපුර දිස්ත්‍රික්කයෙන් ලබා ගැනීමේ හැකියාව ලැබුණේ. ඒත් එයත් ඡන්ද 2500 ඉක්මවා ගියේ නෑ.ජනතාව එජාපයත් සහමුලින් ප්‍රතික්ෂේප කරලා. එජාපය කියන්නේ නිදහසින් පසු මේ රට වැඩි කාලයක් පාලනය කරපු පක්ෂයක්. අද වෙනකොට ඒ පක්‍ෂයට දර්ශනයක් පසුබිමක් නැති තැනට ඒ පක්‍ෂය ඇද වැටිලා තිබෙන නිසාවෙන් නැගෙනහිර පළාතේ ඔවුන්ව හතරවැනි තැනට ජනතාව ගෙනල්ලා තියනවා. සාම්ප්‍රදායිකව තමන්ගේ ඡන්ද ස්ථාවර ඡන්ද පදනමින් පළාත් සභාවට පැමිණෙන පිරිස පමණයි එම පක්ෂයෙන් මෙවරත් තේරී පත්ව තිබෙන්නේ. එම පිරිස එජාපය තුළ නායකත්වයට අභියෝග නොකරන පිරිසක්. සමහර ස්ථානවල නායකත්වය අභිබවා නායකත්වයට තර්ජනයක් වේයැයි හිතන පිරිස් මැතිවරණ ක්‍රියාදාමය තුළ එජාප ලැයිස්තුවෙන් එළියට විසිවෙලා තිබෙනවා.එජාප නියෝජ්‍ය නායකයාගේ හා එහි තරුණ මන්ත්‍රීවරුන්ගේ සුවිශේෂ මැදිහත්වීමක් පොළොන්නරුව දිස්ත්‍රික්කයේ රජයේ ඡන්ද පදනම දුර්වල කිරීම සඳහා යෙදවුණා. නමුත් අපි දුටුවා ඉංගි‍්‍රසි නම් තිබෙන කීප දෙනෙක් හතරදෙනෙක් හැරෙන්න එජාප අපේක්‍ෂක ලැයිස්තුවේ සිටි සියලු දෙනාම ජනතාවගෙන් ප්‍රතික්ෂේප වුණා. මෙය සුවිශේෂ තත්වයක්. එය කොතරම් සුවිශේෂ තත්වයක්දැයි කියනවා නම් උතුරු මැද පළාත් සභාවේ විපක්ෂ නායකයාත් මනාප ලැයිස්තුවේ පහළට ගෙනැවිත් මැතිවරණ ක්‍රියාදාමයෙන් එළියට විසිවෙලා තිබෙනවා. සාමාන්‍යයෙන් විපක්‍ෂයේ සිටින විට තමයි දේශපාලකයන් ජනපි‍්‍රය වන්නේ. එසේ තිබියදී මේ දේශපාලකයාට අත්වූ ඉරණමෙන්ම එජාපයට අත්වී ඇති ඉරණම පැහැදිලියි. සමස්ත මැතිවරණ ප්‍රතිඵලය දිහා බැලුවහම පේනවා ආසන ක්‍රමය අනුව විපක්‍ෂය කිසිදු ආසනයක් ජයගෙන නැහැ. ඔවුන්ට වාසි සහගත තැන්ද පරාජය වී තිබෙනවා. මේ තත්වයෙන් වඩාත් පැහැදිලි වන්නේ විපක්ෂය මැතිවරණ වේදිකාවට ගෙන එන මතවාද ජනතාව විසින් ප්‍රතික්ෂේප කිරීමයි.මැතිවරණ වේදිකාවේ පුද්ගලයන් කේන්ද්‍ර කරගෙන කරන අපහාසාත්මක ප්‍රකාශ අසත්‍ය මඩ ගැසීම් ජනතාව මුළුමනින්ම ප්‍රතික්ෂේප කරලා. ඒ නිසා එජාපය ප්‍රමුඛ විපක්‍ෂයේ දේශපාලන පක්ෂ තම දේශපාලන ක්‍රියාදාමය පුළුල් නවීකරණයකට ලක්කිරීම ගැන කල්පනා කළ යුතුවයි තිබෙන්නේ. ජනහිත දිනාගැනීම සඳහා විකල්ප ක්‍රමවේදයකට ඔවුන්ට යන්න සිදුවෙනවා. මේ තත්වය තුළ අපට පැහැදිලිව පෙනී යන එක කරුණක් තිබෙනවා. එය නම් ශ්‍රී ලංකාව තුළ බහුපක්‍ෂ ක්‍රමය වෙනුවට බොහෝ දියුණු ප්‍රජාතන්ත්‍රවාදී සමාජයන් තුළ දැකිය හැකි එකම ප්‍රතිපත්ති රාමුවක් තුළ පිහිටා රටේ ගැටලුවලට විසඳුම් සපයන ද්විපාක්ෂික ප්‍රජාතන්ත්‍රවාදයක් වෙත අප ළඟා වෙමින් සිටින්නේ. මේ තත්වය රටේ යහපතටත් කවර රජයක් බලයට ආවත් ගැටලු විසඳා ගැනීමට අරමුණු කරන ඉලක්ක වැඩපිළිවෙළ අතිශයින් සමානයි. ඉන්දියාව මේ සඳහා අපේ කලාපයේ කදිම උදාහරණයක් ලබාගත හැකි රටක්. ඇමරිකාව තුළ මහා බ්‍රිතාන්‍ය හා බොහෝ යුරෝපා රටවල් තුළත් මේ තත්ත්වයමයි තිබෙන්නේ.ඒ නිසා කිසියම් දිනක මේ රටේ අලුතින් බලයට පත්වීමට අදහස් කරන පක්ෂයකට හෝ කණ්ඩායමකට මේ රජය අනුගමනය කරන ප්‍රතිපත්ති ක්‍රියාදාමයන්ට පටහැනිසේ ඊට ප්‍රතිවිරුද්ධ වැඩපිළිවෙළවල් යෝජනා කරමින් බලයට පත්වීමට හැකියාවක් ඇත්තේ නැහැ. ඒ නිසා මහින්ද චින්තන ඉදිරි දැක්ම 1, 2, 3 ආදී වශයෙන් එම ප්‍රතිපත්ති මාලාවේ ඉදිරි පියවර යෝජනා කරමින් පමණයි. එවැනි ජයග්‍රහණ ලබාගත හැක්කේ.සංවාදයසරත් පෙරේරාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>09</month>
      <day>16</day>
    </date>
    <link>http://www.silumina.lk/2012/09/16/_art.asp?fn=ab12091610</link>
    <topic>මෙවර කාන්තා අනුපාතය විසිහයට එකයි</topic>
    <author>සංවාදය - අරුණි මුතුමලී</author>
    <content>නැඟෙනහිර - උතුරුමැද - සබරගමුව පළාත් සභාවලට තේරී පත්වුණු කාන්තාවෝපසුගිය පළාත් සභා මැතිවරණයේ දී පළාත් තුනකින් අපේක්ෂක අපේක්ෂිකාවෝ 3073 ක් තරගයටඉදිරිපත් වූහ. ඉන් 108 දෙනෙක් ජයගෙන පළාත් සභාවලට තේරී පත්වූහ. නමුත් එහි කාන්තා නියෝජනය ඉතා අඩුය. තේරී පත්වී ඇත්තේ පළාත් සභා මන්ත්‍රීවරියන් හතර දෙනෙක් පමණි. එනම් පළාත් සභාවල දැන් ඇත්තේ මන්ත්‍රීවරුන් විසිහය දෙනකුට එක් මන්ත්‍රීවරියක් පමණි. ස්වභාවයෙන්ම සමාජීය හා කායික වශයෙන් කාන්තාවට හිමිවන අවස්ථාවන් අභිබවමින් සිය අධිෂ්ඨානය ධෛර්යය හා කැපවීම මත මේ ජයග්‍රහණ ලැබු කාන්තාවන් ඔවුන්ගේ ඉදිරි ගමන පිළිබඳ සිළුමිණට දැක්වූ අදහස් මෙසේ සටහන් කරමු.රටේ සංවර්ධනය සමඟ ලැබු ජයග්‍රහණයක් මෙය. ජනාධිපතිතුමා බේරගත්ත රටේ සාමය පැවතිය යුතුයි කියා විශ්වාස කරන ජනතාව ලබාදුන් ප්‍රතිඵලය පිළිබඳව ඉතාම සතුටට පත් වෙනවා.මම දකුණේ ඉපදී නැඟෙනහිරින් ඡන්දය ඉල්ලු කෙනෙක්. අපි අපට ආ සෑම ප්‍රශ්නයකටම නොබියව මුහුණ දුන්නා. දේශපාළුවන් විදිහට නොව දේශපාලනඥයින් විදිහට කටයුතු කළ නිසයි අද මේ ජයග්‍රහණය ලැබුණේ. ගමේ සෑම මඟුල් ගෙදරක් අවමඟුල් ගෙදරක් කුඩා සමිති ලොකු සමිති ධීවර ගොවි ප්‍රජා වැඩ කටයුතු ඕනෑම දෙයකට අප සහභාගි වුණා. ඒ නිසා සිංහල දෙමළ මුස්ලිම් සියලු දෙනාගේ විශ්වාසය තහවුරු කරගන්න හැකි වුණා. කාන්තාවන් කාන්තාවන්ට ඡන්දය නොදෙන කතාවක් තිබුණත් මට එහෙම කිසිම බලපෑමක් වුණේ නෑ. ජාති භේදයකින් වගේම ස්ත්‍රී පුරුෂ භේදයකින් තොරව “ආරි අක්කා” කියන නමට අවුරුදු හතරක් තිස්සේ පළාත් සභාවේ ගොඩ නඟා ගත් විශ්වාසයට කිසිම භේදයක් නැතිව ඡන්ද ලැබුණා.මම 1984 එජාපය නියෝජනය කළ කෙනෙක්. එල්ටීටීඊය මගේ පැමිණීමට බාධා කළා. මගේ ගෙවල් විනාශ වුණා. නමුත් මම දිවුරුම් දුන්නා. ජාතික හැඟීම ශ්‍රී ලාංකික හැඟීම මට තිබෙනවා. දෙමළ මුස්ලිම් අයත් “ආරි අක්කා” ගැන සිංහල අය වගේම විශ්වාස කරනවා. ඒ වගේම ජනාධිපතිතුමත් මා කෙරෙහි විශ්වාසය තැබුවා.මේ ප්‍රදේශයේ දැවෙන ප්‍රශ්න ලෙස ගොවිබිම්වල ඉඩම් බලපත්‍ර පිළිබඳ ප්‍රශ්න, විරැකියාව, විදුලි බලයේ අඩුපාඩුකම් තිබෙනවා. ඒ සියල්ල මේ වසරේ අග වන විට කෙසේ හෝ විසඳන්න අප උත්සාහ කරනවා. වැන්දඹු කාන්තාවන් යුද්ධයෙන් අනාථ වූ කාන්තාවන් 12000 ක් පමණ මේ ප්‍රදේශයේ ඉන්නවා.ඔවුන් ඉදිරියට ගැනීමේ ව්‍යාපෘති වගේම කොතරම් හොඳට හැදුවත් දරුවන්ට අධ්‍යාපනය නොලැබීනම් වැඩක් නැති නිසා ප්‍රදේශයේ දරුවන්ට නිසි අධ්‍යාපන වැඩසටහන් ආදිය අප ක්‍රියාත්මක කරනවා. මේ රටේ දේශපාලන කරළියේ කාන්තා නියෝජනය ඉතා අඩුයි.වසර 40 ක දේශපාලන ගමනක් ආ නිසා මා දන්නවා මූල්‍ය ප්‍රශ්න ගෙදර ස්වාමියාගේ දූ දරුවන්ගේ ප්‍රශ්න නිසා සමහර කාන්තාවන් දේශපාලනයට පසු බසිනවා. තවත් සමහරු බයටම දේශපාලනය අතහරිනවා. නමුත් මම කියන්නේ මාව ආදර්ශයට ගෙන තව තවත් කාන්තා නියෝජනය ඉහළ දැමීමට දායක වන්න කියලයි.--දේශපාලනයේ කාන්තා නියෝජනයක් ලෙස ලැබු මේ ජයග්‍රහණය ගැන මා සතුටු වෙනවා. ඒ වගේම කාන්තා නියෝජනය තවදුරටත් වැඩි වෙනවානම් මා ඉතා කැමතියි. මට නම් කාන්තාවක වීම නිසා ඇතිවන කිසිදු තර්ජනයක් ගර්ජනයක් ප්‍රශ්නයක් වැනි කිසිවක් මතු වුණේ නෑ. නමුත් සමහර ප්‍රදේශවල එවැනි තත්ත්වයන් ඇති වූ බවට කටකතා ආරංචි පැතිරුණා. විශේෂයෙන් මනාප ක්‍රමය නිසා ඡන්දය ලබා ගැනීමට ඇති අපහසුව හේතුවෙන් ම කාන්තාවන් දේශපාලනයෙන් ඈත් වනවා. දේශපාලනයේ දී යෙදිය යුතු දැඩි කැපවීම වැනි දේවල් නිසාත් පසුබැසීම් ඇති. අනෙක ඔය මඩ ප්‍රචාර ගෙනියන්නන්ට ජනතාව නියම පිළිතුර දුන්නා කියා මා සිතනවා.ගොවිතැන් පාළු වෙලා, යුද්දෙන් අසරණ වෙලා සිටි කාන්තාවෝ දරුවෝ නියඟය නිසා තවත් දුක් විඳිනවා. ජනාධිපතිතුමා ඒ පිරිසට උදව් කළා. නමුත් මෙහි බහුතරයකට හේනක් කොටා ගන්නවත් තරම් ශක්තියක් නැති අය ඉන්නවා. සමහරු කුඹුරු කරන්නේ එක කන්නයයි. දරුවන්ට පොත්පත් ටික අරන් දෙන්න අපහසු අය පවා ඉන්නවා. ඔවුන් ගැන සොයා බලා අසරණ කාන්තාවන්ට ස්වයං රැකියා ලබා දෙන්නට කෘෂි නිෂ්පාදනවලට වෙළෙඳපොළක් සොයා දෙන්නට ළමා සංවර්ධන හා කාන්තා කටයුතු අමාත්‍යාංශය සමඟ එක්ව කටයුතු කිරීමට බලාපොරොත්තු වෙනවා.ගම නැඟුම, මඟ නැඟුම, දිවි නැඟුම වැනි සංවර්ධන ව්‍යාපෘති මඟින් බැසිල් රාජපක්ෂ මහතා ලබා දෙන ශක්තිය ප්‍රදේශයට ඉතා වටිනවා.ගමකට ග්‍රාමීය සංවර්ධනයට ලබා දුන් ප්‍රතිපාදන යොදාගෙන ප්‍රදේශයේ අනෙක් මැති ඇමැතිවරුන්ගේ සහායත් රැගෙන ගෙනගිය වැඩ පිළිවෙළ දිගටම ඉදිරියටත් කරගෙන යාමට අපේක්ෂා කරනවා.කාන්තාවන්ගේ දුක දන්නේ කාන්තාවක්මයි කියන අදහස අපේ ගම්බද ප්‍රදේශවල කාන්තාවන්ට තිබෙන නිසා ඒ සියලු දෙනා මට සහය දැක්වූවා. ඒ වගේම ඔවුන් දන්නවා මම මගේ පෞද්ගලික ධනය වැය කරලා දරුවන්ට පාසල් පොත් ආදි අවශ්‍යතා ඉටුකර දෙන්නට කටයුතු කරන බව.මේ අතර මගේ සහෝදරයා තිස්ස කරලියැද්ද ඇමැතිතුමාගේ අමාත්‍යාංශයේ සහායත්, ආර්ථික සංවර්ධන අමාත්‍යාංශයේ සහායත් ඇතිව පළාත් සභාවලට වෙන් කරන මුදලට වඩා යමක් ප්‍රදේශයට ඉටු කිරීමටත් ජනාධිපතිතුමාගේ මහින්ද චින්තන වැඩපිළිවෙළ යටතේ ප්‍රදේශයේ සංවර්ධන ඉලක්ක සපුරාලීමටත් ඉදිරියේදීත් කැප වෙනවා.--මාස එකහමාරක් දෙකක් වැනි කාලයක දී ඡන්දයකට ඉදිරිපත් වී මෙවැනි ජයග්‍රහණයක් ලබා ගැනීම පිළිබඳ ඉතාම සතුටුයි. අනෙක් කාරණය නම් 1988 සිට මේ දක්වා කෑගල්ල දිස්ත්‍රික්කයට අපේ පක්ෂයෙන් කිසිම කාන්තා නියෝජනයක් තිබුණේ නැහැ. ඒ නිසාම මෙය මට විශේෂ ජයග්‍රහණයක්. ඒ වගේම කාන්තාවක් තමන්ගේ ප්‍රදේශයේ නායකත්වයට පත් වෙනවාට අපේ සියලුම කාන්තාවන් ඉතා කැමැත්තෙන් සිටියා.රටේ දේශපාලනය දෙස බලද්දි කාන්තා නියෝජනය අඩුයි. ඒ නිසා මට හැකි උපරීමයෙන් ප්‍රදේශයේ කාන්තාවන් හා දරුවන් වෙනුවෙන් කටයුතු කිරීමට බලාපොරොත්තු වෙනවා. රටේ බොහෝ දුරට සිදුවන්නේ භෞතික සංවර්ධනය.නමුත් ඒ සමඟ අධ්‍යාත්මික සංවර්ධනය ද වර්ධනය කරන්න යුක්ති ගරුක ගුණගරුක සමාජයක් බිහි කරන්න අවශ්‍ය පියවර ගැනීමයි මගේ අපේක්ෂාව.අලුතෙන් තේරී පත්වූ අයකු හැටියට ගම්වල ඇති දුෂ්කර මාර්ග සංවර්ධනය කිරීම වැනි යටිතල පහසුකම් දියුණු කිරීමට පවතින අවශ්‍යතාවන් හඳුනාගෙන තිබෙනවා. අනිත් අතට තුන් කෝරළයේ සියලුම දිස්ත්‍රික්කවල ජීවත්වන තේ දලු නෙළන, රබර් කිරි කපන අඩු ආදායම්ලාභී කාන්තාවන්ගේ ආර්ථිකය ශක්තිමත් කිරීම සඳහා ස්වයං රැකියා ආධාර වැඩසටහන් කිරීමට අප පියවර ගන්නවා.මේ ප්‍රදේශයේ දරුවන් අතර මන්ද මානසිකත්වයෙන් යුත් මෙන්ම හදිසි ආබාධයන්ට ලක්වූ දරුවන් ද සිටිනවා. ඔවුන්ගෙන් බහුතරයක් දිළිඳු පවුල්වලටයි අයත් වන්නේ. ඒ වගේම නිවාස, අධ්‍යාපනය ආදිය හරි විදිහට නොලැබෙන දරුවන් සිටිනවා. මේ අයට අත්වැලක් සැපයීමට අප බලාපොරොත්තු වෙනවා. මා තරග කළේ එක්සත් ජනතා නිදහස් සන්ධානය වුවත් මා නියෝජනය කරන්නේ ලංකා සමසමාජ පක්ෂයයි. එනිසා පක්ෂය ගන්නා තීරණ සමඟ එකඟව රජයේ යහපත් ක්‍රියාමාර්ගවලට සහාය දක්වමින් පළාතේ දියුණුව සඳහා කැපවීමයි මගේ අපේක්ෂාව වන්නේ.--සමස්තයක් ලෙස ඡන්දය භාවිත කළ පිරිස අඩුයි. කොතරම් උදම් ඇනුවත් රජයේ වැඩපිළිවෙළ නිසා ජනතාව හෙම්බත් වී අවිශ්වාසයෙන් පසුවන බව එයින් පේනවා. නමුත් එජාපය 2010 මැතිවරණයට වඩා මෙවර මැතිවරණයේ දී ඉදිරියට ඇවිත් තිබෙනවා. ඒ නිසා ජයග්‍රහණය පිළිබඳ සතුටුයි.දේශපාලනයේ කාන්තා නියෝජනය පැවතුණු යුද වාතාවරණය සමඟ ඉතා අඩු වුණා. තමන්ගේ හිතේ හැටියට කටයුතු කරන්න මේ සමාජය කාන්තාවට ඉඩ දෙනව ද? අනෙක ඇයි කාන්තාවන් දේශපාලනයට එන්නේ නැත්තෙ? මේ මනාප පොරය සමඟ ගැටෙන්න කාන්තාවන්ට හයිය නෑ... මම මගේ තාත්තාගේ දේශපාලන පසුබිම, මගේ වෘත්තිය හා අධ්‍යාපනික පසුබිම, අත්දැකීම් සමඟ මේ ගමන ආවා. ඒත් සාමාන්‍ය කාන්තාවකට ඒ ශක්තිය තියෙනව ද?කාන්තාවකට මනාප නොදෙන කුහක කාන්තාවෝ අතළොස්සක් ඉන්නවා ඇති. නමුත් මගේ පෞද්ගලික අත්දැකීමට අනුව පාර්ලිමේන්තු මන්ත්‍රීවරියන් ඇතුළු සියලු කාන්තාවන් පාහේ මට මේ ජයග්‍රහණයට ශක්තියක් වුණා.පළාත් සභාව ගැන කතා කරද්දි මේ මගේ අටවැනි අවුරුද්ද. ඒත් මෙවරත් ජනතාව අපේ පළාත් සභාවේ විපක්ෂය සවි බලගන්වා නැහැ. මෙය ජනතාවගේ අවාසනාව ද නැත්නම් පළාත් සභාවේ අවාසනාව ද කියන්න මම දන්නේ නැහැ. විපක්ෂයේ හඬක් නඟන්නනම් බහුතරයක් ඉන්න ඕනැ. නමුත් බලයේ ඉන්න අයටම බහුතරය ලබා දුන්නාම සිදුවන දේ ඉදිරියේ දී පනත් කෙටුම්පත් සම්මත වෙලා කටයුතු කරගෙන යද්දි ජනතාවටම අවබෝධ වෙයි.මේ ප්‍රදේශයේ ප්‍රශ්න අප හඳුනාගෙන තිබෙනවා. සබරගමුව පළාත ගත්තාම කහවත්ත රත්නපුර සිදුවූ සිදුවීම් කාන්තාවන්ට සිදුවූ විවිධ හිරිහැර පිළිබඳවත් වෛද්‍යවරියක් ලෙස මගේ විෂය අනුව සෞඛ්‍ය, හා අදාළ සායන, බෙහෙත් හේත්වල අඩුපාඩුකම්, දරුවන්ට පොත් පත් නැතිවීම වැනි දේ පිළිබඳ නිරතුරුව මම හඬ නඟා තිබෙනවා.මේ ප්‍රශ්න විසඳන්න රාජ්‍ය අනුග්‍රහය ලැබෙයි කියා හිතන්නේ නෑ. නමුත් ඔවුන්ට මඟ පෙන්වීමක් කරන්න පුළුවන් වෙයි කියා හිතෙනවා.මේ වගේ පසුබිමක අපි මේ විදිහට රැඳී සිටිනවාට වෙනම තෑග්ගක් දෙන්න ඕනැ.සංවාදය - අරුණි මුතුමලීකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>09</month>
      <day>16</day>
    </date>
    <link>http://www.silumina.lk/2012/09/16/_art.asp?fn=ab12091611</link>
    <topic>මග හොඳට පෙනේ</topic>
    <author>රංජිත් සියඹලාපිටිය</author>
    <content>පළාත් සභභා 03 ක පැවති මැතිවරණය නිමවී ඇත. ඉතා පැහැදිලිව ම පණිවුඩ කිහිපයක් කාට කාටත් මෙයින් ලැබී ඇත.1994 සිට බැලුවොත් රජයට වසර 18 කි. එජාපය පාලනය කළ 2001 කාලය අත්හැරිය විට අවුරුදු 15 1/2 කි. කොටින්ම කිවහොත් සාමාන්‍යයෙන් ඕනෑම පාලන තන්ත්‍රයක් කුමන හේතූන් නිසා ජනතාවට එපාවන තරම් මේ කාල සීමාව හොඳටම ප්‍රමාණවත්ය. එවිට සාමාන්‍යයෙන් ඡන්ද දායකයා වැදගත් හේතුවක් නැතුවත් විකල්ප සෙවීම අරඹයි. එසේ වුවත් මැතිවරණ කොමසාරිස් වරයාම පවසන පරිදි ඉතාමත් සාධාරණ ඡන්දයක් තුළින් පැහැදිලි ජයග්‍රහණයක් ජනතාව අත්කර දීමෙන් නායකත්වය සහ වැඩපිළිවෙළ පිළිබඳ ජනතාවගේ ඇති බලවත් විශ්වාසය නැවතත් තහවුරු කර ඇත.රට ගොඩනැඟීමට ඇති එකම මඟ සහ එහි පෙරමුණේ සිටිය යුතු නායකයා පිළිබඳව මිනිසුන් නැවතත් ශක්තිමත් තහවුරුවක් දී ඇත.නැඟෙනහිර අනෙකුත් තරග කළ කණ්ඩායම් දෙස බැලීමේ දී සිංහල, දෙමළ, මුස්ලිම් ආදී සියලු දෙනාගෙන් සමන්විත පොදු ජාතික පක්ෂයක් ලෙස එක්සත් ජනතා නිදහස් සන්ධානය වැඩි ආසන ප්‍රමාණයක් දිනා ගැනීම බෙදීම් නොමැති ඉදිරි මඟ පිළිබඳව හොඳ සංඥාවකැයි මට සිතේ.විපක්ෂයට ද මෙයින් ගන්නට බොහෝ දේ ඇත. යුඇන්පිය කළින් ඡන්දයක් ආවා යැයි කෑ ගැසුවේ ඇයිද කියා දැන් ඉතා පැහැදිලිය. සාමාන්‍යයෙන් ඡන්දයකදී විපක්ෂයක් විශේෂයෙන් බොහෝ කලක් ආණ්ඩු කළ පක්ෂයක් සිටින විට අඩි කිහිපයක් හෝ ඉදිරියට තබා ගැනීම ප්‍රායෝගික සත්‍යකි. එසේ වුවත් යූඇන්පීය හිටපු තැනවත් රැඳී නැත. ඔවුනටත් තමන් ගත යුතු මඟ පිළිබඳ නැවත සිතා බැලිය හැක.ජනතා විමුක්ති පෙරමුණටත් බොහෝ දේ සිතන්නට ඇත. සබරගමුවේදී නම් පශ්චාත් මරණ පරීක්ෂණය පැවැත්වීමට කරුණු යෙදී ඇත. ඔවුන් පහුගිය කාල වකවානුවේදී කළේ ඉදිරියට යන මහා ජාතික වැඩපිළිවෙළේ කොහෙන් හෝ එල්ලෙන අරළු බුරළු කෑල්ලක් ගෙන එයට පලිප්පු දා කෑ ගැසීමයි. වගකිවයුතු විපක්ෂයක කාර්යභාරය එය නොවන බව ජනතාව මෙවර කියා ඇති නිසා වෙනත් පාරක් සොයා ගත යුතුව ඇත.අවසාන වශයෙන් අපගේ ඓතිහාසික ජයග්‍රහණය උදුරා ගන්නට හැදූ අයටද පැහැදිලි පණිවුඩයක් ජනතාව දී ඇත. ත්‍රස්තවාදයෙන් බැට කෑවේ අපි, ජීවිත වලින් වන්දි ගෙව්වේ අපි, දේපළ අහිමි වූවේ අපගේය,මේ රටේ සිංහල, දෙමළ, මුස්ලිම් සියලු දෙනා ශත වර්ෂයේ ලැබූ ලොකුම ජයග්‍රහණය ත්‍රස්තවාදය පරාජය කිරීමයි. එය ඉටුකළ නායකත්වය, රජය හැර වෙනත් මඟක් අපට නැත.බොහෝ මැතිවරණ රැස්වීම් වලදී කථිකයින් මුලින්ම බුලත් කොළයට ඡන්දය ඉල්ලුවේ රට බේරාගත් අතිගරු ජනාධිපතිතුමා වෙනුවෙන් එම ඡන්දය දෙන ලෙස කියමිනි.අනුන් කියන දේ ගැන එතරම් තැකීමක් නොකළ එම රැස්වීම්වල සිටි සියලු දෙනා එය අනුමත කරමින් හිස වනනු අපි දුටිමු. මනාප ඉල්ලන අපේක්ෂකයින් පොර කද්දී ඡන්ද දායකයින්ට නිවනක් නැතිව බලපෑම් ඇවිටිලි කරද්දී ඒ තමන් හොඳ හැටි හඳුනන අපේක්ෂකයින් කිසිවකුටත් මනාප නොදී බුලත් කොළයට පමණක් ඡන්දය දුන් අයවළුන් රැසක් සිටි බව ඡන්දය ගණින්නට ගිය නියෝජිතයින් කියනවා මට ඇසුණි.නායකත්වය පිළිබඳ ඇති දැවැන්ත විශ්වාසය එසේ තහවුරු වෙද්දී අපේක්ෂකයන්ගේ විවිධාකාරයේ වූ ඡන්ද උපක්‍රම හමුවේ ඡන්ද දායකයින්ට කරච්චලයක් වන තරමට විටක සීමා ඉක්මවා යන ඉල්ලීම් වලට සමහර ඡන්දය දායකයින් තඹයකටවත් මායිම් නොකළේ ඇයිද යන්නත් සිතා බැලිය යුතු කරුණක් වන අතර ඒ අනුව සමහර අපේක්ෂකයින්ද මෙතෙක් ආ මඟ නිවැරැදි කර ගැනීම පිළිබඳව සිතා බැලිය යුතුය. ඒ අනුව ජනාධිපතිතුමන් කාට කාටත් ගත යුතු මඟ හෙළි පෙහෙළි කර දී ඇත.රංජිත් සියඹලාපිටියකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>09</month>
      <day>16</day>
    </date>
    <link>http://www.silumina.lk/2012/09/16/_art.asp?fn=ab12091612</link>
    <topic>නාමල්ටත් සිරිකොත බලාගන්ඩ ආසා හිතිලා</topic>
    <author>චන්දන බණ්ඩාර</author>
    <content>තිඹිරිගස්යාය ප්‍රදේශයේ පිහිටි මන්ත්‍රී නාමල් රාජපක්ෂ ගේ නීතිඥ කාර්යාලය මැති ඇමැතිවරු නිතර යන එන තැනකි. මේ කාර්යාලයට පාර්ලිමේන්තුවේ සිටින එ.ජ.නි.ස. තරුණ මන්ත්‍රීවරු රැස්වෙති. ගිය සතියේදී තිඹිරිගස්යායේ පිහිටි කාර්යාලයට මැති ඇමැතිවරු රැසක් පැමිණ සිටියහ. ජොන්ස්ටන් ප්‍රනාන්දු, මහින්දානන්ද අලුත්ගමගේ, ලොහාන් රත්වත්ත, එරික් වීරවර්ධන, උදිත ලොකුබණ්ඩාර, රොෂාන් රණසිංහ ඇතුළු පිරිසක් එක්ව සිටියහ. ඔවුන් කතාබහ කරමින් සිටියේ පසුගිය මැතිවරණවලදී සිදුවූ සිදුවීම් ගැනය.මලෙස මැති ඇමැතිවරු කතාබහ කරමින් සිටියදී එතැනට විශේෂ අමුත්තකු පැමිණියේය. ඒ වෙන කවුරුවත් නොව ජනාධිපතිතුමාය. “මං වෙන ගමනක් යන ගමන් ඔයාලා මෙතැන ඉන්නවා කියලා දැනගෙන මෙතැනට ආවේ. අනික ගිය පළාත් ඡන්දය වෙලාවේ ඔයාලා මැතිවරණ වේදිකාවේ හොඳ හොඳ කතා කීවා නේද? සමහර නාළිකාවල කියන කතා අපි දැක්කා. අනික හොඳට ඔයාලා වැඩ කළා. ඉදිරියටත් හොඳින් වැඩ කරගෙන යන්න. ඔයාලා නිතරම මතක තියාගන්න ඔයාලාගේ වගකීම ජනතාව දිනාගැනීම. විශේෂයෙන්ම තරුණ මන්ත්‍රීවරු ආසනවලට යන්ඩ. ඒක තමයි ජයග්‍රහණයේ රහස” ජනාධිපතිතුමා කියා සිටියේය.“ඇත්තටම ජනාධිපතිතුමනි ඔබතුමාගේ ආදර්ශය සහ ඔබතුමාට ජනතාවගේ තිබෙන විශ්වාසය නිසා තමයි අපි මේ වගේ විශිෂ්ට ජයග්‍රහණයක් ලැබුවේ” ඇමැති ජොන්ස්ටන් ප්‍රනාන්දු කියා සිටියේය.ඉන් අනතුරුව ජනාධිපතිතුමා අතීතයේදී ශ්‍රී.ල.නි.ප.ය ජයග්‍රහණය කරවීම සඳහා සිදුකළ අරගල සහ සටන් ගැන සිහිපත් කළේය. ජන ඝෝෂා සහ පාද යාත්‍රා ගැන එහිදී ජනාධිපතිතුමා සිහිපත් කළේ රසවත් සිදුවීම් ද සමඟයි.ඉන් අනතුරුව තරුණ මන්ත්‍රීවරුන් කීවේ අපි හැමෝටම බඩගිනි නිසා දැන් ආප්ප ගෙන්වමු කියාය. ජනාධිපතිතුමා ද මැති ඇමැතිවරු පිරිස සමඟ ආප්ප රස බලා පැය දෙකකට ආසන්න කාලයක් කතාබහ කරමින් සිට පිටව ගියේය.ගිය සතියේ පළාත් සභා මැතිවරණය පැවැති දිනයේ එ.ජා.ප නායකයා සහ එ.ජා.පෙ මහලේකම් තිස්ස අත්තනායක සිටියේ සිරිකොත එ.ජා.ප මූලස්ථානයේය. එහි සිට එ.ජා.ප නායකයා සහ මහලේකම්වරයා ආසන සංවිධායකවරුන්ගෙන් සහ එ.ජා.ප අපේක්ෂකයන්ගෙන් දුරකථන මඟින් විමසා සිටියේ මැතිවරණයේ තත්ත්වය ගැනය.ඉන් අනතුරුව ගිය ඉරිදා උදෑසන වෙන විට මැතිවරණ ප්‍රතිඵල නිකුත් වී අවසන් විය. ඉන්පසුව සවස 2.00 ට පමණ එ.ජා.ප නායකයා සහ මහලේකම්වරයා ගියේ ඇමැති බන්දුල ගුණවර්ධනගේ මවගේ අවමඟුල් උත්සවයට. ඒ වනවිට ජනාධිපතිතුමාද එහි පැමිණ සිටියේය.එහිදි ජනාධිපතිතුමා සහ එ.ජා.ප නායකයා සුහද කතාබහක නිරත වූහ.”නාමල් කියනවා අලුත් සිරිකොත බලන්න ඕනේ කියලා” ජනාධිපතිතුමා එ.ජා.ප නායකයාට කීවේය.”ආ ඒකේ කිසිම අවුලක් නැහැ. එයාට කියන්න මහලේකම්තුමා එක්ක කතා කරලා ඕන වේලාවක ගිහින් සිරිකොත බලලා එන්ඩ කියලා” එ.ජා.ප නායකයා ජනාධිපතිතුමාට කීවේය.ගිය ඉරිදා දහවල් වෙන විට මැතිවරණ ප්‍රතිඵල නිකුත් වී අවසන්ය. ඒ සමඟම එ.ජා.ප නායකයා, මහලේකම් තිස්ස, රවී කරුණානායක, සෙනරත් කපුකොටුව ඇතුළු පිරිසක් මැතිවරණ ප්‍රතිඵල සමාලෝචනයක නිරත වූහ.”නැඟෙනහිර පළාතේ බලය පිහිටුවීමට කාටවත් බහුතරයක් නොලැබෙන හැඩයි පේන්නේ. ඒ නිසා අපේ සහයෝගය කාටද කියන තීරණය දයා ගමගේ ආවාට පසුව සාකච්ඡා කරමු” එ.ජා.ප නායකයා මැතිවරණ සමාලෝචන කමිටුව හමුවේ කීවේය.”මේ අතරතුර එ.ජා.ප නායකයා, මංගල සමරවීර, තිස්ස අත්තනායක, රවී කරුණානායක ඇතුළු පිරිස ගිය සඳුදා නැඟෙනහිරින් එ.ජා.ප ලැයිස්තුවේ වැඩිම මනාප ලැබූ දයා ගමගේ හමු වූහ.”අපට කොන්දේසි විරහිතව දෙමළ ජාතික සන්ධානයට නැඟෙනහිර බලය පිහිටුවීමට සහාය ලබා දෙන්න පුළුවන්. නමුත් මුස්ලිම් කොංග්‍රසය දෙමළ සන්ධානයට සහාය දුන්නොත් විතරයි ඒක කරන්න පුළුවන්. අපට තනතුරු අවශ්‍ය නෑ. අපට එළියේ ඉඳලා සහාය දෙන්ඩ පුළුවන්.” එ.ජා.ප මහලේකම් තිස්ස අත්තනායක කියා සිටියේය.මේ අතරතුර ගිය ඉරිදා සවස ජයලත් ජයවර්ධන සහ එ.ජා.ප මහලේකම් තිස්ස අත්තනායක ගියේ ගංගාරාම විහාරස්ථානයේ තැන්පත්කොට තිබූ කපිලවස්තු සර්වඥ ධාතුන් වහන්සේ වැඳ පුදා ගැනීමටය. එහිදී ගංගාරාමයේ පොඩි හාමුදුරුවෝ ගලබොඩ ඥාණේස්සර හිමියන් ජයලත් සහ තිස්ස අත්තනායක කැඳවාගෙන ගියේ මන්ත්‍රී නාමල් ඇතුළු පිරිස සිටි තැනටය.”ආ නාමල් මන්ත්‍රිතුමා කොණ්ඩේ කපලා ලස්සන වෙලා.””ඔව් ඉතින් අපිත් අලුත් වෙන්ඩ එපායැ.” මන්ත්‍රි නාමල් එසේ කියමින් කීවේ “1978 දි කපිලවස්තු සර්වඥ ධාතුන් මුලින්ම වැඩම කළේ කැලණියේ මානෙල්වත්ත විහාරයට. ඒ ජේ.ආර්. ජයවර්ධන ජනාධිපතිතුමාගේ ඉල්ලීමක් අනුව. මේ සැරෙත් ජනාධිපතිතුමා උපදෙස් දුන්නේ ජේ.ආර්. ජනාධිපතිතුමාට ගෞරවයක් විදියට මුලින්ම සර්වඥ ධාතුන්වහන්සේ ප්‍රදර්ශනය මානෙල්වත්ත විහාරයට ගෙන යමු කියලා.”මේ අතරතුර මන්ත්‍රි ජයලත් මන්ත්‍රි නාමල්ගෙන් විමසා සිටියේ තිස්සමහාරාමයට සර්වඥ ධාතුන්වහන්සේ වැඩමවන අවස්ථාවට තිස්සමහාරාම එ.ජා.ප සංවිධායක නියෝජ්‍ය නායක සජිත් ප්‍රේමදාසට ඇරැයුම් නොකළේ ඇයි කියාය.”නෑ මං එයාට ආරාධනා කළා. ඒත් එයා ආවේ නෑ. ආවා නම් මං හිටියේ ධාතූන්වහන්සේ වැඩම කරවන්න සජිත් මන්ත්‍රිතුමාට ආරාධනා කරන්ඩ.” මන්ත්‍රි නාමල් කීවේය.මේ අතරතුර එ.ජා.ප උපදේශක කමිටුව ගිය සතියේ රැස්වී තීරණය කළේ සබරගමුව එ.ජා.ප විපක්ෂ නායිකාව ලෙස පළාත් මන්ත්‍රිනී වෛද්‍ය තුසිතා විජේමාන්න පත් කිරීමටය. එමෙන්ම උතුරුමැද විපක්‍ෂ නායක ලෙස කින්ස් නෙල්සන් පත් කිරීමටද තීරණය විය.පොදු රාජ්‍ය මණ්ඩලයේ 58 වන සමුළුවට සහභාගිවීම සඳහා යන අතරතුර ජනාධිපති පාර්ලිමේන්තු කටයුතු ලේකම් කුමාරසිරි හෙට්ටිගේට විපක්ෂයේ ප්‍රධාන සංවිධායක ජෝන් අමරතුංග හමුවිය.“කොහොමද ඔබතුමාලගේ දේශපාලන කටයුතු?” හෙට්ටිගේ අමරතුංග මන්ත්‍රීවරයාගෙන් ඇසීය.“අපි ඉවසීමෙන් යුතුව වැඩ කරගෙන යනවා. දැන් පක්ෂයෙත් අර්බුද විසඳීගෙනයි එන්නෙ.” ජෝන් අමරතුංග කීවේය.“අර කැරැලි කණ්ඩායමට මොකද වුණේ? ඕව අළු යට ගින්දර වගේ” හෙට්ටිගේ කියද්දි අමරතුංග මන්ත්‍රීවරයා කීවේ දැන් ඒ අයට තේරිලා හැසිරුණ හැටි වැරැදියි කියලා. කලබල වෙලා බැහැ. ජනතාව පත් කළ ආණ්ඩුවක් පෙරළන්න ඕන සුදුසු වෙලාවට. ඉක්මනින් ආණ්ඩුවක් ඕන වුණාට අපට පිස්සු නටන්න බැහැනේ.” ජෝන් අමරතුංග මන්ත්‍රීවරයා කීවේය. “කැරලි කණ්ඩායම විනය පරීක්ෂණවලින් පාලනය කරගන්න පුළුවන් වුණා ද?” හෙට්ටිගේ තවත් ප්‍රශ්නයක් ඇසීය.“විනය නැතිව පක්ෂයක් ගෙනියන්න බැහැ. නායකතුමා තදින් විනය රකින්නයි යන්නෙ. නායකයන් වෙන්න ආසාවල් තිබුණට හැමෝටම එහෙම වෙන්නත් බැහැ” අමරතුංග මන්ත්‍රීවරයා කියාගෙන ගියේය.“අපිට ආරංචි හැටියට තමුන්නාන්සේලගෙ පක්ෂයේ තවත් කැරලි එන්න පුළුවන්” හෙට්ටිගේ කීය.“මොන කැරැල්ල ආවත් වැඩක් වෙන්නෙ නෑ. ඔය සද්ද බද්ද ටික දවසයි. අපි ආණ්ඩුවට විරුද්ධ සටන පිළිවෙළකට කරගෙන යන්නෙ” ජෝන් අමරතුංග මන්ත්‍රීවරයා කියද්දී හෙට්ටිගේ කීවේ “අපේ ජනාධිපතිතුමාට එරෙහි සටන් නම් ලත් තැන ලොප් වේවි. පහුගිය ඡන්දෙත් ජනාධිපතිතුමා ගැන ජනතාව තැබු විශ්වාසයේ ජයග්‍රහණයක් කියායි.”ඉකුත් පළාත් සභා තුනේ ඡන්ද ප්‍රතිඵල නිකුත් වනවාත් සමඟම දකුණේ මහ ඇමැති ෂාන් විජයලාල් ද සිල්වාගේ ජංගම දුරකථනයටත් අම්බලන්ගොඩ පොල්වත්තේ පිහිටි ඔහුගේ මහ ගෙදර දුරකථනයටත් ආ ස්තූති කිරීම් නිමක් නැති තරම්ය. ඊට හේතුව වූයේ සබරගමුව පළාතේ බළන්ගොඩ ආසනයේ සංවිධාන කටයුතු භාරව කටයුතු කළේ ෂාන් විජයලාල් ද සිල්වා නිසාය.සන්ධානය පළාත් සභා ඡන්දය පැවැත්වූ ආසනවලින් ලබා ගත් ප්‍රතිඵල අනුව වැඩිම ඡන්ද ප්‍රතිශතය වූයේ බළංගොඩ ආසනයේ ඡන්ද ප්‍රතිශතයයි. ඒ 67.29% ක් වූ ප්‍රතිශතයයි. බළංගොඩ ආසනයේ නතර වෙමින් ඉතා ක්‍රමානුකූලව බළංගොඩ ආසනය සංවිධානය කළ ෂාන් බළංගොඩ ආසනයේ ශ්‍රීලනිප සංවිධායක සමඟ ඉතා සමීපව කටයුතු කරමින් ආසනයේ පාක්ෂිකයන්ගේ හා ශාඛා සමිති නිලධාරීන් හා මනා සම්බන්ධීකරණයක් ගොඩනඟා ගනිමින් කටයුතු කිරීම මේ ප්‍රතිඵලයට හේතුවක් වූ බව ඔවුන්ගේ හැඟීමයි.ඡන්දය හමාර වීමත් සමඟම තම ආසනයේ “නිල් බලමුළු තවත් තර කරමු” යන තේමාව මුල් කරගනිමින් ෂාන් අම්බලන්ගොඩ ආසනයේ සියලු ආසන බල මණ්ඩල අමතමින් ගමින් ගමට යාමට කටයුතු කරනු ලැබීය. දකුණු පළාතේ ඡන්දයක කිසිම හෝඩුවාවක් නැතිව සිදුවන ඒ පෙළගැස්වීම විරුද්ධ පාක්ෂිකයන්ට මෙන්ම ශ්‍රීලනිප පාක්ෂිකයන්ට ද පුදුමයට හේතුවක් වී ඇත. එහෙත් ෂාන් ගැන දන්නා බහුතරයක් මෙය පුදුමයකට හේතුවක් නොවන බවත් දනිති.සමානුපාත නියෝජනය මෙරට මැතිවරණ සංස්කෘතියට හඳුන්වා දීමෙන් පසු ඡන්ද ගොඩට වඩා අපේක්ෂකයින්ගේ වැඩි උනන්දුව තම මනාප ගොඩ වැඩි කර ගැනීමටය.මේ ක්‍රමය ආරම්භ කළ වකවානුවේ ආසන්න ප්‍රතිවාදියාගේ මනාප ඡන්ද පත්‍රිකාවක් ගිල දැමූ දේශපාලන බලවතකු පිළිබද වාර්තා වූයේ අසූවේ දශකයේ අග භාගයේය. ඒද සබරගමුව පළාතෙනි.එහෙත් මේ වන විට මනාපවලට අදාළ සංග්‍රාමය එවැනි ඡන්ද පත්‍රිකාවක් ගිල දැමීම වැනි සිල්ලර කපටිකම් ඉක්මවූ සිවිල් යුද්ධයක් මෙන් අතිශය සාහසික ක්‍රියාදාමයක් බවට පත්ව තිබේ.මේ මනාප තණ්හාව කෙතරම් බරපතළද යත් පක්ෂ ලබාගත් ඡන්ද ගණන් කිරීමෙන් අනතුරුව තම තමන්ට හිමි මනාප ගොඩ ගැන අවසන් වන තුරු නියෝජිතයන් පිරිවරාගත් අපේක්ෂකයාම එම මනාප ගොඩ රකිනුයේ මැණිකක් රකිනා නා රජකු සේය.එහෙත් ඡන්දය ප්‍රකාශ කර අවසන්ව ඡන්ද පෙට්ටි ගණන් කිරීමේ මධ්‍යස්ථානවලට නියෝජිතයන් පිටත් කර හැරීමෙන් පසු සිය නිවෙසට ගොස් වේලාසනින් නිදාගෙන පසුදා ප්‍රමාද වී අවදිවූ අපූරු අපේක්ෂකයෙක් ද වේ.ඒ හිටපු සබරගමුව මහ ඇමති මහීපාල හේරත්ය.මහීපාල හේරත් වඩාත් ප්‍රකට නොනිදන මහ ඇමැතිවරයා හැටියටය. ඒ ඔහු සිය රාජකාරි කටයුතු වලදී රැය හෝ දවාල යැයි වෙනසක් නැතිව සේවයට කැපවීම නිසාය.මේ නොනිදන මහ ඇමැතිවරයා ඡන්දය සහ මනාපය ගණන් කළ අට වැනිදා රාත්‍රියේ වේලාසනින්ම නිදි යහනට ගිය අතර පසුදා අවදිවූයේ ද බොහෝ ප්‍රමාදවය.ඒ වන විටත් සබරගමුව පළාත් සභා මැතිවරණයට අදාළව ඒ ඒ පක්ෂ ලද ආසන සංඛ්‍යාව ප්‍රකාශයට පත්ව තිබිණි.කෑගල්ල දිස්ත්‍රික්කයේ මනාප ගණන් කිරීමද සිදුවෙමින් තිබූ අතර 09 වැනිදා උදෑසන 10.00 වන විට මහීපාල හේරත්ගේ ඡන්ද නිලධාරීන් වරින් වර හේරත් මහතාගේ මනාප සංඛ්‍යාව නිවසට දැන්වීමට ද පියවර ගෙන තිබිණි. කෙසේ වෙතත් 09 වැනිදා දහවල් 11 ට පමණ නිදිගැට කඩමින් මහීපාල හේරත් සිය නිවෙසේ ආලින්දයට පැමිණියේ ඒ වන විට ඔහුගෙන් ප්‍රකාශ ලබා ගැනීමට රැස්ව සිටි විද්‍යුත් සහ මුද්‍රිත මාධ්‍යවේදීන් අතරට සිනාමුසු මුහුණිනි.”කාලෙකින් හොඳට නිදා ගත්තා. කොහොමද බර්ටිගේ තත්ත්වය” ඔහු බර්ටි ප්‍රේමලාල් උතුරුමැද හිටපු මහ ඇමැතිවරයාගේ මනාප ප්‍රමාණය දැන ගන්නැයි සිය නිලධාරියකුට නියම කළේය.විනාඩි කීපයක් ඇතුළත බර්ටි ප්‍රේමලාල් හිටපු මහ ඇමැතිවරයාම යළි මහීපාල හේරත්ට දුරකථනය ඔස්සේ සම්බන්ධ වූ අතර ඔහුගේ මනාප පසුබෑම මහීපාල හේරත්ට මහත් කනස්සල්ලක් විය.ඒ වන විට මහීපාල හේරත්ගේ මනාප සංඛ්‍යාව අසූ දහස ඉක්මවා සබරගමුව පළාතේ රත්නපුර සහ කෑගල්ල දිස්ත්‍රික් දෙකේ කුමන හෝ පක්ෂයක අපේක්ෂකයකු ලද ඉහළම සංඛ්‍යාව ලෙස වාර්තා වී තිබුණද බර්ටි ප්‍රේමලාල්ගෙන් ලද දුරකථන පිළිතුර නිසා එතෙක් මහීපාල ගේ මුවග රැඳුණු සිනහව මොහොතකට මැකී ගියේය.”ඇයි මහ ඇමැතිතුමා මනාප ගණින තැනට නොගියේ. අනෙක් ඔක්කොම තාම එතැන.” රූපවාහිනී නාළිකාවක මිතුරු මාධ්‍ය වේදියෙක් මහීපාල හේරත්ගෙන් විමසීය.”මට මල්ලි මගේ ඡන්ද දායකයන් විශ්වාසයි. ඒ වගේම මට මගේ කණ්ඩායමත් විශ්වාසයි. මම මෙදා මැතිවරණය කළේ මගේ මනාප ගොඩ වැඩිකරගන්න නොවෙයි සන්ධානයේ ඡන්ද ගොඩ වැඩිකරගන්නයි. ඒකෙ ප්‍රතිඵල මෙදා ලැබී තිබෙනවා. මේ පාර සබරගමුව පළාත් සභාවේ මන්ත්‍රීධූර සංඛ්‍යවෙන් එක්සත් ජාතික පක්ෂයට වඩා හරියටම දෙගුණයක මන්ත්‍රීධූර සංඛ්‍යාවක් ලබාගන්න සන්ධාන නායකත්වය දුන් මට පුළුවන්කම ලැබුණා.” මහීපාල හේරත් පිළිතුරු දුන්නේ මහත් සහනයකිනි.මෙවර පළාත් සභා මැතිවරණයේ ප්‍රතිඵල ගැන වන කතා බහ බොහෝය. මැතිවරණයේ ප්‍රතිඵල ගැන එ.ජා.ප හිටපු නියෝජ්‍ය නායක කරු ජයසූරිය මහතාට කතා කළ අපේක්ෂකයන්, ආසන සංවිධායකවරුන්, පාක්ෂිකයන් බොහෝ දෙනෙකු ඇතැම් අවස්ථාවකදී ආවේගශීලීව කතා කළ අතර, තවත් සමහරුන් හැඬම්බරව කතා කළහ.කරු ජයසූරිය ඔවුනට කීවේ පක්ෂයේ සියලු දෙනා සමගි සම්පන්නව කටයුතු කරනවා නම් දේශපාලන ජයග්‍රහණ ලබා ගැනීම අපහසු නොවන බවයි. “අපේ ඡන්දදායකයන් මෙවරත් ඡන්ද පොළට නොගියේ ඇයි ද කියා අපි යථාර්ථවාදීව සොයා බැලිය යුතු වෙනවා. ඒ වගේම ආණ්ඩුවට විරුද්ධ නමුත් ඡන්දය ප්‍රකාශ නොකළ විශාල පිරිසක් ද සිටිනවා.” යි කියූ කරු ජයසූරිය තමන් පක්ෂයේ සියලු දෙනා එකමුතු කොට, දේශපාලන ජයග්‍රහණ ලබාගන්නා පක්ෂයක් බවට පත් කිරීමට අඛණ්ඩව කටයුතු කරන බව ද කීවේය.මෙවර පොදු රාජ්‍ය මණ්ඩලීය සමුළුවට පැමිණි රාජ්‍ය තාන්ත්‍රිකයන් අතුරෙන් කරු ජයසූරියගේ පෞද්ගලික හිතවත්තු පිරිසක් අමරසේකර මාවතේ නිවෙසට ගෙවී ගිය සතියේදී පැමිණියහ. ඔවුන් වත්මන් දේශපාලන තත්ත්වය ගැන අදහස් හුවමාරු කරගත් අතර, ඔවුන් විසිර ගියේ කරු ජයසූරියගේ නිවසෙන් උණු උණු ආප්ප හා දේශීය ආහාර පාන වලින් සමන්විත රාත්‍රී භෝජන සංග්‍රහයක් ද භුක්ති විඳීමෙන් පසුවය. හිටපු නියෝජ්‍ය නායක කරූ ජයසූරිය ගිය බ්‍රහස්පතින්දා සවස රිදීගම, රම්බඩගල්ල, මොනරාගල පිරුවෙන් විහාරයට ගියේ ආසියාවේ විශාලතම ශෛලමය බුද්ධ ප්‍රතිමාවේ ඉදිකිරීම් කටයුතු ගැන විමසා බැලීමටය. බුද්ධ ප්‍රතිමා වහන්සේ නෙළීමෙහි නිරතව සිටින ඉන්දීය ගල්වඩුවන් හා නිර්මාණ ශිල්පීන් සමඟ කථාබහ කළ කරු ජයසූරිය කළුගලක් මෙත් සිසිල වෑහෙන බුද්ධ ප්‍රතිමා වහන්සේ නමක් බවට පරිවර්තනය කිරීම සැබැවින්ම ආශ්චර්යයක් යැයි ද කීවේය.ජාතික නිදහස් පෙරමුණ මැතිවරණයකට මුල් වරට ඉදිරිපත් වූයේ මෙවර පළාත් සභා මැතිවරණයේදීය. 2008 අපේ‍්‍රල් සිට මෙතෙක් පැවැති සියලු මැතිවරණයන් සඳහා ජාතික නිදහස් පෙරමුණ තරග වැදුණේ එක්සත් ජනතා නිදහස් සන්ධානයේ බුලත් කොළය යටතේය.මෙවර ඔවුනට තම පක්ෂයේ මැතිවරණ සලකුණ වූ “පංචායුදය” අතට ගැනීමට සිදු වීය.ඒ අනුව නැඟෙනහිර පළාත් සභාවේ ත්‍රිකුණාමල දිස්ත්‍රික්කයට ජාතික නිදහස් පෙරමුණ හිටපු පාර්ලිමේන්තු මන්ත්‍රී ජයන්ත විජේසේකර ගේ නායකත්වයෙන් යුත් අපේක්ෂක කණ්ඩායමක් ඉදිරිපත් කළහ. ඒ සමඟම ජයන්ත විජේසේකරට මල් මාලා සේම ගල්මුල් ද එල්ල වන්නට වීය.ත්‍රිකුණාමල දිස්ත්‍රික්කයේ කොටි බලයට එරෙහිව සටන් වැද ජනතාවගේ සැබෑ විරුවකු බවට පත්ව සිටි ජයන්ත විජේසේකර තමන්ට එල්ල වූ තර්ජන, ගර්ජන තුට්ටුවකටත් මායිම් කළේ නැත.ජයන්ත ඉල්ලා අස්වූ බවට ත්‍රිකුණාමලය දිස්ත්‍රික්කය පුරා අලවා තිබු පෝස්ටර් ඡන්දය පැවැති 08 වැනිදා දැකගත හැකි විය. එසේම තමන් ඉල්ලා අස්වූ බවට අත්පත්‍රිකාවක් ද ජයන්ත විජේසේකරගේ නමින් බෙදාහැර තිබිණි. කෙසේ වෙතත් මේ සියලු තත්ත්වයන් හමුවේ අදාළ පියවර ගනිමින් ජානිපෙ කණ්ඩායමේ ජයග්‍රහණය වෙනුවෙන් කටයුතු කළ පක්ෂ නායක, අමාත්‍ය විමල් වීරවංශ ඇතුළු පක්ෂ ක්‍රියාකාරීහු ඡන්ද ගණන් කිරීමේ පක්ෂයේ බලයලත් නියෝජිත ලෙස කටයුතු කළ විමල් වීරවංශ ගේ උපදෙස් පරිදි ගණන් කිරීමේ මධ්‍යස්ථාන වෙත ගොස් විමසිල්ලෙන් නිරීක්ෂණ කටයුතුවල නිරත වූහ.බලයලත් නියෝජිත ලෙස කටයුතු කරමින් ඡන්ද ගණන් කිරීමේ මධ්‍යස්ථාන වෙත ගිය විමල් වීරවංශ අමාත්‍යවරයාට ජාතික හෙළ උරුමයේ නීති උපදේශක, බස්නාහිර පළාත් කෘෂිකර්ම අමාත්‍ය උදය ගම්මන්පිල ද හමුවිය.“ජයන්ත දිනාවි. මුස්ලිම් ජනතාවගේ ඡන්දත් ලැබී තිබෙන බව දැන ගැනීමට ලැබුණා. ජානිපෙ හොඳ අභියෝගයක් භාර ගත්තේ” එහිදී ගම්මන්පිල විමල් වීරවංශ අමාත්‍යවරයාට පැවසුවේය.අවසන් ප්‍රතිඵලය නිකුත් වන විට 09 වැනිදා උදෑසන 7.00 පමණ වී තිබිණි. ඒ අනුව ජානිපෙ කණ්ඩායම ඡන්ද 9522 ක් ලබා ගෙන තිබු අතර ත්‍රිකුණාමල දිස්ත්‍රික්කයෙන් එක් මන්ත්‍රී ධුරයක් දිනාගෙන තිබිණි.විමල් වීරවංශ ජයන්ත විජේසේකර ඇතුළු පිරිසට සිය සුබ පැතුම් පිරිනැමුවේ රැස්ව සිටි ජාතික නිදහස් පෙරමුණේ ආධාරකරුවන් දහස් ගණනක දැඩි පී‍්‍රති ඝෝෂා මධ්‍යයේය.“විමල් ජානිපෙ ජයග්‍රහණය කළා නේද? මගෙන් සුබ පැතුම්!” ඒ මොහොතේ පැමිණි දුරකථන ඇමතුම ජනාධිපතිතුමන්ගෙනි. එසේම නාමල් රාජපක්ෂ ඇතුළු බොහෝ දේශපාලන පක්ෂ නායකයෝ ජානිපෙ ප්‍රථම ජය පිළිබඳව විමල් වීරවංශට සුබ පැතූහ.එයින් පසු විමල් වීරවංශ එක්සත් ජනතා නිදහස් සන්ධානය යටතේ තරග වැදුණු තම පක්ෂයේ අනෙක් අපේක්ෂකයන්ගේ තත්ත්වය යුහුසුලුව විමසා බැලුවේය. කෙසේ වුවත් මනාප ප්‍රතිඵල ලැබෙන විට බොහෝ හවස් වූ අතර ඒ වන විටත් සියලු නිල මනාප ප්‍රතිඵල පක්ෂ ප්‍රධාන ලේකම් පි‍්‍රයන්ජිත් විතාරණට ලැබී තිබිණි.“සබරගමු පළාත් සභාවට රත්නපුර දිස්ත්‍රික්කයෙන් තරග වැදුණු දීපාල් ගුණසේකර සහෝදරයා මනාප 14,391 ලබා ගනිමින් ජය ලබා තිබෙනවා. ඒ වගේම උතුරු මැද පළාත් සභාවට අනුරාධපුර දිස්ත්‍රික්කයෙන් තරග වැදුණු පී. බී. කුමාර සහෝදරයා ද මනාප 17,090 ලබා ගනිමින් ජය ලබා ගෙන තිබෙනවා.අම්පාර, කෑගල්ල හා පොලොන්නරුව දිස්ත්‍රික්කවලට තරග වැදුණු සහෝදරවරු ජයග්‍රහණය නොකළත් එම දිස්ත්‍රික් ලැයිස්තු තුළ හොඳ මනාප ප්‍රමාණයක් ලබා තිබෙනවා.ඒ අනුව නැඟෙනහිර, සබරගමුව වගේම උතුරුමැද යන පළාත් තුනෙන්ම ජානිපෙ නියෝජිතයන් තේරී පත්ව සිටිනවා.පළාත් සභා තුනේම අපේ සහෝදරවරුන් නියෝජනය වීම එම පළාත් තුළ පක්ෂ කටයුතුවලටත් ජනතාවට සේවයක් සැපයීමටත් පහසු කරවයි.” පි‍්‍රයන්ජිත් විතාරණ ප්‍රධාන ලේකම්වරයා පක්ෂ නායකවරයා දැනුම්වත් කරමින් පැවසීය.පසුගියදා සන්ධානයේ පක්ෂ නායක රැස්වීමක් ජනාධිපතිතුමන්ගේ ප්‍රධානත්වයෙන් ජනාධිපති ලේකම් කාර්යාලයේ දී කැඳවා තිබිණි.රැස්වීමට පෙර ජාතික හෙළ උරුමයේ පාර්ලිමේන්තු මන්ත්‍රී අතුරලියේ රතන හිමියන් හා ජානිපෙ නායක විමල් වීරවංශ අතර සුහද කතාබහක් ඇති විය.“විමල් ඇමැතිතුමා ඇතුළු ජානිපෙ ලොකු වැඩක් කළේ. ත්‍රිකුණාමලයෙන් ජානිපෙ ලැබුවේ විශේෂ ජයග්‍රහණයක්. කුඩා පක්ෂවලට තිබෙන බලය යම් ආකාරයකින් පෙන්නුම් කිරීමක් මෙමඟින් පෙන්නුම් කළා.නැඟෙනහිරට තනිව තරග වදිමින් බෙදුම්වාදය පරාජය කරන්න පක්ෂයක් විදිහට කටයුතු කිරීම ප්‍රශංසනීයයි.” රතන හිමියෝ එහිදී වදාළහ. එසේම සන්ධානයේ වතුකරයේ කුඩා පක්ෂවල නායකයන් වන ප්‍රභා ගනේෂන් ඇතුළු පිරිසක් ද අතින් සන් කරමින් පවසා සිටියේ “වැඩේ ඉහළයි” යනුවෙනි.පසුගිය බ්‍රහස්පතින්දා උතුරුමැද පළාත් සභාවට එක්සත් ජනතා නිදහස් සන්ධානයෙන් තේරී පත්වූ මන්ත්‍රීවරුන් අරලියගහ මැදුරට කැඳවා තිබුණේ සම්මුඛ පරීක්ෂණයකට හා අදහස් විමසීමකටය.මේ සම්මුඛ පරීක්ෂණය පවත්වනු ලැබුවේ එක්සත් ජනතා නිදහස් සන්ධානයේ මහ ලේකම්, සුසිල් පේ‍්‍රම්ජයන්ත, ශ්‍රී ලංකා නිදහස් පක්ෂයේ ප්‍රධාන ලේකම් මෛත්‍රිපාල සිරිසේන ඇතුළු අමාත්‍යවරුන් පිරිසක් විසිනි.මේ සඳහා උතුරුමැද පළාත් සභාවට ජාතික නිදහස් පෙරමුණෙන් තේරී පත්වූ පී. බී. කුමාර ද සහභාගි විය.චන්දන බණ්ඩාරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>09</month>
      <day>16</day>
    </date>
    <link>http://www.silumina.lk/2012/09/16/_art.asp?fn=af1209161</link>
    <topic>අවියයි කවියයි දෑතින් ගත් සුන්දර වීරයා</topic>
    <author>මහාචාර්ය සුනිල් ආරියරත්න</author>
    <content>උඩ වතුර තරුවලටමැද වතුර පටිවලටමඩ වතුර පොඩි අපිටකොටි ගහල මදි තොපිටමම ඒ කියවූ කවිය අපේ නාවික හමුදාපතිතුමා ලියපු කවියක් නම් නෙවෙයි. හැබැයි නාවික හමුදාපතිතුමා අහුල ගත්ත කවියක්. 80 දශකයේ අග භාගයේ යාපනේ කල්මුණේ පැත්තේ හමුදා කඳවුරක තිබිච්ච එකම ළිඳ ළඟ අඟුරු කෑල්ලකින් ලියල තිබුණු කවියක්. හමුදාපතිතුමාම කියන විදියට මේ කවිය ලියවෙන්න හේතුවක් තිබුණලු. හේතුව තමයි, ඒ ළිඳේ තිබුණ සීමාසහිත වතුර ප්‍රමාණය පාවිච්චි කරන්න හදලා තිබුණු කාලසටහන. මුලින්ම නාන්නේ ඉහළම නිලධාරීන්. දෙවනුව ඊළඟ උසස් නිලධාරීන්. අන්තිමට සෙබළුන්. සෙබළුන්ට නාන්න ඉතුරු වෙන්නෙ මඩ වතුර. ඒ මඩ වතුර නාපු සෙබළෙක් කේන්තිය පිට කරගන්නෙ කවියක් ලියලා. මඩ වතුර පොඩි අපිටකොටි ගහල මදි තොපිටසැබෑ කවි කියන්නෙ මේව තමයි. කිසියම් පුද්ගලයකුගෙ අව්‍යාජ, අවංක, අනුවේදනීය සංවේදනා සැබෑ කවිය ලියනවා නෙවෙයි, ලියවෙනවා. හමුදාපතිතුමාගේ කව් ගී ලියපු කව් ගී නෙවෙයි, ලියවුණු කව් ගී. එතුමා වචනයේ පරිසමාප්ත අර්ථයෙන්ම කවියෙක් වෙන්නෙ ඒ නිසයි. එතුමාගේ කව් ගී අව්‍යාජයි, අවංකයි, අනුවේදනීයයි.කන්කසන්තුරේ ඉඳන් අපේ කවිකාර හමුදා නිලධාරියා තමන්ගේ එකම දියණියට මේ විදියට කවි ලියනවා.පිබිදෙන වසන්තයෙ මොළකැටි මලක් වැනීසඳමිණි දුවේ ඔබෙ රුව මට මතක් වුණීමේ යුද බිමේ සිවු දෙස ඇවිළුණත් ගිනීඔබ මගෙ හිතට සිහිලැල් දිය බිඳක් මෙනීමගෙ යැයි කියා බිම් අඟලක් නැතත් මටයුතුකම වේය සුරැකුම නුඹ උපන් රටයුද පෙරමුණක මගෙ දිවි නැති වුණත් හෙටඉඩ දිය නොහැක මේ රන් බිම බෙදන්නටමේ කවිවලින් දාරක ස්නේහයේ සිහින් ස්වරය වගේම බෙදුම්වාදී ම්ලේච්ඡ ත්‍රස්තවාදය විද්වංශන කරන්ට පෙරමුණ ගත් උදාර හමුදා නිලධාරියකුගේ අභීත ස්වරයත් අපට ඇහෙනවා.යුද පෙරමුණක මගෙ දිවි නැති වුණත් හෙටඉඩ දිය නොහැක මේ රන් බිම බෙදන්නටපසුගියදා නෙළුම් පොකුණ රංග ශාලාවේදී පැවැති ප්‍රසංගයේදී ‘සිදුපති කව් ගී පොත’ ජනාධිපතිතුමාවෙත පිළිගැන්වූ මොහොතඒ හමුදා නිලධාරියාට ම රණබිමෙහි දී සිය බිරිය මතක් වෙනවා. එතකොට ඔහු ඇයට ලියා එවන්නේ මේ ආකාරයේ කවිය.මවුබිම රැකීමට රුදු රණබිමට වැදසිටිය ද නැවත තනි වී මහ සයුර මැදසිහිවන විට නිබඳ ළතැවෙන ඔබගෙ හදඅමතක කරනු සොඳුරියෙ එය කෙලෙසකදබිරියට ලියපු මේ කවි පංතියෙ අපූරු පද සංඝටනා කිහිපයක් තියෙනවා. බලන්න මේ කවි පද දෙක.වෙඩි හඬ ඇසෙන විට සයුරෙන් උතුරු කොනේඔබ හද සැලෙන හඬ මගෙ හදවතට දැනේඑදා යුද බිමේ ඇසුණු වෙඩි හඬක් වෙඩි හඬක් පාසා සෙබළ බිරින්දෑවරුන්ගේ හදවත් හැඬුවා. ඒ බව නේද අපේ කවියා අපට මේ කියන්නේ.මේ කවි පද දෙකත් බලන්න.දුක සැප දෙකම එක හිතකින් දරාගෙනකඳුළැලිවලින් හදවත ගිනි නිවාගෙනඑදා සෙබළ බිරින්දෑවරුන්ගේ හදවත්වල ඇවිළුණු ගින්දර නිවුවේ ඔවුන්ගේම ඇස්වලින් වැටුණු කඳුළුවලින්මයි. කඳුළු වතුරෙන්මයි. මොන තරම් අපූරු යෙදුමක්ද?අප දන්නා තරමින් නාවික හමුදාපතිවරයාගේ භාර්යාව කිවිඳියක් නෙවෙයි. ඒ නිසා සිය ස්වාමිපුරුෂයා ලියන කවිවලට කවියෙන්ම පිළිතුරු දෙන්ට ඇයට පුළුවන්කමක් තිබුණේ නැහැ. සිය භාර්යාවගේ සිතැඟි හොඳින්ම හඳුනන කවියා ඒ සිතැඟි කවියට නඟන්නේ මේ විදියටයි.හිමියනි මට වගෙම ඔබටත් රැය දිගදඋණුසුම නැති යහනෙ තනිකම දැනෙනවදලිපියක් ලියන්නට මොහොතක් ලැබෙනවදඉඳහිටලවත් දිය කිඳුරියො දකිනවදසැමියා ඉන්නේ මූද මැද්දෙනෙ. ඒක නිසා ඉඳහිටලවත් දැක්කොත් දකින්ට ලැබෙන මූදෙ ඉන්නවයි කියන දිය කිඳිරියොම තමයි. ගොඩබිමේ ඉන්න සඳ කිඳුරියෝ දකින්න ඔහුට වරම් නැහැ. ඒ හින්ද තමයි ඇය කියන්නෙ ‘ඉඳහිටලවත් දිය කිඳුරියො දකිනවද’ කියල.මල් පාවඩ එළා ඔබ එන දෙවට දිගේබාලොලියා බෝවිටියා පිපෙන රඟේඅරුණෝදයේ නැඟෙනා හිරු කුමරු වගේපමා නොවී එනු මැන හිමිසඳුනි මගේකවිකාර නාවික හමුදාපතිවරයාගේ කවි හැම එකක් ම වාගේ අති පෞද්ගලිකයි. එතුමා සිය දියණියට, බිරියට වගේම සීයට කවි ලියනවා. තාත්තට කවි ලියනවා. අයියට කවි ලියනවා. පොඩි අක්කට කවි ලියනවා. පොඩි අක්කගෙ දුවට කවි ලියනවා. මේවා පෞද්ගලික කවි වුණාට අපටත් රස විඳින්න පුළුවන් කවි. අපට හිතෙනවා එතන ඉන්නේ අපේ සීයා කියලා. අපේ තාත්තා කියලා. අපේ අයියා කියලා. අපේ පොඩි අක්කා කියලා. ඒක තමයි කවිකම.ජීවිත කාලයෙන් වැඩි කොටසක යුද බිමේ ගත කළ කවිකාර හමුදා නිලධාරියකුගේ කවියට ප්‍රභාකරන් අහු නොවුණොත් පුදුමයක්. ප්‍රභාකරන්, එතුමාගේ අවියට වගේම කවියටත් අහුවුණේ මේ විදියට.තම දරු පැටවු ගෙල සරසා සුවඳ මලෙන්අන් දරු ගෙලෙහි බැඳ මාලය පිරුණු විසෙන්තම වරිගෙටම අන වින හදි කරපු පවෙන්නිරයක් උඹට වෙන්කර ඇත ප්‍රභාකරන්නොමිනිස් වුණත් ජනිතව ලොව මිනිස් වෙසින්මිනිසත්කමට කළ නිගරුව නිමයි ඉතින්නරකාදියේ යම රජු දැන් වයස ගිහින්රජ වෙනව නම් තැන එතැනයි ප්‍රභාකරන්තමන් කළා වූ අප්‍රමාණ ම්ලේච්ඡ ක්‍රියාවල ආනිසංශයෙන් ආනුභාවයෙන් ප්‍රභාකරන්ට ඊළමේ රජකම කෙසේ වෙතත් යම ලෝකයේ යම රජකම ලැබෙන බව නම් නිසැක බවයි කවියා අපට මේ කියන්නේ.මං නාවික හමුදාපතිතුමාගේ කවි ගැන ටිකක් වැඩිපුර කතා කළා. ඒකට හේතුව මේ වේදිකාවෙදි එතුමාගේ කවි අහන්න ලැබෙන්නෙ එකම එක අවස්ථාවකදි විතරක් නිසයි. ගීත නම් දිගටම ඇහේවි. ඇත්තටම එතුමා වැඩිපුර ලියා තියෙන්නේ කවි නෙවෙයි ගීත. වඩාත් ජනප්‍රියත්වයට පත් වෙලා තියෙන්නෙත් කවි නෙවෙයි ගීත. ඒ නිසා කාලය ගියත් එතුමාගේ ගීත ගැනත් කෙටියෙන් හෝ කතා කළ යුතු වෙනවා.අපේ කවියාගේ මුළු ගීතාවලිය ම අරන් බලන කොට ඒ ගීත සියල්ල ප්‍රධාන මාතෘකා දෙකකට වර්ග කරන්ට පුළුවන්. ඒ,ළමා ගී සහ රණ ගී යන ගීත වර්ග දෙක.ගතවූ කාලයේ අපේ රටේ අතිශයින්ම ජනප්‍රියත්වයට පත්වුණු ළමා ගීත දෙකක් තියෙනවා. මේ ගීත දෙක ලියා තියෙන්නේ අයියයි මල්ලියි. අයියා ආචාර්ය සෝමරත්න දිසානායක. ගීතය, ‘ඉරෙන් හඳෙන් එළිය අරන්’. මල්ලී, සෝමතිලක දිසානායක. ගීතය ‘ටැංටු කරත්තේ’ හෙවත් ‘තොප්පි ගොනා’පාන්දරින් ඉස්කෝලෙට ටැංටු කරත්තෙන්තොප්පි ගොනා ඉස්සරහින් – මං පිටිපස්සෙන්හනි හනිකට උඹ යනකොටපාර කියන් නෑ තෝනෙන්පාර කියන් නෑ කෙවිටෙන්මේ ගීතය ‘කළ ගුණ සැලකීම’ කියන උතුම් පාඩම ඉතාම අපූරු විදියට ළමා මනසට කාවද්දන ඉතාම රමණීය ගීතයක්.දරුවා ඉස්කෝලෙ යන්නෙ ටැංටු කරත්තෙන්. කොළඹ අපි නම් ඒකට කියන්නෙ බක්කි කරත්තෙ කියලා. බක්කි කරත්තෙ බැඳල ඉන්නෙ ‘තොප්පි ගොනා’. ඌට තොප්පි ගොනා කිව්වේ උගේ ඔළුවේ සුදු පාට පුල්ලියක් තිබුණු හින්දා. තොප්පි ගොනා ටැංටු කරත්තෙට බැන්දම ඌ දන්නව, ඉස්කෝලෙට යන පාර. තෝන් ලණුව ඕනැත් නෑ. කෙවිටි පාර ඕනැත් නෑ. බාල කාලේ මේ දරුවා බීල තියෙන්නේ තොප්පි ගොනා වෙනුවෙන් උගේ මවු දෙනට එරුණු කිරි. ඒ හින්දා හැම අතින් ම මේ දරුවා තොප්පි ගොනාට ණයගැතියි. දරුවා තොප්පි ගොනාට කළ ගුණ සලකන්ට යන්නේ කවදා හෝ උගේ කරෙන් විය ගහ ගලවා දමලායි.ඉස්කෝලෙන් ශිල්ප අරන්මං ලොකු මිනිහෙක් වෙන්නම්බිව්ව කිරට ඇද්ද බරටකළගුණ මං සලකන්නම්බැරි බර දෙන මේ වියකරඋඹේ කරෙන් ගලවන්නම්උජාරුවට දුව පනින්නගෙජ්ජි වැලක් ගෙන දෙන්නම්මේ විදියට අපේ කවියාගේ ළමා ගී එකින් එක අරගෙන විග්‍රහ කරන්න ගියොත් පැයකටවත් මේ දේශනය ඉවර කරන්න බැරි වෙයි. ඒ නිසා තව ගීයක් හෝ දෙකක් ගැන විතරක් කතා කරලා මේ දෙසුම අවසන් කරන්ට මං බලාපොරොත්තු වෙනවා.නිතර දෙවේලේ අපි රූපවාහිනියෙන් දකින, ගුවන්විදුලියෙන් අහන ‘පිච්ච කැකුළු’ ගීතය සිංහල - දෙමළ සමඟිය ගැන මෑත බාගයේ ලියැවුණු විශිෂ්ටතම ගීතයක්. ජාතික සමඟිය ගැන ගීත සිය ගණන් ලියැවිලා තිබුණත් මේ ගීතය, ඒ සියලු ගීත අතර දිදුලමින් තියෙනවා.ජාතික සමඟිය කියන්න මේ ගීතයේ දී කවියා යොදා ගන්නෙ සුනාමි ව්‍යසනය නිසා අම්ම – අප්ප අහිමි වෙච්ච දෙමළ දැරියක හා සිංහල දරුවකු අතර ඇති වන සංවාදයක්. විශිෂ්ට ගණයේ කවියකුට ඇරෙන්න ඒ වාගේ රමණීය ගීතමය සංවාදයක් රචනා කරන්න බෑ.සිංහල දරුවා, දෙමළ දැරියගෙන් මෙහෙම අහනවා.පිච්ච කැකුළු මල් මාලය කොණ්ඩෙ පලන්දා සුවඳටවැල්ල දිගේ කෝවිල් ගිය තංගමනී නංගියේඅම්ම අප්ප කොයි ගිහින්ද ඇයි තනියම පන්සලේඅර - සුවඳ හමන පිච්ච කැකුළු කෝඅද උඹෙ කොණ්ඩයේමේ ප්‍රශ්නයට දෙමළ ගෑනු දැරිවි මේ විදියට උත්තර දෙනවා.අම්ම අප්ප ගියා උදෙන් වැඩට මාළු වාඩියේමහ-මූද ඇවිත් දෝරෙ ගියා වාඩියවත් නෑ එහේවෙච්ච කරච්චල් කියන්ඩ සාමිත් නෑ කෝවිලේලොකු - හාමුදුරුවො අපට ඇවිත් ඉන්නකිව්ව කෝවිලේඊට පස්සේ ඒ දැරුවි මෙහෙමත් කියනවා.මෙච්චර කල් කවදාවත් පන්සලකට නෑ ගියේඅපි - හැමදාමත් දුක කීවේ දෙවියන්ටයි කෝවිලේඑතකොට සිංහල පිරිමි ළමයා මෙහෙම කියනවා.දෙවියො බුදුන් කාටත් දුක තේරෙනවා එක වගේඅපි - බුදු සාදුට වැඳල පස්සෙ කෝවිලටත්යමු නඟේඅපේ කවියා චිත්‍රණය කරන මේ ළමා හදවත් මොන තරම් සුන්දරද? පවිත්‍ර ද? පාරිශුද්ධ ද? අකලංකද? මෙතැනදි තවත් වැදගත් කාරණාවක් කියන්න තියෙනවා.ඒ තමයි අපේ ආරක්ෂක අංශවල නිල ඇඳුම් ඇතුළෙ හිටපු මිනිසුන් තුළ, අහිංසක දෙමළ ජනයා කෙරෙහි තිබුණු දයාව හා කරුණාව, හමුදාපතිතුමාගේ බොහෝ කව් ගීවලින් පළවෙනවයි කියන කාරණාව. අපේ කවියා සාමාන්‍ය දෙමළ වැසියාත් ත්‍රස්තවාදියාත් ඔහුගේ නිර්මාණවලදී වෙන්කොට හඳුන ගන්නවා.සෝමතිලක කවියාගේ ගීත අතර ‘ඇත් රජුනේ’ කියා ගීතයක් තියෙනවා. මේ ගීයේ කථකයා, ඇත් ගොව්වගේ පුතා. පුතා කියන විදියට තාත්තා තමන්ගේ දරුවන්ටත් වඩා ආදරය කළේ තමන් බලා හදා ගත් ඇතාට. ඒත් ඒ ඇතා විහින්ම දැන් ඇත්ගොව්වා මරා දමලා. ඒත් අසිහියෙන් මිසක් සිහියෙන් නම් ඒ ඇතා පියා මරා නොදමන බව දරුවාට විශ්වාසයි.නුඹෙ පයකින්ම අප්පච්චිට විණ කෙටුණේහිතලද වැරදිලද කියපන් ඇත් රජුනේකියලා පුතා කියන්නෙ ඒකයි. ඒ විතරක් නෙවෙයි පුතා මෙහෙමත් කියනවා.ආවොත් අප්පච්චි ආයෙත් අපෙ ලොවටඅප ගාවට කලින් එන්නේ නුඹ ළඟටමෙතන ‘නුඹ’ කියන්නෙ ඇතාට. පුතා කියනවා අප්පච්චි ආයෙත් වළෙන් නැගිටලා ආවොත් ඉස්සර වෙලා යන්නෙ තමුන් ළඟට නෙවෙයි තමුන්ව පාගලා මරා දාපු ඇතා ළඟටමයි කියලා. අපූරු ගී සංකල්පනාවක්.හමුදා සේවය, ගෞරවනීය සේවයක් විදියට රට තුළ ස්ථාපිත කරන්ට යෙදුණේ මේ රජය විසින් බව කවුරුත් දන්නා කාරණාවක්. එවන් ගරු කටයුතු හමුදා සේවය ගැනත් අප කවියා අතින් ගීත කිහිපයක්ම රචනා වෙලා තිබෙනවා. ලැබී ඇති කාලය අනුව ඒවා අතුරින් එක් ගීයක් ගැන පමණක් මෙතැනදී සඳහන් කරනවා.මේ ගීතයේ කථකයා හමුදා සෙබළෙකුගේ බාල සහෝදරයා. තවමත් ඉස්කෝලේ යන කොල්ලෙක්. මේ කොලුගැටයා, සෙබළ සොහොයුරා අමතා කියන්නේ, මෙන්න මේ වැනි අදහස්.නුඹ රට රකින හින්දා සිහ විලාසයෙන්ඉස්කෝලෙත් යන්නේ මං උජාරුවෙන්සිහ ධජයේ එක සෙවණේ එකමුතු වී දැය නඟන්ටඅපි පොඩි උන් ලොකු වෙන තුරු අයියණ්ඩිලරට රකින්ඩදෑ මෙහෙවර ඉවර වෙලා එන දවසක ගෙදර ඉන්ඩනුඹෙ අසිපත මට දීපං මං යනවා රට රකින්ඩතව කතා කරන්ට තියෙන දේවල් නම් බොහොමයි. ඒත් දැන් ඇති. මේ තාක් කතාකරපු දේවල්වලින් මට ඕනෑ වුණේ නාවුක හමුදාපති සෝමතිලක දිසානායකයන් තුළ සිටින කවිකාර සෝමතිලක දිසානායකයන් ඔබට හඳුන්වා දෙන්න. මං හිතනවා මගේ ඒ අභිමථාර්ථය ඉෂ්ට සිද්ධ වුණාය කියලා. ඇත්තටම එතුමා ප්‍රතිභාසම්පන්න කවියෙක්. ඇතැම් ප්‍රවීණ කවි කිවිඳියන්ට වඩා ඉදිරියෙන් සිටින කවියෙක්. මං එහෙම කියන්නෙ අතිශයෝක්තියෙන් නෙවෙයි. හිතවත්කමටත් නෙවෙයි. ලාබ ප්‍රයෝජන ගන්නත් නෙවෙයි. මට එතුමාගෙන් පෞද්ගලික ව ලබාගන්න කිසිම ලාබ ප්‍රයෝජනයක් නැහැ. ඒ නිසා මගේ ප්‍රකාශය වලංගුයි.එක්දහස් නවසිය පනස් ගණන්වල රාජකීය ලංකා නාවුක හමුදා ප්‍රධානීන් බවට පත්වූ එ.ඡ්. බෑන්ක්ලා,බ්.අ.ඉ.බ්‍රවුන්ස්ලා,ර්‍ථ.ර්.ඕ. චාවේස්ලා තමන්ගේ අනුප්‍රාප්තිකයෙක් කවදා හෝ දවසක සිංහල කවි, සිංහල ගීත ලියාවි යැයි හීනෙකින් වත් හිතන්ට නැතුව ඇති. ඒත් සප්ත මහා සාගරේ ඇහැට නොපෙනෙන දඹදෙනි රාජධානියේ පොතුපිටියෙන් කොළඹ ඇවිත් නාවුක හමුදාපති ධූරයට පත් වෙච්ච සෝමතිලක දිසානායකයන් කවිකාරයෙක් වෙලා අද ත්‍රිවිධ හමුදා ඉතිහාසයේ අලුත් පිටුවක් පෙරළලා.රණසිංහ ප්‍රේමදාස වගේ ජනාධිපතිවරු කව් ගී ලිව්වා. අයි.එම්.ආර්.ඒ.ඊරියගොල්ල, ටී.බී.ඉලංගරත්න වගේ එදා හිටපු ඇමැතිවරුන් ඩලස් අලහප්පෙරුම, විමල් වීරවංශ වගේ වත්මන් ඇමැතිවරුත් කව් ගී ලිව්වා. ගාමිණී ෆොන්සේකා වගේ මහා නළුවෝ කව් ගී ලිව්වා. කව් ගී ලියන, කව් ගී රසවිඳින උදවිය විදියට අපට සතුටුයි, අපේ ගොඩට විවිධ ජාතියේ උදවිය එකතු වෙන එක ගැන. ඒ ගොඩට අඩුවෙලා හිටියෙ හමුදාපතිවරයෙක් විතරයි. දැන් ඉතින් ඒකත් හරි. ඔබට ස්තුතියි.මහාචාර්ය සුනිල් ආරියරත්න කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>09</month>
      <day>16</day>
    </date>
    <link>http://www.silumina.lk/2012/09/16/_art.asp?fn=af1209162</link>
    <topic>මම ඔබට ආචාර කරමි</topic>
    <author>- කසුරි</author>
    <content>ගත වූ තිස් වසරක පත්‍ර කලා ජීවිතයේදී මට මුණගැසුණු චරිත අතර සුවිශේෂී චරිත කිහිපයක් තිබෙනවා. නිතරම අසන්නට දකින්නට නොලැබුණත් දිනපතා ඇසුරු කළාක් මෙන් වර්ධනය වූ සුහදතාව ඔවුන්ගෙන් ප්‍රකට වුණා. සෝමතිලක දිසානායක කියන්නෙත් ඒ වගේ චරිතයක්. දිවයින පත්තරේ ඉන්න කාලේ මගේ මේසය ඉදිරිපිට පුටුවේ වාඩි වුණු ඔහු තමා සෝමරත්න දිසානායකගේ මල්ලී බව කී හැටි මතකයි. ඔහු මට කතා කළේ ‘කසුරි අයියා’ කියන ආමන්ත්‍රණයෙන්. ඉන් දශක දෙකකට ආසන්න කාලයකට පසුවත් එනම් නාවුක හමුදාපති වූ පසුවත් මේ ළෙන්ගතු ආමන්ත්‍රණය වෙනස් වෙලා නැහැ. මසිත මට කියන්නේ මේ අචල චරිත ලක්ෂණයේ රහස සෝමතිලක දිසානායකයන් තුළ ජීවත් වූ කවියා සහ සෞන්දර්යයවේදියා බවයි.අවිය අතට ගත්ත ද කවිය අමතක නොකළ මේ සෞන්දර්යයවේදියා මහ සයුර මෙන් ම මිනිසත්කම ද ජයගෙන ඇති අයුරු අපූරුයි. යුද ගිනිදැල් මැද කලක් සැරිසැරූ කෙනකුගේ මනසේ මෙතරම් සෞන්දර්යාත්මක සිතිවිලි ශේෂ වී ඇතැයි යන්න විශ්වාස කළ නොහැකි තරම්.ඔහුගේ සිතිවිලි ගලා හැලෙන්නේ බරපතළ වැඩිහිටි ලෝකය හරහා නම් මේ අපූර්වත්වය මෙතරම් තීව්‍ර ලෙස මට නොදැනෙන්නට ඉඩ තිබුණා. ඒත් ඔහුගේ සිතිවිලි සැරිසරන්නේ අහිංසක අව්‍යාජ සුරතල් ළමා ලෝකය හරහායි.ඔහුගේ ළමා ගී සමුච්චය මීට කදිම නිදසුනක්. බොහෝ සංවේදී මිනිසුන් හමුදා ඇඳුම් කට්ටලයේ සිර වූ විට සංවේදීතාව ඔවුන් වෙතින් ගිලිහී යන බව මා විශ්වාස කළ දෙයක්. එහෙත් සෝමතිලක දිසානායක නම් වූ සංවේදී මිනිසා මගේ ඒ අහේතුක විශ්වාසය දූලි අංශු බවට පත් කොට තිබෙන බව මට දැනෙනවා.නෙළුම් පොකුණ වැනි අග්‍රගන්‍ය රංග ශාලාවක් වෙත තමන් අකුරු කළ නාරම්මල ගැමි විදුහලේ දූ දරුවන් සම්ප්‍රාප්ත කරවීමට තරම් මේ නාවුක හමුදාපතිවරයා නිහතමානීවීම වර්තමානයේ බොහෝ දෙනෙකුට පරමාදර්ශයක් නිර්මාණය කරනවා. උපතින් ම ගැමියකු වූ මගේ වීරයා ඇළ දොළ ලන්ද සතා සීපාවා ගමේ මාමලා, නැන්දලා, අප්පච්චිලා, කුඩප්පච්චිලා සිතින් අතනෑර කොළොම්පුරයේ පමණක් නොව මහ සයුර මැද සැරි සැරූ අයුරු යළිත් පරමාදර්ශ රැසක් ම ශේෂ කරනවා.තිස් අවුරුදු ත්‍රස්තවාදය අවසන් කිරීමේ මහා මෙහෙයුම පැත්තෙන් බැලුවොත් සෝමතිලක දිසානායක යනු මහා වීරයෙක්. සොබා සෞන්දර්යය පිරුණු ගැමි පරිසරයක ජීවත්වන සතා සීපාවා ළමා ළපටි පමණක් නොව තුරු වදුලු ගස් වැල් වෙනුවෙන් පැතිරෙන අව්‍යාජ ළෙන්ගතු සෙනෙහස පැත්තෙන් බැලුවොත් ඔහු මහා මනුෂ්‍යයෙක්.වීරයකු තුළ ජීවත්වන මිනිසා මෙන් ම මිනිසකු තුළ ජීවත්වන වීරයකු ද එකවර දැකගැනීමේ වාසනාව සෝමතිලක දිසානායකයන් නිසා ලැබුණු බව සටහන් කළ යුතු ය.ඔහු විසින් රචිත හර්ෂණ දිසානායක විසින් ගායනා කරන ලද ‘වක්කඩ ළඟ තිත්ත පැටව්’ ගීතයේ මේ පදවැල සෝමතිලක දිසානායක නම් වූ මිනිසාගේ ආත්මය නියෝජනය කරනවා යැයි මට සිතෙනවා. “කුඹුරට මැහිතෙල් ඉහළාවක්කඩටත් තෙල් හළලාඋඩුකුරුවට පාවී පාවීදිය පාරේ ගහගෙන යනවා...කවුද උන්ට වස විස දුන්නේ...තිත්ත පැටව් මොනවද දන්නේ...අනේ ඩිංගිරි මාමේමොකද්ද තිත්ත පැටව් කරපු වැරැද්ද...නාවුක හමුදාපතිවරයාට මෙන් ම සංවේදී මිනිසාට මම ආචාර කරමි.- කසුරිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>09</month>
      <day>16</day>
    </date>
    <link>http://www.silumina.lk/2012/09/16/_art.asp?fn=af1209163</link>
    <topic>සිරිලක බොදු බැතියෙන් තෙත්වූ දින කිහිපයක්</topic>
    <author>රමණී සුබසිංහ</author>
    <content>සම්බුද්ධ පරිනිර්වාණය සැළ වූ වහාම දඹදිව සත් රාජ්‍යයක රජ දරුවෝ සේනා සහිතව කුසිනාරා නුවරට පැමිණ සර්වඥ ධාතුන් වහන්සේට සිය අයිතිය ප්‍රකාශ කරන්නට වූහ. සිදුවන්නට යන අර්බුදය නුවණින් දුටු ද්‍රෝණ නම් බ්‍රාහ්මණ තෙමේ රජදරුවන් සමඟි කරවා සර්වඥ ධාතුන් වහන්සේ අට කොටසකට බෙදා දුන්හ. කිඹුල්වත් පුර කපිල වස්තුවේ ශාක්‍යයෝ ද තමන්ට ලැබුණු ධාතුන් වහන්සේ තැන්පත් කොට මහා ථූපයක් කරවා පූජා සත්කාර කළහ. ‘කපිල වස්තු ධාතු’ නමින් මෙකල හඳුන්වන්නේ එසේ ශාක්‍යයන්ට බෙදා දුන් ධාතුන් වහන්සේ ය.කපිල වස්තුවේ ඇති බොදු නටඹුන් පළමු වරට සොයා ගැනුණේ 1898 වසරේ දී ඩබ්.ජී. පෙප්පෝ නැමැති පුරාවිද්‍යාඥයා විසිනි. අනතුරුව 1971 - 77 අතර කාලයේ දී එම ස්ථානයේ කැණීම් කළ පුරා විද්‍යාඥ කේ.එම්. ශ්‍රී වස්කාවා මහතා විසින් සර්වඥ ධාතුන් වහන්සේ සහිත මංජුසා දෙකක් සොයා ගනු ලැබීය. පසුගිය අගෝස්තු මස 19 වැනිදා සිට සැප්තැම්බර් මස 11 දා දක්වා දින 24 ක කාලයක් පුරා ලංකාවාසීන්ට වන්දනාමාන කර ගත හැකි වූයේ මෙරටට වැඩම වූ එම කපිල වස්තු සර්වඥ ධාතුන් වහන්සේ ය. ඒ සුවිශේෂී අවස්ථාව උදා වූයේ මහින්ද රාජපක්ෂ ජනාධිපතිතුමා විසින් ඉන්දීය අගමැති මන් මෝහන් සිං මහතාගෙන් කරන ලද ඉල්ලීමකට අනුව ය. ඒ අනුව සුවහසක් බොදු බැතිමතුන් ගේ වන්දනාමානයට පාත්‍ර වූ කපිල වස්තු ශ්‍රී සර්වඥ ධාතුන් වහන්සේ මෙරට නව බෞද්ධ ප්‍රබෝධයක ආරම්භය ද සනිටුහන් කළහ. මේ උතුම් අවස්ථාව ලාකේය බොදු ජනතාවට සුවිශේෂී ආශිර්වාදයක් වූවා සේ ම ඉන්දියාව හා ශ්‍රී ලංකාව අතර මිතු දම ශක්තිමත් කිරීමේ සන්ධිස්ථානයක් ද විය.”‘අමා දම් මිහිරෙන් තුන් ලොවක් සැනහු අප ගේ ශාස්තෲන් වහන්සේ, අසම සම බුදුපියාණන් වහන්සේ පස්වැනි වරටත් මේ පින් බිමට වැඩම කළහ’යි ලක්වැසියෝ බුද්ධාලම්භන පී‍්‍රතියට පත්වූහ. දස දිගින් එක්රොක් වූ ජනයා උන්වහන්සේ දැක වන්දනාමාන කර ගන්නට පහන් සිතින් පෙළ ගැසුණහ. සුවඳ මලින්, සුවඳ ධූපයෙන් උන්වහන්සේ පුද දෙමින් බුදු ගුණ ගායනා කළහ. දුක් සහිත සසරෙන් අප ගලවා ගන්නට දහම් මඟ කියා දුන් භාග්‍යවත් බුදුරජාණන් වහන්සේට වැඳ නමස්කාර කළහ. සැබැවින්ම කපිලවස්තු ශ්‍රී සර්වඥ ධාතුන් වහන්සේ ලක්දිවට වැඩම කරවීම නැවතත් අප රටේ සුවිශේෂී බෞද්ධ ප්‍රබෝධයක ආරම්භය සනිටුහන් කළහ.තිස් හතර වසරකට පසු ඒ පින්බර අවස්ථාව උදා වූයේ 2600 ශ්‍රී සම්බුද්ධත්ව ජයන්තිය වෙනුවෙන් මහින්ද රාජපක්ෂ ජනාධිපතිතුමා විසින් ඉන්දීය අගමැති මන්මෝහන් සිං මහතාගෙන් කරන ලද කාරුණික ඉල්ලීමක ප්‍රතිඵලයක් ලෙසිනි. ඉන්දීය මහ කොමසාරිස් කාර්යාලය සමඟින් වරින් වර සාකච්ඡා කරමින් මේ කටයුතු සංවිධානයෙහි පුරෝගාමී වූයේ ආගමික කටයුතු පිළිබඳ ජනාධිපති සම්බන්ධීකරණ ලේකම් ගැටමාන්නේ ගුණානන්ද හිමියන් ය.මීට තිස් හතර වසරකට පෙර 1978 වර්ෂයේ දී කපිලවස්තු ශ්‍රී සර්වඥ ධාතුන් වහන්සේ ප්‍රථම වරට ලක්දිවට වැඩම කරවු අවස්ථාවේ ලබා දුන් ධාතුන් වහන්සේ නමක් මානෙල්වත්ත විහාරයීය චෛත්‍යයේ තැන්පත් කර ඇත. මෙවර සර්වඥ ධාතුන් වහන්සේ මුලින්ම මානෙල්වත්ත විහාරයට වැඩම කරවනු ලැබුවේ ඊට කෘතගුණ සැලකීමක් ලෙසිනි. එහි දී දින තුනක් පුරා දිවා රාත්‍රී ප්‍රදර්ශනය කෙරුණු ශ්‍රී සර්වඥ ධාතුන් වහන්සේ අනතුරුව පැල්මඬුල්ල රජමහා විහාරය, අනුරාධපුර ශ්‍රී සම්බුද්ධත්ව ජයන්ති විහාරය, කන්තලේ අග්‍රබෝධි විහාරය, ගම්පොළ සම්බුද්ධත්ව ජයන්ති විහාරය, වාරියපොළ ශ්‍රී සුමංගල පිරිවෙන, මාතර කොටිකාගොඩ විහාරයේ දීත් ප්‍රදර්ශනය කෙරුණි. මහජනතාවගේ දැඩි ඉල්ලීම මත ජනාධිපතිතුමා ඉන්දීය අගමැතිතුමාගෙන් නැවතත් කරන ලද ඉල්ලීමකට අනුව තවත් සතියක කාලයක් තිස්සමහාරාම විහාරය, හුනුපිටිය ගංගාරාම විහාරය, හා කැලණිය රජමහා විහාරයේ දීත් දිවා රාත්‍රි සර්වඥ ධාතුන් වහන්සේ ප්‍රදර්ශනය කිරීමට අවකාශය සැලසුණි.ගැටමාන්නේ ගුණානන්ද හිමියෝ උන්වහන්සේ ලද අත්දැකීම් පිළිබඳ මෙසේ විස්තර කළහ.ආගමික කටයුතු පිළිබඳ ජනාධිපති සම්බන්ධීකරණ ලේකම් ගැටමාන්නේ ගුණානන්ද හිමිඑදා මානෙල්වත්ත විහාරයේ දී දවස් තුනක් පුරා දිවා රෑ පින්වත් ජනතාවගේ පූජෝපහාර ලැබු ශ්‍රී සර්වඥ ධාතුන් වහන්සේ පැල්මඬුල්ල රජමහා විහාරස්ථානයට වැඩම කරවීමට විශේෂ මණ්ඩපයෙන් පිටතට වැඩම කරනවාත් සමඟම වර්ෂාවක් ඇද හැලුණා. වැසි දියෙන් බේරෙන්නට කිසිදු ආවරණයක් සොයා දිව නොගිය ජනතාව උන්වහන්සේ වැඩමවන තුරු නොසැලී බලා සිටියා. ඔවුන්ට පීඩාවක් නොවුණු වැසි දිය වෙහෙස නිවා ගන්නට ආශිර්වාදයක් වුණා.සැතපුම් සිය දහස් ගණන් දුර ගෙවා ගෙන තවත් සැතපුම් හත අටක් දුර පාගමනින් ජනතාව මේ විහාරස්ථාන කරා ඇදී ආවේ විශේෂයෙන්. ලෝ සත වෙත පතළ මහා කරුණාවෙන් දුකෙන් මිදීමේ මඟ කියා දුන් තථාගතයන් වහන්සේ ගේ ශ්‍රී සර්වඥ ධාතුන් වහන්සේ සියැසින් දැක බලා ගන්නා ඒකායන අරමුණින්. ඇස් දෙකෙන් ලෝකය දකින ඒ දහස් ගණන් මිනිසුන් අතර දෙනෙත් නොපෙනෙන අය ද පැමිණ සිටියා. සර්වඥ ධාතුන් වහන්සේ සියැසින් දකින්නට වරම් නැති වුණත් කරඬුව අභියස බුදු පුදට පේවෙන සුවඳ මල් මත දෑත් තබා ඔවුන් බුදු හාමුදුරුවන්ගේ ආශිර්වාදය ප්‍රාර්ථනා කළ සැටි දෑස් පෙනෙන අය ගේ දෙනෙතට කඳුළක් එක් කළා.මහ මඟ සැතපුම් හත අට තරම් පෝලිම්වල රැඳෙන ජනතාව ගේ පවස නිවන්නට, කුසගිනි නිවන්නට සෑම විහාරස්ථානයකම දන්සල් ඉදිවුණා. මේ ජනතාවට පානීය ජලය වගේ ම වැසිකිළි කැසකිළි පහසුකම් සැපයුණේ බොහෝ විට මඟ දෙපස නිවෙස්වලින්. ගෙදර තියෙන සීනි තේ කොළ ටිකෙන්, තම තමන්ට හැකි පමණින් තේ පැන් සංග්‍රහ කරන්නටත් ඔවුන් අමතක කළේ නෑ. කපිල වස්තු ශ්‍රී සර්වඥ ධාතුන් වහන්සේ මෙහි වැඩ සිට දින කිහිපය පුරාවට ලාංකේය ජනතාව ගේ ආගන්තුක සත්කාරයේ මහිමය තවත් වතාවක් ලොවට කියා දුන්නා. අපේ රටේ හොඳ සිරිත්, මනුෂ්‍ය ගුණ ධර්ම ඉස්මතු වුණා.විශේෂයෙන් තරුණ දායකත්වය බොහොම ඉහළින් ලැබුණා. කිහිලිකරුවලින්, රෝද පුටුවලින්, එන සැදැහැවතුන් ඔසවාගෙන ගිහින් ශ්‍රී සර්වඥ ධාතුන් වහන්සේ වන්දනාමාන කරන්නට ඔවුන් උපකාරී වුණා. ආරම්භක දිනයේ සිට සර්වඥ ධාතුන් වහන්සේ ප්‍රදර්ශනය කෙරුණු දින 24 පුරාම දිවා රෑ ඒ ඒ විහාරස්ථාන මහජනතාවගෙන් පිරී ඉතිරී තිබුණා. එය ඉතා ආශ්චර්යවත් සිදුවීමක්. තමන් ගේ බලාපොරොත්තු ඉෂ්ඨ සිද්ධ කරගනිමින් උන්වහන්සේ දැක බලා ගන්නා අවස්ථාව බොහෝ අයට ඉතා සංවේදී අවස්ථාවක් වුණා. දෙනෙත් සතුටු කඳුළින් බර වුණා. තමන් ජීවමාන බුදුරජාණන් වහන්සේ දැක බලාගත්තා හා සමාන කොට සැලකුවා.එක් විහාරස්ථානයක සිට තවත් විහාරස්ථානයකට සර්වඥ ධාතුන් වහන්සේ වැඩම කරවන අවස්ථාව රැස්ව සිටි ජනතාවට දැඩි සංවේගයක් ඇති කළා. විහාරාධිපති ස්වාමීන් වහන්සේ ගේ පවා දෙනෙත් කඳුළින් තෙත් වුණා. පැය ගණන් පෝලිම්වල සිටියත් ඉතා වයෝවෘද්ධ කෙනකුට පවා වේදනාවක් පීඩාවක් නොදැනීම තවත් ආශ්චර්යයක්.අව් වැසි මැද අත දරුවන් පවා නොහඬා සිටියා. සර්වඥ ධාතුන් වහන්සේ වැඩම කරවූ සෑම විහාරස්ථානයක දී ම කිසිදු අඩුපාඩුවකින් තොරව ජීවමාන බුදුරජාණන් වහන්සේට කරන බුදු පුද හා සමානව සියලු තේවා කටයුතු සිදු කෙරුණා. සර්වඥ ධාතුන් වහන්සේ ප්‍රදර්ශනය කෙරුණ විහාරස්ථාන දහයේ ම විහාරාධිපති හාමුදුරුවන් වහන්සේ අප ධෛර්යවත් කළා. සර්වඥ ධාතුන් ප්‍රදර්ශන කටයුතු අඩුපාඩුවකින් තොරව සංවිධානාත්මකව ඉටු කරන්නට එය ආශිර්වාදයක් වුණා.විශේෂයෙන් සර්වඥ ධාතුන් වහන්සේ වැඩම කරවූ සෑම විහාරස්ථානයකටම ජනාධිපතිතුමා වෙනුවෙන් නාමල් රාජපක්ෂ මන්ත්‍රීතුමා සැදැහැ සිතින් සහභාගි වුණා.ගෞරවයෙන්, භක්තියෙන් යුතුව ඒ ඒ විහාරස්ථානවලට සර්වඥ ධාතුන් වහන්සේ බාර දුන්නා. අඩුපාඩු සොයා බලමින්, රාජ්‍ය නිලධාරීන් දැනුම්වත් කරමින් ප්‍රශංසනීය මෙහෙවරක නිරත වුණා. විශේෂයෙන් තිස්ස මහාරාම විහාරස්ථානයේ දී දිවා රාත්‍රි නොබලා තරුණ පිරිස් ඒකරාශි කර ගනිමින් ජනතාවට අවශ්‍ය පහසුකම් සැලසුවා. කපිල වස්තු ශ්‍රී සර්වඥ ධාතුන් වහන්සේ දැක බලා ගැනීමේ සුවිශේෂී අවස්ථාව හිමිකර දෙමින් මහින්ද රාජපක්ෂ ජනාධිපතිතුමා විසින් කරන ලද සද්ක්‍රියාව පැසසිය යුතුමයි. තිස් වසරක් පුරා යුද්ධයෙන් දැවුණු මේ රට බේරා ගත් එතුමා රටට සාමය උදාකර දුන්නා. නිවහල් නිදහස් දැයේ ජනතාවට ආශිර්වාද කරමින් රටේ සශ්‍රීකත්වය, සමෘද්ධිය අපේක්ෂා කරමින් කපිල වස්තු ශ්‍රී සර්වඥ ධාතුන් වහන්සේ මෙරටට වැඩම කරවීමට පුරෝගාමී වුණා.කපිල වස්තු ශ්‍රී සර්වඥධාතුන් වහන්සේ දෙවැනි වරටත් මෙරටට වැඩම කරවීම ශ්‍රී ලංකාවාසීන් ලද මහත් භාග්‍යයක්. කරුණාව, දයාව, මෛත්‍රිය පෙරදැරි කරගනිමින් සිතුම් පැතුම්වල ආකල්පවල වෙනසක් ඇති කරගැනීමේ සුවිශේෂී සන්ධිස්ථානයක්. මෑත ඉතිහාසයේ සිදු වූ සුවිශේෂී බෞද්ධ ප්‍රබෝධයක්. එය වර්තමානයට මෙන් ම අනාගතයට ද ආරක්ෂා කර ගැනීම ගිහි පැවිදි බෞද්ධ ජනතාව ගේ පරම යුතුකමක් හා වගකීමක් ලෙස සැලකිය යුතුයි.රමණී සුබසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>09</month>
      <day>16</day>
    </date>
    <link>http://www.silumina.lk/2012/09/16/_art.asp?fn=af1209164</link>
    <topic>ඇන්. ඇම්.</topic>
    <author>මහින්ද අබේසුන්දර</author>
    <content>වසර හතළිහක් එක දිගට පාර්ලිමේන්තුව නියෝජනය කළ මන්ත්‍රීවරුන් දෙදෙනකු ගැන අපි අසා ඇත්තෙමු. කතා කොට ඇත්තෙමු. එක් කෙනෙකු මෛත්‍රිපාල සේනානායකයි. අනෙකා ආචාර්ය ඇන්. ඇම්. පෙරේරාය. ඇන්. ඇම්.ට ටික දිනක් පාර්ලිමේන්තු යන්නට බැරි වුණේ ඡන්දයකින් පරාජයට පත්වී නොව අධිරාජ්‍ය විරෝධී අරගලයට ගෙන ගිය සටනේ දී හිරේ විලංගුව් වැටුණ නිසාය.ලංකා සම සමාජ පක්ෂයේ නායකයා වූ ඇන්. ඇම්. පාර්ලිමේන්තුවට පත්වූයේ යටියන්තොට මන්ත්‍රීවරයා ලෙසය. ඇන්. ඇම්. ඉපදුණේ තොටළඟ ග්‍රෑන්ඩ්පාස් ප්‍රදේශයේය. ඔහුගේ පියා ව්‍යාපාරිකයෙකි. සල්ලි පොලියට ද දුන්නේය. ආර්ථික විද්‍යාව පිළිබඳ ආචාර්ය උපාධි දෙකකින් සමත් ඇන්. ඇම්. ඩබල් ඩොක්ටර් ලෙස ප්‍රකට විය.ඩබල් ඩොක්ටර් දේශපාලන ප්‍රතිවාදීන් විසින් හඳුන්වනු ලැබුවේ “තොටළඟ මාටියා” යන නමිනි. පාර්ලිමේන්තු රැස්වීම්වලට නොකඩවා සහභාගි වන මන්ත්‍රීවරයකු වූ ඇන්. ඇම්. 1964 දී සිරිමාවෝ බණ්ඩාරනායකගේ නායකත්වයෙන් පිහිටුවූ සමඟි පෙරමුණු රජයේ මුදල් ඇමැති පදවිය භාර ගත්තත් 1965 මැතිවරණයෙන් ආණ්ඩුව පරාජයට පත්විය. යළිත් වරක් 1970 දී විශිෂ්ට ජයග්‍රහණයකින් බලයට පත්වූ සිරිමාවෝ ගේ ආණ්ඩුවේ මුදල් ඇමැති පදවිය භාරගෙන අයවැය එකොළහක් ඉදිරිපත් කළේය.1970 දී මුදල් ඇමැති ලෙස යාපනයේ කළ සංචාරය මට මතකය. උදේ 10 ට පමණ ආරම්භ වන සංචාරය අවසන් වන්නේ පසුවදාය. පිළිගැනීම් හා රැස්වීම් ඉවරයක් නැත. ඇන්. ඇම්. දෙමළෙන් ද කතා කරන නිසා යාපනයේ වේදිකාවේ ජනපි‍්‍රය කථිකයෙක් විය. උදේ පටන් පසුදා පහන් වනතුරු යාපනයේ සංචාරය පසුවදා හෝ මධ්‍යම රාත්‍රියේ අවසන් වන විට වාහන දෙක තුනක් ම තානායමට එන්නේ මල්මාලා පුරෝගෙනය. එක දිගට සිගරැට් පානය කළ ඇන්. ඇම්. දුම්පානය නතර කළේ බඹරැන්දේ සිරිසීවලී හිමියන්ගේ අනුශාසනා පරිදිය. එහෙත් යාපනයේ ගියාම ඇන්. ඇම්. තල් රා ටිකක් බී වැනිලා සුරුට්ටුවක් උරන්නේය.ලංකාදීප පත්‍රයේ සේවය කළ සේන ගුණසේකර ලංකා සම සමාජ පක්ෂයේ ප්‍රවෘත්ති පත්‍රයට වාර්තා කළා පමණක් නොව පසුව ඇන්. ඇම්. ගේ පෞද්ගලික ලේකම් විය. ලංකා සම සමාජ පක්ෂයට කෙසේ වෙතත් සේන ඇන්. ඇම්.ට ආදරය කළේය. ආරක්ෂා කළේය. ආරක්ෂාව වැඩිකමින් ඇන්. ඇම්. ජන ප්‍රසාදය තරමක් අඩුවිය. ඒ ඇන්. ඇම්. ලේසියෙන් හමුවන්නට සේන ඉඩ නොදෙන නිසාය.සිරිමාවෝ ආණ්ඩුව තුළ සිටි අනුර බණ්ඩාරනායක සහ පීලික්ස් බණ්ඩාරනායක ඇන්. ඇම්.ට එරෙහිවූ දක්ෂිණාංශික බලවේගය බවට පත්විය. ඇන්. ඇම්. අන්තිමට හැදු අයවැය ලේඛනයේ සඳහන් කළේ එක්තරා මතයක් ඇන්. ඇම්. ආණ්ඩුවෙන් ඉවත් කිරීමට හේතු විය.ඒ අයවැයෙන් ඇන්. ඇම්. කීවේ සමාජවාදී ගමනේ අම්බලන් නැති බවයි. එසේම ශ්‍රී ලංකා නිදහස් පක්ෂය සමඟ ළඟින් ඇසුරු කළ පක්ෂය නිසාම හැදුන දාස, ගුණදාස, පියදාස මුදලාලිට එරෙහිව ඇන්. ඇම්. ආණ්ඩුව තුළම අරගල කළේය. ඇන්. ඇම්. ඇතුළු සම සමාජ පක්ෂය ඉවත් කරන්නට සිරිමාවෝ මැතිනිය තීන්දු කරන්නට හේතුවක් කර ගත්තේ බොළඳ හේතුවකි. 1956 ජනතා ජයග්‍රහණයට පසුබිම හා පදනම වැටුණේ 1953 හර්තාලය බව ඇන්. ඇම්. හර්තාල් සමරු රැස්වීමේ දී කියා සිටියේය. එය Vituperative M‍politics (අවලාද දේශපාලනය) ලෙස දක්ෂිණාංශිකයෝ හැඳින්වූහ. දේශපාලන ඉතිහාසයට එම වචන දෙක එකතු වූයේ ද එදාය.රුපියල් සියයේ - පනහේ මුදල් නෝට්ටු දිනයක් නියම කොට අවලංගු කරන බව ඇන්. ඇම්. රටට කීවේය. එයට ලංකා සම සමාජ පක්ෂයේ බර්නාඩ් සොයිසා ද සහාය විය. හට්ටි වළංවල දුම්මැසිවල බණ පොත් අස්සේ සඟවාගෙන තිබු මුදල් නෝට්ටු එළියට ආවේ එදායින් පසුවය. ජනපි‍්‍රය බදු අය කිරීමක් කළේ ද ඇන්. ඇම්. ය. ඒ ශ්‍රී කාර්වලින් බදු ගැනීමය. 1 ශ්‍රී කාර් එකකින් රුපියල් 100 ක්ද 2 ශ්‍රී කාර්වලින් රුපියල් 200 ක්ද ආදි වශයෙන් බදු අය කළේය.එදා කැබිනට්ටුවේ දී අයවැය රහස් පිට කරන්නේය. අයවැය පාර්ලිමේන්තුවට ඉදිරිපත් කරන්නේ පස්වරු 2 ටය. පස්වරු දොළහට ඇන්. ඇම්. අයවැය යෝජනා පිළිබඳ සාමාන්‍ය අදහසක් දෙන්නේය. සිගරැට් මිල සතයකින් වැඩි කිරීම එදා එක් යෝජනාවකි. මෙය සැලව ව්‍යාපාරිකයෝ බැංකුවලින් ලක්ෂ ගණන් ණය ගෙන සිගරැට් ගොඩ ගසාගෙන වැඩි මිලට විකිණීමට සූදානම් වූහ. ඇන්. ඇම්. අන්තිම මොහොතේ සිගරැට්ටුවක මිල සතයකින් අඩු කළේය. ව්‍යාපාරිකයෝ මට්ටු වූහ. ව්‍යාපාරිකයන් ඇන්. ඇම්.ට එරෙහි වන්නට එක් හේතුවක් වූයේ ද එම අයවැය යෝජනාවයි.ඉකැෆේ සමුළුව එක් වරක් ශ්‍රී ලංකාවේ පැවැත්විණ. එහි විශේෂ දේශනය නියමව තිබුණේ අගමැතිනි සිරිමාවෝ බණ්ඩාරනායක මැතිනියටයි. එහෙත් සමුළුවට දින දෙකක් තුනක් තිබිය දී ඇය රෝගී විය. ඒ නිසා ඇය දුරකථනයෙන් ඇන්.ඇම්.ට කතා කොට ඇය වෙනුවෙන් සමුළුවේ දෙසුම පවත්වන ලෙස ඉල්ලා සිටියාය. එතැනින් නොනැවතුණ ඇය පවත්වන්නට ලියාගෙන තිබු කතාවේ පිටපතක් සේවකයකු අතේ ඇන්. ඇම්.ට යැව්වාය.එය අතට ගත් ඇන්. ඇම්.ට යකා නැග්ගේය. කතාවේ පිටපත එය ගෙන ආ සේවකයාගේ හිසට උඩින් යන සේ විසි කළේය. අනුන්ගේ කතා කියැවීම ඇන්. ඇම්.ට පුරුදු නැත.මහින්ද අබේසුන්දරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>09</month>
      <day>16</day>
    </date>
    <link>http://www.silumina.lk/2012/09/16/_art.asp?fn=af1209165</link>
    <topic>ධර්ම සංඝායනාවක්</topic>
    <author>පියදාස වැලිකන්නගේ</author>
    <content>ආරියසිංහ මහතා පන්සලට ගියේ වෙනදා නැති තරම් වේගයෙනි. ඔහු යන විට විහාරාධිපති හාමුදුරුවෝ හාන්සි පුටුවේ දිගා වී පොතක් කියවමින් සිටියහ. ආරියසිංහ මහතා උන්වහන්සේට වැඳ නැඟී සිටියේය.”සුවපත් වේවා” යි කියමින් පොත උකුල මත තබාගෙන හාන්සි පුටුවේ ඉඳගත් හිමිපාණෝ ආරියසිංහ මහතා දෙස විමසිලිමත්ව බැලූහ.”Buddhist meditation in theory and practice”ඔහු හිමිපාණන්ගේ උකුල මත වූ පොතේ නම සිතින් කියැවීය.”අලුත් පොතක් වගේ.””නෑ. මේක කලකට පෙර අපේ පරවාහැර වජිරඤාණ හාමුදුරුවෝ ලියපු පොතක්. ඔය පුටුවක් අරන් ඉඳගම්මුකෝ.” යි කියමින් හිමිපාණෝ දකුණත දිගු කොට මිටි පුටුවක් පෙන්වූහ. ආරියසිංහ මහතා පුටුව ගෙන පසෙකින් වාඩි විය.”මොකෝ මේ පැත්තෙ?””අපේ හාමුදුරුවනේ පෝයත් කිට්ටුයි.””හ්ම්. හ්ම්”, යි කියමින් මාහිමියෝ හිස සැලූහ.”අර මනුස්සයා ගමේ මිනිස්සු පන්සලෙන් ඈත් කරනවා අපේ හාමුදුරුවනේ.””කවුද ධර්මදාස උන්නැහේද?””එහෙයි. මිනිහා හරියටම පෝය දවස් අල්ලලා සිල් ගන්න හරි වන්දනා ගමන් හරි යොදා ගන්නවා.””දැන් ඉස්සරට වැඩිය පාර තොට හොඳයිනෙ. ගමනාගමන පහසුකමුත් තියනවනෙ.””මිනිහා ඒක දැන් සල්ලි හම්බකරන ව්‍යාපාරයක් කරගෙන.””මේක රුපියල් සත පස්සෙ දුවන යුගයක්නෙ ආරියසිංහ මහත්තයා. එක අතකට අපේ සමහර හාමුදුරුවරු කරන වැඩ දිහා බැලුවම ධර්මදාස උන්නැහේ කරන වැඩේ මොකක්ද කියලා හිතෙන්නෙ නැද්ද?””ඒක නම් එහෙම තමයි අපේ හාමුදුරුවනේ. ඒ වුණාට ගමේ පන්සල පාළුවට යනවනෙ.හාමුදුරුවෝ හිස අතගා පඩික්කමට බුලත් කෙළ දැමූහ. අනතුරුව හඬ නොනගා සිනාසී වටපිට බැලූහ.”විනාශ කාලේන විපරීත බුද්ධි කියනවනෙ.””ඒක ඇත්ත. සමහර තැන්වලින් මාර්ගඵල ලබාගත්ත බවට සහතිකපත්‍රත් දෙනවයි කියනවනෙ.””ඇයි මේ ළඟදි පත්තරේක තිබුණා නේද කවුදෝ කෙනෙක් බුදු වුණයි කියලත්.””එහෙයි. තිබුණා.””ඔහොම අය කලින් කලට ඇති වෙනවා. පනස් ගණන් වලත් සිවුරු දාගත්ත කට්ටියක් තමන්ට වැඩි සිල්වතුන් නැතැයි කියාගෙන මහ කලබලයක් කළැයි කියනවනෙ.””එතකොට මෙච්චර බණ කියන රටේ, පිරිත් කියන රටේ එහෙම දේවල් සිද්ධ වෙන්නේ කොහොමද?””විචාර බුද්ධියක් නැතිකමනෙ.””කාර්ය බහුලත්වය නිසා මිනිස්සුන්ට හිතන්න මතන්න වෙලාවක් නෑ. සිත සනසා ගන්න පුළුවන් තැන් සොය සොයා යනවා.””එතකොට පනස් ගණන් වල තිබුණෙත් මේ වගේ සමාජයක්ද?””ඒකත් ඇත්ත.””මිනිස්සු හැමදාම අලුත් දේවල් සොයාගෙන යන්න හදනවා. ඒකෙ කිසි වැරැද්දක් නෑ. ඒ වුණාට ඒක කරන්න ඕනෑ විචාර බුද්ධියෙන් යුක්තවයි.අනික කාර්ය බහුලත්වය පෙරට දාලා අහන බණ නොපිළිපැදීම සාධාරණීය කරන්න පුළුවන්ද? අපි දවස පටන් ගන්නේ පිරිතෙන්, බණෙන්. දවස අවසන් කරන්නෙත් පිරිතෙන්, බණෙන්.ඒත් දිනපතා සිදුවන අපරාධවල අඩුවක් තියනවද? තැනින් තැන යමින් සිල් සමාදන් වෙන එක අද මෝස්තරයක් වෙලා. වන්දනාමාන කරන්න රට හැමතැනම යනවා. දඹදිවත් යනවා. ඒකෙ කිසි වැරැද්දක් නැහැ. මං අහන්නෙ ඒ තැන්වලට ගිහින් වැඳ පුදා ගෙන අසන බණ පිළිපදින්නෙ කීයෙන් කී දෙනාද කියලයි. අන්න එතැනයි වැරැද්ද තියෙන්නෙ.””කාර්ය බහුලත්වය හිතන්න මතන්න බාධාවක් නෙමෙයිද අපෙ හාමුදුරුවනේ.””ඒ කාර්ය බහුලත්වයම අර වගේ තැන්වලට යන්න එන්නත් බාධාවක් වෙන්න එපායැ. නිකනුත් නෙමෙයිනෙ යන්නෙ. සල්ලිත් වියදම් කරගෙනනෙ.””ඉතින් මේ අවාසනාවන්ත තත්ත්වය වෙනස් කරන්න බැරිද අපේ හාමුදුරුවනේ.””පුළුවන්. ඒකට චින්තනමය විප්ලවයක් කරන්න ඕනෑ. ඒක කියන තරම් ලේසි වැඩක් නෙවෙයි. මතකද දවසක් මම බණ කියනකොට බණ අහන අයට මං වැඩිය කැමති නැතෙයි කිව්වා.ඒ වෙලාවේ මිනිස්සු කලබල වුණහැටි මතකයිනෙ? ඒ කතාවට සම්බන්ධ ඊළඟ වචන කීපය කියාගන්න ඔය ධර්මදාස උන්නැහෙ ඉඩ දුන්නෙම නැහැනෙ. නැඟිටලා ප්‍රශ්න අහන්න පටන් ගත්තනෙ. මම බණ අහන අයට වැඩිය කැමැත්තක් නැත්තෙ අහන බණ පිළිනොපදින නිසාය කියන්න මට කොච්චර වෙලාවක් ගත වුණාද? මිනිස්සු සන්සුන් වුණේ එහෙම කිව්වට පස්සෙනෙ. ඒකයි මං කිව්වෙ චින්තන විප්ලවයක් කරන එක ලේසි වැඩක් නෙමෙයි කියලා. අහන බණවලින් දහයෙන් එකක්වත් පිළිපදින්නේ නැත්නම් බණ කියන්නෙ මොකටද කියලා සමහර වෙලාවට මට හිතෙනවා.””එහෙම වුණොත් මිනිස්සුන්ට පන්සල මතක නැතිව යාවි අපේ හාමුදුරුවනේ.””එහෙම වෙන්නෙ නෑ. පාංශකූල කටයුතු වලට මිනිස්සුන්ට පන්සල මතක් වෙනවා.” යි කියමින් හිමිපාණෝ සිනාසුනහ.”අපි පැවිදි ඇත්තන්ගෙත් අඩුපාඩු තියෙනවා ආරියසිංහ මහත්තයෝ.””ඒ කිව්වෙ?””සමහර උන්වහන්සේලා කරන්නේ මිනිස්සුන්ගේ තෘෂ්ණාව අඩු කරන එක නෙවෙයි. වැඩි කරන එක.පන්සලේ කවි කියන එක, සින්දු කියන එක, එක එක ග්‍රහයන්ගෙ පිහිටෙන් අපල උපද්‍රව දුරුවෙන්නයි කියන එක, විරිදුකාරයෙක් ගෙන්නලා ඔය මොනවා හරි දේකට රුපියල් දහයක් දුන්නම ඒ මිනිහා ලවා පවුල් පිටින් නිවන් යවන එක, තෘෂ්ණාව වැඩි කරන දේවල්නෙ.ඒවා ඉතින් බුදු බණ නොදන්නා, හිතන්නේ මතන්නේ නැති අයට හරි ලොකු වැඩ. අර අපවත් වුණ වේවැල්දෙණියේ මේධාලංකාර මහා නායක හාමුදුරුවන් වහන්සේ කිව්වා වගේ දැන්නම්, ධර්ම සංගායනාවකට කාලය ඇවිල්ලාය කියලා මටත් හිතෙනවා.””ඒක හරි එහෙනම් පෝය දාට ගමේ අය පන්සලට ගෙන්නලා ධර්මධර ස්වාමීන් වහන්සේලා කීප නමක් වඩම්වලා ධර්ම සාකච්ඡා වටයක් පවත්වමු.””ඒක හොඳයි. වැඩි පිරිසක් නාවත් කමක් නෑ. දැන උගත්කම් ඇති කීප නමකට මං ආරාධනා කරන්නම්.”පියදාස වැලිකන්නගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>09</month>
      <day>16</day>
    </date>
    <link>http://www.silumina.lk/2012/09/16/_art.asp?fn=af1209166</link>
    <topic>පෙරුම් පුරන්නේ වෙනස් මිනිසෙක් වෙන්න</topic>
    <author>අරුණි මුතුමලී</author>
    <content>අසීමිත ආශාවන්ගෙන් පිරුණු මිනිස්සු හැම තිස්සෙම තමන්ට ලැබුණු දේවලට වඩා නොලැබුණු දේ ගැන හිත හිත තැවෙනවා.මිරිවැඩි සඟලක් ඉල්ලා හැඬුවෙමිපායුග නැති ඔබ දකින තුරාකුංකුම අංජන ඉල්ලා හැඬුවෙමිනෙත් යුග නැති ඔබ දකින තුරාඑහෙම ගීත ලියැවුණේ අපි අපේ ජීවිතවල වටිනාකම් හඳුන ගන්නේ නැතිව අනුන්ගේ වටිනාකම් එක්ක සසඳමින් ළතැවෙන නිසා වෙන්නැති.ඒත් අත පය හතර හොඳින් තියෙන සමහරුන්ට වඩා අඩුපාඩුවක් තිබුණත් ජීවිතේ ජයගන්න තරම් හිත හයිය මිනිස්සු අපි ඕන තරම් දැකලා තියෙනවා. එහෙම දැක්කට පස්සේ නටන්න බැරි පොළව ඇදයි වගේ කතා කිය කිය ඉන්න නිකම්මු ගැන ඇති වෙන කේන්තිය මිශ්‍ර කනගාටුව කියාගන්න බැරි තරම්.සමහරු තමන්ගේ හොඳින් තියෙන අතපය ලස්සන මදි කියලා හිතනවා. තවත් සමහරු තමන්ට තියෙන සුදුසුකම් ගැන ළතැවෙනවා. භෞතික දේවල් මත්තේ නැහෙන අය එහා ගෙදර මෙහා ගෙදර එක්ක අපේ ඇති නැති දේ ගැන හිත හිත වේදනා විඳිනවා. ඒත් ඔය මුකුත් නැතිව මේ ලෝකෙට ඉපදෙන අපි කෙටි කාලෙකදි ලබා ගන්න හැමදේම දාලා ආපහු යනවා නේද කියලා ඒ අයට මතක් නොවෙන එකයි පුදුමේ.කොහොම වුණත් ජීවත් වෙන කෙටි කාලෙදි සතුටින් කාටත් ආධාරයක් උපකාරයක් කරගෙන ඉන්න පුළුවන් නම් කොච්චර එකක් ද කියලා පන්සලේ ඉඳන් එන හැම දවසකම වගේ ආච්චි කියනවා මට ඇහිලා තියෙනවා. ඒ වගේම රටට ජාතියට වැඩක් කරන්න පුළුවන් නම් ඒකත් ලොකු පිනක්.රට දැය රැකගන්න අනන්ත අප්‍රමාණ දුක් විඳගෙන දිවි හිමියෙන් හමුදාවට බැඳුණු තරුණයෝ කොයි තරම් නම් මේ රටේ ඉන්නවද? ඒ අතරින් ජීවිතේ බේරුණත් අතක් පයක් අහිමි වුණු අය කොතරම් ඉන්නවද? ඒ අය අපේ ජීවිතවලට අභයදානය දෙන්න තමන්ගේ ඇස් ඉස්මස් ලේ දන් දුන්න බෝසත් පුතුන්. ඒ ලංකා පුතුන්ගේ හිතේ තියෙන ධෛර්යය මෙතෙකැයි කියා නිම කරන්න බෑ කියන එක ලෝකෙටම පෙන්නන්න පැරාලිම්පික් තරගෙදි හැකි වුණ එකම ඇති. ත්‍රස්තවාදින් පරාජය කරන්න විතරක් නොවෙයි, ඕනම අභියෝගයක් ජයගන්න පුළුවන් කියන එකත් හිත හයිය මිනිස්සුන්ට මේ ලෝකේ අභියෝග නෑ කියලත් තේරුම් කෙරුව ප්‍රදීප් සංජයට හිස නමා ආචාර කළත් කමක් නෑ.අපේ රටෙන් ගිය අනික් ක්‍රීඩක ක්‍රීඩිකාවන්ට වුණත් සමහරවිට කරන්න දෙයක් නැතුවම ඇති. මොකද සුද්දාගෙන් කරපින්නාගෙන යන දායාදයක් වෙච්ච නිලධාරීවාදය නිසා අපට ලැබෙන්න ඔන්න මෙන්න තිබිච්ච ඔලිම්පික් පදක්කම් අහිමි වුණ බව අමුතුවෙන් කියන්න ඕන නෑනේ.මගේ හිතට හොඳටම කා වැදුණේ ප්‍රදීප් සංජය කියා තිබුණු මේ කතාවට. යුද හමුදාවේ සිංහ රෙජිමේන්තුවේ ඉඳන් කොටින් එක්ක සටනට ගිය වෙලාවේ අතට බෝම්බ කෑල්ලක් වැදිලා පණ නැති වුණාම ප්‍රදීප් හිතුවලු අත නැතත් ජීවිතේ බේරුණානේ කියලා. තමන්ට නැතිවෙච්ච දේට වඩා ලැබිලා තියෙන දේවල වටිනාකම තේරුම් ගත්ත නිසයි මේ ජයග්‍රහණය දක්වා යන්න ඒ සිංහ පැටවාට ධෛර්යය ලැබුණේ.මිනිස්කමේ ලක්‍ෂණයක් හැටියට තණ්හාව ආශාව හැඳින්වුවත් ඒවා මැඬගෙන තමන්ට ලැබෙන දෙයින් වගේම තමන් සතුව තියෙන දෙයින් සතුටු වෙන්න පුළුවන් වුණා නම් අද මේ ලෝකේ මේ තරම් ගැටුම් ඇතිවෙන එකක් නැහැ. සොබාදහම මේ විදිහට මිනිස්සුන්ට දඬුවම් දෙන එකකුත් නැහැ. නොතිත් ආශාවන් සපුරගන්න පොරකන මිනිස් සතුන් අතර වෙනස් විදිහට හිතන මනුෂ්‍යයෙක් වෙන්න පෙරුම් පුරන්න ඕන කියලා මගේ හිතටත් පුංචි සංඥා එළියක් වැටුණේ පැරාලිම්පික් බැලුවට පස්සෙයි.අරුණි මුතුමලීකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>09</month>
      <day>16</day>
    </date>
    <link>http://www.silumina.lk/2012/09/16/_art.asp?fn=af1209167</link>
    <topic>රේඛා</topic>
    <author>රූපාන්ති බුලත්සිංහල</author>
    <content>වැරැදුණු කුරුමානමබලවතා දුබලයාට හිරිහැර කිරීම ගොදුරු කරගැනීම, සාමාන්‍ය දෙයක්. පුංචි එකා නිගා දමා හැමවිටම ඉස්මතුවීම බලවතාගේ ස්වරූපයයි. සමාජයේ බලවතුන් ගෙන් පෑගෙන අය සුලබය. දුබලයා මේ හැම දෙයම හිතේ දරාගෙන වේදනා විඳියි. ඒ වේදනාව සිත් සතන් පසාරු කරගෙන යන බව දැනුන ද බොහෝ දුබලයන් නිහඬ වන්නේ ජීවිතයවත් රැකගැනීමේ අභිලාෂයෙනි. පැරැදුන වේදනාවත්, රිදවුන වේදනාවත් දෙකම දරාගෙන මඟ හැර යාම හැම විටම දුබලයන්ට උරුම වුවත්; හැමදාම ඒ ව්‍යසන එලෙස වීමට ස්වභා දහමෙන් නම් ඉඩක් නැත. හොඳ නරක දෙකට සාධාරණ තීන්දු දෙන ස්වභාදහම හැමවිටම නිහඬව නොසිටියි. තමන් ගේ යුක්තිය නිසි ලෙස ඉටු කිරීමට ස්වභාදහම බැඳී සිටියි.මිනිසුන් මිනිසුන් අතර නොව සතුන් අතර ද මේ සිද්ධාන්තය එලෙසම ය. ආහාර දාමයකදී දුබලයා බලවතාගේ ගොදුරක් බවට පත්වීමට ඉඩ ප්‍රස්ථාව සලසා දුන්නේ ස්වභා දහම විසිනි. එහෙත් බලවතුන් දෙදෙනෙකු එක් වූවිට තත්ත්වය මීට වඩා වෙනස් ස්වරූපයක් ගනී. කවුරුන් ජය අත්කර ගන්නේ ද යන පැනය එහිදී මතුවේ. බොහෝ විට ජය ගන්නා පුද්ගලයා ඇතැම් විට පරාජිතයා බවට පත්වේ. වලල්ලාවිට ප්‍රදේශයෙන් එවන් කතාවක් ඇසිණ.කබරයා සහ පිඹුරා අතර ඇතිවූ පොරය එක් අතකින් බිහිසුණු විය. කබරයා පිඹුරාගෙන් ගැලවීමට උත්සාහ දැරූව ද පිඹුරා කබරයා ගොදුරු කර ගැනීමට උත්සහා කෙළේ ය. එහෙත් පිඹුරාගේ උත්සාහය ව්‍යර්ථ කරමින් කබරයා පිඹුරා ගිල දැමීමට සමත් විය. අනෙකා පාගා නැඟී සිටීමට වෙරදරන බලවතුනට හැමවිට කල්පනාකාරී විය යුතු ය. මන්ද අනෙකාගේ ආත්ම ශක්තිය තමාගේ පිරිස් බලය හා ආර්ථික ශක්තිය මෙන් කායික ශක්තියට වැඩිවෙන අවස්ථා ඇති බැවිනි. එහෙයින් ඔබ ප්‍රබලයෙකු නොවී දුබලයෙකු ග්‍රහණය කර ගැනීමෙන් වළකින්න එවිට හැමෝගේම ආශිර්වාදය ඔබට ලැබේවි!දරු කැක්කුමවැලේ ගෙඩි වැලට බර නැති බව අපි අසා ඇත්තෙමු. ලුණුයි බතුයි කාලා හරි අපි ඉඳිමු පුතේ කියා එදා පැරැන්නෝ කියූ බව අපි දනිමු. පැරැණි පවුල්වල දරුවන් දෙන්නා තුන් දෙනා නොව ඊටත් වැඩිය. එහෙත් ඒ අම්මලා තාත්තලා දරුවන් හොඳින් බලා ගත් බව අපට පසක් වේ. අද ඇතැම් අම්මලා තාත්තලාට මොනවා වෙලා ද? ඇයි මෙහෙම වුණේ? එය අපට ගැටලුවකි. ඒ කොහොම වුණත් දරුවන් මහ මඟ දමා යෑමට තරම් අපේ සංස්කෘතිය පිරිහිලා. පමුණුගම අම්මා සහ තාත්තා දෙදෙනෙක් තම දරුවන් දෙදෙනා මහ මඟ දමා ගිහින්. ඇත්තටම මේ අම්මලා තාත්තලා ගේ දරු කැක්කුම කොහෙද තියෙන්නෙ?සෙනෙහසයි රැකවරණයයිපුංචි දරුවන් රැක බලා ගැනීම ගැන දෙමවුපියන්ට තියෙන උනන්දුව ගැන තවත් සැලකිලිමත් වෙනවා නම් හොඳයි. කොච්චර හොඳින් බලා ගත්තත් මවුපියන්ගේ පුංචි එහේ මෙහේ වීමකින් දරුවෙකුට වැරැද්දක් වෙන්න පුළුවන්. මේ ඒ වගේ වුණ වැරැද්දක් කීමට අපේ සූදානම. මේ සිද්ධිය වුණේ මැදගම.රූපවාහිනිය නරඹමින් සිටිය දරුවාගේ හිසමතට එය වැටිලා. මේ වගේ දෙයක් වුණ ප්‍රථම වතාව මෙය නම් නෙවෙයි. කොහොම වුණත් දරුවන් රැක බලා ගැනීම ඔවුන්ට ආරක්ෂාව දීම මවුපියන්ගේ යුතුකමයි. මේ යුතුකම කිසිම මවුපියෙකුට කිසිම විටක පැහැර හැරිය නොහැකියි. සෙනෙහස යනු රැකවරණයේ එක් කොටසක් විතරයි. රැකවරණයක් නැති සෙනෙහස කුමකටද? ඔබේ දරුවාට සෙනෙහස දෙනවා වගේ ම රැකවරණය දෙන්න මතක තියාගන්න.රූපාන්ති බුලත්සිංහලකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>09</month>
      <day>16</day>
    </date>
    <link>http://www.silumina.lk/2012/09/16/_art.asp?fn=af1209168</link>
    <topic>වික්ටෝරියා වේල්ලේ දොර අරින්න දවස් තුනක් අඩි 350ක් යටට කිමිදුණා</topic>
    <author>සටහන හා ඡායාරූප</author>
    <content>ඉංජිනේරුවන් බලාපොරොත්තු වූ පරිදි ස්වයංක්‍රීය දොරටු දෙකෙන් එකක් විවෘත වූයේ නැත. එහෙත් වික්ටෝරියා ජලාශය සෙමෙන් ජලයෙන් පිරී යන්නේය. ඒ 1984 වසරයි. අවුරුදු හතරක් තිස්සේ ඉදිකෙරුණු වික්ටෝරියා ජලාශය ජලයෙන් පුරවන මොහොතයි. ජලාශයට පිරෙන ජල කඳ වේල්ලට අනවශ්‍ය පීඩනයක් එල්ල කරන්නේ නම් ස්වයංක්‍රීයව විවෘත වී ජලය ගලා යාමට ඉඩ සලසන දොරටු දෙකක් ද ඉංජිනේරු සැලැස්මට අනුව ඉඳිවී තිබිණි. මේ ඒ සියල්ලේ සාර්ථකත්වය අත්හදා බලන මොහොතයි.එහෙත් අවාසනාවකට මෙන් විවෘත වූයේ එක් දොරටුවක් පමණි. දැන් ජලාශයේ ජල ධාරිතාව වේගයෙන් ඉහළ යන්නේය. එය දිනකට මීටරයක් පමණය. දිගින් දිගටම මෙලෙසින් ජල මට්ටම ඉහළ ගියහොත් වේල්ල බිඳී යා දැයි බියක් ඉංජිනේරුවන් තුළ ඇති වන්නට විය. කළ යුත්තේ කෙසේ හෝ ස්වයංක්‍රීය දොරටුව විවෘත කර ගැනීමය. ඒ සඳහා වික්ටෝරියා වේල්ල අසල මහා ජල කඳේ කිමිදීමට අවශ්‍යය. මහවැලි ව්‍යාපෘතියේ අදාළ බලධාරීහු මේ අභියෝගය ජය ගත හැකි කිසිවෙක් සොයන්නට වූහ. වැඩි වේලා නොගොස්ම ඔහුට මේ අභියෝගය පැවරිණි. එවකට ඔහු තිස් පස් වැනි වියේ පසුවූයේය. වයසින් අඩු වුවද, අභියෝගය දැවැන්ත වුවද ලබා ඇති අත්දැකීම් සහ තමා කෙරෙහි දැඩි විශ්වාසයකින් පසු වූ ඔහු අභියෝග නොපැකිල බාර ගත්තේය. අනික් අතට එය තම රට වෙනුවෙන් ක්‍රියාත්මක විය යුතු අවස්ථාවක් විය. වේල්ල බිඳී ගියේ නම් මහා විනාශයක් වන්නට ඉඩ තිබිණි.විවෘත වී ඇති දොරටුවත් වසා දැමිණි. ඔහු වික්ටෝරියා ජලාශයේ වේල්ල අසලින්ම ජලයේ අඩි 350 ක් යටට කිමිදුණේය. එක් දිනක් නොව දින තුනක්ම කිමිදුණේය. විවෘත නොවුණ දොරටුවේ ඔහු විසින් රැඳවෙන කේබලයක් දොඹකරයක් මඟින් ඉහළට ඇදීමෙන් දොරටුව විවෘත කරනු ලබන්නේය. එලෙසින් දිය පිරවූ මොහොතේම වික්ටෝරියා වේල්ලට ඇති වූ තර්ජනය ඔහු විසඳා දෙන්නේය. මේ කිමිදුම් නිලධාරියකු ලෙස ඔහු මුහුණ දී ජයගත් අභියෝග රාශියෙන් එකක් පමණි. ඒ අතීතය ඔහු මා හමුවේ සිහිපත් කරන්නේ සතුටිනි.“මගේ නම දොන් ආරියශීල ද සිල්වා වික්‍රමනායක. ගම ගාල්ල, බද්දේගම. දැන් කොළඹ බත්තරමුල්ලේ පදිංචි වෙලා හිටියත් මම හැමදාම කැමති ගමට.”ඔහු කතාව ආරම්භ කරන්නේය. 1949 සැප්තැම්බර් 25 වැනිදා උපත ලැබු ආරියශීල ප්‍රාථමික අධ්‍යාපනය ලබන්නේ බද්දේගම ක්‍රිස්තුදේව විද්‍යාලයෙනි. එතැන් සිට ඔහු ගාල්ල නගරයේ නේවාසික වන්නේ ශාන්ත ඇලෝසියස් විද්‍යාලයෙන් අධ්‍යාපනය ලැබීමේ අභිලාශයෙනි.මුල් වරට භාවිත කළ කිමිදුම් ඇඳුම් කට්ටලය සමඟ“මගේ තාත්තා එඩ්මන් වික්‍රමනායක. අම්මා ශීලා වික්‍රමනායක. අපේ පවුලේ මාත් එක්ක පිරිමි දරුවන් නව දෙනෙකුත් ගැහැනු දරුවන් දෙදෙනෙකුත් හිටියා. ගිං ගඟ ගලාගෙන යන්නේ අපේ ගෙවල් ළඟින්. අපි කව්රුවත් කවදාවත් වතුරට බය වුණේ නැහැ. හැමෝටම වගේ අවුරුදු තුන වෙද්දි හොඳට පීනන්න පුළුවන්කම තිබුණා. ඉස්කෝලෙ යන කාලෙ වෙනකොට මම ලංකාවේ වේගවත්ම පිහිනුම් ක්‍රීඩකයෙක් වෙලා ඉවරයි. එතනින් ජීවිතාරක්ෂක කටයුතුවලටත් යොමු වුණා. රාජකීය ජීවිතාරක්ෂක සංගමයේ සාමාජිකයෙක් වුණා. ඒ වෙනුවෙන් දිනා ගන්න තියන ඉහළම පදක්කමත් දිනා ගත්තා.”කිමිදුම් ක්ෂේත්‍රයට පිවිසීමට අත්පොත් තැබූ අන්දම ඔහු සිහිපත් කරන්නේ එසේය. පිහිනුම් ක්‍රීඩාවට ඔහු දැක්වූ සමත්කම සහ ආශාව ඒ පිළිබඳ වැඩිදුර පුහුණුවීම් දක්වා ඔහුව පොලඹවාලන්නේය. ගාල්ල මුහුදේ පුහුණුවීම් කරන ආරියශීල දිනපතා දකින්නේ ගාල්ල වරාය ගොඩනඟන අන්දමයි. ඒ අතරින් ද වැඩියෙන්ම ඔහුගේ සිත් ගත්තේ මහා බරසාර ඇඳුමකින් සැරසි හෙල්මටයක් වැනි යමක් හිස පැලඳ මුහුද යට ඉදිකිරීම් සඳහා දායක වන කිමිදුම්කරුවන්ය. බැරැරුම් රාජකාරිවලට අමතරව ආරියශීල සිසුවා කිමිදුම්කරුවන් විෂයෙහි නිරීක්ෂණය කළ තවත් දෙයක් විය. ඒ කිමිදුම්කරුවන්ට තිබූ පිළිගැනීමයි.“ඒ කාලෙම මම හිතාගත්තා කවදාහරි මම කරන්නේ කිමිදුම් රස්සාව තමයි කියලා. මම දැකපු කිමිදුම්කරුවන් හැම දෙනාම වගේ විදේශිකයෝ. ඉතින් ඒ කාලෙම මට හිතුණා අපේ මිනිස්සු මේ රස්සාව කරනවානම් කොච්චර හොඳ ද කියලා. 1970 අවුරුද්දේ මගේ උසස්පෙළ විභාගයේ ප්‍රතිඵල ආවා. මාව පේරාදෙණිය වෛද්‍ය විද්‍යාලයට තේරිලා තිබුණා. ඒත් මම කිමිදුම්කරුවෙක් වෙන්න තීරණය කරලා ඉවරයි. ඒත් ඒ බව කෙළින්ම අම්මලට කියන්න ගියේ නෑ. ඒ අතරේ මම කොළඹ වරාය කොමිෂන් සභාවට කිමිදුම් නිලධාරී තනතුර වෙනුවෙන් අයදුම් කළා. අවුරුදු තුනක පුහුණුවීම් කාලයකට යටත් කරලා ඔවුන් මාව බඳවා ගත්තා. ඒ අනුව කිමිදුම් නිලධාරී තනතුරට පත්වුණු තුන්වැනි ශ්‍රී ලාංකිකයා වෙන්න මට අවස්ථාව ලැබුණා.”1970 ඔක්තෝබර් පළමුවැනිදා සිට ආරියශීල කිමිදුම් නිලධාරියකු ලෙස වැඩ බාර ගන්නේය. එහෙත් තවමත් මේ බව ඔහුගේ දෙමව්පියන් දන්නේ නැත. වෛද්‍ය වෘත්තිය අතහැර රැඩිකල් තේරීමකට යාමට ඔහුට ධෛර්ය දෙන සුවිශේෂී පුද්ගලයෙක් මේ අතර සිටින්නේය. ඒ පල්ලියේ පියතුමාය.“ෆාදර් මට හැම තිස්සෙම කිව්වේ තමන් කැමති දේ කරන්න කියලා. ඉස්කෝලෙ යන කාලේ ඉඳන් අපි භක්තිමත් ක්‍රිස්තියානි පරිසරයක හැදුණේ. පෞර්ෂත්වය වර්ධනය වෙන්න, තීරණ ගන්න ඒ පසුබිම ගොඩක් බලපෑවා. මම කිමිදුම් වෘත්තිය තෝරා ගත්තා කියලා තාත්තට කියන්න ඉදිරිපත් වුණෙත් පල්ලියේ ෆාදර් තමයි. මුලින්ම අම්මලා මම වෛද්‍ය වෘත්තිය අතහැරීම ගැන කනගාටු වුණත් පස්සේ කිමිදුම් නිලධාරියෙක් වෙනවට කැමති වුණා.”එලෙසින් ඔහු තම කැමැත්ත වෙත ජීවිතය මෙහෙයවන්නේය. සැබැවින්ම ඔහුගේ තීරණය අභියෝගකාරීය. එහෙත් එම අභියෝගයට මුහුණ දීම ම ඔහු සාර්ථකත්වය කරා ගෙන යන්නේය. ඔහු ඒ සමඟම පවසන්නේ තමා කැමති ක්ෂේත්‍රය ඔස්සේ තම වෘත්තිය තෝරා ගන්නා ලෙස තමා සෑම මොහොතකම තරුණ පරම්පරාව දිරිමත් කරන බවයි. කෙසේ හෝ මේ අන්දමින් කිමිදුම් නිලධාරියකු ලෙස සේවය අරඹන ආරියශීල ආසියාවේ පළමුවැනි කන්ටේනර් පර්යන්තය සෑදීමට තම දායකත්වය ලබා දෙන්නේය.“කොළඹ වරායේ රැජින පාලමේ තමයි මේ කන්ටේනර් පර්යන්තය ඉදි කෙරුණේ. මම මේ ඉදිකිරීම් බාරව ක්‍රියා කළා. මේ ඉදිකිරීම් ගැන දවසක් පත්තරේ ලිපියක් පළ වුණා. ඒක දැකපු විදේශිකයෙක්, ජර්මන් ජාතිකයෙක් බෙන්තොට ඉඳලා ගෝල්ෆේස් හෝටලයට මාව හම්බ වෙන්න ආවා. ඒ විදේශිකයා මට යෝජනා කළේ සෞදි අරාබියේ ඉඳි කෙරෙන අති විශාල කන්ටේනර් පර්යන්තයක ඉදිකිරීම්වලට දායක වෙන්න එන්න කියලා. මම ඒ වෙලාවේ ඒක දැක්කේ විහිළුවක් වගේ. මොකද මම රජයේ රැකියාවක් කරමින් හිටියේ. රජයේ රැකියාවකින් ඉවත් වෙලා වෙනත් රැකියාවකට යන්න කව්රුවත් හිතන්නේවත් නෑ. ඒනිසා මම විහිළුවට වගේ කිව්වා අවුරුදු පනස් පහ වෙනකල් රජයේ රැකියාවෙන් මට ලැබෙන මුදල දෙන්න පුළුවන් නම් ජර්මන් ආයතනයේ අවුරුදු දෙකක සේවයට එන්නම් කියලා. මම හිතුවේ නැහැ එහෙම යෝජනාවකට කීයටවත් කැමති වෙයි කියලා. ඒත් ඒ ජර්මන් ජාතිකයා කිව්වා මම ඉල්ලන තරම ගෙවන්නම් කියලා. පස්සේ ගිවිසුමකට අස්සන් කළා. මම සෞදි අරාබියට ගියා අවුරුදු දෙකකට.”ආරියශීල යළිත් අභියෝගයකට මුහුණ දෙන්නේය. රජයේ රැකියාවට ආයුබෝවන් කියන ඔහු වසර දෙකක කාලයකට පෞද්ගලික සමාගමක සේවයට දායක වන්නේය. සෞදි කන්ටේනර් පර්යන්තය කොතෙක් සාර්ථකව ඉදි කෙරෙන්නේ ද යත් මාස නවයකින් එහි ඉදිකිරීම් නිම වන්නේය. එහෙත් වසර දෙකක් දක්වා කාලයකට තමන්ට හිමි වැටුප් ලබා ගන්නා ආරියශීල යළිත් ලංකාවට පැමිණෙන්නේය.“මම ආපහු එන්න බහරේන්වලින් ප්ලේන් එකකට නැග්ගා. දැන් මං ගාව සල්ලි ගොඩක් තියෙනවා. ලංකාවේ ඒ වෙනකොට විධිමත් බැංකු පද්ධතියක් තිබුණේ නැහැ. ඉතින් මම තීරණය කළා මේ සල්ලි සිංගප්පූරුවේ බැංකුවක දාන්න. සල්ලි ගොඩක් අරගෙන සිංගප්පූරුවෙන් බැහැලා හෝටලේක නැවතුණා. මුළු රෑම මට නින්ද ගියේ නැහැ. සල්ලි ටික කොට්ටේ යට තියාගෙන හිටියා. උදේම සිංගප්පූරුවේ රජයේ බැංකුවකට ගිහින් සල්ලි තැන්පත් කළා. ආපහු ලංකාවට ඇවිත් මාස්ටර් ඩයිවර්ස් සමාගම ආරම්භ කළා.”එලෙස මාස්ටර් ඩයිවර්ස් බිහි කිරීමෙන් ඔහු සිදු කරන්නේ තවත් සමාගමක් ඇරැඹීම පමණක් නොවේ. මෙරටින් පිටරටට ගලා යමින් තිබූ විනිමය විශාල ප්‍රමාණයක් ද ඔහු මෙරට තුළම රඳවන්නේය. ඊට අමතරව කාර්යක්ෂම සේවයක් ද ලබා දෙන්නේ කොළඹ වරායට ජාත්‍යන්තර නැව් ගමනාගමනයේ සුවිශේෂී භූමිකාවක් ලබා දෙමිනි.“ඒ කාලේ පෞද්ගලික කිමිදුම් සේවාවන් ලබා දෙන සමාගම් ලංකාවේ තිබුණේ නැහැ. මම රජයේ රස්සාවේ ඉඳලා ආපු කෙනෙක් නිසා ඉහළ පිළිගැනීමක් තිබුණා. වරාය කොමිෂන් සභාවට සල්ලි ගෙවලා කිමිදුම්කරුවන් ලබා ගන්න යන දීර්ඝ වැඩපිළිවෙළ වෙනුවට මම ඉක්මන් සේවාවන් ගනුදෙනුකරුවන්ට ලබා දුන්නා. මේ විදිහට මගේ ව්‍යාපාරය ක්‍රමයෙන් දියුණු වුණා. මම මුහුදු යන්න පුළුවන් හොඳ බෝට්ටු ගත්තා. නැව් රෙපෙයාර් කරන්න පටන් ගත්තා. වරායෙන් එළියේ මුහුදේ නවත්තලා තියන නැව්වලට වතුර ලබා දෙන්න යාත්‍රාවක් මිලදී ගත්තා. ක්‍රමයෙන් ගනුදෙනුකරුවන් වැඩිවෙනකොට මට වැඩි සේවාවක් ලබා දෙන්න සිදුවුණා. ඒ නිසා මම නැව් මිලදී ගත්තා. ඒ නැව් මම නම් කළේ අතීතයේ ලංකාව හරහා වැටී තිබුණු සේද මාවතේ නමින්. සිල්ක් රූට් සප්ලයර් කියලා. මේ නැව්වලින් ලංකාවේ තෙල් පිටරටවල නැව්වලට විකුණන්න ගත්තා. එහෙම කළේ ලංකාවේ පළමුවරට. මේ සේරම විදේශ විනිමය රටට ඉතිරි කරන දේවල් වුණා. නැව්වලින් වරායට ගේන තෙල් රට ඇතුළට ගෙනියන්න බෝයාවක් සහ නළ මාර්ගයක් හැදුවා. තෙල් ඉවතට ගන්නා තෙක් නැව අල්ලගෙන ඉන්න ටග් යාත්‍රා මිලදී ගත්තා. මේ සියල්ල නිසා අපේ සමාගමට වැඩ වැඩිවුණා විතරක් නෙමෙයි, කොළඹ වරාය පහසුකම් තියෙන වරායක් විදිහට ලෝකයේ ප්‍රසිද්ධ වුණා.”මෙලෙස කොළඹ වරාය ක්‍රමයෙන් ජනාකීර්ණ වෙද්දී වඩා ඉඩ පහසුකම් සහිතව වරායක් ඉදිකළ යුතු බව අනාගතය දකිනා ආරියශීල වික්‍රමනායක හිතුවේය. හම්බන්තොට වරාය ගැන සංකල්පය ඔහු ඉදිරිපත් කරන්නේ එලෙසිනි. අද එම වරාය ඉදිවී තිබෙනු ඔහු දකින්නේ ඔහුගේ සිහිනයක තවත් සැබෑවීමක් වශයෙන්ය. එපමණක් ද නොව ව්‍යාපාරිකයකු වශයෙන් නොව සිංහලයකු වශයෙන් ද ඔහු උතුරේ යුද්ධයට ලබා දෙන්නේ ද සුවිශේෂී දායකත්වයකි.“හැකි සෑම අවස්ථාවකදීම මම යුද්ධය වෙනුවෙන් රජයට සහයෝගය දුන්නා. යාපනය බේර ගන්න මල්ටි බැරල් අවි ගෙනල්ලා වරායේ ගොඩබාලා තිබුණා. ඒත් ඒවා යාපනයට ගෙනියන්න නැවක් තිබුණේ නැහැ. ඒකට හේතුව මේ අවි ඔසවා තබන්න තරම් ශක්තිමත් දොඹකර සහිත නැව් හිඟ වීමයි. මම ඒ වෙනුවෙන් මගේ රුහුණුපුර නැව දුන්නා. අවි අරගෙන කන්කසන්තුරේ යනකොට කීප සැරයක්ම නැවේ නම වෙනස් කළා. ත්‍රස්තවාදීන් මුලා කරන්න. මගේ ප්‍රයිඩ් ඔෆ් ද සවුත් කියන නැව වසර ගණනක් තිස්සේම ත්‍රිකුණාමලය - යාපනය අතර සෙබළුන් ප්‍රවාහනය කළා. මගේ නැව් මඟින් ප්‍රවාහනය කෙරුණු තෙල් තමයි යුද්ධයට යොදා ගත් හැම වාහනයකටම, මැෂින් එකකටම යොදා ගත්තේ. මේ දේවල් නිසාම මම කාලයක් තිස්සේ ත්‍රස්තවාදීන්ගේ මුල් පෙළේ ඉලක්කයක් බවට පත්වෙලා තිබුණා.”එසේ වුවද ආරියශීල මේ සියල්ල සලකන්නෙ රට වෙනුවෙන් තමා ගෙන් විය යුතු සේවයක් හැටියටය. ඔහු හැම මොහොතකම සිතුවේ තමන් උපන් රටට සේවය කිරීමට උපරීමයෙන් කැප විය යුතු බවයි. විශේෂයෙන් මේ සරු පොළවේ ජීවත්වන අප එයින් උපරීම ප්‍රයෝජන ගත යුතු බවයි. විදේශයන් මත යැපීම නවතා දැමිය යුතු බවයි.“මම අද ව්‍යාපාරිකයෙක් විදිහට තෘප්තිමත් ජීවිතයක් ගත කරනවා. වෛද්‍යවරයෙක් වුණානම් මේ තෘප්තිය මට ලැබෙන එකක් නැහැ. අද මට ඕනෙ කරන්නෙ රටේ මිනිස්සුන්ගේ මනස හදන්න. ඒ කිසිම දේශපාලන අරමුණකින් නොවෙයි. දේශීය දේ පරිභෝජනය කරන්න. ආනයන සීමා කරලා අවශ්‍ය දේ රට තුළම නිපදවා ගන්න මිනිස්සු පොළඹවන්න. ඒ වෙනුවෙන් මිනිස්සු ළඟට ගිහින් කතා කරන්න. මට එහෙම මිනිස්සු ළඟට යන්න පුළුවන්. මොකද මම කවදාවත් හොරකම් කරලා නැහැ. පාන් පිටි භාවිතය සීමා කරන්න මිනිස්සු පොලඹවන්න, පිටරටින් කිරිපිටි ගෙන්වීම නවත්තන්න මම උපරීම උත්සාහ කරමින් ඉන්නවා. පිටරටින් ගේන කිරිපිටි ඒ විදිහටම අපේ රටේ හදන්න පුළුවන් කියලා මම ඔප්පු කරලා පෙන්වලා තියෙනවා. ඒ පැලවත්ත කිරි වෙළෙඳ පොළට ලබා දීමෙන්. පැලවත්ත සීනි සමාගම මිලදී ගෙන එහි නිෂ්පාදනය වර්ධනය කිරීමෙන් තවත් කිසියම් විදේශ විනිමය ප්‍රමාණයක් රටට ඉතිරි කරන්න මම උත්සාහ දරමින් ඉන්නවා. මේ අරමුණ සාර්ථක කර ගැනීම තමයි හෙට දවසේ මගේ ලොකුම බලාපොරොත්තුව. මම ඒ වෙනුවෙන් කැප වෙනවා. මහන්සි වෙනවා.”වික්‍රමනායක එලෙස සංවාදය අවසන් කරන්නේය. ඔහු පවසන සෑම වචනයකම අර්ථ බහුලය. රටට හිතකරය. එබැවින්ම මේ අරමුණු සාක්ෂාත් කරගන්නට ඔහුට ශක්තිය ලැබේවා යන්න අපේ පැතුමය. මෙලෙස රට වෙනුවෙන් නව අදහස් සහ මතවාද සමඟ පෙරට එන ආරියශීල වික්‍රමනායක එලෙසින්ම තම පවුල සහ පෞද්ගලික ජීවිතය වෙනුවෙන් ද කැප වෙන්නේය. පුතුන් දෙදෙනෙකුගේ පියකු වන ඔහු ඔවුන්ගේ අධ්‍යාපන කටයුතු ගැන සොයා බලන්නේය. ඔවුන් ලබා ඇති ප්‍රගතිය ගැන සතුටු වන්නේය.තම ජීවිතයට බිරියගෙන් ලැබෙන සහාය සම්බන්ධයෙන් ඔහු තුළ පවතින්නේ සතුටුදායක හැඟීම්ය. සැබැවින්ම ඔහු තම අරමුණු කරා ජීවිතය මෙහෙයවූ දක්ෂයෙකි. හෙට දිනයේදී ද ඔහුගේ අරමුණු මෙරටේ යහපත වෙනුවෙන්ම ක්‍රියාත්මක වනු ඇත.සටහන හා ඡායාරූපටිරෝනි වෑවලගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>09</month>
      <day>16</day>
    </date>
    <link>http://www.silumina.lk/2012/09/16/_art.asp?fn=af1209169</link>
    <topic>සංචාරක ක්ෂේත්‍රයේ හෙට දවස මව් බිමේ ජයග්‍රහණයයි!</topic>
    <author>සාකච්ඡාවක් ඇසුරෙනි</author>
    <content>2011 වසරේ ශ්‍රී ලංකා සංචාරක සම්මාන ප්‍රදානෝත්සවයේ දී ශ්‍රී ලංකාව සංචාරක කේන්ද්‍රස්ථානයක් වශයෙන් ලොව පුරා ප්‍රචලිත කිරීම සඳහා හොඳම වැඩ පිළිවෙළක් ක්‍රියාත්මක කළ ශ්‍රී ලංකා තානාපති කාර්යාලය වශයෙන් රුසියානු සමූහාණ්ඩුවේ ශ්‍රී ලංකා තානාපති කාර්යාලය තෝරා ගෙන ඇත. මේ නිමිත්තෙන් විශේෂ සම්මානයක් පසුගිය 30 වැනිදා පැවැති ශ්‍රී ලංකා සංචාරක සම්මාන ප්‍රදානෝත්සවයේ දී තානාපති උදයාංග වීරතුංග මහතාට හිමි වුණි.පසුගිය දශක කිහිපය තුළම ශ්‍රී ලංකාව රුසියානුවන් අතර ප්‍රචලිත වී තිබුණත් සංචාරක මධ්‍යස්ථානයක් හැටියට රුසියානුවන් හට හඳුන්වා දීමට අපට නොහැකි වුණා. සෝවියට් දේශය සමයෙහි මොස්කව් සහ කොළඹ අතර ගුවන් ගමන් පහසුකම් තිබුණත් අප දෙරට අතර සමීප සම්බන්ධතා තිබුණත් අප සංචාරක ව්‍යාපාරයේ පරමාර්ථයන් රුසියා සංචාරකයින් හරහා ඉෂ්ට වුණේ නැහැ. මේ හේතුව නිසා ශ්‍රී ලංකාවට පැමිණෙන සංචාරකයින් අතරින් රුසියානු සංචාරකයින්ව එතරම් කැපී පෙනුණේ නැහැ.නමුත් පසුගිය වසර කිහිපය තුළ මේ තත්ත්වය සම්පූර්ණයෙන්ම වෙනස් කරන්නට අපට හැකි වුණා. මා තානාපති වශයෙන් පත්වූ දා සිටම මගේ එක් බලාපොරොත්තුවක් වූයේ කෙසේ හෝ මේ රුසියාවෙන් අපේ රටට පැමිණෙන සංචාරකයින්ගේ ප්‍රමාණය වැඩි කර ගන්නට. මේ සඳහා මා ක්‍රමවත් වැඩ පිළිවෙළක් ඉදිරිපත් කළා. රුසියාවේ පවත්වන සංචාරක ප්‍රදර්ශනවලට සහභාගි වීමේ සිට සංචාරක වැඩ මුළු දේශන හා සම්මන්ත්‍රණ, ඡායාරූප ප්‍රදර්ශන, චිත්‍රපටි දර්ශන සංවිධානය කිරීම වැනි දේවල් ද අප තානාපති කාර්යාලය සංවිධානය කළා.ඒ අතර ප්‍රධාන තැනක් ගන්නේ පුවත්පත් කලාවේදීන්. රූපවාහිනී වාර්තාකරුවන් ලංකාවට ගෙන්වාගෙන ඔවුන් ලවා ලංකාව සම්බන්ධව වාර්තා චිත්‍රපටි හෝ පුවත්පත් වාර්තා පිළියෙල කර ඒවා ප්‍රධාන පෙළේ රූපවාහිනී නාළිකාවල පෙන්වීම හා පුවත්පත්වල පළ කිරීමයි. මේ සියල්ලක්ම පාහේ නොමිලේ කර ගැනීමට මට ලැබුණා. අද වන විට මේ අන්දමට කෙටි චිත්‍රපට 53 ක් මගේ මෙහෙයවීමෙන් නිෂ්පාදනය කර රුසියා සහ යුක්රේන නාළිකාවල පෙන්වා තිබෙනවා. ඒ වෙනුවෙන් අපේ රජය කිසිම අමතර පිරිවැයක් දැරුවේ නැහැ. මෙය ඇත්තටම වැදගත් අංගයක්. මොකද මේ මඟින් අපේ රටේ සුන්දර ස්ථාන පමණක්ම නොව සත්‍ය වාර්තා ලොවට පෙන්වන්නට හැකි වුණා.තව ද ඉතාමත් අඩු වියදමකින් සහ තානාපති කාර්යාලයේ නිලධාරින්ගේ සහයෝගීත්වයෙන් සහ පහසුකම් උපයෝගී කර ගනිමින් මට මේ දේවල් සංවිධානය කර ගැනීමට හැකි වුණා. ලංකාවට පැමිණෙන රුසියානු සංචාරකයින්ගේ පහසුව සඳහා ගමන් විස්තර ඇතුළත් සී ඩී තැටි 2 ක් රුසියානු භාෂාවෙන් නිෂ්පාදනය කර එය සංචාරක මඟපෙන්වන්නන් සහ සංචාරක ආයතන අතර නොමිලේ බෙදා හරින්නට අපට පුළුවන් වුණා.බලවත් පරිශ්‍රමයක් දරලා රුසියානු භාෂාවෙන් ශ්‍රී ලංකාවේ සංචාරක හෝටල්වල විස්තර ඡායාරූප සංචාරක ගමනාන්ත සම්බන්ධව විස්තර ඇතුළත් පිටු 300 ක වර්ණවත් ග්‍රන්ථයක් මුද්‍රණය කිරීමට අපට හැකිවුණා. එය අද ශ්‍රී ලංකාව පිළිබඳව නවීන මුද්‍රණ ශිල්පය යොදා ගනිමින් මුද්‍රණය කර ඇති එකම ග්‍රන්ථයක් බවත් අද බොහෝ දෙනෙක් පිළිගත් කරුණක්. එය ජනාධිපතිතුමා වෙත පිළිගැන්වූ අවස්ථාවේ දී එම ග්‍රන්ථය ඉංගි‍්‍රසි බසට පරිවර්තනය කිරීම සඳහා උපදෙස් ලැබුණු අතර නුදුරු අනාගතයේ දී එනම් මසකටත් අඩු කාලයක් තුළ ඉදිරිපත් කරන්නට කටයුතු කරනවා.මේ සියලුම කර්තව්‍යයන් අප සිදු කළේ නොයෙකුත් දුෂ්කරතා බාධා මධ්‍යයේ. අපි මේ දේවල් ආරම්භ කරපු අවස්ථාවලදී රාජ්‍ය ආයතනයක් හැටියට අපිට ලැබිය යුතු සහයෝගයන් යම් යම් හේතූන් මත අවහ්‍ය අන්දමින් අපට ලැබුණේ නැහැ. ඒ වුණත් අපි ඒවා බාධාවක් නොකරගෙන අපේ ගමන ශ්‍රී ලංකාවේ සංචාරක ක්ෂේත්‍රය වෙනුවෙන් ඉදිරියට ගෙන යෑමට හැකි වුණා.2016 වසරේ දී සංචාරකයින් මිලියන 2.5 ක් ශ්‍රී ලංකාවට ගෙන ඒමේ දැවැන්ත පරමාර්ථය සපුරා ගන්නට නම් අපි ලොව සියලුම රටවල් සමඟ වැඩ කරන්නට වෙනවා. එයිනුත් රුසියාව යුක්රේනය හා කසාක්ස්ථානය විශේෂ ස්ථාන ගන්නා බවට සැක නැහැ. ඇත්තටම කියනවා නම් අද රුසියාවෙන් වසරකට සංචාරකයින් හැටියට මිලියන 11 ක් පිටරටවලට ඇදී යනවා. මේ සංඛ්‍යාවෙන් 1% ක් අපේ රටට ගෙන්වා ගන්නට හැකි නම් අප රජයේ මේ අපේක්ෂාවන් ඉටුකර ගැනීම එතරම් අමාරු කාර්යයක් නොවේ.ඇත්තටම මේ පරමාර්ථය ඉෂ්ට කරගන්න තානාපති කාර්යාල හැටියට අපට තනිවම බැහැ. රාජ්‍ය ආයතනයක් හැටියට ආර්ථික සංවර්ධන අමාත්‍යාංශයේ සහයෝගය අපට නිරන්තරයෙන්ම ලැබුණත් පෞද්ගලික අංශයේ සහාය ද අපට ඉතාම අවශ්‍ය වෙනවා. මා හිතන අන්දමට ජාත්‍යන්තරව ශ්‍රී ලංකාවේ සංචාරක ව්‍යාපාරය ප්‍රවර්ධනය කිරීමේ දී රාජ්‍ය අංශයත් පෞද්ගලික අංශයත් අත්වැල් බැඳ ගත යුතුයි. කනගාටුවෙන් වුවත් සඳහන් කරනවා නම් අපේ පෞද්ගලික අංශයට තවමත් මේ පිළිබඳව වැටහීමක් නැති බවයි පෙනෙන්නේ. තානාපති කාර්යාල හෝ රාජ්‍ය අංශය විවේචනය කිරීම නොව අප සමඟ එකතු වී අපේ රටේ පරමාර්ථ ඉෂ්ට කර ගැනීමට උදව් කිරීමයි මේ අවස්ථාවේදී පෞද්ගලික අංශය කළ යුත්තේ.එයට හොඳම උදාහරණයක් හැටියට මට මතක් වෙන්නේ අපි ශ්‍රී ලංකාවේ හෝටල් පිළිබඳව විස්තර ඇතුළත් රුසියානු භාෂා ග්‍රන්ථය සකස් කිරීමේ දී ඒ සඳහා අවශ්‍ය හෝටල්වල ඡායාරූප සහ විස්තර ලබා ගැනීමේ දී පවා අති දුෂ්කරතාවලට පත් වුණා. මොකද සංචාරක ප්‍රවර්ධන ව්‍යාපෘතියක් වෙනුවෙන් පෞද්ගලික අංශයේ අඩු සහයෝගයක් තමයි එදා අපට ලැබුණේ. ඔවුන් ගේ හෝටල්වල විස්තර සහ ඡායාරූප රුසියානු හා ඉංගී‍්‍රසි භාෂාවෙන් ඉදිරිපත් කරන්නට අවශ්‍ය විස්තර සමහර හෝටල්වලින් කීප වතාවක් ඉල්ලා හිටින්නට අපට සිද්ධ වුණා. එපමණක් නොව මම පෞද්ගලිකවම ද කිහිප වතාවක්ම දුරකථනයෙන් අමතා ඒවා ඉල්ලා සිටි අවස්ථා අපමණයි.ශ්‍රී ලංකා සංචාරක මණ්ඩලය හා තානාපති කාර්යාල එකතු වී කරන ප්‍රවර්ධන කටයුතු වලත් අවසාන ප්‍රතිඵල වැඩි වශයෙන් භුක්ති විඳින්නේ පෞද්ගලික අංශය බව ඔවුන් තේරුම් ගත යුතුයි. ඒ නිසා ඔවුන් ප්‍රධාන වශයෙන් අපට සහයෝගය දක්වා එහි ප්‍රතිඵල අපේ ජනතාව අතර බෙදා ගැනීමට හැකි තත්ත්වයක් උදා කිරීමයි ඔවුන්ගේ යුතුකම විය යුත්තේ.ලංකාව තුළත් පිටරටවල්වලදී මේ ක්‍රියාදාමය ඉටු කරත්දී මේ අදහස්වලට ද මුල් තැන ලබා දෙනු ඇතැයි මා බලාපොරොත්තු වෙනවා. ලංකාව ඇතුළත සංචාරක ව්‍යාපාරය ප්‍රචාරණය කිරීමත් ලොව පුරා නොයෙකුත් රටවල ප්‍රචාරණය කිරීමේ ලොකු වෙනසක් තිබෙනවා. එහිදී එක් එක් රටවල්වලට අදාළ ලෙස ප්‍රචාරණ කටයුතු වෙනස් වෙනවා. මෙය ශ්‍රී ලංකා සංචාරක ප්‍රවර්ධන කාර්යාංශයත් පෞද්ගලික අංශයත් හොඳින් හඳුනා ගත යුතුයි. ඒ ඒ රටවල්වල සංචාරක ප්‍රවර්ධන ව්‍යාපාරයන් සඳහා සහාය ලබා දීමේ දී හැකි තාක් දුරට එම රටේ ශ්‍රී ලංකා තානාපති කාර්යාලය හරහා සම්බන්ධතා ගොඩ නගා ගන්නේ නම් උපරීම ප්‍රතිඵල ලබා ගත හැකි යයි මම සිතනවා. එවිට මුදල් පරිපාලනයේ දී අරපිරිමැස්ම මෙන්ම කාර්යක්ෂමතාව ද හැකි තරම් දුරට ලැබෙනවා.ශ්‍රී ලංකාව තුළ අවශ්‍ය යටිතල පහසුකම් සංවර්ධනය කිරීමට අප රජය ගන්නා උත්සාහය පැසසිය යුතුයි. මේ යටිතල පහසුකම් සංවර්ධනය නිසා අනාගතයේ දී තවත් විශාල සංචාරක ආයතන සහ ව්‍යාපාර ලංකාවට ඇතුළු වේවි. විශේෂයෙන්ම නව සංචාරක ස්ථානයන් හැටියට හැඳින්වෙන කල්පිටිය, පාසිකුඩා, කුච්චාවේලි යන ප්‍රදේශයන්හි ඇති අති සුන්දර වෙරළ තීරයන් සංචාරකයින්ට හඳුන්වා දීමට මේ යටිතල සංවර්ධන ව්‍යාපෘතියන් බොහෝ සේ ඉවහල් වෙනවා.ලංකාවේ සංචාරක හෝටල්වල තත්ත්වය වැඩි දියුණු කිරීමටත් ඒ ඒ රටවල සංචාරකයින් වැඩි වශයෙන් පැමිණෙත්දි ඔවුන්ගේ අවශ්‍යතා හඳුනාගෙන කටයුතු කිරීමෙන් අපේ රට කෙරෙහි වැඩි අවධානයක් යොමු කරවා ගන්නට පුළුවන්. මෙය ඇත්තටම බොහෝ සංචාරක හෝටල්වල පවතින දුර්වලතාවක්. රුසියානු සංචාරකයින්ගෙන් ලැබෙන පැමිණිලි වගේම ඔවුන්ගේ අදහස් විමසා බැලීමක් ද අප විසින් සිදු කරනවා. සමහර විශාල සංචාරක හෝටල්වල වැඩි වශයෙන් රුසියානු සංචාරකයින් සිටියත් අවම වශයෙන් රුසියානු භාෂාව කථා කළ හැකි එකදු සේවකයෙක් වත් නැහැ. රුසියා භාෂාවෙන් ආහාර වට්ටෝරුවක් නැහැ. වසර තුනකට පෙර බොහෝ සංචාරක හෝටල්වලට අප තානාපති කාර්යාලය මඟින් රුසියා භාෂාවට පරිවර්තනය කිරීම නොමිලේ ලබා දුන්නා. ජපාන, චීන සංචාරකයින් වැඩි වශයෙන් පැමිණෙන අවස්ථාවල දී ද මේ ක්‍රමය අනුගමනය කළ යුතුයි. ඒ මඟින් සංචාරකයින්ගේ හදවතට සමීප වීමක් සිදු වෙනවා වගේම ඔවුන්ට ද අපට ද වැඩ කිරිමට පහසුවක් වෙනවා.ඒ වගේම සංචාරක මඟපෙන්වන්නන්ගේ තත්ත්වයන් ද වර්ධනය කිරිමට සංචාරක ප්‍රවර්ධන අමාත්‍යාංශ කටයුතු කළ යුතු වෙනවා. ඒ මඟින් ගුණාත්මක භාවය වැඩි වීමෙන් සංචාරකයින් හට වඩා පුළුල් අවබෝධයක් අප රට ගැන ලබා ගැනීමට හැකි වෙනවා.ඒ වගේම හම්බන්තොට නව ගුවන් තොටුපොළ ඉදිකිරිම නිසා ද ඒ අවට ප්‍රදේශ සංවර්ධනය වී සංචාරක ප්‍රදේශ හැටියට අනාගතයේ දී ප්‍රසිද්ධියට පත්වේවි. ඒ සඳහා යෝජිත සැලසුම් ඉතා ඉක්මනින් ක්‍රියාත්මක කළ යුතුයි.එමෙන්ම ශ්‍රී ලංකාව සුන්දර වෙරළ තීරයන් ඇති රටක් පමණක්ම නොවන බවත් අපි විදේශ සංචාරකයින්ට හඳුන්වා දිය යුතුයි. අපේ රටේ ඉතිහාස හා සම්බන්ධ ප්‍රදේශ හා ඓතිහාසික සිද්ධස්ථාන හා නගර ගැන මීට වඩා අවධානයක් යොමු කර ඒවා සංචාරකයින්ට හඳුන්වා දිය යුතුයි. මේ නිසාම අපි තවත් ව්‍යාපෘතියක් ආරම්භ කර තිබෙනවා. මීට වසර 4 කට පෙර අප තානාපති කාර්යාලය එළි දැක්වූ රුසියා සංචාරකයින්ට මඟ පෙන්වන සී ඩී තැටිය වෙනුවට වීඩියෝ තැටියක් නිර්මාණය කිරීමේ කටයුතු දැනට සිදු කෙරෙමින් පවතිනවා. එහි මේ සියලුම ඓතිහාසික ප්‍රදේශ ගැන සහ වෙරළ තීරයන් සම්බන්ධව රුසියානු භාෂාවෙන් කරුණු ඉදිරිපත් කරන්නට වැඩ කටයුතු සූදානම් කරමින් පවතිනවා. ඉදිරි කාලයේ දී එය එළි දැක්වීමට ද බලාපොරොත්තු වෙනවා. මේ සියලුම කාරණා සලකා බලත්දී මේවායින් වැඩි කොටසක් අප තානාපති කාර්යාලය මඟින් ඉෂ්ට කිරීමට හැකි වී තිබෙනවා. මගේ සේවා කාලය තුළ දී රුසියා සංචාරකයින්ගේ වසරකට පැමිණෙන ප්‍රමාණය 5000 සිට 23000 දක්වා වැඩි කර ගැනීමට පුළුවන් වුණා. එපමණක්ම නොව මේ වසරේ රුසියා සංචාරකයින්ගේ පැමිණීමේ 56% ක වර්ධනයක් (මේ වසරේ ජනවාරි සිට ජූලි මස දක්වා සංසන්දනය කරන විට) දකින්නට ලැබුණා. එමෙන්ම 107% ක වර්ධනයක් යුක්රේන සංචාරකයින්ගේ පැමිණිමේ දක්නට ලැබුණා. ශ්‍රී ලංකා රජය සහ රුසියානු රජයටත් කරුණු අවබෝධ කර දී එහි ප්‍රතිඵලයන් ලෙස ශ්‍රී ලන්කන් ගුවන් සේවාව මොස්කව් සිට කොළඹ දක්වා ගුවන් ගමන් පසුගිය සැප්තැම්බර් මාසයේ දී ආරම්භ කළා. මහින්ද රාජපක්ෂ ජනාධිපතිතුමා තම යුක්රේන රාජ්‍ය සංචාරයේ දී කළ ඉල්ලීම පරිදි යුක්රේන රජය විසින් කිව් කොළඹ අතර සෘජු ගුවන් ගමන් සේවාවක් ආරම්භ කරනු ලැබුවා. මේ හේතුව නිසා යුක්රේනයේ සිට පසුගිය වසරේ 11700 ක සංචාරක පිරිසක් ගෙන්වා ගැනීමට හැකි වුණා. මා තානාපති වශයෙන් වැඩ භාර ගන්නා විට වසරකට පැමිණුනේ යුක්රේන සංචාරකයින් 452 වැනි සුළු ප්‍රමාණයක්. දැන් අපේ උත්සාහය වෙන්නේ මේ වසරේ දී ඒ සංඛ්‍යාව 22000 දක්වා වැඩි කර ගන්නට. මෙවර ශ්‍රී ලංකා සංචාරක ඇගැයීම් ප්‍රදානෝත්සවයේ දී අප තානාපති කාර්යාලයේ මෙහෙවර අගය කිරීම සම්බන්ධයෙන් මම ඇත්තටම සතුටු වෙනවා. එය අපව දිරි ගැන්වීමක් ලෙස හඳුන්වන්නට පුළුවන්. අවසාන වශයෙන් රුසියාව යුක්රේනය සහ කසාක්ස්ථානය වෙනුවෙන් තව තවත් වැඩි අවධානයක් යොමු කරන්න කියා මම ශ්‍රී ලංකා සංචාරක ප්‍රවර්ධන කාර්යාංශයෙනුත් පෞද්ගලික අංශයෙනුත් ඉල්ලා සිටිනවා. මොකද අපේ සංචාරකයින්ගේ පැමිණීමේ සංඛ්‍යා ලේඛනවල තත්ත්වයන් ඉහළ නංවන්නට නම් මේ රටවල්වල සංචාරකයින් අවශ්‍යමයි. එපමණක්ම නොව අද එම සංචාරකයින් වැඩිපුර මුදල් වියදම් කරන සංචාරකයින් ලෙස ද ඔප්පු වී අවසන්.සාකච්ඡාවක් ඇසුරෙනිඋපුල් දිසානායකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>09</month>
      <day>16</day>
    </date>
    <link>http://www.silumina.lk/2012/09/16/_art.asp?fn=af12091610</link>
    <topic>දොස්තර හා මහ ඇමැති දයාවෙන් දුප්පතාගේ බිඳුණු ඔළුකට්ට යළි සැකැසේ</topic>
    <author>ඉනෝකා සමරවික්‍රම</author>
    <content>රිය අනතුරකින් ඔළුකට්ට කුඩුපට්ටම් වූ මිනිසකු ජීවත්වන්නේ කෙසේ ද? ජීවිතයත් මරණයත් අතර ද්වන්දව සටනක යෙදුණ මේ රෝගියාට ජීවය දුන්නේ ඉසිවරයෙක් බඳු වෙදැදුරෙකි. එය නවීන විද්‍යාවේ හාස්කමයි. ආත්ම විශ්වාසයෙන් යුතුව කටයුතු කළ වෛද්‍යවරයා රෝගියා ශල්‍යකර්මයකට ලක් කළේය. අවසානයේ ඌව පළාතේ මහ ඇමැති ශෂීන්ද්‍ර රාජපක්ෂ මහතාගේ පෞද්ගලික උදව් උපකාරයෙන් චීනයෙන් ගෙන්වන ලද කෘත්‍රිම ඔළුකට්ට රෝගියාගේ හිසට බද්ධ කළේය. දැන් රෝගියාගේ වෙනසක් නැත. මේ ඒ කතාවේ ඇතුළු පැත්තයි.මේ කියන්නට යන කතාව ටිකක් පැරණිය. එහෙත් එය කියවන ඔබට අලුත් අත්දැකීමක් විය හැකිය. අපේ කතාවේ කතානායකයා වැල්ලවාය වරුණගම පදිංචි ආර්. එම්. ගාමිණි රත්නායකය. කතානායකයා ගාමිණි වුවද මහනුවර මහ රෝහලේ ස්නායු ශල්‍ය ඒකක ප්‍රධානී විශේෂඥ වෛද්‍ය ලෙස්ලි සිරිවර්ධන මහතා සුවිශේෂී ස්ථානයක් හිමිකර ගනී.මහ ඇමැති ශෂීන්ද්‍ර, ගාමිණී හමුවීසිද්ධිය සිදුවූයේ ඉකුත් වසරේ සැප්තැම්බර් මාසයේ දිනයක දී. වෘත්තියෙන් පින්තාරුකරුවකු වූ ගාමිණි එක්දරු පියෙකි. ඒ වන විට ඔහුගේ වයස අවුරුදු විසිනවයකි. ගෙවල් පින්තාරු වැඩ කරන ඔහු නිවසට එන්නේ හැන්දෑ වරුවේය.ගාමිණි අපට කියු ඔහුගේ කතාව මෙසේ ය.“මම අවුරුදු හතරක් පහක් තිස්සේ කෙරුවේ පින්තාරු රස්සාව. මේ සිද්ධිය වෙන දවසෙ උදෙත් මම වැඩකට ගියා. හැන්දෑවේ මම ගෙදර එන්න එමින් වරුණගම හන්දියට මෙහායින් ඒ කියන්නේ රණවිරු හන්දියෙන් බසයෙන් බැහැලා පාරේ අනිත් පැත්තට පැන්නා. ඒ වෙලාවේ රාත්‍රී නවයට නවයාමාරට විතර ඇති. මගෙ යාළුවෙක් හමුවුණා මම එයත් එක්ක පාරේ අයිනේ කතාකර කර හිටියා. ඒ එක්කම ආව ලොරියට මාව හැප්පුණා. මට මතක එච්චරයි.”ගාමිණිට මතක එපමණක් වූ කතාවේ ඉතිරි ටික අපට කීවේ ඔහුගේ බිරිය සුජිවා විජේතුංගය.මට මහත්තයා කිව්වා එයා යාළුවෙකුගේ ගෙදර තියෙන උත්සවයකට යනවා කියලා. ඒ නිසා ගෙදර එන්න රෑ වෙනවා කිව්වා. රෑ මහත්තයා ගෙදර එන ගමන් එයාගේ යාළුවෙක් හමුවෙලා පාර අයිනේ කතා කර කර ඉඳලා තියෙනවා. ඒ වෙලාවේ පාරේ ආව ලොරියකට මහත්තයව හැපිලා තිබුණා. ඒ අනතුරින් මහත්තයගේ ඔළුකට්ට පැත්තක් කුඩුවෙලා තිබුණා. මම මේ පණිවුඩය ආවහම අපි කෙළින්ම ගියේ බදුල්ල රෝහලට. නමුත් මහත්තයව බදුල්ලට ගේන්න කලින් වැල්ලවාය රෝහලට ගෙනිහිල්ලා තිබුණේ. මම රෝහලට යන විටත් මහත්තයට සිහියක් නැහැ. ස්නායු රෝග ශල්‍ය විශේෂඥ වෛද්‍ය ලෙස්ලි සිරිවර්ධන මහත්තයා අපට කිව්වේ රෝගියාගේ ජීවිතය ගැන විශ්වාස කරන්න අමාරුයි කියලා. පහුවදා උදේ අටට මහත්තයාට ඔපරේෂන් එකක් කරන්න පටන්ගත්තා. ඊට පස්සේ රෑ හතට විතර නැවත මහත්තයව සිරිගල රෝහලට ගෙනිච්චා. ඒ බදුල්ලේ දැඩි සත්කාර ඒකකයේ ඉඩ නැති නිසා. මහත්තයගේ ඔපරේෂන් එකට පැය අටක් ගතවෙලා තිබුණා. මහත්තයගේ උගුර කපලා බට දාලා තිබුණා. දවස් ගාණක් ජීවත් වුණේ මැෂින්වලින්. දවස් දාහතරකට පස්සේ එකින් එක මැෂින් ගලවන්න ගත්තා. ආයෙමත් එයාව සිරිගලින් බදුල්ලට යැව්වා. මාස හත අටක් යනතුරු මහත්තයා කාවවත් හැඳින්නෙ නැහැ. කල්පනාව නැතුව වගේ හිටියේ.”මාස ගණනක් කල්පනාව නැතුව සිටිය ගාමිණිගේ දැන් තත්ත්වය බෙහෙවින් යහපත්ය. ඔහුට සිදුවූ අනතුර හැරෙන්නට සියල්ල මතකය. හිස්කබලෙන් කොටසක් කුඩුපට්ටම් වූ ගාමිණි දැන් කෘත්‍රිම ඔළුකට්ටක් බද්ධ කිරීමෙන් පසුව ක්‍රමයෙන් නිරෝගි වෙමින් සිටින්නේය.අවධානම් තත්ත්වයේ සිටි රෝගියාගේ ජීවිතය සුවපත් කළේ කවුද? කුමන වෛද්‍යවරයා ද? දැන් ඒ ප්‍රශ්නය ඔබට නැඟෙනු ඇත. ඔහු ස්නායු ශල්‍ය විශේෂඥ වෛද්‍ය ලෙස්ලි සිරිවර්ධන මහතාය.“ඔය සිද්ධිය වන විට මම හිටියේ බදුල්ල රෝහලේ. ඒ කාලේ මම නුවර රෝහලෙත් වැඩ කරනවා. මේ රෝගියා රෝහලට ගෙනෙද්දි ඔහුගේ ජීවිතය පිළිබඳව කිසිම විශ්වාසයක් තියන්න බැරිව තිබුණේ. මම මුලින්ම කළේ කැඩි බිඳී තිබුණ ඔළුකට්ටේ පැත්තක් කපා ඉවත් කිරීම. ඒ කිරීමෙන් ඔළුවේ තියෙන නරක ලේ අයින් වෙනවා. ප්‍රෙෂර් එක අඩු වෙනවා. මෙහෙම දෙයක් වුණාම පසුකාලීනව අපිට ඒ ඉවත් කරපු කටුවම නැවත ඔළුවට දාන්න පුළුවන්. ඒත් මාස හයක් යන විට ඒ කටුව මැරිලා. එහෙම නැත්නම් ‘බෝර්න් සිමෙන්ට්’ වලින් අපට කටුවක් හදන්න පුළුවන්. ඒක සිමෙන්ති මිශ්‍රණයෙන් හදනවා වගේ වැඩක්. ඒ මිශ්‍රණය වත්කරලා විනාඩි හතරක් පහක් ඇතුළත මිශ්‍රණය ඝනවීමට පෙර ඔළුවේ ඉතිරි වෙලා තියෙන කටුව ගැන හිතලා කටුව අතින් හදන්න ඕන. එහෙමත් නැත්නම් ‘ටයිමේනියම් මෙස්’ නමින් හඳුන්වන කෘත්‍රිම කටුවක් බද්ධ කරන්න ඕන. මේ කටුවත් රුපියල් එක්ලක්ෂ විසිපන්දහසේ සිට එක්ලක්ෂ හැත්තෑපන්දහස දක්වා ඉහළ මිලට තිබෙන්නේ. ගාමිණි කියන රෝගියාටත් එවැනි ඔළුකට්ටක් බද්ධ කිරීමටයි අවශ්‍යතාව තිබුණේ. මට මතකයි මම එංගලන්තයේ පුහුණු වෙන කාලේ ඔය වැනි රෝගීන්ගේ සිටී ස්කෑන් එකක් කරලා ඊට සමානුපාතිකව මැෂින් එකකින් තමයි ඔළුකට්ට හදන්නේ. අපි එහෙම හදලා තියෙනවා. නමුත් අපේ රටේ දී එහෙම කරන්න පහසුකම් නැහැ.” විශේෂඥ වෛද්‍ය සිරිවර්ධන මහතා පැවැති තත්ත්වය එසේ පැහැදිලි කළේය.විශේෂඥ වෛද්‍ය ලෙස්ලි සිරිවර්ධනජීවිතයත් මරණයත් අතර දැඩි සටනක යෙදුණ ගාමිණිගේ ජීවිතය ක්‍රමයෙන් සුව අතට හැරෙමින් තිබිණි. ඒ වන විට ඔහුට තිබු ලොකුම අභියෝගය වූයේ ලක්ෂයකට වැඩි වටිනාකමක් ඇති කෘතීම ඔළුකට්ටක් ලබාගන්නේ කෙසේ ද කියාය.“මම අනතුරට පත්වුණාට පස්සේ අපිට බොහෝ ආර්ථික අමාරුකම් තිබුණා. බිරියගේ ගෙදරින් තමයි උදව් කළේ. මගේ පවුලේ ඉන්නේ මමයි අම්මයි විතරයි. අම්මත් වයසයි. බිරිය මාවයි දරුවවයි, අම්මවයි බලාගන්න ඕන නිසා අතට අහුවෙන කුලී වැඩක් කරන්න ගත්තා. ඒත් ඒ ලැබෙන මුදල්වලින් මට ඔළුකට්ටක් දාගන්න විදිහක් නැහැ. ඔය අතරේ තමයි අපේ හිතවත් අයියා කෙනෙක් වෙන ‘දිසා අයියා’ මාව මහ ඇමැතිතුමා ළඟට එක්කගෙන ගියේ. ශෂින්ද්‍ර රාජපක්ෂ මහතාට මගේ දුක කිව්වා. වෛද්‍ය වාර්තා පෙන්නුවා. එතුමා මේ කටයුතුවලට මුල්වෙලා චීනයෙන් රුපියල් එක්ලක්ෂ හැත්තෑ පන්දහසක් වටින ඔළු කටුව පෞද්ගලික මුදලින් ගෙනැත් දුන්නා. මේ පරීක්ෂණවලට විටින් විට අපිට කොළඹ යන්න වුණා. ඒ ගිය ගමන්වලට අපිට බදුල්ලේ ඉඳලා කොළඹ එන්නත් යන්නත් වාහනයක් ලබා දුන්නෙත් මහ ඇමැතිතුමා. ජාතික රෝහලේ වෛද්‍යවරු කිව්වේ මෙම බද්ධ කිරීම බදුල්ලේ රෝහලේ විශේෂඥ වෛද්‍ය සිරිවර්ධන මහත්තමය කෙරුවොත් හොඳයි කියලා. මමත් හුඟක් කැමැති වුණා අපේ දොස්තර මහත්තයාම මේක කරනවට. දොස්තර මහත්තයා මං ගැන විශේෂයෙන් සොයා බැලුවා කියලා මට හිතෙනවා. ඔළුකට්ට බද්ධ කරන තුරු මගේ ඔළුව ආරක්ෂා කරගන්න දොස්තර මහත්තය ෆයිබර්වලින් හදපු තොප්පියක් වගේ එකකින් මගේ ඔළුව ආවරණය කරා. චීනයෙන් ගෙන්වපු කෘතීම කොටස බද්ධ කෙරුවේ මීට මාස තුනකට විතර කලින්. දැන් මට සුවයක් දැනෙනවා. මගෙ කල්පනාව හොඳයි. අද මම මෙහෙම ඉන්නෙ අපේ දොස්තර මහත්තයට පින්සිද්ධ වෙන්න. මහ ඇමැතිතුමාටත් බොහොම පිං මේ කළ උදව්වට. ඒ වගේම මට අනතුර වෙච්ච දා ඉඳලා වැල්ලවාය නගරයේ ව්‍යාපාරිකයෝ දන්න කියන අය, මුදලින් උදව් කළා. අද අපි මෙහෙම ඉන්නේ ඒ හැමෝටම පිංසිද්ධ වෙන්න.” ගාමිණි තමන්ට උදව් කළ අයට ද පිංපෙත් දෙන්නේය.මෙවැනි කෘතීම ඔළුකට්ටක් බද්ධ කළ ප්‍රථම අවස්ථාව මෙය නොවුණ ද මහනුවර රෝහලේ දී මෙවැනි දෙයක් සිදුවූ ප්‍රථම අවස්ථාව මෙය වන්නේය. ස්නායු ශල්‍ය විශේෂඥ වෛද්‍ය සුනිල් පෙරේරා මහතාගේ ගෝලයකු වන ස්නායු ශල්‍ය වෛද්‍ය විශේෂඥ සිරිවර්ධන මහතා මීට පෙර ද මෙවැනි අසීරු ශල්‍යකර්ම කිහිපයක්ම කර ඇත්තේය. එංගලන්තයේ දී පුහුණුව ලැබු මෙම වෛද්‍යවරයා එහිම නතර නොවී නැවත සිය රට පැමිණියේ මෙරට රෝගීන්ගේ පිනකටය.බදුල්ලෙන් මහනුවරට මාරුවී ස්නායු ශල්‍ය ඒකකයේ සිය රාජකාරිය ඉටුකරන ගාමිණිගේ ඉටුදෙවියා වන් වෛද්‍යවරයා රටේ ඕනෑම පළාතකින් පැමිණෙන රෝගියකුට ප්‍රතිකාර කිරීමට, ශල්‍යකර්ම කිරීමට සූදානම්ය.ජීවිතය මරණය අතර සටන් කළ ගාමිණි දැන් තම දරුවා බිරිය හා මව සමඟ පී‍්‍රතිමත් ජීවිතයක් ගත කරන්නීය. එහෙත් අද ඔහු හා දරුවා මව පෝෂණය කරන්නේ ඇගේ බිරියය. ඈ එක් දවසකට උක් කපන්නට යන්නේය. තවත් දවසකට ගඩොල් කපන්නට යන්නීය. ආර්ථික අමාරුකම් බොහෝ වුවද ඇය තම සැමියා මෙපමණකින් හෝ දිවි ගලවා ගැනීම පිළිබඳව තුටු වන්නීය. ඊට සහාය වූ සැමට පිංපෙත් දෙන්නීය.ඉඳින් සියල්ල සතුටින් නිමා වී යැයි කියා අපට උදම් අනන්නට නොහැකිය. මේ කතාවේ තවත් ශෝකි පැත්තක් ඇත. එනම් මේ වන විටත් මහනුවර ස්නායු ශල්‍ය ඒකකය පවතින්නේ පණ අදින තත්ත්වයේය. ඊට හේතුව වී ඇත්තේ ඊට අවශ්‍ය උපකරණ, ආදිය නොමැති වීමය. ඒ හා සමඟම දැඩි සත්කාර ඒකකයට අවශ්‍ය ඇඳන් ද ප්‍රමාණවත් තරම් නොමැත. තත්ත්වය එසේ වුවත් ස්නායු ශල්‍ය ඒකකයේ වෛද්‍ය කණ්ඩායම හා අනෙකුත් සේවකයින් උඩබලාගෙන සිටින්නේ නැත. ඔවුහු දිනපතා ශල්‍යකර්ම සිදුකරති. ගාමිණිගේ පමණක් නොව ගාමිණිලා වැනි තවත් රෝගීන්ගේ ජීවිත බේරා ගැනීමට නම් රජය සියල්ල සම්පූර්ණ කරන තුරු නොසිට පරිත්‍යාගශීලී දානපතියනි ඔබට මහනුවර රෝහලේ ස්නායු ශල්‍ය ඒකකයට කළ හැකි යමක් කරන්නට අපි ආරාධනය කරමු.ඉනෝකා සමරවික්‍රමඡායාරූප - මාපා බණ්ඩාර ඌව පළාත් සමූහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>09</month>
      <day>16</day>
    </date>
    <link>http://www.silumina.lk/2012/09/16/_art.asp?fn=af12091613</link>
    <topic>චීනා ගිල්ල දියමන්තිය කුසේදි වීදුරු ගලක් වෙලා?</topic>
    <author>අමල් යශෝමන් ජයසිංහ</author>
    <content>චීනය අපේ ම සහෝදරයන් වගේ අපට සමීප පිරිසක්. මේ නරක සිද්ධියට සම්බන්ධ අය හැබෑවටම චීනුන් ද කියල කියන්නත් බැරි තරම්. ලතින් ඇමෙරිකානුවන්ගේ ද හැඩරුව ඒ හා සමාන නිසයි. සමහර විට තවත් පමාවක් වුණා නම් හයදෙනකු විතර ඇවිත් හිටපු නිසා මීටත් වඩා අවුලක් වෙන්නට ඉඩ තිබුණා. කොහොම නමුත් අපේ ව්‍යාපාරික පැත්තෙන් නම් ලොකු අර්බුදකාරී තත්ත්වයක් මතුවුණා.’බණ්ඩාරනායක සම්මන්ත්‍රණ ශාලාවේදී පැවැති මැණික් හා ස්වර්ණාභරණ නිෂ්පාදකයින්ගේ සංගමය වාර්ෂිකව සංවිධානය කරන ජාත්‍යන්තර මැණික් හා ස්වර්ණාභරණ ප්‍රදර්ශනයේ දී චීන ජාතිකයකු දියමන්තියක් ගිල දැමූ සූක්ෂම වංචාව සම්බන්ධයෙන් සිළුමිණට එසේ පැවසුවේ එහි ප්‍රචාරක කමිටුවේ සභාපති මොහොමඩ් නවුෆර් අස්මී මහතා ය.සියල්ල අනපේක්ෂිතව සිදුවී හමාරය. මේ වන විට රට පුරා පුළුල් කතාබහකට ද මාතෘකාව වී ඇත්තේ ද ජාත්‍යන්තර මැණික් හා ස්වර්ණාභරණ වෙළෙඳ ප්‍රදර්ශනයේ දී චීන ජාතිකයකු විසින් දියමන්තියක් ගිල දැමූ බව කියන අමිහිරි සිදුවීමය.මැණික් හා ස්වර්ණාභරණ අධිකාරියේ නිෂ්පාදකයින්ගේ සංගමය පුරා වසර 21 ක් අඛණ්ඩව පවත්වාගෙන ආ ප්‍රදර්ශනය ඇරැඹුවේ 1991 වසරේදී ය. එය එදා ප්‍රදර්ශන කුටි 40කින් සමන්විත විය. මහා අත්දැකීම් සම්භාරයකින් යුතුව වාර්ෂිකව පැවැත්වූ මෙම ප්‍රදර්ශනයේ දී මෙවර ඉදිරිපත් කර තිබූ වෙළෙඳ කුටි ගණන ද 154 කි. ප්‍රදර්ශනය පිළිබඳ දිනය ප්‍රකාශයට පත්වීමත් සමඟ මෙම වෙළෙඳ කුටි සියල්ලම පාහේ පමාවකින් තොරවම අලෙවි විණි. ජාත්‍යන්තර මැණික් හා ස්වර්ණාභරණ ප්‍රදර්ශනය හා සම්මේලනය ජන ගොස මැද්දේ අභිමානනීය අයුරින් ඇරඹිණි. වැඩි වේලාවක් ගතවන්නටත් මත්තෙන් එතැන සිදු වූ මහා කලබගෑනියෙන් උද්ගත වූ අනපේක්ෂිත සිදුවීමෙන් එම සංගමය ද මහත් තැවුලකට පත්ව සිටිති.දේශීය මැණික් හා ස්වර්ණාභරණ නිෂ්පාදකයින් දෙස් විදෙස් අලෙවිකරුවන් රාශියක් මෙහිදී හඳුනාගැනීමට ලැබිමේ මහඟු අවස්ථාවට සාපේක්ෂව දෙස් විදෙස් ගැනුම්කරුවන් පැමිණීම ද ඉහළ මට්ටමකින් සිදුවිණි. මැණික් ව්‍යාපාරිකයන් අතුරින් ප්‍රමුඛ පෙළේ යැයි සැලකෙන බෙල්ග්‍රේඩ් ඉන්ටර්නැෂනල් ආයතනය ද මෙහි ගැනුම්කරුවන් පිළිගැනීමේ සුහද බවින් සැදී සිටියේය.ස්වදේශිකයෝ ද විදේශිකයෝ ද දහස් ගණනින් එති. පැමිණියවුන් අතර ගැනුම්කරුවෝ ද දියමන්ති සියැසින් දැකගැනීමේ සිත් ඇත්තෝ ද නො අඩුව සිටියහ. වෙනත් දෙයකටත් වඩා දිලිසෙන දෙයට ගිය නෙත ඉවතට ගන්නට සිත් නොදෙයි. එබැවින් ඕනෑම අයකුට කල්මරා රැඳී වුව දෑස් දල්වා බලා සිටිය හැක. දිස්නය දී ඇස හිත සනසවන දියමන්ති හා මැණික් ගල් දෙස බලා සිටියේ චීන ජාතිකයින් දෙදෙනෙකි. ඔව්හු තුරුණු වියේ අය වෙති. බෙල්ග්‍රේඩ් ඉන්ටර්නැෂනල් ආයතනය ඉදිරිපත් කර තිබූ වෙළෙඳ කුටියට ඔව්හු සමීප වූහ. එක් අයකුගේ සන්තකයේ උරමත එල්ලා ගත් බෑගයකි. එහි වටිනාකම ලක්ෂ එකහමාරකි. ඔහුට සමීපයේ පසුවූ අනෙකාගේ දෑස ද එල්ල වී තිබුණේ දියමන්තියක් දෙසටය. පැහැදිලිවම පෙනී යන්නේ දෙදෙනාම ධනවත් වැදගතුන් ලෙසිනි. හැසිරීම ද එලෙසමය. සැකයට කරුණක් නැත. මැණික් හා දියමන්ති පරීක්ෂා කරනුයේ මිලදී ගැනීමේ අටියෙනි. දුටුවනට ද පෙනී යන්නේ ගැනුම්කාර දෙදෙනාගේ උවමනාවය. එකෙකු තවමත් පරීක්ෂා කරයි. එහි රැකවලේ පසුවන්නේ සේවක පිරිසකි. සැක සංකා නැත. අවධාරණය මුසු බැල්මෙන් මෙතෙක් පසුවූ එකකු තමන් සතුව තිබූ මැණිකක් සේවකයිනට පෙන්වීය. ‘මෙන්න මේ වගේ ම දියමන්තියක් තමයි මට උවමනා’ හේ කීයේය. සේවකයෝ යුහුසුලුය. ඔහු අතැති ගලට සමාන ආසන්න හැඩයකින් යුතු ‘දියමන්තියක්’ අතට ලැබිණි. එදෙස බලා සිටි හෙතෙම ඉන්පසුව විමසන්නට වූයේ එහි මිලය. රුපියල් ලක්ෂ 18කි. බර කැරට් එකහමාරකි. ඇසිපිය හෙළන වාරයක් පමණක් ගත වී යන්නට ඇත. චීනාගේ අතක් කට ළඟට ගියේය.’අන්න, ආන්න ඌ ගල ගිල්ලා’ සේවකයෝ හඬ තැලූහ. වහා ඔහු අල්ලා ගැනිණි. එකම කලබලයකි. පැවැති සන්සුන් බව ද කණපිට හැරිණි. දුටු දසුන ද පැහැදිලිය. ගිල දැමීම ස්ථිරවම සිදුවූ බව තවදුරටත් හෙළි වූයේ වෙළෙඳ කුටියේ සවිකොට තිබූ ටී.වී. කැමරා යළි පරික්ෂා කිරීමෙනි. එහි ඔහු යමක් ගිලින අයුරු සටහන් වී තිබිණි. එහෙත් මොහු පුන පුනා කියනුයේ තමන් කිසිවක් ගිල දැමුවේ නැති කතාවකි. එතැනින් කුරුඳුවත්ත පොලිසියට ද සැකකාර චීනා බාරදුනි. එහිදී වමනය කරවන්නට යෙදිණි. එහෙත් ගිලගත් බැව් කී ගල එළියට ආවේ නැත. අනතුරුව සැකකරු කොළඹ ජාතික රෝහලේ වාට්ටුවකට ඇතුළත් කැරිණි. එහිදී සිදුකළ ස්කෑන් පරීක්ෂණයකදී හෙළි වුයේ ඔහු ගිල දැමූ කිසියම් පාෂාණයක් උගුරේ රැඳී ඇති බවකි. යළි වමනය කරවුවද ප්‍රතිඵලයක් නැතිවිය.වයසින් අවුරුදු 27කට නොවැඩි අඩි පහකට ආසන්න උසැති හිසකෙස් පැත්තට පීරා කළු කමිසයකින් හා ඩෙනිමකින් සැරැසී සිටි ‘චව්චෑන්’ බිම බලාගත්වනමය. කතා නැත. ඔහු සමඟ සමීපයේ පසු වූ අනෙකා කොහේද?සගයා සෙවූ නමුත් දැන් ආගිය අතක් නැත. ඒ කලබල නොසන්සුන් වාතාවරණය අස්සේ ඔහු හෙමින් සීරුවේ ලිස්සා පලාගොස් ඇතැයි පෙනුණේ ඉන් අනතුරුවය. අතුරුදන් වූ දියමන්තිය කිරි සුදු පැහැතිය. දිගින් දිගට ම ප්‍රශ්න කැරිණි. බොහෝ විට ඔහු පසුවූයේ නිශ්ශබ්දවමය. දියමන්තිය ගිලදැමුවා නොවේදැයි පොලිසිය ප්‍රශ්න කිරීමේදී මඳක් හිස ඔසවා බැලූ සැකකරු ගත්කටටම තමන් ගිල දැමුවේ තමන්ගේ අත තිබූ ව්‍යාජ ගලක් යැයි අමුතුම කතාවක් කීයේය. එහෙම ගිල්ලේ මක්නිසාදැයි ඇසූ පැනයේදී, යළි යළිත් විමසා සිටියදී හෙතෙම පිළිතුරු දීමෙන් වැළකී සිටියේය.චීනා ලංකාවට පැමිණ ඇත්තේ ඉකුත් 03 වැනිදාය. තවත් සගයන් පිරිසක් ද සමඟිනි. බම්බලපිටියේ සුපිරි හෝටල් සංකීර්ණයක නවාතැන් ගෙන සිට ඇත. ඔහු සමඟ තවත් හයදෙනකු ද සිට ඇත.තවදුරටත් සිදුකළ පරීක්ෂණ හමුවේදී කිසිත් වටිනාකමක් නැති වීදුරු ගල් තොගයක් ද ඔහු සන්තකයේ තිබී සොයා ගැනිණ. ඉන් ආරක්ෂක අංශවලට පෙනී ගියේ සැකකරුගේ පසුබිම පිළිබඳ බරපතළ සැකයකි. මොවුන් මෙරටට පැමිණ ඇත්තේ සොරකම් හා වංචනික ක්‍රියාවලට බවට ඉඳුරා සැකපහළ විය.කිවයුත්තක් තිබේ. මෙරට ද වංචනිකයන් අඩු නැත. සොරකම් හිඟ නැත. විදෙස් සටකපටයන්ගේ පූර්වාදර්ශයන් අපගේ ඇතැමුන් ද උරගා බලන්නට තතනනු ඇත. විමසිල්ල වටින්නේ ඒ නිසාය.’තායිලන්තයේ, හොංකොංවල මෙවැනි සිදුවීම් ගැන අපත් දැන සිටියා. එවැන්නන් අපටත් ඒවිද කියන සැකයකුත් තිබුණා’ යැයි එහි ප්‍රචාරක කමිටුවේ සභාපති මොහොමඩ් අස්මි මහතා පැවසූ අතර ‘එසේ නම් මේ ආකාරයෙන් සිදුවූයේ කෙලෙසකදැයි සිළුමිණ කළ විමසුමකදී ඔහු කීවේ “පොලිසියට අමතරව අපගේත් ආරක්ෂක පද්ධතියක් තිබෙනවා. මෙහි පෞද්ගලික ආරක්ෂක සේවාවකුත් තියෙනවා. ස්වයංක්‍රීය කැමරා පද්ධතියකුත් තියෙනවා. අපේ ‘ඩීල්’ කෙනෙක් ගැන අප සැක කළ යුතු නැහැනේ. එසැණින් ඔවුන් ‘කෑෂ්’ දීලා ඔවුන්ට අවශ්‍ය දේ රැගෙන යන්නේ’කෙසේ නමුදු ප්‍රදර්ශනය ඇරැඹී සුළු වේලාවක් ගතව යද්දී ආරක්ෂක පද්ධතියේ ද ඇස් වසා ක්ෂණිකව මෙම සොරකම ද වංචාව ද සිදුකොට තිබේ. බණ්ඩාරනායක සම්මන්ත්‍රණ ශාලාවට අයත් 3 හෝ 2 ගේට්ටුවේ ඇතුළු වීමටත් පිටවීමටත් ඕනෑම අයකුට හැකියාවක් තිබූ බවද එහි වෝකිටෝකි හෝ නැති ආරක්ෂක පද්ධතියක් පමණක් පැවැති බව ද කී ඒ මහතා ඇතැම් මාධ්‍යයන් මෙම සිද්ධිය හිතුමතයේ ඒ මේ අතට හැසිරවීම ගැන කනගාටු වන බව ද මනා සංයමයකින් තොරතුරු හෙළි කරන සිළුමිණ තමන් අගය කරන බව ද කීවේය.රෝහලේ දැඩි රැකවල් මැද පසුවූ සැකකාර චීනා කිහිපවරක් වස්තියට බඳුන් කළ ද එය ද අසාර්ථක විය. දියමන්තියට සිදුවූ දේ ගැන කාගේත් අවධානය චීනා දෙසට යොමු වී තිබිය දී ඊයේ පෙරේදා සැකකරුගේ මළපහ පරීක්ෂාවට බඳුන් කැරිණි.දියමන්තියක් වැනි ගලක් නම් හමුවිණි. එහෙත් මැණික් හා ස්වර්ණාභරණ අධිකාරිය එය පරීක්ෂා කිරීමෙන් පසුව තහවුරු කළේ එය කිසිදු මූල්‍ය වටිනාකමකින් තොර දියමන්තියක් වැනි ව්‍යාජ ගලක් බවටය.සැබෑ දියමන්තිය සොයා ගැනීමට විමර්ශන සිදුවෙමින් තිබියදී පොලිසියේ ඇස යොමුවී ඇත්තේ නිසැකවම වටිනා දියමන්තිය රැගෙන ගොස් ඇත්තේ සැකකරුගේ සගයා බවටය. ඔහු අල්ලා ගැනීමට පරීක්ෂණ සිදුකැරෙද්දී රටින් පිටමං වීමට මං අවුරා ඇති අතර ඔහු තවමත් මෙරට සිටින බව තහවුරු වී ඇති බව ද අත්අඩංගුවට පත් චීන ජාතිකයා ජාත්‍යන්තර හොර කල්ලියක සාමාජිකයකු බවට ද පොලිසියට තොරතුරු හෙළි වී තිබේ.’මං ඒ මනුස්සයව දන්නෙ කොහොමද? මං ඒ මිනිහව දන්නෙ නැහැ’ දියමන්තිය සමඟ රහසේ පලාගිය සැකකරු ගැන පොලිසිය ප්‍රශ්න කිරීමේදී අත්අඩංගුවේ පසුවන සැකකරු දුන් පිළිතුර එයමය. අනෙකා කොතැනක හෝ සැඟවී සිටී. එකට පැමිණි මොවුන් දෙදෙනාගේ අපූරු රංගනය සූක්ෂමය. මේ සැකකරු දියමන්තියක් විමසා පරීක්ෂා කරන නියාවෙන් සගයා අතට පත්කොට සිටියදී මොහු සතුව තිබී බොරු ගලක් ගිල දමා අවට සිටියවුන්ගේ අවධානය තමා වෙතට ඇද බැඳ ගැනීමේ රංගනයේ පසුවෙද්දී අනෙකා හොර රහසේ නිරුපද්‍රිතවම පලා යන්නට වූවා නොවේද?අමල් යශෝමන් ජයසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>09</month>
      <day>16</day>
    </date>
    <link>http://www.silumina.lk/2012/09/16/_art.asp?fn=af12091614</link>
    <topic>අමරගෙදර නන්දදේව හිමි</topic>
    <author>එස්. හපුආරච්චි හිටපු දිස්ත්‍රික් ලේකම් -කළුතර</author>
    <content>බුලත්සිංහල ශාසනාරක්ෂක මණ්ඩලයේ සභාපති ශාස්ත්‍රපති අමරගෙදර නන්දදේව හිමිපාණන්ට ශ්‍රී ජයවර්ධනපුර කෝට්ටේ ශි‍්‍ර කල්‍යාණි සාම ගි‍්‍ර ධර්ම මහා සංඝ සභාව මඟින් නැඟෙනහිර පස්යොදුන් කෝරළයේ ප්‍රධාන සංඝනායක පදවිය පිරිනමා ඇත. උන්වහන්සේ පිළිගැනීම අද (16) සවස තුනට බුලත්සිංහල දේවමිත්තාරාම පුරාණ විහාරයේදි පැවැත්වේ. මේ ලිපිය ඒ වෙනුවෙනි.අපවත්වී වදාළ බුලත්සිංහල නන්දාරාම නායක ස්වාමිපාදයන් වහන්සේගේ ගුරු දේවත්වයෙන් පැවිදිව දීර්ඝ කාලයක් ශාසනික හා සමාජ සේවාවේ නියුතු අමරගෙදර නන්දදේව හිමිපාණන් වහන්සේ සද්ධර්ම කීර්ති ශ්‍රී නන්දාරාම ගෞරවනාම සහිතව නැඟෙනහිර පස්යොදුන් කෝරළයේ ප්‍රධාන සංඝනායක පදවිය සඳහා පත්වූ බව අසා අතිශයින් සතුටු වූයෙමි.මා කළුතර දිසාපති වශයෙන් කටයුතු කළ මෙම කාලය තුළ නන්දදේව ස්වාමීන් වහන්සේ ශාසනාරක්‍ෂක මණ්ඩල කටයුතුවලදී මෙන්ම දහම් පාසල් නගා සිටුවීමේ කටයුතු වලදී පස්යොදුන් කෝරළය වෙනුවෙන් විශාල සේවයක් සලසා ඇත. වෘත්තියෙන් ගුරුවරයකු වූ මේ නාහිමියන් වහන්සේ සිය සේවා කාලය තුළදී දරුවන්ගේ අධ්‍යාපන කටයුතු උදෙසාද පාසල් සංවර්ධනය උදෙසාද බොහෝ ඇපකැප වී කටයුතු කළ ස්වාමීන් වහන්සේ නමකි. අමරගෙදර කණිෂ්ඨ විද්‍යාලයේ විදුහල්පති වශයෙන් කළ සේවය අදද ප්‍රදේශ වාසීහු කෘතවේදීව කතා කරති.ප්‍රදේශයේ සංවර්ධන කටයුතු සඳහා මුන්වහන්සේගේ දායකත්වය අමිලය. මාර්ග සංවර්ධනය, පාසල් සංවර්ධනය මෙන්ම “තුරු සවිය” වැනි ආර්ථික බෝග වගාකිරීමේ වැඩසටහන් වලදීද මෙම හිමියන් ලබාදුන් දායකත්වය ඉතා ඉහළය. නොදියුණු ප්‍රදේශ සංවර්ධනය කිරීමෙන් ලබාදෙන ලද දායකත්වය ජනතාවගේ ජීවන තත්ත්වය උසස් කිරීමට හේතුවී ඇත.සංස්කෘතික හා සදාචාර සංවර්ධනයට දක්වන ලද දායකත්වය උපරිම අයුරින් ලබාදෙන මේ නායක මාහිමිපාණන් වහන්සේගේ අනුශාසකත්වයෙන් වාර්ෂිකව සංවිධානය කරනු ලබන “සදහම් චාරිකාව“ පස්යොදුන්, රයිගම් දෙකෝරළයේම සැදැහැවත් බෞද්ධයන්ට සෙත සලසන්නකි. මෑතකදී 06 වන වරටත් සංවිධානය කරන ලද එම චාරිකාව ක්‍රියාත්මක විය.නන්දදේව ස්වාමීන් වහ්සේගේ දෘඩ අධිෂ්ඨානය, කැපවීම, නායකත්වය සෑම කටයුත්තකදීම මා අත්දුටු දේය. මුන්වහන්සේ පිළිබඳ තව ;බාහෝදෑ සඳහන් කළ හැකිය. එහෙත් තව එක් කරුණක් පමණක් සදහන් කරමි. උන්වහන්සේ විශ්ව විද්‍යාලයේ අධ්‍යාපනය හදාරන කාලය තුළ මෙන්ම ඉතා දුෂ්කර ප්‍රදේශයක් වන වියළුව ආසනයේ සේවය කරන කාලය තුළ මා කන්දකැටිය උප දිසාපති වශයෙන් සේවය කරන ලදී. එදා මෙදා කාලයේදි උන්වහන්සේ කරන ලද ශාසනික හා සාමාජික සේවය අති මහත්ය. කළුතර දිස්ත්‍රික්කයේ මෙම පස්යොදුන් කෝරළයට මහත් සේවාවක් ඉදිරියේදී සලසාලනු සඳහා අමරගෙදර නන්දදේව නායක ස්වාමීන් වහන්සේට මෙම උතුම් පදවිය පිරිනැමීම හැම අතින්ම සුදුසු බව මාගේ හැඟීමයි. ලෝක ශාසනිත සේවාවන් සිදුකිරීමට උන්වහන්සේට නිදුක් නීරෝගී චිර ජීවනය සහ ශුභාශිංසනය ඉතසිතින් ප්‍රාර්ථනා කරමි.එස්. හපුආරච්චි හිටපු දිස්ත්‍රික් ලේකම් -කළුතරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>09</month>
      <day>16</day>
    </date>
    <link>http://www.silumina.lk/2012/09/16/_art.asp?fn=as1209161</link>
    <topic>ධර්මරාජෙ ගුරුවරු නැත්නම් මං අද කාලකණ්ණියෙක්</topic>
    <author>උපාලි සමරසිංහ</author>
    <content>ධර්මරාජෙ ගුරුවරු නැත්නම් මං අද කාලකණ්ණියෙක්ප්‍රවීණ රංගධර අමරසිරි කලංසූරියමහනුවර ධර්මරාජෙ“සිංහල සිනමාවේ කොතෙකුත් නළුවන් බිහිවුණත් තමාට හිමි රංග අනන්‍යතාවකින් ප්‍රේක්ෂකයා වැලඳගන්නේ ඒ අතරින් ඉතාම ස්වල්ප දෙනෙක්. ‘අහස් ගව්ව’, ‘බඹරු ඇවිත්’, ‘අපේක්ෂා’, ‘පරිත්‍යාග‘ වැනි චිත්‍රපට රැසක ඔහු කළ රංගන ඒ අනන්‍යතාව ප්‍රකට කළා. එවැනි රංගධරයකු මහනුවර ධර්මරාජයෙන් බිහිකිරීම මට අප්‍රමාණ සතුටක්.”අමරසිරි කලංසූරිය ගැන එසේ හේතු පාඨයක් මට කීවේ මහනුවර ධර්මරාජ මහා විදුහලේ වත්මන් විදුහල්පති එස්.එම්.කීර්තිරත්න මහතාය. ඇත්තටම කලං මේ අපූරු රංග අනන්‍යතාව ගොඩනඟා ගත්තේ මල් පාවාඩ ඇතිරූ පලසකින් ගමන් කිරීමෙන් නොවේ. දහසක් කරදර පීඩා කටුක වේදනා අතරින් නොසැලී ගමන් කරමිනි. ධර්මරාජ ආදි පුත්‍ර කලං ඒ මතක සටහන් මෙසේ සිහිපත් කරයි.මං මුලකුරට ගියේ කිරිබත්කුඹුරෙ ස්වර්ණජෝති විද්‍යාලයට. ඊට පස්සෙ පේරාදෙණියෙ ශාන්ත ක්‍රිස්ටෝපර් විදුහලට. තාත්තා ඉන්න කාලෙ අපට හරිම සාරයි. අපට ලොරි පවා තිබුණා. තාත්තත් හොඳ ව්‍යාපාරිකයෙක්. මුල් කාලෙ ස්වර්ණජෝති විදුහලට මා රැගෙන යන අම්මාගෙ උණුහුම මට තාමත් දැනෙනවා. හුළඟට මගෙ තොප්පිය වරින් වර ගැලවිලා විසිවෙන කොට අම්මා බොහොම අමාරුවෙන් ඒක අහුලා අව්වෙන් පීඩා නොවෙන්න නැවත හිසේ පැලැන්දුවා. මගෙ සුදු අම්මා මා සිඹ සනසා එහෙම පාසල් එක්ක ගියේ ටික කාලයයි.අප සියල්ලන්ගේම දෛවය උඩු යටිකුරු කරමින් මාළු හට්ටියක් එදා ගෙදර ඉදුණා. අම්මා කොහොමත් මුහුදු මාළුවලට ආසයි. මේ මාළු කට්ටක් එදා කෑමවේලෙදි අම්මගෙ උගුරෙ හිරවුණා. එතකොටත් මගෙ අම්මට අවුරුදු 24යි. ඒක ගන්ඩ බැරිව ගෙඩියක් කරලා පිළිකාවක් මට්ටමට ඇවිත් අම්මා අපව දාලා ගියා.මාත් අයියත් මේ ගැන දන්නෙ නෑ. පිළිගන්ඩ! අම්මගෙ මළගම ගෙන යන පෙරහරේ අපි සෙල්ලම් කරමින් ගියේ.ඊළඟට තාත්තා අපව බලාගන්ඩ කරුණාවතී කියන පුංචි අම්මව ගෙනාවා. එතුමිය වචනයේ පරිසමාප්ත අර්ථයෙන්ම කරුණාවේ ප්‍රතිමූර්තියක්. ඉස්කෝලෙ ගැන කියන්ඩ ඇවිත් මං වෙනත් දේවල් කියනවා කියලා හිතන්ඩ එපා. ධර්මරාජයට යන පසුබිම හැදුණ හැටි මේ විස්තර කරන්නෙ. ඒ අම්මටත් දරුවන් 3 දෙනෙක්. ඒ පුංචි අම්මා තමයි තාත්තාට කිව්වෙ “මේ පුතාව ආගමේ ඉස්කෝලෙට ඇරලා වැඩක් නෑ. කොහොම හරි ධර්මරාජෙට දාන්ඩ කියලා.තාත්තා අපේ නෑකමක් තිබුණු ආනන්ද ගුරුගේ මහත්තයා හරහා කොහොම හරි මාව ඒ ඉස්කෝලෙට දැම්මා. තාත්තගේ බක්කි කරත්තෙන් පේරාදෙණියෙ ක්‍රිස්ටෝපර් විදුහලට ගිය මට මේක මහා රාජධානියක්.1951 – 52 කාලෙ තමයි මං ධර්මරාජෙට එන්නෙ. මං එතැනට ගියාට එතැන හිටිය ඔක්කොම ළමයි මට වඩා ලොකු උස මහත ශරීර තියෙන අය.මං ඒ දවස්වල ඉස්කෝලෙ ගියෙ තාත්තයි මුත්තයි කළ කඩේ ඉඳන්. ඒ කඩේ තිබුණෙ කිරිබත්කුඹුර හන්දියෙ. එතැන ඉඳන් ජිනදාස කියලා කෙනෙක් එක්ක බස් එකේ නුවරට යනවා.ක්‍රිස්ටෝපර් විදුහලේ තුනේ පන්තියෙ හිටපු මාව ධර්මරාජයට දැම්මෙ පහේ පන්තියට. වැඩ පුළුවන් කියලා මේ තේරීම කළේ.ඉස්කෝලෙ චණ්ඩි ලොකු කොල්ලො මට හිරිහැර කරාවි කියන බයට මං මුත්තගෙ කඩෙන් හැමදාම සත 10ක් හොරකම් කරලා ගෙනිහින් අර ළමයිනට කන්ඩ අරන් දුන්නා. කන්ඩ කීවෙ අච්චාරු, වෙරළු, පකඩ, වඩේ වගේ දේවල්. උන් ඒවා කාලා මාත් එක්ක යාළු වුණා.දිගටම සිද්ධවෙච්ච මේ ක්‍රියාවලිය ගැන මුත්තටත් ඉව වැටිලා. තාත්තා ඉතින්! හැමතැනම දුවන ව්‍යාපාරිකයනෙ. එයාට මතක නෑ. ලොරි පවා එයාට තිබුණා. දවසක් උදේ පාන්දර මං කඩේ ලාච්චුවට අත දානකොට අහුවුණේ රුපියල් පහේ කොළයක්. එදා ඉතින්! යාළුවො පිරිවරාගෙන හොඳම කසඩ කෑවා. චණ්ඩියො දැන් මී පැටව් වගේ මගේ වටේ. උන්ගෙ කීමට මං ඉස්කෝලෙ ‘බොක්සිං’ ක්‍රීඩාවත් දැන් පුහුණු වෙනවා. ටික කලෙකින්ම මං ඒකට බොහොම දක්ෂවුණා. පොඩි එකා උන්ගෙ ලෝකයට ලොකු එකෙක් වෙන්නෙ ඒ විදිහට.එතකොට ප්‍රින්සිපල් එස්.එල්.බී.අමරනායක කියලා මහත්මයෙක්. ධර්මකීර්ති කියලා හොඳ සිංහල ගුරුතුමෙක් හිටියා. ඉංගිරිසිවලට ආවා විමලසේන කියලා මාස්ටර් කනෙක්. කියලා වැඩක් නෑ. පුදුම කැපවීමක් කළ ගුරුවරු. මං ඉංගිරිසි සාහිත්‍යය ඉගෙනගත්තෙ විමලසේන සර්ගෙන්. හොඳට වැඩ කරන අයට මේ අය හොඳයි. වැඩ නොකළොත් තමයි කරදර.කොහොම වුණත් මගෙ වැඩි කැමැත්ත තිබුණේ අධ්‍යාපනයට වඩා බොක්සිං ක්‍රීඩාව ගැනයි. ඒකට මං කොහොමත් දක්ෂයි.පතිරණ මහත්තයා යටතේ බොක්සිං ක්‍රීඩාවත් කර්නල් අමරනායක යටතේ කැඩේට් පුහුණුවත් මා ලැබුවා. බොක්සිං වළල්ලෙ අනෙකුත් ක්‍රීඩකයන් අබිබවා නැඟී සිටින මේ පොඩි එකා ගැන කවුරුත් විමසිල්ලෙන් බැලුවා. ලොකු දඬු ළමයි ශරීරයෙන් විශාල වුණාට ක්‍රීඩාවෙන් මට පැරදුණා. කොල්ලො අතර ‘තක්කාලියා’ කියලා විරුදාවලියක් ලබපු මුණසිංහ කියලා ටිකක් චණ්ඩි කොල්ලෙක් හිටියා. මිනිහා පතිරණ මහත්තයාගෙන් ප්‍රතිවාදී සටනට ඉල්ලුවෙ මාවමයි.බැරිම තැන පතිරණ සර් එයාව මා සමඟ තරගයකට දැම්මා. තක්කාලියා මගෙ මුහුණට ගහන්ඩ පුදුමාකාර වෑයමක් ගත්තා. මගේ පළමු පහරින්ම එයාගේ මුහුණ චප්ප වෙලා නහයෙන් ලේ ගලන්ඩ ගත්තා. තරගය නැවතුණා. ඒත් අපි දුක සැප බෙදාගත්ත මිත්‍රයො. අපේ මිතුරුකම් වෙනස් වුණේ නෑ.චූලා බලදාස කියලා පාසල් නේවාසිකාගාරෙ චණ්ඩියෙක් හිටියා. මිනිසා හරිම ස්මාට්. එයාටත් ආශාවක් තිබුණා මාත් සමඟ බොක්සිං වළල්ලෙ ගහගන්ඩ. එස්.එම්.ඩී.සිල්වා අපේ බොක්සින් නායකයා. මිනිහා මට කලින්ම කීවා ‘චූලාට වැඩිය ගහන්ඩ එපා. මිනිහගෙ ආශාවක් තියෙනවා ඉස්සරහට එන්ඩ. ඒ නිසා දාන්නෙ. පහර දෙනවාට වඩා වළක්වාගෙන තරග වදින්ඩ” කියලා. මාත් ඉතින් නායකයට ගරු කරලා බොහොම වෙලාවක් ඉවසගෙන හිටියා. මිනිහත් මගේ බරමයි. මධ්‍යම පළාතේ 115 පහළ බර පන්තියේ සෙල්ලම් කරන්නෙ. එදාත් මං වැඩිය බර මිනිහෙක් නොවෙයි.බොක්සිං වළල්ලෙ තරග බලන කොල්ලො ඔල්වරසන් දෙනවා. මහා තරග උණුසුම චුලා වැඩ දාගෙන දැන් මට පහර දෙනවා. මං නායකයා කියන විදිහට පහර වළක්වනවා විතරයි. පහර නොදී ඉන්නවා. මිනිහා වැඩ දානවා වැඩියි. එයාගෙ සපෝටර්ස්ලා දැන් හුරේත් දානවා. මොනවා කරන්නද? මාත් දන්නා වැඩ පෙන්නලා පහර දුන්නා. එයාත් පහර දෙකකින් බිම. මේකෙන් මං පාසලේ දක්ෂතම බොක්සිං ක්‍රීඩකයත් වුණා. මධ්‍යම පළාතේ තරගවලින් මෙන්ම ජාතික තරගවලටත් මං ගැහුවා.මේ අතර අපේ ගුරු මෑණිවරුන් අතර බොහොම ජනප්‍රිය ඉංගිරිසි ගුරුමෑණි කෙනෙක් හිටියා. එතුමියගේ නම කූරියන් මහත්මිය. එයා පන්තියට එන්නෙ මුල්ම පරිච්ඡේදයෙ. ඉස්සෙල්ලම එතුමිය විනාඩි කීපයක් කෑම ගන්නවා. අපට ඉස්සෙල්ලම ඉදුණු කෙසෙල්වල, බටර් සුවඳ වගේ දේවල් එනවා. ඒ අතර ඉදිරිපස පේළියෙ ළමයින්ට බටර් පාන් පෙත්තක් දෙකක් ලැබෙනවා. මං ඉතින්! පිටුපස පේළියෙ නිසා වැඩිය ඒ වගේ දේවල් ලැබෙන්නෙ නෑ. ඊළඟ මිනිත්තු කීපයේදි එතුමිය පාඩම පටන්ගන්නවා. හැබැයි! ඒ වෙලාවට ඉඳිකටු තුඩක් බිම වැටුණත් ඇහෙන තරම් පන්තියේ නිශ්ශබ්දතාව. මං ඇත්තටම ඉංගිරිසි හොඳින් කතා කරන්න, උච්චාරණය කරන්ඩ ඉගෙන ගත්තා එතුමියගෙන්. දවස් දෙකක් කියලා දීලා ඊට පස්සෙ හරියට කීවෙ නැත්නම් අත මිට මොළවන්න කියලා ඇඟිලිවල ඇට වළල්ලට අඩිකෝදු පාර දෙන්න ඇය මැළිවෙන්නේ නෑ. ඒ නිසා කොල්ලො මර බයේ හරියට මේවා පාඩම් කරගෙන උච්චාරණය කළා.ඒ වගේම අපේ ජීවිතයට බලපාපු තවත් වැදගත් ගුරුවරයෙක් පාසලේ හිටියා. ඒ තමයි පසුව ශ්‍රීපාලියේ ප්‍රින්සිපල් වෙලා ගිය ජේ.එච්.එම්.සුමතිපාල මහත්තයා. හොඳ දක්ෂ කීර්තිමත් ගුරුවරයෙක්. එතුමන් අපට ශිල්ප විතරක් නොවේ ජීවත්වන හැටිත් කීවා. මිසිස් හේරත් කියලා ඉතාම ලස්සන ගුරුතුමියක් හිටියා. මට මේ කාලේ අවුරුදු 16ක් විතර ඇති. මේ ගුරුතුමියගෙ ලස්සන නිසාම කොල්ලො ගුරුතුමියට නිතරම විහිළු තහළු කරන්ඩ ගත්තා. ගුරුතුමියත් හුඟාක් තරුණයි. සාමාන්‍යයෙන් ගුරුවරියන් කෙරෙහි ද ශිෂ්‍යයන්ගේ විවිධ ළෙන්ගතුකම් ඇතිවෙනවා. ඒ උගන්වන ක්‍රමයට, ඉදිරිපත් කරන විවිධ ඉරියව්වලට, කතාබහට, ගුරු ගෞරවය තිබුණත් තරුණ දඟකාරකම නිසා කිසියම් බරපතළ විනය විරෝධී වැඩත් මං හොරෙන් කළා. මේක දැක්ක ශිෂ්‍ය නායකයො මාව අල්ලා ගත්තා.මහනුවර ධර්මරාජෙ කියන්නෙ ඕල්කට්තුමාගේ බෞද්ධ පුනරුදය යටතේ ඉදිකැරුණු බෞද්ධ පාසලක්. ඒකෙ අභිමානවත් ඉතිහාසයට මං කිසියම් කිළුටක් කළාදැයි මටත් බය හිතුණා. ඒ කාලෙ අපේ ඉස්කෝලෙ වැඩ බලන විදුහල්පති හැටියට අමරනායක මහත්මයා හිටියෙ. මේ සිද්ධියෙදි විනය කමිටුව ඉතාම තදින් ක්‍රියාත්මක වෙලා මාව ගෙදර ඇරලා හෙට උදේම තාත්තවත් එක්කගෙන පාසලට එන්ඩ නියෝගයක් ද කළා.දැන් තාත්තට මේ ටික කියන්ඩ මං පණ බයයි. ඒ මදිවාට තාත්තට බිස්නස් වැඩ ජමරෙට. මං තාත්තා වෙනුවට අපේ අමරසිරි ස්ටෝර්ස් එකට බඩු දාපු මුස්ලිම් මුදලාලි කෙනෙකුට මේ කතාව කීවා. ‘හා පුතා මං එන්නම්’ ඔහු කීවා. එයාගේ නම ‘අඩුමෙකාක්කා’. කොහොමටත් මේ වගේ දඟ වැඩ කළාම මං මගේ පිටුපස්සෙ ඇක්සයිස් පොත් තුන හතරක් දාගෙනයි කලිසම අඳින්නේ. වේවැල් පහර වැදුණොත් බේරෙන්ඩ.පහුවදා අඩුමෙකාක්කා මුදලාලිත් එක්ක මං ඉස්කෝලෙට ගියා. මොකද සෑර් මට එන්ඩ කිව්වා. විනය කමිටුව ඉදිරියේ ගුරුවරුන්ගෙන් මුදලාලි එහෙම අහපු ගමන්ම උච්චාරණය අනුවම මේ නම් තාත්තා නොවෙයි කියලා ඒ අය තේරුම් ගත්තා. ගුරුවරු මුදලාලිට දොස් කියලා මෙයාගේ තාත්තට එන්ඩ කියන්ඩ කියලා අප නැවත පිටත්කළා. මේ අනුව මා පාසලෙන් අස්කරන්ඩත් විනය කමිටුව තිරණය කරලා. සුමතිපාල මහත්තයා කරුණු පැහැදිලි කරලා මා බේරාගත්තෙ බොක්සිං ක්‍රීඩාවට දක්ෂතා පෙන්වලා ඉස්කෝලෙට මා ගෙනා කීර්තිය නිසයි.ගෙදර ඉන්නෙ පුංචි අම්මටත් මේක කියන්ඩ බෑ. මං තාත්තා ළඟට කිට්ටු කරලා ඇත්ත කතාව කීවා. තාත්තටත් හරිම ලැජ්ජයි. ඒත් තාත්තා මාත් එක්ක ඉස්කෝලෙට යන්න ආවා. ඒ යන ගමනෙදි තාත්තා ක්වීන්ස් එක ළඟ වාහනයක මාව නවත්වලා ඇතුළට ගිහින් හීන් අඩියක් ගහලා ආවා. කෙළින්ම ගියා ස්කෝලෙට. ගුරුවරු මගේ විනය විරෝධී කටයුත්ත පැහැදිලි කළා. ‘සර් මූට ගහලා කොහොම හරි හදන්න’. තාත්තා ආයාචනා කළා.පහුවෙනිදා තමයි දවස. ප්‍රධාන හෝල් එකේ වේදිකාවට මාව ගෙනාවා. සියලු ශිෂ්‍යයන් මෙහි රැස් කළා. ගුරුවරුන් රැස් කළා. හේරත් මිස් ඇවිත් හිටියෙ නෑ. නැවෙන්න කියලා බංකුවක බාවලා වේවැල් පහර දෙන්නයි සූදානම. සියල්ලන් ඉදිරියේ දෙන මේ වගේ දඬුවම් එදා ධර්මරාජෙ ක්‍රියාත්මක වුණා.මං වෙනදා වගේම වැරැද්දට දඬුවම ලැබෙන බව දන්නා නිසා ඇක්සයිස් පොත් හතරක් දෙකට නවලා තට්ටමට තදකරලා ඇඳලයි හිටියේ. පහරදීමට කලින් ගුරුවරයා කළේ කලිසම යටින් අර පොත් කීපය එළියට ගැනීමයි.ඊළඟට මට තදින් වේවැල් පහර 6ක් දුන්නා. අම්මාගෙන් බිව් කිරිවල සුවඳ මකාගෙන ලේකාරම් සුවඳක් දිව දිගේ ගලාගෙන ආවා. පිටුපස පැත්ත එක දිගට වේදනාවෙන් පුපුරු ගැහැව්වා. ඒ වෙලාවෙ මට ගුරුන් ගැන තරහක් ඇති වුණත් ධර්මරාජෙ ඒ ගුරුවරුන් එදා මට දුන්නු දඬුවම් නිසයි මා යහපත් මිනිහෙක් වුණේ. වේලාව හඟවන සීනුවක් ලෙස ගහන රේල් පීලි කොටයක් විදුහල්පති කාමෙරේ ළඟ තියෙනවා. ඕකත් හොරෙන් නාද කරවලා මං ගුටි කාලා තියෙනවා.අර සිද්ධියට සම්බන්ධ හේරත් මිස් දැන් ඉන්නෙ අස්ගිරියෙ.එතුමිය මට දරුවකුට වගේ හරිම ආදරෙයි. ඒක තමයි ගුරු මෑණිය කියන්නෙ. ඒ සිද්ධිය ගැටකාර වියේ උන වැඩක් බව කියලා මං සමාව ඉල්ලුවාම එතුමිය අදත් හිනාවෙනවා. මේ ගුරුවරු නැත්නම් අපේ විනය හැදෙන්නෙ නෑ.පාසලේ හිටපු අමාරුමකාර ළමයි දෙන්නා මායි මගේ ළඟම මිතුරා අම්බලන්ගොඩ හෝර්ස් සිල්වායි. අශ්වයා කීවාම කවුරුත් දන්නවා. මේකා කවරදාවත් ‘නෝට්’ ලියන්නේ නෑ. ලියපු එවුන්ගෙන් උදුරා ගන්නවා.කලිසම ෂර්ට් එක පවා ගලවා ගන්නවා. මේ වගේ මහා භයානක දඟයෙක් හැදුවෙත් ධර්මරාජෙ එදා හිටපු ගුරුවරු.අපෙ ඉස්කෝලෙ හරිම ලස්සන තැනක පිහිටියෙ. ඒකෙ ලස්සන හදවත් තියෙන්ඩ ඕනෑ බලන්ඩ.ධර්මරාජෙ උඩ ඉඳන් බැලුවාම හතරවටින්ම පෙනෙන හැම කෝණයක්ම ලස්සනයි. එක් පැත්තකින් දළදා මාලිගාව, නුවර වැව, මහවැලි ගංගාව ගලා බසින හැටි, හුන්නස්ගිරි, නකල්ස්, හන්තාන කඳුවැටි මේ හැමදේම ධර්මරාජ කන්දට පෙනෙනවා. ‘ලේක්වීව්’ කියලා ඒ කන්ද හඳුන්වන්නේ වැව් තලය ලස්සනට පෙනෙන දර්ශනය එතැන සිට අපූර්වත්වයක් මවන නිසයි.ලබන සතියේ තවත් කොටසක්උපාලි සමරසිංහඡායා -සුදම් ගුණසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>09</month>
      <day>16</day>
    </date>
    <link>http://www.silumina.lk/2012/09/16/_art.asp?fn=as1209162</link>
    <topic>නෙළුම් විල</topic>
    <author/>
    <content>නෙළුම් විලමට ඇය හමු වූයේ කම්කරු කාර්යාලයේ දී ය. ඒ මා වසර තිස් එකක් සේවාව කොට අවසානයේ මගේ සේවක අර්ථ සාධක අරමුදල ලබා ගැනීමට ගිය අවස්ථාවේදී ය.මා එපමණ කලක් සේවය කොට තිබුණ ද අදාළ ආයතනය මට ලැබිය යුතු සියලු දේ දීම මග හරිමින් සිටියේ ය. මා නීතිය පැත්තෙන් කටයුතු කිරීමට සිතුවේ ඒ නිසා ය. ඒ වන විට මා සේවාවෙන් ඉවත් වී මාස අටක් ඉකුත්ව ද තිබිණ.මුලින් ම මා කළේ මට සිදුවී ඇති අසාධාරණය කම්කරු කාර්යාලයට ලිඛිතව දැනුම් දීම ය. ඒ අනුව මට කැඳවීම් ලිපියක් ලැබිණ. මම ගියෙමි. එහෙත් මා වැඩ කළ ආයතනය වෙනුවෙන් කිසිවකු ඊට සහභාගි වූයේ නැත.’ඔයා පොඩ්ඩක් ඉන්නකෝ’ ඇය මට කීවා ය. මම පසෙකට වීමි. ඇය කළේ මා සේවය කළ ආයතනයේ නියෝජිතයකු දුරකථන මාර්ගයෙන් සම්බන්ධ කර ගැනීම ය. ඇය අඩ පැයක් පමණ කරුණු පැහැදිලි කළා ය. ඒ හැම වදනක් ම කාරුණික විය.’හරි මම ඒ අයට කතා කළා. කරුණු පැහැදිලි කරල දුන්න. ඔයා දැන් එහෙ යන්න. ගිහින් ඒ අය දෙන ලියවිලිටික මට ගෙනත් දෙන්න.’ ඇය මට උපදෙසක් දුන්නා ය.මම ඒ අනුව කටයුතු කළෙමි.තේජා පි‍්‍රයදර්ශනී දසනායක මහත්මියනි, නපුරු ගති ඇති මිනිසුන් හික්මවා ගැනීමට ඔබ සතු වදන් සවිය බලවත්ය. මා බඳු තවත් අහිංසකයනට මහජන සේවාව සැලසීමට ඔබට සවිය ලැබේවා! ඔබට ජාති ජාතිත් පින්!මහනුවර, තලාතුඔයේ ඩබ්ලිව්.එම්.එම්.බී. විජේසිංහ මහතා විසින් යොමු කරන ලද ලිපියක් ඇසුරිනි.අපි දළදා වඳින්නට ගියෙමු.වන්දනාව නිම කළ අපි සිරිකඩ වැස්සේ ම පිටතට විත් අපේ බස් රථය නවත්වා තිබූ තැනට ගියෙමු.ඒ වන විට අපේ රථයේ අනිත් නඩය පැමිණ සිටියේ නැත. එහෙයින් අපි ඔවුන් බලාපොරොත්තුව මග දෙස බලා සිටියෙමු.මෙවිට යුද හමුදා බස් රථ දෙකක් පැමිණ අප සිටි ස්ථානයේ නැවැත්වීය.ටිකකින් සිවිල් ඇඳුමැති සෙබළු එකෙකා ඉන් පිටතට බැස්සහ. ඔවුන් ගමන් කළේ සිනාවෙන් යුතුව ය; විහිළු තහළු කර ගනිමිනි.ඔවුන් වැඩි දෙනකු බොරු කකුළින් ඇවිද ගිය බව මා දුටුවේ පසුව ය. ඇතැමුන් ගේ අත් කෘත්‍රිම ය. ඒ අතර සිටි අපූරු කඩවසම් තරුණයා පැලඳ සිටියේ බොරු ඇසකි.වඩාත් වැදගත් දෙය වන්නේ ඔවුන් කිසිවක් සිදු නොවූ, කිසි අඩුපාඩුවක් නැති අය ලෙස හැසිරීම ය.සැබවින් ම ඉකුත් යුද්ධයට පෙර ඔවුන් සිටියේ පරිපූර්ණ තරුණයන් හැටියට ය. මේ සියලු දේ සිදු වූයේ යුද්ධය නිසා ය.ඔවුන් යන මග කුඩා දරුවෝ පිරිසක් සිටියහ. එතැන අයිස්ක්‍රීම් රථයක් ද විය. දරු පිරිසත් අයිස්ක්‍රීම් රථයත් ඔවුන් තුළ ඇති කළේ මිහිරක් විය යුතු ය. ඔවුන් දරුවන්ට අයිස් ක්‍රීම් අරන් දුන්නේ එනිසා ය.හිතේ බරක් සැඟව ඇතත් එය පිටතට නොපෙන්වා සැහැල්ලුවෙන් පිට ව ගිය ඔවුන් නොපෙනෙන තුරු මම බලා සිටියෙමි. මගේ හද තෙත් විය.අහිංගම ඉරෝෂි පි‍්‍රයංගිකා මහත්මිය විසින් යොමු කරන ලද ලිපියක් ඇසුරිනි.ජීවිතයේ සැඳෑසමය ගතකරන, එහෙත් තමාගේ යැයි කිව හැකි කිසිවකුගේ හව්හරණක් නැති අසරණ මෑණිවරුන් විසිහත් දෙනෙකුට හා පියවරුන් විසිඅට දෙනෙකුට නිසි රැකවරණ ලබාදෙන නිවහනක් ඇතුගල්පුර මල්ලවපිටියේ වෙයි.සීමාසහිත කුරුණෑගල වන්දනා ජනෝපකාර සමිතිය මඟින් පවත්වාගෙන යනු ලබන මෙම වැඩිහිටි නිවාසය දානපතීන්ගේ දානයෙන්ම කළමනාකරණය කැරේ.දානපතීන්ට ඒ මෑණිවරුන් හා පියවරුන් වෙනුවෙන් කළ හැකි දේ එමටය. ඒ අතර දානපතීන්ගේ නෙත සිත නොගැටුන සුවිශේෂ දෙයක් තරුණ කැළකගේ නෙත සිත ගැටී ක්‍රියාත්මක වූ ආකාරයක් පසුගිය දිනෙක අපට දක්නට ලැබිණ.හෙළ බොදු සිරිතට අනුව නිමැවූ ගොක්කොළ ආරුක්කුව ඉදිකිරීමට හේතුව විමසීමේදී ඒ කරුණ මතු විය.වැඩිහිටි නිවාසයට පැමිණි එක්තරා තරුණ කැළක් එහි වෙසෙන අසරණ මෑණිවරුන් හා පියවරුන් කෙරෙහි ළතෙත් කරුණාවෙන් ඔවුන් සුවපත් කරනු සඳහා සර්වරාත්‍රික පරිත්‍රාණ ධර්ම දේශනයක් පැවැත්වූ බවත් එහි සියලු කටයුතු ඔවුන් අතින් සංවිධානය වූ බවත් අසන්නට ලැබිණ. මෙය අප කාගේත් සිත් පහන් කිරීමට සමත් විය.බොහෝ විට තරුණ පිරිස් කරන්නේ තරගයට මෙන් දන්සල් දීම ය. එහෙත් ඊට වඩා කොපමණ වැදගත් දේ ඔවුනට කළ හැකි ද යන්න මේ තරුණ පිරිස රටට පෙන්වා දුන්නේ ය.මෙවැනි වැඩිහිටි නිවාසවල වැඩිහිටියන්ගේ අවශ්‍යතා සපුරාලීම තරුණයනට කළ හැකි ය. කුසට කහට උගුරක්වත් නැතිව පාසල් යන දරුවන්ගේ අවශ්‍යතා ඔවුනට ඉටු කළ හැකිය. ආරෝග්‍ය ශාලාවල වේදනාවෙන් දඟලන අසරණ රෝගීන්ගේ අවශ්‍යතා ගැන සිත යොමු කළ හැකිය. හිසට වහළක් නොමැති අහිංසක මිනිසුනට උදව් කළ හැකිය. දුගී දුප්පත් අහිංසක මිනිසුන්ට පිහිට විය හැකිය.වැඩිහිටි නිවාසයේ අවශ්‍යතා පිළිබඳව දුරකථන අංක 037-2224664 ට කථා කිරීමෙන් දැනගත හැකිය.වයඹ විශ්ව විද්‍යාලයයේ හිටපු බාහිර කථිකාචාර්ය හා විශ්‍රාමික විදුහල්පති විජේරත්න දාහිගමුව මහතා විසින් යොමු කරන ලද ලිපියක් ඇසුරිනි.මා ආරක්‍ෂක නිලධාරියකු ලෙස සේවාව කළ පෞද්ගලික ආයතනයේ අරුම පුදුම බල්ලෙක් සිටියි.ඌ මා බඳු ආරක්‍ෂක නිලධාරීනට දක්වන්නේ අපමණ ඇල්මකි. එහෙත් ඌ සේවකයන් නුරුස්සයි. ඇතැම් විට සේවකයන්ව සපා කන්නට ද පනියි.උගේ සේවාව බෙහෙවින් වටින්නේ රෑට ය. ඌ රැය ගත කරන්නේ අවදියෙනි.අප මුර සංචාරයේ යෙදෙන විට ඌ ද අප සමඟ එයි. අපට ආරක්‍ෂාව සලසයිබෙලිගල, මනහර මහින්ද වදාකඩ මහතා විසින් යොමු කරන ලද ලිපියක් ඇසුරිනි.නෙළුම් විල, සිළුමිණ, ලේක්හවුස්, කොළඹකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>09</month>
      <day>16</day>
    </date>
    <link>http://www.silumina.lk/2012/09/16/_art.asp?fn=as1209163</link>
    <topic>පුංචි දරුවන්ගේ ලෝකයේ වීරවරිය අත්තම්මායි</topic>
    <author>සංවාදය -රමණී සුබසිංහ</author>
    <content>පුංචි දරුවන්ගේ ලෝකයේ වීරවරිය අත්තම්මායිනිට්ටඹුව සාරිපුත්ත ජාතික අධ්‍යාපන විද්‍යාපීඨයේ පීඨාධිපතිකොටගම වාචි ස්සර හිමිමළුව පුරා විසිරුණු බෝපත් රටාවකට අමදින ඒ අත්තම්මාගේ රුව විහාරයට යන එන කාටත් හුරු පුරුදු ය. හතර පෝයම නොවරද්දා සිල් සමාදන් වන ඇය ගේ තනි නොතනිය මකන්නී අවුරුදු හත අටක වයසේ නිලුපුලී ය. කටේ කිරි සුවඳ යන්නටත් කලියෙන් මවුපියන් ගේ සෙනෙහස අහිමි වූ ඈ කිරි අම්මාගේ සිල් සුවඳින් සැනසෙන්නීය.අම්මා අප්පා ගේ ආදරය අහිමිනිලුපුලී ගේ බර කරට ගත් මේ අත්තම්මා මහමෙරක් තරමට ඇයට සෙනෙහස දෙන්නීය. මාස් පතා ලැබෙන පිං පඩියෙන්, පුංචි එළවළු කොරටුවෙන් එන ආදායමෙන් වේලක් ඇර වේලක් තමන් ගේ කුස පුරවා ගත්තත් ඈ, පුංචි එකී ගේ කුස හිස් නොකරන්නී ය. අත පොත් තියා අකුරු කරවන්නා සේ ම නපුරු මිනිසුන් ගෙන් ද රැක ගන්නී ය. අම්මා නැති කල, අප්පාත් නැති කල, සිඟිත්තියක ගේ බර කරට ගත් මේ අත්තම්මා වැනි ම තවත් බොහෝ වියපත් මෑණිවරු අපේ සමාජයේ දුබල නොවෙති.ඒ දිගු කාලයක් තිස්සේ සම්බුදු දහමින් පෝෂණය වූ උදාර වටිනාකම්, මිනිසත්කම් අපේ සමාජයේ බොහෝ වැඩිහිටියන් අතර තවමත් ඉතිරි වී ඇති නිසා ය.අතීත වැඩවසම් සමාජයේ බණ කතා, ජනකතා, සුරංගනාවන් ගැන කියා දෙමින් පුංචි මුනුපුරු මිනිබිරියන් චමත්කාරජනක ලොවකට රැගෙන ගියේ අත්තම්මා ය.නැළවිලි ස්වරයෙන් ඈ ගැයූ ජන ගී පුංචි දරුවා ගේ සිතේ අපූරු රසාස්වාදයක් ජනිත කළේ ය. බොරු කීමෙන් වන කරදර වගේ ම සතුන්ට හිංසා පීඩා කිරීමෙන් අපායට යන සැටිත්, අපායේ සැටිත් දරුවන්ගේ මනසේ සිතුවම් කරමින් ඔවුන් වරදින් මුදවා ගත්තී ය.මිත්තණියනි,එදාට වඩා අද සමාජය වෙනස් ය. මුදලට මුල් තැන දෙන සමාජයේ අතීතයටත් වඩා අද දරුවන්ට හරිමග කියා දෙන්නට ඔබ ගේ කාලය වෙන් කළ යුතුව තිබේ.ඇතැම් විට රාජකාරියට යන ඔබගේ දියණියගේ, පුතනුවන්ගේ කුඩා දරුවා ගේ රැකවරණයට සිටින්නේ ද ඔබ පමණක් විය හැකි ය. ඉදින් ඒ වගකීම හරියාකාරව ඉටු කරන්නට ඔබට හැකි නම්, ඒ දරුවා සිරිත් විරිත් ගුණ ධර්ම හඳුනන, මිනිසත්කම අගයන පුරවැසියෙක් කිරීම අසීරු වන්නේ නැත. ඒ සඳහා අවැසි වන්නේ ඔබ ගේ අපිරිමිත වූ දයාවත් කරුණාවත් ය.පුංචි දරුවන්ගේ ලෝකයේ වීරවරිය අත්තම්මා ය. ඇතැම් විට අම්මාටත් වඩා ඔවුන් සමීප වන්නේ අත්තම්මාට ය. ඒ ගෞරවය එලෙසින් ම ආරක්ෂා කර ගත හැක්කේ ද ඔබටම ය.මිත්තණියනි, ගෙදර රූප පෙට්ටියෙන්, විවිධ නාළිකා ඔස්සේ ගෙන එන විසූක දස්සන බොහෝ ය. ඒ වැඩසටහන් අතර මං මුලාවන වැඩිහිටියන් ද බොහෝ ය. ඔබත් ඒ තැනට පැමිණියා නම් පවුල තුළ ඔබ ගේ ගෞරවය, ආදරණීය බව ආරක්ෂා කර ගන්නට හැකි නොවන්නේ ය. ජීවිතය ගැන පසු තැවීමක් මිස සංතෘෂ්ටියක් ලද හැකි නොවන්නේ ය.වයස ගෙවී යත්ම බොහෝ වැඩිහිටියෝ නොනැමෙන සිත් ඇත්තෝ ය. තද ගති පාන්නෝ ය. පහසුවෙන් නොනැමෙන සේ දැඩි වන සිතෙහි මෛත්‍රිය කරුණාව, නොනඟින්නේ ය. අනුන් ගේ වරදම මිස තම වරද නොදකින්නේ ය. ප්‍රශ්න ඇතිවන්නේ ද එතැනිනි.මිත්තණියනි, වයසින් මුහුකුරා ගිය ඔබ ජීවත් වීමෙන් ලද බොහෝ අත්දැකීම්වලින් ද පරිපූර්ණ වන්නීය. ඔබ තුරුණු වියේ, විවාපත් වූ අලුත, ඔබගේ වැඩිහිටියන් හා ජීවත් වූ ආකාරය සිහිපත් කරන්න. සාමකාමීව ගෙවුණ දින වගේ ම ගැටුම් ඇති වූ දින ගැනත් සිහිපත් කරන්න ඒ ගැටුම් නිසා විඳි අපහසුතාවයත්, සාමකාමීබවෙන් ලද සැනසීමත් සිතන්න.දරදඬු ගති, අකීකරු සිතිවිලි පාලනය කරගන්නට ඒ සංසන්දනාත්මක සිතිවිලි ඔබට උපකාරී වන්නේ ය. වැඩිහිටියෙක් ලෙස පවුලේ ගෞරවය, සාමකාමී බව, ආදරණීය බව රැක ගන්නට ඔබට කළ හැකි දෑ බොහෝ ය.මැදහත් සිතින් සියලු දේ දකින්නත්, සියල්ල විඳින්නත් ඔබට හැකි නම් පුංචි මුනුපුරු මිනිබිරියන් අතර ඔබ තව තවත් ගෞරවනීය චරිතයක් ම වන්නේ ය. ඔවුන්ගෙන් ලැබෙන ආදරය, සෙනෙහස, කරුණාව ඔබගේ සැඳෑ කාලය පරිපූර්ණ කරන්නේ ය.ආච්චි අම්මලා, සීයලා පිරිවරාගත්, අපේ සමාජයේ තිබූ විස්තෘත පවුල බිඳී විසිරී ගියේ සරලකම ගිලිහී සංකීර්ණ සමාජයක් බිහි වීම නිසා ය. මව, පියා දූ දරුවන්ගෙන් සැදුම් ලත් පවුලේ ඇතැම් විට වයෝවෘද්ධ මවුපියන්ට ඉඩක් නැත. වැඩිහිටි නිවාස බහුල වී ඇත්තේ ඒ නිසා ය.ඇතැම් දරුවන් තමන් ගේ වයෝවෘද්ධ මවුපියන් තනි කොට සිය අඹුදරුවන් සමඟින් නිදහසේ ජීවත්වීමට මං සලසා ගන්නේ ආත්මාර්ථකාමී ලෙසිනි.අද තමන් ගේ දරුවන් වෙනුවෙන් සිය ළයෙහි උපදින ආදරය සෙනෙහස වැනිම ආදරයක් ඒ මවුපියන්ගෙන් තමන් ද ලද බව ඔවුන් හිතා මතාම අමතක කර ඇත.ඒ අමතකවීම හා සිය යුතුකම් වගකීම් පැහැර හැරීම තුළ තමන් ගේ දරුවන්ට දෙන්නේ යහපත් ආදර්ශයක් නොවන බව සිතට ගත යුතු ය.මවුපියන් ගේ අගය දැන වැඩිහිටියන්ට සලකන පවුල් පසුබිමක හැදෙන වැඩෙන දරුවා අනාගතයේ දී ඒ යුතුකම් හා වගකීම් දැන කටයුතු කරනු ඇත.සංවාදය -රමණී සුබසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>09</month>
      <day>16</day>
    </date>
    <link>http://www.silumina.lk/2012/09/16/_art.asp?fn=as1209164</link>
    <topic>නෙළුම් විල</topic>
    <author>ලිව්වේ - රූපාන්ති බුලත්සිංහල</author>
    <content>නෙළුම් විලඅත්තම්මා කතාව කියන්න පටන්ගත්තා. එයාගේ ඇස් දෙකේ කඳුළු, ඒ ගෙදර මතක්වෙලා. ආයිත් කවදාවත් ගෙදර ගිහිල්ලා දූ දරුවන් එක්ක ඉන්න බැරිවේවි. එයාගේ හිතට ආව කාන්සිය කඳුළුවෙලා. කම්මුල් මත පතිත වුණා.”මට ඉන්නෙ එක දුවයි. අනේ මං එයාට වැරැද්දක් කියන්න කැමැති නැහැ. මං.. මං.. මෙහේ ඉන්නේ සතුටින්. ඒ දවස් මතක් කරන කොට මගේ හිතට දැනේ ලොකු සතුටක්. මමයි මහත්තයි දුවයි තමයි හිටියේ. අපි ටේලර් ෂොප් එකක් කරගෙන ගියා. අපට ගොඩක් ආදායම තිබුණා. දෙහිවල ගොඩක් දෙනා මහන්න ආවේ අපේ ළඟට. මේ අතරතුර අක්කා කිවුවා දූ අපේ ගෙදර නවත්තන්න කියලා. අක්කාගේ කීමට මං එයා එහේ නැවැත්තුවා.අක්කා දුවට හොඳට සැලකුවා. මං දුවව බලන්න ගියා. එයා හොඳට ඉගෙන ගත්තා. මායි මහත්තයයි උදේට ට්‍රේලර් ෂොප් එකට ගිහාම ආවේ රෑවෙලා. ගොඩක් වැඩ තිබුණ නිසා ඔළුව උස්සන්නවත් බැරි වුණා. ඒ පැත්තටම කලඑළියට තිබුණේ අපේ ෂොප් එක. ඒ දවස්වල මුදල් වලින් අඩුවක් තිබුණේ නැහැ. අපි මිනිස්සුන්ට වැඩ පිළිවෙළට කරලා දුන්නා. ඒ නිසා ආයිත් ආයිත් මිනිස්සු අපේ ළඟට ආවා.එක දවසක් මහත්තයා රෙදිගන්න කොළඹ ගියා. මං විතරයි ෂොප් එකේ. එකපාරට හොරෙක් ආවා. එයා ආවේ අපේ කඩේට ඕඩර් එකක් දෙන විදිහට. ඒ නිසා මට හිතාගන්න බැරි වුණා. පැනපුගමන් සල්ලි ලාච්චුවට අත දැම්මා. මං අත සල්ලි ලාච්චුවට තියලා හිර කළා. ඒ හින්දා මුකුත් ගෙනියන්න ලැබුණේ නැහැ. මගේ කෑගැහිල්ලට වටේම සෙනඟ පිරුණා. කොහොම හරි අපේ ෂොප් එක බේරගන්න ලැබුණා.උදේට ෂොප් එකට ගිහාම අපි ආවේ රෑ. ආයිත් උදේ යනවා. ඇත්තටම මායි මහත්තයයි යන්ත්‍ර වගේ වැඩ කරනවා. ඇඳුම් මහලා ඒවා මිනිස්සුන්ට දෙන කොට මගේ හිතේ ලොකු සතුටක් තිබුණා. මං ඒ සතුට භුක්ති වින්ඳෙ අපේ මහන්සියේ ප්‍රතිඵල ලෙසින්. මහත්තයා හරි මං හරි කොළඹ යනවා රෙදි ගේන්න. එහෙම ගෙනැල්ලා තමයි මේ වැඩ කළේ. හැකි හැම වෙලාවේ නැති බැරි මිනිස්සුන්ට උදව් පදව් කළා. අවට ෂොප් එක්ක වුණත් අපි හිටියේ හරිම සමගියෙන්. එතකොට හිතට බයක් සැකක් තිබුණේ නැහැ. මහන්සියි කියලා පොඩ්ඩක්වත් විවේක ගන්න වෙලාවක් තිබුණේ නැහැ. දිගටම වැඩ. ඒ කොහොම වුණත් අපි දෙන්නා දූට නම් අඩුවක් කළේ නැහැ. ඉඩ ලැබුණ ගමන් දෙන්නම දූ බලන්න යනවා.දූ හරිම සතුටින් හිටියේ. අක්කා එයාගේ හැම වැඩක්ම කළා. අක්කාට දූ ගොඩක් එකතුයි. ඉස්කෝලෙ වැඩ හැම එකක්ම එයා හොඳට පිළිවෙළට කළා. මං හිතන්නෙ එයාට ඒවා අමුතුවෙන් කියලා දෙන්න ඕනෙකමක් තිබුණෙ නැහැ. මමත් මහත්තයාත් ඒ හැමදෙයක් ගැනම හොයලා බැලුවා. අපේ එකම දුව, අපේ දුව ගැන අපිට තිබුණේ ලොකු සතුටක්. මේ හැම මහන්සියක් ම වෙන්නේ එයා වෙනුවෙන්.”අත්තම්මා එයාගේ මතකෙට ආව හැම දෙයක් ම ඒ විදිහටම කතාවට එකතු කළා. සිතේ තිබුණ වේදනාව පැටළුණ වචනවලින් අපට දැනුණා.”ඉතින් දූ කැමැති වුණාද? අක්ක ළඟ ඉන්න”එයාට ඒකේ ප්‍රශ්නයක් තිබුණේ නැහැ. අපි එයාව හැම වෙලාවෙම බලන්න ගියා. අක්කා අඩුවක් පාඩුවක් කළේ නැහැ. දුවට ඕනේ එයාට කැමැති දේ. ඒත් මගේ හිතේ ආසාවකුත් තිබුණා. මං කැමැති දේත් කරන්න. ඒත් ඒක මතක් කරන කොට මගේ හිතට ගොඩක් දුකයි. දැන් මතක් වෙනකොට මගේ පපුව වාවන්නෙ නැහැ. එයාට තිබුණා සපත්තු කුට්ටම් තුනක්. එයාට ඕනෙ වුණේ එයා කැමැති එක අඳින්න. ඒත් මට ඕනෙ වුණේ මං කැමැති එක එයාට අන්දවන්න.එයාට මං කැමැති එක තෝරලා දුන්නා. ඒත් එයා කැමැති වුණේම නැහැ. මට හොඳටම කේන්ති ගියා. ඒ පාර මං දූගේ සපත්තු කුට්ටම් තුනම කැපුවා. එහෙම කළේ මගේ හිතේ තිබුණ කේන්තියට. ඒත් මට දැන් ගොඩක් දුකයි. මතක්වෙන කොට හිත වාවන්නෙ නැහැ. මට හිතෙන්නේ ඇයි මං එහෙම කළේ කියලා. ඒත් මං දන්නෑ ඒ වෙලාවේ මට මොනවා වුණාද? කියලා. මගේ හිත ගොඩක් පසුතැවෙනවා. කොහොම වුණත් මං එයාට ගොඩක් ආදරේ කළා. එයත් හරි මගේ ඇස් දෙකත් හරි. මගේ මුළු ජීවිතේම වුණේ එයයි.මේ අතරතුරේ තමයි නොසිතපු විදිහට මගේ මහත්තයා නැති වුණේ. එයා නැති වුණේ පපුවේ අමාරුවකින්. ඊට පස්සේ මං තනි වුණා. කරගෙන ආව හැම වැඩක්ම අවුල්වුණා. ඒත් මං මහන එක අතහැරියේ නැහැ. දුවගේ හැම අඩුපාඩුවක් ම සොයලා බැලුවා. අපරාදේ කියන්න බැහැ. එයා හොඳට ඉගෙන ගත්තා. දැන් ටීචර් කෙනෙක්. එයා බැඳලා එයාටත් ලොකු පුතාලා තුන්දෙනෙක් ඉන්නවා. ඒ අය ඉන්නෙ හොඳ හොඳ තැන්වල. ඒත් මං එහෙම බලාපොරොත්තු වෙන්නෙ නැහැ.දැන් මෙහේ ඇවිල්ලා ගොඩක් කල්. මට මෙහේ මගේ ම තැනක් වෙලා. මෙහෙත් මැෂිමක් තියාගෙන මං මහනවා. ප්‍රදර්ශනවලට තියන්නෙ අපි මහපු ඒවා. ගොඩක් මෙහේ ඉන්නෙ අපි වගේ අය. උදේ හවස බුදුන් වැඳලා පිනක් දහමක් කරගෙන ඉන්නවා. අනෙක් දේවල් ගැන හිතන්නෙ නැහැ. මං කවදාවත් මගේ දරුවා ගැන අහිතක් හිතන්නෙ නෑ. ඒ වගේම එයාට කරදරයක් කරන්නෙ නැහැ. මගේ දරුවා හැමදාම හොඳින් ජීවත් වෙන්න ඕනෙ. එයාට නිදුක් නිරෝගී සුවය ලැබෙන්න කියලා තමයි මං හැමදාම හිතන්නෙ.මේ නිවාසෙ ගොඩක් ඉන්නෙ කාත් කවුරුත් නැති අසරණ අම්මලා. සමහර අයගේ දරුවෝ එයාලා බලන්න එනවා. නෑදෑයෝ ඒ අය බලන්න එනවා. සමහරුන්ගේ ජීවිත කතා ඇහුවහම දුක දරාගන්න බැහැ. ඒ දවස්වල කඩේ පොළේ ගිහිල්ලා දර දිය ඇදපු අම්මලා නේද කියලා හිතෙනවා. අද මොනවත් කර කියා ගන්න බැරි වුණාට මේ අය, එදා තමන්ගේ දරුවන් කොච්චර හොඳට පෝෂණය කරන්න ඇති ද? සමහර අම්මලා අතර මැහුම් ගෙතුම්වලට ගොඩක් දක්‍ෂකම් තියෙනවා. ඒවා අපි ප්‍රදර්ශනවලට තියෙනවා. මේ අය තාමත් හරිම උනන්දුයි. ඒ උනන්දුව ගැන කියලා වැඩක් නැහැ. එක්කෙනෙක් ඉන්නවා ඉංගී‍්‍රසි ටීචර් කෙනෙක්. ඒ වගේ හැම තරාතිරමේම දැනුම තියෙන අය ඉන්නවා.අපි ඒ අය හැම වෙලාවෙම සතුටින් තියන්න බලන්නෙ. ධර්ම සාකච්ඡාවලට යොමු කරනවා. ඒ වගේ මල්ලිකා වැඩිහිටි නිවාසයේ හැමෝම උදේ සවස බුදුන් වඳිනවා. සමහර වෙලාවට විනෝද වෙන්න කොහේ හරි එක්කගෙන යනවා. මේ අය අපට හුඟක්ම කිට්ටුයි. හැම දෙයක්ම අපිට කියනවා. ඒ තරමටම අපිට කිට්ටුයි. ගොඩක් වෙලාවට අපි බලන්නෙ මේ අයගේ හිත හදන්න. මල්ලිකා වැඩිහිටි නිවාසය පටන් අරගෙන තියෙන්නේ අනගාරික ධර්මපාලතුමාගේ අම්මා.අද මේ වෙනකොට ඒ අයට සෙත සලසන්නේ මේ වැඩිහිටි නිවාසය. සමහර අය මේ නිවාසෙට යොමු වෙලා තියෙන්නේ අමුතු ආකාරයට. පුංචි කාලේ වැඩකාරකමට කොළඹ ඇවිල්ලා ඊට පස්සේ ගමට යන්න පාර දන්නෙ නැහැ. පස්සෙ තමයි මේ වගේ තැනකට යොමු වෙලා තියෙන්නෙ. සමහර අත්තම්මලා කාලයක් තිස්සේ ගෙවල්වල කුලී වැඩ කළ අය.ඒ අයට යන්න තැනක් නැති වුණහම අවසානයේ මේ වගේ තැනකට ඇතුළු වෙනවා. ඒක තමයි ස්වභාවය. අපි හැම වෙලාවකම මේ අයගේ සතුට ගැන හිතනවා. දැන් මේ නිවාසෙ පටන් අරගෙනත් අවුරුදු 92 ක් වෙනවා. එදා ඉඳලා හැම කෙනෙක් ම මේ අයට උපරිම සෙනෙහස දක්වලා තියෙනවා.අපට පෙනෙන දකින විදිහට වර්තමානයේ වැඩිහිටියෝ වැඩිහිටි නිවාසවලට යෑමේ ප්‍රවණතාව වැඩි බවයි පේන්නේ. වැඩිහිටි නිවාසවලට කොටුවී සිය දූදරුවන් වෙතින් දුරස් වී දිවි ගෙවන මේ මව්වරුන් පියවරුන් පවසන කතා අපි අසා ඇත්තෙමු.මතරම් සාරධර්ම සුරකින සමාජයක වැඩිහිටියන් නිවාසවලට කොටුවන්නේ ඇයි? එයට හේතුව කුමක්ද?”මං හිතන්නේ එදා වගේ නෙවෙයි අද පවුල්වල දරුවන් සංඛ්‍යාව අඩුයි. මේ නිසා දරුවෝ ඒ ඒ අයගේ කටයුතුවල යෙදෙනවා. වැඩිහිටියෝ බලාගන්න ඇත්තටම වෙලාවක් නැහැ. ඒ වගේම තමයි ඒ අයගේ ආර්ථික ප්‍රශ්නත්. බැලූ බැල්මට වැඩිහිටි නිවාස වැඩියි කියලා කිව්වට අද වැඩිහිටි නිවාස වල ඉන්නේ 6000 – 7000 අතර වැඩිහිටි ප්‍රමාණයක්.කොහොම වුණත් සමහර විට දකින වැඩිහිටියන්ගේ දුර්වලතාවනුත් මෙයට බලපාන හේතුවක් ලෙස කියන්න පුළුවන්. ඒ කියන්නේ වැඩිහිටියෝ තමන්ගේ සියලුම දේපළ දරුවන්ට ලියනවා. හැබැයි ජීවිත භුක්තිය තියාගෙන ලියනවා නම් මේ වගේ ප්‍රශ්න ඇති වෙන්නෙ නැහැ. අනෙක් කරුණ නම් වැඩිහිටියෝ වර්තමාන සමාජයට අනුව සමාජගත නොවීම. මේ නිසාත් දරුවන් අතර ප්‍රශ්න ඇති වෙනවා. මං හිතන්නේ වැඩිහිටියොත් ටිකක් නම්‍යශීලී විය යුතුයි.ඒ වගේම වැඩිහිටියෝ තමන්ගේ සෞඛ්‍ය තත්ත්වය ගැනත් උන්නදු වෙන්න ඕනේ. එහෙම නැත්නම් තමයි ප්‍රශ්න ඇති වෙන්නෙ. අසනීප තත්ත්වයක් වුණොත් තමයි අනිත් අයට බරක් වෙන්නේ. එහෙම නොවෙන්න වැඩිහිටියො වග බලාගන්න එක හොඳයි. තවත් එක අඩුපාඩුවක් තියෙනවා. අසරණ වුණ වැඩිහිටියන් බලාගන්න රජයේ වැඩපිළිවෙළක් නොවීම. ඉදිරියේදී මෙවැනි වැඩ පිළිවෙළක් ඇති වෙයි කියලත් අපේක්ෂා කරනවා. මට සාරාංශයක් ලෙස වුණත් කියන්න තියෙන්නෙ දරුවන් දෙමවුපියන් අතර අවබෝධය මීට වඩා වැඩිවෙන්න ඕනේ කියලා.ලිව්වේ - රූපාන්ති බුලත්සිංහලසේයාරූ - සුදම් ගුණසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>09</month>
      <day>16</day>
    </date>
    <link>http://www.silumina.lk/2012/09/16/_art.asp?fn=as1209165</link>
    <topic>උපන් දිනය සමරන්න  සවස පාටියක් දාමුද...</topic>
    <author>රවි</author>
    <content>උපන් දිනය සමරන්න  සවස පාටියක් දාමුද...පුරුදු පරිදි දිවා ආහාරය සඳහා කාර්යාලයට නුදුරු ආපනශාලාවක් වෙත යන අතර, ගුරුසිංහ පෙනෙන්නට නොසිටි හෙයින් මම ඒ පිළිබඳව ජයන්තගෙන් විමසීමි.”මිනිහ ඔෆිස් එකේ නම් ඉන්නව දැක්ක... ඒ වුණාට මං එක්ක කතාවට ආවෙ නෑ... කෑම කන්න යන්න අඬ ගැහුවමත් මං පස්සෙ කන්නම් කියල මග ඇරිය. මොකද දන්නෙ නෑ..” යි ජයන්ත පිළිතුරු ලෙස කීවේය.”ඊයෙ පාටි එකේදී බීර බොන්න බල කරපු හින්ද ගුරා අපි එක්ක තරහ වෙලාද දන්නෙ නෑ...” යි මම කීවෙමි.එවිට “තරහ වෙන්නම වැඩේ.. හරියට අපේ බලකිරීමට බියර් බීව වාගේ... යන්තම් උගුරක් බිව්ව... ඊට පස්සෙ බකන් නිලාගෙන බලන් හිටිය. අපිනෙ උගෙ ටිකත්.... බීවේ...” යයි කිවු බණ්ඩාර අනතුරුව මාතෘකාව වෙනස් කරමින්,”ඒක නෙමෙයි රවි! ඊයෙ මොකවත් අප්සෙට් එකක් එහෙම නෑ නේ” දැයි මගෙන් ඇසුවේය.”මොන අප්.. සෙට්ද... මම නම් හොඳට කාලා නිදාගත්ත... ගාණක්වත් නෑ..” යි මම කීවෙමි.”ඔවු මට තේරුණා උඹ හොඳට බොන්න පුළුවන් මිනිහෙක්ය කියල...’ යැයි බණ්ඩාර ප්‍රසන්සනාත්මක සිනහවක් නගමින් පැවසූ විට මට මගේ හැකියාව ගැන ආඩම්බරයක් ඇතිවිය.එම හැඟීම වූ කලී යමෙකුට අං ආ විට ඒ පිළිබඳව ආඩම්බරයට පත්වීමට සමාන නොවේදැයි මට සිතෙන්නේ දැන්ය.බටහිර වෛද්‍යවරුන් විසින් මත්පැනට ඔරොත්තු දීමේ හැකියාව(ඊධතඥපචදජඥ)ලෙස හඳුන්වනු ලබන මෙම ‘හොඳට බොන්න පුළුවන්කම’ වූ කලී, ආශිර්වාදයක් ලෙස වෙස්වලාගත් ශාපයකි.සමාජශීලී මත්පැන් පානයේදී බොන ප්‍රමාණය කෙමෙන් වැඩිවී අවසානයේ ඇබ්බැහිවීමේ තත්ත්වයෙන් හෙවත් මත්ලෝලී බවෙන් කෙළවර වන්නේ ‘මෙම හොඳට පුළුවන් කම’ නිසාය.මත්පැනට ඔරොත්තු දීමේ හැකියාව හා සම්බන්ධ ශාරීරික හා මානසික කරුණු පසු ලිපියකිනි.බියර් බීමට බළකල එම සිදුවීමෙන් පසු ගුරුසිංහ අප ඇසුරෙන් කෙමෙන් ඈත්වන බවක් පෙනෙන්නට විය. එවැනි සුළු සිදුවීමක් ඇසුර අඩු කිරීමට තරම් බරපතළ කරුණක් ලෙස ඔහු සැලකුවේ ඇයිද යන්න මට ප්‍රහේලිකාවක් විය.අවසානයේ එම ප්‍රහේලිකාව විසඳා ගන්නා විට මට මාවම ප්‍රහේලිකාවක් බවට පත්වී තිබුණි.ජයන්ත හා බණ්ඩාර සමඟ මම දිගටම මේස පන්දු ක්‍රීඩාවේ යෙදුණෙමි. ක්‍රමයෙන් අපගේ ක්‍රීඩා සමාජයේ සාමාජික සංඛ්‍යාව ඉහළ ගිය අතර ඒ හේතු කොටගෙන කාර්ය මණ්ඩලය අතර පෙර නොතිබූ අන්දමේ සමගියක් හා හිතවත්කමක් ද වර්ධනය විය.අනතුරුව මගේ උපන් දිනය එළඹියේය. කාර්යාලයේ අන් අය මෙන් මම ද එදින තේපැන් සංග්‍රහයක් පැවැත්වූයෙමි. එම සංග්‍රහය පැවැත්වෙන අතරතුර සුබ පැතීම සඳහා මා වෙත පැමිණි බණ්ඩාර “උපන් දිනේ සමරන්නත් එක්ක සවස පාටියක් දාමුදැ” යි මගේ කණට කෙඳිරුවේය.මම “ෂුවර්” කියමින් එයට ක්‍ෂණික ප්‍රතිචාර දැක්වූයෙමි. බණ්ඩාරගේ යෝජනාවට මා එවැනි ප්‍රතිචාරයක් දැක්වූයේ හේතූන් දෙකක් මතයයි දැන් මට සිතේ. ඉන් පළමුවැන්න එදින බියර් බීමෙන් මා ලද ආශ්වාදය නැවැත විඳගැනීමට යටි සිතෙහි මෝරමින් තිබූ ආශාවය. දෙවන හේතුව වන්නට ඇත්තේ එදින සාදයේ බිල පියවීමට සූදානම් වූ අවස්ථාවේ “ඊළඟ වාරෙ උඹ ගානෙ” යයි කියමින් බණ්ඩාර මා පිට පැටවූ වගකීමෙන් මිදීමට තිබූ අවශ්‍යතාවයය. කෙසේ වුවද එම අවශ්‍යතාවයට වඩා බියර් බීමේ ආශාව බලවත් වන්නට ඇත.කාර්යාලයට යෑම සඳහා එදින උදෑසන නිවසින් පිටවන අවස්ථාවේ “හවසට යාළුවො බර්ත් ඩේ පාටියක් ඉල්ලයිද දන්නෙත් නෑ... එහෙම වුණොත් එන්න රෑ වේවි... මං එනකන් බලන් ඉන්නෙ නැතිව... අම්මල කාලා නිදාගන්න...” යයි මා කීවේ ද මත්පැන් සාදයක් පැවැත්වීමේ යටි අදහස නිසාවෙනි.පසු කලෙක නිතර නිතර සිදුවූ මත්පැන් ගැනීම සඳහා හේතු කාරණා හදා ගැනීමේ ආරම්භක අවස්ථාව එයයයි දැන් මට සිතේ.සාදයට සහභාගි වන ලෙස කාර්ය මණ්ඩලයට විවෘත ආරාධනාවක් කළ අතර අවසාන මොහොතේ මා පසෙකට කැඳවූ ගුරුසිංහ,”තරහවෙන්න එපා රවි! මට නම් ඔයාගෙ පාටියට එන්න ලැබෙන්නෙ නෑ” යි කීවේය.එන්න ලැබෙන්නෙ නැත්ද? නැත්නම් එන්නෙ නැත්ද?” යි මම සුහද ලෙස ඇසුවෙමි.”ඇත්තම කියනව නම්.. එන්නෙ නෑ.. ආවත් මම බොන්නෙ නෑනෙ..” ඔහු කී විට”බිව්වෙ නැතිවට කමක් නෑ... නිකන් ඇවිල්ල ඉන්න” යයි මම කීවෙමි.”එනව තියා බොන තැනක ඉන්නවත් මට එදාම එපා වුණා... ම.. ළ.. ජ... රා... ව“ යයි කෝපයෙන් කියූ ගුරුසිංහ ඉවත්ව ගියේය.මට සිතුණේ ඔහු මෝඩයකු මෙන්ම සමාජශීලිත්වයක් නැති එක්තරා අන්දමක ගොඩයකු කියාය.ගුරුසිංහ වූ කලී එදින මා සිතූ අන්දමේ මෝඩයකු නොව දුරදිග දක්නා සැබෑ ප්‍රඥාවන්තයකු බව මට වැටහුණේ ඉන් බොහෝකලකට පසුවය. ඒ වනවිට මෝඩයකු වී සිටියේ මාය.”අපි කොහෙද පාටිය දාන්නෙ” යයි මම බණ්ඩාරගෙන් ඇසුවෙමි.”එදා ගිය තැනට ගියොත් උඹ විකිණේවි... අපි ඊට වඩා ‘චීප්’ තැනකට යමු..” යි බණ්ඩාර කීවේය. මම එයට එකඟ වීමි.සාදයට බණ්ඩාර හා ජයන්තට අමතරව තව කීප දෙනෙකුද සහභාගී විය. ඔවුන් සියලු දෙනාම මා සමඟ මේස පන්දු ක්‍රීඩා කිරීමට පුරුදුව සිටි අයය.බණ්ඩාර අපව රැගෙන ගියේ ඔහුට හුරු - පුරුදු තැනකට බව පෙනෙන්නට තිබුණි. එහි ගිය සැටියේම නමින් වේටර්වරයකු කැඳවූ ඔහු”අපි දහදෙනෙකුට විතර වෙනම තැනක් ලැහැස්ති කරනව... එක මේසෙ මදිනම් මේස දෙකක් එක ළඟම දැම්මට කමක් නෑ...” යි කීවේය.”කට්ටිය මොනව මොනව බොයිද දන්නෙ නෑ... පුළුවන්ද මං වෙනුවෙන් ඩ්‍රින්ක්ස්, බයිට්... එහෙම ඕඩර් කරන්න” යයි මම බණ්ඩාරගෙන් විමසුවෙමි.”ඒක සිම්පල් වැඩක් නෙ...” යයි පිළිතුරු වශයෙන් කියූ බණ්ඩාර අනතුරුව “උඹ කිසි දේකට බය වෙන්න එපා...” යයි කියමින් මගේ උරහිසට සුහද තට්ටුවක් දැමුවේය.අපි එකට ළං කර තිබූ මේස දෙකක් වටා හිඳගතිමු. ඒ මත බියර් ඇතුළු අපූරු හැඩයෙන් යුත් තවත් මත්පැන් බෝතල් කීපයක්ම විය. කට ගැස්ම සඳහා සකස් කළ විවිධ රසමසවුලින් පිරුණු දීසිවලින් හැමූ සුවඳ සාදය ඉක්මනින් පටන් ගැනීමට අපව දිරිමත් කළේය.මට සුබ පතමින් සවුදිය පිරූ මිතුරු කැළ මත්පැන් බීම ආරම්භ කළහ. මම බියර් පමණක් පානය කළෙමි. සෙස්සෝ බියර් මෙන්ම අන් මත්පැන් වර්ගද පානය කළෝය. බණ්ඩාර හිස්වන බෝතල් හා කටගැස්ම සඳහා අලුත් ඇණවුම් ඉදිරිපත් කරමින් තම යුතුකම මැනවින් ඉටු කළේය.මඳ සුළඟක්, සුළි සුළඟක් බවට පත්වන්නාක් මෙන් සාදයේ ස්වභාවය කෙමෙන්, කෙමෙන් වෙනස් වන්නට විය. එතෙක් තමන් අසල සිටි අය සමඟ සෙමින් සෙමින් කෙරුණු කතාබහ මහා ඝෝෂාවක් බවට පෙරළුණි. ඒවායේ කිසිදු අගක් මුලක් නොවීය. සමහරු සමූහ ගීත ගායනා ඇරඹූහ. සෙස්සෝ එයට සංගීතය සැපයීම සඳහා හැඳිගෑරුප්පු වලින් මේසයට තට්ටු කරන්නට වූ අතර මෙම සිදුවීම් වලින් පරිබාහිර වූ දෙදෙනෙක් වාදයක පැටලී සිටියහ.‘ඒයි වේටර්, කෝ බං බයිට්’ යයි හිස් තසිමක් උඩට ඔසවා කෑ ගැසූ අයකු අනතුරුව තසිම්වල ඉතිරිව තිබූ කෑම තම ඇඟිලි වලින් කටෙහි රුවාගෙන හිස ඇලකොට තම උරහිසෙහි කට පිසදා ගත්තේය. එළියට ගත් ලේන්සු මේසය මතම තැබීම නිසා ඒවා අත්පිස්නා ලෙස අතින් අතට මාරුවූයේ ඉඳුල් තැවැරුණු අත්පිස්නා කීපයක් සාක්කුවලට එබෙන අතරය.ඔවුන් කරන – කියන දේවල් මට යම් විනෝදයක් සැපයුවේය. ‘හොඳට බොන්න පුළුවන්කම’ නිසා ඒ වනවිටත් මත් බවට පත්නොවී හොඳ සිහියෙන් පසුවීම ගැන මම ආඩම්බර වීමි.”ඒයි බර්ත් - ඩේ බෝයි, ගෑනු ළමය වගේ බියර් බොන්නෙ නැතිව... ගහපන්කො අපි වාගේ විස්කි අඩියක්” යයි කවුදෝ කෑ ගැසූ විට “ගහපන් විස්කි... ගහපන් විස්කි” කියමින් සෙස්සෝ ඊට අත්වැල් ඇල්ලූහ.මත්පැන් වර්ග කලවම් කර බීම හොඳ නැතැයි අසා තිබූ හෙයින් බියර් බී සිටි මම ඔවුන්ගේ ඇවිටිල්ල පරිදි විස්කි බීමට අදිමදි කළෙමි. එවිටම වැනී.. වැනී මා වෙත පැමිණි බණ්ඩාර”රවියට හොඳට දාන්න පුළුවන්... ඔය බොරුව කරන්නෙ” යයි කීවේය. ඒ සමඟම කවුදෝ මා ඉදිරියට විස්කි වීදුරුවක් තැබූ අතර මම එය එක හුස්මට බී ශබ්ද නගමින් වීදුරුව ආපසු තැබුවෙමි. මා දෙස බලා සිටි ඔවුන් ‘කමෝන්... කමෝන්’ ගුඩ් බෝයි යයි කියමින් තම සතුට පළ කළෝය.අපි මැදියම් රෑ වනතුරු දිගටම මත්පැන් පානය කළෙමු. ඒ වනවිට එතෙක් ගයමින් සිටි සමූහ ගීත සීපද තාලයට තනි තනිව ගැයූ විරහගීත බවට පත්වී තිබුණි. සංගීතය සැපයීමට යොදාගත් හැඳි - ගෑරප්පු බොහොමයක් බිම වැටී තිබූ හෙයින් ඉන් පසුබට නොවූ අපි මේසයට තඩිබාමින් ගායකයන් දිරිමත් කළෙමු. මෙම ඝෝෂාව නොඇසුනාක් මෙන් කීප දෙනකු මේසය මත තබාගත් තම අත්මත තද නින්දකට වැටී සිටි අතර තවත් දෙදනකු තමන් තවමත් හොඳ සිහියෙන් සිටින බව පෙන්නන්ට මෙන් රණ්ඩුවක පැටලී සිටියෝය. බලාපොරොත්තු නුවූ ලෙස එකවරම මා අසලට පැමිණි කීප දෙනකු මිනී පෙට්ටියක් කර තබාගෙන යන්නාක් මෙන් මා ඔසවාගෙන“හී ඉස් අ ජොලි - ගුඩ් ෆේලෝ “ කියමින් නටන්නට විය.බාර් එක වැසීමට කාලය පැමිණ ඇති හෙයින් සාදය නිම කරන ලෙස කළමනාකරු විසින් කාරුණිත ඉල්ලීමක් කරන ලදී. එයට විරෝධය පාමින් “එහෙම කොහොමද – නයිට් ඉස් ටූ යං’ යැයි යමකු කෑ ගැසුවද වේටර්වරු පැමිණ මේසය මත තිබූ හිස් බඳුන් හා බෝතල් ඉවත් කරන්නට වූ නිසා ඒ සාදය නිම කළෙමු.බිඳුණු වීදුරු හා තසිම් කීපයක වටිනාකමද ඇතුළත්කොට තිබූ බිල්පත පියවූ මම වැටි වැටී පියාඹන කළාමැදිරියකු මෙන් බණ්ඩාර සමඟ කොටුව දුම්රිය පළට පැමිණියෙමු.ඒ වන විට නිවෙස් බලායන අවසාන දුම්රිය ද පිටත්ව ගොස් තිබූ හෙයින් “දැන් මොකද කරන්නෙ” යයි මම බණ්ඩාරගෙන් ඇසුවෙමි.”මොනව කරන්නද ටැක්සියක්වත් හයර් කරමු...” යයි බණ්ඩාර කීවේය.(අපි එසේ කළෙමු)මීළඟ ලිපියෙන්”නැවැත මත්පැන් නොබොන බවට අම්මාට පොරොන්දු වෙයි.”රවිrathnapalaw@gmail.comකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>09</month>
      <day>16</day>
    </date>
    <link>http://www.silumina.lk/2012/09/16/_art.asp?fn=as1209166</link>
    <topic>ගුරු සේවයේ රසකතා</topic>
    <author>කරුණාදාස සපුතන්ත්‍රී</author>
    <content>ගුරු සේවයේ රසකතාහැටේ දශකයේ පාසල් යුගය අපගේ සොඳුරු තැන් අවදි කරන කාලයක් විය. නිකදළුපොත හිරිපිටිය කනිටු විදුහලේ සිටි රාමනායක විදුහල්පතිතුමා ඉගැන්වීමට දක්ෂයකු මෙන්ම කිසිවකුට බිය නැති නිර්භීත ගුරුවරයෙකි. වරද දුටු තැන වේවැල් කෂාය දීම නිසා සිසු දරු දැරියන් එතුමාට බිය වූවා සේම යටහත්පහත්කමක් දැක්වීය.කුරුණෑගල සිනමාහල්වල ප්‍රචාරක රථ නිතරම හිරිපිටිය නගරය පුරා ශබ්දවාහිනී මඟින් ගීත මෙන්ම ප්‍රචාරක කටයුතු කිරීම කරදරයක් වුයේ පාසල ද නගරය මැද පිහිටීම නිසයි.පාසලේ පිරිමි ළමයෙක් යොදවා ප්‍රචාරක රථයේ ගෝරනාඩුව නතර කිරීම පුරුද්දක් වුණත් එක් දිනක් එසේ නොවීය.පුරුදු ලෙස ළමයෙක් එහි ගොස් ශබ්ද විකාශනය නතර කරන ලෙසත් එය පාසලට කරදරයක් බවත් කීවේය. එහෙත් ඔවුන් එය නොපිළිගෙන මොහිදින් බෙග්, ජෝතිපාල, රානි පෙරේරා වැනි ගායිකාවන්ගේ ගී ප්‍රචාරය කරන්නට වූයේ ළමයාගේ කීම ගණන් ගන්නේ නැතිවය. ආපසු පාසලට පැමිණි ළමයා ප්‍රචාරය නතර නොකළ හැකි බව පැවසූ බවත් බිය නැති බව කී බවත් විදුහල්පතිතුමාට සැලකර සිටියේය.මෙයින් කිපුණු එතුමා වේවැල අතට ගෙන ප්‍රචාරක රථය ළඟට ගියේ කෝපය මුසු පෙනුම කාටත් පෙන්වමිනි.”ඔය ගෝරනාඩුව නතර කරනවද නැද්ද? මෙතන තියෙන්නෙ ඉස්කෝලයක්. ඉස්කෝලෙ ඇරුණට පස්සෙ තමුසෙල ඕන නැටුමක් නටනව. දැන් ඉතින් හොඳ හිතින් යනවල”විදුහල්පතිතුමාගේ ඉල්ලීමට බියවූ ප්‍රචාරක පිරිස එතුමාගෙන් සමාව ගත්තේ බියවී දහදිය පිසදමමිනි.ඉන්පසුව පාසල් වේලාව තුළ සිනමා ප්‍රචාරය නොවූ අතර රාමනායක විදුහල්පතිතුමාගේ නිර්භීතකම ගැන අද පවා කවුරුත් කතා කරති.කරුණාදාස සපුතන්ත්‍රීගනේවත්ත – නිකදළුපොතකලක් තිස්සේ බරපතළ ලෙස රෝගාතුරව සිටීම නිසා සිරුර දිරාපත්ව, ජර්වර්ණව, විරූප වූ හැටවන විය ද පසු කළ එක්තරා ධනවත් කාන්තාවකට හදිසි හෘදයාබාධයක් වැලඳී රෝහල් ගත කෙරිණි. ඒ වන විට හෘදයාබාධය උත්සන්න අවස්ථාවකට පත්ව තිබුණු බැවින් ඇයට ඉතා ඉක්මනින් ශල්‍යකර්මයක් කළ යුතු බව වෛද්‍යවරුන් පැවැසූ අතර, වහාම ඒ සඳහා සියල්ල සූදානම් වන්නට වැඩි වේලාවක් ගතවූයේ නැත. මෙයින් බලවත් සේ බියට පත් කාන්තාව, ශල්‍යාගාරයට ඇතුළු කරන අවස්ථාවේ දෙවියන් සිහිකර, දෙවියන්ට පින් පමුණුවා තමාගේ ජීවිතය ආරක්ෂා කර දෙන මෙන් ඉතා බැගෑපත්ව යාච්ඤා කර සිටියාය.දෙවියෝ ද ඈ කෙරෙහි අනුකම්පාවෙන්, කාරුණිකව සලකා බලා ඒ අවස්ථාවේදී ඇයට පිහිට වූහ. ජීවිතයත් මරණයත් අතර පසුවූ එම කාන්තාව, ශල්‍යකර්මයෙන් පසුව ලැබුණු ක්ෂණික සහනයෙන් උද්දාමයට පත්ව දෙවියන්ට නොසෑහෙන සේ ස්තුති කරන්නට වූ අතර, දින කීපයකින්ම සම්පූර්ණ සුවය ලැබීමට තරම් වාසනාවන්ත ද වූවාය.මේ අතර, රෝහලේ වෛද්‍යවරුන්ගේ උපදෙස් අනුව, රෝහලේදීම තම දිරාගිය සිරුර ප්‍රකෘති තත්ත්වයට පත්කරගෙන තරුණ පෙනුමක් ලබා ගැනීමට ද ඇයට අවස්ථාව ලැබිණි.මෙසේ පෙනුමෙන් රූබර තරුණියක බවට පත්වීමෙන් පසු රෝහලින් පිටවූ ඇය නිවස කරා යන අතරමඟදී රිය අනතුරකට ගොදුරු වී මහමඟදීම අවාසනාවන්ත ලෙස මිය ගියාය.නොසිතූ මොහොතක සිදුවූ මෙම හදිසි මරණයෙන් පසු වහාම දෙවියන් හමුවූ ඇය බෙහෙවින් කෝපයට පත්ව, මෙසේ ප්‍රශ්න කර සිටියේ දැඩි කනස්සල්ලෙනි.”...හාට් ඔපරේෂන් එකක් වගේ බරපතළ අවදානමකින් මාව ගලවාගත්ත ඔබවහන්සේට මේ ඇක්සිඩන්ට් එකෙන් මාව බේරාගන්න බැරිවුණේ ඇයි... දෙවියනේ...?”ඒ ඇසූ දෙවියන්ගේ පිළිතුර මෙසේ විය!”මුලින් වගේ – අසරණ, අහිංසක, චාම් කෙනෙක් විදිහට ඔබ ඒ ඉල්ලීම කළා නම්, මට ඔබව බේරාගන්න හොඳටම ඉඩ තිබුණා... ඒත්.. අද, ඔබ මට පෙනුණේ – අහංකාර.. මෝස්තර කාර.. ගැටිස්සියක් විදියට නේ..!”(අන්තර්ජාලය ඇසුරෙනි)ගාමිණී චන්ද්‍රසේනමාකොලකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>09</month>
      <day>16</day>
    </date>
    <link>http://www.silumina.lk/2012/09/16/_art.asp?fn=av1209162</link>
    <topic>යාත්‍රා</topic>
    <author>තුෂාරි</author>
    <content>යාත්‍රාමෙවර පැවැත්වෙන සාහිත්‍ය උත්සවය නිමිත්තෙන් ප්‍රවීණ මාධ්‍යවේදී, අර්නස්ට් වඩුගේ ගේ කෘති හතරක් මුද්‍රණයෙන් නිකුත් වී ඇති බව අපිට දැනගන්නට ලැබුණා. ඒ ගැන වඩුගේ මහතා අපි සමඟ කතාබහ කළේ මෙහෙමයි.”මම රචනා කරපු ජනපි‍්‍රය කෘති හතරක් තමයි නව මුද්‍රණයෙන් නිකුත් වුණේ. ‘මගේ මැණික’, ‘මගේ මැණික දෙක’, ‘සංකලනී’, ‘යුග දිවිය’, ‘අමරණීය ජෝති 2’, ‘හදවත රත්තරං’ ජෝතිපාලයන් ගැන ලියූ නවතම කෘතිය මම නිකුත් කළේ පසුගිය ජූලි 7 වැනිදා.ඒ මාසය ඇතුළත මුද්‍රණය කළ විශාල පොත්වල පිටපත් සියල්ල මුළුමනින්ම විකිනුණා. ජෝතිපාලට මොනතරම් රසිකයන් තවමත් ආදරේ කරනවාද කියන දේ එයින් පැහැදිලි වෙනවා.නවකතා පොතක්වත් ඒ තරම් වේගයෙන් විකිණී අවසන් වන්නේ නැහැ. අතිවිශාල ඉල්ලුමක් ජෝතිපාලයන් ගැන ලියූ ඒ පොත්වලට තිබුණා. ඒ නිසා දෙවැනි වරටත් මේ වන විට මේ කෘතිය නිකුත් වී තිබෙනවා.නිවේදිකාවක, ගායිකාවක ලෙස රසික නෙත්, සිත් පැහැරගත් අභිෂේකා විමලවීර පිළිබඳ අලුත්ම ආරංචියක් අපිට දැනගන්නට ලැබුණා. මේ වනවිට අභිෂේකා කොළඹ විශ්වවිද්‍යාලයේ දෙවන පෙළ සාමාර්ථයක් ලබමින් තම උපාධිය අවසන් කර තිබෙනවා. ඒ ගැන ඇය කතා බහ කළේ නිහතමානී සතුටකින්.”මම මගේ උපාධිය සාර්ථකව අවසන් කළා. මේ දිනවල ශාස්ත්‍රපති විභාගය වෙනුවෙන් අධ්‍යයන කටයුතුවල නිරත වෙනවා. ඒ වගේම මගේ අලුත්ම මියුසික් වීඩියෝව ‘සීමා නෑ’ පසුගිය දා රිලීස් කළා.එයටත් ප්‍රේක්‍ෂක ප්‍රතිචාර ඉහළින්ම ලැබෙනවා. ඊට අමතරව ‘සත්‍ය’ ටෙලිනාට්‍යයේ තේමා ගීතය ගායනා කළා. එය රචනා කළේ මගේ පියා සුනිල් විමලවීර.කලා ක්ෂේත්‍රය තුළ කුංෆු සටන් නළුවෙකු ලෙස ජනපි‍්‍රයත්වයට පත් බිලී වොන්ග් පසුගිය දා තායිලන්තයේ නවතම චිත්‍රපටයකට දායක වුණා. ඒ වගේම ඔහු ‘වීර්යා’ චිත්‍රපටයේ ද චරිතයකට පණ පොවනවා. ඒ ගැන ඔහු අප සමඟ කතාබහ කළා.”මම කලාවට හරිම ළැදියි. විශේෂයෙන් ම සටන් නළුවකු ලෙස කලා ලොවේ සැරිසැරීමට ලැබීම සතුටට කරුණක්. කුංෆු සටන් නළුවෙකු ලෙස කටයුතු කරන කාලෙ ජාත්‍යන්තර කුංෆුකරුවකු හා සුපිරි නළුවකු වන ජැකී චෑන් සමඟ එක්ව කටයුතු කරන්න මට අවස්ථාව ලැබුණා. එය මගේ කලා ජීවිතයේ අමතක නොවන අවස්ථාවක්.පසුගියදා පැවැති සිග්නීස් සම්මාන උලෙළේ දී හොඳම චිත්‍රපට නළුවාට හිමි ස්වර්ණ සම්මානය දිනා ගනු ලැබුවේ ප්‍රවීණ රංගන ශිල්පියකු වන බිමල් ජයකොඩියි. ‘ගාමිණී’ චිත්‍රපටයේ රංගනය උදෙසා මෙම සම්මානය ඔහුට පිරිනැමුණා. සම්මානයක සතුට භුක්ති විඳින මේ මොහොතේ බිමල් ඒ ගැන අපිත් එක්ක කතාබහ කළා.”මෙය මගේ ප්‍රථම සිනමා සම්මානයයි. ඒ ගැන ලොකු සතුටක් දැනෙනවා. නමුත් මට සම්මානයක් හම්බවුණා කියලා එය ආභරණයක් කරගෙන ඒ ගැන කතා කරමින් ඉන්න මම කැමැති නැහැ. මම මට ලැබෙන හැම සම්මානයක්ම බාරගන්නේ මට ලැබෙන වගකීමක් විදිහටයි.මේ කරන රංගන වෘත්තිය වගකීමක් ලෙස භාරගෙන එයට සාධාරණය ඉෂ්ට කරන්න කියන දේ තමයි සම්මානයක් ලැබීමෙන් මට පවසන්නේ. ඒ නිසා මම උත්සාහ කරන්නේ මට ලැබෙන රංගන කාර්යය පෙරටත් වඩා සාර්ථකව, සාධාරණව ඉෂ්ට කිරීමටයි. ඒ වගේම මේ දිනවල මම නවතම ටෙලිනාට්‍යයකට දායක වෙනවා. ඒ වසන්ති චතුරාණි ගේ ‘යකඩ දෝලි’ ටෙලිනාට්‍යයට. මේ දිනවල එහි රූගත කිරීම් දඹුල්ල, කළුතර, කොළඹ යන ප්‍රදේශවල සිදුවෙනවා. ඉදිරියේදී මගේ කාලය ඒ සඳහා වැය වේවි.තුෂාරිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>09</month>
      <day>16</day>
    </date>
    <link>http://www.silumina.lk/2012/09/16/_art.asp?fn=av1209163</link>
    <topic>හිනා කතා</topic>
    <author/>
    <content>හිනා කතා‘දැන් ඔහේට හොඳටම සනීපයිනෙ. ඒ හින්දා අපි ඔහේගෙ ටිකට් කැපුවා. ගෙදරින් දන්වලා තියෙනවා අද එනවයි කියල සිරිපිනාව ගෙදර එක්ක ගෙන යන්ඩ. ඉතින් එහෙව් එකේ මොකෝ මේ මූණ එල්ලා ගෙන? හිනාවෙලා සන්තෝසෙන් ඉන්ඩ එපායැ.’ අංගොඩ මානසික රෝහලේ, වාට්ටු භාර වෛද්‍යවරයකු තම වාට්ටුවේ රෝගියකු අමතා කීවේය.“කොහොමද දොස්තර මහත්තයො මම සන්තෝස වෙන්නෙ” මම මෙහාට ආවේ ශක්‍ර දේවේන්ද්‍රයගෙ පවුල විදියට. ඒත් මට අද ගෙදර යන්ඩ වෙන්නෙ නිකංම නිකං හොරව්පොතානෙ සිරිපිනා විදියට නෙ.” සිරිපිනා ශෝකයෙන් තෙපළාය.“දැන් අපේ රටේ ජනගහනය එක්කෝටි පනස් ලක්ෂ හැටදාහක් නම් ලබන මාසෙ වෙනකොට ජනගහනය කීයක් වෙයි ද කියල උපකල්පනය කරලා කියනවා බලන්ඩ ලක්ෂ්මන්.” තම පන්තියේ සිටින අමාරුකාර ශිෂ්‍යයකු දෙස බලමින් චමරි ටීචර් කීවාය.“තව මාසෙකින් එක්කෝටි පනස් ලක්ෂ හැටදාස් එකයි.” නව මසක ගැබිණියක් වූ තම ගුරුතුමියගේ ඉදිරියට නෙරා ආ දරු ගැබ දෙස බලමින් ලක්ෂ්මන් පිළිතුරු දුන්නේය.පාසල් පරීක්ෂක වරයා පන්තියට ගොඩ වූයේ ළමෝ පන්ති ගුරුතුමා ගෙන් ගණිතය පාඩමක් ඉගෙන ගනිමින් සිටියදී ය. ගුරුතුමා පසෙකට කළ පරීක්ෂකවරයා ළමයින් අමතා මෙසේ කීවේය.“ළමයි, බොහොම හොඳට මම මේ කියන ගණිත ගැටලුව අහගෙන ඉඳලා නිවැරැදි උත්තරය කියන්ඩ ඕනෙ. ඔන්න එක බස් රථයක් කොළඹ ඉඳලා පොලොන්නරුව දක්වා පැයට හැතැප්ම 60 ක වේගයෙන් ධාවනය වෙනවා. බස් රථය පොලොන්නරුවට ළඟා වෙන්න හරියටම පැය 6 ක් ගත වෙනවා. ඔය බස් රථයේ මමත් යනවා. දැන් මගෙ වයස අවුරුදු කීය ද?”පන්තියේ ළමයින් සියල්ලෝම හොල්මන් වී බලා සිටියදී සෙනරත් පිටුපස අසුනක සිට අත ඔසවා නැගිට මෙසේ පිළිතුරු දුන්නේ ය.“අවුරුදු 50 යි”“හරියටම හරි. දැන් කියන්ඩ බලන්ඩ ඔය ළමයා මේ උත්තරේ හොයා ගත්තෙ කොහොමද කියලා” පාසල් පරීක්ෂකවරයා කීවේය.“ඒක හරි සිම්පල් සර්. අපේ අයියා කෙනෙක් ඉන්නවා, ගෙදර. එයාගෙ වයස අවුරුදු විසි පහයි. එයාට බාගෙට පිස්සු. එහෙම නං සර්ට අවුරුදු 50 යි” සෙනරත් පිරික්සමින් පිළිතුරු දුන්නේය.“හානේ...! ෂෝක් කමිසෙ. හැබැයි සෙනෙවි ඕක ඔයාට ටිකක් හිරයි වගෙ. සයිස් එක බලලා ගන්ඩ එපායැ ළමයො.” තුෂාරි කීවේ සැමියා ඇඳ සිටි අලුත් කමිසය දෙස බලමිනි.‘ඔයා මේ බණ කතා කරනවා. වැලේ වනලා තියෙන ඇඳුමක සයිස් බල බලා ඉන්ඩ පුළුවන් ද?’ සෙනෙවි කීවේ වහා කමිසය ගලවමිනි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>09</month>
      <day>16</day>
    </date>
    <link>http://www.silumina.lk/2012/09/16/_art.asp?fn=av1209164</link>
    <topic>ඒ අය සතුටු වෙන්නේ අනිත් අයට මඩ ගහලා</topic>
    <author>ගාමිණී සුසන්ත</author>
    <content>ඒ අය සතුටු වෙන්නේ අනිත් අයට මඩ ගහලාඅනර්කලී ආකර්ෂාසමාජයේ බොහෝ දෙනකුගේ ආකර්ෂණය දිනාගත් කලා කාරිණියකි අනර්කලී ආකර්ෂා. කවුරුත් දන්නා පරිදි ඇය රංගන ශිල්පිනියක් පමණක් නොවේ. ඇය නිවේදිකාවකි, ගායිකාවකි. එසේම ඇය දකුණු පළාත් සභාව නියෝජනය කරන මන්ත්‍රීවරියකි. මෙම සෑම ක්ෂේත්‍රයක් තුළම පුවත් මවන්නියක ලෙසද අනර්කලී ප්‍රකටය.අද “තරුවක් සමඟ වරුවක්” විශේෂාංගයට එක්වන්නේ අනර්කලීය.කොහොමද අනර්කලී මොනවගේ වැඩකටයුතුවලද මේ දවස්වල යෙදිල ඉන්නෙ...?”පළාත් සභා මන්ත්‍රීවරියක් හැටියට මේ දවස්වල දේශපාලන කටයුතුවල වැඩියෙන් යෙදෙනව. ඊට අමතරව කලා කටයුතු කිහිපයකටම සම්බන්ධ වෙලා ඉන්නව. නාලක වෙදමුනි ස්වර්ණවාහිනි ආයතනය වෙනුවෙන් නිර්මාණය කරන “ඉටි මල්” ටෙලිනාට්‍යයේ රූපගතකිරීම්වලට මේ දවස්වල සම්බන්ධ වෙලා ඉන්නව දිගටම. ඒ වගේම ඉදිරි මාස දෙක තුන තුළදී රූපගතකිරීම් ආරම්භ වන චිත්‍රපට දෙකක තිරපිටපත් කියවමිනුයි මේ දවස්වල ඉන්නෙ.”“ඉටි මල්” ඔබට අලුත් අත්දැකීමක් ද?”ඉටි මල් ටෙලිනාට්‍යයේ මගේ චරිතය පූජා කියන නිළියගේ චරිතය. ඇය පොහොසත් පවුලක යුවතියක්. ඇය සතු පොහොසත්කම් ගැන නොසිතන තමන්ගේ හැකියාවන් ගැන හිතන හරිම සංවේදී හිතක් තිබෙන යුවතියක් තමයි පූජා. එය මෙහි ප්‍රධාන චරිතය. පූජා සිනාසෙන බව සමාජයට පෙනුනත් ඇය සිතින් ගොඩක් වෙලාවට හඬන කෙනෙක්. පූජා ගොඩක් ආදරණීය චරිතයක්. පූජා අදිත්‍යයට ආදරය කරනවා. මම හිතනව ප්‍රේක්ෂකයින් මේ චරිතයට ගොඩක් ආදරය කරාවි කියල. ඒ මොකද සමාජයේ ආදරය ලබාගත හැකි ලක්‍ෂණ සහ ගතිගුණ පූජාට තිබෙන නිසා. මම මේ චරිතය රඟපෑවේ හරිම කැමැත්තෙන්. ඒ චරිතය රඟපානවිට මටත් හරිම ආදරයක් දැනෙනව.””ඉටි මල්” මෙගා වර්ගයේ ටෙලිනාට්‍යයක් නේද? ඇයි ඔබ මෙගා ටෙලිනාට්‍යයකට සම්බන්ධ වුණේ?”අද හැදෙන ගොඩක් මෙගා වර්ගයේ ටෙලිනාට්‍ය ඒකාකාරී ඒවා. ඒ බොහොමයක් කතා තේමාවලට වඩා “ඉටිමල්” ටෙලිනාට්‍යයේ කතාව වෙනස්. මෙහි පිටපත සම්පූර්ණයෙන් ම ලියල අවසන්. මේ ටෙලිනාට්‍යයට සම්බන්ධවෙලා ඉන්නෙ හොඳ දක්ෂ පිරිසක්. මෙහි පූජාගෙ චරිතය තුළින් ප්‍රේක්ෂකයින්ට දැනෙන රංගනයක් ඉදිරිපත් කරන්න මට පුළුවන් වෙයි කියල හිතුණ නිසයි මම මේ ටෙලිනාට්‍ය භාර ගත්තේ.””ඉටිමල්” දර්ශන තලයේදී රන්ජන් රාමනායක සමඟ ඔබ කිසියම් කතාබහක් ඇතිවුණු බව වෙබ් අඩවි කීපයකම පළවුණා. එය සත්‍යයක් ද? ඇත්තටම මොකද වුණේ...?” ’ඉටි මල්’ දර්ශන තලයේදී රන්ජන් සමඟ කිසියම් කතාබහක් ඇතිවුණු බව ඇත්ත. එහෙම දෙයක් සිදුවීම ගැන මට හරිම කනගාටුයි. ඒ සිදුවුණේ නොසිදුවිය යුතු දෙයක්. ඒ ගැන නැවතත් කතා කරන්න මම කැමැති නෑ. ඒ වගේම එවැනි දෙයක් සිදුවීම හරිම අපරාධයක්. ඒ සිදුවීමෙන් ප්‍රයෝජන ගත්තේ ඕපාදූප සොයන වෙබ්අඩවි. ඔවුන් ඒ සිදුවීම පළකළේ වෙනස් වෙනස් විදිවලට. ඕපාදූප වෙබ් අඩවි මා සමඟ කතා කළේ නෑ.”එම සිදුවීම අමතක කරල ඔබ දිගටම ටෙලිනාට්‍යයේ රඟපානවද?”රඟපෑම මගේ වෘත්තිය. රඟපානවිට මට ඕනෑම කෙනෙක් එක්ක රඟපාන්න පුළුවනි. ඉටි මල් ටෙලිනාට්‍යයේ ප්‍රධාන චරිතය රඟපාන්නෙ මම. ඉතින් මම නැතිව මේ ටෙලිනාට්‍ය කරන්න බැහැනෙ. මේවගේ ප්‍රශ්නයක් වුණා කියල මම චරිත අතහරින්නේ නෑ. එහෙම කරල නිෂ්පාදකවරු අධ්‍යක්‍ෂවරු අමාරුවෙ දමන කෙනෙක් නෙමෙයි මම.”ඔබේ මුල්ම ටෙලිනාට්‍යය ඉටි පහන්. අද ඔබ ‘ඉටි මල්’ ටෙලිනාට්‍යයට දායක වෙලා ඉන්නව. “ඉටි පහන්” – “ඉටි මල්” රඟපෑ කාලයත් අතර නිර්මාණවල ඔබ දකින වෙනස කුමක්ද?“ඉටි පහන්” වැනි ටෙලිනාට්‍යයකින් කලාවේ ගමන ආරම්භ කිරීමට ලැබීමම භාග්‍යයක්. “ඉටි මල්” වෙනකොට අවුරුදු ගණනාවක් ගතවෙලා මිනිසුන්ගේ රසවින්දනය සිතුම් පැතුම් වෙනස් වෙලා. ප්‍රේක්ෂකයින් නිර්මාණයකින් බලාපොරොත්තු වන දේවල් පවා වෙනස් වෙලා. හැබැයි අද සමාජයට ගැළපෙන විදියට ඉතාම නිර්මාණාත්මක විදියට ඉටි මල් ටෙලිනාට්‍ය නිර්මාණය කරනවා. “ඉටිපහන්” – “ඉටිමල්” කාලය තුළ ලංකාවේ හොඳම දැවැන්තම ටෙලිනිර්මාණ ගණනාවකටම දායක වෙන්න මට හැකිවෙලා තියෙනවා.”වෙබ් අඩවිවල පළවන දේවල් ගැන ඔබ කනගාටුවෙන්ද?”පළවන දේවල්වලට වඩා පළකරන අය ගැනයි කනගාටු. ඔවුන් මතුකරන්න උත්සහ කරන්නෙ මඩ. ඒ වෙබ් අඩවි පවත්වාගෙන යන අය සතුටු වෙන්නෙ ජීවත්වෙන්න අනෙක් අයට මඩ ගහලා.”දේශපාලනඥවරියක ලෙස ඔබේ ඡන්දදායකයන්ට ඔබ යුතුකම් ඉටු කරනවා කියා ඔබ සිතනවද?”මම කරන කලාවත් දේශපාලනයත් මම පටලවා ගන්නේ නෑ. මගේ පළාත් සභාවේ වැඩකටයුතුවලට මම මගේ උපරිම දායකත්වය ලබාදෙනවා.ඔබ දේශපාලනඥවරියක් නිසා රඟපෑමේදී චරිත තෝරා බේරා ගෙනද රඟපාන්නේ?”මම රංගනයට පිවිසුණේ දේශපාලනයට එන්න කලින්. මම වැඩිහිටියන්ට පමණක් සීමාවූ නිර්මාණ කිසිදිනෙක බාරගන්නේ නෑ. ඒ හැරෙන්න ඕනෑම චරිතයක් රඟපාන්න මම සූදානම්. දේශපාලනය කළා කියල මම චරිත තෝරා බේරා ගන්නේ නෑ.”පාර්ලිමේන්තුව නියෝජනය කරන්න ඔබට ආශාවක් තියෙනවද?”දකුණු පළාත් සභාව තුළ මම උපරිම අයුරින් ජනතාවට සේවය කරන්න මම උත්සාහ කරනවා. වැරැද්දක් පෙන්වන්න බැරි වෙන විදියට මම වැඩ කරනව. ඒ අරමුණ ඉටුවුණාට පසුව රටටම වැඩකරන්න පාර්ලිමේන්තුව නියෝජනය කරන්න මට අවස්ථාව ලැබේවි කියල මම හිතනව. එම අවස්ථාව නොලැබුණත් මම සමාජයට සේවය කරන්න සැමදාම ඉදිරිපත් වෙනවා.”ඔබ කවදාවත් ම විවාහ වෙන්නේ නෑ කියල පුවත්පතකට කියල තිබුණා නේද?”ඔව් ඒක දැන් හැමෝම දන්න දෙයක්නේ.”ගාමිණී සුසන්තඡායාරූප – ඉන්දික ප්‍රභාත් වීරසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>09</month>
      <day>16</day>
    </date>
    <link>http://www.silumina.lk/2012/09/16/_art.asp?fn=av1209165</link>
    <topic>සු.මිගෙන් අහන්න</topic>
    <author/>
    <content>සු.මිගෙන් අහන්නකඩවත සුජාතා ගුණවර්ධනප්‍රශ්නය - ‘විරාගය’ හැරුණුකොට සනත් ගුණතිලකගේ හොඳම රඟපෑම් ඇතුළත් චිත්‍රපට මොනවා ද?පිළිතුර - ‘පාලම යට’, ‘කැඩපතක ඡායා’, ‘සිසිල ගිනි ගනි’, ‘රාජ්‍ය සේවය පිණිසයි’ යන චිත්‍රපටවල ඔහුගේ රඟපෑම් විශිෂ්ට මට්ටමක තිබෙනවා.  කඩවත පහළ බියන්විල භද්‍රා බියංකා මධුප්‍රශ්නය - ඔබ දෙවියන් විශ්වාස කරනවා ද?පිළිතුර - දෙවි කෙනෙක් සිටීම, නොසිටීම කෙසේ වෙතත් දෙවි කෙනෙක් ඉන්නවා නම් හොඳයි කියන හැඟීමෙනුයි මම ඉන්නේ. මොකද, සුළු ව්‍යාපාරිකයාගේ සිට දේශපාලනඥයා දක්වා බොහෝ දෙනෙක් සාමාන්‍ය මිනිසුන්ව හූරගෙන කනවා. ඒ අයට නිසි දඬුවම් ලැබෙන්න නම් දෙවි කෙනෙක් ඉන්නම ඕනැ.  ගම්පහ පත්මාවෝ මහේශ්වරි හේරත්ප්‍රශ්නය - ගුවන්විදුලි නිවේදක ජයන්ත රෝහණ දැන් කෝ?පිළිතුර - ඔහු දැන් විශ්‍රාමිකයි. මේ දවස්වල ‘පොසිටිව් තින්කින්’ ගැන පොත් ලියනවා. 14, විජේවර්ධනාරාම පාර, නුගේගොඩ ඔහුගේ ලිපිනයයි.  පූගොඩ ඩී. බී. කුලතුංගප්‍රශ්නය - දැන් මැද මාවතේ අධ්‍යක්ෂවරුන් නැද්ද?පිළිතුර - ඉන්නවා. ඒ අය දැන් මහ පාරේ.  ඉහළ තල්දූවේ ආනන්ද වික්‍රමආරච්චිප්‍රශ්නය - පැරැණි චිත්‍රපට නළු තිස්ස විජේසුරේන්ද්‍ර ගැන ඔබේ තක්සේරුව කුමක් ද?පිළිතුර - තිස්ස දක්ෂ චරිතාංග නළුවෙක් ය කියලා මම කවදත් පිළිගත්තේ නැහැ. නමුත් ඔහු ආකර්ෂණීය නළුවෙක්. ඔහුගේ රඟපෑම් දැකල පුංචි කාලේ අපිත් සතුටු වෙලා තිබෙනවා. ඒක අවංකවම කියන්න ඕනෑ. විශේෂයෙන් ‘සුරේඛා’, ‘සුහද පැතුම්’, ‘නැදෑයෝ’ වගේ චිත්‍රපටවල. ඔහු රඟපෑ හුඟක් චිත්‍රපට වාණිජමය වශයෙන් සාර්ථක වුණා. එයින් පෙනෙන්නේ පේ‍්‍රක්ෂකයන් ඔහුට පි‍්‍රයකළ බවයි.  කොටිකාවත්තේ සුලෝචනා හෙට්ටිආරච්චිප්‍රශ්නය - ‘සංදේශය’ චිත්‍රපටයේ ‘කටේ කිරි සුවඳ යන්නට පවා බැරිවුණා’ ගීතය ගයන්නේ මොහිදින් බෙග් ද?පිළිතුර - නැහැ ධර්මදාස වල්පොල.  මාතලේ ධර්මා ඒකනායකප්‍රශ්නය - වික්ටර් රත්නායක ‘ස’ ප්‍රසංගය නැවැත්වූයේ ‘සිරස’ත් එක්ක අලුත් ප්‍රසංගයක් පැවැත්වීමට බව කියැවෙන කතාව ඇත්තක් ද?පිළිතුර - ඇත්ත, බොරුව අනාගතයේ දී එළිවේවිනේ.  ගල්කිස්සේ නදී කරුණාරත්නප්‍රශ්නය - ‘අසෝකා’ චිත්‍රපටයේ රඟපෑ සුමිත් බිබිලේ, පුෂ්පා ජෙනට් හා ආනන්ද වීරකෝන් යන නළු නිළියන් තවමත් ජීවතුන් අතර සිටිනවා ද?පිළිතුර - ඔව්  මෝදර එම්. ආර්. සී. ඩයස්ප්‍රශ්නය - සුජාතා අත්තනායක තම ප්‍රසංගවලදී සංගත තැටියක් (සී. ඩී.) වාදනය කරලා බොරුවට සජීවව සින්දු කියනවා කියලා මයික් එක අරන් කටහඬ හොල්ලනව. මේක රසිකයන්ට කරන ප්‍රෝඩාවක් නෙමෙයි ද? ජනාධිපතිතුමාත් මේවායින් රවට්ටනවා නේද?පිළිතුර - සුජාතාගේ ප්‍රසංගය මා තවම දුටුවේ නැහැ. ඔබේ කීම නිවැරැදි නම් එය රැවැටිල්ලක් තමයි.  පිළියන්දල අමරා පද්මසීලප්‍රශ්නය - ‘කලර්’ චිත්‍රපටයේ මත්පැන්, සිගරැට් දර්ශන ඉවත් කරන ලෙස එක්තරා සංගමයක් ඉල්ලා තිබෙනවා. මේ ගැන ඔබේ මතය දක්වන්න?පිළිතුර - සමාජයේ මත්පැන්, සිගරැට් බොන අය ඕනැතරම් සිටිනවා. (මම නම් පෞද්ගලිකව දැන් ඒ දෙකෙන්ම වැළැකිලයි ඉන්නේ) ආණ්ඩුව විශාල වශයෙන් මෙම ව්‍යාපාර දෙකෙන් බදු ගන්නව අනික, අනගාරික ධර්මපාල තුමාගේ අමද්‍යප ව්‍යාපාරයටවත් බොන එක නවත්වන්න බැරිව ගියා. ඉතිං චිත්‍රපටයක එවන් දර්ශනයක් තිබු පමණින් ඊට විරුද්ධ වන අය කළ යුත්තේ බීමේ ආදිනව සමාජයට කියා දීමයි. චිත්‍රපටයක එබඳු දර්ශනයක් වාරණය කරලා ඒ දේ කරන්න බැහැ. ඒක බොහෝම පටු කල්පනාවක්.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>09</month>
      <day>16</day>
    </date>
    <link>http://www.silumina.lk/2012/09/16/_art.asp?fn=av1209166</link>
    <topic>මේ නියපොතු අඩි 20 ක් දිගයි</topic>
    <author>සේමාලි කැල්ලපත</author>
    <content>මේ නියපොතු අඩි 20 ක් දිගයිඇචය ක්‍රිස්. ඇමෙරිකාවේ කැලිෆෝර්නියා හා නෙවාඩාවල ඇය ජනපි‍්‍රය ගායිකාවක්. එහෙත් පසුගිය දිනක ඇය ලොව පුරා ප්‍රසිද්ධ වූවාය. ඒ ඇගේ නියපොතු නිසායි.දැන් ලොව දිගුම නියපොතු සහිත කාන්තාව ලෙස 2012 ගිනස් වාර්තා පොතට ඇතුළත්ව සිටින්නී ක්‍රිස් වෝල්ටන් ය. ඇගේ නියපොතුවක දිග අඩි දෙකකටත් වැඩිය. දෑතේ සියලුම නියවල දිග අඩි 20 කටත් වැඩි බව වාර්තා වේ.දිගින් දිගට ඇදී ඝනව ඇඹරී ගසක එතුණු වැල්පොටවල් මෙන් ඇති ඇගේ නිය සහිත දෑත් දුටු කාටත් සිතෙන්නේ මේ නියපොතු සමඟ ඇයට සිය එදිනෙදා කටයුතු කරගෙන යා හැකි ද යනුවෙනි. එහෙත් ඒ නිය සමඟ ක්‍රිස් වාහන පදවයි. ගොල්ෆ් ක්‍රීඩා කරයි.රංගන ඉදිරිපත් කරයි. ඉවුම් පිහුම් කරයි. පරිගණකය හසුරුවයි. ඒ සියල්ලත් සමඟ ඇය අපූරුවට සාමාන්‍ය ජීවිතයක් ගතකරයි. ඇගේ සංගීත දිවියේ එක් අංගයක් වන පියානෝව වැයීමට ද ඇයට මේ නිය බාධාවක් වී නැත්තේය.ක්‍රිස් සිය නියපොතු කැපීම නවතා දමා ඇත්තේ මීට 19 වසරකට පෙරය. එහෙත්, ඇය සිය නියපොතුවල ඔලිව් තෙල් ගා පිරිමැද සාත්තු කරමින් දත් බුරුසුවකින් නිය පිරිසුදු කරමින් නිය ආලේපන ගල්වමින් නිය අලංකාරව තබා ගත්තාය.ඇමෙරිකාවේ ලාස් වේගාස් හි දිවි ගෙවන ක්‍රිස් 45 හැවිරිදි පස්දරු මවකි. එනිසාම ඇයට ගේ දොර රාජකාරි බොහෝය.“බොහෝ දෙනා කෙස් රැවුල් වවනවා. මං හිතාමතා මගේ නියපොතු වැව්වේ නැහැ. කළ එකම දේ ඒවා නොකපා සිටිමින් රැක බලා ගැනීම පමණයි. මගේ නිය දුටු විගස බොහෝ දෙනා සිතන්නේ ඒවා කැඩෙනසුලු බවයි. ඒත් එහෙම නැහැ. මට ඒවා සමඟ සෑම දෙයක්ම කළ හැකියි” ක්‍රිස් පවසන්නීය.වාහනය අලුත්වැඩියා කරද්දී එක් නියපොත්තක් කැඩී ගියා මිස ඇගේ නියවලට මෙතෙක් කිසිම අනතුරක් වී නොමැත. 1979 දී නියපොතු වැවීම ඇරැඹු ක්‍රිස්ගෙන් සැවොම අසන ප්‍රශ්නය වන්නේ “වැසිකිළි භාවිත කරන්නේ කෙසේ ද” යන්නයි.“ඉතා පරිස්සමෙන්” ක්‍රිස්ගේ පිළිතුර එයය.මීට පෙර ලොව දිගුම නියපොතු ඇත්තිය ලෙස වාර්තා වී සිටියේ උමා ප්‍රාන්තයේ ලී රෙඩ්මන්ඩ් නමැති කාන්තාවකි. ඇගේ මුළු නිය දිග ප්‍රමාණය අඩි 28 කි. ඒ 2008 දීය.2009 දී සිදුවූ රිය අනතුරකින් ඇගේ නිය කැඩී ගියේය. දිගුම නිය ඇති පිරිමියා ලෙස වාර්තා වී සිටියේ මෙල්වින් බූත් ය. ඔහුගේ නිය මුළු දිග අඩි 29 ක් හා අඟල් 8 කි. ඔහු 2009 දී මිය ගියේය.සේමාලි කැල්ලපතකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>09</month>
      <day>16</day>
    </date>
    <link>http://www.silumina.lk/2012/09/16/_art.asp?fn=av1209167</link>
    <topic>සම්මාන මට දික්කරලා ඒක ආයේ හංග ගන්නවා</topic>
    <author>ඉනෝකා පෙරේරා බණ්ඩාර</author>
    <content>සම්මාන මට දික්කරලා ඒක ආයේ හංග ගන්නවාසෝමපාල ලීලානන්දමෙවර 2012, සිග්නීස් ර්‍ණඛ්ධ්ඛ්උත්තමාචාර උලෙළේ සිග්නීස් අන්තර්ජාතික ප්‍රණාමයෙන් පිදුම් ලද සෝමපාල ලීලානන්ද, වැඩි සද්ද බද්දයක් නැති කලා ලොව ජ්‍යෙෂ්ඨයෙකි.ඔහුගේ නිර්මාණ කොතෙකුත් රස විඳ ඇතත් ඔහු අප දකින්නේ එහෙමත් විටෙකය.1973 වසරේ දිනෙක, ‘අම්මලා දුක් ගන්නේ පුතුන් හදන්ටා’, .... යැයි ඔහු ලීවේ එකොළාස් හැවිරිදි වියේදී අහිමි වූ සිය මව සිහිපත් කොටය. එතෙකින් නොනැවතුණු ඔහු යළිත් අම්මා ගැන ලීවේ 1987 වසරේ දවසකය. ‘අම්මා පෙව් කිරි කඳුළෙනි - මේ ලොව මෙතරම් හැඩ වුණේ...’ යි ග්‍රේෂන් ආනන්ද ගයන විට, අසන අපේත් අම්මා කෙරෙහි ආදරය උතුරා යයි.’පාට පොදක් තිලකලා නළල් තලාවේ’..., ‘පෙම්වතියන්ගේ පෙම්වතියන්ගේ මහා සාගරේ....’ ‘බිඳු බිඳු කඳුළු ගලා....’, ‘නිල්ල නගන ස්වර්ණ කිකිණි රාවේ’, ‘කැන්දන් යන්නම් රන් මල් මාලා දාලා...’, ‘සිටු මැදුරේ හෝ පුංචි පැලේ හෝ...’, ‘මල් වයසේ මධු සිහිනේ – ආදර මාලිගයේ...’, ‘බිළිඳුනේ – දරුවනේ මගේ...’, ‘සැරයටියෙන් අපි යනෙනතුරා - සංසාරේ අපි එකට ඉමු...’ මේ මධුර ගී අසා නැත්තේ කවුරුද...සෝමපාල ලීලානන්ද අතින් ලියැවුණු මෙවැනි මනරම් ගී ඇසෙන විට ඔහු සොඳුරු ගීත රචකයෙක් බව නොදැනෙන්නේ කාටද...පුවත්පත් කලාවේදියකු, දෙබස් රචකයකු, අධ්‍යක්‍ෂවරයකු, පිටපත් රචකයකු ලෙස විහිදී ගිය ඔහුගේ වපසරිය, අඩසිය වසක් පුරා අප පිනවීය. සම්මාන උපහාර කොතෙකුත් ලැබුණත් මේ ලදර්‍ණඛ්ධ්ඛ්සම්මානය ඔහුට, අති උත්තම පූජනීය එකකි.ජීවිතයේ දෙස ආපසු හැරී බලන මේ කතිකාව ගොඩනැඟෙන්නේ සම්මානයේ ඒ සතුටත් සමගය.කාලෙකට පස්සෙ ඔබ ඇගැයීමකට ලක්වුණා...ඇත්තටම ඒ සතුට ගැන කියන්න මට වචන නැති තරම්. අවුරුදු 50 කුත් ඉවර වෙච්චි මගේ කලා ජීවිතයේ, ප්‍රකට සිනමා උලෙළකින් ලද ප්‍රථම සම්මානය මේ. ඔවුන් මා පිළිබඳ විශාල දත්ත ගබඩාවක් සොයාගෙන තිබෙනවා. මා නොදැන, මා කළ නිර්මාණ පිළිබඳ සොයා බලා අගයකොට පිරිනැමූ මේ සම්මානය අති උත්තම පූජනීය සම්මානයක් ලෙසයි මට හැඟෙන්නේ.නමුත් මින් පෙර ඔබ කිහිපවරක් මේ රටේ ප්‍රබල සිනමා සම්මානවලදි නිර්දේශිත නම් අතර තරග වැදුණා...ඊටත් වඩා වුණේ වෙනම දෙයක්. එවැනි ඇතැම් ප්‍රබල සිනමා සම්මානවලදි කිහිපවරක්ම මට සම්මානෙ දික් කරලා ආයෙ හංගා ගත්තා. මා ලියූ ගීතයක් වෙනුවෙන් හොඳම සංගීතය සහ හොඳම ගායනයට සම්මාන දීලා, හොඳම ගීත රචනය ලෙස වෙනත් ගීතයකට සම්මානය දුන්නා. ඒක සිදුවිය හැකි දෙයක්ද... මගේ ගීත හත – අටකටම එය සිදුවුණා. ඒ විතරක් නම් බැරියැ. සම්මානයක් තියෙනවා කියල මුලින් කියලා උත්සවේ දවසට වෙන කෙනකුට ඒ සම්මානය දුන්නා. ඔවැනි දේ විඳිමින් තමයි මගේ පහුගිය අඩසිය වසකට එපිට කලා ජීවිතේ ගෙවුණේ. ඒකයි මා කීවේ සම්මාන දික් කරලා හංගාගත්තා කියලා.ඉතින් මෙවැනි වාතාවරණයක් උඩදී ර්‍ණඛ්ධ්ඛ්සිග්නීස් සංවිධානය පිරිනැමූ මේ අන්තර්ජාතික ප්‍රණාම සම්මානය, මට අති උත්තමයි. පූජනීයයි. මේ සියලු දෙයෙහි ගෞරවය හිමිවිය යුතු මගේ රසිකයන්ටයි. මගේ පළමු සිනමා නිර්මාණය පටන් ඔවුන් මා වටා රොද බැඳුණා. පැවතුණා. පළමු නිර්මාණයෙන් ම මා ප්‍රතික්‍ෂේප වුණා නම් අද මට මෙහෙම ගමනක් එන්න ලැබෙයිද... මාව මේ තැනට ඔසවා තැබුවේ රසිකයෝ.ඒ ගමනෙ ඇරැඹුම කොතැනද...කේමදාස මාස්ටර්ගෙ ‘සංගීත මංජරිය’. මං තරුණයෙක් කියල හැඟිච්ච දා පටන් මං ඇසුරු කළේ මාස්ටර්ව. මාස්ටර්ගේ සංගීතය. ‘බැරි සිල්’ ගීත නාටකය සහ ‘කැලෑ මල්’ ඔපෙරාව වාර සිය ගණන් මහා ජයට වේදිකාවේ දිග හැරෙන විට මං එහි ‘ප්‍රොම්ටර්’. ගායක ගායිකාවන් – නළු නිළියන් පිරිවරා මාස්ටර් මේ නිර්මාණ කරන විට ඒ ලබන අත්දැකීම් මත අපත් ගොඩනැඟුණා. ඒ ගමනේ හර බර, රසබර මෙන් ම දුක්බර අත්දැකීම්ද එමටයි.එහෙත් අද මා, ගීත රචකයෙක් - දෙබස් සහ තිර නාටක රචකයෙක් මෙන් ම අධ්‍යක්‍ෂවරයකු බවට පත්වූයේ, මේ අපරිමිත වූ අත්දැකීම්වලින් උකහාගත් දේයි.ළමා වියේ දුක්බර අත්දැකීම් ඔබ ලියා තැබුවේ ගීතයෙන්...ඔව්. මගේ මව මට අහිමි වන විට මට අවුරුදු එකොළහයි. අයියට දැනුම් තේරුම් තිබුණට නංගි සිඟිත්තියක්. අම්මා මට කිව්වෙ ‘පොඩී’ කියල. අම්මගෙ ආදරේ තාමත් මට දැනෙනවා. ඊට ටික කලකට පසු අපව බලාගත් ලොකු අම්මාගේ මිය යෑම, තාත්තගේ වියෝව මගේ ජීවිතේට එක දිගට පාත්වුණු හෙණ ගෙඩි. හැබැයි මගේ නිර්මාණවලට උත්පාදක වස්තු වූයේ මේ දුක් කරදර කන්දරාවමයි.මං ‘චණ්ඩි පුතා’ චිත්‍රපටය ලිව්වේ, මගේ අම්මා මට නැතිවීම පාදකකොට ගෙන. ‘අම්මලා දුක් ගන්නේ...’ ගීතය ලියැවුණේ මගේ ජීවිත ගමනේ අම්මා පිළිබඳ මතකයෙන් උපන් පරිකල්පනාවන් මතින්.මට තවම මතකයි, අම්මාගේ මිනිය ගෙදර තිබුණු දවසේ මං වෙස්සන්තර ජාතකයෙ කවි කියද්දි හැමෝම මහ දුකකින් මං දිහා බලා හිටියා.  ’දුක්විඳ දස මස උසුලා - වැදූදැයි අපෙ අම්මාඅඳුන් තෙලින් නිති සරසා - ඇති කළ දැයි අම්මාරස පලවැල නෙළා දිදී – රක්‍ෂා කළ අම්මාසතර අපාවල නොඉපිද – නිවන් දකින් අම්මා...’ඒ කවිය මතක් වෙද්දි අදත් අම්මා ගැන මහා දුකකින් හිත පිරෙනවා.ඔබ මේ සියලු මතක සටහන් කෘතියකට නැඟුවා...’පාට පොදක – ගමන් විත්ති...’ නමින් මං මගේ ඒ දුක්බර රසබර අතීතය ලියා තැබුවා. ඇත්තටම ඒ කෘතියට තිබෙන්නෙ නොසිතූ ඉල්ලුමක්. එක හුස්මට කියවාගෙන ගිය බවක් බොහෝ දෙනා කිව්වා. මමවත් නොසිතූ සරල - සුගම ශෛලියකින් එය ලියැවුණා.ඇට්ටරවෙලත් නැති - වෙට්ටපිත්තල වෙලත් නැති අම්මගේ ‘පොඩී’ මේ ගෙන්දගම් පොළොවට පය ගැහුවේ එහිත් හොඳම ඇට්ටර පෙදෙසවූ මරදානේ පංචිකාවත්තට සේන්දු වෙමින්. ඒත් මං ඒ වගේ පරිසරයකින් විනාශ වුණේ නෑ. ගොහොරු මඩේ නෙළුමක් වගේ මතු වුණා. මගේ අතින් චිත්‍රපට තිරකතා ලියැවුණේ මේ අත්දැකීම් ඇසුරින්. ඇතැම් විට ගීයකට නැඟුණේත් එවැනිම කර්කෂ අත්දැකීමක්. මේ සියලු දේ ඉතාමත් රසබරව කෘතිය පුරා දිග හැරෙනවා.ඔබ වැඩිම ගීත ප්‍රමාණයක් රචනා කොට තිබෙන්නේ ජෝතිපාලයන්ට ද...මිල්ටන් මල්ලවාරච්චිට. ඊළඟට ජෝතිට. ඔක්කොම ගීත 400 ක් පමණ ඇති.දෙබස් ලියූ චිත්‍රපට අතරින් කිහිපයක්වත් මතක් කළොත්...’කස්තුරි සුවඳ’, ‘නිල්ල සොයා’, ‘චණ්ඩි පුතා’, ‘චංචල රේඛා’, ‘සිංහ පැටව්’, ‘වන රැජින’, ‘චණ්ඩි කෙල්ලෝ’ ඉන් කිහිපයක්. මේ අතරින් අවුරුදු 32 කට පසුත්, ‘චංචල රේඛා’ චිත්‍රපටයට තිබෙන ඉල්ලුමයි මට පුදුම. එය නව පරපුරේ අධ්‍යක්‍ෂවරයකු වන සුනෙත් මාලිංග ලොකුහේවා කොටස් 32 ක ටෙලි නාට්‍යයකට නැඟුවා. ‘නිල්ල සොයා’ චිත්‍රපටයත්, ටෙලි නාට්‍යයත් සේ ලියා දෙන්න කියනවා. මා දෙබස් ලියූ චිත්‍රපට හයක් තිරගත වීමට නියමිතයි.මේ වැඩකිරීම මට සතුටක්.ඉනෝකා පෙරේරා බණ්ඩාරඡායාරූප - ත්‍රීශූල් ජිනේන්ද්‍රසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>09</month>
      <day>16</day>
    </date>
    <link>http://www.silumina.lk/2012/09/16/_art.asp?fn=av1209168</link>
    <topic>සිංහල සිනමාවේ ඇත්ත ආදායම් වාර්තා සහ බොරු ආදායම් වාර්තා</topic>
    <author>වසන්ත ජයසිංහ ආරච්චිගේ</author>
    <content>සිංහල සිනමාවේ ඇත්ත ආදායම් වාර්තා සහ බොරු ආදායම් වාර්තාසිංහල සිනමාවට එක්වන හැම චිත්‍ර පටයක් ම ආදායම් වාර්තා බිඳ හෙළමින් වැඩිම ප්‍රේක්ෂක සහභාගිත්වයෙන් තිරගත වෙනවා කියලයි කලින් කලට බොහෝ දෙනා කියන්නේ. එහෙම වෙන්න පුළුවන්ද? එහෙත් කතාවට කියනවා වගේ පලේ පල් චිත්‍ර පටයක් වුණත් හෙට වෙනකොට දැන්වීම් කටවුට්වල දාන්නේ මේ තමයි ලංකාවේ බොක්ස් ඔෆිස් වාර්තා බිඳ දමන සිනමා පටය කියලා.කවුරු කොහොම කිව්වත් ඒ කටවුට් විතරක් නෙමෙයි චිත්‍රපටත් හෝල්වලින් දවසින් දෙකෙන් ගැලවිලා යනවා. එතකොට ඇත්තටම ඒ සිනමා පටත් බොක්ස් ඔෆිස් වාර්තා තැබූ සිනමාපට ද? ප්‍රශ්නේ තියෙන්නේ අන්න එතැනයි. අපි හිතුවා මේ ගැන ඇත්ත නැත්ත කතා කරන්න.එහෙම නම් ලංකාවේ වැඩිම ආදායමක් තැබූ සිනමාපට මොනවාද? වැඩිම ප්‍රේක්ෂකයින් පිරිසක් නැරඹුවේ කුමන සිනමා පට ද? අපි ඒ ගැන ජාතික චිත්‍රපට සංස්ථාවේ සඳහන් සත්‍ය වාර්තා හෙළි කරන්නත් ඉදිරියේදී සූදානම්. එහෙත් ප්‍රේක්ෂකයින් මුලා කරන බොරු වාර්තා රටට කියන සිනමා ප්‍රචාරකයින් අපි අතරේ ඕන තරම්. ඒ ප්‍රචාර සිනමාවට හොඳද නැද්ද කියන කාරණේ සිනමාවේම වෘත්තිකයන් ගෙන් මත විමසීමක් කරන්න අපි හිතුවා.හෝල්වල එක ගාණක්ටිකට්වල තව ගාණක්‘විජය කුවේණි’ අධ්‍යක්ෂ සුගත් සමරකෝන්බොක්ස් ඔෆීස් කියන කාරණය ගත්තොත් එක එක සර්කිට්වල එක එක ගණන් තියෙන්නේ. මෙතන වැදගත් බැලූ ප්‍රේක්ෂක පිරිසයි. මට නම් ඔය සාක්ෂි පිළිගන්න බැහැ. හේතුව දැන් බලන්න ටිකට්පත්වල මිල පවා වෙනස්. හෝල්වල මිල ගණන් වෙනස්. හරිම අවුල් සහගත තත්ත්වයක් තියෙන්නේ. ඔය මොන තරම් ගණන් බැලුවත් නිෂ්පාදකට ලැබෙන්නේ සියයට හතළිස් පහක් විතරයි. ‘විජය කුවේණි’ මේ වෙනකොටත් ප්‍රදර්ශනය වෙනවා. දැනටමත් කෝටි දහතුනක් හොයලා තියෙනවා.ඒත් දෙයක් කියන්න ඕන හොර වංචා කරනවා හෝල්වලින්. සමහරුන් හොරෙන් ටිකට් ගහනවා. තවතැන්වල ටිකට් නැතුව හෝල්වලට ප්‍රේක්ෂකයින් දානවා. ඉතිං නිෂ්පාදකටයි මේ වංචාවලට වන්දි ගෙවන්න වෙන්නේ.බෙදාහැරීම්වලට, ප්‍රචාරවලට මුදල් ගියාම නිෂ්පාදකට ඇති දෙයක් නැහැ. ඉතිං මේක තමයි ලංකාවේ සිනමාවේ තත්ත්වේ. සිනමාහල් ප්‍රමාණවත් නැහැ. තියෙන ඒවා කොලිටි නැහැ. අර්බුද මැද්දේ ඉන්නේ. චිත්‍රපටය දුවා ගන්න කුමක් හෝ ක්‍රමවේදයක් කරන්න වෙනවා. ප්‍රචාරය කරන්න උපක්‍රම අපිටම යොදාගන්න වෙනවා. ඇත්තටම නිර්මාණයක් කරලා විශාල දුකක් විඳින්නේ. මම නම් පෞද්ගලිකවම හරිම කලකිරීමෙන් ඉන්නේ.‘බොක්ස් ඔෆීස්’ කියන්නේප්‍රේක්ෂක සංඛ්‍යාවද? රුපියල් සත ද?‘සරෝජා’ නිෂ්පාදිකා රේණුකා බාලසූරිය“ඔය ආදායම් වාර්තා, ප්‍රේක්ෂක වාර්තා තැබූ සිනමාපට පිළිබඳ මට තියෙන්නේ මෙහෙම අදහසක්. ‘සරෝජා’ චිත්‍රපටය හදන කාලේ 2000 වසරේ බොක්ස් ඔෆිස් වාර්තා තැබුයේ ‘සරෝජා’. ඒ කාලේ චිත්‍රපට සංස්ථාව හරහා බෙදා හැරීම් කළේ. එතකොට වැඩිම මිල ගණනක් ටිකට් පතක තිබුණේ රීගල් සිනමා හලේ. ලක්ෂ විසිහතක් ප්‍රේක්ෂකයින් බලලා තිබුණා.ඊට පසුව 2003 ‘සූරිය අරණ’ කරනවා. එදා මෙදා තුර ලංකාවේ වැඩිම ප්‍රේක්ෂක ප්‍රමාණයක් ‘සූරිය අරණ’ බැලුවා. ලක්ෂ 36 ක ටිකට් පත් කැඩුණා. ඒ පාසල් දර්ශන නැතුව. ඒ කාලේ ආදායම් වාර්තාව ලක්ෂ එක් දහස් හයසීයක්. දැන් මෙහෙම හිතුවොත් එදා ටිකට් පතක මිලයි අද මිලයි මොනතරම් වෙනස් ද? ඒ ලක්ෂ 36 ම අද බැලුවා නම් ආදායම ලක්ෂ හයදාහත් පනිනවා.ඊට පස්සේ ‘අබා’ චිත්‍රපටය වැඩිම ආදායම හොයනවා. නමුත් නැරඹූ ප්‍රේක්ෂක පිරිස ලක්ෂ 22 ක්, 23 ක්. මේ වෙනකොට ‘කුස පබා’ ඒ වාර්තාව බිඳීනවා. අද වෙනකොට ආදායම ලක්ෂ දෙදහස් තුන් සීයක් පැනලා ඉවරයි. නමුත් ප්‍රේක්ෂකයින් ප්‍රමාණය ලක්ෂ පහළොවක් පමණ. දැන් වෙනස පේනවනේ. ටිකට්පත්වල මිලයි පිටපත් ගණනයි මතයි ඔය ආදායම් වාර්තා තීරණය වෙන්නේ.එතකොට බොක්ස් ඔෆීස් කියන කාරණය ප්‍රේක්ෂක පිරිස ද නැතිනම් රුපියල් සත වලින් ද තීරණය කරන්න ඕන කියලා ප්‍රශ්නයක් එනවා. ඒ නිසා සිනමාපට ප්‍රචාරයට කවුරු කොහොම මොනවා කිව්වත් ඇත්ත තත්ත්වය හොඳින් බලාගන්න පුළුවන් ජාතික චිත්‍රපට සංස්ථාවේ වාර්තාවලින්.නිෂ්පාදකවරු අධ්‍යක්ෂවරුකියන දේ නිවැරැදි නැහැ‘කුස පබා’ අධ්‍යක්ෂමහාචාර්ය සුනිල් ආරියරත්නවැඩිම ආදායම් වාර්තා පිළිබඳ අධ්‍යක්ෂකවරයාත් නිෂ්පාදකවරයාත් කියන දේ නෙවෙයි සත්‍යය. ප්‍රදර්ශන මණ්ඩලවල තියෙන වාර්තාවල තමයි ඇත්ත තත්වය තියෙන්නේ.කොච්චර ආදායමක් ලැබුවද ප්‍රේක්ෂකයින් පිරිසක් බැලුවද කියන කාරණා දන්නේ ඔය ප්‍රදර්ශක මණ්ඩල. දැන් බැලුවොත්ඛ්ඡ්ඹ්, ඡ්ඒර්‍ථ රිද්මා වැනි මණ්ඩල කිහිපයක් තියෙනවා. නමුත් ඉතිං මට කියන්න පුළුවන් වැඩිම ආදායමක් වැඩිම ප්‍රේක්ෂක පිරිසක් බැලුවා කියලා. නමුත් ඒක නෙමෙයි ඇත්ත.සිනමා කරුවා එය කියන්නේ වෙළෙඳ උපක්‍රමයක් විදිහට. නමුත් නිෂ්පාදකවත් අධ්‍යක්ෂකවත් කියන දේ නිවැරදි නැහැ. පරම සත්‍ය නම් හරි ආදායම් වාර්තා කියන දේට විදේශවල ප්‍රදර්ශන ආදායම් එකතු වෙන්නේ නැහැ.පෞද්ගලිකව පෙන්නන දර්ශනවල වාර්තා එකතු වෙන්නේ නැහැ. ඒ නිසා මම නම් කියන්නේ මගේ චිත්‍රපටය තමයි වැඩිම ආදායමක් ලැබුවේ කියලා කිව්වත් එය පිළිගන්න එපා.විගණන වාර්තාමගේ ළඟ තියෙනවා‘අබා’ නිෂ්පාදක ජස්ටින් බෙලගමප්‍රධානම දේ මට තියෙන ප්‍රශ්නේ මේකයි ඇයි මිනිස්සු බොරු කියන්නේ. ‘අබා’ චිත්‍රපටය ගත්තොත් අපි එකවචනයක් බොරු කියලා නැහැ.ඒ කාලයට සාපේක්‍ෂව ආදායම් වාර්තා පිළිබඳ අපි කිව්වා. දැන් බලන්න පසුගිය දවස්වල මොනතරම් බොරු කිව්වද චිත්‍රපටයක් ආව හැටියෙම කියනවා වැඩිම ආදායම් වාර්තා, ප්‍රේක්‍ෂක වාර්තා ලබපු සිනමාපටය කියලා. මේක හරියට බොරු කියාලා බඩු විකුණනවා වගේ වැඩක්. මේ හැමදේම වෙන්නේ චිත්‍රපටය මාර්කට් කරන්න.නමුත් ‘අබා’ චිත්‍රපටය ගැන කිව්වොත් අපි කාටවත් කතා කරන්න කිසිම දෙයක් ඉතුරුකරලා නැහැ. අපි සියලු දේ සත්‍ය තත්ත්වයෙන් කිව්වේ. මොකද බොරු කිව්වොත් ඒක හෙළිවෙනවා. ඒ නිසා මම ළඟ අදටත් විගණන ගිණුම් වාර්තා තියෙනවා.ඒ නිසා කවුරුහරි අතිශයෝක්තියෙන් තමන්ගේ නිර්මාණය ගැන කියනවා නම් ඒක සිනමා කර්මාන්තයට හොඳ නැහැ. අනෙක් දේ මේ සියලු වාර්තා චිත්‍රපට සංස්ථාවෙන් බලාගන්න පුළුවන්.වැඩිම ප්‍රේක්ෂක පිරිසක්‘මහින්දාගමනය’ බැලුවා‘මහින්දාගමනය’ අධ්‍යක්ෂ සනත් අබේසේකරඔය කාරණා කතා කරද්දී මට කියන්න තියෙන්නේ කලාකරුවා තුළ පුහු මාන්නය කියන දේ තිබිය යුතු නැහැ. කලාකරුවා අවංක, සත්‍යවාදී පුද්ගලයෙක් වෙන්න ඕන.මේ පවතින විවෘත ආර්ථික රටාව එක්ක ගැටෙන කලාකරුවා ගේ නිර්මාණවලට ලංසුවක් තිබිය යුත්තේ කලාකරුවා නෙමෙයි ප්‍රේක්ෂකයා. නිෂ්පාදකයා කියනවා නම් ඔහුගේ ආදායම තමයි වැඩිම ආදායම කියලා එය සාධාරණයි. මොකද නිෂ්පාදක කියන්නේ කලාකරුවෙක් නෙවෙයි ඔහු ව්‍යාපාරිකයෙක්. ගනුදෙනුවක් කරන්නේ.බොලිවුඩ් හා හොලිවුඩ්වල වගේ අපිට විශාල වෙළෙඳ පොළක් නැහැ. අතිගරු ජනාධිපතිතුමා නැත්නම් මට සිනමාවට එන්න ලැබෙන්නේ නැහැ. මම කොච්චර නිෂ්පාදකවරු පසුපස ගියා ද? නමුත් ‘මහින්දාගමනය’ ලක්ෂ දෙදහකට එහා ආදායමක් ලැබුවා. මෙතැනදී මම එක දෙයක් කියන්න ඕන. මාධ්‍යයටත් විශාල වගකීමක් තියෙනවා.එන හැම චිත්‍රපටයකටම කියනවා වැඩිම ආදායම් වාර්තා තැබුවා කියලා. මම නම් කියන්නේ ඇත්ත ඇති සැටියෙන් කියන්න කියලයි. ඒ නිසා වැඩිම ආදායම් වාර්තා තැබුවා, වැඩිම ප්‍රේක්ෂකයින් පිරිසක් බැලුවා කියලා බොරු ප්‍රචාර කරන එක මම ප්‍රතික්ෂේප කරනවා. මුදල් නිසා කලාකරුවා එතැනට වැටෙන්න ඕන නැහැ. නමුත් එක දෙයක් කියන්න ඕන මේ වෙනකොටත් ‘මහින්දාගමනය’ මිනිස්සු බලනවා. ඒ නිසා එදා මෙදා තුර වැඩිම ප්‍රේක්ෂක පිරිසක් ‘මහින්දාගමනය’ බැලුවා.වසන්ත ජයසිංහ ආරච්චිගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>09</month>
      <day>16</day>
    </date>
    <link>http://www.silumina.lk/2012/09/16/_art.asp?fn=av12091610</link>
    <topic>ජාතික සමගිය අළලා ගී ලිව්වේ දෙමළ ජනයාට දැක්වූ ආදරය නිසයි</topic>
    <author>සුනිල් මිහිඳුකුල</author>
    <content>ජාතික සමගිය අළලා ගී ලිව්වේ දෙමළ ජනයාට දැක්වූ ආදරය නිසයිනාවික හමුදාපතිසෝමතිලක දිසානායකගී, කව් ලිවීමේ ඔබේ නිර්මාණාත්මක පසුබිම මොකද්ද?මට මේ හැකියාව ලැබුණේ ජන්ම ලාභයෙන්, මා ඉපදී හැදුණු, වැඩුණු පරිසරයෙන් හා පෙර පින් මහිමයෙන් යැයි කියන්ට පුළුවන්.මේ කරුණු තරමක් විස්තරාත්මකව දක්වන්න පුළුවන් ද?මම මගේ අම්මයි, තාත්තයි බොහෝ විට උපමා කරන්නේ ඉරට හා හඳට. තාත්තා අපිට ඉර වගේ එළිය හා ශක්තිය දුන්නා. අම්මා සඳක් වගෙ සිසිල හා මෙලෙක ලබා දුන්නා. සිංහල ජන වහරේ එන පුංචි පුංචි කතන්දර, උපමා කතා, තේරවිලි, තේරවිලි කවි කියලා දුන්නේ තාත්තා. මට මතකයි ඔහු උදේ පාන්දර නැගිටල ජනකවි කියනවා. හැබැයි තාත්තාට ඒවා තාලයකට ගායනා කරන්න බැහැ. මොන කවිය කිව්වත් කිව්වෙ එකම තාලය.ඒ වගේම ඔංචිලි වාරම්, පැල් කවි, ගොයම් කවි, රබන් පද මං දැනගත්තෙ අම්මගෙන්. තාත්තට වගෙ නෙමෙයි අම්මට ඒවා තාලයට ගායනා කිරීමේ හැකියාව තිබුණා. අපි පුංචි කාලේ අම්මා අපිට කියපු කවියක් මට තවම මතකයි. හැබැයි මම ඒ කවිය වෙන කොහෙවත් අහලත් නැහැ. මොනම කවි පොතක දැකලවත් නැහැ. ඒ නිසා ඒක අම්මගෙම නිර්මාණයක්දැයි කියා මට සැක සිතෙනවා.  හාන මී හරක්එක්කර කෑම දී හුඟක්බාන බාන එක් කරගෙනහාමු අපි කෙතක්“තාත්තා අපේ කලා කටයුතුවලට හුඟක් උදව් කළා. අයියා (සෝමරත්න දිසානායක) ‘වෙඩික්කාරයෝ’ නාට්‍යය නිෂ්පාදනය කරනකොට තාත්තා ඒකට වුවමනා කරන මුදල් හොයලා දුන්නේ ඉඩමක් උගස් කරලා. පුංචි අයියා (ජයතිලක දිසානායක) සංගීතය හදාරන්න සර්පිනාවක් ඕනැ කිව්වම ඒක අරන් දුන්නේ එක කන්නයක වීවලින් ලැබුණේ ලාබෙන්.“පුංචි කාලේ කවිවලට මම හරි ආසා කළා. ‘ලීලයි කමලයි, චම්පයි, රේඛයි’ කවියට මම තවමත් ආදරෙයි. ඒ වගේම ‘සුදෝ සුදු’ කවි පොතේ එන කවි මට අදටත් කට පාඩම්.එතකොට පාරිසරික බලපෑම?ඇළ දොළ, ගහකොළ, කුඹුරු, කුඩා ලඳු කැලෑ, ඕවිටි, දිය කඩිති, පොකුණු, කඳුවැටි, විවිධ වර්ගයේ සතුන්, කුරුල්ලන් ගෙන් එදා අපේ ගම පිරී තිබුණා. එදා ගමේ ඇසුණු ගොයම් කවි, කමත් කවි, කමත්වල කොළ මැඬවූ අම්බරුවන් අද අහන්නත් දකින්නත් නැහැ. ‘කන්ද උඩින් ගිය මා වවුලන්’, ‘අප්පච්චියේ මං ඉන්නේ’ වගේ ගීතවලට පාදක වුණේ එදා මම ගමේ විඳි චමත්කාරය.ඔබ ලියපු මුල්ම කවිය මොකද්ද?ඒ මං කන්කසන්තුරේ ඉන්න කාලේ. මගේ දුව වෙනුවෙන් තමයි මගේ මුල්ම කවිය ලියැවුණේ. ඒක ‘සිළුමිණ’ පත්‍රයේ පළවුණා.කුඩා කාලයේ ඔබ ‘මඩොල් දූව‘ චිත්‍රපටයටත් සම්බන්ධ වෙන්න ගියයි කියලා මං අහලා තියෙනවා.ඔව්. ‘මඩොල් දූව‘ චිත්‍රපටයට ළමා නළු නිළියන් ඕනෑ කියලා පත්තරේක දැන්වීමක් පළවෙලා තිබුණා. ඒත් මට එහි රඟපෑමට අවස්ථාවක් ලැබුණේ නැහැ. හැබැයි අයියා නම් (සෝමරත්න දිසානායක) එහි චරිතයක් රඟපෑවා. ‘මඩොල් දූව‘ බලද්දි මට හිතුණේ උපාලි ගිනිවැල්ලගෙ චරිතය අජිත් ජිනදාසට වඩා මට හොඳින් රඟපාන්න තිබුණනෙ කියලයි. කොහොම වුණත් මම වෙල් යාය මැදින් ගලා ගිය ඇළ අද්දර පිහිටි කුඩා වන ලැහැබක පුංචි පැලක් හදලා කාල්පනික ‘මඩොල් දූව‘ක් නිර්මාණය කළා. උපාලිගේ මිතුරා ජින්නා වෙනුවට මට හිටියේ ගමේ මිතුරෙකු වූ ගුණේ.එතකොට ඔබ ගීත රචකයකු වුණේ?මම එක්තරා කාලයක වික්ටර් රත්නායක උන්මාදයෙන් පෙළුණා. ඒක කොයිතරම් ද කියනවා නම් මම වික්ටර් වගෙ දිගට කොණ්ඩෙ වැව්වා. ගුරු පත්වීමක් ලබාගෙන ගුරුවරයකු විදියට පාසල් ගියෙත් උරහිස තෙක් කොණ්ඩය වවාගෙන. වැඩිහිටි ගුරුවරුන් ඒකට අප්‍රසාදය පළ කළත් මම නෙමෙයි කොණ්ඩෙ කැපුවේ. මං කොණ්ඩෙ කැපුවේ, නාවික හමුදාවට බැඳෙන්න යද්දි. මම 1977 දී ශිෂ්‍ය භට නිලධාරියකු විදියට නාවික හමුදාවට බැඳුණට පස්සේ නවක වදයෙදි ගායනා කළෙත් වික්ටර්ගේ සින්දු. මං මේ කිව්වේ මගේ සින්දු පිස්සුව ගැන. ඒ පසුබිම මතින් තමයි මම ගීත රචනයට ප්‍රවිෂ්ට වුණේ.මොකද්ද ඔබ ලියපු මුල්ම ගීතය?මම ලියපු මුල්ම සින්දුව තමයි ‘අත්තම්මා නිවන් ගිහින් අපිට ගොඩක් ඈතයි’ කියන සින්දුව. ඒක හර්ෂණ දිසානායක පුතා ගෙත් මුල්ම සින්දුව. මෙයින් කියැවෙන්නේ මගේ අම්මා ගැන; හර්ෂණගේ අත්තම්මා ගැන. මගේ ගී නිර්මාණ වරක් මහාචාර්ය සුනිල් ආරියරත්නයන්ගේ ඇගැයීමට ලක්වුණා. එය මා තවදුරටත් ගීත රචනයේ යෙදීමටත් ප්‍රවීණ ගායක ගායිකාවන් උදෙසා ගීත රචනා කිරීමටත් මට මහත් උත්තේජනයක් වුණා.සාමාන්‍යයෙන් ඔබේ අතින් නිර්මාණයක් බිහිවන්නේ කොයි විදියට ද?නිර්මාණයක් කරන්න නම් කිසියම් භාව කම්පනයක් ඇති කරන සංසිද්ධියක් තියෙන්න ඕනෑ. ත්‍රස්තවාදීන් එක්ක මුහුණට මුහුණලා සටන් වදිනකොටත් මා හිටපු යාත්‍රාව බෝම්බ ප්‍රහාරයකින් පුපුරා ගිය විටත් මගේ හිත සැලුණේ නැහැ. ඒත් මා ගෙදර හදාගත් බල්ලා මියගිය විටත්, මගේ වත්තේ ගස් වගයක් කපා දැමු විටත්, මා ආදරය කරන්නකු හෝ ගරු කරන්නකු මගේ සිත රිදවූ විටත් මගේ හිත සැලුණා.ඔබේ වෘත්තියත් එක්ක ගෘහස්ථ ජීවිතයේදී ඔබ ලැබු අත්දැකීම් නිර්මාණකරණය කෙරෙහි බලපෑ ආකාරය ගැනත් යමක් සඳහන් කරන්න?මට මගේ දරුවන්ගේ හුරතල් දකින්න ලැබුණේ බොහෝම කලාතුරකින්. ඒ නිවාඩුවකට ගෙදර ආවම. මගේ පුංචි දියණිය මධු මාව හඳුනන්නෙ නැහැ. ඇය මා හඳුනාගෙන කුලුපග වෙනකොටම නිවාඩුව ඉවරයි. මම ලියපු ‘සුරතල් දුවට’ කවි පන්තියේ අවසන් පේලි දෙකෙන් මම කිව්වේ “යුද ගිනි නිවා ඔබ එනතුරු දැකගන්න - සුරතල්කම දුවේ එලෙසම රැකගන්න” ඒත් යුද්ධය ඉවරවෙනකොට දුව විශ්ව විද්‍යාල අධ්‍යාපනයත් ලබා ඉවරයි. දවසක් පුතාගේ ඉස්කෝලේ වැඩ පොතේ පිටුවක මෙහෙම ලියලා තිබුණා. “අද අපේ තාත්තා ගෙදර ආවා” ඊට පිටු දෙක තුනකට එහායින් ඔහු මෙහෙමත් ලියලා තිබුණා. “අද අපේ තාත්තා යාපනේ ගියා” ඉතින් මේවා බොහෝම සංවේදී අත්දැකීම්. නිර්මාණකරණයට පාදක වන්නේ එවන් අනුභූති.හමුදාව ඇතුළෙත් කිසියම් කවි ප්‍රතිභාවක් තිබුණු අය හරියට හිටියා නේද? ඔය බංකර් කවිවලින් එහෙම ඒක හොඳට පෙනෙනවා.මට මේ අවස්ථාවේ එක් භටයෙක් ලියපු කවියක් සිහිපත් වෙනවා. ඒ කවිය රස විඳින්න නම් එහි පසුබිම් කතාව දැනගෙන ඉන්න ඕනෑ. යාපනේ කල්මුණේ තුඩුවට පහළින් පිහිටි කෝමාරි තුඩුවේ හමුදා කඳවුරක් තිබුණා. මම එතකොට ප්‍රහාරක යාත්‍රාවක අණදෙන නිලධාරියා. ඔතැන නාන ළිඳක් තිබුණා. අපි නෑවේ කාල සටහනකට අනුව. මුලින්ම නාන්නේ ඉහළ නිලධාරීන්, ඊට පස්සේ සැරයන්වරුන්. ඊටත් පස්සේ සෙසු නිලධාරීන්. අන්තිමට නාන්නේ කනිෂ්ඨ නිලධාරීන්. දවසක් ඔය ළිඳට නාන්න යද්දි මම දැක්කා කාල සටහනට පහළ අඟුරු කෑල්ලකින් මෙන්න මෙහෙම කවියක් ලියලා තියෙනවා.උඩ වතුර තරු වලටමැද වතුර පටි වලටමඩ වතුර පොඩි අපිටකොටි ගහල මදි තොපිටරියර් අද්මිරාල් සරත් වීරසේකරත් හොඳ නිර්මාණශීලී කවියෙක්. මම දවසක් ඔහුට පොඩි මදුපැන් බෝතලයක් තෑගි කළා. මම ඒ බෝතලයේ මෙන්න මේ විදියට කවියකුත් ලියලා ඇලෙව්වා.දැඩි හිරු රැසින් උණු වූවද මිහිතලයසඳ තරු රැසින් බබළන රැය සීතලයඔබෙ රස බසින් උණු කෙරුමට වාතලයපිළිගනු මැනවි මේ මදුපැන් බෝතලයඔහු ඒකට තුති පුදලා මට මෙහෙම කවියක් ලියලා එවලා තිබුණා.දැඩි හිරු රැසින් උණු වූවද මිහිතලයතනි වුණු විට දි මගෙ සියොළඟ සීතලයදන්නා නිසා බිව්වම ඇති ‘ආතලය’දෝතින් වැළඳ ගමි ඔබ දුන් බෝතලයඔබේ හුඟාක්ම ජනපි‍්‍රය සින්දුවක් තමයි හර්ෂණ කියන ‘ටැංටු කරත්තෙන්’ සින්දුව.ඔව්. මම ගමේ ඉස්කෝලෙට ගියේ බක්කි කරත්තෙන්. ‘ටැංටු කරත්තේ’ කියන්නේ ඔය බක්කි කරත්තෙටම තමයි. අපි ගොනාට ‘තොප්පි ගොනා’ කියලා කිව්වේ ඌගේ හිසේ සුදු පැහැති පුල්ලියක් තිබුණු නිසයි. අපි කවුරුත් මේ සතාට ආදරේ කළා. මේ ගීතය බිහිවුණේ ඒ ආදරය මතින්.ඔබේ අයියා (සෝමරත්න) ‘සූරිය අරණ’ චිත්‍රපටයට ලියපු ‘ඉරෙන් හඳෙන්’ සින්දුවට පාදක වුණේ ඔබ ලියු එක්තරා කවි සංකල්පනාවක් යැයි මා අසා තිබෙනවා.ඔව්.පොඩි හාමුදුරුවෝ අද හවසත් වෙල් එළියටවැඩියා අම්මේමඩ තවරාගෙන තරගෙට දිව්වා නියර දිගේඑක පිම්මේකරණං ගැහුවා දියබුං ගැහුවා බක්මී ගහළඟ බැම්මේසිවුරත් ඇඳගෙන සෙල්ලම් කෙරුවම පව් සිදුවෙනව ද අම්මේඔය කවිය තමයි අයියට බලපෑවේ. ඒක අයියම කියලා තියෙනවා. ඔය පොඩි හාමුදුරුවෝ තමයි දැන් වේවැල්වල ශ්‍රී සෝණුත්තරාරාම විහාරාධිපති පන්නල සුමේධ නාහිමියෝ.ඔබ හුඟක් ලියලා තියෙන්නේ ළමා ගී. ළමා ගී රචනයේ නූතන විශිෂ්ටයා ඔබයි.මම තවමත් මගේ ළමා විය සිතින් බදාගෙන රස විඳින කෙනෙක්. ඕනෑම පැසුණු මිනිසකු තුළ පුංචි දරුවකු ජීවත් වෙනවයි කියන කතාව ඔබත් අහලා ඇතිනේ. මා තුළත් එහෙම කුඩා දරුවෙක් ජීවත් වෙනවා. මම ඒ දරුවට බොහොම ඇලුම් කරනවා. ළමා ගී ලිවීමට මට අනුබල වුණේ මගෙන් ඈත්වී නොගිය ඒ සුන්දර ළමා විය.ඔබ රණ ගී රැසක් ද නිර්මාණය කර තිබෙනවා.ඒක මගේ වෘත්තිය අනුවම කෙරෙන නිර්මාණ. නාවික හමුදාව මහ සයුරේ විජයග්‍රහණය කරමින් දිනු කීර්තිය විදහා දැක්වීම සඳහා මම ‘මහ සයුර වට සදා රන්වැට’ කියන ගීතය රචනා කළා. ඒක ගායනා කරන්නේ රණවිරු ස්ටාර් - 2 තරගාවලියේ දෙවැනි ස්ථානයට පත් ගයාන් අරුණපි‍්‍රය. ‘රණබිම වැද රුපු තෙද බිඳ’ කියන ගීතය 2005 රණවිරු ගී කුසුම - 1 ට ඇතුළත් වුණා. ‘මුර අට්ටාලෙන් බැහැලා’ රණවිරු ස්ටාර් - 1 අලුත් සින්දු ගී එකතුවට අයත් ගීතයක්. එම ගීතය ගැයුවේ බ්‍රිගේඩියර් රාජිත අම්පෙමොහොට්ටි හා සුභාෂිණි ගමගේ. නාවික සේවා වනිතා ගීතය, නාවික පෙර පාසල් ගීතය පවා මා අතින් නිර්මාණය වෙලා තිබෙනවා. මම මේවා ලිව්වේ රණවිරුවන් තුළත් මහජනතාව තුළත් ජාතිකාභිමානය වැඩිම ඉලක්ක කරගෙන.ඔබ ජාතික සමගිය තේමා කරගෙනත් ගී නිර්මාණය බිහිකර තිබීම සුවිශේෂත්වයක්. එයින් පෙනෙන්නේ ඔබ සතු පුළුල් දෘෂ්ටිය.ඔව්. ‘පිච්ච කැකුළු මල් මාලය කොණ්ඩේ පළන්දා සුවඳට’, ‘අපි ලහි ලහියේ පාර හදන්’, ‘තෝසේ මසල වඩේ අරන් තංගවේලු මාමා ඇවිත්’ යනාදි වශයෙන් ජාතික සමඟිය කුළුගැන්වෙන ගීත කීපයක්ම මා ලියා තිබෙනවා. ඒවා මගේ සංගත තැටිවල දෙමළ බසින් ද ගායනා වෙනවා. මේ ගී තුළින් පළවෙන්නේ අහිංසක දෙමළ ජනතාවට මා දැක්වූ ආදරය හා සෙනෙහස. ඒ වගේම සාමයට හා සහජීවනයට මා තුළ ඇති ළැදියාව.අවසාන වශයෙන් ඔබේ නිර්මාණ එකතුවක් මෙසේ එළිදැක්වීම මෙතෙක් ප්‍රමාද වුණේ ඇයි?යුද්දෙ කාලේ මම ඕක කළා නම් මිනිස්සු කියයි ‘මේ යකා කවි සින්දු ලිය ලිය ඉන්නවා මිසක් යුද්දේ ඉවර කරන පාටක් නම් නැහැ’ කියලා. දැන් ඉතින් යුද්දේ ඉවරයිනේ.සුනිල් මිහිඳුකුලකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>09</month>
      <day>16</day>
    </date>
    <link>http://www.silumina.lk/2012/09/16/_art.asp?fn=av12091611</link>
    <topic>විජේ මල්ලිගෙ කොලොම</topic>
    <author/>
    <content>විජේ මල්ලිගෙ කොලොමලාස්ට් වීක් එකේ කොළඹ ආර්ට් ෆීල්ඩ් එකේ රියල් කොමඩි ඩ්‍රාමා එකක් ස්ටේජ් වුණා කියල විජේ මල්ලිට රිපෝට් වුණාම හොයල බැලුවා මොකක්ද බොලේ ඔය කියන කොමඩි ඩ්‍රාමා එක කියලා. විජේ මල්ලිට හිතුනෙ විජේ නන්දසිරිල, ගිරිරාජ්ල, කුමාරල, ආ, එතකොට ආනන්ද වික්‍රමගේල, අජිත් ලොකුගේල වගේ කට්ටිය ඇක්ට් කරන අලුත්ම ගේම් එකක්ද කියලා. බලනකොට එහෙම එකක් නෙවිනේ මේක.ජෝන් ඩි සිල්වා තියටර් එකේ ස්ටේජ් කළාට මේක ඇවිල්ලා ඇනුවල් ලිටරරි ෆෙස්ටිවල් එකක්ලු. දැන් නේ විජේ මල්ලිට මීටර් වුණේ මොකක්ද මේ කොමඩිය කියලා. මරදාන පැත්තෙ අහිංසක බුක් පබ්ලිෂර් කෙනෙකුගෙ පර්ස් එකට විදින, වර්ෂයේ හොඳම විනෝදාත්මක ප්‍රහසනය හෙවත් ‘බෙස්ට් කොමඩි ඔෆ් ද ඉයර්’ කියන ජරාව තමයි මේ අවුරුද්දෙ ජෝන් ඩි සිල්ව එකේ ස්ටේජ් කරල තියෙන්නෙ.පසුගිය අවුරුදු දෙක තුනේම මේ කොමඩි ඉවෙන්ට් එක සැප්තැම්බර් මාසෙ ස්ටේජ් වුණා මහවැලියෙ, බී.එම්.අයි.සී.එච් වගේ ස්ටේජ්ස්වල. මෙදා සැරේ ජෝන් ඩි සිල්වා එකට ගෙනැල්ල කට්ටිය නියමෙට ඇදලම නාගත්ත කියල කවුරු කවුරුත් කිව්වෙ. විජේ මල්ලි නම් කොමඩි සීරිස් බලන්න ආසයි, හැබැයි කොමඩි නම් විතරක්. ඒ වුණාට මේ පෙන්නන කොමඩියෙ මොනවද තියෙන්නෙ? අපේ එවෝඩ් විනින් කාව්‍යක්කාරයෙක් කාලෙකට ඉස්සර පොතක් ලියල තිබුණ ‘කිසිවෙක් කවියන් නොමරති’ කියලා. මෑන්ට පිස්සු. එයා මේ කොමඩි සීරීස් එකේ ලාස්ට් ෂෝ දෙක බැලුව නම් ඔය පොතේ නම වෙනස් කරල අලුත් පොතක් ලියනව ෂුවර් “ජෝකර්ලා ලංකාවේ කවියන් මරති” කියලා.විජේ මල්ලි කියන්නේ බොරුවක් නම් නිකමට අහල බලන්නකො රුහුණු කැම්පස් එකේ සිංහල උගන්නනව කියන ඕනම ප්‍රොෆෙසෝරි අයිය කෙනෙකුගෙන්. එහෙමත් නැත්නම්, මංජුල වෙඩිවර්ධන, නන්දන වීරසිංහ, රත්න ශ්‍රී, ලාල් හෑගොඩ, සෝමරත්න බාලසූරිය, මස්ඉඹුල, නඳුන් යසිත, මාලතී කල්පනා, පරාක්‍රම, අනුරාධා නිල්මිණි, එරික් ඉලයප්පාරච්චි වගේ විජේ මල්ලි කාව්‍යක්කාරයො කියල හිතාගෙන ඉන්න ඕනම කවි ලියන මෑන්ස් කෙනෙකුගෙන් හරි ලේඩීස් කෙනකුගෙන්.හෙට අනිද්දට ඔය මරදානෙ පබ්ලිෂර් පින්වතාට මේ කවි තෝරන ඔස්තාද්ලා ප්‍රොපෝසල් එකක් දෙන්න යනව කියල ආරංචියි සිංහලෙන් කවි ලියන කවියො තුන්හතර දෙනෙක්වත් ඉම්පෝට් කරන්න ඕන කියලා මේ කොමඩි සීරීස් එක දිගටම ස්ටේජ් කරගෙන යන්න ඕන නම්.ඒ නිව්ස් එක අහපු ගමන් විජේ මල්ලිට මීටර් වුණා සිංහලෙන් කවි ලියන ෆොරින් මෑන්ස් කෙනෙක්. ෆොරින් මෑන්ස් කෙනෙක් කිව්වාට, ඕවර්සීස්වල ඉඳගෙන සිංහල කවිය නග්ගලා තියන්න ඕන කියන පරම පවිටු චේතනාවෙන්, ඕ මයි ගෝඩ්! සොරි මෙයාලා පරම පවිත්‍ර චේතනාවෙන් කවි පොත් ගහලා, ඒ ගොල්ලන්ගෙම කවි ජජස්ලා පැනල්වලට දාගෙන මරදානෙ පින්වතාගෙ පර්ස් එකට විදින්න පුළුවන් ජාතියෙ කවියටත් උපන්, කවිම අනුභව කරන, රියල්ම රියල් කවිකාරයෙකුගෙ ලුක් එකක් තියෙන කාව්‍ය චක්‍රවර්ති, කාව්‍ය වසවර්ති කියල එහෙම වචන මාරුකරගන්න එපා කෙනෙක් විජේ මල්ලිට මීටර් වෙනවා. මෑන්ස්ගෙ කවි පොතක් තිබුණ නම් වැඩේ ගොඩ. සිංහල කවිය එතනින් පටන් ගන්න තිබුණා. වැරදිලා හරි 2013 දි ඔය කොමඩිය ස්ටේජ් කළොත්, ද බෙස්ට් ජෝකර් පොයම් ඔෆ්ද ඉයර් එවෝඩ් එක නම් මේ මෑන්ස්ට ෂුවර් එකටම දෙයි අපේ ජජස්ලා.හැබැයි පොඩි ප්‍රොබ්ලම් එකක් තමයි විජේ මල්ලිට තියෙන්නෙ. මොකක්ද දන්නවද මෑන්ස්ව කොහොම අඳුනගන්නද කියන එක. කවි වලින් මෑන්ස්ව අඳුනගන්න බැරිවෙයි. මොකද කවි කියල දෙයක් හොයාගන්න බැරි නිසා. අනික තමයි, මෑන්ස් මාස්ක් එකක් දාගෙන නේ ස්ටේජ් එකට එන්නෙ. මාස්ක් එක සුදු ද කළු ද කියලා විජේ මල්ලි දන් නෑ හැබැයි ඕවර්සීස් ඉඳල එනකොට එහෙම සුදුපාට මාස්ක් එකක් දාගෙන එනව කියලයි ෆීල්ඩ් එකේ කතාව. ඔය රුහුණෙ හරි නැඟෙනහිර හරි ඉඳගෙන ශ්‍රී ලංකාවේ සිංහල කවියට බක්අප් එකක් දෙන්න ෆුල් ට්‍රයි එක දෙන ඕනම යුනිවර්සිටි ස්ටාෆ් මෙම්බර් කෙනෙකුටම නම්, විජේ මල්ලි කියන මේ මහා කවියා මීටර් වෙයි. එච්චරක් විතරක් නෙවි, මෑන්ස් තමයි අපේ කවියේ ගැලවුම්කාරයා කියලා 2013 දී ඔය කොමඩි සීරිස් එක ට්‍රැජඩි සීරිස් එකක් විදියට වුණත් ස්ටේජ් කරයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>09</month>
      <day>16</day>
    </date>
    <link>http://www.silumina.lk/2012/09/16/_art.asp?fn=av12091612</link>
    <topic>පළමු වටයෙන්ම ‘චූදිතයෝ’ ඉවරයි</topic>
    <author>එඩ්වඩ් චන්ද්‍රසිරි</author>
    <content>පළමු වටයෙන්ම ‘චූදිතයෝ’ ඉවරයිඩබ්ලිව්. ජයසිරි ආන්දෝලනාත්මක චරිතයක්. රඟපෑමේ සුවිශේෂ හැකියාවක් ඇති සිංහල වේදිකාවේ, සිනමාවේ සහ ටෙලිනාටකයේ එවන් චරිත රාශියක් රඟපෑ අපූර්ව නළුවෙක්. වේදිකාවේදී ඔහුට ආලෝකයක් වුණේ සුගතපාල ද සිල්වා. සුගත්ගේ ‘නිල්කට්රොල් මල්’, ‘මුතුකුමාරි’, ‘දුන්න දුනුගමුවේ’ සහ ‘මරාසාද්’ නාට්‍යවල දී ඔහු කැපී පෙනෙන නළුවකු වුණා. සුගත්ගේ ‘මරාසාද්’ නාට්‍යයේ ජැක්සන් ඇන්තනි ‘මරා’ චරිතයේ රංගනය උදෙසා හොඳම නළුවා වෙද්දී සාද් ඈපාණන්ගේ සුවිශේෂී චරිතය වෙනුවෙන් ජයසිරි හොඳම නළුවා සඳහා වූ විශේෂ සම්මානයෙන් පිදුම් ලැබුවා.පසුව ඔහු නාමෙල් වීරමුනි, ධර්මසිරි බණ්ඩාරනායක, රාජිත දිසානායක වැනි නාට්‍යකරුවන්ගේ නාට්‍යවල අපූර්ව චරිත රඟපෑවා. හඳගමගේ චිත්‍රපටවල ආන්දෝලනාත්මක චරිතයන්ට පණදුන් ජයසිරි ටෙලිනාට්‍යවල ද එවැනිම භූමිකා මඟින් තමා සුවිශේෂී නළුවකු බැව් ඔප්පු කළා. ආචාර්ය ප්‍රේමසිරි කේමදාසයන්ගේ සංගීතයට “උදුම්බරා හිනැහෙනවා...” නමින් ලියූ සම්මතයෙන් බැහැර වූ ගීතයට ඔහු වරක් රාජ්‍ය සම්මානයෙන් ද පුද ලැබුවා.පසුකලෙක ජයසිරි ‘චූදිතයෝ’ නමින් තමන්ගේම නාට්‍යයක් වේදිකාවට ගෙන ආවා. එහි මංගල දැක්ම පැවැත්වුණේ ජෝන් ද සිල්වා රඟහලේ දී. වේදිකාවේ සහ සිනමාවේ ජයසිරිගේ සමකාලීනයන් රැසක් එදා එම රඟහලට රොක්වුණේ නාට්‍ය අධ්‍යක්ෂවරයකු ලෙස ජයසිරි ගේ කුසලතාව දැකීමේ අපේක්ෂාවෙන්. එම නාට්‍යය ඇරැඹී විවේකය එළැඹෙන විට හැමෝම වගෙ හිටියේ අපේක්ෂා භංගත්වයකින්. විවේක කාලයේදී හුළං පොදක් වදින්නට එළියට ආ වසන්ත ඔබේසේකර මුහුණ පුළුටු කරගෙන බනින්නට පටන් ගත්තා.“ජයසිරි මේවා හදා ගත්තට කමක් නෑ. ඒත් මොන එහෙකටද අපිට මේවට ආරාධනා කරලා අපේ කාලෙ කන්නෙ..”වසන්ත මෙහෙම උස්හඩින් කියද්දී ඔහු සමඟ ආ කේ.බී.හේරත් වසන්තට ළංවෙලා මෙහෙම කිව්වා.”වසන්ත උඹට නාට්‍යය අල්ලන්නෙ නැත්තං දැන් ගෙදර ගියානං ඉවරනෙ. මෙතන ඔය විදියට කෑගහන එක හරි නෑනෙ””ගෙදර යන්ඩ? පුළුවන් කමක් තිබුණ නං ගෙදර යනවා තමයි. ඒත් ගෙදර යන්නෙ කොහොමද? මගෙ හෙල්මට් එක ජයසිරි ළඟනෙ” වසන්ත එහෙම කියල කේන්තියෙන් පුප්පන්ඩ ගත්තාම එතන හිටපු අපිට හිනාව නවත්තා ගන්ඩ බැරිවුණා.කාගෙත් අපේක්ෂා සුන් කරමින් ජයසිරිගෙ කුලුඳුල් නාට්‍යය අවසන් වුණා. ප්‍රේක්ෂක ප්‍රතිචාර කවාරාකාර වුණත් ජයසිරි එම නාට්‍යය ඒ වසරේ රාජ්‍ය නාට්‍ය උලෙළටත් ඉදිරිපත් කළා. අවාසනාවකට වගෙ විනිශ්චය මණ්ඩලය එම නාට්‍යය බලලා එය ප්‍රතික්ෂේප කළා.මේ ලියන මමත් සෝමසිරි කොළඹගේ කියන රංගන ශිල්පියාත් දවසක් දා එම වසරේ නාට්‍ය උලෙළේ 2 වැනි වටයේ නාට්‍යයකට සහභාගි වෙලා, එහි කටයුතු අවසන් කරලා, කොළඹගේ ගේ ස්කූටරයෙන් ගෙදර යන ගමන් බොරැල්ලේ EAP අවන්හලට ගොඩවුණා. එතැන මේසයක මීවිතක රස බලමින් සිටි ජයසිරි අප දැක අපටත් එතැනම අසුන් ගන්නට ආරාධනා කළා.”මොකෝ මේ රෑ බෝ වෙලා. නාට්‍යයකට ගිහින් එන ගමන්ද?” ජයසිරි ළෙන්ගතු හිනාවක් පාමින් අපෙන් ඇහැව්වා.”ඔව් ජයසිරි. නාට්‍ය උලෙළේ 2 වැනි වටයේ නාට්‍යයක් අද තිබුණා. මේ ඒකට ගිහින් එන ගමන්.” මම කිව්වා.හදිසි කල්පනාවක ගිලුණු ජයසිරි බැරෑරුම් මුහුණක් මවා ගෙන මගෙන් මෙහෙම ඇහැව්වා.”එඩ්වඩ්, උඹට හොඳටම ෂුවර්ද මේ 2 වැනි වටය කියලා””මොකෝ නැත්තෙ? මේ 2 වැනි වටය තමයි. ඇයි ජයසිරි?” මම පුදුම වෙලා ඇහැව්වා.එවර කෝපයෙන් දත්මිටි කෑ ජයසිරි, අපේ මීවිත බඳුන් පැද්දෙන තරමට මේසයට වැරෙන් පහරක් ගහලා, කෝපයෙන් මෙහෙම ඇහැව්වා.”යකෝ, එතකොට මේ පරයො මගෙ නාට්‍යය කැපුවේ පළවැනි වටයෙන්මද?”එඩ්වඩ් චන්ද්‍රසිරිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>09</month>
      <day>16</day>
    </date>
    <link>http://www.silumina.lk/2012/09/16/_art.asp?fn=av12091613</link>
    <topic>කවි, ගී ලිව්වේ පාළුව-හුදෙකලාව මකාගන්නයි</topic>
    <author>හේමාලි</author>
    <content>කවි, ගී ලිව්වේ පාළුව-හුදෙකලාව මකාගන්නයිධර්මරත්න පෙරේරාඔහු කවියකු යැයි කියා හැඳින්වීමට නොහැකිය. එසේ නම් ඔහු ගීත රචකයෙක් ද? ඔව් ඔහු අප දන්නා බොහෝ ජනපි‍්‍රය ගීතයන්හි නිර්මාණකරුයි. එහෙත් එපමණකින්ම අපට ඔහු හඳුන්වා නිම කළ නොහැකිය. ඒ ඔහු තුළ වන අපූර්ව පුවත්පත්කලාවේදියා පිළිබඳ සිහිපත් වීමෙනි. මේ සියලු කාරණාවන්ගෙන් අනූන වූ ඔහු කවියකු, ගීත රචකයකු, පුවත්පත් කලාවේදියකු, නවකතාකරුවකු පමණක් නොව වර්තමානයේ පොත් ප්‍රකාශකයකු වශයෙන් හඳුන්වා දිය හැකි ධර්මරත්න පෙරේරා ය.ගීත රචකයකු වශයෙන් ධර්මරත්න පෙරේරා හඳුන්වාදීමට කෙනකුට තවත් අටුවා ටීකා අවශ්‍ය නොවේ. ඔහු ලියූ ආදරණීය ගී පදවැල් මේ කාගෙත් හදවතේ ආදරණීය මතක ලෙසට තැන්පත් වී හමාරය.  ’ඔබේ සුවඳ පිරුණුපුංචි කාමරේරතු රෝස මලක පෙතිහැලී තියේ  (සනත් නන්දසිරි)  අප හමුවීම වෙන්වීම දෝආදරේමට රිදවන්නෙපා ආයේසංසාරයේ  (නාමල් උඩුගම)  නිල්වන ලන්දේ වෙල්ඉපනැල්ලේසුවඳ ආදරයේ  (චන්දන ලියනාරච්චි)ඇතුළු ජනප්‍රිය ප්‍රේම ගීත අපේ ගීත රසික රසිකාවන්ගේ ආදරය දිනාගත් ඒවාය. කලකට ඉහත කවි පද කුරුටු ගෑ ඔහු ගීත රචකයකු වීම ද රසවත් කතාවකි.”කවිය කියන දෙය මගේ ජීවිතෙත් එක්ක බොහොම සමීපව බැඳුණු දෙයක්. පුංචි කාලේ ඉඳලම මගේ වටපිටාවේ තිබුණු සොබා දහම දිහා මම වෙනස් ආකාරයකින් බැලුවා. මේ වෙනස ඇති වෙන්න ඒ කාලේ ශ්‍රී චන්ද්‍රරත්න මානවසිංහයන් වැනි ප්‍රවීණයින්ගේ නිර්මාණ ඇසුරු කිරීම හේතුවක් වෙන්න ඇති. අනිත් පැත්තෙන් මම පවුලේ එකම දරුවා වූ නිසාවෙන් ඇතිවුණු පාළුව හුදකලා බවත් කවි ලියන්නට හේතු සපයන්න ඇති. ඒ දවස්වල ඉඳන්ම වරින් වර ඇතිවුණු කවි සිතුවිලි පොතක සනිටුහන් කරන්නට මං පුරුදුවෙලා හිටියා. එහෙම ලියපු කවි ඒ කාලේ අපේ ගේ ළඟ හිටපු අද ප්‍රවීණ ලේඛක භද්‍රජී මහින්ද ජයතිලකට පෙන්නුවේ ඔහුත් කවි ගී ලියන, ගයන රසවතෙක් නිසා. මට මතකයි ඔහු මගේ කවි ගිටාරයෙන් තනු යොදලා ගායනා කළා. කොහොම වුණත් මම ලියපු කවි ගීත බවට පත්වුණේ ආචාර්ය ප්‍රණීත් අබේසුන්දරයන් නිසයි. ඔහු දවසක් මේවා බලල මට කීවා ‘ධර්මේ මේවා කවි නොවෙයි ගීත’ කියලා. එහෙම කියලා ඔහු මාව විශාරද අනිල් මිහිරිපැන්නයන්ට හඳුන්වා දුන්නා. එඩ්වඩ් ජයකොඩිගේ හඬින් විශාරද අනිල් මිහිරිපැන්නගේ සංගීතයට මගේ කුලුඳුල් ගීතය ජාතික ගුවන්විදුලියේ පටිගත වෙලා මම ගීත රචකයෙක් විදියට උත්පත්තිය ලැබුවා. 1981 දී සිදුවුණ මගේ ජීවිතේ මේ අසිරිමත් සිදුවීමත් එක්ක මම දිගින් දිගටම ගීත රචනා කරන්න වුණා. ගෙවී ගිය තිස් වසරකට අධික කාලයක් තිස්සේ මගේ ගී පද රචනා මේ රටේ ප්‍රවීණ, ජනප්‍රිය ආධුනික ගායක ගායිකාවන් රැසක් ගායනා කරලා තිබෙනවා.ඊට පසු ගීත ක්‍ෂේත්‍රයේ අතිශයින්ම ජනප්‍රිය වූ කැසට් ගීත කලාවට ද මට අවතීර්ණ වෙන්නට අවස්ථාව උදාවුණා. මුලින්ම කැසට් පටයක් සඳහා ගීතයක් ලියන්නට මට අවස්ථාව උදාකරලා දුන්නේ ශ්‍රීමාලි කැසට් අධිපති ස්වර්ණදාස හේරත් මහතායි. ප්‍රවීණ සංගීතවේදී සරත් දසනායක හැදූ තනුවකට ‘සුදු රෝස කැලෑවේ’ නම් ගීතය ටී.එම්.ජයරත්නයන්ට මම රචනා කළා. ඒ අභියෝගය මම සාර්ථකව ජයගත් නිසාදෝ වෙන්නැති ඉන්පසු ජ්‍යෙෂ්ඨ ගායන ශිල්පීන් වූ අල්හාජ් මොහිදීන් බෙග්, එච්.ආර්.ජෝතිපාල, ඇන්ජලින් ගුණතිලක හා ලතා වල්පොල වැනි ගායන ශිල්පීන්ගේ කැසට්පට රැසකට ගීත රචනා කළා.පුවත්පත් කලාවේදියකු වශයෙන් ධර්මරත්න පෙරේරා යන නාමය එකල යෞවන යෞවනියන්ගේ සිත් සතන්වලට අතිශයින්ම සමීපවූවකි. යොවුන් පුවත්පත්කලාවේ වසර විසිපහකට වැඩි කාලයක් තිස්සේ කටයුතු කරමින් ඔහු දිනාගත් ප්‍රසාදය අප්‍රමාණය.’ඇත්තටම නවකතාකරුවකු වශයෙන් මම අද යම් තැනක ඉන්නවා නම් ඒ භාග්‍යය මට උදා වුණේ පුවත්පත්කලාවේදියෙක් විදියට ගතකරපු දීර්ඝකාලීන ජීවිතය නිසයි. මේ වාසනාව මට උදා වුණේ අද සීමාසහිත එක්සත් ප්‍රවෘත්ති පත්‍ර සමාගමේ සභාපති ධූරය හොබවන ප්‍රවීණ මාධ්‍යවේදී බන්දුල පද්මකුමාර මහතාගේ කාරුණික මඟපෙන්වීම නිසයි. මම හිතන්නේ මම ගෙවපු ඒ පත්‍රකලා දිවිය තමයි මගේ ජීවිතේ සුන්දරම කාලය.කලා ලෝකයේ දීර්ඝ චාරිකාව තුළ ඔහුගේ නිර්මාණ තවමත් තරුණය. ඔහු මෑතකදී රචනා කළ ‘දඟකාර මන්දාරිකා - රෑ හඳපානේ හොරෙන්’ ගීතය දුමාල් වර්ණකුලසූරියගේ හ¼ඩින් ගැයේ. ‘ආදර මධු මල නෙළන්න බැරි විය – රන්මසු කහවණු නැති හන්දා’ ලක්ෂ්මන් හේවාවිතාරණගේ හ¼ඩින් ගැයේ. මහාචාර්ය සනත් නන්දසිරි, උදාරා කාරියප්පෙරුම ඇතුළු තවත් ජනප්‍රිය, ප්‍රවීණ ගායක ගායිකාවෝ රැසක් ඔහුගේ ගී පද මාලා ගයන්නට සැරසී සිටිති. එපමණක් ද නොව යොවුන් හදවත් ආදරණීයව පිරිමදිමින් ඔහු අතින් ලියැවුණු අලුත්ම නවකතාව වූ ‘හැඩකාර කවිකාරිද’ පසුගියදා එළිදුටුවේය.මේ සියලු නිර්මාණ කර්තව්‍යයන් පසු පස්සේ සිටින ආදරණීය ශක්තිය වන්නේ ඔහුගේ දයාබර බිරිඳ සහ දරු දෙදෙනාය.හේමාලිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>09</month>
      <day>16</day>
    </date>
    <link>http://www.silumina.lk/2012/09/16/_art.asp?fn=av12091614</link>
    <topic>ධර්මසිරි ගමගේ 8 වැනි ගුණ සැමරුම</topic>
    <author>තුෂාරි වික්‍රමසිංහ</author>
    <content>ධර්මසිරි ගමගේ 8 වැනි ගුණ සැමරුමකලා කෙත අස්වැද්දු, කලා ලොව බැබැළවූ පුරෝගාමින් අතර පෙරමුණේ සිටි ධර්මසිරි ගමගේ කලාකරුවාණන්ගේ 8 වැනි ගුණානුස්මරණය එළැඹෙන 19 වැනි දිනට යෙදී තිබේ. කලා ලොවේ විසල් රුකක් බඳු ධර්මසිරි ගමගේ, මාධ්‍යවේදියකු, පුවත්පත් කතුවරයකු, ගීත රචකයකු, සම්මානනීය චිත්‍රපටි අධ්‍යක්‍ෂවරයකු ලෙස අද්විතීය කීර්තියක් දිනුවෙකි. සිළුමිණ ‘රසඳුන’ කලා අතිරේකයේ නිර්මාතෘ වන ධර්මසිරි ගමගේ කලාකරුවන් රැසකගේ ගුරුවරයකු ලෙස නිරන්තර බුහුමනට පාත්‍රවේ. ධර්මසිරි ගමගේ කලාකරුවන්ගේ ගුණානුස්මරණ දිනය නිමිත්තෙන් ලියැවෙන මෙම අදහස් විමසුම ඒ වෙනුවෙනි.ඔහු කොහේ හරි දැනුත්ඉන්නවා වගේ දැනෙනවානන්දා මාලිනී“ධර්මසිරි ගමගේ කියන්නේ ඇත්තටම අපේ රටේ ගීත කලාවේ, ලේඛනයේ, පුවත්පත් කලාවේ මේ හැම දෙයකම පියෙක් වගේ. ඔහු අලුතෙන් මතුවෙන තරුණ තරුණියන් වෙත අතදීපු උතුම් ගුණ තිබූ විරල ගනයේ මනුෂ්‍යයෙක්. ඔහු පුවත්පත් කතුවරයෙක් විදිහට ‘යොවුන් ජනතා’ පුවත්පතේ ‘පහන් වැට’ හරහා තරුණ තරුණියන්ට අවශ්‍ය ඉඩකඩ සලසා දුන්නා.ඔහු ලියූ චිත්‍රපට ගීත, ගුවන් විදුලි ගීත බැලුවාම ඔහුගේ ජීවිතේ ඇතුළාන්තය මැනවින් ප්‍රකට වෙනවා. ඔහු පද රචනය කර මට දුන් ‘අම්මාවරුනේ...’ ගීතය ගීත කලාවේ ඔහු මවට දක්වපු, බිරිඳට, දරුවනට දක්වපු ආදරය පූජාවක් ලෙස විදහා දැක්වෙනවා. ඒ බව ඒ ගීතයේ අන්තර්ගතයේ පවතින බව මට දැනෙනවා.මේ උතුම් මිනිසා මියැදිලා වසර ගණනක් ගත වුණත් ඔහු නැති අඩුව හිඩැස අපි කුමන කලා කටයුත්තක නියැළුණත් දක්නට ලැබෙනවා; දැනෙනවා. ඔහු ගේ නම නොකිය වුණු, ඔහුගේ නිර්මාණයක් දක්නට නොමැති කලා උලෙළක්, සාහිත්‍ය උලෙළක් අදටත් පවත්වන්නට බැහැ. ඒ හැම දේ තුළම ධර්මසිරි ගමගේ කියන නාමය කියැවෙනවා. කොතැනක හරි ඔහු ඉන්නවා කියන හැඟීම හැමදාමත් අපි අතර තිබෙනවා. ඔහු සොයුරෙක්, මිතුරෙක්. ඥාතියෙක් සහ පියෙක් හැටියට හැමදාමත් මට සමීපයි.”අනුන්ගේ දස්කම් දැකනිරාමිස පී‍්‍රතියක් වින්දාමහාචාර්ය සුනිල් ආරියරත්න“ධර්මසිරි ගමගේ තරම් මානව ගුණයෙන් අනූන පුද්ගලයෙක් මට මගේ ජීවිත කාලයේදී හමුවෙලා නැහැ. ඔහු හතුරෙකුටවත් වෛර නොකරපු කලා ලොවේ ජීවත් වූ බෝසත් ගුණැති පුද්ගලයෙකු ලෙසයි මම දකින්නේ.තමා සතුව ගීත රචනය, පත්‍රකලාවේදය, චිත්‍රපට අධ්‍යක්‍ෂණය, තිර රචනය, විශේෂාංග රචනය ඒ ආදී බොහෝ දේ සම්බන්ධ කුසලතා තිබුණ ද ධර්මසිරි ගමගේ හැමවිටම බැලුවේ ඒ ඒ ක්‍ෂේත්‍ර තුළ තමා කැපී පෙනීමට වඩා තමා හමුවීමට එන තරුණ තරුණයෙකුට ඒ අවස්ථාව සලසා දී පසෙක සැඟවී බලා හිඳ නිරාමිස පී‍්‍රතියක් භුක්ති විඳීමයි. ඔහු තමාගේ පුවත්පත් කලාව කැප කළේ තරුණ පරම්පරාවක් බිහිකිරීම සඳහායි. ඒ නිසා ඔහු තමන්ගේ පත්‍ර කර්තෘකම් පවා නැති කරගත්තා. ඔහුගේ නිවෙස හැමදාම දන්සලක් වගේ.ඒ දන්සලෙන් කාපු බීපු නොකාපු නොබීපු තරුණ තරුණියන් ඒ දවස්වල නොහිටපු තරම්. ඔහුගේ මේ මඟ පෙන්වීම නොතිබෙන්නට අද කලා ලොවේ සිටින ඇතැම් දැවැන්ත පුද්ගලයන් කලා ක්‍ෂේත්‍රයට අහිමි වන්නට ඉඩ තිබුණා. ඔහු මහා සෞන්දර්යයකාමියෙක්. ඔහු අවට පරිසරයේ දැක්කේ අප කිසිවකු නොදුටු සුන්දරත්වයක්. ඇත්තෙන් ම ඔහු කලාතුරකින් හමුවන වර්ගයේ දේවත්වයට ළං වූ මිනිස් චරිතයක්.”ඔහු නිර්ලෝභීවනව පරපුරට අත දුන්නා  ආචාර්ය අජන්තා රණසිංහ“මම දකින හැටියට ධර්මසිරි ගමගේ කියන්නේ අපේ පරම්පරාවටත් තරුණ පරම්පරාවටත් අතර මැද සිටියා වු නිපුණ ගීත රචකයෙක්. ධර්මසිරි ගමගේ ලියපු ගීත අපට පවා පූර්වාදර්ශ වුණා. ඔහු ලියූ ‘සුලං කුරුල්ලෝ...’, ‘රෑන ගිරා ජෝඩුවයි...’, ‘සංසාර ගමනේ...’, වැනි ගීත නිදර්ශන ලෙස පෙන්වා දෙන්න පුළුවන්. ධර්මසිරි ගමගේ මගේ හොඳ ඳතුරෙක්. ඔහු එවකට ‘ලංකාදීප’ කර්තෘ මණ්ඩලයේ සේවය කළ අතර මම සේවය කළේ ‘දිනමිණ’ කර්තෘ මණ්ඩලයේ. පසු කලෙක ඔහුත් ‘දිනමිණ’ කර්තෘ මණ්ඩලයට බැඳුණා.”‘කැලෑමල්’ නමැති ආචාර්ය ප්‍රේමසිරි කේමදාසයන් සංගීතවත් කළ ගීත නාටකයට ධර්මසිරි ගමගේ තමයි ගීත රචනා කළේ. ඒ කාලෙ අපි ඉලන්දාරි. අපි එය බලලා ගිහින් ඉතාම සතුටට පත්වුණා.””මම ඒ කාලේ ගීත රචනයට තමයි උනන්දු. මෙය එයට බලපෑවා. ඔහු භාග්‍යවන්තයෙක් වුණා. ‘සැනසුම කොතැනද’ චිත්‍රපටයේ සියලුම ගීත රචනා කරන්න. ඔහු අතින් සාහිත්‍ය ගුණයෙන් පරිපූර්ණ හොඳ ගීත රචනා වුණා. ඒ ඔස්සේ එක්තරා විදිහකට නව පරපුරක් බිහිවුණා. අපේ පරම්පරාවේ ගීත රචකයන් අඳුරේ අතපත ගාගෙන ගියේ. ධර්මසිරි ගමගේ සරල වදන් සහිත ගැඹුරු ගීත රචනා කළා. ඒ ගීත අපිට තදින්ම දැනුණා.පුවත්පත් කලාවේදියකු වශයෙන් ද ඔහු විශිෂ්ට සේවයක් ඉටු කළා. ධර්මසිරි ගමගේ දේශන පැවැත්වීමේ දී විචිත්‍ර සහ පැහැදිලි ලෙස කතා කළා. ‘යොවුන් ජනතා’ කර්තෘ ලෙස පත්වුණු ඔහු නව පරපුරට අතහිත දුන්නා. ඔහුගේ ඒ මඟ පෙන්වීමෙන් බිහිවුණු අය අද කලා ක්‍ෂේත්‍රයේ විශිෂ්ටයන් බවට පත්ව තිබෙනවා. පුද්ගලයෙකු වශයෙන් යුතුකම් හා වගකීම් ඔහු හොඳින් ඉටුකළා. ඔහු ඉතා වැදගත් විදිහට ජීවත් වූ චරිතවත් පුද්ගලයෙක්.”ඒ වගේ සත්පුරුෂ ගතිගුණමම කා ළඟවත් දැක නෑආචාර්ය ප්‍රණීත් අභයසුන්දර“මට මතකයි මම ලේක්හවුස් ආයතනයට මුල්වරට ධර්මසිරි ගමගේ මහත්තයව හමුවීමට පැමිණියේ මගේ මිතුරෙකු වූ රංජිත් අමරකීර්ති පලිහපිටිය සමඟින්. ධර්මසිරි ගමගේ මහත්තයා මගේ නම් ගම් දැනගෙන හිටියත් ඔහු මට පෞද්ගලිකව හමුවී තිබුණේ නැහැ.එතුමා මගේ මව පියා හොඳින් දැන හිටියා. මම සාමාන්‍ය පෙළ උසස් පෙළ කරන කාලෙ තමයි ඔහු දැන හඳුනාගන්න ලැබුණෙ. කවි, කෙටිකතා ලියමින් ඉන්න කාලෙ ඔහු ‘යොවුන් ජනතා’ පත්තරේට ලිපි ලියන්න අපට පුහුණු කළා.””ඒ වගේම අපේ විශ්ව විද්‍යාලයේ වැඩකටයුතුවලදී බොහෝ උදව් උපකාර කළා. ‘යොවුන් ජනතා’ පුවත්පතේ යොවුන් පහන්වැට වැඩසටහනේදී වැඩමුළු සංවිධානය කිරීමට අපිව පුහුණු කළා.””ධර්මසිරි ගමගේ මහත්මයා හරිම පිළිවෙළයි. ටික ටික මමත් ගීත ක්‍ෂේත්‍රයට එන්න පටන් ගත්තට පසුව ඔහු මට අත දුන්නා. ඔහුගේ සොඳුරු ඇසුර ලැබීම සතුටක්. ඔහු තුළ තිබුණේ සත්පුරුෂ ගති ලක්‍ෂණ.අපේ පෞද්ගලික ප්‍රශ්න ගැටලු පවා ඔහුට කිව්වාම ඒ දේවල්වලට දැනමුතුකම් දුන්නා. ඔහුගේ ඇසුර අපට නිරන්තරයෙන් ම ගුරු ඇසුරක් ම වූවා.තුෂාරි වික්‍රමසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>09</month>
      <day>16</day>
    </date>
    <link>http://www.silumina.lk/2012/09/16/_art.asp?fn=av12091615</link>
    <topic>පතුලේ සිට මුදුන නොපෙනෙන කුරුඳු ඔය දිය ඇල්ල</topic>
    <author>සිරිසේන දේවපි‍්‍රය</author>
    <content>පතුලේ සිට මුදුන නොපෙනෙන කුරුඳු ඔය දිය ඇල්ලමෙරට උසින් තුන් වන ස්ථානය ගන්නා දිය ඇල්ල කුමක්දැයි කිසිවෙකු අසන්නේ නම් ඊට ලැබිය හැකි පිළිතුර කුමක් විය හැකිද? ඊට විවිධ පිළිතුරු තිබිය හැකිය. මෙරට වැඩිම උසින් යුත් දිය ඇල්ල බඹරකන්ද දිය ඇල්ල බඹරකන්ද දිය ඇල්ල (උස මීටර් 263 – අඩි. 863) වන අතර උසින් දෙවන ස්ථානය ගන්නේ දියලුම දිය ඇල්ල (උස මීටර් 220 – අඩි 722) යි.එසේ නම් මෙරට උසින් තුන් වන ස්ථානය ගන්නේ කුරුඳු ඔය දිය ඇල්ල නොකියා වෙන කුමක් කියන්නද? කුරුඳු ඔය දිය ඇල්ලේ උස මීටර් 206 කි. අඩි 676 කි. කුරුඳු ඔය දිය ඇල්ල පිළිබඳ තොරතුරු ඉතාමත් අප්‍රකටය. එය තිබෙන්නේ කොහේද කියාවත් දන්නා අය ඇත්තේ අතළොස්සකි. එසේ නම් එය නරඹා ඇති අයගේ සංඛ්‍යාව පිළිබඳ කුමන කතාද? කුරුඳු ඔය දිය ඇල්ල මෙතරමටම අප්‍රකට වීමට ද හේතුවක් තිබේ. එය පිහිටා ඇත්තේ පහසුවෙන් හෝ දුෂ්කරව වුවද සමීප වීමට හැකි ස්ථානයක නොවේ. සුවිශාල වනාන්තරයකය. වාහනයකින් ගමන් කොට පහසුවෙන් නැරඹීම සඳහා ඉදිවූ මාර්ග නොමැත. කඳු, හෙල් පල්ලම්, ප්‍රපාත ඔස්සේ අසීරුවෙන් යා හැකි අඩිපාරවල් කීපයක් පමණි දිය ඇල්ල වෙත විහිදී ඇත්තේ.මෙරට වැඩිම උසින් පිහිටි පිදුරුතලාගල කන්දේ උතුරු බෑවුමෙන් ඇරඹී උතුරු දිශාව බලා ගලා බසින කුරුඳු ඔය හයිෆොරස්ට් නම් වූ කඳු වැටියෙන් ද ඇරඹී ගලන ශාඛා දිය දහරා එක්කර ගනිමින් පෝෂිතව බොහෝ දුරක් තේ වතු මැද්දෙන්ම ගලා බැස මතුරට එක් අන්තයකදී ග්‍රැනයිට් පාෂාණයෙන් නිර්මිත ගල් පව්වක් දිගේ මහල් දෙකකින් යුක්තව ඇද හැලෙමින් කුරුඳු ඔය දිය ඇල්ල නිර්මාණය කොට ඇත. මෙම හේතුවෙන් කලක් මෙය හැඳින්වූයේ මතුරට දිය ඇල්ල නමිනි.කුරුඳු ඔය ඇරඹෙන්නේ ශීතාධිත ප්‍රදේශයකින් වුවද දිය ඇල්ල ඇදහැලෙන්නේ මධ්‍යම කඳුකරයේ වියළි කලාපයට අදාළව වියළි කර්කශ දේශගුණයක් පවතින ප්‍රදේශයකය. දිය ඇල්ල අයත් ප්‍රදේශය වලපනේ ප්‍රාදේශීය ලේකම් කොට්ඨාසයට අයත් වෙයි. මෙතරම් වියළි පෙදෙසක, මෙතරම් ජලයෙන් පොහොසත් දිය ඇල්ලක් තිබිය හැකිදැයි ඇතැම්මු මවිතය පළ කරති.දුෂ්කරÀවයේ හා කටුකÀවයේ මුදුනේම දිය ඇල්ල පිහිටියා සේම ඒ ආසන්නයට යාමට ප්‍රධාන මාර්ග කිසිවක් ද නොමැත. ප්‍රධාන මාර්ගවලින් දුරස්තරව පිහිටීම ඊට හේතුවයි. නුවරඑළිය – රාගල මාර්ගයේ බෲක්සයිඩ් හන්දියෙන් හැරී මහකුඩුගල, ගෝනපිටිය හරහා මතුරටට පැමිණිය හැකිය. එහි සිට ජීප් රියක්, ත්‍රීවීලරයක් වැනි රථයක් යාමට සුදුසු මාර්ගයක් දිගේ කිලෝ මීටර් 05 ක් පමණ ගමන් කොට අනතුරුව ඉතිරි දුර අඩිපාරක් දිගේ යාමට සිදු වේ. අඩිපාර බසින්නේ දැඩි අගාධයකටය. එක අඩියක් හෝ ලිස්සා ගියහොත් ඔබ ප්‍රපාතයේ පතුලට පෙරළී යනවා නොඅනුමානය.එසේ ගොස් ඔබට මහල් දෙකකින් ඇදහැලෙන දිය ඇල්ලේ ඉහළ මාලය නැරඹිය හැකිය. ජල කඳ ඉතා වේගයෙන් දෝංකාරවත්ව ඇදහැලෙයි. එහි පිහිටි ගල්තලාවේ නෙත්තියට ඔබ නොයා යුතුය. එම ගල්තලාව දිය ඇල්ල පතුලට ඇදහැලීම සඳහා දෙවන මහලේ ශීර්ෂය නිර්මාණය කොට ඇත. එසේ වුවද දිය ඇල්ලේ පහළ (දෙවන) මහල එහි සිට ඔබට නැරඹීය නොහැකිය. දැඩි අගාධය හේතුවෙන් ගල්තලාවේ එහා-මෙහා යාමට හෝ ඔබට නොහැකිය. එබැවින් ඉහළ මහල නැරඹූ ඔබ ආ මඟ දිගේම කන්ද නැඟ ආපසු යා යුතුය.කුරුඳු ඔය දිය ඇල්ල නැරඹීම සඳහා වලපනේ නගරයේ සිට ද මාර්ගයක් විහිදෙයි. එය රළු භාවිතයට යෝග්‍ය ජීප් රථ හා ත්‍රීවීලර් සඳහා පමණක් යෝග්‍යය. වලපනේ ජපන් සාම චෛත්‍යය හරහා වට වංගු රැසක් තනමින් කඳුකරය නැඟ කිලෝ මීටර් 05 ක් පමණ ගිය පසු දිය ඇල්ලේ ඉහළ මාලය පෙනෙන මානයට පමණක් ඔබට යා හැකිය. දුර සිට ඉහළ මාලය නරඹනවා විනා කිසිසේත්ම ඉහළ මාලයට සමීප වීමට නම් ඔබට නොහැකිය. එහි ගොවියන්ගේ වගාබිම් ද පවතිනු ඔබට දැක ගත හැකිය. එසේ වුවද එතනට දිය ඇල්ලේ පහළ මාලය නම් පෙනෙන්නේම නැත.දිය ඇල්ල වෙත සමීප විය හැකි තවත් මාර්ගයක් තිබේ. වලපනේ නගරය හා හරස්බැද්ද ගම අතර පිහිටි මහඌව වත්තේ පිහිටි දෙමළ විද්‍යාලයට යන පාර දිගේ කිලෝ මීටර් අටක් පමණ දුර ගමන් කිරීමේ දී ද ඔබට දිය ඇල්ල වෙත තරමක් දුරට සමීප විය හැකිය. තේ වත්ත මැදින් විහිදි මෙම මාර්ගය අතිශය දුෂ්කරය. ජීප් රථවලට හා ත්‍රීවිලර්වලට පමණක් උචිත මාර්ගයකි.මෙමඟ දිගේ යාමේදී ද දුරින් පෙනෙන දිය ඇල්ලේ ඉහළ මාලය පමණක් නැරඹිය හැකිය. එහෙත් කිසිසේත්ම එහි පහළ මාලය නම් එතනට ද නොපෙනේ.දිය ඇල්ලක මෙම පිහිටීම අතිශය මවිතකරය. එහෙත් එම ස්ථානය අසලින් ප්‍රපාතයක් කරා කුඩා අඩිපාරක් විහිදෙයි. එය ද වට වංගු සාදමින් ඇදෙන අඩිපාරකි. ගන වනාන්තරය මැදින් විහිදි අඩිපාර දිගේ කිලෝමීටර් තුනක් පමණ ගමන් කිරීමෙන් ඔබට දිය ඇල්ලේ පහළ මාලයේ පතුලටම සමීප විය හැකිය. අඩිපාර විහිදෙන්නේ සදාහරිත තෙත් වනාන්තර කුට්ටියක් හරහාය.පිටත සිට බලන විට නිල්වන් වන පෙත මනහරය. එහෙත් එතුළ බියකරුය. ගෝනා, දිවියා, වල් ඌරා වැනි වන සතුන්ගේ රජදහනක් වූ මේ වනාන්තරයේ ඉතාමත් සෝදිසියෙන් මෙන්ම පරිස්සමෙන් ද ගමන් කළ යුතුය.දිය ඇල්ලේ පහළ මාලයේ පතුලට යන ඔබ වේගවත්ව ඇදහැලෙන දිය දහරේ දෝංකාරවත් හඬින් බියපත් වනු නිසැකය. ජල දහරාවක් නොව සුදෝසුදු මිහිඳුම් කඳක් මෙන් ඔබට දිය ඇල්ල පෙනෙනු ඇත. කිලෝමීටර් ගණනක් පයින්ම ඇවිද ඔබ විඳි වෙහෙස - මහන්සිය හා විඩාව දිය ඇල්ල දැකීමත් සමඟම පහව යනු ඇත. ඒතරම්ම අලංකාරවත් ලෙසින් දිය ඇල්ල ඇද හැලෙයි. දිය ඇල්ලේ පතුලට එහි මුදුන නම් කිසිසේත් ම පෙනෙන්නේ නැත. මෙය අතිශය දුර්ලභ පිහිටීමක් වන්නේ එබැවිනි.සිරිසේන දේවපි‍්‍රයකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>09</month>
      <day>16</day>
    </date>
    <link>http://www.silumina.lk/2012/09/16/_art.asp?fn=av12091616</link>
    <topic>වැටි වැටී නැගිට ජය මාවතේ ඉදිරියට...</topic>
    <author>ඉඳුනිල් වීරරත්න</author>
    <content>වැටි වැටී නැගිට ජය මාවතේ ඉදිරියට...ශ්‍රී ලංකාව සත්කාරකත්වය දරන ලොව මහා ක්‍රිකට් සැණකෙළිය පන්දුවාර විස්සයි විස්ස ලෝක කුසලාන ක්‍රිකට් තරගාවලිය ආරම්භ වීමට තව ඇත්තේ හරියටම දින දෙකකි.‘A’කාණ්ඩය යටතේ ඇෆ්ගනිස්ථානය, ඉන්දියාව සහ එංගලන්තයත් ‘B’කාණ්ඩය යටතේ ඕස්ට්‍රේලියාව, අයර්ලන්තය සහ බටහිර ඉන්දීය කොදෙව්වත්, ’Cකාණ්ඩය යටතේ සත්කාරක ශ්‍රී ලංකාව, සිම්බාබ්වේ සහ දකුණු අප්‍රිකාවත්, ‘D’ කාණ්ඩය යටතේ බංග්ලාදේශය, නවසීලන්තය සමඟ පාකිස්ථානයත් තරග වැදීමට නියමිත ය.පළමු තරගය C කාණ්ඩයේ ශ්‍රී ලංකාව සහ සිම්බාබ්වේ අතර 18 වැනිදා හම්බන්තොට මහින්ද රාජපක්ෂ ක්‍රීඩාංගණයේ පැවැත්වෙන අතර අවසන් මහා තරගය ඔක්තෝබර් 07 වැනි ඉරිදා කොළඹ ආර්. ප්‍රේමදාස ක්‍රීඩාංගණයේදී පැවැත්වීමට නියමිත ය.විස්සයි 20 ලෝක කුසලාන තරගාවලි ඉතිහාසය දෙස බැලීමේදී පළමු ලෝක කුසලාන තරගාවලිය 2007 වසරේ දකුණු අප්‍රිකාවේ පැවැත්විණි. ඉන්දියාව ශූරතාව දිනාගත් අතර අනුශූ®රයන් වූයේ පාකිස්ථානයයි. 2009 වසරේ එංගලන්තයේ පැවැත්වුණු දෙවැනි විස්සයි 20 ලෝක කුසලාන තරගාවලියේදී එවකට ලෝක අනුශූ®රයන්ව සිටි පාකිස්ථානය, ශ්‍රී ලංකාව කඩුලු 8 කින් පරදවා ලෝක ශූ®රතාව දිනාගත්තේය. මෙහිදී මුලින් ම ඕවර 20 අවසානයේ කඩුලු 6 කට ලකුණු 138 ක් ලබාගත් අතර, පාකිස්ථානය ඕවර 18.4 කදී කඩුලු 2 ක් පමණක් දැවී ලකුණු 139 ක් ලබමින් කඩුලු 8 කින් තරගය ජයගත්තා.අවසන් වරට 2010 වසරේ කොදෙව් දූපත් වල පැවැත්වුණු 3 වැනි ලෝක කුසලාන තරගාවලියේදි ඕස්ට්‍රේලියාව අනුශූරයන් කරමින් එංගලන්තය විස්සයි 20 ලෝක ශූරතාව දිනාගත්තා. මෙහිදී මුලින් ම පන්දුවට පහරදුන් ඕස්ට්‍රේලියාව ඕවර 20 අවසාන කඩුලු 6 කට ලකුණු 147 ක් ලබාගත් නමුත් එංගලන්තය ඕවර 17 කදී කඩුලු 3 ක් පමණක් දැවී ලකුණු 148 ක් ලබා ගනිමින් කඩුලු 8 ක ජයක් ලබමින් ශූරතාව දිනාගත්තා.මෙතෙක් පැවැති විස්සයි 20 තරග ඉතිහාසයේ කණ්ඩායමක් ලැබූ වැඩිම ලකුණු ප්‍රමාණයේ වාර්තාව හිමිව තිබෙන්නේ ශ්‍රී ලංකා කණ්ඩායමටයි. ඒ පළමු 20 යි 20 ලෝක කුසලාන තරග මාලාවේදී 2007 සැප්තැම්බර් 14 වැනිදා කෙන්යාවට එරෙහිව කඩුලු 6 ක් දැවී ලබාගත් ලකුණු 260 යි.එම තරගයේදී කෙන්යාවට ලබාගත හැකි වූයේ ලකුණු 88 ක් පමණක් වන අතර. මේ නිසා ලකුණු 172 ක දැවැන්ත ජයක් ලබාගත් ශ්‍රී ලංකා කණ්ඩායම වැඩිම ලකුණු ගණනකින් ජයග්‍රහණය කිරීමේ වාර්තාවත් පිහිටු වූවා. මෙම වාර්තා දෙකම බිඳ දැමීමට තවමත් කිසිම කණ්ඩායමකට හැකිවී නොතිබීම ද ශ්‍රී ලංකා කණ්ඩායමට ගෞරවයක්.විස්සයි 20 තරග ඉතිහාසයේ හොඳම පන්දු යැවීමේ වාර්තාව තබා ඇත්තේ අපේ අජන්ත මෙන්ඩිස්. 2011 අගෝස්තු 08 වැනිදා ඕස්ට්‍රේලියාවට එරෙහිව ලකුණු 16 කට කඩුලු 6 ක් ලබා ගනිමින් ඔහු එම දස්කම දැක්වූවා.සිව් වැනි ලෝක කුසලාන තරගාවලිය ශ්‍රී ලංකාවේ පැවැත්වෙන නිසාත්, ශ්‍රී ලංකා කණ්ඩායමේ දස්කම් නිසාත්, මෙවර ශූරතාව දිනා ගැනීමේ වැඩි ඉඩකඩක් ශ්‍රී ලංකා කණ්ඩායම සතුව ඇති බව බොහෝ ක්‍රීඩා විචාරකයින් පවසනවා.කෙසේ වෙතත් මෙය ලියන මොහොත වනවිට පැවැති ලෝක ශ්‍රේණිගත කිරීම අනුව ඉදිරියෙන් ම සිටින්නේ දකුණු අප්‍රිකාවයි. ඔවුන් තරග 12 කදී ලකුණු 956 ක් ලබා 137 ක අගයක් හිමිකර ගනිමින් පළමු ස්ථානයේ සිටින අතර එංගලන්ත කණ්ඩායම තරග 14 කදී ලකුණු 984 ක් ලබා 123 ක අගයක් හිමිකර ගනිමින් දෙවැනි ස්ථානයේ පසුවනවා. ශ්‍රී ලංකා කණ්ඩායම මෙම ශ්‍රේණිගත කිරීමට අනුව පසුවන්නේ තුන්වැනි ස්ථානයේ. තරග 8 කදී ලකුණු 593 ක් සමඟ 119 ක අගයක් මෙහිදී ශ්‍රී ලංකා කණ්ඩායම ලබාගෙන තිබෙනවා.මෙතෙක් විස්සයි 20 ලෝක කුසලාන තරග වැඩිම ප්‍රමාණයකට (20) ක්‍රීඩා කර ඇති පාකිස්ථානය තරග 19 කදී ලකුණු 1264 කදී 115 අගයක් ලබමින් සිව් වැනි ස්ථානයක් ඉන්දියාව තරග 8 කදී ලකුණු 553 කට 111 ක අගයක් ලබා පස්වැනි ස්ථානයටත් පත්ව තිබෙනවා.කොදෙව් දූපත් 6 වැනි ස්ථානයත්, නවසීලන්තය 7 වැනි ස්ථානයත්, බංග්ලාදේශය 8 වැනි ස්ථානයත්, අයර්ලන්තය 9 ස්ථානයත්, ඕස්ට්‍රේලියාව 10 වැනි ස්ථානයත් හිමිකර ගෙන තිබෙනවා.මේ වන තෙක් පැවැති ලෝක කුසලාන තරගාවලි තුනේ සහභාගිත්වය පිළිබඳව සැලකීමේදී තරග 18 ක්‍රීඩා කරමින් ජයග්‍රහණ 12 ක් පරාජයන් 6 ක් සමඟ 66.67% ක ජයග්‍රහණ ප්‍රතිශතයක් ලබමින් ඉදිරියෙන් ම සිටීමට ශ්‍රී ලංකා කණ්ඩායම සමත් වී සිටිනවා. පාකිස්ථානය තරග 20 ජය 12 පරාජ 7 සම 1 සමඟ 60.00% ලබා දෙවැනි ස්ථානයත්, ඉන්දියාව තරග 18 ජය 10 පරාජ 7 තීරණයක් නැති 1 සමඟ 56.50 % ලබා තෙවැනි ස්ථානයේත් පසුවනවා.4 ස්ථානය ඕස්ට්‍රේලියාව, 5 නවසීලන්තය, 6 නෙදර්ලන්තය, 7 දා අප්‍රිකාව, 8 එංගලන්තය 9 බටහිර ඉන්දීය කොදෙව් සහ 10 සිම්බාබ්වේ ලෙස ඒ ඒ රටවල් ස්ථාන ලබා තිබෙනවා. මේ අනුව 2007 වසරේ ශුරයන් වූ ඉන්දියාවත්, 2009 වසරේ ශූ®රයන් වූ පාකිස්ථානයත් සමඟ 2009 වසරේ අනුශූරයන් වූ ශ්‍රී ලංකාවත් ලෝක කුසලාන තරගාවලි තුනේ ඉදිරියෙන් ම සිටින අතර මෙවර මෙම රටවල් අතර ශූරතාව සඳහා වඩාත් තියුණු තරගයක් ඇති විය හැකි බවත් විචාරක මතයයි.ශ්‍රී ලංකා කණ්ඩායම මෙහෙයවීමේ වගකීම සුපුරුදු ලෙසම මහේල ජයවර්ධනට පැවරී ඇති අතර උපනායකත්වය ඇන්ජලෝ මැතිව්ස්ට හිමි වී තිබෙනවා. තිලකරත්න ඩිල්ෂාන්, කුමාර් සංගක්කාර, දිනේෂ් චන්දිමාල්, තිසර පෙරේරා, ළහිරු තිරිමාන්න, ජීවන් මෙන්ඩිස්, ලසිත් මාලිංග, අජන්ත මෙන්ඩිස්, නුවන් කුලසේකර, රංගන හේරත්, ෂමින්ද එරංග, දිල්ෂාන් මුණවීර සමඟ අඛිල ධනංජය අනෙක් සාමාජිකයන්.මහේල මේ දක්වා තරග 37 කට සහභාගි වී නොදැවීම් 5 ක් සමඟ ලකුණු 981 ක් ලබා ඇති අතර, එක් ශතකයක් සහ අර්ධ ශතක 6 ක් ඊට ඇතුළත්.ශ්‍රී ලංකා ජයග්‍රහණයන්ට වඩාත් වැදගත් ම ක්‍රීඩකයා වන්නේ තිලකරත්න ඩිල්ෂාන්. ඔහු මේ දක්වා තරග 38 කට සහභාගි වී ඉනිම් 37 කදී නොදැවීම් 6 ක් සමඟ ලකුණු 917 ක් රැස්කරගෙන ඇති අතර එක් ශතකයක් සහ අර්ධ ශතක 5 ක් ඊට ඇතුළත්. 2009 වසරේ ලෝකයේ හොඳම 20 යි 20 ක්‍රීඩකයා ලෙස නම් කෙරුණු ඔහු මෙවර තරගාවලියේ ශ්‍රී ලංකා කණ්ඩායමේ සුවිශේෂී බලාපොරොත්තුවයි.ඒ ආරම්භක පිතිකරුවා ලෙසින් ඩිල්ෂාන්ගේ සාර්ථකත්වය මෙම තරගාවලියේදී බෙහෙවින් ම බලපාන බැවිනි.ලෝක ක්‍රිකට් ක්ෂේත්‍රයේ වඩාත් අත්දැකීම් පිරි විශිෂ්ට ක්‍රීඩකයකු වන කුමාර් සංගක්කාර මෙවර 20 යි 20 තරගාවලියේ ශ්‍රී ලංකා කණ්ඩායමේ නැංගුරම වනු ඇති බව විචාරකයින්ගේ මතය වී තිබේ. ඔහු තරග 35 කදී ඉනිම් 34 ක් නොදැවීම් 4 ක් සමඟ ලකුණු 910 ක් ලබා තිබේ. තවමත් ශතකයක් ලබාගෙන නැති අතර අර්ධ ශතක 6 ක් ලබා තිබේ. හොඳම ඉනිම ඉන්දියාවට එරෙහිව ලබාගත් ලකුණු 78 යි. එසේම පාකිස්ථානයට එරෙහිව නොදැවී 64 ක්, කොදෙව්වන්ට එරෙහිව 68 ක්, නවසීලන්තයට එරෙහිව 69 ක්, එංගලන්තයට එරෙහිව නොදැවී 43 ක් සහ ඕස්ට්‍රේලියාවට එරෙහිව නොදැවී 55 ක් ඔහුගේ ඉනිම් අතර වෙයි.තෙඅංශයෙන් ම දස්කම් දක්වන ඇන්ජලෝ මැතිව්ස් මෙවර SLPL තරගාවලියේ සුවිශේෂී ඉනිම් කිහිපයක් ම ක්‍රීඩා කරමින් ටෙස්ට් සහ එක්දින තරගවලට මෙන් ම විස්සයි 20 තරගවලදී ද ඔහුගේ හැකියාව පෙන්වා තිබේ. තරග දිනවිය හැකි ක්‍රීඩකයකු ලෙස ඔහුට ඇති සුවිශේෂී පිතිහරඹය තුළින් මෙවර ශ්‍රී ලංකා කණ්ඩායම ශක්තිමත් ව ජයග්‍රහණ කරා යොමු වුණු ඇති බව ක්‍රීඩා ලෝලී බලාපොරොත්තුවයි.පන්දු යවන්නන් අතරින් තරග 21 කට සහභාගි වී පන්දු 974 ක් යවා ලකුණු 445 කට කඩුලු 40 ක් දවාගෙන ඇති අජන්ත මෙන්ඩිස් ලකුණු 16 කට කඩුලු 6 ක් හොඳම පන්දු යැවීම ලෙස සටහන් කර තිබේ. කඩුලු 4 බැගින් අවස්ථා 2 කදීත් කඩුලු 5 බැගින් එක් අවස්ථාවකදීත් 2009 සිට 2010 දක්වා ලෝක කුසලාන තරග 12 කදී ඕවර 44 කදී ලකුණු 271 කට කඩුලු 16 ක් ලබාගෙන මෙවර ශ්‍රී ලංකාවේ තුරුම්පුවක් වී සිටී.එසේම යෝකර් බවුන්සර් පන්දුවලින් පිතිකරුවන් භීතියට පත් කරමින් විස්සයි 20 තරග 33 කට ක්‍රීඩා කරමින් පන්දු 675 ක් යවා ලකුණු 818 කට කඩුලු 40 ක් දවාගත් රත්ගම එක්ස්ප්‍රස් මාලිංග ශ්‍රී ලංකා පන්දු යවන බළඇණියේ ප්‍රධානියා වෙයි. ඔහු මේ දක්වා ලෝක කුසලාන තරග 18 කදී ලකුණු 446 කට කඩුලු 25 ක් දවා ගෙන තිබේ.තිසර පෙරේරා, චන්දිමාල්, නුවන්, රංගන මෙන් ම නවක ක්‍රීඩකයින් දෙපළ සමඟ විස්සයි 20 පිටියේ අණසක පතුරුවමින් ලක් මවට කිරුළ පලඳවන දෙස බලමින් ඔල්වරසන් නගන්නට ක්‍රීඩා ලෝලීහු බලා සිටිති.ඉඳුනිල් වීරරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>09</month>
      <day>16</day>
    </date>
    <link>http://www.silumina.lk/2012/09/16/_art.asp?fn=av12091617</link>
    <topic>ජීව විද්‍යා ගුරුවරයා ලියූ ගී සංගත තැටියකට</topic>
    <author>තුෂාරි වික්‍රමසිංහ</author>
    <content>ජීව විද්‍යා ගුරුවරයා ලියූ ගී සංගත තැටියකටමහින්ද බණ්ඩාරනායක අප සැම හඳුනන්නේ වෘත්තියෙන් ජීව විද්‍යා ගුරුවරයකු ලෙසයි. දහස් සංඛ්‍යාත දරු දැරියන් රැසක් දැනුමෙන් පෝෂණය කළ ඔහු මේ වන විට කලා ක්ෂේත්‍රයට ද පිවිස සිටියි. ඒ ගේය පද රචකයකු ලෙස නමක් දිනා ගනිමිනි. ඔහුගේ ගී පද ඇතුළත් ‘නෞචලී’ (ඕලු මල) නවතම සංයුක්ත ගී තැටිය එළිදැක්වීමේ කටයුතු ලබන 21 වැනිදා සවස 6.30 ට දෙහිවල එස්. ද එස්. ජයසිංහ ශාලාවේ දී පැවැත්වෙයි. මේ කතාබහ ඒ වෙනුවෙනි.ඔබ ගීත රචනයට යොමු වුණේ කොහොම ද?පුංචි කාලෙ ඉඳලම මට පුරුද්දක් තිබ්බා මගේ සිතට නැඟෙන සිතුවිලි දින පොතක සටහන් කිරීමට. නමුත් ඒ දේවල් ක්‍රියාවට නංවන්න මට ඒ කාලසීමාව තුළ සුදුසු වටපිටාවක්, නිදහසක් තිබුණෙ නැහැ. මා ගෙවන කාර්යබහුල ජීවිතයත්, ඉගැන්වීමත් නිසා එය ඉටුකරගන්න නොහැකි වුණා.අද වෙනකොට මම තරමක් නිදහස් ජීවිතයක් ගත කරනවා. ඒ නිසා මම කල්පනා කළා මෙතෙක් මගේ දින පොතේ සටහන්ව තිබු ගී සිතිවිලිවලට පණ දෙන්න. ඒ අනුව තමයි මේ නිර්මාණ කටයුත්ත සිදුවන්නේ.ඔබේ ‘නෞචලී’ සංයුක්ත තැටිය ගැන කතාබහ කරමු.මේ සංයුක්ත තැටියට මම රචනා කළ ගීත දහසයක් (16) අඩංගු වෙනවා. රෝහණ වීරසිංහ, වික්ටර් රත්නායක, සෝමපාල රත්නායක, ජයන්ත රත්නායක, මිල්රෝයි ධර්මරත්න, සුරේෂ් මාලියද්ද කියන ප්‍රවීණ සංගීතවේදීන් මේ පදමාලාවන්ට සංගීතය නිර්මාණය කොට තිබෙනවා. වික්ටර් රත්නායක, රෝහණ වීරසිංහ, ජයන්ත රත්නායක, නෙලු අධිකාරී, සමන්ත පෙරේරා, දයාසිරි ජයසේකර වැනි ප්‍රවීණයන් ගීත ගායනයෙන් දායක වෙනවා. මෙහි පද රචනාවන්ට විවිධ විෂයයන් යටතේ මා අතින් ගීත ලියැවී තිබෙනවා. ජීව විද්‍යාව කියන්නේ ස්වභාවධර්මය පිළිබඳ අධ්‍යයනය කිරීම. කලාව කියන්නේ සොබාදහම රස විඳීම, මම මේ දෙක එකට එකතු කරලා තමයි මේ සංයුක්ත ගීත තැටිය නිර්මාණය කර තිබෙන්නේ.මේ ගීත නිර්මාණවල ඔබ දකින සුවිශේෂත්වය කුමක් ද?විශේෂයෙන්ම මේ ගීත රචනා වී තිබෙන්නේ 70, 80 දශකයේ මේ රටේ ගීත කලාවේ ආදර්ශය අනුවයි. මේ නිර්මාණවල ඒ 70, 80 දශකයේ නිර්මාණය වූ ගීතවල ආශ්‍රය පවතිනවා.ඔබ මීට පෙර එළිදැක්වූ කලා නිර්මාණ ගැනත් කතා කරමු.මම ජීව විද්‍යා පොත් ගණනාවක් මීට පෙර එළිදක්වා තිබෙනවා. ඊට අමතරව ‘මායා මන්ත්‍රී’ නමින් ටෙලි නාට්‍යයක් නිර්මාණය කළා.ඔබ පෞද්ගලික පන්ති ගුරුවරයෙක් ලෙස වසර ගණනක අත්දැකීම් ලද්දෙක්. වර්තමාන තරුණ පරපුරේ රස වින්දනය ගැන මොන වගේ මතයක ද ඔබ ඉන්නෙ?මගේ පන්තිවල ඉන්න දරුවන් ගැන කතා කළොත් ඔවුන්ගේ රස වින්දනය ඉහළම තලයක තිබෙනවා. ඔවුන් කැමැති අදටත් අපි රස විඳින 70, 80 දශකයේ ගීතවලට. අද තරුණ පරපුරට බලෙන් සින්දු අස්සවන යුගයක් තියෙන්නෙ. ඒවා රස විඳින්න අමාරුයි. මම උත්සාහ කරන්නේ එය වෙනස් කරන්නයි.ඔබේ ගීත රචනාවලට රසික ජනතාවගෙන් ලැබෙන ප්‍රතිචාර?මේ වන විට හුඟාක් අය මේ සංයුක්ත ගී තැටිය රස වින්දා. ඔවුන් මෙය අගය කරනවා. ඒ ගැන හුඟාක් සතුටුයි.තුෂාරි වික්‍රමසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>09</month>
      <day>16</day>
    </date>
    <link>http://www.silumina.lk/2012/09/16/_art.asp?fn=av12091618</link>
    <topic>‘මීගමු දූවෙ’න් බිහිවූ ගායකයා</topic>
    <author>චන්ද්‍ර ශ්‍රී</author>
    <content>‘මීගමු දූවෙ’න් බිහිවූ ගායකයාෆ‍්‍රෑන්ක් ප්‍රනාන්දුකලාකරුවන් රැසකට තෝතැන්නක් වූ මීගමුව පුරවරයෙහි ‘දූව‘ නම් පුංචි ධීවර ගම්මානයෙහි 1938 ජූලි මස 22 වැනි දින උපන් එම්.එම්.ෆ්‍රැන්සිස් ප්‍රනාන්දු (ෆ‍්‍රෑන්ක් ප්‍රනාන්දු) ගායනයට හා රංගනයට එකසේ දස්කම් පෑ කලා ශිල්පියෙකි. පාසල් වියේ සිටම ශ්‍රීී ලංකා ගුවන්විදුලි සංස්ථාවේ වෙළෙඳ සේවය ඔස්සේ ඉදිරිපත් කළ විවිධ සංගීත වැඩසටහන්වලට සහභාගි වෙමින් ඔහු තම ගායන කුසලතා ඔප් නංවා ගත්තේය.පාසල් අධ්‍යාපනයෙන් පසුව සී.ස. දූව මසුන් අල්ලන්නන්ගේ සමූපකාර සමිතියේ ලිපිකරුවකුව සිට, 1962 ජූනි මාසයේ සී.ස සිනමාස් සමාගමේ විජය චිත්‍රාගාරයේ සේවයට පිවිසියේය. ඒ කාලයේ ‘රෙඩ් රෝසස්’ සහ ‘ද ස්පයිඩර්ස්’ යන සංගීත කණ්ඩායම්වල නිත්‍ය ගායකයකු ලෙස කටයුතුª කිරීමට ද ඔහුට අවකාශ සැලසුණි.සංගීත විශාරද දීපාලීනාග් මහත්මිය විසින් 1978 වර්ෂයේ දී ශ්‍රී ලංකා ගුවන්විදුලි සංස්ථාවේ දී පැවැත්වූ ගායක ගායිකාවන් වර්ග කිරීමේ පරීක්ෂණයේ දී ‘බී’ ශ්‍රේණියේ ගායකයකු ලෙස පත්වීම ඔහුගේ දක්ෂතාවයන්ට කදිම නිදසුනෙකි.ෆ‍්‍රෑන්ක් ප්‍රනාන්දු 1975 වර්ෂයේදී ‘ගී මල්’ නමින් ගීත තැටියක් නිකුත් කළේය. එහි අඩංගු ‘මල් මල් එතනා’, ‘සුවදෙන සැප දෙන’, ‘නිල් සේල වලා’ සහ ‘අවුරුදු ආවා’ යන ගීත සංගීතවත් කළේ, ප්‍රවීණ සංගීතවේදියකු වූ නැසීගිය ස්ටැන්ලි පීරිස් මහතායි. ඉන්පසු, ෆ‍්‍රෑන්ක් ‘සිඳුතරු’, ‘සීත සමීරේ’ යන නමින් කැසට් පට දෙකක් ද මේ වන විට එළිදක්වා තිබේ.ඒවායෙ අඩංගු ‘මවේ සිඳුතරු’, ‘ආදර පුතේ’, ‘ලහිරු කැලුම්’, ‘ඕලු මලෙක ඇති’, ‘මා බිහිකර වැඩූ හන්දා’, ‘සීත සමීරේ’, ‘හිනැහේවී’, ‘කඳුළු බිඳුවක් වෙලා’, ‘ඇයිද මා මෙහි දාලා’, ‘රණ ගීත නාද පතුරාලා’, ‘මගෙ ප්‍රිය රෝස නෝනා’, ‘සුවඳැති සුදු නාමලක්’, ‘රෝස කැකුළු’, ‘දෙන්නද මැණිකාට’, ‘ඇයි මේ රෑ තනියේ’, ‘මගේ හදතාරකා නිමලා’ යන ගීත ඔහුගේ ජනප්‍රිය ගීත අතර වේ. ගරු මර්සලින් ජයකොඩි පියතුමා විසින් රචිත ගීතිකා සහ ගරු ජාකොමේ ගොන්සාල්වේස් පියතුමා විසින් රචිත පසම් ගායනා ඇතුළත් ‘වේදනා’, ‘ගාවිනා’ සහ ‘දූවේ ඉපැරණි පසම් ගායනා’ යන කැසට් පට සඳහා ද, ඔහුගේ කටහඬ තිළිණ කොට ඇත. ෆ‍්‍රෑන්ක් දක්ෂ ගිටාර් වාදකයෙකු මෙන්ම ගී තනු නිර්මාණකරුවෙකු ලෙස ද ජනප්‍රිය විය.කොළඹ රසාජලී කලා කවය මඟින් රඟ දක්වන ලද ‘සින්නක්කරය’ වේදිකා නාට්‍යයේ රඟපාමින් මොහු වේදිකා රංගන කලාවට ද පිවිසියේය. මීගමුවේ දූවේ පාස්කු සංවිධානය මඟින් රඟදක්වන ලද ඓතිහාසික මහා පාස්කු නාට්‍යයේ ‘පේදුරු තුමාගේ’ චරිතය වසර හතළිහක් (40) තරම් දිගු කාලයක් රඟපෑ මොහු, ක්ලෙමන්ට් සී.ප්‍රනාන්දුගේ ‘කටු ඔටුන්න’ වේදිකා නාට්‍යයේත්, ජාතික රූපවාහිනියෙන් විකාශනය වූ නැසීගිය ජෝ අබේවික්‍රම මහතාගේ ‘අබුද්දස්ස කාලෙට’ ටෙලි නාට්‍යයේත් චරිත නිරූපණය කළේය.සී.ස. සිනමාස් සමාගම මඟින් නිපදවූ ‘අදට වැඩිය හෙට හොඳයි’, ‘ධීවරයෝ’, ‘චණ්ඩියා’ සහ බී.ඒ.ඩබ්.ජයමාන්නගේ ‘මඟුල් පෝරුව‘ යන චිත්‍රපටවල ද මොහු රඟපා තිබේ. ඊට අමතරව සිංහල දෙබස් කැවූ ජර්මන් චිත්‍රපටයක් වූ ‘කහ බළල්ලු’ (Three Yellow Cats) යන චිත්‍රපටයේ චරිතයක් සඳහා ද මොහු කටහඬ තිළිණ කොට ඇත.එදා මෙදා තුළ කලා ක්‍ෂේත්‍රයේ විවිධ අංශයන් නියෝජනය කරමින් ඔහු ප්‍රකට කළ කලා කුසලතාවන්ට උපහාර පිණිස 2005 වර්ෂයේ ජනවාරි මස 22 වැනි දින ‘කලාභූෂණ’ සම්මානයෙන් පිදුම් ලැබූ මොහු, පුත්තලම් දිස්ත්‍රික්කයේ පහළ කටුනේරියේ, බෑන්කඩ පාරේ, අංක 356 දරන තැන ‘නිර්මලා’ නිවසේ පදිංචිව සිටී.චන්ද්‍ර ශ්‍රීකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>09</month>
      <day>16</day>
    </date>
    <link>http://www.silumina.lk/2012/09/16/_art.asp?fn=av12091619</link>
    <topic>නව අධ්‍යාපන ක්‍රමවේදයක වටිනාකම් කියාදෙන අකුරු තරහ නෑ</topic>
    <author>සුනිල් මිහිඳුකුල</author>
    <content>නව අධ්‍යාපන ක්‍රමවේදයක වටිනාකම් කියාදෙන අකුරු තරහ නෑචිත්‍රපට හා ටෙලිනාට්‍ය ක්‍ෂේත්‍රයේ ප්‍රභේද ගණනාවක් දක්නා ලැබේ. විශේෂයෙන් ටෙලි නාට්‍ය හා සම්බන්ධයෙන් ගත් විට ඒකාංග ටෙලිනාට්‍ය, ප්‍රාසාංගික ටෙලි නාට්‍ය, විවිධාංග ටෙලිනාට්‍ය(Tele Drama Series) කෙටි විවිධාංග ටෙලි නාට්‍ය (mini series) වාර්තාමය ටෙලිනාට්‍ය (Docu – Drama)ටෙලි චිත්‍රපට යනාදී වශයෙන් මේ ප්‍රභේද එකිනෙක වෙන්කොට හඳුනාගත හැකිය.පසුගියදා විකාශය හමාර වූ අනුරුද්ධ ජයසිංහ ගේ ’අකුරු තරහ නෑ’ ටෙලිනාට්‍යය වාර්තාමය ටෙලිනාට්‍ය ගණයට වැටෙන්නා වූ නිර්මාණයකි. එසේ වුවත් එහි විශිෂ්ටත්වය වන්නේ අදාළ පණිවුඩය ප්‍රචාරාත්මක බවින් තොරව ඉතාම නිර්මාණශීලී අයුරින් ප්‍රකාශමාන කර තිබීමයි. එය නිසැකවම අධ්‍යක්ෂවරයාගේ ප්‍රතිභාව සනිටුහන් කරන්නකි.’අකුරු තරහ නෑ’ ටෙලි නාට්‍යයෙන් කියැවෙන්නේ 2004 වසරේ සිට ක්‍රියාත්මක පාසල නොඑසේ නම් ශිෂ්‍යයන් කේන්ද්‍ර කරගත් ‘ඇගැයීම්’ අධ්‍යාපන ක්‍රමයේ ඇති සාධනීය වටිනාකම් පිළිබඳවය.මෙහි කතා පුවත විකාශනය වන්නේ දුෂ්කර ගමක පිහිටි පාසලකට මාරුවක් ලැබ පැමිණෙන විද්‍යාපීඨ පුහුණු ගුරුවරියක වන නන්දිතා එම පාසලට හඳුන්වා දෙන ඉහත අධ්‍යාපන ක්‍රමවේදය ක්‍රියාත්මක කිරීමේදී පැනනඟින අර්බුද පසුබිම් කරගෙනය. පාසලේ විදුහල්පතිවරයා උපේක්ෂා සහගතව සියල්ල දුටුවද මාරසිංහ, සුමනා වැනි අවස්ථාවාදී සටකපට ගුරුවරු ගුරුවරියෝ නන්දිතාගේ වැඩ පිළිවෙළට අකුල් හෙළති. සුමනා ප්‍රාදේශීය සභා මන්ත්‍රීවරයකු වන තම සැමියා උසිගන්වා ඇය පාසලින් මාරු කර යැවීමට ද කුමන්ත්‍රණ කරන්නීය.කෙසේ වෙතත් නන්දිතාගේ නව අධ්‍යාපන එළැඹුම් හේතුකොටගෙන පාසලේ අධ්‍යාපන ප්‍රමිතිය ඉහළ නඟී. දුර්වල යැයි සැලකුණු ශිෂ්‍ය ශිෂ්‍යාවෝ පවා විභාගයෙන් ඉහළ මට්ටමේ ලකුණු ලබාගනිති.අවසානයේ දී කුමන්ත්‍රණකරුවන්ටම ‘යථාර්ථයට’ මුහුණ දීමට සිදුවෙයි. එහෙත් ඒ වන විට නන්දිතාට ගුරුමාරුව පැමිණ අවසන්ය. ටෙලි නාට්‍යය නිමාව දකින්නේ පාසලේ මෙන්ම පොදුවේ මුළුමහත් ගමම හඬවමින් නන්දිතා පාසලෙනුත් ගමෙනුත් සමුගෙන යෑමේ තීරණාත්මක දර්ශනයකිනි.වාර්තාමය ටෙලි නාට්‍යයක චරිත පැතලි වීම වැළැක්විය නොහැකිය. මාරසිංහ, සුමනා, සුවඳරත්න එවන් පැතලි චරිතය. එසේ වුවත් ඔවුන් ප්‍රතික්‍රියා දක්වන්නේ තම තමන්ගේ පෞද්ගලික අභිමතාර්ථ අනුවය. සුමනා හා ඇගේ සැමියා වන සුවඳරත්නට එවන් අභිමතාර්ථ තිබුණත් මාරසිංහ තුළ එවැන්නක් නොමැතිවීමෙන් ඔහුගේ විරෝධය හුදු ව්‍යාජයක් බවට පත්වෙයි.අපේ රටේ වැඩි වශයෙන්ම සිටින්නේ නන්දිතා වැනි පරමාදර්ශී ගුරුවරියන් නොවේ. සුමනා වැනි කපටි, කෛරාටික අවස්ථාවාදී ගුරුවරු ගුරුවරියන්ය. ගුරුවරයා උත්තම පුරුෂයෙකි යන්න යථාර්ථයක් වූයේ අතීතයේ දී පමණි. එබඳු පසුබිමක නන්දිතා වැනි දුර්ලභ ගණයේ චරිතයකට ප්‍රේක්ෂකයන්ට අනන්‍ය විය හැකිද?මෙම ප්‍රශ්නය වසන්ත ඔබේසේකරගේ ‘ආගන්තුකයා’ චිත්‍රපටයෙන් ද පැනනැඟිණි. එහි එන පරමාදර්ශී ගුරුවරයා සත්‍ය චරිතයක් වුව එවන් චරිත සමාජයේ විරල බැවින් ප්‍රේක්ෂකයන්ට එය විශ්වසනීය බවින් තොරවූයේය. කලාව සම්බන්ධයෙන් ගත් විට එවිට සිදුවන්නේ රසභංගයකි.ඉහත අධ්‍යාපන ක්‍රමවේදයේ දී මව්පියන්ට ද කිසියම් වගකීම් සම්භාරයක් පැවරේ. ඒ මෙපරිදිය. (1) ශිෂ්‍යයාට ස්වාධීනව අධ්‍යයන කටයුතු කරගෙන යෑමට අවශ්‍ය පරිසරය හා වාතාවරණය සකසාදීම, (2) ගුරුවරුන් සමඟ සිසු හැකියාව හා ප්‍රගතිය නිරන්තර සාකච්ඡා කිරීම, (3) වාර අවසානයේ මව්පියන් වෙත ලබා දෙන ශිෂ්‍ය ප්‍රවීණතා සටහන/ නිපුණතා වාර්තා සැලකිල්ලට ගෙන පවතින ගැටලු පිළිබඳ මව්පිය පන්ති කව රැසවීම්වලදී අදාළ ගුරුවරුන් සමඟ සාකච්ඡා කිරීම.’අකුරු තරහ නෑ’ ටෙලි නාට්‍යයට වැඩි වශයෙන්ම සම්බන්ධ කරගෙන ඇත්තේ නව පරපුරේ නළු නිළි පිරිසකි. ඔවුන් සියලුදෙනාම ඉතා දක්ෂ ලෙස තම චරිත මූර්තිමත් කරන බව ඔවුන්ට ප්‍රශංසාව පිණිස කිව යුතුය. විශේෂයෙන් නන්දිතා (දිනූෂි ශමල්කා වීරකෝන්) මිථිලා (අයෝධ්‍යා දක්ෂිකා), චුට්ටේ (කලණ ගුණසේකර) යන ආධුනික නළු නිළියන්ගේ රංග කුසලතාව අගනේය.’අකුරු තරහ නෑ’ ටෙලි නාට්‍ය අධ්‍යක්ෂණය කරනු ලැබ ඇත්තේ ප්‍රවීණ හා ප්‍රතිභාසම්පන්න ටෙලිනාට්‍යවේදී අනුරුද්ධ ජයසිංහ විසිනි. ඔහුගේ බොහෝ චිත්‍රපට හා ටෙලිනාට්‍ය අන්තර්ගතය අබිබවා දෘශ්‍ය ආඛ්‍යානය කෙරෙහි වැඩි සැලකිල්ල දැක්වූ නිර්මාණ වූයේය. එහෙත් මේ ටෙලිනාට්‍යයේදී ඔහු අන්තර්ගතය උචිත ආකෘතියක් ගොඩනඟා ඇත. එය අනවශ්‍ය සාටෝපකර බවින් තොරය.මෙම ටෙලිනාට්‍යය නිෂ්පාදනය කරනු ලැබ ඇත්තේ ‘සැලසිනේ’ ආයතනය විසිනි. මෙහි නිෂ්පාදන උපදේශකත්වය ‘සැලසිනේ’ සාමාන්‍යාධිකාරි උපුල් පල්ලෙගංගොඩ ගෙනි.’අකුරු තරහ නෑ’ අර්ථවත් සමාජ, අධ්‍යාපනික මෙහෙවරක් ඉටු කරන්නා වූ සාර්ථක ටෙලි නිර්මාණයක් ලෙස අවසාන වශයෙන් හඳුන්වාදෙනු කැමැත්තෙමි.සුනිල් මිහිඳුකුලකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>09</month>
      <day>16</day>
    </date>
    <link>http://www.silumina.lk/2012/09/16/_art.asp?fn=av12091620</link>
    <topic>ගුණසිරිගේ සිනමා විචාර කලා අර්බුදය</topic>
    <author>සු.මි</author>
    <content>ගුණසිරිගේ සිනමා විචාර කලා අර්බුදයගුණසිරි සිල්වා විසින් තම 35 වසරක විචාර කලා ජීවිතය තුළ ලියන ලද්දා වූ විචාර ලිපි බොහෝමයක් එකතු කර පොතක් එළිදක්වා ඇත. එය නම්කර තිබෙන්නේ ‘ගුණසිරි සිල්වා තිස්පස් වසරක විචාර භූමිකාව - ‘මතවාදි මැදිහත්වීමක්’ කියා ය. මෙහි විශේෂත්වය වන්නේ සිනමා විචාර පමණක් නොව වේදිකා නාට්‍ය හා ටෙලිනාට්‍ය අළලා ද ඔහු ලියු විචාර ලිපි ගණනාවක් ද ඊට ඇතුළත්ව තිබීමයි.ගුණසිරි කලා විචාරයට ප්‍රවිෂ්ට වන්නේ හැත්තෑව දශකයේදීය. ඔහු කලක් ‘ඇත්ත’ පත්‍රයේ නිල සිනමා විචාරකයාව සිටියේය. එසේ වුවත් ගුණසිරි ‘ඇත්ත’ පත්‍රයේ දේශපාලනය නියෝජනය කළ ස්ටැලින්වාදි විචාර කලාවට අනුගත වූවකු නොවූයේය. ඔහුගේ දෘෂ්ටිමය එළැඹුම වූයේ ඊට සපුරා ප්‍රතිපක්ෂ ට්‍රොස්කිවාදයයි.ගුණසිරි හැත්තෑව දශකය තුළ දී සිනමා විචාරයෙහිලා වැදගත් ඓතිහාසික කාර්යභාරයක් ඉටු කළා වූ විචාරකයෙකි. විශේෂයෙන් ධර්මසේන පතිරාජගේ සිනමාව වෙනුවෙන් ඔහු මතවාදීමය වශයෙන් පෙනී සිටියේය.එහි සිනමා කෘති ගැඹුරින් විචාරය කළේය. මහාචාර්ය සුචරිත ගම්ලත්, රෙජී සිරිවර්ධන, එල්. ඕ. ද සිල්වා, අජිත් සමරනායක යන දෙතුන් දෙනකු හැරුණුකොට පතිරාජගේ සිනමාව වඩාත් විස්තීර්ණ ලෙස අවලෝකනය කළේ ගුණසිරිය. ඔහු එකී විචාරයෙන් ඔබ්බට ගොස් සම්මන්ත්‍රණ සංවිධානය කිරීමෙන් ද පතිරාජ සිනමාව අරභයා සමාජ - දේශපාලන සංවාදයක් ඇති කළේය.අන්තර්ජාල පරිහරණය මෙරට තුළ ප්‍රචලිත වන්ට පටන් ගැනීමත් සමඟ ගුණසිරි වෙබ් අඩවි ඔස්සේ ද තම කලා විචාරය ව්‍යාප්ත කළේය. මා නිවැරැදි නම් ලංකාවේ ප්‍රථම වෙබ් සිනමා විචාරකයා ගුණසිරි ය.සිනමා විචාරකයකු ලෙස මා ගුණසිරිගේ අගයන එක් සාධනීය ලක්ෂණයක් වන්නේ ඔහු තමන්ටම ස්වාධීන වූ මත චින්තාවක පිහිටා විචාරයේ නිරත වීමයි. ‘විරාගය’, ‘සිසිල ගිනි ගනී’, ‘පාලම යට’ වැනි චිත්‍රපට පිළිබඳ බොහෝ විචාරකයන් ඒකපාර්ශවීය මතදැක්මක සිටියදී ගුණසිරි ඔවුන්ට අභියෝගාත්මක ලෙස තම ස්වීය මත චිත්තා අභීතව ගෙනහැර දැක්වූයේය.මේ ස්වීය මතවාදය බොහෝ විචාරකයන් සතු නොවන්නකි. කෙසේ වෙතත් ගුණසිරි ගේ විචාරය කලෙක සිට කිසියම් අර්බුදයකට තුඩු දී ඇති බවක් පෙනීයයි. එය ඔහුගේ දෘෂ්ටිමය දුබලතා ද සහිතව පළමු වතාවට ඉතාම බුද්ධිගෝචර හා නිර්දය අයුරින් හෙළිදරව් කරන ලද්දේ ආචාර්ය ජේ. උයන්ගොඩ විසිනි. මා මේ කියන්නේ ඔහු විසින් 1993 දී ‘යුක්තිය’ පත්‍රයට ලියන ලද ‘මුරකරුවන් නැති සිනමා විචාර කලාවක්’ නම් වූ ලිපිය සම්බන්ධයෙනි. මෙම ලිපියෙන් විවේචනය වන්නා වූ කරුණු එකිනෙක ගෙන සමාලෝචනය කර බැලීමට මෙය අවස්ථාව නොවේ.මතවාදීමය වශයෙන් හා කාල්පනික ගැඹුරින් අද වන විට එරික් ඉලයප්ආරච්චි, සමන් වික්‍රමආරච්චි, චින්තන ධර්මදාස, සුසිත් චාමින්ද යන අය ගුණසිරි ඉක්මවා බොහෝ දුරක් ගොසිනි. එසේ වුවත් ගුණසිරි තවමත් සිනමා විචාරයෙහිලා අඛණ්ඩව ව්‍යවෘතව සිටී.හොඳම උදාහරණය ඔහු මෑත දී අශෝක හඳගමගේ ‘ඉනි අවන්’ චිත්‍රපටය අරභයා ලියු විචාරයයි. මෙබඳු පසුබිමක ගුණසිරි ගේ ඉහත නම් සඳහන් ග්‍රන්ථය ඔහුගේ 35 වසරක විචාර කලාව අවලෝකනය කරන්ටත් එය නිර්දය ලෙස විවේනය කරන්ටත් විද්වත් පාඨකයන්ට ඉඩ ප්‍රස්ථා සලස්වා දෙන්නකි. (මෙහි ගුණසිරිගේ විචාර ලිපි නාමාවලියක් ඇතුළත්ව ඇති බව ද සැලකිය යුතුය)සු.මිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>09</month>
      <day>16</day>
    </date>
    <link>http://www.silumina.lk/2012/09/16/_art.asp?fn=av12091621</link>
    <topic>බොලිවුඩ් රස කතා</topic>
    <author>සුජීව තේවහෙට්ටිගේ</author>
    <content>බොලිවුඩ් රස කතා“කෞන් බනේගා ක්‍රෝපටි’, ජගත් කීර්තියට පත් රූපවාහිනී ප්‍රශ්න විචාරාත්මක වැඩ සටහනක්. ‘ස්ලම්ඩෝග් මිලියනයර්’ නම් වූ ජනප්‍රිය චිත්‍රපටය නිර්මාණය වී ඇත්තේ ද මේ වැඩ සටහන සමඟ බැඳුණු සිදුවීම් කේන්ද්‍ර කර ගනිමින්. පසුගිය දිනයක මේ වැඩසටහනට සහභාගී වූ පේ‍්‍රක්ෂකයෙක් නිසා බොලිවුඩ්පුරයේ කිහිප දෙනකු අතර මතුවී තිබුණු අමනාපයක් දුරුවුණා.’කෞන් බනේගා ක්‍රෝපටි’ වැඩ සටහන මේ දිනවල මෙහෙයවන්නේ බොලිවුඩයේ සුපිරි තරුව, අමිතාබ් භච්චන්. වැඩසටහනට සහභාගි වන ප්‍රේක්ෂකයන් සමඟ කතාබහ කර ඔවුන් වෙත ප්‍රශ්න ඉදිරිපත් කරන්නේ අමිතාබ්. එවැනි එක්තරා ප්‍රේක්ෂකයකු අමිතාබ් සමඟ කතාබහේදී පැවසුවේ තමන්ගේ ප්‍රියතම නිළිය කරීනා කපූර් බවයි. (මෑතක සිට කරීනා සහ භච්චන් පවුල අතර අමනාපයක් ගොඩනැඟී තිබුණා.ඒ, ‘හෙරොයින්’ නම් වූ අලුත්ම බොලිවුඩ් චිත්‍රපටයට ප්‍රධාන නිළිය තෝරා ගැනීමේදී ඇතිවූ සිද්ධියකදීයි. මේ චිත්‍රපටයේ අධ්‍යක්ෂ මධූර් භන්දර්කාර් ගේ මුල්ම තේරීම වුණේ ඓශ්වර්යා රායි. ඒ වුණත් ඓශ්වර්යා මව් පදවිය ලබන්නට සූදානම්ව සිටින බව දැනගත් අධ්‍යක්ෂවරයා, ඇය ව ඉවත් කර කරීනා කපූර්ව ‘හෙරොයින්’ චිත්‍රපටයේ ප්‍රධාන නිළිය හැටියට තෝරා ගත්තා. මේ නිසා කරීනා සහ ඓශ්වර්යා අතර පමණක් නොවෙයි කරීනා සහ භච්චන් පවුලම අතර විරසකයක් මතුවුණා.)කොහොම වෙතත්, අමිතාබ් උත්සාහ කළේ ඒ සියල්ලම අමතක කර දමා කරීනා සහ තමන්ගේ පවුලේ සියලුම දෙනා අතර යළි සුහදත්වයක් ඇති කරන්නටයි. ඒ වෙනුවෙන් කල්යල් බලමින් සිටි අමිතාබ්ට ‘කෞන් බනේගා ක්‍රෝපටි’ ප්‍රේක්ෂකයා ගේ කතාවෙන් මාහැඟි අවස්ථාවක් මතුවුණා. අමිතාබ් ඒ මොහොතේම කරීනාට දුරකථන ඇමතුමක් ලබාගත්තා.එදින ඇයගේ උපන් දිනය ද යෙදී තිබීම විශේෂත්වයක්. ඒ බව ද දැන සිටි අමිතාබ්, ඇයට සුබ පතා ඇය සමඟ විනාඩි කිහිපයක් සුහදව කතාබහ කළා. අමිතාබ් සහ කරීනාගේ මේ සජීවී දුරකථන සංවාදය ඇතුළත් ‘කෞන් බනේගා ක්‍රෝපටි’ වැඩසටහන සැප්තැම්බර් 21 දා ‘සෝනි’ රූපවාහිනී චැනලය ඔස්සේ විකාශය වීමට නියමිත බවයි භාරතයෙන් දැනගන්නට ලැබුණේ.මේ සතුටුදායක සිදුවීමත් සමඟම ඒ වැඩසටහන සාර්ථකව මෙහෙයවූ අමිතාබ්, ඉන්පසුව චිත්‍රපට රූපගත කිරීමකට ද එක්වුණා. ඔහු පසුගිය සතිය මුළුල්ලේ ගත කළේ දැඩි අවිවේකී බවකින්. ලබන වසරේදී හැත්තෑවැනි වියට පා තබන්නට සූදානම් වෙමින් සිටිය ද ඔහු වෙතින් වෙහෙසකර බවක් පෙනෙන්නට තිබුණේ නැහැ.පසුගිය 6දා (බ්‍රහස්පතින්දා) අමිතාබ් සහ බිරිඳ ජයා භච්චන්, විදේශ සංචාරයකට පිටත්ව ගියා. මේ සංචාරයේ දී භච්චන් යුවළ ලන්ඩන්, නිව්යෝර්ක් සහ චිකාගෝ යන නගරවලට පැමිණෙන්නට නියමිතව සිටියා. චිකාගෝ නුවරට නම් පැමිණෙන්නේ ඔවුන්ගේ පුත්, අභිෂේක් භච්චන් එහි රැඳී සිටින නිසයි. පසුගිය දිනවල රූපගත කිරීම් සිදුවුණු ‘ධූම් –3’ චිත්‍රපටයේ රඟපෑම්වලටයි අභිෂේක් චිකාගෝවෙහි රැඳී සිටියේ. ඔහු චිකාගෝ නුවර මසක පමණ කාලයක් රැඳී සිටින්නට අපේක්ෂා කරනවා.සුපිරි, සුරූපී නිළි ප්‍රියංකා චොප්රාගේ උපන් ගම පිහිටා ඇත්තේ උත්තර් ප්‍රදේශ් ප්‍රාන්තයේ බරීලි නම් වූ දිස්ත්‍රික්කයේයි. පසුගියදා බරීලි හි පුරපතිවරයාගෙන් ප්‍රියංකාට සුහද ඇරයුමක් ලැබුණා. ඇය වෙනුවෙන් බරීලි වැසියන් විසින් සංවිධානය කරන ලද උපහාර උත්සවයකට සහභාගී වන ලෙසයි එමඟින් ඇයට ඇරයුම් කර තිබුණේ.ඇයට මේ උපහාරය පුදන්නේ් මෑතකදී ඇය ගායිකාවක ලෙස දොරට වැඩීමේ ප්‍රීතිය නිමිත්තෙන්. ප්‍රියංකා මීට මාස කිහිපයකට පෙර ගීත එකතුවකට ගීත කිහිපයක් ගායනා කළා. දැන් ඒ ගීත ඇතුළත් සී.ඩී.තැටිය වෙළෙඳපොළට නිකුත් කිරීමට සියල්ල සූදානම්. එය ඉන්දියාව තුළ පමණක් නොවෙයි. පිටරටවල පවා අලෙවි කරන්නටයි ගීත තැටිය නිෂ්පාදනය කළ සමාගමේ බලාපොරොත්තුව.ප්‍රියංකා වෙනුවෙන් මේ උපහාර උත්සවය පැවැත්වුණේ සැප්තැම්බර් 13 දායි. “ප්‍රියංකාගේ ගමේ උදවිය මීට කලිනුත් එයාට උපහාර උත්සවයක් පැවැත්වූවා. ඒ, 2000 අවුරුද්දේ ප්‍රියංකා ලෝක රූ රැජන කිරුළ දිනාගැනීම නිමිත්තෙන්. මේ දවස්වල ප්‍රියංකා කාර්ය බහුලව හිටියත් තමන් උපන් ගමට යන්න එයා අමතක කළේ නැහැ. විශේෂයෙන්ම තමන්ගෙ ගීත එකතුව නිකුත් කරන්න කලින් ගමේ වැඩිහිටි උදවියගෙ ආශිර්වාදය ලබාගන්නත් ප්‍රියංකා ලොකු උනන්දුවකින් හිටියා.” මෙලෙස පැවසුවේ ප්‍රියංකාගේ සමීප මිතුරියක්.ප්‍රියංකාගේ ගීත ඇල්බමය නිෂ්පාදනය කළේ ‘රෙඩ්වන්’ නම් වූ ගීත තැටි නිෂ්පාදන සමාගමයි. සුපිරි ගායිකා ලේඩි ගානා ගේ ගීත ඇල්බමයක් මීට පෙර නිෂ්පාදනය කළේ ද ‘රෙඩ්වන්’ සමාගමයි. එළැඹෙන මාස කිහිපයේ දී ප්‍රියංකාගේ ගීත එකතුවේ ගීත වරින් වර හඳුන්වා දෙන්නටයි මේ සමාගමේ බලාපොරොත්තුව.සුජීව තේවහෙට්ටිගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>09</month>
      <day>16</day>
    </date>
    <link>http://www.silumina.lk/2012/09/16/_art.asp?fn=am1209161</link>
    <topic>දියවැඩියාවට ඉන්සියුලින් එන්නත ගන්නා අයගේ කයත්-මනසත් ශක්තිමත්</topic>
    <author>ගාමිණී සුසන්ත</author>
    <content>දියවැඩියාවට ඉන්සියුලින් එන්නත ගන්නා අයගේ කයත්-මනසත් ශක්තිමත්කළුබෝවිල ශික්ෂණ රෝහලේ දියවැඩියාව සහඅන්තරාසර්ග ග්‍රන්ථි ආශ්‍රීත රෝගපිළිබඳවිශේෂඥ වෛද්‍ය උදිත බුළුගහපිටිය දියවැඩියා රෝගය නිට්ටාවට සුවකළ නොහැකිය. ඒ නිසා දියවැඩියා රෝගීන්, රෝගී තත්ත්වය පාලනය කරගෙන තම ජීවිතය පවත්වාගත යුතු වේ. එමෙන්ම දියවැඩියාව නැති පුද්ගලයන් ඊට ගොදුරු නොවී සිටීමට වග බලා ගත යුතු වේ.දියවැඩියා රෝගීන්, රෝගය පාලනය කරගැනීම සඳහා පියවර කීපයක් ගත යුතුය. ඉන් පළමුවැන්න සියලුම දියවැඩියා රෝගීන් තමා දිනපතා ගන්නා ආහාර පිළිබඳව දැඩි සැලකිල්ලක් දැක්වීමය. වෛද්‍ය උපදෙස් අනුව ගන්නා ආහාරවල කිසියම් සීමාවක් පනවා ගැනීමය. මෙහිදී රෝගියාගේ රැකියාව අනුව ඔහු දිනකට ගන්නා සාමාන්‍ය ආහාර වේල වෙනස් කිරීම සිදු කරනු ලැබේ.එහිදී සීනි අධික කැලරි අධික ආහාර රෝගියාගේ ආහාර වේලෙහි අඩංගු වේ නම්, එය වෙනස් කර එළවළු පලා වර්ග සහිත ආහාර වේලක් රෝගියා සඳහා නිර්දේශ වේ. එසේ ම විශාල ආහාර වේලක් නොගෙන කුඩා ආහාර වේලකින් සෑහීමකට පත්වන ලෙස රෝගියාට උපදෙස් ලැබෙනු ඇත.දියවැඩියා රෝගීන් දිනපතා ප්‍රධාන ආහාර වේල් තුන නොවරදවා ගත යුතු අතර උදේ 10 ට සහ සවස 3 ට පමණ කුඩා ආහාර වේලක් ගැනීම සුදුසුය. මෙහිදී රෝගීන් පැහැදිලි කරගත යුතු වන්නේ දියවැඩියාව සඳහා සුදුසු වන්නේ ආහාර නොගෙන සිටීම නොව නියමිත වේලාවලට වෛද්‍ය උපදෙස් අනුව සකසා ගත් ආහාර වේලක් ලබාගැනීමය.ආහාරවල කිසියම් පාලනයක් අත්‍යවශ්‍ය සේම දියවැඩියාව සහිත සියලුම රෝගීන් දිනපතා සුදුසු ව්‍යායාමයක යෙදීම අත්‍යවශ්‍ය වේ. දිනකට පැය 1/2 - විනාඩි 45 කාලයක් ලෙස සතියකට අවම වශයෙන් දින පහක්වත් සුදුසු ව්‍යායාමයක යෙදීම සුදුසුය. මෙහිදී තමා රැකියාව කරන විට පවා ක්‍රියාකාරී ලෙස රැකියාවේ නිරත වීම ද කිසියම් ආකාරයක ව්‍යායාමයකි.කිසියම් රෝගියකුගේ දියවැඩියාව තත්ත්වය තීරණය කිරීමෙන් පසුව ආහාර පාලනය සහ ව්‍යායාමවලට අමතරව සෑම රෝගියකුම කිසියම් ඖෂධ ප්‍රමාණයක් ලබා ගත යුතුමය.ඇතැම් රෝගීහු “තමාට දියවැඩියාව ඇත්තේ යන්තම්”යැයිසිතාඖෂධ නොගෙන ආහාර පාලනය කිරීමෙන් සහ ව්‍යායාම කිරීමෙන් රෝගය පාලනය කිරීමට සිතති. එය ඉතා වැරදි සහගතය.දියවැඩියාව යැයි හඳුනාගත් සියලුම රෝගීන් දිනපතා කිසියම් ඖෂධ ප්‍රමාණයක් ලබාගත යුතුය. දෙනු ලබන ඖෂධ වර්ගය සහ මාත්‍රාව තීරණය කරනු ලබන්නේ වෛද්‍යවරයාය.වෛද්‍යවරයා විසින් රෝගය නිර්ණය කරන විට කිසියම් රෝගියකුට දෙවැනි වර්ගයේ දියවැඩියාව රෝගය ඇත්නම් එහිදී ප්‍රතිකාර සඳහා මූලිකවම යොදා ගන්නේ ඖෂධය. එම ඖෂධ වෛද්‍යවරයා නිර්දේශ කරන ප්‍රමාණයටම ගැනීම අත්‍යවශ්‍යය. දියවැඩියා රෝගීන් තුළ ඉතා වැරදි මතයක් ඇත. ඒ; වැඩිපුර ආහාර ලබාගත් දිනවල වැඩියෙන් ඖෂධ ලබාගත යුතු බවත්, අඩුවෙන් ආහාර ලබාගත් දිනවල අඩුවෙන් ඖෂධ ලබාගත යුතු බවත්ය. මෙය ඉතා වැරදි සහගත මතයකි. සැම විටම දියවැඩියාව හොඳින් පාලනය කරගැනීමට නම්, සෑම දියවැඩියා රෝගියකුම වෛද්‍ය නිර්දේශය අනුවම ඖෂධ ලබා ගැනීම අත්‍යවශ්‍යය.දියවැඩියාවට දෙනු ලබන ඖෂධ පිළිබඳව සමාජය තුළ මිථ්‍යා මත රාශියක් ඇත. එබැවින් එම මිථ්‍යා මත පිළිබඳව අවධානය යොමු කිරීම ඉතා වැදගත්ය. දියවැඩියාවට දෙනු ලබන ඖෂධ වකුගඩුවලට බලපෑම් එල්ල කරන බව ඉන් එක් මතයකි. මෙම මතය ඉතා වැරදි සහගතය. දියවැඩියාවට දෙනු ලබන ඖෂධ කිසිදු ආකාරයකින් වකුගඩුවල ක්‍රියාකාරිත්වයට අහිතකර බලපෑමක් නොකරන බව ඉතාම පැහැදිලිය.මෙහිදී සඳහන් කළ යුතු වැදගත් කරුණ වන්නේ දියවැඩියාව රෝගයට නිසි ප්‍රතිකාර ගනිමින් රෝගය පාලනය කිරීමට නිසි පියවර නොගන්නා රෝගීන්ට නම් වකුගඩු රෝගවලට ගොදුරු වීමේ විශේෂ හැකියාවක් ඇති බවය.දියවැඩියාවට ගනු ලබන ඖෂධ පිළිබඳව ඇති තවත් එක් මිථ්‍යා මතයක් වන්නේ දීර්ඝ කාලයක් එකම ඖෂධයක් භාවිත කිරීම ශරීරයට අහිතකර වේ ය යන මතයය. එම මතභේද කිසිඳු සත්‍යතාවයක් නැත. මාස කීපයකට වතාවක් වෛද්‍ය නිර්දේශය මත සිදු කරනු ලබන වෛද්‍ය පර්යේෂණ වාර්තා සතුටුදායක මට්ටමක පවතීනම් ඖෂධයක් වෙනස් කිරීමේ කිසිඳු අවශ්‍යතාවයක් නැත.එහෙත් දියවැඩියාව යනු ක්‍රමයෙන් වර්ධනය වන රෝගී තත්ත්වයකි. එය එක් මට්ටමක එක් තත්ත්වයක තිබෙන රෝගයක් නොවන බව අපි දනිමු. මේ හේතුව නිසා ඇතැම් විටෙක ඖෂධ වර්ග වැඩි කිරීමේ අවශ්‍යතාවක් මතු වේ. දියවැඩියා රෝගීන් ආහාර පාලනය සහ ව්‍යායාම හොඳින් සිදුකරන්නේ නම්, එකම ඖෂධය ලබාගැනීමෙන් වුවද රෝගය හොඳින් පාලනය කරගැනීමට හැකියාව ලැබේ.විවිධ හේතු නිසා දියවැඩියාව රෝගයේ දී දෙනු ලබන මූලික ඖෂධ මඟින් රෝගය පාලනය කරගත නොහැකි වූ විට රෝගය පාලනය කිරීම සඳහා යා යුතු මීළඟ පියවර වන්නේ ඉන්සියුලින් භාවිත කිරීමය.ඉන්සියුලින් භාවිත කිරීමට රෝගියකුට නියම කිරීමට හේතු සාධක කීපයක්ම මුල් වේ. ව්‍යායාම ආහාර ආදිය පිළිබඳව හොඳ අවධානයකින් සිටිමින් මූලික ඖෂධ ද ලබාගනිමින් සිටින රෝගියකුගේ රුධිරයේ සීනි මට්ටම පාලනය වන්නේ නැතිනම්, කළ යුතු වන්නේ ඉන්සියුලින් ඖෂධය ලබාදීමය. ඕනෑම රෝගියකු වෙතින් දියවැඩියාව පෙන්නුම් කෙරෙන අවස්ථාවේ දී එම පුද්ගලයාගේ ශරීරයෙන් ඉන්සියුලින් හෝමෝනය ශ්‍රාවය වන්නේ 50% ක පමණ ප්‍රමාණයකි. ඉන් කලක් ගත වන විට එම ප්‍රමාණය තවත් අඩු වේ.එවිට දියවැඩියාව රෝගීන්ට ලබා දෙන ගිලින ඖෂධවලින් රෝගය පාලනය කරගත නොහැකි වූ විට කළ යුතු වන්නේ ඉන්සියුලින් හෝමෝනය බාහිරින් ලබාදීම පමණය. වෛද්‍යවරයකු කිසියම් රෝගියකුට ඉන්සියුලින් ලබාදීම නිර්දේශ කරනුයේ එම පුද්ගලයාට ඉන්සියුලින් බාහිරව ලබාදීම අත්‍යවශ්‍ය අවස්ථාවේදීය.දියවැඩියා රෝගීන්ට ඉන්සියුලින් ලබාදෙන තවත් අවස්ථාවක් ඇත. එනම් ගර්භණී කාන්තාවකට දියවැඩියා රෝගය ඇතිවූ හෝ දියවැඩියා රෝගයෙන් පෙළෙන කාන්තාවක ගර්භනියක වූ අවස්ථාවකදීය.එම අවස්ථා දෙකේදී ද වෛද්‍ය උපදෙස වන්නේ එම කාන්තාවගේ දියවැඩියාව පාලනය කිරීම සඳහා ඉන්සියුලින් බාහිරව ලබාදීමය. එසේම කිරි දෙන මවක දියවැඩියා රෝගයෙන් පෙළෙන්නේ නම් එම මවට ද ඉන්සියුලින් ලබාදීම නිර්දේශ කෙරේ.ඊටත් අමතරව දියවැඩියා රෝගියකු තුළ පෙණහලු ආශි‍්‍රතව, පාද ආශි‍්‍රතව කිසියම් ආසාදන තත්ත්වයක් ඇතිවුවහොත් එම අවස්ථාවේදී ද රෝගියාගේ රුධිරයේ සීනි ප්‍රමාණය පාලනය කිරීම සඳහා ගිලින ඖෂධවලට අමතරව ඉන්සියුලින් එන්නතක් ලෙස ලබාදීමට සිදු වේ.“ඉන්සියුලින්” යන ඇසූ පමණින්ම ඇතැම් දෙනා බියට පත්වනු දැකගත හැකිය. දියවැඩියාව සහිත රෝගීන්ට ඉන්සියුලින් නිර්දේශ කරන්නේ ඉතාම අසාධ්‍ය අවස්ථාවේ බවට ද මතයක් සමාජය තුළ ඇත. එම වැරැදි මතය සමාජයෙන් බැහැර කළ යුතුය.ඉන්සියුලින් යනු අපගේ උපතේ පටන් අපගේ ශරීරය තුළ නිපදවෙන හෝමෝනයකි. අග්න්‍යාසය නමැති ග්‍රන්ථියෙන් එම හෝමෝනය ශ්‍රාවය වේ. අග්න්‍යාසයෙන් ඉන්සියුලින් හෝමෝනයට අමතරව තවත් හෝමෝන කීපයක්ම ශ්‍රාවය වන අතර එම ඇතැම් හෝමෝන ද ශරීරයේ සීනි ප්‍රමාණය පාලනය කිරීමට උදව් වේ.අග්න්‍යාසයෙන් ඉන්සියුලින් නිපදවන්නේ එය අපගේ ශරීරයට අත්‍යවශ්‍ය නිසාය. යම් යම් හේතු රෝගාබාධ නිසා අග්න්‍යාසය ඉන්සියුලින් නිපදවන්නේ නැතිවූ විට බාහිරින් එය ලබාදීමට සිදු වේ.ශරීරය තුළ නිපදවෙන ද්‍රව්‍යයන් ශරීරයට පිටතින් ලබාදීම පිළිබඳව කිසිඳු බියක් ඇතිකර ගැනීම අනවශ්‍යය. තවමත් ඉන්සියුලින් ලබා දෙන්නේ එන්නතක් ලෙසය. එන්නතක් ලෙස ලබාගැනීමේ දී පළමු දින කීපය තුළ රෝගියකු තුළ බියක් අපහසුතාවක් ඇති වුවද දින කීපයකින් එය සාමාන්‍ය දෙයක් බවට පත්වනු නොඅනුමානය. එබැවින් ඉන්සියුලින් හෝමෝනය එන්නතක් ලෙස ලබාගැනීම පිළිබඳව කිසිවෙකුත් කිසි විටෙකත් බිය නොවිය යුතුය.ඉන්සියුලින් එන්නතක් ලෙස ලබාගත් විට දියවැඩියා රෝගය හොඳින් පාලනය වී ඉතාම යහපත් දිවියක් ගත කිරීමේ අවස්ථාව ලැබේ. එසේම රෝගීන්ගේ ආහාර රුචිය වැඩි වේ. දියවැඩියාව නිසා ශරීරය කෙට්ටු වූ රෝගීන්ගේ ශරීරය සාමාන්‍ය තත්ත්වයට පත්වේ. එසේම රෝගීන්ගේ ශරීර ශක්තිය වර්ධනය වීමක් ද සිදු වේ. කය වෙහෙසා වැඩ කිරීමේ හැකියාව ද වැඩි වේ. කෙටියෙන් පවසන්නේ නම් දියවැඩියාවෙන් පෙළෙන රෝගියකු ඉන්සියුලින් භාවිත කිරීම ආරම්භ කළ විට ඉතා හොඳ ශාරීරික සහ මානසික තත්ත්වයකට උරුමකම් කීමට හැකියාව ලැබේ.එබැවින් දියවැඩියා රෝගීන් ඉන්සියුලින් එන්නතක් ලෙස ලබාගැනීම පිළිබඳව කිසිඳු කනස්සල්ලක් බියක් ඇතිකර ගැනීමේ කිසිඳු පදනමක් නැත. ඉන්සියුලින් ප්‍රභේද කීපයක් ඇත. එක් ඉන්සියුලින් විශේෂයක් ලබාගත යුත්තේ දවසකට දෙවරකි. එනම් උදෑසන සහ රාත්‍රී කෑම ගැනීමට විනාඩි 20 – 30 අතර කාලයකට පෙරදීය. ඊට අමතරව ආහාරවේල සමඟ ගන්නා ඉන්සියුලින් විශේෂයක් ද ඇත. එම ඉන්සියුලින් විශේෂය වඩාත් සුදුසු වන්නේ වැඩි ක්‍රියාකාරිත්වයක් ඇති දරුවන්, වැඩියෙන් කාර්ය බහුල පුද්ගලයින්ටය.දිනකට දෙවරක් කෑමට පෙර ගනු ලබන ඉන්සියුලින් විශේෂය උදේ භාවිතා කිරීමෙන් පසුව දහවල් ආහාරවේල සඳහා ද එහි බලපෑම තිබේ. මෙහිදී සඳහන් කළ යුතු ඉතාම වැදගත් කරුණ වන්නේ ඉන්සියුලින් ඖෂධය එන්නතක් ලෙස ලබාගන්නා රෝගියකු සෑම විටම නියමිත වේලාවට තම ප්‍රධාන ආහාර වේල් ලබාගත යුතුවීමය.බාහිරව දෙන ඉන්සියුලින් දැනට පවතින්නේ එන්නතක් ලෙස පමණි. ඉන්සියුලින් ප්‍රධාන ක්‍රම දෙකකට ලෝකයේ නිපදවේ. මිනිස් ජාන ඇසුරින් ඉන්සියුලින් නිපදවීම ඉන් එක් ක්‍රමයකි. එය Human insulinලෙස හැඳින්වේ. කෘත්‍රිමව ඉන්සියුලින් නිපදවීම අනෙක් ක්‍රමයයි. එය Synthetic insulinලෙස හැඳින්වේ.ඉන්සියුලින් එන්නත් කර ගැනීම සඳහා භාවිතා කරන එන්නත් කටුව ඉතා සියුම්ය. එය විදගන්නා විට ශරීරයට නොදැනෙන තරම්ය. වර්තමානයේදී පෑනක් ලෙස භාවිතයට ගන්නා උපකරණය නිසා ඉන්සියුලින් භාවිතා කිරීම ඉතාම පහසු කරවීමට සමත්ව ඇත. එබැවින් ඉන්සියුලින් ලබා ගැනීම පිළිබඳව කිසිදු රෝගියකු බිය වීම අනවශ්‍යය.ඉන්සියුලින් එන්නත් පෑන ශීතකරණයේ දොරේ තැබිය හැකිය. නැතිනම් සිසිල් ස්ථානයක ඇති කබඩ් එකක වුවත් තැබිය හැකිය. ඉන්සියුලින් එන්නත් පෑන කාර්යාලයට යන විට බෑගයේ දමාගෙන වුවද යා හැකිය. දිනකට තුන් වරක් භාවිතා කරන ඉන්සියුලින් විශේෂයක් ද දිනකට එක් වරක් භාවිතා කළ හැකි ඉන්සියුලින් විශේෂයක් ද දැන් ඇත.ඉන්සියුලින් භාවිතා කිරීමේදී එක් එක් ඉන්සියුලින් විශේෂය සහ උපකරණය භාවිතා කරන අන්දම පිළිබඳව දැක්වෙන උපදෙස් අනුවම ක්‍රියා කිරීම ඉතා වැදගත්ය.ඉන්සියුලින් භාවිතා කරන විට ඇතැමෙකුට අතුරු ආබාධ කීපයක් ඇතිවීමට ඉඩ ඇත. එසේ වන්නේ ඉන්සියුලින් ඖෂධය වැරදි සහගත ලෙස භාවිතා කිරීම නිසාය. මෙහිදී ඇතිවිය හැකි එක් ආබාධයක් වන්නේ Hypoglycaemia නම් තත්ත්වයයි.එහිදී රුධිරයේ තිබිය යුතු සීනි ප්‍රමාණයට වඩා එම අගයඅඩුවේ. එසේ වීමට හේතු කීපයක්ම බලපෑ හැකිය.ඉන් ප්‍රධාන හේතුව වන්නේ නියමිත මාත්‍රාවට වඩා ඉන්සියුලින් ගැනීමය. අනෙක් හේතුව වන්නේ ඖෂධය නියමිත මාත්‍රාව ගත්ත ද නියමිත ආහාර වේල නොගැනීමය. එසේම නියමිත ඖෂධය ගත්තද නියමිත ආහාර වේල නියමිත ප්‍රමාණයෙන් නොගැනීම නිසාද ඉහතින් දැක්වූ අතුරු ආබාධ තත්ත්වය මතුවේ. ඊටත් අමතරව ඉන්සියුලින් ඖෂධය මාත්‍රාව වැඩියෙන් හෝ අමතක වී දෙවරක් ගැනීම නිසාද Hypoglycaemia තත්ත්වය මතුවේ.එමෙන්ම නියමිත මාත්‍රාව එන්නත ලබාගෙන, නියමිත ආහාර ප්‍රමාණය නොගෙන නියමිත ප්‍රමාණයට වැඩියෙන් ව්‍යායාමවල නිරතවීම ද රුධිරයේ සීනි ප්‍රමාණය අඩුවී ඩ්රනධඨතරජචඥථඪච තත්ත්වය මතු වීමට හේතුවේ.Hypoglycaemia නම් තත්ත්වය ඉන්සියුලින් ගන්නා දියවැඩියා රෝගීන් තුළ ඇතිවිය හැකි අනෙක් අතුරු ආබාධයයි. බොහෝවිට මෙම තත්ත්වයට රෝගීන් මුහුණ දෙන්නේ තමා ඉන්සියුලින් භාවිතා කිරීම අනවශ්‍ය යැයි සිතා රෝගීන් විසින් ඉන්සියුලින් භාවිතය අතහැර දැමූ අවස්ථාවලදීය. ඉන්සියුලින් භාවිතා නොකර සිටින විට රුධිරයේ සීනි ප්‍රමාණය බොහෝ සෙයින් ඉහළ යා හැකිය. මෙම අවස්ථාවේදී රෝගියා තුළ විවිධ ආසාදන තත්ත්වයන් මෙන්ම පාදවල තුවාල ආදියද ඇතිවීමේ හැකියාව ඇත.ඉහත අතුරු ආබාධ තත්ත්වයෙන් මිදීම සඳහා නියමිත මාත්‍රාවට නියමිත වේලාවට ඉන්සියුලින් ගැනීම, නියමිත වේලාවට නියමිත ප්‍රමාණයෙන් ආහාර ගැනීම නියමිත වේලාවක් ව්‍යායාම කිරීම අත්‍යවශ්‍ය වේ.වැරදි සහගත ලෙස වැඩියෙන් ඉන්සියුලින් ලබාගන්නා රෝගීන්ගේ ශරීරය මහත්වීමට ඉඩ ඇත. ඒ ඉන්සියුලින් වැඩිපුර ගැනීමෙන් ආහාර රුචිය වැඩිවන නිසාය.කුඩා බෝතල්වල එන ඉන්සියුලින් ඖෂධය භාවිතා කිරීමෙන් පසුව එය තිබිය යුතු වන්නේ ශීතකරණයේ දොරෙහිය. නැතිනම් ශීතකරණයේ මැද කොටසෙහිය. කිසිම විටෙකවත් ඉන්සියුලින් ඖෂධය අධිශීතකරණයේ නොදැමීමට වගබලා ගැනීම වැදගත්ය. එසේ වුවහොත් ඉන්සියුලින් ඖෂධය සම්පූර්ණයෙන්ම විනාශවේ.ඉන්සියුලින් පෑන හෝ ඉන්සියුලින් ඖෂධය අඩංගු බෝතල් කිසිවිටෙකත් ඍජුවම හිරු එළිය වැටෙන ස්ථානයක නොතැබීමට ද වගබලා ගත යුතුය.ඉන්සියුලින් භාවිතා කරනවිට ලිංගික ආශාවන් හීනවීම ලිංගික හැකියාවන් දුර්වල වීම සිදුවේයැයි යන්න සමාජයේ ඇති තවත් එක් මිත්‍යාවකි. මෙහිදී පැහැදිලි කරගත යුතු වැදගත් කරුණක් ඇත. එනම් දියවැඩියාව රෝගය හොඳින් පාලනය නොකිරීම ලිංගික හැකියාවට ලිංගික ආශාවන්ට බලපෑමක් එල්ල කිරීමට සමත් බවය. විශේෂයෙන් ම දියවැඩියාව රෝගය ලිංගික උද්දීපනය අඩුවීමට ප්‍රබල හේතුවකි. එහෙත් රෝගීන් ඒ පිළිබඳව කිසිදු බියක් තබාගත යුතු නැත. ඖෂධ, ආහාර, ව්‍යායාම වෙනත් හොඳ පුරුදු මඟින් දියවැඩියාව රෝගය හොඳින් පාලනය කළ විට ලිංගික ශක්තිය අඩුවීමට කිසිදු හේතුවක් නැත. ඉන්සියුලින් ඖෂධය මඟින් රුධිරයේ සීනි ප්‍රමාණය හොඳින් පාලනය කිරීම මඟින් ලිංගික උද්දීපනය, ලිංගික ශක්තිය වැඩිවීමට හේතුවන බව දැන් පැහැදිලි වී ඇත.දියවැඩියාව නිට්ටාවට සුවකළ නොහැකි රෝගී තත්ත්වයක් නිසා ඒ සඳහා දෙනු ලබන ඖෂධ ජීවිත කාලය පුරාම ගත යුතුය. ඉන්සියුලින් ඖෂධය ද එසේමය. එසේ වුවද ගර්භණී මවුවරුනට, කිරිදෙන මවුවරුනට නියම කරන ඉන්සියුලින් ඖෂධය කලක් ගතවන විට නැවැත්වීමේ හැකියාව ඇත.දියවැඩියා රෝගියකුගේ රුධිරයේ සීනි ප්‍රමාණය වැඩිවූ විට නිතර මුත්‍රා කිරීමට සිදුවීම, අලස ස්වභාවයක් ඇතිවීම, වැඩ කිරීමේ නොහැකියාව, දෑස් බොඳවීම, නිතර නිතර ආසාදනයන් ඇතිවීම, ස්ත්‍රී පුරුෂ දෙපාර්ශවයේම ලිංගේන්ද්‍රියන් ආශි‍්‍රතව ඇතිවන කැසීම්, තුවාල වැනි රෝග ලක්ෂණ පෙන්නුම් කෙරේ.ඒ වන විටත් රෝගියා වෙනත් ඖෂධ දියවැඩියාවට ලබා ගන්නේ නම්, එහිදී වෛද්‍යවරයා විසින් රෝගියා හට ඉන්සියුලින් නිර්දේශ කිරීමට තීරණය කරනු ඇති.දියවැඩියාව සඳහා ඉන්සියුලින් ලබාගනිමින් සිටින රෝගියකුට තද බඩගින්නක් දැනෙන්නේ නම්, දහදිය දැමීමක් ඇතිවේ නම්, හෘද ස්පන්දනය වැඩිවේයැයි හැඟේ නම්, කලන්තය කරකැවිල්ල ඇතිවේ නම්, තමාගේ ශරීරයේ සීනි ප්‍රමාණය අඩුවන බව රෝගියා විසින් තේරුම් ගත යුතුය. එහිදී රෝගියා සීනි සහිත ආහාරයක් හෝ පානයක් වහා ලබාගැනීමට ක්‍රියා කළ යුතුය.ගාමිණී සුසන්තකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>09</month>
      <day>16</day>
    </date>
    <link>http://www.silumina.lk/2012/09/16/_art.asp?fn=ay1209161</link>
    <topic>සිරිලක සොඳුරුතම නගරය මැද පිහිටි වන අරණක සිරිය විඳිමු</topic>
    <author>සාගරිකා දිසානායක ජයසිංහ</author>
    <content>ලංකාවේ සුන්දරතම නගරය නුවරඑළිය බව කීවොත් ඒ අවිවාදිතයි. නුවරඑළියේ සුන්දරත්වය රැඳිලා තියෙන්නේ එහි අවට පරිසරයේ. අලංකාර තේ වතු, කඳු හෙල් තැනිතලා, මනරම් දිය ඇලි මල් පලතුරු සහ එළවළු වතු වගේම ඊටම ආවේණික දේශගුණයත් සුන්දරත්වය නංවන්නට හේතු වී තිබෙනවා. අතීතයේ නුවරඑළිය නගරය හා අවට පැවැති හුදෙකලා ශාන්ත සුන්දරත්වය වෙනුවට අද එහි තිබෙන්නේ බෙහෙවින් කලබලකාරී නාගරික තදබදයක්.බැලු බැලු හැම අතම ඉදිකළ නිවාස හෝටල සහ සංචාරක නිකේතන. අලංකාර මල් පාත්ති සහ වෙනත් ගස්වැල්වලින් පරිසරය අලංකාර වෙලා තිබුණට නුවරඑළිය නගරය දැන් බොහොම නාගරීකරණය වෙලා. නුවරඑළියේ අසිරිය විඳගන්නට එහි එන දෙස් විදෙස් සංචාරකයන්ගේ සංඛ්‍යාව වැඩි වෙන්නට වෙන්නට නගරය තව තවත් නාගරීකරණය වෙනවා.උද්‍යාන භාරකරු ටී. පී. දයාරත්නඒ වගේ ජනාකීර්ණ නගරයක් මැද්දේ ස්වභාවික වන අරණක් තවමත් සුරක්ෂිතව පවතින බව ඇසුවොත් ඔබ තරමක් මවිත වනු නිසැකයි. අද නුවරඑළිය පැත්තේ සංචාරය කරන වැඩි දෙනෙක් නුවරඑළිය නගරේ මැද්දෙ එවැනි අපූරු වන අරණක් ඇති බව දන්නේ නෑ. දැන ගත්තත් එවැනි තැනක සංචාරය කරන්නට හිතන්නේ නෑ. පරිසරයට සොබා දහමට ඇලුම් කරන, පරිසරය අධ්‍යයනය කරන, පරිසරය සමඟ දැහැන්ගත වෙලා සිත සුවපත් කරගන්නට රිසි අයට පමණක් සුදුසු වන එම සොඳුරු වන පියස හඳුන්වන්නේ ‘ගැල්වේස්ලෑන්ඩ් ජාතික උද්‍යානය’ නමින්.ුන්දර නුවරඑළිය හා අවට සැඟැවුණු සංචාරක ආකර්ෂණීය ස්ථාන සොයා ගිය අපි නගර මධ්‍යයේම පිහිටි ගැල්වේස්ලෑන්ඩ් ජාතික උද්‍යානයටත් පිවිසෙන්නට සිතුවා. උදේ වරුවම සීතා එළියේත් පේරලන්දෙත් සිරි නැරැඹු අපි ගැල්වේස්ලෑන්ඩ් වන උයනට පිවිසුණේ සතුන් කුරුල්ලන් නරඹන්නට සුදුසු කාල වේලාවක නම් නොවෙයි.පෙරවරු එකොළහත් පහුවෙලා. දවස මධ්‍යහ්නයට ළඟා වෙමින් තිබුණා. කුරුල්ලන් බලන්න නම් හිමිදිරියෙම එන්න එපායැ. ඒත් කාලයත් එක්ක මහ සටනක් කරන අපට කොහෙද එහෙම නිවි සැනසිල්ලක්. ඒත් වන අරණක අසිරිය විඳින, කුරුල්ලන් සතුන් නරඹන අටියෙන් එහි පිවිසෙන ඔබ නම් එහි යා යුත්තේ හිමිදිරි උදෑසනමයි.නුවරඑළිය නගර මධ්‍යයේ ඉඳන් උඩුපුස්සැල්ලාව මාර්ගයේ කිලෝමීටරයක් විතර ගියාම නුවරඑළිය ආර්ථික මධ්‍යස්ථානය හමු වෙනවා. ඒ අතරින් ගැල්වේස් ගම වෙත දිවෙන මාර්ගය ඔස්සේ තවත් කිලෝමීටරයක් විතර ගියාම ගැල්වේස්ලෑන්ඩ් ජාතික උද්‍යාන පිවිසුමට ළඟා වෙන්නට පුළුවන්.එහි හෙක්ටර්යාර 56.6 ක භූමි භාගයක පිහිටි ස්වභාවික වනය අභය භූමියක් ලෙස ප්‍රකාශයට පත් කරලා තියෙන්නේ 1938 මැයි මාසේ විසි හත් වැනිදා. ජෛව විවිධත්වයෙන් බොහොම පොහොසත් එම භූමි භාගයේ සුරක්ෂිත බව තවත් තහවුරු කරන්නට එයින් හෙක්ටර්යාර 29.32 ක් හෙවත් අක්කර 73 ක භූමි ප්‍රමාණයක් ගැල්වේස්ලෑන්ඩ් ජාතික උද්‍යානය ලෙස 2006 මැයි මාසේ 18 වැනිදා නැවත වරක් ප්‍රකාශයට පත්කොට තිබෙනවා.නගරයක් මැද එවැනි අපූරු සොඳුරු බිමක් නිරුපද්‍රිතව කොහොම තිබෙනවාදැයි එහි පිවිසෙන කවරකු වුවත් පුදුමයට පත් වනු නිසැකයි. එහි සුරක්ෂිතභාවය, නඩත්තුව සහ පරිපාලන කටයුතු භාර වන ජීවි සංරක්ෂණ දෙපාර්තමේන්තුවට. ගැල්වේස් ජාතික උද්‍යානයේ වර්තමාන භාරකරුවා ලෙස කටයුතු කරන්නේ ටී. පී. දයාරත්න මහතා. උයනට පිවිසෙන්නට පෙර ඔබ උද්‍යාන පිවිසුමේ පිහිටි ප්‍රවේශපත්‍ර කවුළුවෙන් ප්‍රවේශපත්‍ර ලබාගත යුතුයි. අප එදා එහි යන විට තරමක් දවල් වෙලා වුණත් අපිත් එක්ක ගමනට එක්වුණු මාර්ගෝපදේශක සමන්ත බණ්ඩාරට වුවමනා කළේ කොහොම හරි අපිට කුරුල්ලෙක් දෙන්නෙක් පෙන්වන්නයි. නිහඬ බවත් ඉවසිල්ලත් කුරුල්ලන් නරඹන්නට අත්‍යවශ්‍යම ගුණාංග දෙකක්.සමන්තගේ පිය සටහන් පිටුපස අපිත් නිහඬව සෙමෙන් සෙමෙන් පියවර ඔසොවමින් වන වදුලට වැදුණා.කඳුකර තෙත් සදාහරිත කලාපයට අයත් මේ වනය තුළ සාමාන්‍ය උෂ්ණත්වය සෙල්සියස් අංශක 15.5 ක් පමණ වෙනවා. නුවරඑළියට හොඳටම පායන කාලෙක අප එහි ගියත් වනය තුළ අපට දැනුණු සිසිලස අපමණයි. මේ වනාන්තරයට වාර්ෂිකව සාමාන්‍යයෙන් මිලිමීටර 2400 ක පමණ වර්ෂාපතනයක් ලැබෙනවා. නිරිතදිග මෝසම් හා සංවහන වැසි ලැබෙන මෙම භූමියේ පස රතු සහ කහ පොඩ්සොලික් පසකින් යුක්තයි.වනන්තරයට වගේම සංචාරකයන්ටත් හානි නොවන පරිදි උද්‍යානය නරඹන්නට පහසු වන ආකාරයට සිමෙන්තියෙන් තැනු පටු මංපෙත් කිලෝ මීටර 1.8 ක් පමණ දුරට යනතුරු තනා තිබෙනවා. වනන්තරයක අසිරිය විඳගන්න නම් ඒ පිළිබඳ සැබෑ ඇල්මක් සහ උනන්දුවක් තිබෙන්නටම ඕනෑ. නිහඬ බව සංවර බව හා ඉවසිලිමත් බව එහිදී වඩාත් වැදගත් වෙනවා.ස්වභාවිකව හැදී වැඩුණු කීන, දඹ, සහ වැල් සපු ගස් අතරේම මිනිසුන් විසින් පසු කලෙක වවන ලද යූකැලිප්ටස් සහ පයිනස් වගාවන්ගෙන් යුත් ද්විතියික ශාඛ ප්‍රජාවකුත් වැවී තිබෙනවා. මේ ශාඛ ප්‍රජාවට යටින් වැවුණු බට කෑල, පර්ණාංග කුරු බට, පහන් නෙළු වගේ ආරෝහක ශාඛ සහ අපි ශාඛ ප්‍රජාවක් ද මෙහි දක්නට පුළුවන්. වෙනත් වනන්තරයක නොදකින ප්‍රමාණයෙන් විශාල ඇරෝකේරියා වර්ගයේ විදේශීය ශාඛ විශේෂයක් වගේම ලංකාවේ විශාලතම පර්ණාංග විශේෂය ලෙස සැලකෙන ගිනිහොට ශාඛත් උයන පුරා දැකගන්න පුළුවන්. මේ ඇතැම් ශාඛ හා පැළෑටි දකින්නට පුළුවන් මේ වගේ වනන්තරවල විතරයි. අතරින් පතර වැඩුණු ලයිකන හා දිලීර වර්ගත් වෙන තැනක මේ තරම් එකවර දැකිය නොහැකියි.උයනේ තරම පොඩි වුණාට එහි වෙසෙන සත්ත්ව ප්‍රජාව ඉහළ ජෛව විවිධත්වයකින් යුක්තයි. සිමෙන්තියෙන් තැනූ පටු මාවතේ එකිනෙකා පසුපස සීරුවෙන් පියවර ඔසොවන අපි හැමෝම හිටි වනම නතර වෙන්නේ ඉදිරියෙන් යන සමන්තගේ සංඥාවෙන්.වන වදුලේ ඈතට වෙන්න කීන ගහක අත්තක ලැග සිටි කළු වඳුරු රංචුව අප දැකලා බිය වැදුණේ නෑ. අමුත්තන් ගේ පැමිණිම සුපුරුදු පාටයි. අපට වඩා පුදුමයෙන් අප දෙස බලා සිටි කළු වඳුරු රංචුව සී සීකඩ විසිරිලා තමන්ගේ වැඩක් බලාගත්තේ අනුන්ගේ වැඩ ගැනම හොයන කකුල් දෙකේ සත්තුන්ට පාඩමක් උගන්වන්නා වගෙයි. වන අරණේ නිහඬතාව බිඳිමින් අතරින් පතර රාව නගන සියොතුන් ගේ කූජනය විඩාපත් සිතට සුවයක්. ශීත කඳුකරයටම ආවේණික අං කටුස්සෙක් අපේ පියවර සද්දෙන් කැලඹිලා සට පට ගාගෙන වියළි තණපත් අතරින් කැලයට රිංගා ගත්තා.පුංචි කාලේ අපි පොත්වල දැකපු රොබින් කුරුල්ලා වගේ නමක් නොදන්න වර්ණවත් පිහාටු සහිත පුංචි කුරුල්ලෙක් කීන ගහේ අත්තක වාඩිවෙලා නිවාඩු පාඩුවේ ගීතයක් ගයනවා. ළයාන්විත ඒ ගීතයේ මිහිර විඳ ගනිමින් මොහොතක් එතනම රැඳෙන්නට සිතුණත් තුරුවැල් අතරින් රිංගමින් සතුන් සොයා යන අපේ නඩේ මග ඇරෙයි කියලා හිතට බයකුත් දැනෙනවා.සිමෙන්ති අඩි පාර දිගේම ගියාට කුරුල්ලො සත්තු බලන්න බෑ. ක්ෂණයකින් ඇස ගැහිලා වනයේ සැඟවුණු වැලි මුවකුගේ ඡායාරූපයක් ගන්නට සමන්තගේ පිටුපසින් පූස් අඩි තියමින් සුදම් කැමරාවත් මානාගෙන යනවා. යන්තම් අතු බිඳෙන සද්දෙකට වුණත් සත්තු කුරුල්ලො සැඟවී පලා යනවා.ගංවල දී නම් බෝදිලිමෙක් හැඬුවොත් ඒ අසුබ නිමිත්තක්. ඒත් මේ කැලෑවේදී ඇහැගැහුණු බෝදිලිමා අපට එදා සුබ නිමිත්තක් වුණා. අප අතරින්ම රිංගා ගොස් උස් ගසක මුදුනත පිහිටි බෙනයකට රිංගා ගත් දඬු ලේනා ආයේ නම් එදා දවසටම එළියට එන පාටක් නෑ. මේ උයනේ සතුනට වඩා කුරුල්ලන් විශේෂ වැඩිපුර දකින්ට පුළුවන්. එහි දැනට වාර්තා වන කුරුල්ලන් විශේෂ තිස් පහක්. එයින් පක්ෂි විශේෂ හතක්ම ලංකාවට ආවේණික වූවන්. ඒ අතර ලංකා පීතකන් කොණ්ඩයා, මේ වනයේ දී වැඩි වශයෙන් දැකගන්නට පුළුවන්. කඳුකර පොල්කිච්චා, පුංචි මිනිවිත්තා, කහ කුරුල්ලා, නීල කොබෙයියා, අනෙකුත් පක්ෂින්.ආවේණික පක්ෂීන් අතර ලංකා උරුවන් තිරාසිකයා, ලංකා වැලි කුකුළා, ලංකා අඳුරු නිල් මැසි මාරා, ලංකා සිතැසියා, වන හැලපෙන්දා සහ බොර සබරින්නා විශේෂයෙන් දැක බලා ගන්නට පුළුවන්. නාගරික අපට දැන් සමනලයාත් දුර්ලභ ගණයේ සත්ත්වයෙක් බවට පත්වෙලා. ඒත් ගැල්වේස්ලෑන්ඩ් උද්‍යානය විරල ගණයේ සමනල විශේෂ කිහිපයකින්ම පොහොසත්.උද්‍යානයේ ඇති සිසිල් දේශගුණය නිසා උරගයන් එහි අඩු බවයි සමන්ත පවසන්නේ. නයා ලේ මැඩිල්ලා ඇහැටුල්ලා වැනි සර්පයන් ඉඳහිට දකින්නට පුළුවන්. ගෝනුන් වැලි මුවන්, වල් ඌරන් හා අඳුන් දිවියන් මෙහි වෙසෙන ක්ෂීරපායි සතුන් අතර බහුලව දකින සතුන්.හාවුන් ඉත්තෑවුන් දඬු ලේනුන් වගේම ලේනුන් නම් ඕනෑ තරම්. “අපේ ගමන පටන් ගත්තෙම පමා වෙලානේ. ඉතින් සතුන් සේරම හැංගිලා. සතුන් කුරුල්ලන් හොඳට බලන්න නම් අඩු ගානේ උදේ හයටවත් එන්න ඕනෑ” සමන්ත දුන්නේ ඔවදනක්. කොහොම වුණත් නගරයක් මැද්දෙ පිහිටි කැලෑවකට මහ දවාලට ළංවෙලා ගිහින් ඔය තරමින් හරි කුරුල්ලෙක් සතෙක් දැක බලාගන්න ලැබීමත් අපට නම් ලොකු සතුටක්.නුවරඑළිය නගරයේ සිට ඇවිද යා හැකි දුරින් පිහිටි මේ මනරම් උද්‍යානයේ මොහොතක් නැවතී එහි අසිරිය විඳ ගන්නට ඊළඟ වාරේ කඳුකරේ සංචාරයේ යෙදෙන විට ඔබත් අමතක කරන්න එපා.සාගරිකා දිසානායක ජයසිංහඡායාරූප -සුදම් ගුණසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>09</month>
      <day>16</day>
    </date>
    <link>http://www.silumina.lk/2012/09/16/_art.asp?fn=ay1209162</link>
    <topic>හිරිමල් හිරු</topic>
    <author/>
    <content>සංස්කාරක, හිරිමල් හිරු, සිළුමිණ, ලේක්හවුස්, කොළඹ 10 ලිපිනයට ඔබේ නිර්මාණ එවන්න. එහිදී අපට ඔබ හා සම්බන්ධ විය හැකි දුරකතන අංකයක් ද ලියා එවන්නට අමතක නොකරන්න.රෑ අහස හරිම ලස්සනයි නිහඬයි නිල් තරු, රිදී තරු සඳ වටා එකතු වී සඳේ පාළුව මකයි සඳත් එක්ක තරහ වෙච්ච තරු සඳින් එහාට වෙලා බර කල්පනාවක සඳුගේ තනියට හිටපු තරු දැන් වයසයි තනි වුණා ඇති සඳ තාමත් තරුණයි!  - ගාල්ල රෝෂිත ලක්‍ෂාන්“දැන්වත් නාඩා ඉන්න තරු. මං තීරණයක් අරන් ඉවරයි.”“මොකක්ද? මොකක්ද ඔයාගෙ තීරණේ? හැමදාම මාව ඔයාගේ ලෝකෙ හිර කරගෙන ඉන්නව ද?”“ඔයාට නවතින්නම බැරි ද?”“මට බෑ සඳු. මට යන්න දෙන්න. පොළොවේ ඉඳන් කාලයක් තිස්සෙ මට ආදරය කරන, ඒ කුමාරයා ළඟට මට යන්න දෙන්න. මං එයාට ආදරෙයි. ඇත්තමයි.”“හ්ම්... ඔයා මට ආදරෙ නැති වුණත් මං තරහ නෑ. යන්න තරු. ඔයා ඒ හිත ළඟට යන්න. ඒත්, පොළොවේ ඉඳන් මා දිහා බලාගෙන ආයෙමත් මං ළඟට එන්න අඬන්න එපා. ඔයාට යන්න අවසර දෙන්න මට පුළුවන් වුණත් ආයෙමත් ඔයාට එන්න කියන්න තරම් මට අයිතියක් නෑ තරු...”“ඔය ඇත්තට ම ද? මං මේ දකින්නෙ හීනයක් ද? ඔයා හරිම හොඳයි සඳු. අන්න... එයා බලාගෙන ඉන්නවා මං එනකං. මං යනවා සඳු.”“හ්ම්... ඔව්... එයා බලාගෙන ඉන්නවා තමයි. මගෙ රත්තරං තරු, යන්න කලින්, මං කියන මේ වචන ටික ගැනත් හිතලා බලන්න. ‘පොළොවේ ඉන්න අය අහසේ තරු වලට ආදරේ කරනවා තමයි. ඒත් ඒ ඔයාලා අහසෙ ඉන්න නිසා විතරමයි. පොළොවට වැටුණ තරුවලට කවුරුවත් ආදරේ නෑ තරු. තරු ලස්සන අහසෙ පිපුණමයි. මිනිස්සුන්ට නෙළා ගන්න බැරි දුරකින් පිපුණමයි...’ ඔයා කැමති නම් දැන් ඔයාට යන්න පුළුවන් තරු...”  - බදුල්ල සජිනි දිල්ෂිකාතාරුකා යැයි කී නුවන් – නැතිද අගයක් මෙන් එදා සලා කඳුළැලි වුණා වියපත් – නයන හිමියනි ඔබ නිසා පිපී හිනැහුණු මලක මුදු පෙති - සුවඳ හැමුවේ ඔබ නිසා වී මිලානව අකල්හි – පරව වැටුණෙත් ඔබ නිසා නින්ද නැතිවම සිහින මවමින් - දෙඩූ ආදර බස් කතා නින්ද නැතිවම කඳුළු බිව්වෙත් – නිසා ඔබ දුන් වේදනා ලැබූ සොම්නස අතීතයේදී – ලැබුණෙ අප ප්‍රේමය නිසා මතක් කර අද මැරි මැරී ඉමි – එය ද අප ප්‍රේමය නිසා- බළංගොඩඑච්.එම්. දුලානි සංජීවා ප්‍රේමරත්නජීවිතේ දිහා හැරිල බලද්දි, මගේ කියලා කරගත්තු දේවල් නැතිතරම්. අධ්‍යාපනේ ආදරේ - විවාහෙ විතරක් නෙමේ ගේදොර ඉඩකඩම් යානවාහනත් සන්තකේ නැතිවුණාට නගරෙන් ගමට. ගමෙන් නගරෙට සංක්‍රමණය වුණු විසිනව වියැති ජීවිතේ එකතුවුණු අත්දැකීම් අප්‍රමාණයි...පොල්ලෙන් ගහන්න වගේ දෛවය තිළිණ කරපු අහිමිවීම් හමුවේ - කඳුළ බිම නොවට්ටන්න පිරිමිකම ඉස්සර වුණා වෙන්නැති. ඒත් ඒ ගල්වුණු කඳුළ හිත මේ තරම් දුක්බර මතක සැමරුමක් කරන බව දැනුණනම්. මං ඒ දවස්වල ජීවිතෙන් පලාගිහින්!ඒත් හදවතට ඉඩ නොදෙන බුද්ධිය බෝධිරාජෙ බෝධීන් වහන්සේගෙ හෙවණ, අම්මගෙ අහිංසක ඇස්, ළමා සමාජෙ පුංචි පැටව් තවදුරටත් මං ඔබ අතරෙම ඉතිරි කළා. ජීවිතේ මහම දුක තව ඉස්සරහ කියල. මං දැන් දුක්වෙන්නෙම නැති ගාණයි. ඒ වගේම මහ හුඟක් සතුටු වෙන්නෙම නැති ගාණයි! උපේක්ෂාවෙන් ජීවිතේ විඳිනකොට ජීවිතේ වටිනාකම් අපිටම තේරෙන්න ගන්නවා වියපත්වන යෞවනය ගැන - ජීවිතේ පුංචි පුංචි අඩුමකුඩුම එකතු කර ගත්තු නැති එක ගැන දුකක් - පසුතැවිල්ලක් නැද්ද කියල විතරක් නෙමේ ඔහොම ඉඳලා හරි යනව ද? මගේම ළඟ හිතවතෙක් ඇහුවා.මං හිනාවුණා විතරයි. ඒ ප්‍රශ්නේ ගැඹුරට ගියානම් මං මහ පසුතැවිලි සහගත සුසුමක් හෙළාවි. ඒත් - ජීවිතේ අතීතය ආපහු මොකට හිතනව ද? දුක ශෝකය අහිමි වීම් හිමි කරපු අතීතෙ වුණත් කොච්චර පුංචි පුංචි සුන්දර තැන් තියෙනව ද - මං නිකං ඉන්න වෙලාවට සිහිපත් කරගන්නවා ඒ වගේ තැන්! අපූරුයි - සුන්දරයි - කවිකාරයි - මගේ ජීවිතේ ගඟක්නම් ගලා ආපු වක්කලම් දොළ දෙණි ඉවුරු සමහර වේලාවට උඹ තාමත් ඔහොම ඉන්න එක ගැන සතුටු වෙයන්” කියලා මටම මුමුනනවා.... මට එතකොට - හුඟක් දේ දරාගත්තු මං ගැන ආඩම්බර වෙනවා.  - රුහුණුරට සමීර විජයලත් හපුආරච්චිනුඹ ඉරක් නොවේ මට හිරු කිරණ සැඩනිසා නුඹ සඳක් නොවේ මට සඳට එළියත් හිරු නිසා නුඹ මලක් නොවේ මට දිනක මතු පරවන නිසා නුඹ නුඹම වේ නිබඳ ඒ සුවඳ මගෙ නිසා  වරකාපොළ කේ.එච්.එම්. පි‍්‍රයදර්ශනීනෙතු දල්වා හිඳිමි නුඹ වස්සානය වී පැමිණෙන තුරා... ඩැෆඩිල් මලක් සේ... නුඹ පහස ලැබ පෙති විදා සිනහ සලන්නට... අලංකෘත වූ නුඹ සුවඳින් වෙළන්නට... මද පවනේ වෙළී තුටියෙන් රගන්නට... නමුදු... දෙනෙත් රිදුම් දේ නුඹ තවම නොආ සඳ නුඹම පමණක් නිසා මා පතන වසන්තය....- හොරණ ඩී.ටී.සී. විජේමාන්න“මේ.... අර බලන්නකො.... ෂෝක් කෑමක්. නෑ... නෑ ෂෝක් බීමක්.”“හහ්... හහ්... කවුද හැමදාම අර එහා වත්තට කුණු දාන මනුස්සය ද?”“හ්ම්... බලන්නකො සමබල රුධිර වේලක්”“මොන පිස්සුද ලෙඩ ගොඩක්. දියවැඩියාව, කොලොස්ටරෝල් අරක ද මේක ද ලෙඩ මල්ලක්.”“ආ... අපි හොඳයිනෙ”“නැතුව හරිම භයානකයි”“කාටද ද? අපිට ද?”“නෑ නෑ එයාටම”“හහ්... හහ්... ඇයි අල්ලපු වත්තට කුණු දාන්නෙ?”“තමුන්ට නොහැදි අනෙක් අයට ලෙඩ හදන්න, ම්ම්... කම්මැළිකමට. ආ... මෝඩකමට.”“ඒ වුණාට වෙනසක් අපේ නැතේ එයා කියා මෙයා කියා නෙ අනෙ.”“ඒක දන්නෙ අපිනෙ. මේ මෝඩ මිනිස්සු හැමදාමත් අපිට පරාදයි. ඕකට කියන්නෙ ආත්මාර්ථකාමීකම කියලා.”“ම්හ්... හරි ලොකු වචනයක් නෙ?”“ඒ වුණාට කැ... ත... වැඩක්”“එතකොට එයාලා අපිට කියන්නෙ මදුරුවන්ට පුරුදු කරමු මල් පැණි බොන්න කියලා.”“එතකොට මදුරු මර්දනය, කැළි කසළ හරියට බැහැර කිරීම වගේ දේවල් එයාලට පුරුදු කරන්නෙ අපි ද?”“හහ්... හහ්... පව් අනේ”“මිනිස්සුන්ට ලෙඩ වැඩි වෙන්න එක හේතුවක් තමයි ආත්මාර්ථකාමීත්වය”“ඒකත් ලෙඩක් ද?”“ඔව් භයානක ලෙඩක්. ඒක හැදුණම තමන් ගැන විතරමයි හිතන්නෙ. වෙන කාට මොනවා වුණත් කමක් නෑ. අන්තිමට තමුනුත් අමාරුවේ.”“ආ... නේ... එතකොට තමුන් ගැන විතරක් නොහිතා අනෙක් අය ගැනත් හිතලා වැඩ කළාම හරි? අපිවත් පැරදුවැහැකි ද?”“හරියටම හරි’ අපිම විතරක් නෙවෙයි ඕනෑම දෙයක්. මහා යුද්ධ පවා”“ඇති ඇති ඔය කතාව බැරි වෙලාවත් මිනිස්සුන්ට ඇහුණොත්?”“හ්ම්... ඒත් වැඩි වෙනසක් වෙන එකක් නෑ. මිනිස්සුනෙ අනේ.”  - හිඳගල තිලිණි අනුරුද්ධිකාසිත හඬන රිද්මය දැනුණද පෙරසේම මේ නිහඬ රාත්‍රියේ තරුකැට අතර ඉකිබිඳින සඳ පහන් නිමේෂයේ තුරුලතා නිදියනා මේ නිහඬ රාත්‍රියේ මගේ නෙතු අවදියේ...  - මීරිගම කල්හාරි තමරා කාන්ති  වටා පිටාවේ සුන්දරත්වය වසා ඇත උස්වූ තාප්පයකින් බිත්ති හතරකින් කොටුවූ කුඩා කාමරයේ නිහඬ බව හදවතට දැනෙන වේදනාව දෑසේ කඳුªළක තනිකම කෙසේ මකන්නද මාගේ  - කළුතර මාරි පැන්සි පෙරේරාසසර පුරාම ළඟින් ඉන්නට මා ළඟට ඔබ ආ හැටී, හොඳ නරක දෙක වෙන් කරන්නට මට උදව් දෙන ඔබ වටී, ලොව සොයාගෙන හෙට දිනන්නට උදව් ඔබ මට දුන් හැටී, සවන්දෙනු මැන මම කියන දෙය ඔබ තව ම පොඩි ළමයෙකී...,- අවුලේගමසාගරිකා සුදාරි වීරසේනරිදී ඉරකි නුඹ හද නැති මගෙ ලොවට පිනි බින්දුවකි වැසි නැති මහ කතරකට පින්කර නෑ මේ භවයේ හමු වන්ට පින් කරනෙමි මතු බවයේ හමු වන්ටමන්දාරමට කලියෙන් ඔබ ආ දවසේ වැසි වැටුණා හද තුළ ගං වතුරක් සේ මා නොදැකම යන්නට ගිය ඒ දව සේ හැම දෙයක්ම ලත් තැන ලොප් ඇයි මෙලෙසේබද්දේගම කේ.එච්.කේ. සසංකකහපාට සඳ එළිය අමුතුම චමත්කාරයක් එකතු කළ, බෝ මළුව පුරාම තිබුණෙ පුදුමාකාර නිස්කලංකයක්. ඒ හැඟීම විස්තර කරන්න මට තේරෙන්නෙ නෑ. මල් සුවඳට හඳුන්කූරු සුවඳත් එකතු වෙලා ඒ එක්කම පහන්වල තෙල් දැවෙන සුවඳත් එකතු වුණාම සිත නිවී සැනසෙනවා. සුදු වලාකුළු දිහා නිසොල්මනේ බලා හිඳින චෛත්‍යය ළඟ අපි පහන් වැටක්ම පත්තු කළා. පහන් එළියත් එක්ක ඇගෙ මුහුණ ශාන්ත සුන්දරත්වයකින් ඔප වැටිලා. මම මොහොතක් නිරාමිස සතුටකින් ඒ නිසංසල මුහුණ දිහා බලා හිටියා.ඇය මගේ ලෝකෙට ආවේ මේ මෑතකදී. හීතල වෙලා පිළුණු වෙලා තිබුණු මගෙ ජීවිතයේ ආයෙත් මල් පිපෙන්න පටන් අරන්. කර්කශ වෙලා වියළුණු දිවි කතරේ නැවුම් ළා දලුපත් මෝදු වෙනවා. මම ඒ කටුක කාල පරිච්ඡේදයේ වියකුණු පිටු ඉරා දැම්මා. මේ පෙරළෙන්නෙ අලුත්ම, අලුත් නැවුම් පිටුවක්. මම ඒ පිටුවල මුල ඉඳන් ලස්සනම ලස්සන කතාවක් ලියනවා. ඔව්... ආයෙත් පරණ කතාව වගේ අතරමඟ නැවතීමේ තිත තියන මූසල කතාවක් නෙවෙයි. ඉවර නොවෙන සදාතනික පෙම් කතාවක්.මහා කාරුණික බුදු හිමියන්ගේ ශාන්ත වත මඩල අප දෙදෙනා දිහා බලා හිඳිනවා. උන්වහන්සේගේ දහම් සාගරය කාලයක් මගෙ පෑරිච්ච හිත හැදුවා. අදත් එදා වගේම උපේක්ෂා සහගතව උන්වහන්සේ වැඩ හිඳිනවා. මම මහා බැතියකින් මල් දෝතක්ම ඒ සිරි පතුල් මත පූජා කළා.මේ පෙර සසරේ කරපු පිනකට ඇය මට ලැබුණ වෙන්නැති. දුක් කරදර, නින්දා අපහාස වලින් පිරුණු මගෙ ජීවිතයේ සියලු තතු දැනගෙන බිඳ වැටුණු කුලගේ ගොඩ නංවන්නට මහා පාරමී පිරු ඇය අද මට ම හිමිවෙලා. ඒ ගරා වැටුණු රුදුරු දිවිය මතින් අලුත් ජීවිතයක් ගොඩ නංවන්නට මගේ අත්වැල වෙලා... ඉඳින්, මේ සසර කතරේ කෙදිනක හෝ කළ පින්කම නොවේ ද?මට ගීතයක පුංචි පද පේළියක් මතක් වුණා. මඳ සිනහවක් මැවෙන්න ඇති දෙතොළඟ නිරායාසයෙන්.“ඇයි හිනාවෙන්නෙ”ඇය හුරතලේට අහනවා. මම හිමිට ඒ පද පේළිය ඇගෙ කනට කෙඳිරුවා. ඇයටත් හිනා ගියා.“කසාය නොව මම, අද බොන්නේ... සරුවත්...”  - ඇහැලියගොඩපී. එච්. එස්. පද්මසේනවැහි බිඳුවක් ඇවිත් ඇහැ ළඟ වැටුණාය හීතල තෙතමනය ඇහැටත් දැනුණාය ඇහිපිය අතැ’ර දා පහළට හැලුණාය හීතල තෙතමනය මුහුණට දැනුණාය* * *කඳුළක් මතුව ඇස් කොන ළඟ රැඳුණාය උණුසුම් තෙතමනය පැතිරෙනු දැනුණාය ඇස් කොන අතැ’ර දා පපුවට වැටුණාය කඳුළෙහි උණුසුමට හදවත හැඬුණාය  - කසුරිකර්තෘට ලියන්න | මුද්‍රණය සඳහා</content>
  </post></root>